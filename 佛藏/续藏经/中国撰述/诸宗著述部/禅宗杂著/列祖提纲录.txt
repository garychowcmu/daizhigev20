续藏经   列祖提纲录
　清 行悦集

 列祖提纲录叙

　　　　住黄梅四祖双峰山东吴嗣祖沙门戒显撰
　　灵山拈华。少室安心。虽曰直指单传不立文字。而以楔出楔。用兵止兵。既於无言说中而藉言说。即於无纲要中而有纲要。故曰。依经解义。三世佛冤。离经一字。即同魔说。不易之道也。柰耳食者流。胶滞陈说。谓既称向上。众流截断。恶藉文言。又云。既号宗门。拈来便是。岂有格则。且援曹溪不识字。为躲根捷径。由是邪正不分。朱紫混杂。群言淆乱。瓦缶争鸣。言不涉典章。事不合轨则。街谈俚语。信采乱道。蜀日粤雪。反肆讥诃。而宗门事大变矣。呆翁悦和尚。与余同土。且共事有年。既而法嗣南涧旋从继席。道行四载。痛念法门江河日溃。砥柱无门。佛祖慧命攸关。端在说法。乃裒集列祖法语。分门析类。辑成部帙。自上堂小参示众普说。以至随机拈示。各有科条。其见诸行事者。千端万绪。一准大智老祖百丈清规。纲举目张。各有部从。题曰列祖提纲录。比类以观。如亚夫细柳之阵。纪律精严。如光弼入子仪军。壁垒一变。俾末学晚进。犹及见古德说法大全。厥功匪细矣。或曰。禅贵胸襟流出。称性吐露。今编列义类。动成格则。令剽窃之徒。印板打来。模子脱出。不更与贼过梯乎。余曰。非也。学家杜撰乱说。只为不通纲要。倘肯向此精研。自然识法者惧。如入清庙明堂。见三代礼乐。绵蕞倨侮。自惭儿戏高者。金章玉句。剔骨刷髓。次者亦规行矩步。言不妄发。狐犴喧嚣。得此大救。悬之国门。布之丛席。岂不与统要联珠五灯诸集。共为宗门日月也哉。
　　康熙五年仲秋三日

 列祖提纲录叙

　　　　住金陵栖霞寺古闽嗣祖沙门大依撰
　　吾宗自大智以下。典模大备。诚所云三代礼乐也。洎南宋后。稍凌夷衰微矣。有明二百余年。岌岌於广陵散熹庙间。诸老先后。高建旗鼓於江东南。嗣而两宗门下。莫不家发丰城之剑。人怀射斗之光。但頺靡之余。丛席草创。法纪未详。近一二老成。留意旧章者。亦既神而明之。然纲要未经提揭。而条理依旧参商。予二十年前。与呆翁和尚。同参济下尊宿。每抗论及此。盖不胜扼腕焉。既而南北各师。吴楚异域和尚。久出世名蓝。为东南衲子所皈。一日竟拂衣去。抱特立之志。走天下名山川。广搜博采。二十年来。而列祖提纲成。自粤北归。首抵金陵。过我摄山烧灯道故。爰出是书。命为弁首。快意之余。焚香载读。如登百丈堂。见声钟伐鼓。千五百人。济济跄跄。载奔载拜也。至於法言之超卓。眼目之分明。四百余人。如出一人。四十余卷。不多一字。集者之心力。真镕铸古今矣。或云。禅贵妙悟。文言其末。规则奚为。设若令世尊。降天垂宝盖之重。向纸钱灰里坐卧。舍花雨梵乐之供。就厨房竹筒里觅食。则四十九年。百万人天。将何所瞻依。何所开悟耶。抑思沛公之马上。终归制度。鹏举之野战。还习阵图。安有到潼关云见天子。外宫墙能富百官也。是书也。三百余种。三千余则。合上下古今人。先型俱在。目击道存。皆和尚之血心。片片赤手提持。倘或承言滞句。播弄篇章。带累呆和尚没量罪过。而列祖亦没量罪过也。　　　康熙七年正月上元日

 列祖提纲缘起

　　　　武林十八涧理安禅寺住持娄东行悦述
　　宗门列祖之机缘拈颂。禅灯诸录。载之详矣。宋元诸尊宿。见后学罕能通究。复为采摭机缘。系以拈颂。别订集本。流布丛林。使学者备考明辨。易若指掌。此真大法光明幢也。其拈古集曰宗门统要。颂古集曰颂古联珠。然统要又见续集。联珠亦见通集矣。惟列祖升座提纲语。古今采集者阙如。每遇丛林先辈。咸为慨叹。行悦人微道薄。闻见陋狭。勉承先辈之志。借百丈清规。住持日用诸事。会集列祖提纲语。二十年间。搜猎群策。以事集言。因言立事。或今或古。随见随书。故无尊卑世次。宗派异同。仅如妙喜之正法眼藏。其编次标题。槩遵清规。旧本所集。古今提唱宗师四百余人。在临济至龙池幻祖下三世止。曹洞至寿昌经祖下三世止。云门澄祖下二世止。其沩仰云门法眼。及五宗前正传旁出诸祖。各收至灯录止。处提纲语。三千余则。丛林所宜事务之要。三百余种。命曰列祖提纲录。次四十二卷。虽列祖提持佛法大纲旨要。固不在兹。而於唱道立言之体。大略备矣。庚子春。因谢先南涧院事。乃携是稿。浪游粤东。感都督栗公性然。并刘公新庵凤庵两护法喜流通大法。捐资共为剞劂首倡。雄郡郡伯陆公孝山葭州太尊闵公捷宇保昌邑侯李公。集公。及王公曼寿李公茂先张公徧庵萧公圣至等。解槖捐资。翕然乐助。板刻既成。谨书缘起於右。
　　康熙五年十二月成道日

　　提纲录凡例

　　是书大要。以清规诸事为纲。列祖提纲作目。但从上列祖。提持大法纲要。本不合分门别类。同世间事类备要等书柰有祖以来所遗微言妙句。散漫不一。学者纵欲博览。而禅门典籍。未必尽备。纵备。未必尽谙先德说法大故。因借清规住持日用诸事。略详其槩。犹全鼎一脔。大海一滴。用被初机。兼资闳览。　　圣节在至元重编清规中。只详启建圣节上堂轨仪。至如满散。除疏语外。皆未详也。见圆悟诸祖。俱有圣节满散语。愚恐至元以前古清规内。有此成式。不敢遽遗。故立为满散一种。又见演祖诸师不分启散。而单名圣节者。此一种似乎难顿。只得从权。亦立为正节。如此等类。是编常有。大凡提纲之名。但与清规九章相近。即为编立。若非切事应机。与九章太不相合。及雷同前辈者。俱不载。　　提纲篇首。如先德单目。上堂示众。不立别名者。俱借五参。一事统摄。若九章内迭见。而屡编者。在五参晚参及四节小参内亦少收。　　夏前告香普说。在先德全部录中。不能多见。又欲如清规法式者。更是难得。是编仅录古林月江二尊宿语。存其古意。又特请普说单载大慧者。彰其机辨纵横波澜浩大也。　　是编无关宗派。凡尊宿提纲。有合於从上法式。其言句又得简古。而开人眼目者槩收。　　佛法住持。日用升座。上堂小参。普说等体。在清规仪礼中。久已详明。今时诸方往往讹传混行。甚至迭用二号者。虽於化门无大关系。殊欠典型。故清规一书。不可不时置案头。所以是编提纲。篇首所载。升座上堂等名。各依先德旧本。槩不敢少有更异。　　是编问答机缘。一槩不录。主於提纲故也。如就当机问答提唱者。间载一二。　　事遇提纲。多者多收。少者不妨一则。所贵存其事耳。如清规所载。请主丧者。为大方宗师。举迁化诸佛事内有唱衣时提衣佛事法语。愚曾徧索。古今缺如。然提衣之名。仍载诸目录。一以使后学。知法门有此大体。次待后来好古者补行。余悉类此。　　提纲后。凡有叙谢结座二种。一槩不删。　　诸祖提纲。或在大藏。或在群书。虽比事寻索按语较对。而讹阙雷同之陋。深知不免。实愧心力逮尽。独智难周耳。伏望大方明眼宗师。曲垂删正。

　　列祖提纲录总目

卷首
　　叙　　缘起　　凡例

卷一(祝厘)
　　圣节启建(八则)　　正节日(三十一则)　　圣节满散(六则)　　景命四斋月旦(十四则)　　月望(十则)　　初八念三(共二则)　　改元登极(共二则)　　千秋节(二则)　　受勅奉旨(共九则)

卷二
　　降香到(七则)　　受师号并紫衣(共八则)　　圣主请升座(三则)　　天眷请升座(五则)　　宗藩请升座(四则)　　诏汰(三则)　　诏复(五则)

卷三(报恩)
　　圣忌(六则)　　圣后忌(二则)　　祈晴(四则)　　祈雨(十四则)　　谢雨(五则)　　祈雪(二则)　　谢雪(二十则)

卷四(报本)
　　佛降诞(六十则)

卷五
　　佛成道(三十三则)　　佛涅盘(二十七则)　　涅盘日先期率众财(一则)

卷六(尊祖)
　　初祖忌拈香(二十则)　　百丈忌(二则)　　开山忌(五则)　　开山忌上堂(三则)　　嗣法师忌拈香(三十三则)　　嗣法师忌上堂(七则)　　嗣法师翁忌拈香(二则)　　师翁忌上堂(二则)　　扫历代祖塔拈香(四则)　　祖塔塔主请上堂(五则)　　受业忌拈香(一则)　　父母忌(共二则)

卷七(住侍日用)
　　上堂(五参一百五十则)

卷八
　　上堂(五参七十则)

卷九
　　上堂(五参一百六十七则)

卷十
　　上堂(五参一百七十九则)

卷十一
　　上堂(五参三十则)　　晚参(八则)　　小参(结制三十七则)

卷十二
　　小参(解制十五则)　　小参(冬夜二十七则)

卷十三
　　小参(岁夜三十六则)　　小参(对灵五则)

卷十四
　　普说(告香二则)　　普说(夏前告香四则)　　普说(中夏一则)　　普说(特请一则)

卷十五
　　普说(特请五则)

卷十六
　　普说(特请三则)　　念诵(十四则)　　水陆会(六则)

卷十七
　　肃众(十九则)　　训童行(一则)　　为行者普说(一则)　　受法衣(一则)　　病起(十七则)　　掩关(五则)　　启关(三则)　　近待尊宿(引座二十则)

卷十八
　　迎待尊宿(叙谢五十九则)　　护法至(叙谢二十五则)　　到宗剎诸山(三十则)

卷十九
　　施主请升座(特请十八则)　　庆生(十则)　　祈嗣(四则)　　饭僧(九则)　　施斋田(一则)　　供罗汉(七则)　　放生(五则)　　供法衣(九则)

卷二十
　　供法帔(二则)　　供宝盖(二则)　　资冥(二十二则)　　受煎点(众请法嗣小参兼秉拂共三则)　　通嗣书至(六则)　　法眷书至(二则)　　嗣法师遗书至(二则)　　为嗣法师举哀(六则)　　二亲遗书至(一则)　　归省受业(三则)

卷二十一
　　受请升座(拈衣五则)　　拈勅黄(六则)　　拈护法疏(七则)　　拈公帖(六则)　　指法座(五则)　　登座垂语(四则)　　受请提纲(二十六则)　　再受请提纲(二则)　　受请当晚小参(五则)　　辞众(六则)　　头首受请住持引座(十六则)

卷二十二
　　头首受请借座升座(五则)　　头首受请当晚小参(一则)　　头首受请借座辞众(一则)　　入院炷香佛事(三门三十二则)　　佛殿(三十三则)　　伽蓝堂(十二则)　　祖堂(二十二则)　　据室(三十五则)　　到院上堂(二十四则)

卷二十三
　　开堂祝圣佛事(拈勅黄三则)　　捧御香(二则)　　拈札付(九则)　　拈公帖(四则)　　拈护法疏(二十则)　　拈方外交疏(五则)　　拈山门疏(九则)　　拈诸山疏(二则)　　拈三宗疏(二则)　　拈宗剎疏(二则)　　拈江湖疏(五则)　　指法座(四十二则)　　拈祝太上皇皇太后等香(四则)　　拈祝圣香(二十则)　　拈护法香(十一则)　　拈报谢香(一则)　　烧怀香(四十则)

卷二十四
　　白椎后垂语(四十三则)　　请就别剎开堂(八则)　　入院后请开堂(二十六则)

卷二十五
　　入院日请开堂(四十则)

卷二十六
　　入院日请开堂(八则)　　载住入院(十则)　　当晚小参(十六则)

卷二十七
　　当晚小参(十三则)　　载住当晚小参(二则)　　为建寺檀越升座(一则)　　管待端使(四则)　　留请两序(五则)　　报谢出入(七则)　　报谢回寺(八则)

卷二十八
　　报谢回寺(十八则)　　白众出队(六则)　　出队归(二十则)　　立圣像胎骨(二则)　　入腹脏(三则)　　开光明(十则)　　圣像成(九则)

卷二十九
　　请藏经(一则)　　舍经函(一则)　　迎经开经(共四则)　　焙经补经(共二则)　　营建劈草(一则)　　开基立磉(共三则)　　竖柱(二则)　　上梁(八则)　　挂寺额(二则)　　落成(九则)　　铸镬(一则)　　结灶进火(共三则)　　法座成(三则)　　建宝塔(一则)　　上塔珠宝索(共三则)　　相轮合尖(共二则)　　建寿塔(一则)　　定基开基(共二则)　　立石开闭(共三则)　　请行桥并谢(共五则)　　开田并谢看(共四则)

卷三十
　　退院辞众(二十则)　　退院载归(四则)　　为住持迁化佛事(入龛移龛共一则)　　锁龛(四则)　　法堂挂真(三则)　　举哀(二则)　　奠茶汤(三则)　　大夜对灵小参(二则)　　起龛(四则)　　全身入塔(四则)　　阇维奠茶汤(一则)　　秉炬(五则)

卷三十一
　　秉炬(四则)　　安骨(二则)　　起骨转骨(共二则)　　煅骨(二则)　　灵骨入塔(三则)　　撒骨(一则)　　入祖堂安牌(五则)　　估唱(提衣缺法语)　　下遗书(尊宿讣至二十则)　　两序(请西序头首三则)　　请两堂首座(十则)　　留首座(二则)　　请藏主侍者(共五则)　　请东序知事(一则)　　请监寺提点(共三则)　　请典座(三则)

卷三十二(两序)
　　请修造(二则)　　请化主(五则)　　发化主(十则)　　请监收(四则)　　举名德兼法嗣立僧(十四则)　　立僧后秉命普说(一则)　　秉命入室后普说(一则)　　两序进退(五则)　　挂钵时请知事(二则)　　请两序(三则)

卷三十三
　　谢西序头首(六则)　　谢两堂首座(十则)　　谢书记藏主(七则)　　谢知殿侍者(共二则)　　谢东序知事(六则)　　谢都监监院(共五则)　　谢维那(三则)　　谢典座(三则)　　谢化主(十一则)　　谢庄主(一则)　　谢诸庄监收(五则)　　谢两序(十则)　　剃发执刀垂示(十则)　　付衣垂示(八则)

卷三十四(大众)
　　度僧上堂(七则)　　付戒(八则)　　办道具钵盂拄杖拂子(共三则)　　大挂搭归堂(四则)　　名胜挂搭(一则)　　普请(七则)　　为亡僧锁龛(六则)　　起龛(十八则)　　奠茶汤(二则)　　住持为亡僧秉炬(四十则)

卷三十五
　　住持为亡僧秉炬(三十五则)　　起骨(三则)　　煅骨(三则)　　入塔(二十一则)　　撒骨(一则)　　为尼起龛(二则)　　秉炬(二则)　　入塔(二则)　　为优婆塞起棺(一则)　　秉炬(五则)　　起骨(一则)　　入圹撒土(十则)　　点主(一则)　　为优婆夷起棺(三则)　　秉炬(八则)　　煅骨(一则)　　入塔(三则)　　撒骨(一则)　　点主(一则)　　建楞严会(三则)

卷三十六(节腊)
　　结制(九十则)

卷三十七
　　中夏(十二则)　　建盂兰盆会(一则)　　解制(七十五则)

卷三十八
　　头首四节秉拂(结制四则)　　解制(二则)　　冬夜(二则)　　岁夜(三则)　　住持谢四节秉拂(二十则)　　元旦(三十则)

卷三十九
　　元旦(四十五则)　　立春日(十一则)　　元宵(五十二则)

卷四十
　　寒食(十则)　　铺帐簟(一则)　　端午(四十二则)　　建青苗会(六则)　　散青苗会(五则)　　炙茄会(二则)

卷四十一
　　立秋日(五则)　　开旦过(一则)　　中秋(四十二则)　　重阳(三十则)　　开垆(十五则)

卷四十二(法器)
　　开垆(三十五则)　　冬至(四十五则)　　铸法钟(一则)　　挂法钟(二则)　　鸣法钟(三则)　　施法钟(一则)　　挂板(二则)　　挂钟板(三则)　　挂木鱼(一则)　　制法鼓(四则)

　　列祖提纲录总目(终)

　　 

　　列祖提纲录卷第一

　　　　武林十八涧理安禅寺住持娄东行悦集

　　圣节启建提纲(祝厘)

　　圆悟勤禅师。开圣节上堂。顶天履地。共荷皇恩。含齿戴发。均承帝力。神霄降庆。真主示生。倾万国丹心。祝一人圣寿。当阳有路。万派朝宗。一句无私。輙输肝胆。还委悉么。皇图齐北极。圣寿等南山。
　　天申节开启上堂。五月天申节。真人降中天。万国倾葵藿。处处启法筵。云居古道场。共爇一炷烟。龙图凤历等乾坤。睿算弥隆亿万年。下座。
　　大慧杲禅师。圣节上堂。拈香罢。忽雷震骤雨。遂云。震法雷。击法鼓。布慈云兮洒甘露。即今法雷已震。法鼓已击。慈云已布。甘露已洒。事上也合。理上也合。事理既合。且作么生话会。下座。与大众到大佛殿。启建乾龙圣节。
　　元叟端禅师。圣节启建上堂。一佛出现。千佛赞扬。一华开敷。千叶周匝。一人端拱无为。八表来朝。万邦入贡。只如林下道人。共乐升平。同归化育一句。如何举唱。下座。就大佛宝殿。启建天寿圣节。
　　恕中愠禅师。启建圣节上堂。拈拄杖。崇高不极。广博无涯。是谓圣中之圣。天中之天。驭三光以照临。总万宇而光宅。无思不服。有感必通。画拄杖。擘开华岳连天秀。放出黄河彻底清。
　　启建上堂。心王不妄动。六国一时通。罢拈三尺剑。休弄一张弓。正恁么时。直得黄河清彻。白日流辉。金轮御而玉烛调。麒麟出而凤凰现。普天之下。用至道而不知。怀生之伦。荷大造而无谢。且林下道人。如何祝赞。竖拂子。只将者个真消息。仰祝吾皇亿万年。
　　了庵欲禅师。上堂。狮子吼无畏说。百兽闻之皆脑裂。香象奔波失却威。天龙寂听生欣悦。左击拂子云。者个不是狮子吼。右击拂子云。者个不是无畏说。诸人耳在一声中。一声徧在诸人耳。不是寂听生欣悦。恁么恁么。卷舒立方外乾坤。不恁么不恁么。横纵挂域中日月。恁么中有不恁么。不恁么中却恁么。下座。诣大佛殿。启延天寿圣节。
　　上堂。前佛性命。后佛纪纲。竖拂子云。总在拂子头上。拈起也风生百谷。放下也水肃千江。今朝启建圣节。合作么生举唱。击拂子云。卧龙才奋迅。丹凤便翱翔。

　　正节提纲

　　五祖演禅师。圣节上堂。十二月初八日。今上皇帝降诞之辰。不得说别事。乃高声云。皇帝万岁皇帝万岁。
　　真净文禅师。圣节上堂。率土之土。皆属王土。率土之民。莫非王民。今朝腊月八日。当释迦如来成道之辰。是今上皇帝降诞之日。所谓前圣后圣。圣德共明。人王法王。王道同久。应千年之庆运。统万国之欢心。伏惟。皇帝陛下万岁万万岁。复召众云。大殿上念佛。祝延圣寿。下座。
　　佛眼远禅师。圣节上堂。皇帝以天下为家。兆民为子。父子一体。天下一家。王爱於民。民敬於王。爱敬既同。王道无外。所以佛言。如民得王。又云。如民之王。且王外无民。民外无王。王在民外。民不受赐。民在王外。王道不广。如何曰民。无知曰民。如何曰王。圣神曰王。今上皇帝至神至圣。为民父母天宁。降诞之节。日月星辰。联珠合璧。江河淮济。激浊扬清。乾坤造化。草木虫鱼。呈祥瑞显奇特。皆皇帝至德之所感致也。伏愿南山比寿。北岳齐龄。永永万年。无穷无极。遂下禅床作舞曰。会么。山僧舞蹈扬尘。万岁万岁万万岁。下座。
　　虎丘隆禅师。圣节上堂。示现天宫补处身。尧风舜日耀乾坤。今朝共祝南山寿。万国来朝万乘尊。
　　铁关枢禅师。圣节上堂。乾坤大一统。玉帛朝万邦。森罗同一舌。起立合掌云。万寿无疆。
　　大慧杲禅师。天申圣节上堂。稽首能度诸世间。无量殊胜福德聚。金轮统御四天下。普施群生安隐乐。还有知恩报恩底么。良久云。一年三百六十日。唯有今日最吉祥。
　　应庵华禅师。圣节上堂。圣谛第一义。高而无上。广不可极。渊而无下。深不可测。乾坤依此而覆载。日月依此而照临。虚空依此而宽广。万灵依此而变通。故我林下道人。依此学无为法。悟无生忍。且道。报恩一句。作么生道。一炉沉水一声佛。仰祝吾皇亿万年。
　　圣节上堂。天上无双日。阎浮一至尊。万年松不老。圣寿等乾坤。
　　圣节上堂。时康道泰。天清地宁。一人端拱无为。万物各得其所。普天率土。无不承恩。航海梯山。均蒙雨露。释迦弥勒。共乐升平。文殊普贤。咸扬正化。尘尘剎剎。曾现威光。物物头头。全彰正眼。且道。报恩一句。作么生道。祇将一味无求法。仰祝天申亿万年。
　　密庵杰禅师。圣节上堂。摩诃衍法。离四句绝百非。诸佛说不到。拂子善提持。乃举起拂子云。还见么。以此祝君寿。寿算等须弥。
　　圣节上堂。诸佛不说说。祖师不闻闻。留下一转语。千古镇乾坤。且道。是那一转语。蓦起恭身叉手云。皇帝万岁万万岁。
　　圣节上堂。灵机廓彻。妙叶无私。智鉴洞明。通途绝迹。一切处现吉祥事。不昧见闻觉知。亘尘沙劫。坚密身突出。行住坐卧。天上天下歌有道。五湖四海乐无为。林下道人。将何报德。多子塔前消息在。一回拈出一回新。
　　天申圣节上堂。心同虚空界。示等虚空法。证得虚空时。无是无非法。既无是又无非。便乃以虚空为正体。以恒沙国土为妙用。以须弥不动之山为寿山。以功德甚深之海为福海。包罗万有。津济四生。实天中之天。圣中之圣。适当诞弥之月。仰倾葵藿之诚。一句全提。千祥并集。祝圣君寿。地久天长。
　　会庆圣节上堂。虚空可量风可系。无能尽说佛功德。佛功德海既难量。吾君圣寿亦如是。
　　圣节上堂。日日是好日。时时是好时。惟有十月二十二。吉星垂照最希可。
　　雪岩钦禅师。圣节提纲。万化之源。万物之母。德被河沙。量包海宇。圣中之圣。主中之主。庆会一时。寿崇千古。以坤自责。月朗太虚。以乾为子。红日卓午。正恁么时。香蔼金炉。帘垂玉殿。如何是荡荡无为之句。卓拄杖云。含弘光大。品物咸亨。复举智度菩萨母容受一切法而无分别相。师颂云。一切法离分别相。依前诸相自如如。春风影里乾坤大。无限江山开画图。
　　乾会节提纲。健行不息之谓乾。万法归一之谓会。会万法归自己者。其惟圣人乎。运乾德以位天者。其惟至理乎。理之至也。本乎无作。人之圣也。体乎无为。尧风荡荡兮舜日熙熙。
　　中峰本禅师。圣节示众。大哉乾元。至哉坤元。一气含容万有。民无得而名焉。功高列圣之上。德迈群王之先。荡荡乎用大。巍巍乎体坚。龙抱九重天上日。真光垂照万斯年。大众还知么。即日瑞分剎土。春满寰区。大毗卢顶分身。优昙钵华吐焰。以故。天下称之为圣人之佳节也。但生植於天地之间者。莫不被其泽。惟我释氏之流。乃被其泽之尤者也。何以为然。盖孤虚柔弱。而不能自立也。言孤则远离亲族。不营世家。言虚则寄食檀门。栖迟林麓。言柔则潜心空寂。守节循规。言弱则守护性真。不与物竞。自非圣人不忘佛嘱曲垂外护。则僧园资具。安敢自称常住。而不遭陵夺於他人之手乎。由是吾侪安居暇食。一时一刻咸出圣恩。虽天覆地擎。不足云喻。使尽形求法。终身向道。至若忘躯毕命。亦不足以酬其万分之一。岂容懈怠懒堕。虚延白昼。而更驰情於利欲者乎。兹遇圣节。曲引微忱。以相勉励。记得后唐庄宗皇帝。问兴化和尚云。朕收中原。获得一宝。只是无人酬价。化曰。请陛下宝看。帝乃引手舒幞头脚。化曰。君王之宝。谁敢酬价。龙吟雾起。虎啸风生。则不无庄宗兴化。若曰酬中原。宝价。至竟未曾定夺。臣僧。遥对天廷。輙成一偈。盖天盖地中原宝。无古无今塞太虚。价重乾坤酬未得。伫看皇化越唐虞。
　　天目礼禅师。圣节上堂。天何言哉。四时行焉。地何言哉。万物生焉。君何言哉。万方安宁。风调雨若。海晏河清。正恁么时如何。野老不知尧舜力。勾芒祭罢饷春耕。
　　圣节上堂。坐琉璃殿。垂夜明帘。混然一体以难该。冥应众缘而无忒。从上以来。推尊此位。且全身奉重一句。如何举唱。妙叶群机齐入贡。从教诸道自分权。
　　楚石琦禅师。圣节上堂。举无着与外道论义。着云。天下太平。国王长寿。外道杜口不能破。师颂云。义有河沙数。不出者一句。蚊子上铁牛。无你下嘴处。
　　无用宽禅师。天寿圣节上堂。威音王佛。今朝示现。德被苍生。光腾海甸。不假揩磨。不须煅炼。太湖臣僧。聊通一线。吾皇圣寿等乾坤。赫赫神光普周徧。便下座。
　　笑隐欣禅师。圣节上堂。下兜率降阎浮。本迹不二。御金轮宣正法。权实全彰。乘愿示生。随机阐化。灵枢密运。跻吾民於安养之中。宝鉴高提。措四海於钧陶之内。故我林泉之下。化日舒长。钟鼓清时。玄风远播。三轮不住。施受俱捐。毕竟如何祝赞。良久云。无为功德不思议。净智妙圜体空寂。
　　圣节上堂。化工密运。纳群生於覆焘之中。端拱无为。跻四海於仁寿之域。如华严海融摄三千世界。似帝网珠交罗百亿山河。正与么时。如何是不涉诞生底句。一气不言含有象。万灵何处谢无私。
　　了庵欲禅师。天寿圣节上堂。摩酰正眼。洞彻十虚。迦陵仙音。徧周沙界。标三才而建立。举四海而安之。缵列圣之丕图。膺灵山之付嘱。摧怨破敌。运金刚轮。发政施仁。作狮子吼。当流虹之瑞旦。庆万世之昌期。然则蒉桴土鼓。共乐升平。尧舜之君。犹有化在。所以道。向上一路。千圣不传。万仞崖头。纵横得妙。卓拄杖云。将此身心奉尘剎。是则名为报国恩。
　　天寿节上堂。万法是心光。诸缘惟性晓。本无迷悟人。只要今日了。且道。了个什么。良久云。甲辰正月十一日。大元天子降生时。剎海尘毛咸稽首。万年松长万年枝。
　　圣节上堂。金刚正体。洞彻十虚。般若灵光。该罗万有。昭昭於心目之间。而相不可睹。晃晃於色尘之内。而理不可分。与天地同一覆焘。与日月同一照临。与山岳同一穹崇。与江河同一流注。所谓佛佛授手。祖祖相传。若圣若凡。皆承恩力。庆逢嘉运。仰祝尧龄。一句当阳。如何举唱。劫石有销日。君恩无尽时。
　　资圣南禅师。圣节上堂。顾视左右曰。诸人还知么。夜明帘外之主。万化不渝。琉璃殿上之尊。四臣不昧。端拱而治。不令而行。寿逾百亿须弥。化洽大千沙界。且道。正恁么时。如何行履。野老不知黄屋贵。六街慵听静鞭声。
　　蒋山泉禅师。圣节上堂。拈拄杖。击法座一下云。以此功德。祝延圣寿。便下座。
　　用彰俊禅师。圣节上堂。麟凤龟龙。昨夜一时出现。臣僧拄杖子。见此休征嘉瑞。欢喜踊跃。出来与无量寿世尊。把臂交欢。同声庆赞。拈拄杖。大道虚玄天地先。昆虫草木悉陶埏。神功普极三千界。睿算超过亿万年。以拄杖卓一下。
　　石屋珙禅师。天寿圣节上堂。箕翼长明。地天长泰。风不鸣条。雨不破块。君乃尧舜之君。俗乃成康之俗。王母昼下云旗翻。海山四月蟠桃熟。

　　满散提纲

　　圆悟勤禅师。散圣节上堂。神霄真人降驾。长生帝君御极。神灵开旦。夷夏钦风。万瑞咸臻。千灵拥佑。布羲轩无私之政。追盘娲太古之风。万国赤子歌谣。八表昆虫鼓舞。福流千界。庆集一人。林下禅人如何图报。共持清净无为化。仰祝吾皇亿万春。
　　散乾龙节上堂。渊圣皇帝。君临万国。北狩未还。乾龙节临。祝严睿算。臣僧一句。了无覆藏。还委悉么。佛殿里烧香。
　　散天申节上堂。天上古佛。人间至尊。五月下降阎浮。五月君临万国。奋中兴业。清四海尘。永固龙图。长坚凤历。遥瞻北阙。仰祝南山。一句全提。当机显露。还委悉么。建炎天子天申节。圣寿弥隆亿万年。
　　无文灿禅师。崇寿节满散。二千年前。四月八日。西天竺国。亲曾出现。二千年后。东震旦土。依旧示生。天上天下。惟我独尊。前身后身。一梦两觉。长育万物。如春行地。照临万物。如月行空。承乾之运。而无可见之功。行坤之道。而无可见之迹。臣僧一坐六十小劫。入思惟三昧经八十返。求一语赞叹不可得。求一语名状不可得。於不可得中。乃见王母面授新熟蟠桃。恭遇满散。未免和盘托出。良久云。太后举觞今上拜。九重春色异人间。
　　乾会节满散。昨朝方祝圣人寿。今朝又祝圣人寿。天地中间两重人。同时出现相前后。扶桑树头。红日方升。蟠桃枝上。春风未老。直得东湖番湖。交口赞叹。芝山阁山。鞠躬稽首。自有天地开辟。以至于今。如此盛事。希有希有。祝圣人福。祝圣人寿。祝圣人多男子。顾视大众云。可中忽有人出来问。圣人福圣人多男子不待问。敢问圣人寿。毕竟是多少。竖起拂子云。万年松在祝融峰。
　　恕中愠禅师。满散上堂。一年三百六十日。惟有此日最吉祥。黄河澄清圣人出。文经武纬开明堂。圣人既出。天下太平。无为而治。不令而行。南北风尘俱荡尽。熙熙万姓歌黄唐。

　　景命四斋日月旦提纲

　　圆悟勤禅师。八月旦日上堂。秋光清浅。明明不退转。群木萧疎。一一解脱道。不出阴界。可以徧历浮幢王。不立纤尘。可以具足金刚智。何况园里菜青。田中禾熟。岂非岁稔时和。心融境寂。且不离向背一句。作么生道。星河秋一雁。砧杵夜千家。
　　五月旦日上堂。铁树[髟/龙]松。石牛哮吼。火云亘天长万丈。金乌普照大光明。直得东海鲤鱼。振鬣扬鳞。南国波斯。呈桡舞棹。文殊普贤。不敢说理说事。德山临济。不敢行棒行喝。正恁么时会么。拄杖拟吞三世佛。灯笼百斛泻明珠。复云。释迦老子道。若有一人发真归源。十方虚空。悉皆消殒。五祖和尚又云。一人发真归源。十方虚空。磕着筑着。山僧即不然。若有一人发真归源。十方虚空。锦上铺花。
　　真净文禅师。上堂。今朝十月一。天下暖炉开。衲僧顶门眼。依旧蒙尘埃。岁月既已往。死生还到来。床添新稿荐。一任雪成堆。遂拈袈裟角云。大众。人人有分。须是顶门眼开始得。喝一喝。下座。
　　大慧杲禅师。上堂。古者道。了得一万事毕。今朝是九月一。诸人作么生了。蓦拈拄杖云。不得唤作拄杖子。便了取好。既不唤作拄杖子。作么生了。掷下云。差之毫厘。失之千里。
　　月旦上堂。月生一。铁轮天子寰中勅。月生二。丰干骑虎入闹市。月生三。蟭螟眼里巨鳖翻。蓦拈拄杖云。莫有同生同死底么。出来与径山拄杖子相见。良久云。见义不为。何勇之有。掷下拄杖。
　　应庵华禅师。月旦上堂。召大众云。三日前五日后。若不挥剑。渔父栖巢。明果有一转语。也要诸人共知。犀因玩月纹生角。象被雷惊华入牙。下座。
　　雪岩钦禅师。八月一日上堂。方便门。解脱门。毗卢宝阁门。以拄杖一击。八字俱开。然虽如是。只许向者里暂时止宿。一息一食而已。若欲直指大休大歇大安乐田地。前头大有活路在。
　　蒙庵岳禅师。上堂。腊月初岁云徂。黄河冻已合。深处有嘉鱼。活泼泼跳不脱。又不能相煦以温。相濡以沫。惭愧菩萨摩诃萨。春风几时来。解此黄河冻。令鱼化作龙。直透桃花浪。会即便会。痴人面前。且莫说梦。
　　恕中愠禅师。上堂。今朝七月一。屋角秋风动。无上解脱门。豁达无遮拥。东来西来。南来北来。明窗下如法安排。是佛是祖。是圣是凡。手面上等与一送。有主有宾。全体全用。彻骨风流。十八不共。三千剎海夜沉沉。妙高山色自孤耸。
　　石屋珙禅师。七月旦日上堂。人间秋十日。湖寺便生凉。竹色溪边绿。荷花镜里香。即心犹未是。作境谩搏量。空劫已前事。今朝为举扬。
　　了庵欲禅师。上堂。小尽二十九。大尽三十日。从头检点来。今朝二月一。春山迭乱青。春水漾虚碧。寥寥天地间。独立望何极。老明觉。向者里打开宝藏。运出家珍。其柰坐在尊贵中。致使诸人当面蹉过。喝一喝。
　　愚丘静禅师。月旦上堂。月生一。东岩乍住增愁寂。红尘世路有多端。米面仓储无颗粒。崖为伴泉为匹。飒飒清风来入室。山王土地暗中忙。云版钟鱼偷泪滴。世人莫道守空岩。亦有东篱打西壁。
　　灵耀良禅师。上堂。不知时分之延促。不知日月之大小。灰头土面。且与么过。山僧每遇月朔。特地斗钉家风。抑扬问答。一场笑具。虽然如是。因风撒土。借水献花。有个葛藤露布。与诸人共相解摘看。蓦拈拄杖。击香台曰。参堂去。
　　别峰宝印禅师。月旦上堂。六月初一。烧空赤日。十字街头。雪深一尺。扫除不暇。回避不及。冻得东村廖胡子。半夜穿靴水上立。

　　月望提纲

　　谷隐聪禅师。月望上堂。十五日已前诸佛生。十五日已后诸佛灭。十五日已前诸佛生。你不得离我者里。若离我者里。我有钩子钩你。十五日已后诸佛灭。你不得住我者里。若住我者里。我有锥子锥你。且道。正当十五日。用钩即是。用锥即是。遂有颂云。正当十五日钩锥一时息。更拟问如何。回头日又出。
　　圆悟勤禅师。三月望日上堂。云。华残雨过。已度韶光。风暖云凝。将临夏景。不逐四时凋变。随例七八五分。更或削迹吞声。不免牵藤引蔓。百草头上则且置。脚下泥深一句。作么生道。春日晴黄莺鸣。
　　密庵杰禅师。月望上堂。十五日已前。开池不待月。十五日已后。池成月自来。正当十五日。吹无孔笛。唱太平歌。佛及众生。同声唱和。且道。超群拔萃一句。作么生道。四海浪平龙睡稳。九天云静鹤飞高。
　　上堂。今朝六月十五。祝圣升堂击鼓。木童火里吹笙。石女云中作舞。也大奇也大奇。天无四壁。地绝八维。五湖四海来入贡。衲僧闻见眼如眉。喝一喝。下座。
　　了庵欲禅师。上堂。今朝九月半。万事随时变。霜风刮地来。木叶尽零乱。古人道。要识不迁义。但向万物凋落处会取。是你诸人。会也未。若也会得。旋岚偃岳而常静。江河竞注而不流。野马飘鼓而不动。日月丽天而不周。其或未然。只知事逐眼前过。不觉老从头上来。
　　月望上堂。十五日已前。水向石边流出冷。十五日已后。风从花里过来香。正当十五日。火后一茎茅。铁蛇钻不入。喝一喝。
　　上堂。昨日十四。今日十五。大法难明。时光易度。动则涉尘劳之境。静则沉昏醉之乡。动静双泯。则落空亡。动静双收。则颟顸佛性。到者里。须知有透脱一句始得。拈拄杖云。倒跨杨岐驴。踏杀长沙虎。掷下拄杖云。三岁孩儿抱花鼓。莫来拦我球门路。
　　石田熏禅师。三月望上堂。但得本莫愁末。唤甚么作本。唤甚么作末。松栢千年青。不入时人意。牡丹一日红。满城公子醉。山僧恁么道。若有不肯底。是我同参。
　　圆极岑禅师。月望上堂。韩信打关。未免伤锋犯手。张良烧栈。大似曳尾灵龟。既然席卷三秦。要且未能囊弓裹革。烟尘自静。我国晏然。四海九州。尽归皇化。自然牛闲马放。风以时雨以时。五谷熟万民安。大家齐唱村田乐。月落参横夜向阑。
　　报本利禅师。月望上堂。今日月望。打个糊饼。供养大众。拈拄杖作圆相曰。还识此饼么。不但恭养一人。百千万亿人。祇是一个细嚼饱餐。不得咬破。虽然如是。切忌面生。参。

　　初八念三提纲

　　雪岩钦禅师。上堂。一夜雨声滴滴。元是檐前雪消。冷地令人忆着相国寺里芭蕉。何也零零落落。一似宜春台上。正月八日赶斋。和尚底七条。
　　真净文禅师。上堂。十月二十三。天寒下暖帘。昏黄一觉睡。南海出榆甘。

　　改元登极提纲

　　雪峰慧禅师。建炎改元上堂。天地之大德曰生。圣人之大宝曰位。今上皇帝。践登宝位。万国归仁。草木禽鱼。咸被其德。此犹是圣主应世边事。王官降诞已前一句。天下人摸索不着。
　　龙牙才禅师。因钦宗皇帝登位。众官请上堂祝圣。已就座。拈拄杖卓一下曰。朝奉疏中道。本来奥境。诸佛妙场。适来拄杖子。已为诸人说了也。於斯悟去。理无不显。事无不周。如或未然。不免别通一消息。舜日重明四海清。满天和气乐升平。延祥拄杖生欢喜。掷地山呼万岁声。掷拄杖下座。

　　千秋节提纲

　　愚庵及禅师。千秋节冬至上堂。千秋令节今朝是。九九阳生第一爻。四海阴霾俱解驳。宕云深处祝唐尧。
　　金山惟仲禅师。皇太子韩国公头晬之辰。上堂。妙高台畔。龙象骈阗。化城阁前。圣贤会合。正是我皇植福之地。乃为禅流选佛之场。洞启法门。广开要路。悟之者。头头显道。物物明心。高蹈大方。圆融至理。迷之者。重重昧性。句句乖宗。空自精勤。终无了达。苟能於斯一致画断两边。不离当人便同正觉。真可谓金轮统御。玉烛遐明。万国宾从。八方宁静。龙蛇出穴。丹凤来梧。野老谣歌。行人让路。尧风与祖风并扇。舜日共佛日齐明。奔波游子径归家。是处高人游佛国。然虽如是。且龙生龙子底句。又作么生。良久曰。非但天神来密佑。更资遐算助吾皇。

　　受勅奉旨提纲

　　圆悟勤禅师。在蒋山。受勅升座。寒岩枯木白云堆。散质何能中巨材。岂为虚声彻清禁。紫微圣诏九天来。既然事出意外。要须直下承当。所贵正眼流通。仰祝无疆睿算。直得昆虫草木。悉仰动地风光。大地生灵。咸沾唐虞睿泽。处处和风徧野。人人喜气盈眸。感覆焘无疆之恩。荷一人生成之德。正当恁么时。还委悉么。碧桃冉冉凝朝露。红杏蒙蒙映彩霞。
　　改昭觉寺为崇宁。勅黄到开堂。全机大用。触处现成。溢目清光。贯通今古。一尘含法界。一念徧十方。尽大地是真实人。总剎海为大解脱。只在当人略回光相。自着眼看。可以克证无生。顿超方便。是故。诸佛出世。为一大事因缘。祖师西来。亦不出见性成佛。只如今日奉皇帝勅。建大伽蓝。赐额度僧。祝严圣寿。一场佛事。耀古腾今。判府旌旆光临。群贤车盖毕集。四众瞻仰。万姓歌谣。为国开堂。举扬宗教。山僧不敢囊藏被盖。其有诸佛说不尽底。祖师提不起处。对众八字打开去也。遂举拂子云。大众。还见么。击禅床云。还见么。见处透脱。闻处精明。一念返本还源。即具顶门三眼。万里更无纤翳。千圣齐立下风。坐断报化佛头。直得壁立千仞。且道。是什么人境界。雕弓已挂狼烟息。万里歌谣贺太平。下座。
　　龙门远禅师。拨田札子至上堂。谢恩毕。举百丈和尚谓众云。你等为我开田我与你说一段大义。众开田了。请师说大义。百丈起来。展手舒伸。大众。古人得恁么径截。还会他恁么方便处么。百丈说大义。辛懃事可知。龙门无道理。大众绝狐疑。帝力乾坤重。君恩雨露垂。有人相借问。云外略扬眉。为什么扬眉。良久云。万古长春。
　　密庵杰禅师。奉圣旨。就本寺开堂。上堂。灵源不昧。万古徽猷。入此门来。莫存知解。知解既不生。如王宝剑杀活临时。举一明三。目机铢两。尘尘剎剎。普现威权。物物头头。全彰正眼。便见一尘含法界。一句截千差。於一毫端。现宝王剎。坐微尘里。转大法轮。高而无上。仰不可及。渊而无下。深不可测。自然风行草偃。水到渠成。不是神通妙用。亦非法尔如然。何故。乃是当人从无量劫来。现成受用境界。契劵分明。直饶千佛出现。各各放大宝光。也侵占一星儿不得。所以道。一切法不生。一切法不灭。若能如是解。佛法常现前。以此寿圣人。则天长地久。以此祝贤佐。则伊尹周公。以此保国安民。以此康福天下。殊胜中殊胜。奇特中奇特。毕竟结角罗纹。在什么处。天上有星皆拱北。人间无水不朝东。复举僧问百丈大智禅师。如何是奇特事。百丈云。独坐大雄峰。僧礼拜。百丈便打。师云。百丈善能据虎头。亦能收虎尾。虽然。头尾两全。至竟未彻源底。今日忽有问灵隐如何是奇特事。只对他道。为国开堂。僧若礼拜。但云知恩方解报恩。且道。与百丈是同是别。若拣得出。平步青霄。其或未然。更听一颂。虎骤龙骧与么来。蓦然平地起风雷。棒头正眼明如日。凛凛清风廓九垓。久立众慈。伏惟珍重。
　　奉圣旨。就灵隐寺开堂。上堂。祖师心印。状似铁牛之机。去则印住。住则印破。不去不住。当头坐断。千眼顿开。明如杲日。宽若太虚。不可以智知。不可以识识。人人具足。物物圆成。拈一机则千机万机顿赴。说一句则千句万句流通。譬如善舞太阿。一不触手。二不堕地。三不住空。又如狮子筋琴。抚之则群音顿绝。所以道。大人具大见。大智得大用。搅长河为酥酪。变大地作黄金。普令一切有情无情。不堕有为。不住无为。富贵不能骄。贫贱不能困。各各安其分。守其当。直得尧风荡荡。帝道平平。野老讴歌。渔樵鼓舞。且凭个什么道理便乃如是。天高群象正。海阔百川朝。复举波斯匿王问佛胜义谛公案。师云。拓开天关。踏翻地轴。言言见谛。句句朝宗。还他过量人。能提过量事。於过量境界中。作过量殊胜佛事。虽然。未免一处誵讹在。今日忽有问径山胜义谛中还有世俗谛否。若言其有智不应一。若言其无智不应二。一二之义。其义云何。只对道。日月光天德。山河壮帝居。太平何以报。万国尽欢呼。久立众慈。伏惟珍重。
　　元叟端禅师。大德七年八月二日。护持圣旨到山。领众望阙谢恩罢。上堂。平生抱愚拙。必意安林丘。盘陀一片石。松下聊优游。回鸾五色诏。瞥尔来岩幽。天恩浃肌骨。浅薄将何酬。愿君为尧舜。愿臣为伊周。金枝与玉叶。光耀千千秋。万民赡秔稌。四海销戈矛。竺仙正法眼。如水常东流。
　　了庵欲禅师。圣旨至上堂。久晴不雨。田夫皱断眉头。久雨不晴。衲僧浸烂鼻孔。进一步。撞倒百亿须弥山。退一步。踏翻无边香水海。且截断千差孤危不立一句。作么生道。好。大众。迭迭纶音下九天。融融春意满林泉。一炉沈水一声佛。仰祝吾皇亿万年。
　　林泉伦禅师。至元十八年十月二十日。奉旨。就大都大悯忠寺。举火焚烧道藏伪经。除道德经外。尽行烧毁。师升座。谢恩毕。拈香云。佛心天子悯众生。恐堕三途邪见坑。个里了无偏党处。就中朱紫要分明。所以道。圣鉴无私。天机莫测。既来颂德。敢不酬恩。此香端为祝延。大元世主当今皇帝圣躬。万岁万岁万万岁。伏愿金轮与法轮同转。福越三祗。舜日共佛日齐明。寿延亿劫。次举火云。忆昔当年明帝时。曾凭烈焰辨妍媸。大元天子续洪范。显正摧邪谁不知。嗟乎。道教阴蠧佛书。自古至今。造讹捏伪。益窃释经言句。图谋贝叶题名。谤毁如来。赃诬先圣。丑辞恶语。何可言哉。无蒂狂谈。实难徧举。始自张陵杜撰。不尊老氏玄言。谬作醮书兼集灵宝。诈道从空而得。妄言太上亲传。用三张鬼法。以诳惑愚夫。设五运神符。而魇奸匹妇。以此观之。葛孝先徒搜要妙。陶洪景谩述浮辞。杜光庭白拈巧偷。劫贼无异。陆修静外好里弱。说客何殊。若非吃苦不甘。争肯说长道短。鲍静被诛犹可。王浮招报非轻。傅奕姜斌。不堪齿录。张生焦辈。何足言论。宼谦之口舌澜翻。损他利己。林灵素机谋謟诈。败国亡家。毁人祖兮定遭一时之辱。灭贤良兮必招三世之殃。因果无差。报应有准。呜呼。悲法琳不遇而遭贬。嗟道世虽再而难为。致令释子伤心。幸得皇天开眼。恭惟。我大元世主圣明皇帝陛下。辟邪归正。去伪存真。恐众生永堕迷津。今万姓咸登觉路。雪冤已竟。感谢皇恩。粉骨碎身。莫能酬报。遂以火炬打一圆相云。诸仁者。只如三洞灵文。还能证此火光三昧也无。若也於斯会得。家有北斗经。枉教人口不安宁。其或未然。从此灰飞烟灭后。任伊到处觅天尊。急着眼看。
　　普觉朋禅师。嘉佑伍年。奉旨断还九里松集庆古路。上堂。山前一片闲田地。旷大劫来无界至。今朝恢复又归来。坐断脚头并脚尾。东也是。西也是。南北东西无不是。毕竟酬恩作么生。十里荷花九里松。直指堂前香一炷。
　　弘觉忞禅师。顺治十六年。天使至召师上京问道。上堂。有大陀罗尼门。明踰日月光。量同真法界。烈似金刚焰。坚如持剎风。是故名为正句。亦曰居顶。亦曰顶王三昧。即者顶句。其昧之自含生也。则触途成滞。其章之自诸圣也。则徧界光通。不见。祖师道。国王长寿。天下太平。直得外道六师。亡锋结舌。饮气吞声。默无言说。岂非天人群生类。皆承此恩力者耶。大众既承此恩。合作么生祇受。龙袖拂开千圣眼。金毛狮子奋全威。喝一喝。卓拄杖下座。
　　诏住大内万善殿。结制日。奉旨开堂。圣驾亲临。特差内院官。执香迎师升座。师拈香。祝圣问答毕。乃云。灵山密旨。千圣同宣。少室真宗。万灵共证。其柰依稀越国者多。彷佛杨州者众。正如入京朝圣主。才到潼关即便休。所以不睹广大门风。焉知威德自在。拈拄杖卓一下云。若向者里一蹋。鸿门洞开两扇。则可谓脚跟不动。身入帝乡。造托非他尽蹋御园春色。钦承有自无违咫尺天颜。诸仁者。宣德门前。且无曲径。含元殿上。觅甚长安。然则把定乾坤。奚烦顾伫。流通正眼。端在兹辰。何故。欣逢圣主隆吾道。千载难忘此一时。复云。制结皇家。禅安大内。地炉掘深深之炕。兽炭烧焰焰之煤。钦差内院三员。正副监司两位。禁城把断。密不通风。阊阖牢关。水无渗渫。如此严切。为汝诸人。诸人合作么生即得。若作皮骨通身换。难报我皇护念恩。白椎云。谛观法王法。法王法如是。卓拄杖下座。

　　列祖提纲录卷第一
　　列祖提纲录卷第二

　　　　武林十八涧理安禅寺住持娄东行悦集

　　降香到提纲

　　圆悟勤禅师。秦鲁国大长公主。降香请升座。天高无极。无极有尊。地厚无垠。无垠有主。镜万象方寸。怀六合胸中。发大机显大用。是故乃祖乃佛。或拈华。或面壁。或行棒。或行喝。或词辨纵横。或寂寥无说。周旋往返。只明此个无为宗旨。所以人人分上。各各壁立万仞。无一丝毫移易亏欠。岂不见道。譬如帝力不弃一民。不谓不知。而不容不谓。知之而含育。到个里。启无为之化。行不言之教。各各顶天履地。饮泉水贵地脉。正当恁么时。还委悉么。一穗宝香天上降。金轮皇亿万斯年。
　　金山仲禅师。皇后遣中使降香。为皇帝祝延圣寿。上堂。法本无说。随事应机。心本绝形。遇缘即现。古今如是。凡圣同途。盖众生迷妄。不知遂成流转故。能仁顿忘情见。了达根源。不从外求。亦非内得。所以佛佛授手。祖祖相传。道贯一乘。宗分五派。临济则宾主互换。韶阳乃顾鉴全超。沩仰则父子相投。曹洞乃君臣庆会。清凉法眼。直指惟心。建立门风。各张铺席。包含万象。该括大千。冥冥不混於色声。荡荡岂妨於语嘿。把定则十方坐断。虎踞龙蟠。放行则千圣出兴。风行草偃。助尧仁政化。祝睿算延鸿。降伏众魔。普利群有。然虽恁么。犹涉程途。且道。正令当行。如何理论。良久云。一气不言含有象。万灵何处谢无私。
　　密庵杰禅师。降御香到上堂。天地合其德。日月合其明。四时合其序。风以时雨以时。国泰时平。民康物阜。万姓四民。合其一心。熙熙焉。陶陶焉。一人有庆。兆民赖之。是故。林下禅人。居於四民之外。二六时中。据德山棒。担睦州板。驱耕夫牛。夺饥人食。拈一茎草。作丈六金身。将丈六金身。作一茎草。卷舒自在。纵夺临时。堪报不报之恩。共助无为之化。复举肃宗皇帝问忠国师。如何是十身调御。国师道。檀越踏毗卢顶上行。前日开堂次。僧问如何是十身调御。山僧对他道。垂手过膝。诸人且道。山僧与么答。他与国师。是一是二。若道是一。语言参差。若道是二。佛法岂有两般。毕竟如何。大海若知足。百川应倒流。
　　佛日岳禅师。哲宗皇帝遣中使降香。师登座。问答罢。乃曰。此个法门。不在筌蹄。岂干问答。直饶尽十方剎土。抹为微尘。一一微尘。尽为衲僧。各如满慈鹙子。穷天玄辩。竭世枢机。到者里一点用不着。何以故。生佛圆融。自他平等。人人鼻孔辽天。各各壁立千仞。盖不知真随妄转。法逐缘迁。自昧灵光。枉投异趣。所以破有。法王运无缘慈。驾三乘舟楫。渡五性波澜。翻恋澄潭月影。静夜钟声。故使怀州牛吃禾。庐陵米价长。又不免劳初祖达磨。逗器支那。教外菱花。不磨砖镜。衣中骊颔。不数他珍。未挂古帆。见成公案。由是悟取无悟底面目。迷是不迷底乡关。三际无私。十方洞畅。自家田地。枯木生枝。古庙香炉。寒灰再焰。莫不一切语言文字。资生产业。皆与实相不相违背。若然者。无影树下合同船。渔翁鼓舞。中有黄金充一国。野老讴歌。共乐升平。同跻寿域。自是天长地久。海晏河清。且道。共乐升平一句。作么生道。良久曰。罗浮打鼓韶州舞。久立珍重。
　　佛陀逊禅师。哲宗皇帝。遣中使降香。师升座。问答罢。乃曰。传持此事。岂以摇唇鼓舌驰骋言锋而可议。然於方便门中。事无一向。是故。文殊以无住为本。曹溪以无念为宗。无念之宗。为万法之宗。无住之本。为万法之本。众生弃本逐末。背觉合尘。一失其源。迷而不复。故祖师西来。不立文字。特唱宗乘。只教诸人。明见自性。与佛同寿。歇则菩提不从人得。佛言。我於然灯佛所。无一法可得。然灯佛方与我受记。若有一法可得。然灯佛即不与我受记。如是举唱。犹是化门。且不落化门一句。作么生道。冬无寒腊下看。复曰。诸仁者。道非隐显。遇缘即宗。法无去来。因时而会。若缘时而未会。虽佛祖亦何为。且恢张祖席。创立丛林。岂一僧之所能。必假国王大檀越。为之护助。佛日乃可光扬。自昔京城。未闻是道。先帝始建法幢。延四海之高流。为一时之大事。故今日佛道如此之盛。皇帝陛下。少践丕图。早闻妙法。不忘佛记。克绍前芳。遂令山野之人。获预朝廷之命。即将此开堂善利。上祝圣寿无疆。伏愿。舜日与佛日齐明。尧风与祖风并扇。万邦无事。时当熙盛之年。四海晏清。人乐升平之化。久立珍重。
　　佛印清禅师。哲宗皇帝遣中使降香。师登座。问答罢。乃拈拂子。召大众曰。还见么。手中拂子。层层为诸人放百种宝光。复击禅床曰。还闻么。座下猊台。句句为诸人演一乘了义。诸人若向者里悟得。则旷大劫来我人业识。当体烟灭灰飞。现前身世。根境尘劳。彻底氷融雪泮。便见灵山正法眼藏。昭昭溢目全彰。少室涅盘妙心。晃晃通身独露。譬如演若悟鉴中面目。元来只是己头。亦如力士护额上圆珠。到了不从他得。如斯则无量神通三昧。尘尘本尔圆成。恒沙诸佛法门。念念一时具足。诸仁者。有能恁么构去。便谓立证无生。不待僧祗。而成正觉。如今要见无生么。良久云。一气不言含有象。万灵何处谢无私。
　　中峰本禅师。延佑六年九月初六日。驸马太尉沈王王璋奏。奉圣旨御香入山。谒师於幻住庵。翼日请师就师子。正宗禅寺升座。大道无为。大功不宰。大善无迹。大位不居。一切处海印发光。千万古金枝挺秀。访圆通大士於潮音洞里。买石得云饶。修如意轮期於明庆寺中。移花兼蝶至。香风奏四天之乐。梵音轰大地之雷。二千载已现国王。五百劫常为世主。一大藏教。随机运转。百千善行。任意发挥。祝万岁於九重。保三韩於上国。此是太尉沈王海印居士。寻常行履处。只如今日偕行宣政院使平章相国王子从官。高登天目。下视人寰。且佛法相应一句。如何指陈。匝天匝地祥云起。无古无今瑞气腾。某道行全亏。病衰满体。隈藏岩穴。惟待殒亡。记六载前。伏承太尉沈王书下逮谓得旨。南来首谒补陀。次登天目。今年之夏。忽闻王车从至杭。继临海岸。亲见十二面满月慈容於潮音洞里。约山僧见处。又却不然。其观世音圣相。当数年前。最初发一念时。而满月慈容当处。与王之两目如镜照镜自尔。凡举一念。则一观音示现。举百念。则百圆通现前。所现之圣容。随念起处。竟莫知几千万身。岂特王心为然。自车从离京之日。自此而南三千五百里驿程。若闻若见。俱使知有补陀岩。人人心中。皆具现观世音菩萨之慈容。此又岂数量可知耶。如是无剎不现之身。皆含裹於王之最初一念。而其应现。又不止於今日。将见亘百千世后。传王之躬。诣补陀岩。使观世音自在。神通光明世世增长。其无作妙用。殊胜功德。未易以算数知也。今乃与宣政院使平章相国。及王子宰相尚书侍郎舍人。宣使一行官从。同时会集。寻奉王旨谓。一众俱欲闻向道之说。若使一一请问。未免词繁。俾升此座普为众说。记得先师高峰和尚。三十年深居此山。每以一个万法归一一归何处话。教人默默提起。密密咨参。但不使间断。亦不为物境之所迁流。亦不为爱憎顺逆情妄之所障蔽。惟以所参话头。蕴之於怀。行也如是参。坐也如是参。参到用力不及处。留意不得时。蓦忽打脱。方知成佛其来旧矣。者着子。是从上佛祖。了生脱死之已验三昧。惟贵信得及。久远不退转。更无有不获其相应者。所以古宿有谓。但办肯心决不相赚。今日太尉王。与宣政平章相国王子从官。皆是夙承佛记。远种灵根。而华茂果圆。相逢此际。岂非一时庆会千古因缘者哉。又记得教中有谓。若人欲识佛境界。当净其意如虚空。且净意如虚空。置之不问。还识佛境界么。如一香一华。一旛一幢。非佛境界。官殿楼阁。园林浴池。非佛境界。乃至光明殊胜等。俱非佛境界。本上座。今日忍俊不禁。指似去也。山高水深。是佛境界。日上月下。云腾鸟飞。是佛境界。明暗色空。坏空成住。三途六趣。九有四生。炉炭镬汤。诸恶苦趣。是佛境界。诸仁者。还信得及么。当知佛境界充徧故。众生境界亦复充徧。离佛境界。外别无众生境界。舍众生境界。外别无佛境界。所谓佛境界者。极而言之。迷则佛境界俱是众生境界。悟则众生境界俱是佛境界。如楞严谓。如我按指海印发光。汝暂举心尘劳先起。此说岂有定体耶。谓海印者。广周法界。不於印外别容有一法。而得安住一切诸法。皆海印之真光。含摄诸尘。圆裹三际。此印。随佛心量建立。无异无别。不增不减。而众生罪亦复如是。但悟迷之有间也。使我广说。循环莫尽。恐稽王听不欲词繁。记得昔日赵王访赵州和尚。州不下禅床。乃问王曰。会么。王云。不会。州曰。自小持斋今已老。见人无力下禅床。道尊德备。须还赵州不下禅床。师法有在。无端末后垂示。大似偷心未忘。不妨使人疑着。争似幻住以三千六百丈天目山为禅床。行则与王共行。坐则与王共坐。或有人问其中事若何。听取一偈。圆通示现潮音洞。幻住深栖天目山。至竟不能逃海印。嘉声千古播人寰。

　　受师号紫衣提纲

　　智门祚禅师。因李都尉奏师。紫衣到日上堂。问话且止。斯日皇恩。且道。自何而降。老僧。本志弊衣遮幻质。粝食补饥疮。无何。都尉闻天。荣颁紫服。着且又违本志。不着又负天心。挂不挂。且致你道。祖师挂什么衣。若也委悉。许上座终日耆衣。未曾挂着一缕丝。终日吃饭。未曾咬着一粒米。若不委悉。看。老僧今日披衣去也。遂乃披衣。
　　雪窦显禅师。受师号上堂。禅家流。还如战将见斗勇徤。索不来即便擒下。虽一朝之作。争似借水献华。唱太平歌好。夜雨山草滋。爽籁生古木。闲吟竺仙偈。胜於嚼金玉。蟋蟀啼坏墙。苟免悲局促。道人优昙华。迢迢远山绿。是知道无不在。谁云间然。故天有道以轻清。地有道以肃静。谷有道以盈满。君有道以敷化。故我今上皇帝。金轮统御。睿泽滂流。草木禽鱼。无远不及。岩野抱疾之士。俄承宠光。此生他生。无以云报。贤守司封。高扶尧舜。下视龚黄。袭千载之雅风。锁万邦之春色。伫当明诏别振休声。贰车屯田诸厅朝宰。不敢饰辞褒赞。仲尼言云。吾祷久矣。
　　圆悟勤禅师。邓枢密奏。到紫衣师名。上堂。大道绝遮拦其谁趣向。虚空无背面。何处雕镌。逈出威音王。高超毗卢顶。直得绝尘绝迹。离相离名。海口莫能宣。佛眼觑不见。其柰岩中宴坐。诸天雨华。净室掩关。梵音慰谕。远禀一人洪造。特资宰辅陶镕。椹服师名。荐臻岩穴。既尔从天降下。理应直下承当。泉石光辉。林峦增秀。风行草偃。水到渠成。由是击开解脱门。显示正法眼。调无生曲。唱太平歌。乐无为之化去也。还委悉么。优钵罗华开。齅着无香气。名自枢密府。恩从九天至。草木生光辉。麟龙不为瑞。誓奋铁石心。仰答丘山惠。
　　佛照光禅师。淳熙四年正月二十四日。特赐佛照禅师号。领众门迎勅黄。归寺升座。拈香祝圣毕。乃云。当阳目击。直下知归。左右逢源。七通八达。着着有出身之路。头头具透脱之机。有时神出鬼没。换斗移星。有时八字打开。两手分付。恁么也得。不恁么也得。恁么不恁么总得。我为法王。於法自在。放去收来。有何挂碍。直得龙骧虎骤。凤翥鸾翔。奇特中奇特。殊胜中殊胜。正当恁么时。且道。知恩报恩一句。作么生道。吾皇万万年。复举黄檗和尚示众云。汝等诸人。尽是不着便底。恁么行脚。何处有今日。还知大唐国里无禅师么。师着语云。打草要蛇惊。时有僧出众云。只如诸方聚徒领众。又作么生。檗云。不道无禅。只是无师。师云。黄檗。眼观东南。意在西北。检点将来。未免面皮厚三寸。且道。灵隐恁么批判。意在什么处。从前汗马无人识。只要重论盖代功。
　　月江印禅师。陀罗麻室利皇后赐紫衣。上堂。迦叶上行衣。轮王髻中宝。得来本自无心。披处长短恰好。且如何是报德酬恩底句。昨夜日轮开桂花。今朝月窟生芝草。
　　玄极顶禅师。明太祖高皇帝赐紫衣。谢恩上堂。内使传宣出紫宸。赐衣何幸及微臣。金襕照耀天人喜。白氎鲜明雨露新。光宠山林回佛日。逼除霜雪布阳春。余生受用流传远。万岁宗门沐至仁。
　　千岩长禅师。受紫衣上堂。陈年布裰破毸毸。新制金襕天上来。裹得虚空无少剩。山河朵朵笑颜开。
　　尼净智光禅师。受紫升座。拈香祝圣。问答罢。顾视大众曰。若论说禅说道。则诸大禅师已说了也。教山僧到者里说个甚么即得。岂不见。先德道。千种言万般解。只要教君长不昧。然虽如是。毕竟如何。遂以法衣覆顶。良久云。衲帔蒙头万事休。此时山僧都不会。便下座(通载云。彼时。诸禅长老。同在御前受紫。因命资次说法。而光受当其末)。

　　圣主请提纲

　　圆悟勤禅师。今上皇帝。在籓邸时。请升座。金刚心真。华藏界阔。一佛出世。千佛拥卫。一华开敷。万华周匝。现殊胜因。作奇特事。可以保安家国。可以入圣超凡。惟仗不思议神通。难思微妙作用。车不横推。理不曲断。岂不见。昔日波斯匿王。问释迦老子。圣义谛中。还有世俗谛否。若言其有。智不应一。若言其无。智不应二。一二之义。其事云何。释迦老子道。大王。汝於龙光王佛时。曾问此义。吾今无说。汝亦无闻。无说无闻。是真圣义谛。是名一理二义。一二之义。其事如是。释迦老子。顶[宁*页]放光。肘下悬符。於百千万亿境界中。提起当阳一着。诸人还证据得么。若证据得。按头获勅。如证据不得。伏听处分。正当恁么时。如何放开一线道。触处现神通。复举昔日有一王者。往见西天祖师。既相见已。遂命祖师说法。祖师云。大王来时好道。去如来时。师拈云。佛法即是世法。世法即是佛法。以直道而行。风行草偃。山僧有个小颂。至简至易。最尊最贵。往还千圣顶[宁*页]头。世出世间不思议。弹指圆成八万门。一超直入如来地。
　　大慧杲禅师。今上皇帝在建邸。遣内知客入山。供养罗汉祝圣。请升座。欲识佛性义。当观时节因缘。时节若至。其理自彰。敢问大众。作么生是自彰底理。举起拂子云。还见么。又击禅床云。还闻么。闻见分明。是个什么。若向者里提得去。皇恩佛恩。一时报足。其或未然。径山打葛藤去也。复举起拂子云。看看。无量寿世尊。在径山拂子头上。放大光明。照不可说不可说又不可说佛剎微尘数世界。於诸世界中。转大法轮。作无量无边广大佛事。其中若凡若圣。若正若邪。若草若木。有情无情。遇斯光者。皆获无上正等菩提。所以诸佛。於此得之。具一切种智。诸大菩萨。於此得之。成就诸波罗密。辟支独觉。於此得之。出无佛世。现神通光明。诸声闻众。洎夜来迎请。五百阿罗汉。於此得之。得八解脱。具六神通。天人於此得之。增长十善。修罗於此得之。除其憍慢。地狱於此得之。顿超十地。饿鬼傍生。及四生九类。一切有情。於此得之。随其根性。各得受用。无量寿世尊。放大光明。作诸佛事已竟。然后以四大海水。灌弥勒世尊顶。与授阿耨多罗三藐三菩提记。当於补处作大佛事。无量寿世尊。有如是神通。有如是自在。有如是威神。到者里。还有知恩报恩者么。若有。出来与径山相见。为汝证明。如无。听取一颂。十方法界至人口。法界所有即其舌。只凭此口与舌头。祝吾君寿无间歇。亿万斯年注福源。如海滉漾永不竭。师子窟内产狻猊。鸑鷟定出丹山穴。为瑞为祥徧九垓。草木昆虫尽欢悦。稽首不可思议事。喻若众星拱明月。故今宣畅妙伽陀。第一义中真实说。
　　大觉琏禅师。皇佑二年十二月十九日。仁宗皇帝。诏至后苑。斋於化成殿。斋毕传宣。效南方禅林仪范。开堂演法。又宣左街副僧录慈云大师。清满启白。满谢恩毕。乃启白曰。帝苑春回。皇家会启。万乘既临於舜殿。两街获奉於尧眉。爰当和煦之辰。正是阐扬之日。宜谈祖道。上副宸衷。谨白。师遂升座。拈香祝圣问答罢。乃云。古佛堂中。曾无异说。流通句内。诚有多谈。得之者妙用无亏。失之者触途成滞。所以溪山云月。处处同风。水鸟树林。头头显道。若向迦叶门下。直得尧风荡荡。舜日高明。野老讴歌。渔人鼓舞。当此之时。纯乐无为之化。焉知有恁么事。便下座。

　　天眷请提纲

　　圆悟勤禅师。乔贵妃。请上堂。一句全提。千差并会。一华开现。万福来臻。往复无间而有源。动静不移而常寂。处处是佛。头头是道。若也深信得及。更不假他人余力。直似壮士屈伸臂顷。全出此机。若动若静。若出若处。殊胜中现殊胜。奇特中现奇特。更非外缘。全承渠德。所以道。天人群生类。皆承此恩力。若识此恩。动止作为。百千变现。悉不落虚。正当恁么时。一句作么生道。当阳徧界无回互。千重百匝转光辉。
　　乔贵妃娘子。请为法真和尚病起。上堂。鹫峰单提向上机。千灵不谋而会合。少室密传正法眼。万象不融而圆通。契印相投。缘因相入。神功如天地之覆载。妙智若日月之照临。沙界等平。略无向背。有大解脱士。证大解脱道。辟大解脱门。示大解脱事。今现攒簇不得底病。直教千圣觅起处。不见。诸佛众生。皆有是病。诸佛若病。即非众生。众生若病。即非诸佛。是故。以众生病故。示有此疾。由兹王舍城人。各各禀顶上光。悉来问病。而是大士。随求显示。令其万仞壁立。以至众生病尽。大解脱士亦安。既安之后。有大檀越。作大法施。建大法幢。演大法义。雨大法雨。一一交罗。重重无尽。正当恁么时。应时应节一句。作么生道。还委悉么。灵苗增秀气。瑞草发祥光。复成一偈。示病维摩元不病。问疾文殊初不来。建大法幢启大施。顿令千眼一时开。
　　乔贵妃设千佛会。上堂。千华显瑞应。万善积灵台。广辟解脱门。大开无价藏。举扬正法眼。表示千佛因。直得偏界绝笼罗。当阳无取舍。透声透色。亘古亘今。有具大信根。修菩萨行。发难思愿力。启清净庄严。建大道场。具列珍羞。一香一华。一茶一果。同法性等太虚。尘尘剎剎。千佛放光。如理如事。十方普应。所以大匠无绳墨。良材无曲直。红轮烁太虚。徧界皆辉赫。一华开一佛出世。一尘举一佛成道。主伴交参。森罗显焕。集无涯福禄。祝睿算无疆。正当恁么时。作么生道。室内千灯相照耀。天边宝月更清圆。
　　大内贵妃请。上堂。一句子。出於千圣顶门。一妙机。发於无尽宝藏。逈无依倚。杳绝端倪。非色非心。非如非异。尽虚空穷法界。都卢是个大解脱门。你诸人浩浩地。於中出入。还觉寒毛卓竖么。若向脚跟下。一念不生。全体显露。则净裸裸活鱍鱍。要行即行。要住即住。要用即用。要休即休。不指第二头。不落第二见。到者里。亘古亘今。凝然寂照。若踏着去。透脱生死。是甚闲事。能以无漏根力。建法幢立宗旨。衣被一切群灵。尽未来际。无有穷尽。正当恁么时。且道。承谁恩力。还委悉么。五蕴山头无相佛。放光动地廓周沙。颂云。一心无住着。徧界法王家。崇成无漏福。端坐宝莲华。
　　大内庆国夫人请上堂。处处真无回互。尘尘尔有鉴觉。万象以不见而见。万法以不闻而闻。不见见。其见逼塞虚空。不闻闻。其闻包含万有。离却见不见闻不闻。别有一段奇特事。要须是个大解脱机。大解脱用。然后方能历落起处全真。岂不见。僧问云门。如何是尘尘三昧。门云。钵里饭桶里水。又僧问。如何是诸佛出身处。门云。东山水上行。一等是个时节。朴实头处。直是朴实头。孤危峭峻处。直是孤危峭峻。正当恁么时。将个什么提持。将个什么眼目辨别。还委悉么。试玉须经火。求珠不离泥。复颂云。此心含法界。明契本来人。千祥如雾集。万善若云臻。

　　宗藩请提纲

　　圆悟勤禅师。郓国大王请。上堂。至理自调然。千华曾现瑞。无在无不在。十方即目前。若是利根上智。一举便解承当。既能截断众流。可以超今冠古。以如是智。以如是力。以如是心。以如是愿。明同杲日。宽若太虚。所以道。譬如虚空。体非群相。而不拒彼诸相发辉。又道。若人欲了知三世一切佛。应观法界性一切惟心造。盖此清净本元。离去离来。离声离色。若以真实正见。契寂如如。虽二六时中。不思不量。无作无为。至於动静语默梦觉之间。无不皆是本地风光。本来面目。现诸祥瑞。现诸奇特。皆是从无量无边劫海。熏习种智。从清净微妙根智。如是应现。正当恁么时。如何无相光中千佛现。一道清虚亘古今。复举释迦老子。灵山会上。说大般若。舍利弗於佛前。问须菩提。梦中说六波罗密。与觉时是同是别。须菩提云。此义幽深。吾不能说。此会中有弥勒大士。次补佛处。可往问之。弥勒云。谁为弥勒。谁是弥勒者。师拈云。还委悉么。一句当机。万缘寝削。更听一颂。梦中说法觉无殊。妙用神通不出渠。谁是谁名总弥勒。祥光起处现心珠。
　　莘王请。升座。大众。以佛见佛无异见。以法说法无别说。佛法闻见总现成。当阳直下全超越。当阳一着。非佛非法。非见非说。非有非无。非异非如。宽若太虚。明如杲日。所以三世如来。於此示生。於此修行。於此悟道。於此成佛。全不由他。独承渠力。只如今千圣顶[宁*页]上拈出了也。不以眼见。不以耳闻。不以言宣。不以心知。正当恁么时。须是个人始得。所以道。大人具大见。大智得大用。举一明三。告往知来。正当恁么时。不涉寅缘一句。作么生道。还委悉么。楚泽蓂开五百岁。蟠桃暗长一千年。复颂云。一尘才举一剎现。一华开时一佛生。克证金刚得长寿。六根昼夜放光明。
　　济王请。升座。以无漏根。作奇特事。以解脱智。种金刚缘。不於他处现身。长在顶门独露。非心非佛。非异非如。等闲拈一茎草。作丈六金身。等闲说一句。可以当金刚宝剑。人人皆禀此用。各各悉禀此心。若能返照回光。便是毗卢正体。岂不见。波斯匿王。问释迦老子云。我昔未成佛。诲见迦栴延。咸言。此身死后断灭。我虽值佛。心犹狐疑。此身念念迁变。不知有不迁变者。於是。释迦世尊。谓波斯匿王言。尔虽知迁变不停。还知身中有不变者否。王合掌白佛云。我实不知。佛言。大王。汝年几岁。见恒河水。王言。我生三岁时见。佛言。如今云何。王言。经今六十二年。见与三岁时无异。佛言。大王。汝面虽皱。皱者为变。而此见精性未曾变。变者受灭。不变者元无生灭。释迦老子。向千圣顶[宁*页]万仞峰头。指出金刚性不变不易。湛寂凝然。堂堂显露。由是。波斯匿王识其本心。敢问大众。只如今一切人。皆见山僧升堂。且道。此见从何而得。与威音已前空劫那畔。是同是别。若见得无异无别。则见现前。正当恁么时。一句作么生道。觌面击开无尽藏。头头涌出夜明珠。复云。济国大王。具大根器。有上乘种性。生为帝子。身极贵荣。不忘诸佛付嘱。知有此大因缘。垂神教典。深识果因。凡所施为。心源洞照。所以此之作善因缘。行阴骘保。其富贵长久。福禄弥隆。有福修福。若大海之纳众流。惟利根种智之人。具如是作用。只此便是普光殿。无相身为卢舍那。万行因华圆果海。福源洪注溢天河。
　　真觉添禅师。元佑初。游京师。徐国大王。闻师道风。一日遣使召师。入宫升座。毗卢遮那实性。与汝等诸人本性无别。从旷劫来。轮转法界。於受生中。无本无末。无去无来。无性无相。无古无今。纤尘不立。毫发难存。无正法之可分。何象末之为间。故知。法界众生。无成无坏。自性本源是佛。然虽如是。据衲僧门下。天地悬殊。既有生而有灭。复有去而有来。正像末法既无差。性相昭然而可睹。於其中间。无有成佛。无不成佛。於般若藏。无所间然。直饶三世诸佛。六代祖师。天下老和尚。神通过於鹙子。辨智胜於满慈。到者里。也须结舌亡锋。良久曰。国令已传清宇宙。人人各贺太平年。

　　诏汰提纲

　　文殊道禅师。宣和改元。下诏改僧为德士。上堂。祖师西来事。今朝特地新。昔为比丘相。今作老君形。鹤氅披银褐。头包蕉叶巾。林泉无事客。两度受君恩。所以道。欲识佛性义。当观时节因缘。且道。即今是甚么时节。毗卢遮那。顶戴宝冠。为显真中有俗。文殊老叟。身披鹤氅。且要俯顺时宜。一人既尔。众人亦然。大家成立丛林。喜得群仙聚会。共酌迷仙酹。同唱步虚词。或看灵宝度人经。或说长生不死药。琴弹月下。指端发太古之音。棋布轩前。妙着出神机之外。进一步便到大罗天上。退一步却入九幽城中。祇如不进不退一句。又作么生道。直饶羽化三清路。终是轮回一幻身。
　　法海立禅师。因朝廷有旨。革本寺为神霄宫。师升座。良久。乃谓众曰。都缘未彻。所以说是说非。盖为不真。便乃分彼分此。我身尚且不有。身外乌足道哉。正眼观来。一场笑具。今则圣君垂旨。更僧寺作神霄。佛头上添个冠儿。算来有何不可。山僧今日不免横担拄杖。高挂钵囊。向无缝塔中。安身立命。於无根树下。啸月吟风。一任乘云仙客。驾鹤高人。来此咒水书符。叩牙作法。他年成道。白日上升。堪报不报之恩。以助无为之化。祇恐不是玉。是玉也大奇。然虽如此。且道。山僧转身一句。又作么生道。还委悉么。掷下拂子。竟尔趋寂。

　　诏复披剃提纲

　　圆悟勤禅师。僧复披剃谢恩罢。升座。天中之天。圣中之圣。处域中之大。超方外之尊。执宝箓以临民。覆金轮而御极。廓清六合。亭毒万方。聿降纶言。重兴佛法。遂使普天释子。复换僧仪。归本笏於裴相公。纳冠簪於傅大士。重圆应真顶相。再披屈[日*旬]田衣。俄倾之间。追还旧观。皇恩崇重。倍万丘山。草木之微。云何图报。輙倾肝胆。少出毫芒。大众。先佛有顶[宁*页]一机。如击石火。似闪电光。祖师有末后一句。吞栗棘蓬。跳金刚圈。可以敌胜惊群。可以转凡成圣。腾今现古。盖色骑声。如今对众拈来。不犯从前露布。还委悉么。洪钧妙力先天地。覆载恩归大圣人。
　　披剃当晚小参。重圆僧相复方袍。优钵罗华未易遭。恩重丘山何以报。輙提纲要一秋毫。尽十方世界。若长若短。若纵若横。以至香水海。不可说不可说无边剎海。尽在个一秋毫。有时现无边身。东涌西没。南涌北没。中涌边没。作无量无边神通变化。也只不出此一秋毫。有时冷啾啾地。如枯木朽株寒灰死火。一念万年。万年一念。也只不出此一秋毫。乃至作为无量无边殊胜奇特。难行苦行。转化一切。成佛作祖。亦不出此一秋毫。诸人还知此一秋毫么。若知。去未开口已前。未举意已前。生佛未兆已前。空劫已前好荐取。既荐得则卷而怀之。任任运运。如兀如痴。不妨是一个没量大人。如或未然。却须返照回光。若动若静。若住若行。若坐若卧。须是究他根源始得。父母未生已前。父母既生之后。六根四大。三百六十骨节完具。寒时知寒。热时知热。饥时知饥。饱时知饱。以至顶天履地。含齿戴发。尽承此个恩力。且道。此个恩力。如何趣向。还知么。一气不言含有象。万灵何处谢无私。
　　文殊道禅师。复僧上堂。不挂田衣着羽衣。老君形相颇相宜。一年半内闲思想。大抵兴衰各有时。我佛如来。预谶法之有难。教中明载。无不委知。较量年代。正在於兹。魔得其便。惑乱正宗。僧改俗形。佛更名字。妄生邪解。删削经文。饶钹停音。钵盂添足。多般矫诈。欺罔圣君。赖我皇帝陛下。圣德圣明。不忘付嘱。不废其教。特赐宸章。颁行天下。仍许僧尼重新披削。实谓寒灰再焰枯木重荣。不离俗形。而作僧形。不出魔界。而入佛界。重鸣法鼓。再整颓纲。迷仙酹。变为甘露琼浆。步虚词。翻作还乡曲子。放下银木简。拈起尼师坛。昨朝稽首擎拳。今日和南不审。祇改旧时相。不改旧时人。敢问大众。旧时人。是一个是两个。良久曰。秋风也解嫌狼藉。吹尽当年道教灰。
　　大梅英禅师。诏复天下僧尼。师独无改志。至绍兴初。晨起。戴桦皮冠披鹤氅。执象简穿朱履。使击鼓集众。升座。召大众曰。兰芳春谷菊秋篱。物必荣枯各有时。昔毁僧尼专奉道。后平道佞复僧尼。且道。僧尼形僧作么生。复取冠示众曰。吾顶从来似月圆。虽冠其发不成仙。今朝抛下无遮障。放出神光透碧天。掷之於地。随易僧。复提鹤氅曰。如来昔日贸皮衣。数载惭将鹤氅披。还我丈夫调御服。须知此物不相宜。掷之。举象简曰。为嫌禅板太无端。岂料遭他象简瞒。今日因何忽放下。普天致仕老仙官。掷之。提朱履曰。达磨携将一只归。儿孙从此赤脚走。借他朱履代麻鞋。休道时难事掣肘。化鹏未遇不如鹍。画虎不成反类狗。掷之。横拄杖曰。今朝拄杖化为龙。分破华山千万重。复倚肩曰。珍重佛心真圣主。好将尧德振吾宗。掷下拄杖。敛目而逝。
　　大慧杲禅师。被旨还僧。谢恩罢。拈香祝圣毕。乃就座云。青毡本是吾家物。今日重还旧日僧。珍重圣恩何以报。万年松上一枝藤。遂拈起拄杖云。一枝藤在者里。且报恩一句。作么生道。若也道得。粉骨碎身未足酬。一句了然超百亿。其或未然。山僧不免为诸人道破。长将日月为天眼。指出须弥作寿山。

　　列祖提纲录卷第二
　　列祖提纲录卷第三

　　　　武林十八涧理安禅寺住持娄东行悦集

　　国忌提纲(报恩)

　　大慧杲禅师。徽宗皇帝大祥。上堂。拈香罢。乃就座云。身从无相中受生。犹如幻出诸形象。幻人心识本来无。罪福皆空无所住。从上诸圣。莫不皆从无所住处。成就众生。於无所住处。降神处胎十月。於无所住处。示现诞生。於无所住处。示现行七步。於无所住处。示现处王宫。於无所住处。示现出家。於无所住处。示现行苦行。於无所住处。示现坐菩提树下。成等正觉。於无所住处。示现降伏魔军。於无所住处。示现坐道场转法轮度有情。於无所住处。示现授诸菩萨阿耨多罗三藐三菩提记。於无所住处。作佛事已。示现入般涅盘。召大众云。从上诸圣。既如是示现。今日臣僧宗杲。亦如是说法。只将如是之法。恭为徽宗圣文仁德显孝皇帝。显肃皇后。用严仙驾。伏愿。不守自性。普现尘中坚密身。同彼上人。住不思议解脱海。下座。
　　天目禅师。徽宗皇帝上仙。上堂。星辰日月佐乾穹。覆冒坤维已大同。十二玉楼人自去。山河长在月明中。
　　笑隐欣禅师。文宗皇帝圣忌满散藏经。上堂。尊而无上。高超象帝之先。贵不可名。坐断毗卢之顶。其体之大。则容摄十虚。其用之广。则包括万类。如月[涌-用+(圉-土)]众水。无分净秽之殊。春在百花。不见正偏之相。妙有不有。真空不空。所以道。无边剎境。自他不隔於毫端。十世古今。始终不离於当念。掷大千於方外。纳须弥於芥中。於斯见得。便见文宗皇帝。昔从佛地示现王宫。抚治邦家。乂安宗社。化导已周。复归佛位。寂然不动。智普应於十方。廓尔无私。化已周於沙界。臣僧与么赞扬。且道。还契圣意也无。良久云。优钵天香吹不断。又从兜率下阎浮。复说偈云。佛心觉照妙无遗。包括乾坤转化枢。日应万机常历历。那伽大定自如如。三千剎海毗卢藏。百亿山河帝网珠。惟愿不忘悲智力。重开慧日照昏衢。
　　圣忌满散藏经。上堂。掀翻宝藏。不涉言诠。顿悟经王。宁拘文字。所以道。在圣同圣。在凡同凡。在天同天。在人同人。尘尘尔。剎剎尔。念念尔。不动纤毫修证心。一超直入如来地。诸人若能如是披阅。方可上承文宗皇帝神御。顿辔圆觉妙场。游戏大华藏海。住佛境界。同佛受用。或示千百亿身。四圣六凡。群机齐赴。或现三十二应。河沙国土。妙用全彰。如是则佑我邦家。福我黎庶。功高莫报。恩大难酬。正与么时。且追严一句。作么生道。良久云。虚空可量风可系。无能尽说佛功德。复举梁武帝。请傅大士讲经。士挥尺一下下座。师云。法筵龙象听全提。大士何烦按尺挥。真俗混融犹有化。君臣道合自无为。风吹日炙毗卢藏。鹊噪鸦鸣诸佛机。三会龙华齐渴仰。人间天上几时归。
　　圣忌满散藏经。上堂。释迦如来。为一大事因缘。出现於世。四十九年。宣扬正法。化导群生。至法华会上。为诸弟子。授记作佛。始畅本怀。然后入般涅盘。示化仪之有终也。如我文宗皇帝。乘佛愿轮。缵皇正统。灵枢密运。廓清魔孽之封疆。宝印全提。绍继祖宗之神器。屡推义让。广布仁慈。宰辅效忠。建大勋於伊吕。嗣皇继圣。臻至治於唐虞。八表归仁。万邦乐业。而奄弃臣民。复归佛位。皇太后。遣使颁降金帛。看阅大藏经文。上资圣驾。佛化王化。功归一揆。金轮法轮。同转道枢。於一毫端。现宝王剎。当处圆成。破一微尘。出大经卷。称性演说。其见色也头头弥勒。其闻声也处处观音。文殊。於无差别智。现有差别身。普贤。於有差别境。入无差别定。剎剎自然正受。尘尘法尔禅那。何处不成等正觉。何处不转大法轮。何处非化导群生。何处非入般涅盘。又何福不臻。何恩不报。如斯提唱。犹是教乘展演之谭。只如不落玄妙机关一句。如何剖露。良久云。先皇功业垂无极。圣子神孙亿万年。复举东印土国王。请般若多罗尊者斋次。王问云。众僧看经。尊者缘何不看。者云。贫道入息不居阴界。出息不涉万缘。常转如是经百千万亿卷。非但一卷两卷。师颂云。是经常转百千卷。越圣超凡亘古今。阿阁自便丹凤宿。澄潭岂怖卧龙吟。江河淮济同归海。钗钏缾盘共一金。纵有虚空广长舌。宣扬不尽圣恩深。
　　弘觉忞禅师。毅宗烈皇帝小祥。升座。黄阁帘垂。紫罗帐合。体极尊贵。未尽今时。须知向上更有一人。逍遥行鸟道。摆手出玄途。混迹类中。华冠从教下却。藏身炭里。宝殿一任苔生。然而虽不存正位。九州四海。悉禀威灵。虽不守大功。匝地普天。咸承恩力。所以道。有物先天地。无形本寂寥。能为万象主。不逐四时凋。既不逐四时凋。且道。此人即今作么生奉重。随缘观自在。何处不称尊。
　　佛日岳禅师。建中靖国元年。皇太后上仙。被旨。同六禅长老。就文德殿升座。乃曰。最初说法者。不知末后句。末后说法者。不知最初句。最初句。适来慧林禅师。已为诸人说了也。说则说了。末后句。且如何说。若约三乘十二分教。偏圆顿渐。半满一音。不免执指为月。入海算沙。直似澄潭月影后夜钟声。随扣击以发音。逐波澜而不散。犹是生死岸头事。故乃菩提达磨观象。神州有大乘器。所以泛杯千顷浪。登陟万重山。首造於梁。梁以果因有为之法而垂问。达磨揭圣谛第一义而奉答。梁主未契。遂之嵩少。九年面壁。不立文字。逈出三乘。直指人心。见性成佛。当时神光二祖。立雪断臂。得髓明心。一花五叶。结果自成。六代传衣。后人得道。自此。东华方信有正法眼藏涅盘妙心。中下随根。迷悟相半。信知此事。非大根大器。不能领悟。何以故。见闻觉知是法。法离见闻觉知。便乃火聚当岐。铁山在路。自然少室峰前。壁立千仞。曹溪路上。水泄不通。於其中间。祖风不无凌迟。颓纲亦将委地。虽然如是。法无定相。道假时章。建大法幢。演大法义。兴此一大事因缘。利乐有情。不在他时。须际会千佛前后知之。今日幸遇大圣人出现於世。广大流布。廓周沙界。实千载之一遇。至若尧舜禹汤。端拱垂衣。无为之化。不为不至。若乃开方便门○示真实相。十方嘉会。四聚同延。辟古佛之家风。发含生之大本。未可与今日同时而语。何谓也。释提桓因。与善现发明般若。唯止真空。波斯匿王。为庆喜特指不迁。犹存俗谛。惟此教外别传。向上一着。章显当今。岂非希有之缘。应在震旦。然溪山各异。云月是同。同声相应。同气相求。方知此事无古无今。无彼无此。高而无上。广不可极。渊而无下。深不可测。毛吞巨海。芥纳须弥。在天同天。在人同人。在天则为日为月。为照为明。在人则为君为臣。为忠为孝。以此而推。百亿日月。百亿须弥。百亿四大海。根身器界。情与无情。同一体性。莫不仁者见之谓之仁。智者见之谓之智。百姓日用而不知。其能会万物於自己者。其唯圣人乎。由是灯灯续焰。叶叶相承。百千世。月点慧灯。光融三界。十万里。星排祖干。凉荫四生。是知法轮再转於支那。帝日长辉於震旦。始然者。法无大小。物无适莫。皆被其光。皆蒙其泽。以至草木禽鱼。无远不及。祇如舍卫国王。欲往灵山见佛。勅诸臣僚。山河大地。草木丛林。须同去见。若一草一木不去。吾则不得见佛。大众。祇今乾坤之内。宇宙之间。山河大地。草木丛林。去亦不去。来亦不来。湛湛无私。巍巍不动。乃文乃武。乃禅乃律。同在九重天上慈德殿前。同时见佛。诸仁者。见则不无。且作么生见。良久云。重瞳日月明无尽。隆准山河秀有余。
　　佛印清禅师。皇太后上仙。五七被旨。演法於慈德殿。登座问答罢。乃曰。适来净因禅师云。最初说法者。不知末后句。末后说法者。不知最初句。臣僧。今当末后说法。却奉为大行太后。演最初句。还知么。灵源湛寂。物我皆如。佛性情真。圣凡同体。弥沦千古。廓彻太虚。本绝去来。何尝生灭。今日人天交接。幽显普临。皇风习习以和春。帝日迟迟而育物。万乘正登於舜殿。六禅齐仰於尧天。奉为太后。建此法筵。指古佛心。开正法眼。於斯见得。朱楼玉殿。重重现清净法身。金阙瑶池。处处露本来面目。唯佛与佛。同证同知。伏惟珍重。

　　祈晴提纲

　　天童朴禅师。祈晴上堂。久雨不晴。半睡半醒。可谓天地合其德。日月合其明。四时合其序。鬼神合其吉凶。遂喝曰。住住。内卦已成。更求外象。卓拄杖云。适来掷得雷天大壮。如今变作地火明夷。
　　雪岩钦禅师。祈晴上堂。久两不晴。浸烂衲僧鼻孔。如何是衲僧鼻孔。浮云散尽碧天宽。赫赫金盆海里涌。
　　高峰妙禅师。祈晴上堂。天关久锁不开容。日夜滂沱鼓黑风。以拂击禅床一下云。愤性一槌俱击碎。顶门迸出一轮红。
　　湛堂准禅师。祈晴上堂。札。久雨不晴。直得五老峰头。黑云叆叇。洞庭湖里。白浪滔天。云门大师。忍俊不禁。向佛殿里烧香。三门头合掌。祷祝咒愿。愿黄梅石女生儿。子母团圆。少室无角铁牛。常甘水草。喝一喝。有甚交涉。顾众曰。不因杨得意。争见马相如。

　　祈雨提纲

　　圆悟勤禅师。祈雨上堂。曹溪路上。天高地厚。少室峰前。土旷人稀。孤然危坐冷萧萧。大野横身风飒飒。眼见则瞎。耳听则聋。口说则哑。虽然不出一毫端。含吐十虚无向背。既然。有恁么神通。具恁么作用。为什么乾燥燥地。东海鲤鱼打一棒。忙忙匝地便为霖。
　　龙门远禅师。知府曾公舍人入山。祈雨上堂。举刘禹端公问云居。雨从何来。对云。从端公问处来。师云。雨从何来。不须寻讨。徧满虚空。拔济枯槁。定明妙应灵通。知府舍人台造。真个是为雨为霖。莫不为忻为好。且问诸人。是定明雨。舍人雨。百姓雨。定当得么。良久。卓拄杖一下云。三。下座。
　　真净文禅师。祈雨示众云。狮子不食雕残。快鹰那打卧兔。放出临济大龙。抽却云门一顾。遂拈拄杖云。龙行雨至。三草二木。
　　大沩泰禅师。祈雨上堂。火云烧田苗。泉源绝流注。娑竭大龙王。不知在何处。以拄杖击禅床云。在者里。看看。南山起云。北山下雨。老僧更为震雷声。助发威光令远布。乃高声曰。哄弄哄弄。
　　石屋珙禅师。祈雨上堂。记得去年时五月。火云烧田天不雨。家家插种望今年。不料今年又如此。伟哉公侯将相心。忧民切切如忧己。扣之龙神便感灵。来此阎浮澍甘雨。霈然不止三日霖。天人群生悉欢喜。敢问诸人。且道。承谁恩力。以拂子击禅床云。苏噜苏噜。[口*悉]哩[口*悉]哩。
　　师子端禅师。祈雨上堂。山涧水流如凿开。旱年祈雨为民灾。不知云从何处起。只见雨从头上来。
　　无相真禅师。慈溪邑侯祈雨。请就龙潭示众。遮墺龙王现白龟。应身何事出潭迟。欲知利物及民处。便好为霖济早时。
　　众市户。再祈雨。请就龙潭示众。久旱山川若火焚。神龙何忍卧渊深。愿兴雷电重施雨。以济斯民渴望心。
　　无文璨禅师。祈雨上堂。一冬不雨。一春不雨。九土皆焦枯。天高叫无路。拈拄杖云。开先拄杖子。忽然变作空行龙王。油然起云。霈然洪澍。直得枯者荣。甲者拆。萌者吐。卓拄杖一下云。发机须是千钧弩。
　　无用宽禅师。祈雨上堂。本自无生。掣电挥星。须弥倒卓。雨似盆倾。喝一喝。下座。
　　愚庵及禅师。祈雨看经上堂。举睦州看华严经次。有僧问。是甚么经。州云。大光明云。青色光明云。紫色光明云。那边是甚么云。僧云。南边是黑云。州云。今日定有雨。师云。睦州将错就错。瞒者僧则易。瞒普慈则难。山门今日看经。设有僧问是甚么经。只向道。扇子[跳-兆+孛]跳。上三十三天。筑着帝释鼻孔。东海鲤鱼打一棒。雨似盆倾。丰年野老讴歌甚。住处嘉禾合穗生。下座。
　　恕中愠禅师。祈雨上堂。甘雨愆期。田畴龟拆。衲僧鼻孔。焦热生烟。拈拄杖云。拄杖化为龙。向南阎浮提行雨去也。山僧不可洗手奉功。未免助其神力。卓拄杖云。急急如律令。勅。
　　箬庵问禅师。祈雨上堂。万里无片云。青天也须吃棒。以拂子指云。那边云生也。掷拂子云。一雨普滋。
　　弘觉忞禅师。祈雨上堂。拄杖子化为龙。吞却乾坤了也。山河大地。甚处得来。云门老子。只解瞻前。不知顾后。把将话头。打作两橛。殊不知。山河大地。即是拄杖子。拄杖子。元不异大地山河。一切智智清净。无二无二分。无别无断故。所以拄杖子。有时把住。山河光烁烁。绝渗绝漏。拄杖子。有时放行。大地黑漫漫。倒岳倾湫。是则固是。祇如拄杖子今日轮次。山僧又且如何提掇。举起拄杖云。拄杖子化为龙。兴云吐雾。弥覆乾坤去也。炎蒸暑热。从甚么处得来。大众。山僧恁么提掇。还称他云门意旨也无。称与不称则且置。掷下拄杖云。担板休於潭影卧。为霖且去润焦枯。
　　三宜盂禅师。祈雨上堂。拈拄杖曰。震法雷兮鸣法鼓。山门头弥勒开眉。布慈云兮洒甘露。塔尖上商羊起舞。四海龙王脑门裂。三十三天叫冤苦。云锁赵州关。雨打云门普。拈起一毫端。尘剎无焦土。於此作佛法商量。笑诸君从头莽卤。所以者一着子。大似龙王行雨。不从龙王身出。不从心出。不自云生。亦非空有。以不思议力。时行雨事。成熟谷稼。繁长草木。大众。既不从身心中出。且道。雨自何来。卓拄杖曰。赫连皇甫。
　　牧云门禅师。祈雨上堂。十五日已前。乾爆爆地。十五日已后。天作时雨。山川出云。正当恁么时如何。溪北耕南田地上。泥牛耕出古黄金。

　　谢雨提纲

　　智门祚禅师。谢雨示众云。数日好雨。且道。雨从甚么处来。若道从天降。那个是天。若道从地出。唤甚么作地。若更不会。所以古人道。天地之前径。时人莫强移。个中生解会。眼上更安锥。又云。赫日里我人。云雾里慈悲。霜雪里假褐。雹子里藏身。还藏得身么。若藏不得。却被雹子打破你髑髅。
　　楚石琦禅师。州中谢雨上堂。正觉知见时。知见即是心。当心即知见。知见即如。今娑竭罗龙王。出海绕须弥山三匝。一头直至梵天。口吐黑云。遮却大千世界。然后降雨。於是。梵王问云。雨从何来。龙王答云。从问处来。又问云。问从何来。龙王懡[怡-台+罗]而退。起一阵猛风。吹散黑云。依旧天晴日头出。顾视大众云。我适来道个什么。众无语。乃呵呵大笑。
　　恕中愠禅师。祈雨有应。上堂。信心生一念。诸佛尽能知。拈拄杖云。诸佛在者里。信心在什么处。昨日焚香祷告。今朝骤雨倾盆。清凉热恼。苏活枯苗。画拄杖。不是信心所感。不是诸佛降灵。若也会得。被我熟瞒。若也不会。长连床上。有粥有饭。
　　无相真禅师。谢雨。众请就龙潭示众。山僧多幸造灵祠。却感龙天力护持。上泽不知何以报。重来聊以谢恩私。
　　弘觉忞禅师。立秋并谢雨。上堂。三伏火云中。秋风动[泳-永+寥]泬。香芬十里荷。衣捣千家月。历历清秋令。明明朱夏节。夏秋曷以分。智者善甄别。大众。者里合得甚么语。与此时相应去。莫是月色水铺地。雁声秋满空么。算来犹隔半月程。莫是秋风吹渭水。落叶满长安么。眼前未有与么事。毕竟作么生道得恰好去。山僧者里有一道。依时及节。不伤物义。铸古镕今。通上彻下底灵验底真言。只是诸人。不得作佛法会。不得作世法会。但能至心听受。要会天地同根。万物一体。有甚么难。乃合掌云。易见龙王。大易见龙王。甘露连注龙王。毗疎其梨那龙王。会么。山中无六月。一雨便成秋。

　　祈雪提纲

　　五祖演禅师。祈雪上堂。一年只余此月。天道未尝降雪。奉告三界龙神。各自递相报说。普天普地铺银。且要应时应节。更望大众慈悲。为念普贤菩萨。毕竟作么生。摩诃萨。
　　应庵华禅师。祈雪上堂。夜来得一番雪。子细思量。有五件奇特事。应时应节。灾殃殄灭。能除恼热。众人定迭。又见老鸦头白。且道。衲僧门下毕竟如何。文殊疾走无边方。普贤眼里重添屑。

　　谢雪提纲

　　杨岐会禅师。因雪示众。杨岐乍住屋壁疎。满床皆布雪珍珠。缩却项暗嗟吁。良久云。翻忆古人树下居。
　　因雪示众。雪雪。处处光辉明皎洁。黄河冻锁绝纤流。赫日光中须迸裂。须迸裂。那咤顶上吃蒺藜。金刚脚下流出血。
　　保宁勇禅师。因雪上堂。瑞雪下残腊。和风生早春。空将未归意。说向欲行人。未归意绝忌讳。欲行人何疎亲。绕须弥山。转百千匝。不知毕竟向甚处藏身。拍禅床。下座。
　　湛堂准禅师。因雪上堂。今朝腊月十。夜来天落雪。群峰极目高低白。绿竹青松难辨别。必是来年蚕麦熟。张公李公皆忻悦。皆忻悦。鼓腹讴歌笑不彻。把得云箫缭乱吹。依稀犹如杨柳枝。又不觉手之舞之。足之蹈之。左之右之。喝曰。禅客相逢祇弹指。此心能有几人知。
　　雪窦显禅师。谢雪上堂。雪覆芦花欲暮天。谢家人不在渔船。白牛放却无寻处。空把山童赠铁鞭。
　　蒋山泉禅师。因雪上堂。召大众云。还有过得此色者么。良久云。文殊笑普贤嗔。眼里无筋一世贫。相逢尽道休官去。林下何曾见一人。
　　洞山聪禅师。因雪上堂。春寒凝冱。夜来好雪。还见么。大地雪漫漫。春风依旧寒。说禅说道易。成佛成祖难。珍重。
　　真净文禅师。因雪上堂。大地雪漫漫。春来依旧寒。说禅说道易。成佛作祖难。洞山则不然。而今坐立。一一成佛作祖。何更有难有易。遂拈拄杖云。不可不成佛。所以假言三十二。八十也空声。拄杖子唤作成佛。不是空声。释迦弥勒。文殊普贤。不是空声。而今触目遇缘。万别千差。不是空声。都无实事。佛法到者里。也要人承当。有么有么。乃击香台。下座。
　　因雪上堂。举庞居士辞药山因缘。师云。全禅客。当断不断。反招其乱。且道。全禅客。当时合下得什么语。免被庞公折挫。如今莫有扶持佛事者么。出来开发大众眼目。亦表自己参学身心。如无。老僧为你说破。今日腊月初十。山门街坊丐者。入寮打迭。忽有人间诸丐者已在寮中时。又作么生。良久。乃喝云。相逢不下马。各自有前程。
　　大慧杲禅师。因雪上堂。买铁得真金。求雨得瑞雪。五峰玉琢成。千树银花结。龙王降吉祥。普贤呈丑拙。三世如来秘密门。今日一时都漏泄。虽然如是。者里有一处可疑。且道。疑个甚么。恐日出后。一场漏逗。
　　因雪上堂。腊月十五天降雪。为瑞为祥无空阙。文殊露出广长舌。普贤大士得一橛。如何是那一橛。看锢鏴着生铁。
　　应庵华禅师。因雪上堂。即心即佛。非心非佛。不是心不是佛不是物。冷水浸冬瓜。大家厮淈[泳-永+盾]。虽然。淈[泳-永+盾]中。却有个分晓处。蓦拈拄杖云。山僧夜来吟得个山偈。举似大众。雪子落纷纷。乌盆变白盆。忽然日头出。依旧是乌盆。忽有个衲僧出来道。长老长老。此是雪诗。乃对他道。冬行春令。便下座。
　　密庵杰禅师。因雪上堂。满目纷纷呈瑞雪。填沟塞壑谁辨别。文殊无处顿浑身。普贤失却真妙诀。乌鸦变作白头鸦。铁树翻成银线结。报诸人瞥不瞥。庭际无人立片时。便是太平底时节。喝一喝。下座。
　　雪岩钦禅师因雪上堂。寒风凛冽。遥空下雪。非特红炉焰上莫觅踪由。逗入芦花深处犹难辨别。往往到者里。十个有五双。尽道。明一色边事。殊不知正是空中花眼中屑。正恁么时。且道。是天寒人寒。下座。巡堂吃茶。
　　中峰本禅师。因雪示众。一片两片。飞入人间寻不见。三尺五尺。积向茅檐难辨的。银象三千界。灵瑞身光有空皆徧。玉龙八百万。败残鳞甲无地可埋。梅花之恨独深。渔蓑之归未晚。且道。与蒲团禅板边坐堆堆底人。有何交涉。古者道。今日雪下。丛林有三种僧。一种。向被位头。究明自己。一种。向经案上。吟咏雪诗。一种。向火炉角。说吃堂供。此三种僧。那个合受人天供养。合受不合受。置之勿论。诸禅德。你还知结雨为雪凝水为氷底道理么。然结雨为雪。固是造物变化。宜乎不知。如凝水为氷。遽以流注之质。顿成坚碍之形。虽金石。不可与较其固。请以喻明之。佛性犹水也。以无量劫中。迷妄之寒气。念念凝合。由是。结佛性之水为氷也。且正当氷时。未尝不具佛性之水。柰何迷妄之寒交结未化。虽全体是水。而不得为流注灌溉之用耳。或不以智慧之日融之。安有自化之理。如是观察。向道之念。可得而免诸。或谓。古人相逢。弹指便解。知归。岂必待奋神力下苦工。而后然哉。你殊不知。或不曾奋神力。下苦工於曩昔。任你相逢弹破指头。也无你知归之理。未有一佛一祖。不因智慧之日。融化迷妄之寒氷。而能复其佛性之水也。今日一个所参话。信得及处。靠得稳时。岂非真智慧耶。一旦工夫熟时节至。千丈氷山也是水。万寻雪岭也是水。滔滔然。流归佛性之海。任你空中积雪。火里生氷。未闻冻合无边之海。诸禅德。莫道本上座长於譬喻。盖法理如是也。更听一偈。冻云四合雪漫漫。孰解当机作水看。只为眼中花未瞥。启窗犹看玉琅玕。
　　无文璨禅师。因雪上堂。古人道。若端的得一回汗出。一茎草上。现琼楼玉殿。山僧从前疑着此语。今日看来果然。
　　因雪上堂。捱到虚空粉碎时。空花一任眼前飞。若还别觅安心法。客路漫漫何处归。
　　呆庵庄禅师。因雪上堂。大地雪漫漫。山深分外寒。断肱人不到。面壁也无端。大众且道。是祖师无端。山僧无端。拈拄杖掷下云。无端无端。
　　愚庵及禅师。因雪上堂。蓦拈拄杖。卓一卓云。乾坤大地。一时粉碎了也。十方诸佛。六代祖师。天下老和尚。直得瓦解氷消。独有普贤菩萨。具大神力。现大神变。欢喜踊跃。喃喃说偈云。雪子落纷纷。乌盆变白盆。忽然日头出。依旧是乌盆。忽有个汉出来道。长老长老。此是雪诗。衲僧分上。合作么生。只向道。三冬多瑞雪。鼓腹乐尧年。
　　月江印禅师。因雪上堂。白牛露地。南泉无处寻踪。香象渡河。普贤失其境界。寒凛凛玉楼起粟。白皑皑银海生花。古佛堂前。灯笼起舞。夜明帘外。露柱交参。显扬少室家风。揭示新年佛法。太阳溢目。依然水绿山青。大地春回。直得河清海晏。拍禅床。野老不知尧舜力。冬冬打鼓乐丰年。
　　密云悟禅师。因雪上堂。昨日青山。今朝白雪。众兄弟。好消息。野鹿行人。步步成迹。唯有挂角羚羊绝气息。从来猎犬难寻觅。高着眼始得。

　　列祖提纲录卷第三
　　列祖提纲录卷第四

　　　　武林十八涧理安禅寺住持娄东行悦集

　　佛降诞提纲(报本)

　　黄龙南禅师。佛诞上堂。今日四月八。我佛降生之日。天下精蓝。皆悉浴佛。记得遵布衲。在药山会里充殿主。浴佛之次。药山问。汝只浴得者个。还浴得那个么。遵云。把将那个来。药山便休。大众。古人随时一言半句。亦无巧妙。今人用尽心力安排。终不到他境界。众中商量。或云。者个是铜像。那个是法身。铜像有形。可以洗涤。法身无相。如何洗得。药山只知其一。不知其二。被遵公靠倒。直得口似揙担。不胜懡[怡-台+罗]。又云。古德垂问。只要验人。问汝那个。便道是者个。把捋那个来。正是随声逐色。齩他言句。上他圈缋。药山见伊不会。所以便休。又道。药山恁么来。早是无事起事。好肉上剜疮。遵公不见来病。却向灸疮瘢上。更着艾爝。有云。古人得了。逢场作戏。无可不可。何高何低。彼此知有。自是后人强生分别。如前所解。盖不遇人。一失其源。迷而不复。所以只凭识心。思量计较。以当宗乘。殊不知有作思惟。从有心起。用此思惟。辨於佛境。如取萤火烧须弥山。纵经尘劫。终不能着。是故。行脚高人。切须自看。从上来事。合作么生。毕竟将何敌他生死。勿以少许浮粗识见。自作障碍。佛法不是者个道理。同安今日不避口业。与诸人说破。此二尊宿。一出一入。未见输嬴。三十年后。不得错举。
　　开福道宁禅师。浴佛上堂。未离兜率。已降王宫。未出母胎。度人已毕。诸禅德。日日日从东畔出。朝朝鸡向五更啼。虽然不是桃花洞。春至桃花亦满溪。又道。毗篮园内。右胁降生。七步周行。四方目顾。天上天下。唯我独尊。大似贪观天上月。失却手中珠。还知落处么。若知落处。方为孝子顺孙。苟或未然。不免重下注脚。良久云曰。天生伎俩能奇怪。末上输他弄一场。
　　圆悟勤禅师。浴佛上堂。一手指天。一手指地。末上一机。衲僧巴鼻。步步莲华。金盆澡洗。西天东土共流传。至今处处浇香水。良久云。车不横推。理无曲断。下座。
　　云峰悦禅师。四月八日上堂。教中道。四月八是佛生之日。放大光明。照耀十方。地涌金莲华。自然棒双足。东西及南北。各行於七步。分手指天地。作狮子吼声。上下及四维。无能尊我者。后来云门大师举了云。老僧当时若见。一棒打杀。与狗子吃却。且图天下太平。师云。奇怪。诸禅德。云门虽有定乱之谋。且无出身之路。若也辩得。许你顶门具一只眼。便下座。
　　龙门远禅师。浴佛上堂。如来妙色身。真实难藏覆。不挂本来衣。岂着娘生袴。无忧树下降生时。南北东西行七步。行七步。度尽众生无所度。今辰四月初八。我佛如来降生之日。天下精蓝。煎汤浴佛。佛则从诸人浴。且道。如何是佛。要知么。佛名如来。常在不灭。有人见得。山僧更不忉忉。若无人见得。山僧重说偈言。昨日如来垂法雨。今朝法雨洗如来。了然一味无差别。云外青山朵朵开。欲报如来深恩。殿上重新浴过。下座。
　　护国元禅师。浴佛上堂。者释迦老子。初生下来。便作个笑具。一手指天。一手指地云。天上天下唯我独尊。后来云门大师道。我当时若见。一棒打杀。与狗子吃却。贵图天上太平。尚有人不肯放过。却道赞祖。须是云门始得。且道。那里是赞他处。莫是一棒打杀处是么。且喜没交涉。今日南明。乍此住持。祇得放过。若不放过。尽大地人。并皆乞命始得。如今事不获已。且同大众。佛殿上每人与他一杓。何故。岂不见道。乍可违条。不可越例。以拂子击禅床。下座。
　　大慧杲禅师。浴佛上堂。未离兜率。已降王宫。未出母胎。度人已毕。者个是题目。摩耶夫人。毗蓝园里攀无忧树。右胁而生悉达太子。直得九龙吐水。沐浴金躯。地涌金莲。以承其足。者个是序分。以手指天地。作大狮子吼。上下及四维。无能尊我者。者个是正宗。育王今日专为流通去也。遂拈拄杖卓一下云。释迦老子来也。举起云。净法界身。本无出没。大悲愿力。示现受生。已上四段不同。收归上科。掷下云。下座与大众同到殿上。再讲经首呕啊。
　　浴佛上堂。九十七种大人相。庄严微妙净法身。示现诞生出母胎。为众生故作佛事。且作么生是作底佛事。良久云。下座与首座大众。同入如来香水海。助者老子。转大法轮。
　　浴佛示众。末后一句子。声前露裸裸。盖天盖地。盖声盖色。黄面老子。得个一着子便道。未离兜率。已降王宫。未出母胎。度人已毕。及至初生。则震动一切世界网。便一手指天。一手指地。作大狮子吼道。天上天下惟我独尊。为一大事因缘故。开佛知见。示佛知见。悟佛知见。入佛知见。殊不知数千年后。被个跛脚阿师。要一棒打杀。与狗子吃。贵图天下太平。且道。释迦老子。过在什么处。莫是指天指地开大口么。莫是不合鼓弄人家男女么。莫是开佛知见。示佛知见。悟佛知见。入佛知见么。若恁么商量。不惟谤他释迦老子。亦乃辜负云门大师。到者里。若知云门落处。即知自己落处。且道。落在甚么处。良久云。万古碧潭空界月。再三捞摝始应知。复举僧问五祖。如何是佛。祖云。露胸跣足。如何是法。云。大赦不放。如何是僧。云。钓渔船上谢三郎。师云。此三转语。一转具三玄三要。四料拣。四宾主。洞山五位。云门三句。百千法门。无量妙义。若人拣得。许你具一只眼。
　　梁山远禅师。浴佛上堂。举药山浴佛公案。拈云。者僧问处。依稀越国。彷佛杨州。药山答来。眼似流星。机如掣电。检点将来。二俱不了。若是山僧即不然。当时才见他问。只浴得者个。且浴不得那个。但转木杓柄。与伊待他拟议之间。拦面便泼。假饶者僧有大神通。具大智慧。也无施展处。敢问大众。者个即且置。唤甚么作那个。下座佛殿烧香。为你说破。
　　灵隐原禅师。浴佛上堂。举药山浴佛话。师云。者一个。那一个。一一从头都浴过。药山布衲谩商量。仔细看来成话堕。成话堕。转誵讹。拍禅床云。武林春已老。台榭缘阴多。
　　浴佛上堂。举香严和尚云。去年贫未是贫。今年贫始是贫。去年贫。犹有卓锥之地。今年贫。锥也无。众中忽有个汉出来问。长老错了也。今朝四月八。是佛生日。如何举此公案。山僧只对道。住持事繁。下座。
　　妙峰璨禅师。浴佛上堂。今朝是如来降生之节。天下缁流。莫不以香汤灌沐。共报洪恩。为甚么教中却道。如来者无所从来。既是无所从来。不知降生底是谁。试请道看。若道得。其恩自报。若道不得。明年四月八。还是蓦头浇。
　　天童觉禅师。浴佛上堂。今日是释迦老子降诞之辰。长芦不解说禅。与诸人画个样子。祇如在摩耶胎时作么生。以拂子画此[○@●]相曰。祇如以清净水。浴金色身时。又作么生。复画此[○@水]相曰。祇如周行七步。目顾四方。指天指地。成道说法。神通变化。智慧辩才。四十九年三百余会。说青道黄。指东画西。入涅盘时。又作么生。乃画此[○@十]相。复曰。若是具眼衲僧。必也相许。其或未然。一一历过始得。
　　应庵华禅师。浴佛上堂。德山拆却佛殿。云门一棒打杀。麻三斤。殿里底。杖林山下竹筋鞭。三遭痛棒。九到洞山。若作佛法商量。烂却舌头。不作佛法商量。堕坑落堑。到者里。黑漆拄杖。有屈无叫处。古庙香炉。虽冷烧杀阇黎。正恁么时如何。武陵春已老。台榭绿阴多。
　　浴佛上堂。始从鹿野苑。终至跋提河。用尽自己心。笑破他人口。至於拈花付嘱。达磨安心。南北分宗。曹溪列派。向衲僧门下。正如掘地觅天。以拂子划一划云。正当今日。是我如来大师庆诞之辰。天下丛林。一年一度。谓之浴佛。若唤作浴佛。吃棒有分。若不唤作浴佛。辜恩负义。岂不见。遵布衲浴佛次。药山遂问。汝只浴得者个。要且浴那个不得。布衲云。把将那个来。药山便休去。师云。遵布衲。当时若是个汉。待他道浴那个不得。使拈杓子劈面掷。虽然。也不得屈药山。何故。不入虎穴。争得虎子。
　　佛生日上堂。铁壁铁壁。从来真实。号之曰佛。常在苦海中立。风吹不入。水洒不瀑。棒打不入。是故。以本愿力。捞摝众生不息。云门忍俊不禁。打与狗吃。此意深寂。非语默可及。四月八日。是渠诞迹。露柱烧香汤已毕。大家送至龛室。泥人揩背。一拶骨出。忽然怒发。打瞎顶门眼一只。直至而今叫屈。屈屈屈。堪述。休相忆。清风匝地有何极。咄咄咄。
　　焦山体禅师。浴佛上堂。年年浴佛在今朝。目击迦维路不遥。果是当时曾示现。宜乎恶水蓦头浇。
　　雪岩钦禅师。浴佛上堂。四月八生悉达。九龙吐水浴金躯。云门一棒要打杀。是大神咒。是大明咒。是无上咒。汝等诸人。还见黄面老子么。以拄杖一时打散。
　　佛生上堂。一棒打不杀。千古阿剌剌。是阿谁兮名悉达。更问如何兮四月八。
　　佛生日上堂。东行西行。指天指地。尽谓如来降生。我道魔王出世。一棒打杀。贵图太平。时当孟夏。麦绿桑青。
　　浴佛上堂。无忧树下。右胁诞生。已是造妖捏怪。那堪七步周行。云门一棒打杀。未为剿绝。看来只好活葬解脱无底净坑。依前日午三更。
　　佛生上堂。九龙吐水。七步周行。云门一棒打杀。正是摩顶授记。葛藤枝蔓重生。掷拂子云。从教徧地纵横。
　　佛生上堂。指天指地。点胸点肋。将谓六识未具初生孩儿。元来通身是胆白拈正贼。云门老师道。一棒打杀喂狗。不妨奇特。
　　高峰妙禅师。浴佛上堂。举世尊初生话。乃云。见怪不怪。其怪自坏。大众会么。更听一颂。指天指地展戈矛。直至如今战不休。假使群灵都杀尽。一身还有一身愁。
　　佛诞上堂。指天指地。一棒打杀。鸩屎砒霜。合造毒药。扬在三千世界中。不知那个亲遭着。卓拄杖一下。
　　佛诞上堂。呱声未绝便称尊。搅得三千海岳昏。恶水一年浇一度。知他雪屈是酬恩。
　　中峰本禅师。浴佛日示众。大众。尽十方世界。是无忧树。悉达太子。即今下生。一手指天。一手指地。诸人还见么。乃云。天上天下惟我独尊。还闻么。如其不见不闻。本上座。嬴得热瞒诸人去也。碧芙蕖红芍药。结成越样花亭。黑斑豆赤沙糖。煎就异常香水。鼠尾巴短长。一尊佛相。牛眼睛大小。一柄杓头。普请诸人。同时灌沐。唤作报德。有德皆报。唤作酬恩。无恩不酬。然报德酬恩。且置之不问。只如二千年外。九龙吐水所浴底。与今日众手所浇底。是同是别。若道同。孤负释迦。若道别。孤负自己。且释迦老子。黄金面具生铁心肝。他管你孤负不孤负。但是尔自己。等闲孤负。则未免虚生浪死。极未来际。安有解脱之期。为诸人者一念子。不能瞥地。带累者老汉。舍兜率降王宫。入母胎示人世。造妖捏怪。大抹高挥。曲尽化仪。老婆心切。岂谓诸人逗到今日。转增迷倒。沈酣憎爱。结缚死生。孤负万端。不可枚举。你还知三根椽。七尺单。一钵香炊。九条田服。尽是者老汉。积劫累世。指天指地中流出。更不肯奋起一片。决定不退转正志。翻身跳上破蒲团。猛提起个无滋味话。一踏到底。岂更有别方便耶。今日者个浴佛之杓柄。即是出生死险道之梯航。斩轮转根株之剑刃。岂戏剧哉。况是宝炉散薝卜之云。蜡炬吐优昙之穗。梵音宣而雷动。森罗万象。共证圆闻。禅影移而雨倾。尘剎十方。同跻正觉。所以云。未离兜率。已降王宫。未出母胎。度人已毕。直下安有一毫剩法与人。为知为解。涉见涉闻。虽然。只如四月初八日已前。还有者个消息也无。不因刖足曾三献。那得连城价倍高。
　　千岩长禅师。浴佛上堂。摩耶今日产婴孩。刚道天宫降下来。不是鸡窠生凤卵。分明象子出驴胎。无明果向空中结。三毒华从火里开。堪叹祸根深不拔。丛林一岁一番灾。
　　北磵简禅师。浴佛上堂。一声哇地便咤哩。突出如斯大阐提。此土西天起殃害。堂堂洗土不成泥。
　　佛诞上堂。汲井花水。煮蔷薇露。清净法身遭沾污。良久云。活戾世界。一年一度。
　　无用宽禅师。浴佛上堂。无用震威一喝。惊得虚空迸裂。云门大师脚短。一棒打伊不杀。太湖今日报恩。一杓恶水浇泼。喝一喝云。下座去大殿里。讽经浴佛。
　　佛诞日上堂。周行七步弄精魂。杀活行藏手眼亲。末法儿孙重检点。毗蓝园里百花新。大众见么。天上天下惟我独尊。空费梁山水一盆。掷拄杖。下座。
　　古林茂禅师。佛诞日上堂。释迦老子。旷大劫来。未尝入灭。四月八日。何曾降生。若谓周行七步。目顾四方。指地指天。作狮子吼。正是谩你诸人。岂不见。遵布衲在药山浴佛次。山云。汝只浴得者个。不浴得那个。衲云。把将那个来。山便休去。药山钩头有饵。不妨掷去抛来。遵布衲脚下泥深。未免东撑西拄。检点将来。一人浴得者个。不浴得那个。一人浴得那个。不浴得者个。澹湖即不然。者个那个。总与一杓恶水。何故。功不浪施。
　　元叟端禅师。浴佛上堂。云门当时一棒。中峰今朝一杓。只此报德酬恩。一任诸方贬剥。下座。
　　佛诞上堂。举应庵和尚颂云。草本无端拈出来。更加注脚放痴呆。西天此土谁知己。夜半优昙火里开。师云。应庵与么道。大似看锢鏴着生铁。山僧别资一路。要与黄面老子相见。宝觉真空。无是非是。悲愿弘深。上下分指。七十九年中。妖怪从兹起。瞎眼波斯满大唐。懵袋乱呈知几几。
　　佛诞上堂。黄面老子。初生下时。一手指天。一手指地。周行七步。目顾四方云。天上天下。惟我独尊。与么说话。如将金轮宝位。直授凡庸。其柰土旷人稀。相逢者少。云门云。我当时若见。一棒打杀。与狗子吃却。贵图天下太平。因风吹火。雪窦云。徐行踏断流水声。纵观写出飞禽迹。画虎成狸。山僧恁么抑扬。意在於何。珊瑚枕上两行泪。半是思君半恨君。
　　楚石琦禅师。浴佛上堂。一手指天。已在言前。一手指地。莫教错会。天上天下。可知礼也。惟我独尊。口是祸门。正当恁么时如何委悉。拈拄杖。千古长如白练飞。一条界破青山色。
　　浴佛上堂。今日如来降诞之日。灌沐金躯之时。为复是有尘灌沐。为复是无尘灌沐。若道有尘灌沐。与如来敌体相违。若道无尘灌沐。早是涂污了也。毕竟如何。可惜一盆汤。
　　浴佛上堂。未有世界。早有此性。世界坏时。此性不坏。出世不出世。成佛不成佛。总是闲言语。净法界身。本无出没。大悲愿力。示现受生。恁么说话。正是俗气不除。且道。唤作释迦老子。不唤作释迦老子。一举四十九。
　　恕中愠禅师。佛诞上堂。明珠在掌。随众色以分辉。宝月当空。逐千江而现影。拈拄杖。释迦老子生也。九龙吐水沐金躯。地涌金莲捧双足。眼有瞳人底。谓我诳吓闾阎。皮下无血底。谓我将鰕钓鳖。卓拄杖。观音买胡饼。笑倒金刚神。
　　呆庵庄禅师。佛诞上堂。瞿昙降诞是斯辰。脱赚古今多少人。恨杀云门棒头短。虚空迸作一条痕。
　　浴佛上堂。举药山浴佛话。师云。药山能纵不能夺。遵布衲能夺不能纵。总未具超宗眼在。黄龙南禅师云。二尊宿。一出一入。未见输嬴。三十年后。不得错举。早是错下名言。径山见处。也要诸人共知。今日殿中。普请浴佛。者个那个。不得动着。杓柄到手。更莫颟顸。击拂子。将此深心奉尘剎。是则名为报佛恩。
　　铁关枢禅师。佛诞上堂。毗蓝园降生。八十种随好。行作象王行。吼作狮子吼。拈拄杖。云门大师来也。卓拄杖云。阿爷阿爷。
　　愚庵及禅师。佛诞上堂。良久云。释迦老子生也。虾蟆蚯蚓。同证法身。露柱灯笼。共相庆贺。云门大师道。我当时若见。一棒打杀。与狗子吃。成人者少。败人者多。系拂子下座。
　　佛诞上堂。身口意清净。是名佛出世。身口意不净。是名佛灭度。三文钱娶个黑老婆。头不梳面不洗。知他是凡是圣。
　　月江印禅师。浴佛上堂。若人欲识佛境界。当净其意如虚空。远离妄想及诸趣。令心所向皆无碍。诸禅德。拈起杓子。便被杓子碍。浴得者个。浴不得那个。便被那个碍。浴得那个。浴不得者个。便被者个碍。作么生得所向皆无碍去。向悉达太子未入母胎以前。道将一句来。
　　浴佛上堂。天上天下无如佛。十方世界亦无比。世间所有我尽见。一切无有如佛者。此是释迦世尊。翘足三七日。赞弗底沙佛偈。超过弥勒九十一劫。检点将来。好不丈夫。只今莫有超释迦越弥勒者么。设有。也好与三十棒。回向毕。复云。兜率宫中闲不乐。却来生此苦娑婆。指天指地成何事。添得丛林搅闹多。儱儱侗侗。婆婆和和。千年无影树。今时没底靴。
　　南石琇禅师。佛诞上堂。东山五祖演禅师。因僧问云。如何是诸佛出身处。五祖云。东山水上行。圆悟和尚云。天宁则不然。如何是诸佛出身处。熏风自南来。殿阁生微凉。妙喜老祖闻得。当下豁然大悟。五祖圆悟。恁么提持。郑州出曹门。妙喜悟去。真州望长芦。径山见处。也要诸人共知。诸佛出身处。浑不用思惟。早晨吃白粥。如今肚又饥。
　　佛诞上堂。未出母胎。天左旋地右转。已出母胎。天左旋地右转。僧问德山密禅师云。佛未出世时如何。山云。河里尽是木头船。僧云。出世后如何。山云。者头踏着那头掀。良久。相逢说尽平生话。依旧心肝不带来。
　　了庵欲禅师。浴佛上堂。大众还见释迦老子么。未离兜率。满面尘埃。既出母胎。通身泥土。饶你山河大地。草木丛林。尽为衲僧。一一衲僧。有无量杓。一一杓中。有无量香水海。直从今日洗至穷劫。还得净洁也无。者里眼亲手便。倒转杓头便。见垢相永离。十方清净。其或未然。释迦老子有没量罪过。山僧有没量罪过。不干诸人事。下座。
　　浴佛上堂。释迦老子。未离兜率。已降王宫。好与三十棒。未出母胎。度人已毕。好与三十棒。本觉与么判断。也好与三十棒。释迦老子过处。本觉固自知之。本觉过处。诸人还知么。良久。拍禅床云。携取诗书归旧隐。野花啼鸟一般春。
　　笑隐欣禅师。浴佛上堂今朝四月八日。天下丛林。悉皆浴佛。只如无边身菩萨。以竹杖量世尊顶。丈六了又丈六。量梵至天。不见世尊顶相。正与么时。且作么生浴。直得长干塔[跳-兆+孛]跳。上非非想天。撞倒百亿须弥山。掀翻无边香水海。杜顺和尚。欢喜踊跃。说偈赞叹。怀州牛吃禾。益州马腹胀。天下觅医人。灸猪左膊上。释迦老子。被他蓦头一杓。隐身无地。诸人随例浴佛则不无。且道。杓柄长多少。喝一喝。
　　天真则禅师。浴佛上堂。佛具清净法身。因甚年年四月八日。将水灌沐。诸人若向者里透得。本来与佛同生。亦能作狮子吼。其或未然。莫怪海门泄漏。且道。作么生泄漏。天上天下。惟我独尊。
　　法舟济禅师。四月八日示众。举药山浴佛公案。师云。两个老汉闹浩浩。者个那个。分别不少。山僧即不然。待他道把将那个来。便与蓦头一杓。管教他布衲。浑身是水。永劫不乾。是事且置。只如教中道。如来法身。净若虚空。汝等诸人。一杓两杓。拟向甚么处下手。若有下手处。不妨举起杓头。若也不堪下手。莫道一杓两杓。一滴也无着处。举杓云。且道。者一杓。向什么处下手。便浴佛云。智水湛然满。浴此无垢人。
　　玉芝聚禅师。浴佛上堂。欲知佛性义。当观时节因缘。只如孟夏渐热。自释迦老子降生。以至今日。无丝毫变异之相。时节既无变异。当知巍巍相好。亦无丝毫变异。无端向四十九年。说心说性。说顿说渐。致令后代儿孙啐啄。不丈夫者。总被恶水浇却。即今狭路相逢。不妨众等也各各与他一杓。不见道。得人一牛。还人一马。舍身与受身。谁是报恩者。击拂下座。
　　密云悟禅师。四月八日上堂。唲声一发独称尊。引得儿孙恶水淋。不是与人难共聚。大端缁素要分明。便下座。
　　箬庵问禅师。佛诞日解制上堂。师拈杖云。释迦老子生也。卓拄杖云。切忌动着错。且道。是释迦老子错。是山僧错。是诸人错。辨验得者个错字出。与你草鞋一緉。其或未然。且听拄杖子为诸人判断。九龙吐水。右胁降生。岂不是释迦老子。周行七步。目顾四方。岂不是释迦老子。天上天下。唯我独尊。岂不是释迦老子。既是释迦老子。释迦老子即今在什么处。若道不是释迦老子。释迦老子又在什么处。卓拄杖云。风送野云归碧洞。月垂沧海作明珠。复卓拄杖。下座。
　　佛诞上堂。一手指天。一手指地。明如日黑似漆。周行七步。目顾四方。软如铁硬如泥。天上天下。惟我独尊幸自可怜生。因甚云门却要一棒打杀与狗子吃。家肥生孝子。国霸有谋臣。
　　佛诞上堂。入山不避虎兕。入水不畏蛟龙。人天众前。不怕天下人检责。非为分外。莫有恁么人么。便请出来。当场决战。佛未出世。人人鼻孔辽天。出世后因甚杳无消息。此是古今辨龙蛇。锻凡圣。别邪正。析缁素底大关键。透过底。恁么也得。不恁么也得。恁么不恁么总得。透不过底。恁么也不得。不恁么也不得。恁么不恁么总不得。所以学道须是铁汉。着手心头便判。直趣无上菩提。一切是非莫管。既一切是非莫管。也不管是凡是圣。不管是佛是魔。不管是古是今。不管是彼是此。横趋直入。不顾危亡。奋勇争先。逴得便用。不妨有时示凡示圣。有时现佛现魔。有时举古举今。有时分彼分此。要且圣凡笼罩他不住。佛魔系缚他不着。古今度量他不出。彼此安置他不得。然后头头应用。左右逢源。一任唤他是凡也得。是圣也得。是佛也得。是魔也得。是古也得。是今也得。是彼也得。是此也得。徧尘徧剎。得妙随流。事是过量事。人须过量人。若是过量人。自知过量事。今日释迦老子。降诞之辰。山僧虽则出他一头地。也不敢埋没者老子一些子。你看者老子。才出母腹。开张大口。一手指天。一手指地。周行七步。目顾四方。天上天下。惟我独尊。若也亲见者老子面目。临济三玄三要。也在里许。洞山五位君臣。也在里许。云门一镞三关。也在里许。沩仰九十六圆相。也在里许。法眼心外无法。也在里许。既一总在里许。跛脚阿师。因甚要一棒打杀。与狗子吃。蓦拈拄杖。当炉不避火迸。当言不避截舌。祖祢殃及儿孙。那怕铜头铁额。放行也瓦砾生辉。把住也黄金失色。者条棒。今日落在山僧手里。且要一担担却。卓拄杖。铁牛对对黄金角。木马双双白玉蹄。拈得一枝无孔笛。逆风吹又顺风吹。复卓拄杖。下座。
　　玉林琇禅师。佛诞度僧上堂。师云。报恩新长老。今年才廿四。黄面老瞿昙。是吾最小子。古往今来。多少居曲录床的大善知识。凡於四月八日。播弄瞿昙小老的矢臭气则有分。还曾梦见瞿昙的师么。若向者里缁素得。不论剃发。不剃发。不虚亲到报恩。若者里缁素不得。直饶新报恩亲手为他刬草。也未免对面白云千万里。蓦喝一喝。下座。
　　佛诞上堂。有一人。佛之一字。素不乐闻。念佛一声。[口*敕]口三日。有一人见佛欢喜。礼拜赞叹。种种供养。一人恁么。一人不恁么。同到报恩来。且道。留那一个即是。有般汉便道。功德天黑暗女。有智主人。二俱不受。是者般的正好捉来。朝打三千。暮打八百。何故。大海若不纳。百川应倒流。
　　山茨际禅师。佛诞示众。举世尊初生话毕。师云。古今尊宿尽道。云门此语奇特。谓是将此身心奉尘剎。是则名为报佛恩。若据东明。今日简点将来。大小云门。只具一只眼。何故。只管瞻前。不管照后。东明今日早五更起来。烧一炷香。献一杯水。连称释迦如来三声。复大展坐具九拜。且不是应时及节。亦非报德酬恩。具择法眼者。试为我缁素看。
　　朝宗忍禅师。浴佛上堂。弥陀寺里。释迦诞生。僧俗坚请。法座高升。诸佛菩萨。一齐稽首。秽土净土。一道均平。所以周行七步而目顾。指天指地以称尊。如来出世。不为别事。虚空大地。更无别人。大众。识取钩头意。莫认定盘星。自古真金不博金。那堪屈己以从人。即今便好猛提取。莫待须臾水泼身。下座。
　　弘觉忞禅师。佛诞上堂。世尊初生。草本不劳拈出。一手指天。一手指地。卖弄小孩儿。周行七步。脚跟未点地在。目顾四方。望空启告。天上天下。惟我独尊。囚供死款云门一棒打杀。贪他香饵着他钩。天童恁么判断。虽则相席打令。犹是大嚼对屠门。然既庆赞因斋。何妨借花献佛。乃召云。大众。世尊初生。拈向一边。祇如云门一棒。且道。打得他杀。打他不杀。若打得他杀。西天东土。瓦解氷消。岂有今朝与么事。若打他不杀。山僧不免更下毒手去也。拽拄杖下座。一时打散。

　　列祖提纲录卷第四
　　列祖提纲录卷第五

　　　　武林十八涧理安禅寺住持娄东行悦集

　　佛成道日提纲

　　雪岩钦禅师。腊八上堂。黄面老子。六载辛勤。寻得鼻孔。打失眼睛。且道。落在什么处。雪山午夜一天星。
　　佛成道上堂。道本无形。亦本无名。未闻其坏。安有其成。黄面汉。不合造妖捏怪。指出夜半一星。带累后代儿孙。尽是哺糟啜醨。彷彷佛佛。至今醉梦不醒。山僧拄杖子。未免为诸人别开一只眼。作金鸡报晓一声。卓拄杖云。红日升天万国明。
　　介石朋禅师。佛成道示众。六载将身草里埋。当时合眼几曾开。果然见得明星现。未到门庭冷似灰。
　　偃溪闻禅师。佛成道上堂。错错。六载草绳空自缚身了。开得眼来天大晓。古今天地。古今日月。古今星辰。拍膝云。剑去久矣。切忌刻舟。
　　石屋珙禅师。腊八上堂。只在山中多少好。无端走入闹篮来。众生福薄难调制。一点明星是祸胎。
　　腊八上堂。雪山高且深。忍冻吞麻麦。如此过六年。仍然是快活。无端睹明星。刚言成正觉。拂袖下山走。也是低一着。更云度众生。重重露拴素。看他堂上劳。何似山中乐。错错。年年有个腊月八。
　　元叟端禅师。腊八上堂。未到雪山。脚跟下好与三十。既到雪山。脚跟下好与三十。夜半见明星。脚跟下好与三十。更有三十。山僧自吃。释迦老子无分。何也。有功者赏。
　　佛成道上堂。举世尊於雪山夜睹明星。豁然大悟。乃云。奇哉一切众生。具有如来智慧德相。但以妄想执着。不能证得。师云。者老和尚。一时错认鱼目。以为明珠。直至如今。翻成话杷。灵鹫峰前。明星烂烂。与昔日雪山。略无少异。我此一众。莫有豁然大悟者么。良久云。家无白泽之图。必无如是妖怪。
　　高峰妙禅师。腊八上堂。黄面瞿昙。夜半成道。正是唤奴作郎。嬴得一场好笑。山僧恁么告报。也是细姑嫌嫂。
　　楚石琦禅师。上堂。如来明星现时成道。你道。半夜里磕睡的。还见明星么。
　　呆庵庄禅师。上堂。举世尊睹明星公案。师云。我要问释迦老子。唤什么作智慧德相。唤什么作妄想执着。拟议不来。劈脊便棒。众中。还有与释迦老子出气者么。拈拄杖。不敢望汝与释迦老子出气。只是自己鼻孔摸索得着也好。靠拄杖。
　　愚庵及禅师。佛成道上堂。举赵州问南泉。如何是道。泉云。平常心是道公案。师云。王老师。过犯弥天。将释迦世尊。六年雪山。千苦万辛所得无上大道。等闲花擘殆尽。合与二十拄杖。当时赵州眼光。烁破四天下。面被热瞒。则且置。今日众中。莫有为世尊拔本底么。如无。隆教不是为他闲事长无明。忝为遗教远孙。未免出只手去也。拽拄杖下座。一时赶散。
　　恕中愠禅师。腊八上堂。一明一切明。一了一切了。豁开总持门。诸法不相到。六年冷坐。舌上生茅。夜睹明星。眼中添翳。以手拍禅床左边云。释迦老子。过者边着。就中。若有识机宜别休咎底。必然别有生涯。下座。
　　上堂。光透日月。明暗不收。智出圣凡。贤愚不立。雪山深处。夜睹明星。豁尔大悟。萤火之光也。敢问。未悟以前。向什么处蹲坐。既悟已后。又向什么处出头。通方作者。试出道看。良久云。休休。看看白却少年头。填沟塞壑无人会。云自高飞水自流。
　　无用宽禅师。佛成道上堂。六年雪山错。忽见明星错。走下山来错。错错。假使九州之铁。也难铸此一错。卓拄杖一下云。大地含灵。同成正觉。下座。
　　中峰本禅师。示众。玄玄绝待。妙妙无依。独露真常。全彰至体。名不得状不得。雪老氷枯。理无碍事无碍。天荒地逈。万里云收。午夜四方。星灿长空。揭开威音那畔脑门。圆陀陀光烁烁。擉瞎髑髅背后眼孔。净裸裸赤条条。勒回三万劫。风飞雷厉之神机。突出五千轴。海涌云屯之寐诟。大众。释迦老子来也。即今在诸人眼睛里。仰见明星。顶[宁*页]上。成等正觉。你诸人。还觉眉毛动也无。如其未委。各请归堂。
　　唯庵然禅师。腊八上堂。明星一见出山来。刚道娘生己眼开。不是髑髅乾得彻。争知春色上桃腮。
　　用彰俊禅师。腊八上堂。昼见日夜见星。大地众生。阿谁不晓。释迦老子。捏目生花。刚道於中有个悟处。二十一日。杜口不言。幸自可怜生。四十九载。脱空谩语。着甚死急。嘘一声下座。
　　了庵欲禅师。腊八上堂。日日佛诞生。日日佛成道。空里无花折去难。水中有月看来好。卖狗悬羊。一体三宝。垢面蓬头辊出时。何异大虫裹纸帽。咄。
　　腊八上堂。万法是心光。诸缘惟性晓。本无迷悟人。只要今日了。咄哉老瞿昙。讨甚闲烦恼。出山与入山。自起还自倒。夜来斗转玉绳横。不觉全身堕荒草。喝。
　　腊八上堂。二千年前。正觉山前。明星现时。释迦世尊。成等正觉。二千年后。本觉山中。明星现时。我此一众。成个什么。喝一喝。觉即了不施功。定慧圆明不滞空。东涧水流西涧水。南山烧炭北山红。
　　腊八上堂。深山岩崖。有什佛法。冷坐六年。全无合杀。豁开正眼定乾坤。十方世界阿剌剌。喝一喝。箭穿红日影。谁是射雕人。
　　腊八上堂。老胡三更失却牛。天明起来拾得马。从兹要骑即便骑。到处要下即便下。佛殿上螭吻。忍俊不禁。肆口说禅。不觉触着山门头金刚。恶发把耐重子一掴。撞倒金香炉。下铁昆仑。踏翻鸳鸯湖。不留涓滴。却向山僧拂子头上。庆赞云。佛道悬旷。久受勤苦。乃可得成。喝云。被山僧一喝。直得懡懡[怡-台+罗][怡-台+罗]。依位而立。下座。
　　腊八上堂。正觉山前。明星现时。释迦世尊。与大地众生。一时成佛。祖师门下。蹉口道着佛字。[口*敕]口三日。先行不到。末后太过。各与二十拄杖。忽有一个不顾危亡底汉。出来道。本觉与人判断。也合吃二十拄杖。山僧却须分付。明窗下安排。何故。佛灭二千年。比丘少惭愧。
　　腊八上堂。雪岭六年。弄巧成拙。出得身来。天宽地阔。好事大家知。今朝腊月八。
　　月江印禅师。上堂。我观大地众生。具有如来智慧德相。皆以妄想执着。而不证得。释迦老子与么道。大似蟭螟虫向蚊子眼睫上作窠。向十字街头叫道。土旷人稀。相逢者少。检点将来。也是噇酒糟汉。
　　上堂。二千年前腊月八。黄面瞿昙双眼活。阿僧祇劫吃盐多。苦行六年添得渴。冻不杀饿不杀。脚头脚底乾坤阔。
　　佛朗性禅师。上堂。烦恼顿息。名为佛智。三界无法。故曰受记。汝亦如是。吾亦如是。复高声云。释迦老子出山来也。便下座。
　　天真则禅师。上堂。昼见日夜见星。登舟疑岸动。捏目便花生。瞿昙。昔年到而不点。则上座今日点而不到。诸人还要见明星么。以拂子打圆相。喝一喝。
　　箬庵问禅师。佛成道上堂。释迦老子成道。天下丛林。恰好有饭。开口便噇。有嚫伸手。便要大家一饱膨脝。奉愿施主年年到者。一日不要忘了。旁不甘底便去。长老太无厌生。山僧道。得人一牛。还人一马。你也莫错会好。拍手笑云。等是共行山下路。岭头各自看风烟。掷拄杖云。明星现也。漆桶归堂去。
　　佛成道解制上堂。太阳溢目。万里不挂片云。历尽阎浮。脚跟何曾动转。尘尘三昧。只在毫端。点着便知。毋劳露布。伶俐汉。向生佛已前荐得。明如杲日。湛若太虚。千眼洞开。一机顿现。结也布漫天网。打冲浪鲸鲵。解也展万里程。纵摩天俊鹘。溪山虽异。云月是同。不妨竿木随身。到处逢场作戏。且左右逢源一句。莫有人道得么。自从踏破毗卢顶。诸佛从教立下风。
　　佛成道上堂。日不待火而热。月不待风而凉。佛不待悟而成。道不待修而证。山是山水是水。人是人物是物。是法住法位。世间相常住。忽若形名未立。朕兆未彰。唤甚么作山。唤甚么作水。唤甚么作人。唤甚么作物。唤甚么作迷。唤甚么作悟。唤甚么作众生。唤甚么作佛。若不知有。争能知有。廓大千於方寸。抉了义於微芒。诸人知处。山僧不知。山僧知处。诸人不知。各各不相知。各各不相借。且道。释迦老子。还有出头分也无。正觉山前。明星现处。辉天鉴地。耀古腾今。甚生惊异。甚生奇特。竖拂子云。何似山僧拂子缓缓地。出来道。眼若不睡。诸梦自除。心若不异。万法一如。黄金自有黄金价。汝丈夫兮我丈夫。蓦喝云。高着眼。下座。
　　腊八上堂。师云。千钧之弩。不为鼷鼠发机。万里乌锥。岂为盲龟驱驭。尺水能兴一丈波。是人知有。骑贼马捉贼。快便难逢。打开宝藏。紫罗帐里撒珍珠。汝诸人欠少个什么。更说甚么迷。说甚么悟。说甚么诸佛。说甚么众生。古今日月。古今山河。同一心知。同一闻见。既然如是。释迦老子。二千五百年前。向夜半明星现时。忽然打失眼睛鼻孔。且道。是悟不悟。者里若沾他滴水。便见堕坑落堑。何故。大丈夫。须是向他顶[宁*页]上行。方堪为他提瓶挈水。方知。者老子。未出母胎时。也在里许。出母胎后。也在里许。汝诸人。也在里许。山僧也在里许。且道。拄杖子。在里许不在里许。蓦卓拄杖云。庭前石笋抽条也。会见高枝宿凤凰。
　　玉林琇禅师。腊八上堂。周穆王三年癸未腊八。释迦文佛。睹见明星。豁然悟道。叹曰。奇哉一切众生。具有如来智慧德相。但以妄想执着。不能证得。崇祯十二年己卯腊八。玉林道人。望见青山。不觉好笑。顾左右云。汝等各踏毗卢顶上行。谁能拈些子妄想智慧。诳谑山僧看。拍案云。阿呵呵。好大哥。上来也恁么。散去也恁么。今日行端行镇。剃度有斋。供养大众。大家落堂。吃了饱齁齁地。要行便行。要坐便坐。下座。
　　朝宗忍禅师。腊八上堂。今朝正是腊月八。释迦老子眼睛瞎。白日青天被鬼迷。夜对明星将眼刮。自家盲昧已堪怜。引得群盲泥土撒。一年一度闹哄哄。尽未来际难合煞。祇为当年遗祸根。后来漆桶枝边揠。山僧忍俊不自禁。谨对人天大众前。以拂子掷下云。今为汝等连根拔。且道。拔断后。有何消息。合掌云。我不敢轻於汝等。汝等皆当作佛。喝一喝。卓拄杖下座。

　　涅盘日提纲

　　雪岩钦禅师。二月十五日上堂。若谓释迦老子。古已入灭。又道。佛身充满於法界。而常处此菩提座。若谓释迦老子。本不曾灭。面前触目。无非山河大地。草木丛林。桃红柳绿。燕语莺吟。毕竟那个是释迦老子。蓦召大众。众回首。乃云。将谓瞌睡。
　　佛涅盘上堂。就谢月溪侍者砚溪上人。束布毛为笔。借月溪为砚。磨无烟墨。向虚空中。大写如来入般涅盘四字。正恁么时。点画既成。毕竟如何定当。卓拄杖云。将谓羲之楷法。尤来张颠草书。
　　上堂。岸柳摇金。溪桃吐玉。波旬无端起舞。阿难平地悲哭。因甚如此。亲见如来面目。
　　上堂。焚三昧火。自举金棺。阿难悲恼。波旬喜欢。总是如来清净寂灭现前时节。若谓明日即无。今日即有。何必瞒人自瞒。直是令人大不甘。
　　上堂。不生不灭之性。溪桃映水而红。岸柳和烟而绿。无去无来之相。雪瀑喷空而下。云峰拔地而高。我佛如来正大法眼。无量秘密宝藏。尽底打开。一时分付了也。只是道。今日则有。明日则无。未可容易注破。何也。长忆江南春雨后。夕阳影里鹧鸪啼。
　　藏叟珍禅师。佛涅盘上堂。尽大地是紫磨金身。诸人终日开眼。觑见释迦老子心肝。举步筑着释迦老子鼻孔。说有说无是诳。说生说灭是谤。说即心非心是妄。不诳不谤不妄。春风吹落桃李花。淡烟疎雨笼青嶂。
　　元叟端禅师。上堂。拈拄杖。释迦老子。即今在山僧拄杖头上。放无量妙宝光明。出无量妙宝音声。摩胸普告大众云。汝等谛观吾紫磨金色之身。今日则有。明日则无。瞻仰取足。毋令后悔。诸人。若也谛信得及。拄杖子功不浪施。脱或未然。释迦老子。入涅盘久矣。掷下拄杖。
　　栯堂益禅师。佛涅盘上堂。击拂一下。彰圣。今日将三十年前冷灰中爆出乌荳。换老胡眼睛去也。喝一喝云。设有一法过於涅盘。我此一喝。不作一喝用。
　　灵隐原禅师。佛涅盘上堂。涅盘生死。等是空花。佛及众生。皆为剩语。诸人到者里。作么生会。良久。拍禅床云。但见落花随水去。不知流出洞中春。
　　湛堂深禅师。佛涅盘上堂。兜率降生。双林示灭。掘地讨天。虚空钉橛。四十九年。播土扬尘。三百余会。纳尽败阙。尽力布网张罗。未免唤龟作鳖。末后拘尸城畔。椁示双趺。旁人冷眼看来。大似弄巧成拙。卓拄杖云。若无者个道理。千古之下。谁把口说。且道。是甚么道理。痴人面前。切忌漏泄。
　　高峰妙禅师。上堂。周行七步犹成迹。椁示双趺岂易收。微雨洒花千点泪。淡烟笼竹一堆愁。
　　无文璨禅师。上堂。诸行无常。是生灭法。生灭灭已。寂灭为乐。释迦老子。死在者里。至今二千余年。未有能活之者。荐福。虽是臂长袖短。试为诸人活看。合掌云。容颜甚奇妙。光明照十方。
　　上堂。今日则有。明日则无。天何高地何极。谓吾灭度。谓吾不灭度。一个死尸。许多狼籍。我观灵山百万大众。惟波旬却有丈夫气息。何故。面赤不如语直。
　　石屋珙禅师。佛涅盘上堂。七十九年。卖弄脱空。二月十五。一场合杀。直饶藏得浑身。未免露出双脚。百万人天。云散水流。丈六金身。烟消火灭。迦叶自归鸡足山。魔王嫉妬心方歇。诸仁者。要见释迦老子么。卓拄杖一下云。遍地春风桃李花。红者自红白者白。
　　正堂辩禅师。上堂。花开陇上。柳绽堤边。黄莺调叔夜之琴。芳草入谢公之句。何必闻声悟道。见色明心。非唯水上觅沤。已是眼中着屑。擘开胸曰。汝等当观吾紫磨金色之身。今日则有。明日则无。大似无风起浪。全不知羞。且道。今日事作么生。好个迷逢达磨。不知谁解承当。
　　用彰俊禅师。上堂。古德道。涅盘后有大人相。释迦老子涅盘了也。大人相在什么处。以拂子打圆相。还见么。容颜甚奇妙。光明照十方。我昔曾供养。今复还亲觐。
　　上堂。形影一生。苦乐随至。形影一灭。苦乐何有。灵山六年。坐堆堆地。是苦。四十九年。口吧吧地。是苦。摩胸告众。椁示双趺。是苦。且道。如何是乐。老瞿昙烧作一堆灰了也。诸人还知么。喝一喝。
　　月江印禅师。上堂。举唐顺宗问佛光满禅师云。佛从何方来。灭向何方去。既言常在世。佛今在何处。答云。佛从无为来。灭向无为去。法身等虚空。常在无心处。帝大悦。师云。法身广大等虚空。生灭何须较异同。夹路桃花风雨后。马蹄何处避残红。
　　上堂。释迦老子。四十九年。三百余会。大似幻师。幻出山河大地。草木丛林。城邑聚落。人畜草芥。皆与实相不相违背。末后还作幻虎。还食幻师。幻师既灭。诸幻随灭。诸幻既灭。幻灭亦灭。良久。拍禅床云。双林树下少人行。多子塔前闹如市。
　　楚石琦禅师。上堂。摩胸示众云。要见释迦老子。向者里识取。汝等善观吾紫磨金色之身。今日则有。明日则无。看者野狐精缩头去。过去诸佛亦如是。现在诸佛亦如是。未来诸佛亦如是。卓拄杖云。如是如是。又卓一下云。不是不是。下座。
　　上堂。二月十五中春节。红花白花相间发。金棺不独示双趺。花里灵禽更饶舌。说个什么。喝一喝。
　　上堂。末法比丘。有三种执。一人云。如来决定在娑罗双树间。入般涅盘。执此为实。累他释迦老子。死了活不得。一人云。常在灵鹫山。及余诸住处。执此为实。累他释迦老子。活了死不得。一人云。一切法不生。一切法不灭。若能如是解。诸佛常现前。活的释迦老子。便是死的释迦老子。死的释迦老子。便是活的释迦老子。执此为实。正是大病。世医拱手。总不与么时。什么处与释迦老子相见。风暖鸟声碎。日高花影重。
　　呆庵庄禅师。上堂。举世尊摩胸告众公案。师云。瞿昙末上一场败阙。百万亿众。众中更无一人有衲僧气息。诸人还见世尊以手摩胸么。水向石边流出冷。风从花里过来香。下座。
　　恕中愠禅师。上堂。今朝二月十五。令人做尽肠肚。疎山手中木蛇。咬杀南山猛虎。翻身触破虚空。好手应难修补。搥胸只合哭苍天。发机须是千钧弩。拍禅床。
　　上堂。古者道。涅盘心易晓。差别智难明。与么说话。劳而无功。世尊涅盘会上。以手摩胸告众云。汝等善观吾紫磨金色之身。今日则有。明日则无。瞻仰取足。毋令后悔。有甚差别耶。云门大师。拈起扇子云。扇子[跳-兆+孛]跳。上三十三天。筑着帝释鼻孔。东海鲤鱼打一棒。雨似盆倾。有甚差别耶。以拂子画一画云。人贫智短。马瘦毛长。须知远烟浪。别有好商量。
　　了庵欲禅师。上堂。十五日以前。诸佛不出世。十五日以后。亦无有涅盘。正当十五日。柳绿花红。山明水碧。头头见劫外风光。处处是大人境界。只贵当阳坐断。直下知归。稍涉思惟。便成剩法。拍禅床云。邻墙难隔借来竹。险浪不倾端坐船。
　　上堂。如来不出世。亦无有涅盘。以本大愿力。示现自在法。拈拄杖。不是大愿力。卓拄杖。不是自在法。举起也千身弥勒。放下也随处释迦。只为诸人眨上眉毛。却入娑罗双树间去也。靠拄杖。见之不取。千载难忘。
　　愚庵及禅师。上堂。众生毕竟无生死。诸佛何曾有涅盘。一把柳丝收不得。和烟搭在玉栏干。
　　南石琇禅师。上堂。释迦老子。从兜率天上。托生大术胎中。早是染却生死重病。及乎降生。便乃一手指天。一手指地。可见攒簇不得底。迨见明星出现。豁然悟道。正是病眼见空花。四十九年三百余会。广说略说。直说曲说。显说密说。岂非热睡饶谵语。至於临末。稍头摩胸。告众云。善观吾紫磨金色之身。瞻仰取足。毋令后悔。若谓我灭度。非我弟子。若谓我不灭度。亦非我弟子。病入膏肓。莫能疗治。非但世医拱手。便是耆婆神医。只得倒退三舍。北山远孙。今日却要为他疗治。若疗治不得。后代儿孙。永失恃怙。若疗治得。便见紫磨金色之身。巍巍堂堂。炜炜煌煌。触处显现。击拂子。柳色黄金嫩。梨花白雪香。
　　上堂。不厌生死。不求涅盘。古庙香炉去。一条白练去。热瞒海内参玄士。笑倒阶前石敢当。
　　铁关枢禅师。上堂。说无说有。覆水难收。露足露胸。脚忙手乱。三千界内。百亿剎中。黄面瞿昙。通身红烂。是汝诸人。扶持得起么。喝一喝。
　　笑隐欣禅师。上堂。身口意清净。是名佛出世。身口意不净。是名佛灭度。拈拄杖云。且道。即今释迦老子。是出世耶。是灭度耶。卓拄杖云。同生不同死。有我何用你。金椁示双趺。放倒又扶起。
　　天真则禅师。上堂。梨花恰红。桃花恰白。老聃生。释迦灭。分明两彩一赛。论甚各年同月。你道同我道别。切切切。云门口过凭谁雪。良久。喝一喝。
　　无趣空禅师。佛涅盘示众。释迦老汉。做了一生好汉。末后对众寐语。若谓我灭度。非吾弟子。若谓吾不灭度。亦非吾弟子。汝等诸人。作么生道得一转语。便见双林树上。枯水生枝。敬畏庵前。氷消瓦解。有僧出曰。和尚亦寐语。师侧耳作听势。僧无对。师曰。者漆桶。

　　先期率众财提纲

　　弘觉忞禅师。涅盘先期率众财上堂。云何得长寿。金刚不坏身。释迦老子。於尘点劫前。以无量大神通。大愿海。无边方便智慧海。难思难说。出生功德诸波罗密海。成就紫磨金色之身。及至唱灭双林。摩胸告众。依旧。今日则有。明日则无。且作么生定当。总为战争收拾得。却因歌舞破除休。

　　列祖提纲录卷第五
　　列祖提纲录卷第六

　　　　武林十八涧理安禅寺住持娄东行悦集

　　达磨忌拈香法语(尊祖)

　　千岩长禅师。初祖忌拈香。九年面壁。坐断天下人舌头。只履西归。丧却自家穷性命。吾本来兹土。又丧不尽也。传法救迷情。又坐不断也。既坐不断丧不尽。毕竟作么生。一花开五叶。结果自然成。
　　铁关枢禅师。达磨忌拈香。九年面壁。者些滞货发落不得。卖金不是买金人。断臂安心刚受屈。插香。无端揣出虚空骨。
　　楚石琦禅师。初祖忌拈香。者汉西来。特地痴呆。不立文字。虚张意气。直指人心。转见病深。见性成佛。翻成窠窟。灵山直是不甘他。牛粪烧香狗尿茶。因甚如此。祇为如此。报德酬恩只者是。
　　愚庵及禅师。初祖忌拈香。对梁王廓然无圣。此地无金二两。坐少林九年面壁。俗人沽酒三升。无影树花敷五叶。无烟火焰续千灯。太平本是将军建。不许将军见太平。
　　祖忌拈香。双耳带金环。两眼如墨突。行脚不逢人。九年空面壁。破邪师六宗异见。乱世英雄。传上乘一心之印。太平奸贼。只履翩翩何处归。一花五叶成狼藉。顾左右云。净智妙圆。体自空寂。
　　祖忌拈香。万里西来。九年面壁。前无释迦。后无弥勒。单单遗下履一只。等闲卖弄。价重连城。奇特商量。分文不直。一番拈起一番新。千古令人转相忆。呈香云。休相忆。今朝十月初五日。
　　呆庵庄禅师。祖忌拈香。来时缺两齿。去时留一履。者个老胡僧。孟浪绝伦比。乃唤云。者里还有祖师么。老僧与伊厮见则个。以香置垆云。莫怪空疎。伏惟珍重。
　　祖忌拈香。梁王殿上。将金博金。少室峰前。以楔出楔。葱岭那边逢宋云。谁知弄巧翻成拙。
　　恕中愠禅师。祖忌拈香。破六宗之邪见。传上乘之妙法。日凿一窍。七日而混沌死。插香云。无人知此意。令我忆南泉。
　　天目礼禅师。祖忌。达磨祖师。从西天来。被流支打落当门板齿。直过东震旦中。寻讨不见。诸人还委悉么。至今千载后。缺陷不关风。
　　了庵欲禅师。祖忌拈香。碧眼胡尊性急。一语不投机。阖国追不及。少林面壁。弄尽精神。只消断臂师僧三拜而立。伎俩既尽。心事亦休。只履西归。空棺示迹。后代儿孙。充满中国。莫不向今日烧牛头栴檀之香。具酥酪醍醐之食。用伸追远。用报恩德。正眼观来。何异棒漏卮。以灌焦釜。而终莫能湿。所以开福比丘。蒸云门胡饼。烹赵州酽茶。虽然礼貌粗疎。毕竟臭味相入。
　　祖忌拈香。西天着不得。东土着不得。破六宗谩有多言。对梁王全无朕迹。坐久成劳忽转身。春风满地华狼藉。
　　月江印禅师。祖忌拈香。跨水逢羊。历魏游梁。八九年冷坐。全无巴鼻。三五回中毒。也好恓惶。若谓是十万里西来。传佛心印。无鼻孔汉。将什么闻香。
　　南石琇禅师。祖忌拈香。者个老胡。浑无面目。搅得支那。天翻地覆。不立文字。分明曳尾灵龟。直指人心。蚤已画蛇添足。年年此日一炉香。断弦须是鸾胶续。
　　祖忌拈香。在西天曾挫异见王。到东土撞着梁武皇。廓然无圣。大似秦时[车*度]轹钻。九年面壁。正如丧车后药囊。雪中觅得一个。方始能破天荒。从此恶毒滋长。唤作五叶联芳。北山忝为末裔。不知满面惭惶。一瓯山茗一炉香。家丑重重又外扬。
　　祖忌拈香。达大道兮过量。通佛心兮出度。不与凡圣同缠。超然名之曰祖。只如大光和尚。具甚么见。却道不是祖。甜瓜彻蒂甜。苦瓠连根苦。
　　笑隐欣禅师。祖师忌拈香。八百年前。向者里落节。却赢得一着。八百年后。向者里拔本。却输了一着。且道是那一着。一任天下衲僧贬剥。
　　祖忌拈香。东土西乾无授受。一华五叶自芬披。儿孙岂敢超宗祖。只要家风似旧时。顾众云。达磨大师来也。大众同伸三拜。
　　佛朗性禅师。祖忌拈香。今日示终。始活葬於熊耳。三年只履归。是你不是你。魏国宋云回。葱岭相耳语。形神妙耶。法尔如是。一花五叶。函盖天地。从来没意智。都在吾手里。便拈香。

　　百丈忌拈香法语

　　佛朗性禅师。百丈祖忌拈香。再参马大师。祖视绳床角。一喝不掩耳。鹭鸶骑白鹤。清规鉴得么。夜来巡火铎。
　　全室泐禅师。百丈忌拈香。竖拂挂拂。神出鬼没。并却咽喉。扪空揣骨。五百生来堕野狐。胡须赤对赤须胡。

　　开山忌拈香法语

　　雪岩钦禅师。小释迦祖师忌日拈香。插锹而立。去死十分。拔锹便去。弄鬼精魂。山鸟山花笑杀人。惭惶炷此一炉熏。
　　松隐然禅师。开山和尚忌日拈香云。巴陵三转语。未足酬恩。杨岐作女人拜。深为负德。然上座。总不恁么。何故。字经三写。乌焉成马。
　　恕中愠禅师。空照忌拈香。未见岩头。口似磉盘。既见岩头。眼如木突。本然理拄地撑天。何劳置问主人翁。呼来唤去。犹欠惺惺。插香云。相逢不下马。各自奔前程。
　　月江印禅师。大觉和尚忌拈香。代圆通应诏而起。为九峰草疏而来。对使者焚却龙脑之钵。创家堂如筑黄金之台。此是大觉老人。平生受用不尽底三昧。虽相去二三百载。而声光炜烨。犹百千之迅雷。稽首僧伽真古佛。鄮峰千古碧崔嵬。
　　无文璨禅师。伏虎祖师忌辰拈香。气食万牛。风生万籁。有爪牙而不能藏伏。有文章而不能韬晦。若到荐福门下。伏听处分。未为分外。何故。树上安身法。他未梦见在。

　　开山忌提纲

　　大慧杲禅师。开山忌日上堂。今日一会。是当山国一大觉祖师。为诸人向一切处。转无上法轮。全提底时节。直得大地六种十八相震动。出大音声。诸天音乐。不鼓自鸣。梵呗咏歌。自然敷奏。诸天宝华。同时而雨。正当恁么时。尘沙诸佛。诸大菩萨。诸阿罗汉。天龙八部。诸鬼神等。各从他方而来集会。咸生欢喜。踊跃称庆。同时发声。而作是言。善哉希有大觉祖师。快说此法。我等悉来。共作证明。证明即不无。如何是此法。良久云。云有出山势。水无投涧声。
　　恕中愠禅师。开山散忌上堂。法不孤起。仗境方生。今日。是开山空照祖师。入般涅盘之辰。山僧将不可说不可说恒河沙世界。作一筵席。百亿须弥山作一椀饭。百亿香水海。作一椀羹。聊陈供养。正与么时。且将此筵席。向什么处铺设。若向世界上铺设。既此世界已成筵席。岂世界外别有世界耶。若向虚空中铺设。虚空无实相。又作么生铺设。若一向与么休去。又是颟顸佛性。儱侗真如。众中。莫有出来措置者么。如无。老僧自出手去也。竖拂子。恒河沙世界。百亿须弥山。百亿香水海。华簇簇锦簇簇。总向拂子头上铺设。不宽不隘。无欠无余。大众且道。空照祖师。还肯受此供养也无。受与不受。即且置。你道。他即今在什么处安身立命。击拂子。家家门前赫日月。太平不用将军威。
　　天目礼禅师。宏智禅师忌日上堂。夜明帘外。宝鉴台前。元无兼带。岂有偏圆。正恁么时。毕竟谁居正位。古渡无人霜月冷。芦花风静鹭鸶眠。
　　了庵欲禅师。开山忌上堂。平地上死人无数。过得荆棘林是好手。今朝三月十五。正是夏前春后。饶你不住两头。当处也成窠臼。拈拄杖。即今慧禅师。向拄杖头上。吹无孔笛。鼓没弦琴。非唯戛玉铿金。直是移星换斗。卓拄杖。喝一喝。

　　嗣法师忌拈香法语

　　杨岐会禅师。为慈明忌日设斋。众集。至真前。以两手握拳安头上。以坐具画一画。打一圆相。便烧香。退身三步。作女人拜。首座云。休捏怪。曰。首座作么生。座云。和尚休捏怪。岐曰。兔子吃牛奶。第二座近前。打一圆相。便烧香。亦退身三步。作女人拜。杨岐近前作听势。第二座拟议。杨岐打一掌曰。者漆桶也乱做。
　　晦堂心禅师。南和尚忌云。昔人去时是今日。今日依前人不来。今既不来昔不往。白云流水空徘徊。谁云秤尺平。直中还有曲。谁云物理齐。种麻还得粟。可怜驰逐天下人。六六元来三十六。
　　正堂辩禅师。佛眼和尚忌拈香。龙门和尚。阐提潦倒。不信佛法。灭除禅道。拶破毗卢向上关。猫儿洗面自道好。一炷沈香炉上然。换手搥胸空懊恼。遂摇手曰。休懊恼。以坐具搭肩上。作女人拜曰。莫怪下房媳妇。触忤大人好。
　　大慧杲禅师。圆悟和尚大祥拈香。指真云。者个川藞苴。自来好打哄。闹处便入头。恶静而喜动。前年今日始归家。今日前年路不差。乃顾示大众云。作么生是不差底路。要会么。一回饮水一回噎。一瓣栴檀一碗茶。便烧香。
　　圆悟和尚忌拈香。者个尊慈。平昔强项。气压诸方。逞过头底颟顸。用格外底儱侗。自言。我能以木槵子。换天下人眼睛。殊不知。被不孝之子。将断贯索。穿却鼻孔。鼻孔索头。既在径山手里。要教伊生也由径山。要教伊死也由径山。且道。以何为验。遂烧香云。以此为验。
　　应庵华禅师。虎丘和尚忌拈香。平生没兴。撞着者无意智老和尚。做尽伎俩。凑泊不得。从此卸却干戈。随分着衣吃饭。二十年来。坐曲录木。悬羊头卖狗肉。知他有甚凭据。虽然。一年一度烧香日。千古令人怅转深。
　　谷隐显禅师。仰山和尚忌拈香。仰面不见天。低头不见地。不知大仰来不来。一炷栴檀表勤意。
　　笑隐欣禅师。佛智和尚忌拈香。者一着子。不从人得。岂假师传。虽是久从此老。且无丝毫交涉。二十年前。空手把锄头。步行骑水牛。二十年后。人从桥上过。桥流水不流。休休。凤栖不在悟桐树。一度西风一度愁。
　　佛朗性禅师。全室和尚忌拈香。怪先师最不可不会禅深肯我。如此活埋人。便好蓦面。唾冷地思量着。合笑不合哭。大众。今日以何为先师作忌。师。拈香便拜。
　　全室和尚忌拈香。今日先师忌辰。还有相知者么。不免对众数理。一上中竺径山。太虚钉橛。两住天界。水中捉月。此土西天。波波不歇。戴角披毛再出来。大千世界广长舌。便烧香。
　　呆庵庄禅师。芥室和尚忌拈香云。巴陵三转语。大杀夸张。杨岐女人拜。徒劳卖弄。径山。今日爇此枯木。不是供养先师。只要天下衲僧知有些子气息。遂插香。召大众云。且道。是甚气息。众无语。师哭云。苍天苍天。
　　雪岩钦禅师。无准和尚忌拈香。巴陵三转语。大仰一瓯茶。有恩成怨恨。无事是雠家。杜鹃啼血染山花。
　　无准和尚忌拈香。成龙者升天。成蛇者窜草。将谓随一切性。任其所适。谁知愤愤悱悱。却成烦恼。集云峰高日杲杲。
　　无准和尚忌拈香。尽道先师今日死。谁知今日是生朝。不知却有何凭据。紫栢黄檀一处烧。
　　高峰妙禅师。雪岩和尚忌拈香。昔年瞎却我眼。今朝穿却你鼻。冤冤相报无休。莫若克己复礼。遂插香。以袖掩面作哭声。复以坐具搭左肩上。作女人拜云。非惟和光同尘。免得递相钝置。
　　雪岩和尚忌拈香。巴陵设忌三转语。西峰单单只一句。那一句。聻。遂插香云。逢人切忌错举。
　　雪岩和尚忌拈香。阿师示寂来。弹指恰八载。将谓入黄泉。面目俨然在。大众面目既在。拈起香云。莫是者个么。插香云。认着依前犹隔海。
　　雪岩和尚忌拈香。咄哉老贼。偷心未息。石灰布袋。到处成迹。若谓子为父隐。毕竟曲不藏直。今日因斋庆赞。未免乘时拈出。
　　中峰本禅师。丹阳大同庵高峰和尚远忌拈香。腊月初一日。老和尚远忌。新建大同庵。也要效年例。昙华处处开。狭路难回避。如是展家风。曾不离世谛。且如何是物外相看底句。年年烧此一炉香。白云不在青山外。
　　石屋珙禅师。及庵和尚忌日拈香。有来由没巴鼻。建阳山西峰寺。蒲团头拾得底。无眼无耳。无头无尾。道是一块兜楼。嗅着又无香气。家丑不可外扬。明人不作暗事。
　　及庵和尚忌拈香。没兴相逢处。西峰与建阳。不平多少事。尽在一炉香。
　　愚庵及禅师。寂照忌拈香。今朝八月初四日。一句明明道不得。合国人追不再来。千古万古空相忆。径坞云深。西湖水碧。爇苍松古栢。作栴檀牛首之香。撷蕴藻苹蘩。为酥酪醍醐之食。聊旌远讳斯临。倍觉感怀畴昔。非关义重恩深。口贵眼横鼻直。一度秋风一度愁。地久天长有何极。
　　寂照忌拈香。巴陵酬云门之恩。只凭三转语。俭生不孝。杨岐为慈明设斋。特作女人拜。义出丰年。径山今日先师忌辰。直是无可施设。茗椀熏炉。聊伸供养。庶表不忘。诸人且道。不忘个什么。便烧香。
　　无文璨禅师。笑翁和尚忌。并供养无准痴绝和尚。以香指云。玷辱无用。是者老汉。落赚荐福。是者老汉。诸人若也不信。问取径山两翁看。
　　南石琇禅师。熙怡和尚忌拈香。碁盘石斫破脑门。黑竹篦掀翻途辙。殃及天下师僧。何止楚淮闽浙。恁么传持临济宗。炎炎六月飘霜雪。
　　熙怡和尚忌拈香。巴陵下三转语。苦瓜不堪待客。杨岐作女人拜。家丑何须外扬。径山者里。总不与么。炉香椀茗虽清淡。也胜蒿汤备礼仪。
　　了庵欲禅师。保宁和尚忌拈香。出黄泉又入黄泉。穴鼻无绳不受牵。倒转一枝无孔笛。芦花明月满前川。你诸人。还知我老和尚落处么。卷四大海水於舌端。不见涓滴。置微尘剎土於毛孔。囊括大千。总谓其嫌白云之语拙。爱五祖之说禅。夫岂善用黑豆之活法。契鹫峰之正传。以香扣炉云。相席打令。饮水思源。盘山会里翻筋斗。到此谁知普化颠。
　　天隐修禅师。幻有和尚忌拈香。大明国里者老汉。儿孙满地。尽道今日是忌日设供。山僧则不然。正是老汉大解脱底时节。诸人还知落处么。若知得落处。也许你门拈一分香。便礼拜。
　　密云悟禅师。幻有和尚忌拈香。当时巴陵为云门大师设忌。有三转语。高峰为雪岩和尚设忌。只有一句。悟上座。今日为幻有和尚设忌。一句也无。何以。举起香云。者是一句耶。是三句耶。插香云。逢人切莫错举。弘觉忞禅师。密老和尚忌辰拈香。去秋烛翦邗沟月。今岁茶烹老范泉。太白峰高常在望。归真谁道十三年。大众。还信得及么。若信不及时。[台-台+弗][台-台+弗]栴檀炉内爇。披襟试验髑髅前。
　　箬庵问禅师。磬山和尚忌拈香。师指真云。若不是问上座。洎被者老汉埋没一生。今日却要向人天众前。拈一分香。熏灼者老和尚鼻孔。何故。父为子隐即得。子为父隐即不得。
　　牧云门禅师。天童和尚忌。插香展具云。昨夜上单时。一阵肚里痛。思量老和尚。十年不侍奉。心有戚戚焉。合眼不成梦。寻常虽礼拜。将轻曾博重。新更住鹤林。却又无些供。只听五更头。大雨风声送。点滴在阶前。湿处全无空。山鸡再四啼。堂牖何空洞。上了一杯茶。看看眉毛动。生平拄杖子。罗龙还打凤。只今依旧在身傍。冷地知他用不用。三声鼓了整伽黎。顶礼而参烦大众。

　　嗣法师忌日提纲

　　五祖演禅师。白云忌上堂。去年正当恁么时。多前年三件事。今年正当恁么时。多去年七件事。者十件事。数不过者甚多。何也。去却七三存一事。是去年说是今日。急如箭黑似漆。无言童子口吧吧。无足仙人擗胸趯。乃云。交。下座。
　　佛鉴懃禅师。五祖周祥上堂。去年今日时。红炉片雪飞。今日去年时。曹娥读夜碑。末后一句子。佛眼莫能窥。白莲峰顶上。红日绕须弥。鸟啄珊瑚树。鲸吞离水犀。太平家业在。千古袭杨岐。
　　龙门远禅师。东山和尚忌上堂。先师当年末后句。与人皮下挑出刺。譬如六月日中氷。销镕处处皆相似。后来听响各流传。更加一二与三四。个中孰是无耳人。明见去来不生死。先师老和尚。某奉侍日久。多蒙苦口提撕。追远之诚。何可忘也。聊设小供。诸人且道。先师还来也无。若道来。入灭十余年。如何见得来的道理。若道不来。又用设斋作甚么。道来也有誵讹。道不来也有誵讹。若为得无誵讹去。还知得么。三个浑仑铁馂饀。一双无缝木馒头。久立。
　　五祖忌上堂。赵州不见南泉。山僧不识五祖。甜瓜彻蒂自甜。苦瓠连根自苦。
　　梦庵信禅师。胜因戏鱼静和尚忌上堂。斯辰七月四。老人圆寂日。升座继余风。特此酬慈训。大法不流通。巨恩若为报。全提知有据。岂敢惜眉毛。今对大众前。未免扬家丑。竖起拂子云。还会么。当时若谓无分付。如今拈出又何来。乃击禅床一击下座。
　　慧通旦禅师。佛性和尚忌上堂。三脚驴子弄蹄行。步步相随不相到。树头惊起双双鱼。拈来一老一不老。为怜松竹引清风。其柰出门便是草。因唤檀郎识得渠。大机大用都推倒。烧香勘证见根源。粪扫堆头拾得宝。丛林浩浩谩商量。劝君莫谤先师好。
　　密庵杰禅师。应庵和尚忌上堂。剧剑軿虚空。万象鸣嚗嚗。年年向斯辰。令人倍发恶。言者道。子不谈父德。虽然。家丑也要外扬。者老和尚平生事。过头底九百。自云。着草鞋。住院何苦。如蚖蛇恋窟。美则美矣。带累不肖儿孙。依模脱出。赞叹者。从他赞上非非想天。毁谤者。谤到空轮水际。众中。莫有毁誉不动底么。出来与华藏相见。有么有么。良久。掷下拄杖。高声云。侍者收取拄杖。

　　嗣法师翁忌拈香法语

　　愚庵及禅师。圆悟大慧祖师同忌拈香。只手不独拍。单丝不成线。两个五百文。斗凑合一贯。鸡啼白昼认频呼小玉。总堕声尘。熏风南来证诸条。法身何曾梦见。横说竖说炽然说。卷百亿香水海於广长舌本波澜。内空外空毕竟空。摄有漏微尘国於事事无碍法界。臭皮袜炙地熏天。折竹篦鍧雷掣电。擉瞎临济正法眼。摵碎东山铁酸饀。陵灭宗风忤逆孙。终不随他脚跟转。香爇一炉。茶倾三奠。醆子扑落地。碟子成七片。
　　玉林琇禅师。幻有师翁忌日设供。师指真云。兀坐嘴卢。都教人没柰何。个老汉。惯得其便。者里透得过的。如龙得水。似虎靠山。有意气时添意气。不风流处也风流。而今大明国里。称为师翁后裔者。不啻百千万亿。究竟得大机显大用。堪为嫡骨儿孙者。能有几人。某上座。初阅龙池语录。见师翁云。世间多少不平之辈。务要别寻一个人。与我老释迦。比胜负较优劣。还知我释迦如来是何等一个面目么。某上座。便於此丧身失命。将谓师翁面目只如是。后来呈似先师和尚。受他许多恶辣钳锤。方知见与翁齐。减翁半德。见过於翁。方堪嗣续。从此脚跟下自解作活计。虽与师翁同条生。不与师翁同条死。师翁善为隐语云。人还知我释迦如来是何等一个面目。令某小瞎秃。最初祇见师翁杀人刀。未见师翁活人剑。今日某上座。不妨显示。令见者闻者。知我祖师门下。亦有杀人刀。亦有活人剑。顾视左右云。若有问如何是我师翁真面目。拈香云。急着眼。

　　嗣法师翁忌提纲

　　龙门远禅师。端师翁忌辰上堂。昔人已乘白云去。此地空余绿水流。绿水一去不复返。白云千载空悠悠。湖南旧说老杨岐。失却金毛狮子儿。江南江北无觅处。龙门今日顺风吹。顺风吹啰啰哩。水急风高下钓矶。
　　大慧杲禅师。五祖师翁忌上堂。山前一片闲田地。元来记得在。叉手叮咛问祖翁。只为契券不分明。几度卖来还自买。难为牙保人。为怜松竹引清风。喝一喝云。乞儿见小利。

　　扫历代祖塔拈香法语

　　五祖演禅师。入院五祖。祖塔烧香。以手指云。当时与么全身去。今日重来记得无。复云。以何为验。以此为验。遂礼拜。
　　天目礼禅师。到灵隐松源和尚塔头。拈香云。破沙盆提不起。眼瞎耳聋。门风委地。昔年撞到东湖。褫剥家私到底。后来各自西东。我又谁能管你。一瓣兜楼拜塔前。毕竟无人是嫡传。
　　山茨际禅师。扫旵祖塔拈香。师云。者老汉。二百年来在此藏身。人天罔知。佛祖难近。今日脚下儿孙到来。亲遭看破。且道。以何为验。顾左右插香。
　　弘觉忞禅师。扫笑岩祖塔拈香。黄金骨琐玉玲珑。铁棘门栽不计重。佛眼难窥吾祖意。儿孙若敢妄流通。拈香云。即此用。离此用。蟭螟眼里绣鸳鸯。烈焰炉中飞彩凤。便烧。

　　扫历代祖塔塔主请提纲

　　密云悟禅师。到玄墓。扫万峰宝藏二祖塔。请上堂。今日不肖儿孙。高升远祖之堂。不必更说偈言。觌面为众举扬。急着眼莫思量。逴得便行真汉子。人间天上本无双。卓拄杖下座。
　　箬庵问禅师。到龙池扫祖塔。万如和尚请上堂。师云。昔年未见师翁面。问上座。却被师翁绊入葛藤窠里。没头没脑。及乎亲见师翁一回。师翁。却被问上座绊入葛藤窠里。没头没脑。者段公案。正要向明眼人前判断。今日既亲到师翁法窟。承堂头法兄。和尚为众推出。登师翁堂。踞师翁座。问上座。岂敢掩耳偷铃。请诸仁者不吝慈悲。为问上座判断看。若判断得。诸仁者。合吃问上座手中三十棒。若判断不得。问上座。合吃我堂头法兄和尚手中三十棒。者两顿棒。有一棒堪与佛祖为师。有一棒堪与人天为师。若也不甘。自救不了。卓拄杖下座。
　　扫鹤林玄素禅师塔。请上堂。会即不会。疑即不疑。两重公案。土上加泥。佛来也不着。耆陀施妙药。无你栖泊处。切忌随流去。牛头横出一枝。个是确然本据。问上座。於往昔劫中。不知与者老宿。有甚交涉。登临披历。遂感初心。今日到来。且道。以何为验。卓拄杖。复举当山法嗣径山国一钦禅师。因马祖令僧驰书到。开缄一见圆相。乃於圆相中着一点。却封回。忠国师闻云。钦师犹被马师惑。后来雪窦明觉云。径山被惑且置。若将呈似国师。别作个甚么伎俩。免被惑去。有般道。当时坐却便休。亦有云。但与画破。若与么。祇是不识羞。敢谓天下老师。各具金刚眼睛。广作神通变化。还免得么。雪窦见处。也要诸人共知。祇者马师。当时画出早是自惑了也。师云。马驹踏杀天下人。总出他圈缋未得。雪窦自谓。出一头地。因甚也掩耳偷铃。山僧今日因行。掉臂略展风规。不妨八字打开。与诸人相见。还知么。藕穿池面为荷叶。笋过东家作竹林。
　　径山盛禅师。扫云栖莲大师塔。塔主率众护法。请上堂。师以如意画圆相云。会么。向上一路。千圣不传。末后牢关。直须亲到。达磨大师。亲禀不立文字教外别传直指人心见性成佛之旨。特特来我东土。初遇梁武帝。不契即渡江。於少林面壁。此时。震旦义学相高。多滞名相。间有学者扣达祖宗旨。皆是斥相指心。中有不能领略者。輙生嫉害。乃至六遭服毒。末遇神光断臂于安心。归位之后。始付其衣钵。并授楞伽经。以为印心嗣。是东土一花。五叶徧灿寰区。皆是亲悟亲证。始得使此真宗不坠也。或谓。达祖既以不立文字。直指人心。何复以楞伽为印乎。此正明一切佛语。皆以心为宗旨。不特楞伽是离文字法。如能亲悟心印。则三藏十二部。一切修多罗。皆是离文字为宗旨也。达祖斥相指心。正以彼时教家。执着名相。不见心宗。斥者。斥其执相也。非斥彼不当开阐教义也。如能悟此心宗。又何经律论观净诸教。非直指之妙心哉。不见。我云栖先大师。最初发心。即以生死大事。而起疑情。剃染之后。即徧参诸方尊宿。尝于京师。谒笑岩和尚求指示。笑岩曰。阿你三千里外来开示我。我有甚么开示你。时。大师言下有省。因过东昌。闻谯楼鼓声。乃悟其旨。作偈曰。二十年前事可疑。三千里外遇何奇。焚香掷戟浑如梦。魔佛空争是与非。此后见法门师。承大坏参学无真。乃大权设教。开戒律阐教乘。标净土而归于心宗。世人不知大师悟证之繇。以大师乃教中圆人。何必捏归禅宗以乱其统。又孰知大师乃先悟禅宗。而后开诸教海。收摄群机而归正觉也。世间开戒阐教标净者甚多。未必皆悟道之后设施也。独太师。於悟心之后弘法。是以说戒。戒即金刚戒性也。设教。教即妙明真心也。立论。论即直剖宗旨也。标净。净即全提佛心也。挽近主法之人。孰能如大师。真参实悟。而后举扬宗旨。振作玄机密用哉。今之参学。曾起二十年前可疑之事乎。曾有於三千里外一闻谯鼓。而不疑乎。大疑大悟。小疑小悟。不疑不悟。如今人疑也未疑。安得有遇而且悟此奇特乎。昔云门湛和尚或问中。尝载大师宗门机用。甚悉。如拈外道问佛空生宴坐公案云。若於良久处。欲望开迷阴霾万里。宴坐边。拟闻般若说竟多时。既然如是。鞭头得指空里飞花。者是个甚么。参。又拈自性西方惟心净土云。若直指自性。不但过此娑婆。十万亿国土为非也。设个自性。已涉程途。若实谭惟心。不但宝莲金地。种种庄严为非也。说个惟心。早成垢秽。你看。大师如此起疑。如此参悟。如此拈提宗门向上机缘。如此指示惟心净土。此岂与未悟心宗。而代佛扬化。敷文演义者。所可比拟哉。此正大师会通佛祖无门。为法门宗旨。使戒律经教论议止观净业。皆归禅宗不立文字教外别传之旨。庶使诸家义学。不堕名相。不昧佛语。以明心宗。为千圣不传之密旨也。此岂我后人强欲差排赞美大师。而扭捏入禅宗者哉。此盖。吾大师深念如来一代时教。为后世分门别户。互相矛盾之弊。故于悟心之后。密移一步。始能会通佛语诸教。而归于无门法门之心宗也。不然。达祖只须传心不必以教为印也。今日大师传教。而特会归心宗。真千古同心。别传无二也。子小予舌短。何足以举扬万一。但禀承大师法荫。今敬入山。扫拜灵塔。幸诸大护法。及阖山耆旧尊宿。命登此座。辞不获免。强为赘疣。诚惭愧无地。罪过多端也。还知此一举扬底意旨么。亲到须弥莫问山。既游大海休夸水。下座。

　　祖塔塔主请提纲

　　牧云门禅师。天童山扫塔。请上堂。太白峰头。千差坐断。清关桥下。一脉常流。虽为列祖道场。固是先师重扶家业。山僧昔预此会。法乳亲尝。今日重来。墓木拱矣。可胜凄怆。虽然。须知恁么中不恁么。砂盆未破。堂构依然。幸我堂头法兄。寅夕不倦流慈。於此方广座上。劈开面门。放出先师形相。与诸人描邈。直得钵盂峰点头。玲珑岩起舞。正恁么时。敲唱双行。主宾互换。且如何道得恰好底句。良久云。妙舞会须夸徧拍。三台须是大家催。
　　古雪喆禅师。扫马大师塔。上堂。砖镜台前。打失娘生鼻孔。滕王阁畔。宏开选佛坛场。蹋杀天下英灵。唤回空中野鸭。掀翻窠堀。截断葛藤。明大用显大机。电光石火较犹迟。藏头白海头黑。铁眼铜睛皆罔测。灯传三十二叶。道播四海九州。脚下不肖儿孙。昔日亲遭毒手。源远流长则且置。到者里。作么生与祖师相见。喝一喝云。无缝塔中藏不得。森罗景里见全身。

　　受业师忌拈香

　　箬庵问禅师。先受业法雨大师忌拈香。过桥遭颠粪扫堆。拾得明珠。擦背光生浴室里。捱开漆桶。虽则父子同时。简点起来。翻成分外。争似我法雨老人。一生担板。坐断诸佛路头。块石孤松。高拳独枕。若是今日是死。掘地讨天。若道今日不死。开眼作梦。毕竟如何作女人拜云。茶倾洞顶。香爇鸡苏。

　　父忌提纲

　　玉林琇禅师。振陵太老师忌日上堂。山僧昔日芟染。蒙先磬山老和尚执刀三剃。口占有云。一子出家。九族升天。若不升天。佛有妄言。山僧出家来。业已多载。且道。先师今日何在。识得落处的。出众相见。众问话毕。师乃云。沙界通红一团火。个中毫发不容存。森严明净先翁面。普示人间子若孙。

　　母忌提纲

　　与化清禅师。母忌上堂。祖师门下。佛法不存。善法堂前。仁义休说。虽然如是。事无一向。窃闻。哀哀父母。生我劬劳。欲报深恩。昊天罔极。发肤身体。弗敢毁伤。此鲁仲尼之孝也。轮转三界中。恩爱不能舍。弃恩入无为。真实报恩者。故我大觉世尊。雪山苦行。摩竭成道。往忉利天。为母说法。此释迦之孝也。得大解脱。运大神通。手擎金锡。掌拓龙盂。诣地狱门。卓然寻省。见其慈母。悲泣无量。此目连之孝也。作么生是兴化之孝。良久曰。兴化今日不上天堂。不入地狱。於善法堂中灯王座上。为母说法。以报劬劳。且道。我母即今在甚么处。乃曰。我母生前足善缘。无劳问佛定生天。人间上寿古今少。九十春秋减一年。下座。敢烦大众。烧一炷香。以助山僧报孝。既是山僧之母。为甚么却烦诸人烧香。不见道。东家人死。西家人助哀。以手搥胸曰。苍天苍天。

　　列祖提纲录卷第六
　　列祖提纲录卷第七

　　　　武林十八涧理安禅寺住持娄东行悦集

　　五参提纲(住持○五参提纲。仅集禅灯诸录。余者浩繁不及具载)

　　六祖能大师。上堂。谓众曰。诸善知识。汝等各各净心。听吾说法。汝等诸人。自心是佛。更莫狐疑。外无一物。而能建立。皆是本心生万种法。故经云。心生种种法生。心灭种种法灭。若欲成就种智。须达一相三昧。一行三昧。若於一切处。而不住相。彼相中。不生憎爱。亦无取舍。不念利益成坏等事。安闲恬静。虚融澹泊。此名一相三昧。若於一切处。行住坐卧。纯一直心。不动道场。真成净土。名一行三昧。若人具二三味。如地有种。能含藏长养。成就其实。一相一行。亦复如是。我今说法。犹如时雨。溥润大地。汝等佛性。譬诸种子。遇兹沾洽。悉得发生。承吾旨者。决获菩提。依吾行者。定证妙果。
　　南阳忠国师。上堂。禅宗学者。应遵佛语。一乘了义。契自心源。不了义者。互不相许。如狮子身中虫。夫为人师。若涉名利。别开异端。则自他何益。如世大匠。斤斧不伤其手。香象所负。非驴能堪。
　　上堂。青萝夤缘。直上寒松之顶。白云淡泞。出没太虚之中。万法本闲。而人自闹。
　　师与紫璘供奉论议。师升座。奉曰。请师立义。某甲破。师曰。立义竟。奉曰。是甚么义。师曰。果然不见。非公境界。便下座。
　　南岳思禅师。示众曰。道源不远。性海非遥。但向己求。莫从他觅。觅即不得。得亦不真。
　　扣氷古佛。上堂。四众云臻。教老僧说个甚么。便下座。马祖一禅师。上堂。汝等诸人。各信自心是佛。此心即是佛心。达磨大师。从南天竺国来至中华。传上乘一心之法。令汝等开悟。又引楞伽经文。以印众生心地。恐汝颠倒。不自信此一心之法。各各有之。故楞伽经。以佛语心为宗。无门为法门。夫求法者。应无所求。心外无别佛。佛外无别心。不取善。不舍恶。净秽两边。俱不依怙。达罪性空。念念不可得。无自性故。故三界唯心。森罗万象。一法之所印。凡所见色。皆是见心。心不自心。因色故有。汝但随时言说。即事即理。都无所碍。菩提道果。亦复如是。於心所生。即名为色。知色空故。生即不生。若了此意。乃可随时着衣吃饭。长养圣胎。任运过时。更有何事。
　　百丈海禅师。上堂。灵光独耀。逈脱根尘。体露真常。不拘文字。心性无染。本自圆成。但离妄缘。即如如佛。
　　盘山积禅师。上堂。心若无事。万法不生。意绝玄机。纤尘何立。道本无体。因体而立名。道本无名。因名而得号。若言即心即佛。今时未入玄微。若言非心非佛。犹是指踪极则。向上一路。千圣不传。学者劳形。如猿捉影。
　　上堂。夫心月孤圆。光吞万象。光非照境。境亦非存。光境俱亡。复是何物。禅德。譬如掷剑挥空。莫论及之不及。斯乃空轮无迹。剑刃无亏。若能如是心心无知。全心即佛。全佛即人。人佛无异。始为道矣。
　　上堂。禅德可中学道。似地擎山。不知山之孤峻。如石含玉。不知玉之无瑕。若如此者。是名出家。故导师云。法本不相碍三际亦复然。无为无事人。犹是金锁难。所以灵源独耀。道绝无生。大智非明。真空无迹。真如凡圣。皆是梦言。佛及涅盘。并为增语。禅德。直须自看无人替代。
　　上堂。三界无法。何处求心。四大本空。佛依何住。璇玑不动。寂尔无言。觌面相呈。更无余事。珍重。
　　杨岐叔禅师。上堂。群灵一源。假名为佛。体竭形销而不灭。金流朴散而常存。性海无风。金波自涌。心灵绝非。万象齐照。体斯理者。不言而徧历沙界。不用而功益玄化。如何背觉反合尘劳。於阴界中。妄自囚执。
　　马头藏禅师。上堂。知而无知。不是无知。而说无知。
　　南泉愿禅师。上堂。然灯佛道了也。若心相所思。出生诸法。虚假不实。何以故。心尚无有。云何出生诸法。犹如形影分别虚空。如人取声安置箧中。亦如吹网欲令气满。故老宿云。不是心不是佛不是物。且教你兄弟。行履据说。十地菩萨。住首楞严三昧。得诸佛秘密法藏。自然得一切禅定解脱。神通妙用。至一切世界。普现色身。或示现成等正觉。转大法轮。入涅盘。使无量入毛孔。演一句经无量劫。其义不尽。教化无量亿千众生。得无生法忍。尚唤作所知愚。极微细所知愚。与道全乖。大难大难。珍重。
　　上堂曰。王老师。自小养一头水牯牛。拟向溪东牧。不免食他国王水草。拟向溪西牧。亦不免食他国王水草。不如随分纳些些。总不见得。
　　上堂。道个如如。早是变了也。今时师僧。须向异类中行。归宗曰。虽行畜生行。不得畜生报。师曰。孟八郎汉。又恁么去也。
　　上堂。文殊普贤。昨夜三更相打。每人与二十棒。趁出院去也。赵州曰。和尚棒教谁吃。师曰。且道。王老师。过在甚处。州礼拜。
　　上堂。王老师卖身去也。还有人买么。一僧出曰。某甲买。师曰。不作贵不作贱。汝作么生买。僧无对。
　　盐官安国师。上堂。谓众曰。虚空为鼓。须弥为椎。甚么人打得。众无对。
　　归宗常禅师。上堂。从上古德。不是无知解。他高尚之士。不同常流。今时不能自成自立。虚度时光。诸子莫错用心。无人替汝。亦无汝用心处。莫就他觅。从前祇是依他解。发言皆滞。光不透脱。祇为目前有物。
　　上堂。吾今欲说禅。诸子总近前。大众近前。师曰。汝听观音行。善应诸方所问。如何是观音行。师乃弹指曰。诸人还闻否。曰。闻。师曰。一队汉。向者里觅甚么。以棒趂出。大笑归方丈。
　　茱萸和尚。上堂。擎起一橛竹曰。还有人虚空钉得橛么。时有灵虚上座。出众曰。虚空是橛。师掷下竹。便下座。
　　大梅常禅师。上堂。汝等诸人。各自回心达本。莫逐其末。但得其本。其末自至。若欲识本。唯了自心。此心。元是一切世间出世间法根本故。心生种种法生。心灭种种法灭。且不附一切善恶而生。万法本自如如。
　　黄檗运禅师。上堂。大众云集。乃曰。汝等诸人。欲何所求。以拄杖趂之。大众不散。师却复坐曰。汝等诸人。尽是噇酒糟汉。恁么行脚。取笑於人。但见八百一千人处便去。不可图他热闹也。老汉行脚时。或遇草根下有一个汉。便从顶门上一锥看。他若知痛痒。可以布袋盛米供养他。可中总似汝。如此容易。何处更有今日事也。汝等既称行脚。亦须着些精神好。还知道大唐国内无禅师么。时有僧问。诸方尊宿。尽聚众开化。为甚么却道无禅师。师曰。不道无禅。祇是无师。阇黎不见。马大师下。有八十四人坐道场。得马师正法眼者。止三两人。庐山归宗和尚。是其一。夫出家人。须知有从上来事分始得。且如四祖下。牛头横说竖说。犹未知向上关捩子。有此眼目。方辨得邪正。宗党且当人事。宜不能体会得。但知学言语。念向皮袋里安着。到处称我会禅。还替得汝生死么。轻忽老宿。入地狱如箭。我才见汝入门来。便识得了也。还知么。急须努力。莫容易事。持片衣口食。空过一生。明眼人笑汝。久后。总被俗汉算将去。在宜自看远近是阿谁面上事。若会即便会。若不会即散去。珍重。
　　香严端禅师。上堂。僧问。如何是直截根源。师乃掷下拄杖。便归方丈。
　　上堂。语是谤寂是诳。语寂向上有路在。老僧口门窄。不能与汝说得。便下座。
　　上堂。问正因为甚么无事。师曰。我不曾停留。乃曰。假饶重重剥得净尽无停留。权时施设。亦是方便接人。若是那边事。无有是处。
　　杭州天龙和尚。上堂。大众。莫待老僧。上来便上来。下去便下去。各有华藏性海。具足功德。无碍光明。各各参取。珍重。
　　龟山具禅师。上堂。动容瞬目。无出当人。一念净心。本来是佛。仍说偈曰。心本绝尘何用洗。身中无病岂求医。欲知是佛非身处。明鉴高悬未照时。
　　黄州安禅师。上堂。言不落句。佛祖徒施。玄韵不坠。谁人知得。
　　大慈中禅师。上堂。山僧不解答话。祇能识病。时有僧出。师便归方丈。
　　赵州谂禅师。上堂。如明珠在掌。胡来胡现。汉来汉现。老僧把一枝草。为丈六金身用。把丈六金身。为一枝草用。佛是烦恼。烦恼是佛。僧问。未审。是佛谁家烦恼。师曰。与一切人烦恼。曰。如何免得。师曰。用免作么。
　　上堂。金佛不度炉。木佛不度火。泥佛不度水。真佛内里坐。菩提涅盘。真如佛性。尽是贴体衣服。亦名烦恼。实际理地。甚么处着。一心不生。万法无咎。汝但究理坐看三二十年。若不会。截取老僧头去。梦幻空华。徒劳把捉。心若不异万法。一如既不从外得。更拘执作么。如羊相似。乱拾物安向口里。老僧见药山和尚道。有人问着。但教合取狗口老僧亦教合取狗口。取我是垢。不取我是净。一似猎狗专欲得物。吃佛法在甚么处。千人万人。尽是觅佛汉子。於中觅一个道人。无若与空王为弟子。莫教心病最难医。未有世界。早有此性。世界坏时。此性不坏。一从见老僧后。更不是别人。祇是个主人公。者个更向外觅作么。正恁么时。莫转头换脑。若转头换脑。即失却也。僧问。承师有言。世界坏时。此性不坏。如何是此性。师曰。四大五阴。曰。此犹是坏底。如何是此性。师曰。四大五阴。
　　上堂。才有是非纷然失心。还有答话分也无。僧举似洛浦。浦扣齿。又举似云居。居曰。何必。僧回举似师。师曰。南方大有人丧身失命。曰。请和尚举。师才举前语。僧指旁僧曰。者个师僧。吃却饭了。作恁么语话。师休去。
　　上堂。正人说邪法。邪法悉皆正。邪人说正法。正法悉皆邪。诸方难见易识。我者里易见难识。
　　上堂。谓众曰。我向行脚到南方。火炉头有个无宾主话。直至如今无人举着。
　　上堂。至道无难。唯嫌拣择。才有言语。是拣择。是明白。老僧不在明白里。是汝还护惜也无。时有僧问。既不在明白里。护惜个甚么。师曰。我亦不知。僧曰。和尚既不知。为甚道不在明白里。师曰。问事即得。礼拜了退。别僧问。至道无难。唯嫌拣择。是时人窠窟否。师曰。曾有人问我。老僧直得五年分疎不下。又问。至道无难。唯嫌拣择。如何是不拣择。师曰。天上天下唯我独尊。曰。此犹是拣择。师曰。田库奴甚处是拣择。僧无语。
　　上堂。兄弟。若从南方来者。即与下载。若从北方来者。即与上载。所以道。近上人问道即失道。近下人问道即得道。
　　上堂。兄弟莫久立有事商量无事。向衣钵下坐穷理好。老僧行脚时。除二时粥饭。是杂用心处。除外更无别用心处。若不如是大远在。
　　上堂。谓众曰。你若一生不离丛林。不语五年十载。无人唤你作哑汉。已后佛也不柰你何。你若不信。截取老僧头去。
　　大茅和尚。上堂。欲识诸佛师。向无明心内识取。欲识常住不凋性。向万物迁变处识取。
　　陈尊宿。上堂。我见百丈。不识好恶。大众才集。以拄杖一时打下。复召大众。众回首。乃云。是甚么。有甚共语处。又黄檗和尚亦然。复召大众。众回首。乃云。月似弯弓。少雨多风。犹较些子。
　　上堂。裂开也在我。捏聚也在我。时有僧问。如何是裂开。师曰。三九二十七。菩提涅盘。真如解脱。即心即佛。我且与么道。你又作么生。曰。某甲不与么道。师曰。醆子扑落地。碟子成七片。曰。如何是捏聚。师乃敛手而坐。
　　大随真禅师。上堂。此性。本来清净。具足万德。但以染净二缘。而有差别。故诸圣悟之。一向净用。而成觉道。凡夫迷之。一向染用。没溺轮回。其体不二。故般若云。无二无二分。无别无断故。
　　丹霞然禅师。上堂。阿你浑家。切须保护一灵之物。不是你造作名邈。得更说甚荐与不荐。吾往日见石头。亦祇教切须自保护。此事不是你谈话得。阿你浑家。各有一坐具地。更疑甚么禅。可是你解底物。岂有佛可成。佛之一字。永不喜闻。阿你自看。善巧方便。慈悲喜舍。不从外得。不着方寸。善巧是文殊。方便是普贤。你更拟趂逐甚么物。不用经求落空去。今时学者。纷纷扰扰。皆是参禅问道。吾此间。无道可修。无法可证。一饮一啄。各自有分。不用疑虑。在在处处。有恁么底。若识得释迦即老凡夫。是阿你须自看取。莫一盲引众盲。相将入火坑。夜里暗双陆。赛彩若为生。珍重。
　　三平义忠禅师。上堂。今时人出来。尽学驰求造作。将当自己眼目。有甚么相当。阿汝欲学么。不要诸余。汝等各有本分事。何不体取作么。心愤愤口悱悱。有甚么利益。分明向汝说。若要修行路。及诸圣建立化门。自有大藏教文在。若是宗门中事。宜汝切不得错用心。僧问。宗门中。还有学路也无。师曰。有一路滑如苔。曰。学人还摄得否。师曰。不拟心汝自看。
　　马颊山本空禅师。上堂。祇者施为动转。还合得本来祖翁么。若合得。十二时中。无虚弃底道理。若合不得。吃茶说话。往往唤作茶话在。僧便问。如何免得不成茶话去。师曰。你识得口也未。曰。如何是口。师曰。两片皮也不识。曰。如何是本来祖翁。师曰。大众前不要牵爷恃娘。曰。大众忻然去也。师曰。你试点大众性看。僧作礼。师曰。伊往往道一性一切性在。僧欲进语。师曰。孤负平生行脚眼。
　　本生禅师。拈拄杖示众曰。我若拈起。你便向未拈起时作道理。我若不拈起。你便向拈起时作主宰。且道。老僧为人在甚处。时有僧出曰。不敢妄生节目。师曰。也知阇黎不分外。曰。低低处平之有余。高高处观之不足。师曰。节目上更生节目。僧无语。师曰。掩鼻偷香。空招罪犯。
　　夹山会禅师。上堂。有祖以来。时人错会。相承至今。以佛祖言句。为人师范。若或如此。却成狂人无智人去。他祇指示汝。无法本是道。道无一法。无佛可成。无道可得。无法可取。无法可舍。所以老僧道。目前无法。意在目前。他不是目前法。若向佛祖边学。此人未具眼在。何故。皆属所依。不得自在。本祇为生死茫茫。识性无自由分。千里万里。求善知识。须具正眼求脱虚谬之见。定取目前生死。为复实有。为复实无。若有人定得许汝出头。上根之人。言下明道。中下根器。波波浪走。何不向生死中定当。取何处更疑佛疑祖。替汝生死。有智人笑汝。汝若不会。更听一颂。劳持生死法。唯向佛边求。目前迷正理。拨火觅浮沤。
　　上堂。不知天晓。悟不由师。龙门跃鳞。不堕渔人之手。但意不寄私缘。舌不亲玄旨。正好知音。此名俱生话。若向玄旨疑去。赚杀阇黎。困鱼止泺。钝鸟栖芦。云水非阇黎。阇黎非云水。老僧於云水。而得自在。阇黎又作么生。
　　上堂。闻中生解。意下丹青。目前即美。久蕴成病。青山与白云。从来不相到。机丝不挂梭头事。文彩纵横意自殊。嘉祥一路。智者知疏。瑞草无根。贤者不贵。
　　上堂。金乌玉兔。交互争辉。坐却日头。天下黯黑。上唇与下唇。从来不相识。明明向君道。莫令眼顾着。何也。日月未足为明。天地未足为大。空中不运斤。巧匠不遗踪。见性不留佛。悟道不存师。寻常老僧道。目睹瞿昙。犹如黄叶。一大藏教。是老僧坐具。祖师玄旨。是破草鞋。宁可赤脚。不着最好。
　　上堂。我二十年住此山。未曾举着宗门中事。有僧问。承和尚有言。二十年住此山。未曾举着宗门中事。是否。师曰。是。僧便掀倒禅床。师休去。至明日。普请掘一坑。令侍者请昨日僧。至曰。老僧二十年。说无义语。今日请上座打杀老僧。埋向坑里。便请若不打杀老僧。上座自着打杀。埋在坑中始得。其僧归堂。束装潜去。上堂。百草头荐取老僧。闹市里识取天子。
　　上堂。眼不挂户。意不停玄。直得灵草不生。犹是五天之位。珠光月魄。不是出头时。此间无老僧。五路头无阇黎。
　　九峰虔禅师。上堂。诸兄弟还识得命么。欲知命流泉是命。湛寂是身。千波竞涌是文殊境界。一亘晴空是普贤床榻。其次借一句子是指月。於中事是话月从上宗门中事。如节度使信旗相似。且如诸方先德。未建许多名目。指陈已前诸兄弟。约甚么体格商量。到者里不假三寸试话会看。不假耳试采听看。不假眼试辨白看。所以道。声前抛不出。句后不藏形。尽乾坤大地。都来是汝当人个体。向甚么处。安眼耳鼻舌。莫但向意根下图度作解。尽未来际亦未有休歇去。所以洞山道。拟将心意学玄宗。大似西行却向东。珍重。
　　涌泉欣禅师。上堂。我四十九年在者里。尚自有时走作。汝等诸人。莫开大口。见解人多。行解人万中无一。个见解言语。总要知通。若识不尽。敢道轮回去在。为何如此。盖为识漏未尽。汝但尽却。今时始得成立。亦唤作立中功。转功就他去。亦唤作就中功。亲他去我。所以道。亲人不得度。渠不度亲人恁么。譬喻尚不会。荐取浑仑底。但管取性乱动。舌头不见洞山道。相续也大难。汝须知有此事。若不知有啼哭有日在。
　　洛浦安禅师。上堂。末后一句。始到牢关。锁断要津。不通凡圣。寻常向诸人道。任从天下乐欣欣。我独不肯。欲知上流之士。不将佛祖言教贴在额头上。如龟负图。自取丧身之兆。凤萦金网趋霄汉。以何期直。须旨外明宗。莫向言中取。则是以石人机似汝也。解唱巴歌。汝若似石人雪曲也。应和指南一路。智者知疏。
　　牛头微禅师。上堂。三世诸佛。用一点伎俩。不得天下老师口。似匾担诸人作么生。大不容易。除非知有。余莫能知。
　　泐潭牟禅师。上堂。僧问。百丈卷席意旨如何。师曰。珍重。便下堂。
　　德山鉴禅师。上堂。若也於己无事。则勿妄求。妄求而得。亦非得也。汝但无事於心。无心於事。则虚而灵。空而妙。若毛端许。言之本末者。皆为自欺。何故。毫牦系念。三涂业因。瞥尔情生。万劫羁锁。圣名凡号。尽是虚声。殊相劣形。皆为幻色。汝欲求之。得无累乎。及其厌之。又成大患。终而无益。
　　上堂。我先祖见处。即不然。者里无祖无佛。达磨是老臊胡。释迦老子是乾屎橛。文殊普贤是担屎汉。等觉妙觉是破执凡夫。菩提涅盘是系驴橛。十二分教是鬼神簿拭疮疣纸。四果三贤初心十地是守古冢鬼。自救不了。
　　岩头奯禅师。上堂。吾尝究涅盘经七八年。睹三两段义。似衲僧说话。又曰。休休时。有一僧。出礼拜。请师举。师曰。吾教意如∴字三点。第一向东方下一点。点开诸菩萨眼。第二向西方下一点。点诸菩萨命根。第三向上方下一点。点诸菩萨顶。此是第一段义。又曰。吾教意如摩酰首罗。擘开面门。竖亚一只眼。此是第二段义。又曰。吾教意犹如涂毒鼓。击一声。远近闻者皆丧。此是第三段义。时小严上座问。如何是涂毒鼓。师以两手按膝亚身曰。韩信临朝底。严无语。
　　雪峰存禅师。上堂。南山有一条鳖鼻蛇。汝等诸人切须好看。长庆出曰。今日堂中大有人丧身失命。云门以拄杖撺。向师前作怕势。有僧举似玄沙。沙曰。须是棱兄始得。然虽如是。我即不然。曰和尚作么生。沙曰。用南山作么。
　　上堂。此事如一片田地相似。一任诸人耕种。无有不承此恩力者。玄沙曰。且作么生是者田地。师曰看。沙曰。是即是某甲不与么。师曰。你作么生。沙曰。祇是人人底。
　　上堂。尽大地是个解脱门。把手拽伊。不肯入。时一僧出曰。和尚怪某甲不得。又一僧曰。用入作甚么。师便打。
　　升座。众集定。师辊出木球。玄沙遂捉来安旧处。
　　玄沙备禅师。上堂。佛道闲旷。无有程途。无门解脱之门。无意道人之意。不在三际。故不可升沈。建率乖真。非属造化。动则起生死之本。静则醉昏沉之乡。动静双泯。即落空亡。动静双收。瞒顸佛性。必须对尘对境。如枯木寒灰。临时应用。不失其宜。镜照诸像。不乱光辉。鸟飞空中。不杂空色。所以十方无影像。三界绝行踪。不堕往来机。不住中间意。钟中无鼓响。鼓中无钟声。钟鼓不相交。句句无前后。如壮士展臂。不藉他力。狮子游行。岂求伴侣。九霄绝翳。何在穿通。一段光明。未曾昏昧。若到者里。体寂寂。常的的。日赫焰无边表圆觉。空中不动摇。吞烁乾坤迥然照。夫佛出世者。元无出入。名相无体。道本如如。法尔天真。不同修证。祇要虚闲。不昧作用。不涉尘泥。个中纤毫道不尽。即为魔王眷属。句前句后。是学人难处。所以一句当天八万门。永绝生死。直饶得似秋潭月影。静夜钟声。随扣击以无亏。触波澜而不散。犹是生死岸头事。道人行处。如火销氷。终不却成氷。箭既离弦。无返回势。所以牢笼不肯住。呼唤不回头。古圣不安排。至今无处所。若到者里。步步登玄。不属邪正。识不能识。智不能知。动便失宗。觉即迷旨。二乘胆颤。十地魂惊。语路处绝。心行处灭。直得释迦掩室於摩竭。净名杜口于毗耶。须菩提唱无说而显道。释梵绝听而雨花。若与么见前。更疑何事。没栖泊处离去来。今限约不得。心思路绝。不因庄严。本来真净。动用语笑。随处明了。更无欠少。今时人不悟个中道理。妄自涉事涉尘。处处染着。头头系绊。纵悟则尘境纷纭。名相不实。便拟凝心敛念。摄事归空。闭目藏睛。才有念起。旋旋破除。细想才生。即便遏捺。如此见解。即是落空亡底外道。魂不散底死人。冥冥漠漠。无觉无知。塞耳偷铃。徒自欺诳。者里分别。则不然也。不是隈门傍户。句句现前。不得商量。不涉文墨。本绝尘境。本无位次。权名个出家儿。毕竟无踪迹。真如凡圣。地狱人天。祇是疗狂子之方。虚空尚无改变。大道岂有升沉。悟则纵横。不离本际。若到者里。凡圣也无立处。若向句中作意。则没溺杀人。若向外驰求。又落魔界。只如向上。没可安排。恰似焰炉。不藏蚊蚋。此理本来平坦。何用刬除。动静扬眉是真解脱道。不疆为意度。建立乖真。若到者里。纤毫不受。指意则差。便是千圣出头来。也安一字。不得久立。珍重。
　　长庆棱禅师。上堂。良久曰。莫道今夜较些子。便下座。上堂。撞着道伴。交肩过一生。参学事毕。
　　上堂。净洁打迭了。也却近前问我。觅我劈脊。与你一棒。有一棒到你。你须生惭愧。无一棒到你。你又向甚么处会。
　　鼓山晏国师。上堂。良久曰。南泉在日。亦有人举要。且不识南泉即今。莫有识南泉者么。试出来对众验看。时有僧出。礼拜才起。师曰。作么生。僧近前曰。咨和尚。师曰。不才请。退乃曰。经有经师。论有论师。律有律师。有函有号。有部有帙。各有人传持。且佛法是建立教禅道。乃止啼之说。他诸圣出兴。盖为人心不等。巧开方便。遂有多门。受疾不同。处方还异。在有破有。居空叱空。二患既除。中道须遣。鼓山所以道。句不当机。言非展事。承言者丧。滞句者迷。不唱言前。宁谈句后。直至释迦掩室。净名杜口。大士梁时。童子当日。一问二问三问。尽有人了也。诸仁者合作么生。
　　明招谦禅师。上堂。金锋敌胜。罕遇知音。同死同生。万中无一。寻言逐句。其数河沙。举古举今。灭胡种族。向上一路啐啄犹乖。儒士相逢握鞭回首。沙门所见诚实苦哉。抛却真金。随队撮土。报诸稚子。莫谩波波。解得他玄。犹兼瓦砾。不如一掷蓦过太虚。祇者灵锋。阿谁敢近。任君来箭。方称丈夫。拟欲吞声。不消一镢。
　　罗汉琛禅师。上堂。宗门玄妙。为当祇恁么也。更别有奇特。若别有奇特。汝且举将来看。若无去不可将两个字便当却宗乘也。何者两个字。谓宗乘教乘也。汝才道着宗乘。便是宗乘。道着教乘。便是教乘。禅德。佛法宗乘。元来由汝口里。安立名字。作取说取便是也。斯须向者里。说平说实。说圆说常。禅德。汝唤甚么作平实。把甚么作圆常。傍家行脚。理须甄别。莫相埋没。得些子声色名字。贮在心头。道我会解。善能拣辨。汝且会个甚么。拣个甚么。记持得底是名字。拣辨得底是声色。若不是声色名字。汝又作么生。记持拣辨。风吹松树也。是声虾蟇老鸦叫也。是声何不那里听取拣择去。若那里有个意度模样。祇如老师口里。又有多少意度。与上座莫错。即今声色摐摐地。为当相及不相及。若相及。即汝灵性金刚秘密。应有坏灭去也。何以如此为声贯破汝耳。色穿破汝眼因缘。即塞却汝幻妄。走杀汝声色体。尔不可容也。若不相及。又甚么处得声色来会么。相及不相及。试裁辨看少间。又道是圆常平实。甚么人恁么道。未是黄夷村里汉。解恁么说。是他古圣垂些子。相助显发。今时不识好恶。便安圆实。道我别有宗风玄妙。释迦佛无舌头。不如汝些子。便恁么点胸。若论杀盗淫罪。虽重犹轻。尚有歇时。此个谤般若。瞎却众生眼。入阿鼻地狱吞铁丸。莫将为等闲。所以古人道。过在化主。不干汝事。珍重。
　　安国球禅师。上堂。我此间粥饭因缘。为兄弟举唱。终是不常。欲得省要。却是山河大地与汝发明。其道既常。亦能究竟。若从文殊门入者。一切无为土木瓦砾。助汝发机。若从观音门入者。一切音响虾蟇蚯蚓。助汝发机。若从普贤门入者。不动步而到。以此三门方便示汝。如将一只折箸搅大海水。令彼鱼龙。知水为命。会么。若无智眼而审谛之。任汝百般巧妙。不为究竟。
　　水陆俨禅师。上堂。大众集定。师下座。捧香炉。巡行大众前曰。供养十方诸佛。便归方丈。
　　龙济修禅师。上堂。具足凡夫法。凡夫不知具足圣人法。圣人不会。圣人若会。即是凡夫。凡夫若知。即是圣人。此两语一理二义。若人辨得。不妨於佛法中有个入处。若辨不得。莫道不疑好。珍重。
　　上堂。卷帘除却障。闭户生窒碍。祇者障与碍。古今无人会。会得是障碍。不会不自在。
　　沩山佑禅师。上堂。夫道人之心。质直无伪。无背无面。无诈妄心。一切时中。视听寻常。更无委曲。亦不闭眼塞耳。但情不附物。即得从上诸圣。祇说浊边。过患若无。如许多恶觉情见想习之事。譬如秋水澄渟。清净无为。澹泞无碍。唤他作道人。亦名无事人。时有僧问。顿悟之人。更有修否。师曰。若真悟得本他自知时。修与不修。是两头语。如今初心虽从缘。得一念顿悟。自理犹有。无始旷劫习气。未能顿净。须教渠净除。现业流识。即是修也。不可别有法教渠修行趣向。从闻入理。闻理深妙。心自圆明。不居惑地。纵有百千妙义。抑扬当时。此乃得坐披衣自解。作活计始得。以要言之。则实际理地。不受一尘。万行门中。不舍一法。若也单刀直入。则凡圣情尽。体露真常。理事不二。即如如佛。上堂。僧出曰。请和尚为众说法。师曰。我为汝得彻困也。僧礼拜。
　　上堂。仲冬严寒。年年事晷。运推移事。若何仰山进前叉手而立。师曰。我情知汝答者话不得。香严曰。某甲偏答得者话。师蹑前问。严亦进前叉手而立。师曰。赖遇寂子不会。
　　上堂。今时人但直下。体取不会底。正是汝心。正是汝佛。若向外得一知一解。将为禅道。且没交涉。名运粪入。不名运粪出。污汝心田。所以道不是道。
　　上堂。老僧百年后。向山下作一头水牯牛。左胁下书五字。曰沩山僧某甲。当恁么时。唤作沩山僧。又是水牯牛。唤作水牯牛。又是沩山僧。毕竟唤作甚么即得。仰山出礼拜而退。云居膺代曰。师无异号。资福宝曰。当时但作此○相拓呈之。新罗和尚作此[○@牛]拓呈之。又曰。同道者方知。芭蕉彻作此[(○@初)/((○@衣)*(○@佛))]相拓呈之。又曰。说也说了也。注也注了也。悟取好。乃述偈曰。不是沩山不是牛。一身两号实难酬。离却两头应须道。如何道得出常流。
　　仰山寂禅师。住东平时。沩山令僧送书并镜与师。师上堂。提起示众曰。且道是沩山镜东平镜。若道是东平镜。又是沩山送来。若道是沩山镜。又在东平手里。道得则留取。道不得则扑破去也。众无语。师遂扑破。便下座。
　　上堂。汝等诸人。各自回光返照。莫记吾言。汝无始劫来。背明投暗。妄想根深。卒难顿拔。所以假设方便。夺汝粗识。如将黄叶止啼。有甚么是处。亦如人将百种货物与金宝。作一铺。货卖祇拟。轻重来机。所以道。石头是真金铺。我者里是杂货铺。有人来觅鼠粪。我亦拈与。他来觅真金。我亦拈与。他时有僧问。鼠粪即不要。请和尚真金。师曰。啮镞拟开口。驴年亦不会。僧无对。师曰。索唤则有交易。不索唤则无我。若说禅宗身边。要一人相伴亦无。岂况有五百七百众耶。我若东说西说。则争头向前采拾。如将空拳诳小儿。都无实处。我今分明向汝说圣边事。且莫将心凑泊。但向自己性海。如实而修。不要三明六通。何以故。此是圣末边事。如今且要识心达本。但得其本。不愁其末。他时后日。自具去在。若未得本。纵饶将情学他亦不得。汝岂不见沩山和尚云。凡圣情尽。体露真常。事理不二。即如如佛。
　　香严闲禅师。上堂。若论此事。如人上树。口衔树枝。脚不踏枝。手不攀枝。树下忽有人问。如何是祖师西来意。不对他。又违他所问。若对他。又丧身失命。当恁么时。作么生即得。时有虎头招。上座出众云。树上即不问。未上树时。请和尚道。师乃呵呵大笑。
　　上堂。道由悟达。不在语言。况是密密堂堂。曾无间隔。不劳心意。暂借回光。日用全功。迷途自背。
　　芭蕉清禅师。上堂。拈拄杖。示众曰。你有拄杖子。我与你拄杖子。你无拄杖子。我夺却你拄杖子。靠拄杖。下座。
　　上堂。如人行次。忽遇前面万丈深坑。背后野火来逼。两畔是荆棘丛林。若也向前。则堕在坑堑。若也退后。则野火烧身。若也转侧。则被荆棘林碍。当与么时。作么生免得。若也免得。合有出身之路。若免不得。堕身死汉。
　　上堂。我年二十八。到仰山参见南塔见。上堂曰。汝等诸人。若是个汉。从娘肚里出来。便作狮子吼好么。我於言下。歇得身心。便住五载。
　　鹿苑和尚。上堂展手曰。天下老和尚诸上座命根。总在者里。有僧出曰。还收得也无。师曰。天台石桥侧。曰某甲不恁么。师曰。伏惟尚飨。
　　芭蕉圆禅师。上堂。三千大千世界。夜来被老僧。都合成一块辊。向须弥顶上帝释。大怒拈得。扑成粉碎。诸上座还觉头痛也无。良久曰。莫不识痛痒好。珍重。
　　承天确禅师。示众。正令提纲犹是捏窠。造伪佛法。祇对特地。谩蓦上流。问着即参差。答着即交互。大德拟向甚么处下口。然则如是事。无一向权柄在手。纵夺临机。有疑请问。
　　资福邃禅师。上堂。隔江见资福剎竿。便回去。脚根下好与三十棒。况过江来时。有僧才出。师曰。不堪共语。
　　芭蕉彻禅师。上堂。眼中无翳。空里无花。水长船高。泥多佛大。莫将问来。我也无答。会么。问在答处。答在问处。便下座。
　　临济玄禅师。上堂。僧问。如何是真佛真法真道。乞师开示。师曰。佛者心清净是。法者心光明是。道者处处无碍净光是。三即一。皆是空名而无实有。如真正作。道人念念。心不间断。自达磨大师。从西土来。祇是觅个不受人惑底人。后遇二祖。一言便了。始知从前虚用功夫。山僧今日见处。与祖佛不别。第一句中荐得。堪与祖佛为师。若第二句中荐得。堪与人天为师。若第三句中荐得。自救不了。僧便问。如何是第一句。师曰。三要印开朱点窄。未容拟议主宾分。曰如何是第二句。师曰。妙解岂容无着问。沤和争负截流机。曰如何是第三句。师曰。但看棚头弄傀儡。抽牵全藉里头人。乃曰。大凡演唱宗乘一句中。须具三玄门。一玄门须具三要。有权有实。有照有用。汝等诸人作么生会。示众参学之人。大须仔细。如宾主相见。便有言论往来。或应物现形。或全体作用。或把机权喜怒。或现半身。或乘狮子。或乘象王。如有真正学人便喝。先拈出一个胶盆子。善知识不辩是境便上他。境上作模作样。便被学人又喝。前人不肯放下。此是膏肓之病。不堪医治。唤作宾看主。或是善知识不拈出物。祇随学人问处即夺。学人被夺抵死。不肯放此。是主看宾。或有学人应一个清净境。出善知识前知识。辨得是境。把得抛向坑里。学人言大好善知识知识。即云咄哉。不识好恶。学人便礼拜。此唤作主看主。或有学人披枷带锁。出善知识前知识。便与安一重枷锁。学人欢喜。彼此不辨。唤作宾看宾。大德。山僧所举。皆是辨魔拣异。知其邪正。
　　上堂。有一人论劫。在途中。不离家舍。有一人离家舍。不在途中。那个合受人天供养。
　　上堂。一人在孤峰顶上。无出身路。一人在十字街头。亦无向背。且道那个在前。那个在后。不作维摩诘。不作傅大士。珍重。
　　示众。我有时先照后用。有时先用后照。有时照用同时。有时照用不同时。先照后用。有人在。先用后照。有法在照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立宾立主。合水和泥。应机接物。若是过量人。向未举已前。撩起便行。犹较些子。
　　上堂。大众夫为法者。不避丧身失命。我于黄檗先师处。三度问佛法的的大意。三度被打。如蒿枝拂相似。如今更思一顿。谁为下手。时有僧出曰。某甲下手。师度与拄杖。僧拟接。师便打。
　　兴化奖禅师。示众。我闻前廊下也喝。后架里也喝。诸子汝莫盲喝乱喝。直饶喝得兴化。向虚空里。却扑下来。一点气也无。待我苏息起来。向汝道未在。何故。我未曾向紫罗帐里撒珍珠。与汝诸人去在。胡喝乱喝作么。
　　三圣然禅师。上堂。我逢人即出。出则不为人。便下座。
　　灌溪闲禅师。上堂曰。我在临济爷爷处得半杓。末山娘娘处得半杓。共成一杓吃了。直至如今饱不饥。
　　上堂。十方无壁落。四畔亦无门。露裸裸。赤洒洒。无可把。便下座。
　　幽州空和尚。上堂。众集。有僧出曰。拟问不问时如何。师曰嗄。僧便喝。师曰[囗@力]。僧又喝。师拈拄杖。僧曰瞎。师抛下拄杖曰。今日失利。僧曰。草贼大败。便归众。师以手向空。点一点曰。大众还有人辨得么。若有辩得者。出来对众道看。师良久曰。顶门上眼。也鉴不破。便下座。
　　南院颙禅师。上堂。赤肉团上。壁立千仞。僧问。赤肉团上。壁立千仞。岂不是和尚道。师曰是。僧便掀倒禅床。师曰。者瞎驴乱作。僧拟议。师便打。
　　上堂。诸方祇具啐啄同时眼。不具啐啄同时用。僧便问。如何是啐啄同时用。师曰。作家不啐啄。啐啄同时失。曰此犹未是某甲问处。师曰。汝问处作么生。僧曰失。师便打。其僧不肯。后於云门会下。闻二僧举此话。一僧曰。当时南院棒折那。其僧忽契悟。
　　风穴沼禅师。上堂。夫参学眼目。临机直须大用现前。勿自拘於小节。设使言前荐得。犹是滞壳迷封。纵然句下精通。未免触途狂见。应是从前依他作解。明珠两岐。与你一时扫却。直教个个如狮子儿。咤呀地哮吼一声。壁立千仞。谁敢正眼觑着。觑着即瞎却渠眼。时有僧问。如何是正法眼。师曰。即便[翟*支]瞎。曰[翟*支]瞎后如何。师曰。捞天摸地。
　　上堂。举寒山诗曰。梵志死去来。魂识见阎老。读尽百王书。未免受捶拷。一称南无佛。皆以成佛道。僧问如何是一称南无佛。师曰。灯连凤翅当堂照。月映娥眉[((白-日+田)/廾)*页]面看。
　　上堂。若立一尘。家国兴盛。野老颦蹙。不立一尘。家国丧亡。野老安帖。於此明得。阇黎无分。全是老僧。於此不明。老僧却是阇黎。阇黎与老僧。亦能悟却天下人。亦能瞎却天下人。欲识阇黎么。右边一拍。者里是。欲识老僧么。左边一拍。者里是。
　　上堂。若是上上之流。各有证据。略赴个程限。中下之机。各须英俊。当处出生。随处灭尽。如爆龟纹爆。即成兆不爆。成钝欲爆。不爆直下便捏。
　　上堂。三千剑客。耻见庄周。赤眉横肩。得无讹谬。他时变豹。后五日看。珍重。
　　首山念禅师。上堂。第一句荐得。堪与佛祖为师。第二句荐得。堪与人天为师。第三句荐得。自救不了。时有僧问。如何是第一句。师曰。大用不扬眉。棒下须见血。曰慈悲何在。师曰。送出三门外。问如何是第二句。师曰。不打恁么驴汉。曰将接何人。师曰。如斯争柰何。问如何是第三句。师曰。解问无人答。曰即今祗对者是谁。师曰。莫使外人知。曰和尚是第几句荐得。师曰。月落三更穿市过。问维摩默然。文殊赞善。未审此意如何。师曰。当时听众必不如是。曰既不如是。维摩默然又且如何。师曰。知恩者少。负恩者多。乃曰。若论此事。实不甚一个元子脚。便下座。
　　上堂。三要得亲切。第一莫将问来问。还会么。问在答处。答在问处。汝若将问来问。老僧在汝脚底。汝若拟议。即没交涉。时有僧出礼拜。师便打。僧便问。挂锡幽岩时如何。师曰错。僧曰错。师又打。
　　汾阳昭禅师。上堂。谓众曰。汾阳门下有西河狮子。当门踞坐。但有来者。即便齩杀。有何方便。入得汾阳门。见得汾阳人。若见汾阳人者。堪与祖佛为师。不见汾阳人。尽是立地死汉。如今还有人入得么。快须入取。免得孤负平生。不是龙门客。切忌遭点额。那个是龙门客。一齐点下。举起拄杖曰。速退速退。珍重。
　　上堂。先圣云。一句语须具三玄门。一玄门须具三要。阿那个是三玄三要底句。快会取好。各自思量。还得稳当也未。古德已前行脚。闻一个因缘。未明中间。直下饮食无味。睡卧不安。火急决择。莫将为小事。所以大觉老人。为一大事因缘。出现于世。想计他从上行脚。不为游山玩水。看州府奢华。片衣口食。皆为圣心未通。所以驱驰行脚。决择深奥。传唱敷扬。博问先知。亲近高德。盖为续佛心灯。绍隆祖代。兴崇圣种。接引后机。自利利他。不忘先迹。如今还有商量者么。有即出来。大家商量。僧问。如何是接初机底句。师曰。汝是行脚僧。曰如何是辩衲僧底句。师曰。西方日出卯。曰如何是正令行底句。师曰。千里特来望旧面。曰如何是立乾坤底句。师曰。北俱卢洲长粳米。食者无贪亦无瞋。乃曰。将此四转语。验天下衲僧。才见你出来。验得了也。问如何是学人着力处。师曰。嘉州打大象。曰如何是学人转身处。师曰。陕府灌铁牛。曰如何是学人亲切处。师曰。西河弄狮子。乃曰。若人会此三句。已辩三玄。更有三要语在。切须荐取。不是等闲。与大众颂出。三玄三要事难分。得意忘言道易亲。一句明明该万象。重阳九日菊花新。
　　上堂。凡一句语。须具三玄门。每一玄门。须具三要。有照有用。或先照后用。或先用后照。或照用同时。或照用不同时。先照后用。且要共你商量。先用后照。你也须是个人始得。照用同时。你作么生当抵。照用不同时。你又作么生凑泊。
　　上堂。汾阳有三诀。衲僧难辨别。更拟问如何。拄杖蓦头楔。时有僧问。如何是三诀。师便打。僧礼拜。师曰。为汝一时颂出。第一诀。接引无时节。巧语不能诠。云绽青天月。第二诀。舒光辨贤哲。问答利生心。拔却眼中楔。第三诀。西国胡人说。济水过新罗。北地用镔铁。复曰。还有人会么。会底出来。通个消息。要知远近。莫祇恁么。记言记语。以当平生。有甚么利益。不用久立。珍重。
　　上堂。谓众曰。夫说法者。须具十智同真。若不具十智同真。邪正不辩。缁素不分。不能与人天为眼目。决断是非。如鸟飞空而折翼。如箭射的而断弦。断弦故射的不中。翼折故空不可飞。弦壮翼牢。空的俱彻。作么生是十智同真。与诸上座点出。一同一质。二同大事。三总同参。四同真志。五同徧普。六同具足。七同得失。八同生杀。九同音吼。十同得入。又曰。与甚么人同得入。与阿谁同音吼。作么生。是同生杀。甚么物同得失。阿那个同具足。是甚么同徧普。何人同真志。孰能总同参。那个同大事。何物同一质。有点得出底么。点得出者。不吝慈悲。点不出来。未有参学眼在。切须辩取。要识是非。面目见在。不可久立。珍重。
　　叶县省禅师。上堂。宗师血脉。或凡或圣。龙树马鸣。天堂地狱。镬汤炉炭。牛头狱卒。森罗万象。日月星辰。他方此土。有情无情。以手画一画云。俱入此宗。此宗门中。亦能杀人。亦能活人。杀人须得杀人刀。活人须得活人句。作么生。是杀人刀活人句。道得底出来。对众道看。若道不得。即孤负平生。珍重。
　　上堂。良久曰。夫行脚禅流。直须着忖。参学须具参学眼。见地须得见地句。方有相亲分始得。不被诸境惑。亦不落于恶道。毕竟如何委悉。有时句到意不到。妄缘前尘分别影事。有时意到句不到。如盲摸象。各说异端。有时意句俱到。打破虚空界。光明照十方。有时意句俱不到。无目之人纵横走。忽然不觉落深坑。
　　神鼎諲禅师。上堂。觉洞山曰。贪嗔痴太无知。赖我今朝识得伊。行便打。坐便槌。分付心王子细推。无量劫来不解脱。问汝三人知不知。师曰。古人恁么道。神鼎则不然。贪嗔痴实无知。十二时中任从伊。行即往。坐即随。分付心王拟何为。无量劫来元解脱。何须更问知不知。
　　谷隐聪禅师。示众。第一句道得。石里迸出。第二句道得。挨拶将来。第三句道得。自救不了。
　　上堂。五白猫儿爪距狞。养来堂上绝虫行。分明上树安身法。切忌遗言许外生。作么生是许外生底句。莫错举。
　　广慧琏禅师。上堂。临济两堂首座相见。同时下喝。诸人且道。还有宾主也无。若道有。祇是个瞎汉。若道无。亦是个瞎汉。不有不无。万里崖州。若向者里道得。也好与三十棒。若道不得。亦与三十棒。衲僧家到者里。作么生出得山僧圈缋去。良久曰。苦哉虾蟆蚯蚓。[跳-兆+孛]跳上三十三天。撞着须弥山百杂碎。拈拄杖曰。一队无孔铁锤。速退速退。
　　三交嵩禅师。上堂。文殊仗剑。五台横行。唐明一路。把断妖讹。三世诸佛。未出教乘。网底游鱼。龙门难渡。垂钩四海。祇钓狞龙。格外玄谈为求知识。若也举扬宗旨。须弥直须粉碎。若也说佛说祖。海水便须枯竭。宝剑挥时。毫光万里。放汝一路。通方说话。把断咽喉。诸人甚处出气。
　　石霜圆禅师。上堂。一切诸佛。及诸佛阿耨多罗三藐三菩提法。皆从此经出。乃竖起拄杖曰。者个是南源拄杖子。阿那个是经。良久曰。向下文长。付在来日。喝一喝。下座。
　　上堂。先宝应曰。第一句荐得。堪与祖佛为师。第二句荐得。堪与人天为师。第三句荐得。自救不了。道吾则不然。第一句荐得。和泥合水。第二句荐得。无绳自缚。第三句荐得。四棱着地。所以道。起也海晏河清。行人避路。住也乾坤失色。日月无光。汝辈向甚么处出气。如今还有出气者么。有即出来。对众出气看。如无。道吾为汝出气去也。乃嘘一声。卓拄杖。下座。
　　上堂。道吾打鼓。四大部洲同参。拄杖横也。挑括乾坤大地。钵盂覆也。盖却恒沙世界。且问。诸人向甚么处安身立命。若也知得。向北俱卢洲。吃粥吃饭。若也不知。长连上床。吃粥吃饭。
　　上堂。一喝分宾主。照用一时行。要会个中意。日午打三更。遂喝一喝曰。且道是宾是主。还有分得者么。若也分得。朝打三千。暮打八百。若也未能。老僧失利。
　　上堂。夫宗师者。夺贫子之衣珠。究达人之见处。若不如是。尽是和泥合水汉。良久曰。路逢剑客须呈剑。不是诗人莫献诗。喝一喝。
　　上堂。我有一言。绝虑忘缘。巧说不得。祇要心传。更有一语。无过直举。且作么生是直举一句。良久。以拄杖画一画。喝一喝。
　　上堂。面西行向东。北斗正离宫。道去何曾去。骑牛卧牧童。珍重。
　　上堂。春生夏长即不问你。诸人脚跟下一句。作么生道。良久曰。华光寺主。便下座。
　　上堂。药多病甚。网细鱼稠。便下座。
　　示众。以拄杖击禅床一下云。大众还会么。不见道一击忘所知。更不假修持。诸方达道者。咸言上上机。香严恁么悟去。分明悟得如来禅。祖师禅未梦见在。且道祖师禅有甚长处。若向言中取则。悞赚后人。直饶棒下承当。孤负先圣。万法本闲。唯人自闹。所以山僧居福严。祇见福严境界。晏起早眠。有时云生碧嶂。月落寒潭。音声鸟飞鸣般若台前。娑罗花香散祝融峰畔。把瘦筇坐盘石。与五湖衲子。时话玄微。灰头土面。住兴化。祇见兴化家风。迎来送去。门连城市。车马骈阗。渔唱潇湘。猿啼岳麓。丝竹歌谣。时时入耳。复与四海高人。日谈禅道。岁月都忘。且道居深山住城郭。还有优劣也无。试道看。良久云。是处是慈氏。无门无善财。
　　上堂。祖师心印。一印印空。一印印水。一印印泥。如今还有印不着者么。试向脚跟下。道将一句来。设你道得。倜傥分明。第一不得行过衲僧门下。且道衲僧有甚么长处。良久曰。人王三寸铁。徧地是刀枪。喝一喝。卓拄杖。下座。
　　上堂。天已明。鼓已响。圣众臻齐合掌。如今还有不合掌者么。有即尼乾欢喜。无则瞿昙恶发。久立珍重。
　　上堂。北山南。南山北。日月双明天地黑。大海江河尽放光。逢着观音问弥勒。珍重。
　　琅邪觉禅师。上堂。奇哉十方佛。元是眼中花。欲识眼中花。元是十方佛。欲识十方佛。不是眼中花。欲识眼中花。不是十方佛。於此明得。过在十方佛。於此未明。声闻起舞。独觉临妆。珍重。
　　上堂。欲知常住身。当观烂坏体。欲知常住性。当观拄杖子。拄杖子吞却须弥。须弥吞却拄杖子。衲僧到者里。若也拟议。剑梁落膊轮降款。铁作胸襟到海隅。击禅床。下座。
　　上堂。见闻觉知。俱为生死之因。见闻觉知。正是解脱之本。譬如狮子反掷。南北东西。且无定止。汝等诸人。若也不会。且莫孤负释迦老子。吽。
　　上堂。山僧今日为诸人说破。明眼衲僧。莫去泥里打坐。珍重。
　　上堂。天高莫测。地厚宁知。白云片片岭头飞。绿水潺潺涧下急。东涌西没一句即不问你。生前杀后一句作么生道。良久曰。时寒吃茶去。
　　上堂。阿呵呵。是甚么。开口是合口过。轻舟短棹泛波心。蓑衣箬笠从他破。咦。
　　上堂。剪除狂宼。扫荡搀抢。犹是功勋边事。君臣道合。海晏河清。犹是法身边事。作么生是衲僧本分事。良久曰。透网金鳞犹滞水。回涂石马出纱笼。
　　上堂。承言须会宗。勿自立规矩。若人下得通方句。我当刎颈而谢之。
　　上堂。拈起拄杖曰。山僧有时一棒。作个漫天网。打俊鹰快鹞。有时一棒。作个布丝网。摝蚬捞虾。有时一棒。作金毛狮子。有时一棒。作虾蟇蚯蚓。山僧打你一棒。且作么生商量。你若缁素得出。不妨拄杖头上眼开照四天下。若也未然。从教立在古屏畔。待使丹青入画图。
　　上堂。击水鱼头痛。穿林宿鸟惊。黄昏不击鼓。日午打三更。诸禅德。既是日午。为甚却打三更。良久曰。昨见垂杨绿。今逢落叶黄。
　　上堂。进前即死。退后即亡。不进不退。又落在无事之乡。何故。长安虽乐。不是久居。
　　上堂。山僧因看华严金狮子章。第九由心回转善成门。又释曰。如一尺之镜。纳重重之影象。若然者。道有也得。道无也得。道非亦得。道是亦得。虽然如是。更须知有拄杖头上一窍。若也不会。拄杖子穿灯笼入佛殿。撞着释迦。磕倒弥勒。露柱拊掌呵呵大笑。你且道。笑个甚么。卓拄杖。下座。
　　上堂。拈拄杖曰。盘山道向上一路滑。南院道壁立千仞崄。临济道石火电光钝。琅邪有定乾坤底句。各各高着眼高着眼。卓拄杖。下座。

　　列祖提纲录卷第七
　　列祖提纲录卷第八

　　　　武林十八涧理安禅寺住持娄东行悦集
　　五参提纲
　　大愚芝禅师上堂。大愚相接大雄孙。五湖云水竞头奔。竞头奔。有何门。击箭宁知枯木存。枯木存。一年还曾两度春。两度春。帐里珍珠撒与人。撒与人。思量也是慕西秦。
　　上堂。一击响玲珑。喧轰宇宙通。知音才侧耳。项羽过江东。与么会。恰认得驴鞍桥作阿爷下颔。
　　上堂。竖穷三际横遍十方。拈起也帝释心惊。放下也地神胆战。不拈不放唤作甚么。自云虾蟆。
　　上堂。三世诸佛不知有。狸奴白牯却知有。乃拈起拂子云。狸奴白牯总在者里放光动地。何谓如此。两段不同。
　　上堂。大洋海底排班立。从头第二鬓毛斑。为甚么不道第一鬓毛斑。要会么。金蕊银丝成玉露。高僧不坐凤凰台。
　　上堂。众集乃曰。为众竭力祸出私门。便下座。
　　示众。擎起香合云。明头合。暗头合。道得天下横行。若道不得。且合却下座。
　　上堂。沙里无油事可哀。翠岩嚼饭喂婴孩。他时好恶知端的。始觉从前满面埃。击禅床下座。
　　法华举禅师上堂。释迦不出世。达磨不西来。佛法偏天下。谈玄口不开。
　　上堂。钟鸣鼓响。鹊噪鸦鸣。为你诸人说般若讲涅盘了也。诸人还信得及么。观音菩萨向诸人面前作大神通。若信不及。却往他方救苦利生去也。
　　上堂。开口又成增语。不开口又成剩语。乃曰。金轮天子勅。草店家风别。
　　上堂。三世诸佛口挂壁上。天下老和尚作么生措手。你诸人到诸方作么生举。山僧恁么道也是久日桦来唇。喝一喝。
　　上堂。古者道。我若一向举扬宗教。法堂里草深一丈。不可为阇黎锁却僧堂门去也。虽然如是。也是乌龟陆地弄尘行。
　　上堂。语渐也返常合道。论顿也不留朕迹。直饶论其顿返其常。也是抑而为之。
　　浮山远禅师上堂。诸佛出世建立化门不离三身智眼。亦如摩酰首罗三目。何故。一只水泄不通缁素难辨。一只大地全开十方通畅。一只高低一顾万类齐瞻。虽然。若是本分衲僧。陌路相逢别具通天正眼始得。所以道三世诸佛不知有。狸奴白牯却知有。且道狸奴白牯知有个甚么事。要会么。深秋帘幙千家雨。落日楼台一笛风。
　　宝应昭禅师上堂。十二时中许你一时绝学即是学佛法。不见阿难多闻第一。却被迦叶摈出不得结集。方知聪明博学记持忆想向外驰求。与灵觉心转没交涉。五蕴壳中透脱不过。顺情生喜违情生怒。盖覆深厚自缠自缚。无有解脱流浪生死。六根为患众苦所逼无自由分。而被妄心於中主宰。大丈夫儿早构取好。喝一喝曰参。
　　上堂。宝应门风险。入者丧全身。作么生是出身一句。若道不得。三十年后。
　　达观颍禅师示众曰。才涉唇吻便落意思。尽是死门俱非活路。直饶透脱犹在沉沦。莫教孤负平生虚度此世。要得不孤负平生么。拈拄杖卓一下曰。须是莫被拄杖瞒始得。看看。拄杖子穿过你诸人髑髅。[跳-兆+孛]跳入你鼻孔里去也。又卓一下。
　　上堂。山僧门庭别。已改诸方辙。为文殊拔出眼里楔。教普贤休嚼口中铁。劝人放开髂蛇手。与汝斫却系驴橛。驻意拟思量。喝曰捏捏。参。
　　上堂。山僧平生意好相扑。祇是无人搭对。今日且共首座搭对。卷起袈裟下座。索首座相扑。座才出。师曰平地上吃交。便归方丈。
　　上堂。三世诸佛是奴婢。一大藏教是涕唾。良久曰。且道三世诸佛是谁奴婢。乃将拂子画一画曰。三世诸佛过者边。且道一大藏教是谁涕唾。师乃自唾一唾。
　　上堂。秤锤井底忽然浮。老鼠多年变作牛。慧空见了拍手笑。三脚猢狲差异猴。
　　上堂。五千教典诸佛常谈。八万尘劳众生妙用。犹未是金刚眼睛在。如何是金刚眼睛。良久曰瞎。
　　上堂。大众集定。有僧才出礼拜。师曰。欲识佛性义。当观时节因缘。僧便问如何是时节因缘。师便下座。
　　上堂。诸方钩又曲饵又香。奔凑犹如蜂抱王。因圣者里钩又直饵又无。犹如水底捺葫芦。举拄杖作钓鱼势曰。深水取鱼长信命。不曾将酒祭江神。掷拄杖下座。
　　大宁宽禅师上堂。少林妙诀。古佛家风。应用随机卷舒自在。如拳作掌开合有时。似水成沤起灭无定。动静俱显语嘿全彰。万用自然不劳心力。到者里唤作顺水放船。且道逆风举棹谁是好手。良久曰。弄潮须是弄潮人。喝一喝曰珍重。
　　上堂。无念为宗。无住为本。真空为体。妙有为用。所以道尽大地是真空。徧法界是妙有。且道是甚么人用得。四时运用日月长明。法本不迁道无方所。随缘自在逐物升沉。此土他方入凡入圣。虽然如是。且道入乡随俗一句作么生道。良久曰。西天梵语。此土唐言。
　　云峰悦禅师上堂。竿木随身逢场作戏。然虽如是。一手不独拍。众中莫有作家禅客本分衲僧。出来共相唱和。有么。时有僧出礼拜。师曰。依稀似曲才堪听。又被风吹别调中。便下座。
　　上堂。普贤行。文殊智。补陀岩上清风起。瞎驴趂队遇新罗。吉獠舌头三千里。
　　上堂。拈起拄杖曰。掌钵盂向香积世界。为甚么出身无路。挑日月於拄杖头上。为甚么有眼如盲。直得风行草偃响顺声和无纤芥可留。犹是交争底法。作么生是不交争底法。卓拄杖下座。
　　上堂。教中道种种取舍皆是轮回。未出轮回而辨圆觉。彼圆觉性即同流转。若免轮回无有是处。你等诸人到者里且作么生辨圆觉。良久曰。荷叶团团团似镜。菱角尖尖尖似锥。以拂击禅床。
　　大乘遵禅师上堂。上来又不问。下去又不疑。不知是不是。是即也大奇。便下座。
　　仁寿珍禅师上堂。明明无悟。有法即迷。日上无云丽天普照。眼中无翳空本无花。无智人前不得错举。参。
　　翠岩真禅师上堂。先德道此事如爆龟文。爆即成兆。不爆成钝。爆与不爆直下便捏。上蓝即不然。无固无必。虚空走马旱地行船。南山起云北山下雨。遂拈拄杖曰。拄杖子变作天大将军巡历四天下。有守节不守节。有戒行无戒行。一时奏与天帝释。乃喝一喝曰。丈夫自有冲天志。莫向如来行处行。卓一下。
　　上堂。举龙牙颂曰。学道如钻火。逢烟未可休。直待金星现。归家始到头。神鼎曰。学道如钻火。逢烟即便休。莫待金星现。烧脚又烧头。师曰。若论顿也龙牙正在半途。若论渐也神鼎犹少悟在。於此且复如何。诸仁者。今年多落叶。几处扫归家。
　　上堂。临阵抗敌不惧生死者将军之勇也。入山不惧虎兕者猎人之勇也。入水不惧蛟龙者渔人之勇也。作么生是衲子之勇。拈拄杖曰。者个是拄杖子。拈得把得动得。三千大千世界一时摇动。若拈不得把不得动不得。文殊自文殊。解脱自解脱。参。
　　上堂。举僧问巴陵如何是道。陵曰明眼人落井。又问宝应如何是道。应曰五凤楼前。又问首山如何是道。山曰脚下深三尺。此三转语。一句壁立千仞。一句陆地行船。一句宾主交参。诸人莫有拣得者么。出来道看。如无。且行罗汉慈。破结贼故。行菩萨慈。安众生故。行如来慈。得如相故。
　　武泉政禅师上堂。黄梅席上海众千人。付法传衣碓坊行者。是则红日西升。非则月轮东上。参。
　　双峰回禅师上堂。南番人泛船。塞北人摇掳。波斯入大唐。须弥山作舞。是甚么说话。
　　道吾真禅师上堂。古今日月依旧山河。若明得去。十方薄伽梵一路涅盘门。若明不得。谤斯经故获罪如是。
　　上堂。狮子儿哮吼。龙马驹[跳-兆+孛]跳。古佛镜中明。三山孤月皎。遂作舞下座。
　　上堂。举洞山道五台山上云蒸饭。佛殿阶前狗尿天。剎竿头上煎锤子。三个猢狲夜簸钱。老僧即不然。三面狸奴脚踏月。两头白牯手拏烟。戴冠碧兔立庭栢。脱壳乌龟飞上天。老僧葛藤尽被汝诸人觑破了也。洞山老人甚是奇特。虽然如是。祇行得三步四步。且不过七跳八跳。且道誵讹在甚么处。老僧今日不惜眉毛一时布施。良久曰。叮咛损君德。无言真有功。任从沧海变。终不为君通。
　　上堂。古人道认着依前还不是。实难会。土宿颔下髭须多。波斯眼深鼻孔大。甚奇怪。歘然透过新罗界。
　　上堂。山前麦熟。庐陵米价。镇州萝卜。更有一般。良久曰。时挑野菜和根煮。旋斫生柴带叶烧。
　　上堂。普化明打暗打。布袋横撒竖撒。石室行者踏碓。因甚忘却下脚。
　　上堂。举僧问首山如何是佛。山曰新妇骑驴阿家牵。师曰手提巴鼻脚踏尾。仰面看天听流水。天明送出路傍边。夜静还归茅屋里。
　　百丈政禅师上堂。岩头和尚用三文钱索得个妻。祇解捞鰕摝蚬。要且不解生男育女。直至如今门风断绝。大众要识奯公妻么。百丈今日不惜唇吻与你诸人注破。蓬鬓荆钗世所稀。布裙犹是嫁时衣。
　　大沩乾禅师上堂。山花似锦。文殊撞着眼睛。幽鸟绵蛮。观音塞却耳际。诸仁者。更思量个甚么。昨夜三更睡不着。翻身捉得普贤贬向无生国里。一觉直至天明。今朝又得与诸人相见说梦。噫是甚么说话。卓拄杖下座。
　　广法源禅师上堂。若论此事切莫道着。道着即头角生。有僧出曰头角生也。师曰祸事。曰某甲罪过。师曰龙头蛇尾。伏惟珍重。
　　定慧信禅师上堂。若识般若即被般若缚。若不识般若亦被般若缚。识与不识拈放一边。却问诸人。如何是般若体。参堂去。
　　上堂。泥蛇咬石鳖。露柱啾啾叫。须弥打一棒。阎老呵呵笑。参。
　　上堂。莺声阑。蝉声急。入水乌龟头不湿。鹭鸶飞入芦花丛。雪月交辉俱不及。吽。
　　姜山方禅师上堂。穿云不渡水。渡水不穿云。乾坤把定不把定。虚空放行不放行。横三竖四乍离乍合。将长补短即不问汝诸人。饭是米做一句要且难道。良久曰。私事不得官酬。
　　上堂。不是道得道不得。诸方尽把为奇特。寒山烧火满头灰。笑骂丰干者老贼。
　　白鹿端禅师上堂。摩腾入汉肉上剜疮。僧会来吴眼中添屑。达磨九年面壁鬼魅之由。二祖立雪求心翻成不肖。汝等诸人到者里如何吐露。若也道得。海上横行。若道不得。林间独卧。以拄杖击禅床一下。
　　福严宗禅师上堂。世尊周行七步举足全乖。目顾四方触途成滞。金襕授去殃及儿孙。玉偈传来挂人唇吻。风幡悟性未离色尘。钵水投针全成管见。祖师九年面壁不见纤毫。卢公六代传衣图他小利。江西一喝不解慎初。德峤全施未知护末。南山鳖鼻谩指踪由。北院枯松徒彰风彩。云门顾鉴落二落三。临济全提错七错八。若说君臣五位直如纸马过江。更推宾主交参恰似泥人澡洗。独超象外且非捉兔走鹰。混迹尘中未是齩猪之狗。何异逃坑堕堑正是避溺投罝。如斯之解正在常途。出格道人如何话会。岂不见陶潜俗子尚自睹事见机。而今祖室子孙不可皮下无血。喝一喝。
　　净因臻禅师上堂。拈拄杖曰。楖栗木杖子。善能谈佛祖。聋人既得闻。痖人亦解语。指白石为玉。点黄金为土。便恁么会去他家未相许。不相许。莫莽卤。南街打鼓北街舞。
　　衡岳能禅师上堂。宗风才举万里云收。法令若行千峰寒色。须弥顶上白浪滔天。大海波中红尘满地。应思黄梅昔日少室当年。不能退己让人。遂使舂糠答志断臂酬心。何似衡岳者里山畬粟米饭。一桶没盐羹。苦乐共住随高就低。且不是南头买贵北头卖贱。直教文殊稽首迦叶攒眉。龙树马鸣吞声饮气。目连鹙子且不能为。为甚如此。谛观法王法。法王法如是。
　　石佛忠禅师上堂。点时不到皂白未分。到时不点和泥合水。露柱[跳-兆+孛]跳入灯笼里即且从他。汝眉毛因甚么却拖在脚跟下。直饶於此明得。也是猢狲戴席帽。於此未明。何异曲膳穿靴。然虽如此。笑我者多哂我者少。
　　大沩喆禅师上堂。古佛道昔於波罗柰转四谛法轮。堕坑落堑。今复转最妙无上大法轮。土上加泥。如今还有不历阶梯独超物外者么。良久曰。出头天外看。谁是个中人。
　　上堂。阿剌剌。是甚么。翻思当年破灶堕。杖子忽击着。方知孤负我。以拄杖击香台一下曰。堕堕。
　　上堂。扪空追响劳汝精神。梦觉觉非复有何事。德山老人在汝诸人眉毛眼睫上。诸人还觉么。若也觉去。梦觉觉非。若也未觉。扪空追响终无了期。直饶向者里倜傥分明。犹是梯山入贡。还有独超物外者么。良久曰。且莫诈明头。
　　上堂。白云澹泞水注沧溟。万法本闲复有何事。所以道也有权也有实也有照也有用。诸人到者里如何履践。良久曰。但有路可上。更高人也行。
　　上堂。山僧本无积畜。且得粥足饭足。困来即便打眠。一任东卜西卜。
　　上堂。古德道。一释迦。二元和。三佛陀。自余是甚么椀脱丘。慧光即不然。一释迦。二元和。三佛陀。总是椀脱丘。诸人还知慧光落处么。若也知去。许你具铁眼铜睛。若也不知。莫谓几经风浪险。扁舟曾向五湖游。
　　上堂。拈起拄杖曰。一尘才起大地全收。卓一下曰。妙喜世界百杂碎。且道不动如来即今在甚么处。若人识得。可谓不动步而登妙觉。若也未识。向诸人眉毛眼睫里涅盘去也。又卓一下。
　　上堂。拈起拄杖曰。智海拄杖。或作金刚王宝剑。或作踞地狮子。或作探竿影草。或不作拄杖用。诸人还相委悉么。若也委悉去。如龙得水似虎靠山。出没卷舒纵横应用。如未相委。大似日中逃影。
　　普融平禅师上堂。山僧不会佛法。为人总没来由。或时半开半合。或时全放全收。还如万人丛里。冷地掉个石头。忽然打着一个。方知触处周流。
　　上堂。举盘山示众曰。似地擎山不知山之孤峻。如石含玉不知玉之无瑕。古人恁么说话。大似抱赃叫屈。智海门下人人慷慨。生擒虎兕活捉狞龙。眼里着得须弥山。耳里着得大海水。遂拈拄杖曰。不是向人夸伎俩。丈夫标致合如斯。卓拄杖下座。
　　庆善隆禅师上堂。花簇簇。锦簇簇。盐酱年来事事足。留得南泉打破锅。分付沙弥煮晨粥。晨粥一任诸人吃。洗钵盂一句作么生会。多少人疑着。
　　香山渊禅师上堂。酒市鱼行头头宝所。鸦鸣鹊噪一一妙音。卓拄杖曰。且道者个是何佛事。狼籍不少。
　　上堂。香山有个话头。弥满四大神洲。若以佛法批判。还如认马作牛。诸人既不作佛法批判。毕竟是甚么道理。击拂子。无鑐锁子不厌动摇。半夜枕头要须摸着。下座。
　　无相真禅师上堂。欲明向上事。须具顶门眼。若具顶门眼。始契出家心。既契出家心。常具顶门眼。要会顶门眼么。四京人着衣吃饭。两浙人饱暖自如。通玄峰顶香风清。花发蟠桃三四株。
　　黄龙南禅师上堂。横吞巨海倒卓须弥。衲僧面前也是寻常茶饭。行脚人须是荆棘林内坐大道场。向和泥合水处认取本来面目。且作么生见得。遂拈拄杖曰。直饶见得。未免山僧拄杖。
　　上堂。说妙谈玄乃太平之奸贼。行棒行喝为乱世之英雄。英雄奸贼棒喝玄妙皆为长物。黄蘗门下总不用着。且道黄蘗门下寻常用个甚么。喝一喝。
　　上堂。撞钟钟鸣。击鼓鼓响。大众殷懃问讯。同安端然合掌。者个是世法。那个是佛法。咄。
　　上堂。有一人朝看华严暮观般若。昼夜精勤无有暂暇。有一人不参禅不论义。把个破席日里睡。於是二人同到黄龙。一人有为一人无为。安下那一个即是。良久曰。功德天。黑暗女。有智主人。二俱不受。
　　上堂。心王不妄动。六国一时通。罢拈三尺剑。休弄一张弓。击禅床下座。
　　上堂。道远乎哉触事而真。圣远乎哉体之即神。乃拈拄杖曰。道之与圣总在归宗拄杖头上。汝等诸人何不识取。若也识得。十方剎土不行而至。百千三昧无作而成。若也未识。有寒暑兮促君寿。有鬼神兮妬君福。
　　上堂。半夜捉乌鸡。惊起梵王睡。毗岚风忽起。吹倒须弥山。官路无人行。私酒多人吃。当此之时。临济德山开得口张得眼。有棒有喝用不得。汝等诸人各自寻取祖业契书。莫认驴鞍桥作阿爷下颔。
　　上堂。举大珠和尚道身口意清净是名佛出世。身口意不净是名佛灭度也。好个消息。古人一期方便与你诸人计个入路。既得个入路又须得个出路。登山须到顶。入海须到底。登山不到顶。不知宇宙之宽广。入海不到底。不知沧溟之浅深。既知宽广又知浅深。一踏踏翻四大海。一掴掴到须弥山。撒手到家人不识。鹊噪鸦鸣栢树间。
　　上堂。千般说。万般喻。祇要教君早回去。去何处。良久云。夜来风起满庭香。吹落桃花三五树。
　　上堂。拈拄杖曰。横拈倒用拨开弥勒眼睛。明去暗来敲落祖师鼻孔。当是时也。目连鹙子饮气吞声。临济德山呵呵大笑。且道笑个甚么。咄。
　　黄龙心禅师上堂。大凡穷生死根源。直须明取自家一片田地。教伊去处分明。然后临机应用不失其宜。祇如锋芒未兆已前都无是个非个。瞥尔爆动便有五行金土相生相克。胡来汉现四姓杂居。各任方隅是非锋起。致使玄黄不辨水乳不分。疾在膏肓难为救疗。若不当阳晓示。穷子无以知归。欲得大用现前。便可顿忘诸见。诸见既尽昏雾不生。大智洞然更非他物。珍重。
　　上堂。击禅床曰。一尘才举大地全收。诸人耳在一声中。一声徧在诸人耳。若是摩霄俊鹘便合乘时。止泺困鱼徒劳激浪。
　　上堂。不与万法为侣即是无诤三昧。便恁么去。争奈弦急则声促。若能向紫罗帐里撒珍珠。未必善因而招恶果。
　　上堂。有句无句如藤倚树。且任诸人点头。及乎树倒藤枯。上无冲天之计。下无入地之谋。灵利汉者里着得一只眼便见七纵八横。举拂子曰。看太阳溢目万里不挂片云。若是覆盆之下。又争怪得老僧。
　　上堂。若也单明自己不悟目前。此人有眼无足。若悟目前不明自己。此人有足无眼。据此二人。十二时中常有一物蕴在胸中。物既在胸。不安之相常在目前。既在目前触途成滞。作么生得平稳去。祖不言乎执之失度必入邪路。放之自然体无去住。
　　上堂。良工未出玉石不分。巧冶无人金沙混杂。还言无师自悟底么。出来办别看。乃举拂子曰。且道是金是沙。良久曰。见之不取。思之千里。
　　上堂。有时开门待知识。知识不来过。有时把手上高山。高山人不顾。或作败军之将。向阇黎手里拱手归降。或为忿怒那咤敲骨打髓。正当恁么时。还有同声相应同气相求底么。有则向百尺竿头进取一步。如无。少室峰前一场笑具。
　　上堂。心同虚空界。示等虚空法。证得虚空时。无是无非法。便恁么休去。停桡把缆且向湾里泊船。若据衲僧门下。天地悬隔。且道衲僧门下有甚长处。楖栗横担不顾人。直入千峰万峰去。
　　上堂。一不向。二不开。翻思南岳与天台。堪笑白云无定止。被风吹去又吹来。
　　上堂。过去诸佛已灭。未来诸佛未生。正当现在佛法委付黄龙。放行则恍恍惚惚其中有物。把住则杳杳冥冥其中有精。且道放行即是把住即是。竿头丝线从君弄。不犯清波意自殊。
　　上堂。虎头生角人难措。石火电光须密布。假饶烈士也应难。懵底那能善回互。手擎日月背负须弥掷向他方。其中众生不觉不知。其中众生骑驴入诸人眼里。诸人亦不觉不知。会么。将此身心奉尘剎。是则名为报佛恩。
　　上堂。一沤未发古帆未征。风信不来无人举棹。正当恁么时。水脉如何辨的。君不见。云门老垂手处。落落清波无透路。又不见华亭叟泄天机。夜深空载月明归。莫怪相逢不相识。从教万古漫漫黑。
　　上堂。马祖升堂百丈卷席。后人不善来风。尽道不留朕迹。殊不知桃华浪里正好张帆。七里滩头更堪垂钓。如今必有辩浮沉识深浅底汉。试出来定当水脉看。如无。且将渔父笛。闲向海边吹。
　　上堂。风潇潇兮木叶飞。鸿雁不来音信稀。还乡一曲无人吹。令余拍手空迟疑。
　　上堂。镜像或谓有。揽之不盈手。镜像或谓无。分明如俨图。所以取不得舍不得。不可得中祇么得。还会么。不作维摩诘。又似傅大士。
　　上堂。夫玄道者不可以设功得。圣智者不可以有心知。真谛者不可以存我会。至功者不可以营事为。古人一期应病与药则不可。若是丈夫汉。出则经济天下。不出则卷而怀之。尔若一向声和响顺。我则排斥诸方。尔若示现酒肆淫坊。我则孤峰独宿。且道甚处是黄龙为人眼。
　　云居佑禅师上堂。过去诸如来更不再勘。现在诸菩萨放过即不可。未来修学人谩他一点不得。所以教中道。若人欲了知。三世一切佛。应观法界性。一切惟心造。虽然如是。云居门下正是金屑落眼。
　　上堂。凡见圣见春云掣电。真说妄说空花水月。翻忆长髭见石头。解道红炉一点雪。击禅床下座。
　　上堂。龟毛为箭兔用为弓。那咤忿怒射破虚空。虚空扑落倾湫倒岳。墙壁瓦砾放光明。归依如来大圆觉。击禅床下座。
　　上堂。月色和云白。松声带露寒。好个真消息。凭君子细看。黄龙先师和身放倒。还有人扶得起么。祖祢不了。殃及儿孙。击禅床下座。
　　上堂。一切声是佛声。以拂子击禅床曰。梵音深远令人乐闻。又曰一切色是佛色。乃拈起拂子曰。今佛放光明。助发实相义。已到之者顶戴奉行。未到之者应如是知应如是信。击禅床下座。
　　黄檗胜禅师上堂。临济喝。德山棒。留与禅人作模范。归宗磨。雪峰球。此个门庭接上流。若是黄檗即不然。也无喝。也无棒。亦不推磨。亦不辊球。前面是案山。背后是主山。塞却你眼睛。拶破你面门。於此见得。得不退转地。尽未来际不向他求。若见不得。醍醐上味翻成毒药。
　　上堂。寂兮寥兮。蟾蜍皎皎下空谷。宽兮廓兮曦光赫赫流四海。曹溪路上剿绝人行。多子塔前骈阗如市。直饶者里荐得倜傥分明。未是衲僧活计。大丈夫汉须是向黑暗狱中敲枷打锁。饿鬼队里放火夺浆。推倒慈氏楼。折却空王殿。灵苗瑞草和根拔。满地从教荆棘生。
　　开元琦禅师上堂。虚空无内外。事理有短长。顺则成菩提。逆则成烦恼。灯笼常瞌睡。露柱亦懊恼。大道在目前。更於何处讨。以拂子击禅床。
　　上堂。四面亦无门。十方无壁落。头鬔松。耳卓朔。个个男儿大丈夫。何得无绳而自缚。且道透脱一句作么生道。良久曰。踏破草鞋赤脚走。
　　福严感禅师上堂。古佛心。祇如今。若不会。苦沉吟。秋雨微微。秋风飒飒。乍此乍彼。若为酬答。沙岸芦华。青黄交杂。禅者何依。良久曰札。
　　云盖智禅师上堂。紧峭离水靴。踏破湖湘月。手把铁蒺藜。打破龙虎穴。翻身倒上树。始见无生灭。却笑老瞿昙。弹指超弥勒。
　　上堂。昨日高山看钓鱼。步行骑马失却驴。有人拾得骆驼去。重赏千金一也无。若向者里荐得不着。还草鞋钱。
　　上堂。举赵州问僧向甚么处去。曰摘茶去。州曰闲。师曰。道着不着。何处摸索。背后龙鳞。面前驴脚。翻身筋斗。孤云野鹤。阿呵呵。
　　报慈英禅师上堂。师掷下拄杖却召大众曰。拄杖吞却祖师了也。教甚么人说禅。还有人救得也无。喝一喝。
　　保宁玑禅师上堂。春雨微微百事皆宜。禾苗发秀蔬菜得时。阿难如合掌。迦叶亦攒眉。直饶灵山会上拈华微笑。算来犹涉离微。争似三家村里老翁。深耕浅种各知其时。有事当面便说。谁管瞬目扬眉。更有一般奇特事。末后一着更须知。击拂子下座。
　　四祖演禅师上堂。主山吞却案山。寻常言论。拄杖子普该尘剎。未足为奇。光境两忘复是何物。良久曰。劫火洞然毫末尽。青山依旧白云中。
　　清隐源禅师上堂。先师初事栖贤諟泐潭澄历二十年。宗门奇奥经论玄要莫不贯穿。及因云峰指见慈明则一字无用。遂设三关语以验学者。而学者如叶公画龙。龙现即怖。
　　积翠永庵主示众。山僧住庵来。无禅可说无法可传。亦无羞珍异宝。祇收得续火柴头一个留与后人。令他烟焰不绝火光长明。遂掷下拂子。时有僧就地拈起吹一吹。师便喝曰。谁知续火柴头从者汉边烟消火灭去。乃拂袖归庵。僧吐舌而去。
　　黄龙新禅师上堂。深固幽远无人能到。释迦老子到不到。若到因甚么无人。若不到谁道幽远。
　　上堂。祖师心印状似铁牛之机。去即印住。住即印破。祇如不去不住。印即是不印即是。金果早朝猿摘去。玉华晚后凤衔归。
　　上堂。行脚高人解开布袋。放下钵囊去却药忌。一人所在须到。半人所在须到。无人所在也须亲到。
　　上堂。拗折拄杖将甚么登山渡水。拈却钵盂匙箸将甚么吃粥吃饭。不如向十字街头东卜西卜。忽然卜着。是你诸人有彩。若卜不着。也怪云岩不得。
　　上堂。文殊骑狮子。普贤骑象王。释迦老子足蹑红莲。且道黄龙骑个甚么。良久曰。近来年老。一步是一步。
　　上堂。清珠下於浊水。浊水不得不清。念佛投於乱心。乱心不得不佛。佛既不乱。浊水自清。浊水既清。功归何所。良久曰。几度黑风翻大海。未曾闻道钓舟倾。
　　上堂。有时破二作三。有时会三归一。有时三一混同。有时不落数量。且道甚么处是黄龙为人处。良久曰珍重。
　　泐潭清禅师上堂。举浮山远和尚云。欲得英俊么。仍须四事俱备方显宗师蹊径。何谓也。一者祖师巴鼻。二具金刚眼睛。三有狮子爪牙。四得衲僧杀活拄杖。得此四事。方可纵横变态任运卷舒。高耸人天壁立千仞。傥不如是。守死善道者败军之兆。何故。棒打石人贵论实事。是以到者里。得不修江耿耿大野云凝。绿竹含烟青山锁翠。风云一致水月齐观。一句该通已彰残朽。师曰。黄龙今日出世。时当末季佛法浇漓。不用祖师巴鼻。不用金刚眼睛。不用狮子爪牙。不用杀活拄杖。祇有一枝拂子以为蹊径。亦能纵横变态任运卷舒。亦能高耸人天壁立千仞。有时逢强即弱有时遇贵即贱。拈起则群魔屏迹佛祖潜踪。放下则合水和泥圣凡同辙。且道拈起好放下好。竿头丝线从君弄。不犯清波意自殊。
　　双峰齐禅师上堂。拈拄杖曰。横拈倒用诸方虎步龙行。打狗撑门双峰掉在无事甲里。因风吹火别是一家。以拄杖靠肩顾视大众。唤作无事得么。良久曰。刀尺高悬着眼看。志公不是闲和尚。卓拄杖一下。
　　开先瑛禅师上堂。谈玄说妙譬如画饼充饥。入圣超凡大似飞蛾赴火。一向无事败种焦芽。更若驰求水中捉月。以拂子一拂云。适来许多见解拂却了也。作么生是诸人透脱一句。良久曰。铁牛不吃栏边草。直向须弥顶上眠。以拂子击禅床。
　　上堂。弯石巩弓。架兴化箭。运那罗延力。定烁迦罗眼。不射大雄虎。不射药山鹿。不射云岩狮子。不射象骨猕猴。且道射个甚么。良久曰。放过一着。
　　法云杲禅师上堂。西来祖意。教外别传。非大根器不能证入。其证入者不被文字语言所转声色是非所迷。亦无云门临济之殊赵州德山之异。所以唱道须明有语中无语无语中有语。若向者里荐得。可谓终日着衣未尝挂一缕丝。终日吃饭未尝齩一粒米。直是呵佛骂祖有甚么过。虽然如是。欲得不招无间业。莫谤如来正法轮。下座。
　　上堂。拈拄杖曰。归宗会斩蛇。禾山解打鼓。万象与森罗。皆从者里去。掷下拄杖曰。归堂吃茶。
　　湛堂准禅师上堂。太阳门下日日三秋。明月堂前时时九夏。洞山和尚祇解夜半捉乌鸡。殊不知惊起邻家睡。宝峰相席打令告诸禅德。也好冷处着把火。咄。
　　上堂。古人道不看经不念佛。看经念佛是何物。自从识得转经人。举拂子曰。龙藏圣贤都一拂。以拂子拂一拂曰。诸禅德。正当恁么时。且道云岩土地向甚么处安身立命。掷下拂子。以两手握拳叩齿曰。万灵千圣。千圣万灵。
　　上堂。混元未判一气岑寂。不闻有天地玄黄宇宙洪荒日月盈昃秋收冬藏。正当恁么时也好个时节。叵耐雪峰老汉却向虚空里打橛。辊三个木球。直至后人构占不上。便见沩山水牯牛一向胆大心粗。长沙大虫到处齩人家猪狗。虽然无礼难容。而今放过一着。孝经序云。朕闻上古其风朴略。山前华尧民解元且喜尊候安乐。参。
　　上堂。僧问。教中道若有一人发真归源。十方虚空悉皆消殒。未审此理如何。师遂展掌点指曰。子丑寅卯辰巳午未。一罗二土三水四金五太阳六太阴七计都。今日计都星入巨蟹宫。宝峰不打者鼓笛。便下座。
　　上堂。大道纵横触事现成。云开日出水绿山青。拈拄杖卓一下曰。云门大师来也。说道观音菩萨将钱买胡饼放下手元来却是馒头。大众。云门祇见锥头利。不见凿头方。宝峰即不然。掷下拄杖曰。勿於中路事空王。策杖须还达本乡。昨日有人从淮南来。不得福建信。却道嘉州大象吞却陕府铁牛。喝一喝曰。是甚说话。笑倒云居土地。
　　上堂。祖师关捩子。幽隐少人知。不是悟心者。如何举似伊。喝一喝曰。是何言欤。若一向恁么。达磨一宗扫土而尽。所以大觉世尊初悟此事。便开方便门示真实相。普令南北东西四维上下郭大李二邓四张三同明斯事。云岩今日不免效古去也。击拂子曰。方便门开也。作么生是真实相。良久云。十八十九。痴人夜走。
　　示众拈拄杖曰。衲僧家竿木随身逢场作戏。倒把横拈自有意思。所以昔日药山和尚问云岩曰闻汝解弄狮子是否。岩曰是。山曰弄得几出。岩曰弄得六出。山曰老僧亦解弄。岩曰和尚弄得几出。山曰老僧祇弄得一出。岩曰一即六六即一。山便休。大众。药山云岩钝置杀人。两子父弄一个狮子也弄不出。若是准上座祇消得自弄。拽得来拈头作尾拈尾作头。转两个金睛。攫几钩铁爪。吼一声直令百里内猛兽潜踪。满空里飞禽乱坠。准上座未弄狮子。请大众高着眼。先做个定场。掷下拄杖曰。个中消息子。能有几人知。
　　寿宁资禅师上堂。诸方五日一参。寿宁日日升座。莫怪重说偈言。过在西来达磨。上士处处逢渠。后学时时蹉过。且道蹉过一着落在甚么处。举起拂子曰。一片月生海。几家人上楼。
　　宝华鉴禅师上堂。月圆伏惟三世诸佛狸奴白牯各各起居万福。时中淡薄无可相延切希宽抱。老水牯牛近日亦自多病多恼不甘水草。遇着暖日和风。当下和身便倒。教渠拽耙牵犂。直是摇头摆脑。可怜万顷良田。一时变作荒草。
　　三祖宗禅师上堂。架梯可以攀高。虽升而不达河汉。铸锹可以掘凿。虽利而不能到风轮。其器者费功。其谋者益妄。不如归家坐。免使走尘壤。大众。那个是尘壤。祖佛禅道。
　　黄龙清禅师上堂。三世诸佛不知有恩无重报。狸奴白牯却知有功不浪施。明大用晓全机。绝踪迹不思议。归去好无人知。冲开碧落松千尺。截断红尘水一溪。
　　洞山言禅师上堂。吾心似秋月。碧潭清皎洁。无物堪比伦。教我如何说。寒山子劳而无功。更有个拾得道不识者个意。修行徒苦辛。恁么说话自救不了。寻常拈粪箕把帚帚掣风掣颠犹较些子。直饶是文殊普贤再出。若到洞山门下一时分付与直岁。烧火底烧火扫地底扫地。前廊后架切忌搀匙乱筯。丰干老人更不饶舌。参退吃茶。
　　上堂。一生二。二生三。遏捺不住廓周沙界。德云直上妙峰。善财却入楼阁。新妇骑驴阿家牵。山青水绿桃华红李花白。一尘一佛土一叶一释迦。乃合掌曰。不审诸佛子今晨改旦季春极暄。起居轻利安乐行否。少间专到上寮问讯。不劳久立。
　　上堂。腊月二十日。一年将欲尽。万里未归人。大众。总是他乡之客。还有返本还源者么。击拂子曰。门前残雪日轮消。室内红尘遣谁扫。
　　太平安禅师上堂。有利无利莫离行市。镇州萝卜极贵。庐陵米甚贱。争似太平者里时丰道泰商贾骈阗。白米四文一升。萝卜一文一束。不用北头买贱西头卖贵。自然物及四生。自然利资王化。又争生说个佛法道理。良久云。劝君不用镌顽石。路上行人口似碑。
　　褒亲瑞禅师上堂。有佛世界以一尘一毛而作佛事。令见一法者具足一切法。故权为架阁。有佛化内以忘言寂嘿为大佛事。使其学者离一切相即名诸佛。故好与三下火抄。有佛土中以黄花翠竹而为佛事。令睹相者见色即空。故且付与弥勒。有佛宝剎以法空为座而示佛事。裨其行者不着佛求。故勘破了勾下。有佛道场以四事供养而成佛事。使知足者断异念。故可与下载。有佛妙域以一切语言三昧作其佛事。令随机入者不舍动静。故为渠装载。大众。且道於中还有优劣也无。良久曰。到者须知是作家。参。
　　褒亲谕禅师上堂。新罗打鼓。大宋上堂。庭前栢子问话。灯笼露柱着忙。香台拄杖起作舞。卧病维摩犹在床。者老汉我也识得你病。休讶郎当。咄。
　　兜率恩禅师上堂。落落魄魄是有居郭。莽莽卤卤何今何古。不重己灵休话佛祖。扭定释迦鼻孔。揭却观音耳朵。任他雪岭辊球。休管禾山打鼓。若是本色衲僧。终不守株待兔。参。
　　建隆庆禅师上堂。始见新岁倐忽。早是二月初一。天气和融。拟举个时节因缘与诸人商量。却被帝释梵王在门外柳眼中努出头来先说偈言。袅袅扬轻絮。且逐风来去。相次走绵球。休言道我絮。当时撞着阿修罗把住云。任你絮忽逢。西风吹渭水。落叶满长安。一句作么生道。於是帝释缩头入柳眼中。良久曰参。
　　兜率悦禅师上堂。始见新春又逢初夏。四时若箭两曜如梭。不觉红颜翻成白首。直须努力别着精神。耕取自己田园。莫犯他人苗稼。既然如是。牵犁拽耙须是雪山白牛始得。且道鼻孔在甚么处。良久曰叱叱。
　　上堂。常居物外度清时。牛上横将竹笛吹。一曲自幽山自绿。此情不与白云知。庆快诸禅德翻思范蠡谩泛沧波。因念陈搏空眠太华。何曾梦见。浪得高名。实未神游。闲漂野迹。既然如此。具眼衲僧莫道龙安非他是己好。
　　上堂。无法亦无心。无心复何舍。要真尽属真。要假全归假。平地上行船。虚空里走马。九年面壁人。有口还如哑。参。
　　上堂。夜夜抱佛眠。朝朝还共起。起坐镇相随。语嘿同居止。欲识佛去处。祇是语声是。诸禅德。大小傅大士祇会抱桥柱澡洗。把缆放船。印板上打将来。模子里脱将去。岂知道本色衲僧塞除佛祖窟。打破玄妙门。跳出断常坑。不依清净界。都无一物独奋双拳。海上横行建家立国。有一般汉也要向百尺竿头凝然端坐。洎乎翻身之际舍命不得。岂不见云门大师道。知是般事拈放一边。直须摆动精神着些筋骨。向混沌未剖已前荐得犹是钝汉。那堪更於他人舌头上咂澹滋味终无了日。诸禅客。要会么。剔起眉毛有甚难。分明不见一毫端。风吹碧落浮云尽。月上青山玉一团。喝一喝下座。
　　崇觉空禅师上堂。十方无壁落。四面亦无门。净裸裸。赤洒洒。没可把。遂举拂子曰。灌溪老汉向十字街头逞风流卖惺惺。道我解穿珍珠解玉版。濄乱丝卷筒绢。淫坊酒肆瓦合舆台。虎穴魔宫。那咤忿怒。遇文王兴礼乐。逢桀纣逞干戈。今日被崇觉觑见一场懡[怡-台+罗]。
　　长灵卓禅师上堂曰。三千剑客独许庄周。为甚么跳不出。良医之门多病人。因甚么不消一札。已透关者更请辩看。
　　光孝清禅师上堂。杀父杀母佛前忏悔。杀佛杀祖不消忏悔。为甚么不消忏悔。且得冤家解脱。
　　雪峰空禅师上堂。一拳拳倒黄鹤楼。一趯趯翻鹦鹉洲。有意气时添意气。不风流处也风流。俊哉俊哉。快活快活。一似十七八岁状元相似。谁管你天谁管你地。心王不妄动。六国一时通。罢拈三尺剑。休弄一张弓。自在自在快活快活。恰似七八十老人作宰相相似。风以时。雨以时。五谷植。万民安。竖起拄杖曰。大众。者两个并山僧拄杖子共作得一个衲僧。到雪峰门下。但知随例餐[饥-几+追]子。也得三文买草鞋。喝一喝卓拄杖下座。
　　兜率照禅师上堂。兜率都无伎俩。也敩诸方榜样。五日一度升堂。起动许多龙象。禅道佛法又无。到此将何供养。须知达磨西来。分付一条拄杖。乃拈起曰。所以道你有拄杖子我与你拄杖子。你无拄杖子我夺你拄杖子。且道那个是宾句。那个是主句。若断得去即途中受用。若断不得且世谛流布。乃抛下拄杖。
　　云岩游禅师上堂。马祖一喝百丈蹉过。临济小厮儿向粪扫堆头拾得一只破草鞋胡喝乱喝。师震声喝曰。唤作胡喝乱喝得么。
　　上堂。象骨辊球能已尽。玄沙斫牌伎亦穷。还知么。火星入袴口。事出急家门。
　　上堂。举梁山曰。南来者与你三十棒。北来者与你三十棒。然虽与么未当宗乘。后来琅琊和尚道。梁山好一片真金。将作顽铁卖却。琅琊则不然。南来者与你三十棒。北来者与你三十棒。从教天下贬剥。师拈曰。一人能舒不能卷。一人能卷不能舒。云岩门下一任南来北来且恁么过。蓦然洗面摸着鼻头。却来与你三十。
　　上堂。日可冷。月可热。众魔不能坏真说。作么生是真说。初三十一中九下七。若信不及。云岩与你道破。万人齐指处。一雁落寒空。
　　普贤素禅师上堂。兵随印转。三千里外绝烟尘。将逐符行。二六时中净裸裸。不用铁旗铁鼓。自然草偃风行。何须七纵七擒。直得无思不服。所谓大丈夫。秉慧剑。般若锋兮金刚焰。非但能摧外道心。早曾落却天魔胆。正恁么时。且道主将是甚么人。喝一喝。
　　育王谌禅师上堂。文殊智普贤行多年历日。德山棒临济喝乱世英雄。汝等诸人穿僧堂入佛殿。还知险过铁围关么。忽然踏着释迦顶[宁*页]。磕着圣僧额头。不免一场祸事。
　　上堂。我若说有。你为有碍。我若说无。你为无碍。我若横说。你又跨不过。我若竖说。你又跳不出。若欲丛林平怗大家无事。不如推倒育王。且道育王如何推得倒去。召大众曰。着力着力。复曰。苦哉苦哉。育王被人推倒了也。还有路见不平拔剑相为底么。若无。山僧不免自倒自起。击拂子下座。
　　道场林禅师上堂。有漏箍篱。无漏木杓。庭白牡丹。槛红芍药。因思九年面壁人。到头不识者一着。且道作么生是者一着。以拄杖击禅床下座。
　　道场慧禅师上堂。锺馗醉里唱凉州。小妹门前祇点头。巡海夜叉相见后。大家拍手上高楼。大众若会得去。锁却天下人舌头。若会不得。将谓老僧别有奇特。
　　天童朴禅师上堂。观音岩玲玲珑珑。太白石丁丁东东。西园菜蟥似不堪食。东谷花发却无赖红。且道是祖意教意。途中受用世谛流布。若辨不出。雪峰覆却饭桶。若辨得出。甘贽礼拜蒸笼。参。
　　上堂。德山入门便棒。临济入门便喝。临济喝处德山棒头耳聋。德山棒时临济喝下眼瞎。虽然一搦一抬。就中全生全杀。遂喝一喝。卓拄杖一下云。敢问诸人是生是杀。良久云。君子可入。
　　龙华高禅师上堂。象王行。狮子住。赤脚昆仑眉卓竖。寒山拾得笑呵呵。指点门前老松树。且道他指点个甚么。忽然风吹倒。时好一堆柴。

　　列祖提纲录卷第八
　　列祖提纲录卷第九

　　　　武林十八涧理安禅寺住持娄东行悦集
　　五参提纲
　　杨岐会禅师上堂。举古人一转公案布施大众。良久曰。口祇堪吃饭。
　　上堂。踏着秤锤硬似铁。痖子得梦向谁说。须弥顶上浪滔天。大洋海里遭火爇。参。
　　上堂。杨岐一要。千圣同妙。布施大众。拍禅床一下云。果然失照。参。
　　上堂。杨岐一句。急着眼觑。长连床上。拈匙把筯。
　　上堂。拈拄杖云。一即一切。一切即一。画一画云。山河大地天下老和尚百杂碎。作么生是诸人鼻孔。良久云。剑为不平离宝匣。药因救病出金缾。喝一喝卓一下。
　　上堂。杨岐无旨的。种田博饭吃。说梦老瞿昙。何处觅踪迹。喝一喝拍禅床一下。
　　上堂。薄福住杨岐。年来气力衰。寒风凋败叶。犹喜故人归。啰啰哩。拈上死柴头。且向无烟火。
　　上堂。云盖是事。不如说禅。似吞栗蒲。若向此处会得。佛法天地悬殊。
　　上堂。掷下拄杖曰。释迦老子着跌。偷笑云盖乱说。虽然世界坦平。也是将勤补拙。
　　示众云。身心清净诸境清净。诸境清净身心清净。还知杨岐老人落处么。河里失钱河里摝。
　　白云端禅师上堂。鸟有双翼飞无远近。道出一隅行无前后。你衲僧家寻常拈匙放箸尽道知有。及至上岭时为甚么却气急。不见道人无远虑必有近忧。
　　上堂。乾坤之内宇宙之间。中有一宝秘在形山。大众。眼在鼻上脚在肚下。且道宝在甚么处。良久云。人面不知何处去。桃华依旧笑春风。
　　上堂。古者道将此深心奉尘剎。是则名为报佛恩。圆通则不然。时挑夜菜和根煮。旋斫生柴带叶烧。
　　上堂。江月照。松风吹。到者里还有漏网者么。良久曰。皇天无亲。
　　上堂。入林不动草。入水不动波。入鸟不乱行。大众。者个是把缆放船底手脚。且道衲僧家合作么生。以手拍禅床曰。掀翻海岳求知己。拨乱乾坤见太平。
　　上堂。忌口自然诸病减。多情未免有时劳。贫居动便成违顺。落得清闲一味高。虽然如是。莫谓无心云是道。无心犹隔一重关。
　　示众云。泥佛不度水。木佛不度火。金佛不度炉。真佛内里坐。大众。赵州老子十二剂骨头八万四千毛孔一时抛向诸人怀里了也。圆通今日路见不平。为古人出气。以手拍禅床云。须知海岳归明主。未信乾坤陷吉人。
　　上堂。释迦老子有四弘誓愿。云众生无边誓愿度。烦恼无尽誓愿断。法门无量誓愿学。佛道无上誓愿成。法华亦有四弘誓愿。饥来要吃饭。寒到即添衣。困时伸脚睡。热处爱风吹。
　　上堂。古人留下一言半句。未透时撞着铁壁相似。忽然一日觑得透后。方知自己便是铁壁。如今作么生透。复曰。铁壁铁壁。
　　上堂。若端的得一回汗出。便向一茎草上现琼楼玉殿。若未端的得一回汗出。纵有琼楼玉殿却被一茎草盖却。作么生得汗出去。自有一双穷相手。不曾容易舞三台。
　　上堂。丝毫有趣皆能进。毕竟无归若可当。逐日退身行兴尽。忽然得见本爷娘。作么生是本爷娘。乃云万福。便下座。
　　示众云。如我按指海印发光。拈起拄杖云。山河大地水鸟树林情与无情。今日尽向法华拄杖头上作大狮子吼。演说摩诃大般若。且道天台南岳说个甚么法门。南岳说洞上五位修行君臣父子各得其宜。莫守寒岩异草青。坐却白云宗不妙。天台说临济下三玄三要四料拣。一喝分宾主照用一时行。要会个中意。日午打三更。庐山出来道。你两个正在葛藤窠里。不见道欲得不招无间业。莫谤如来正法轮。大众。据此三个汉见解。若上衲僧秤子上称。一个重八两。一个重半斤。一个不直半分钱。且道那个不直半分钱。良久云。但愿春风齐着力。一时吹入我门来。卓拄杖下座。
　　保宁勇禅师上堂。山僧二十余年挑囊负钵向寰海之内参善知识十数余人。自家并无个见处。有若顽石相似。参底尊宿亦无长处可相利益。自此一生作个百无所解底人。幸自可怜生。忽然被业风吹到江宁府。无端被人上当。推向十字路头。住个破院作粥饭主人接待南北。事不获已。随分有盐有醋粥足饭足。且恁么过时。若是佛法。不曾梦见。
　　上堂。侍者烧香罢。师指侍者曰。侍者已为诸人说法了也。
　　上堂。看看山僧入拔舌地狱去也。以手拽舌云。阿[口*耶]阿[口*耶]。
　　上堂。相骂无好言。相打无好拳。大众。直须恁么始得。一句句切害。一拳拳着实。忽然打着个无面目汉。也不妨畅快杀人。
　　上堂。秋风凉。松韵长。未归客。思故乡。且道谁是未归客。何处是故乡。良久曰。长连床上有粥有饭。
　　上堂。天上无弥勒。地下无弥勒。打破太虚空。如何寻不得。垂下一足曰。大众。向甚么处去也。
　　上堂。若说佛法供养大众未免眉须堕落。若说世法供养大众入地狱如箭射。去此二途。且道保宁今日当说甚么。三寸舌头无用处。一双空手不成拳。
　　上堂。古人底今人用。今人底古人为。古今无背面。今古几人知。[口*耶]鸣咿。一九与二九。相逢不出手。
　　上堂。有手脚。无背面。明眼人。看不见。天左旋。地右转。拍膝曰。西风一阵来。落叶两三片。
　　上堂。风鸣条。雨破块。晓来枕上莺声碎。虾蟆蚯蚓一时鸣。妙德空生都不会。都不会。三个成群。四个作队。窈窈窕窕。飘飘飖飖。向南北东西。折得梨华李华一佩两佩。
　　上堂。智不到处切忌道着。道着则头角生。大众。头角生了也。是牛是马。
　　上堂。夜静月明。水清鱼现。金钩一掷。何处寻踪。提起拄杖曰。历细历细。
　　示众云。有个汉怪复丑。眼直鼻蓝镵。面南看北斗。解使日午金乌啼。夜半铁牛吼。天地旋。山河走。羽族毛群失其所守。直得文殊普贤出此没彼。七纵八横千生万受。蓦然逢着个黄面瞿昙。不惜眉毛再三与伊摩顶受记云。善哉善哉。大作佛事。希有希有。於是乎自家懡懡[怡-台+罗][怡-台+罗]。慞慞惶惶藏头缩手。召云。大众。此话大行。何必更待三十年后。
　　示众云。释迦老子四十九年说法不曾道着一字。优波鞠多丈室盈筹不曾度得一人。达磨不居少室。六祖不住曹溪。谁是后昆谁为先觉。既然如是。彼自无疮勿伤之也。拍膝顾众云。且喜得天下太平。
　　示众云。真相无形示形现相。千怪万状自此而彰。喜则满面光生。怒则双眉陡竖。非凡非圣或是或非。人不可量天莫能测。直下构得未称丈夫。唤不回头且莫错怪。
　　五祖演禅师上堂。恁么恁么。鰕跳不出斗。不恁么不恁么。弄巧成拙。软似铁。硬如泥。金刚眼睛十二两。衲僧手里秤头低。有价数。没商量。无鼻孔底将甚么闻香。
　　上堂。难难几何般。易易没巴鼻。好好催人老。默默从此得。过者四重关了。泗州人见大圣。参。
　　上堂。若要七纵八横。见老和尚打鼓升堂。七十三八十四。将拄杖蓦口便筑。然虽如是。拈却门前下马台。翦却五色索。方始得安乐。
　　上堂。古人道我若向你道即秃却我舌。若不向你道即痖却我口。且道还有为人处也无。四面有时拟为你吞却。祇被当门齿碍。拟为你吐却。又为咽喉小。且道还有为人处也无。乃曰四面自来柳下惠。
　　上堂。白云不会说禅。三门开向两边。有人动着关捩。两片东扇西扇。
　　上堂。千峰列翠。岸柳垂金。樵父讴歌。渔人鼓舞。笙簧聒地。鸟语呢喃。红粉佳人。风流公子。一一为你诸人发上上机开正法眼。若向者里荐得。金色头陀无容身处。若也不会。吃粥吃饭许你七穿八穴。
　　上堂。此个物上柱天下拄地。皖口作眼。皖山作鼻。太平退身三步。放你诸人出气。
　　上堂。太平淈[泳-永+盾]汉。事事尽经徧。如是三十年。也有人赞叹。且道赞叹个甚么。好个淈[泳-永+盾]汉。
　　上堂。有佛处不得住。换却你心肝五脏。无佛处急走过。雁过留声。三千里外逢人不得错举。出门便错。恁么则不去也。种粟却生豆。摘杨华摘杨华。不觉日又夜。争教人少年。
　　上堂。悟了同未悟。归家寻旧路。一字是一字。一句是一句。自小不脱空。两岁学移步。湛水生莲华。一年生一度。
　　上堂。幸然无一事。行脚要参禅。却被禅相恼。不透祖师关。如何是祖师关。把火入牛栏。
　　上堂。山僧昨日入城见一棚傀儡不免近前看。或见端严奇特。或见丑陋不堪。转动行坐青黄赤白一一见了。子细看时。元来青布幔里有人。山僧忍俊不禁乃问。长史高姓。他道老和尚看便了问甚么姓。大众。山僧被他一问。直得无言可对。无理可伸。还有为山僧道得么。昨日那里落节。今日者里拔本。
　　上堂。说佛说法拈槌竖拂。白云万里。德山入门便棒临济入门便喝。白云万里。然后恁么也不得。不恁么也不得。恁么不恁么总不得也则白云万里。忽有个汉出来道。长老你恁么道也则白云万里。者个说话唤作矮子看戏随人上下。三十年后一场好笑。且道笑个甚么。笑白云万里。
　　示众。祖师道吾本来兹土。传法救迷情。一花开五叶。结果自然成。达磨大师信脚来信口道。后代儿孙多成计较。要会开花结果处么。郑州梨。青州枣。万物无过出处好。
　　示众。十方诸佛六代祖师天下善知识皆同者个舌头。若识得者个舌头。始解大脱空。便道山河大地是佛。草木丛林是佛。若也未识得者个舌头。祇成小脱空自谩去。明朝后日大有事在。五祖恁么说话。还有实头处也无。自云有。如何是实头处。归堂吃茶去。
　　示众。每日起来拄却临济棒。吹云门曲。应赵州拍。担仰山锹。驱沩山牛。耕白云田。七八年来渐成家活。更告诸公。每人出一只手相共扶助唱村田乐。粗羹淡饭且恁么过。何也。但愿今年蚕麦熟。罗睺罗儿与一文。
　　示众。举德山和尚因僧问从上诸圣以何法示人。山云我宗无语句亦无一法与人。雪峰从此有省。后有僧问雪峰云和尚见德山得个甚么便休去。峰云我当时空手去空手归。白云今日说向透未过者。有个人从东京来。问伊甚处来他却道苏州来。问伊苏州事如何。伊道一切寻常。虽然如是。谩白云不过。何故。祇为语音各别。毕竟如何。苏州菱。邵伯藕。
　　云盖本禅师上堂。高声唤侍者。侍者应诺。师曰。大众集也未。侍者曰大众已集。师曰那一个为甚么不来赴参。侍者无语。师曰到即不点。
　　上堂。满口道不出。句句甚分明。满目觑不见。山山迭乱青。鼓声犹不会。何况是钟鸣。喝一喝。
　　上堂。祖翁卓卓荦荦。儿孙龌龌龊龊。有处藏头。没处露角。借问衲僧。如何摸索。
　　上堂。横按拄杖曰。牙如刀剑面如铁。眼放电光光不歇。手把蒺藜一万斤。等闲敲落天边月。卓一下。
　　上堂。去者鼻孔辽天。来者脚踏实地。且道祖师意向甚么处着。良久曰。长恨春归无觅处。不知流入此中来。
　　上堂。高台巴鼻。开口便是。若也便是。有甚巴鼻。月冷风高。水清山翠。
　　上堂。以楔出楔有甚休歇。欲得休歇以楔出楔。喝。
　　上堂。头戴须弥山。脚踏四大海。呼吸起风雷。动用生五彩。若能识得渠。一任岁月改。且道谁人识得渠。喝一喝云田库奴。
　　寿圣文禅师上堂。拈拄杖曰。华藏木楖栗。等闲乱拈出。不是不惜手。山家无固必。点山山动摇。搅水水波溢。忽然把定时。事事执法律。要横不得横。要屈不得屈。蓦召大众曰。莫谓棒头有眼明如日。上面光生尽是漆。随声敲一下。
　　上堂。一叉一札着骨连皮。一搦一抬粘手缀脚。电光石火头垂尾垂。劈箭追风半生半死。撞着磕着讨甚眉毛。明头暗头是何眼目。总不恁么正在半途。设使全机未至涯岸。直饶净裸裸赤洒洒没可把尚有廉纤。山僧恁么道。且道口好作甚么。良久曰。嘻。留取吃饭。
　　上方益禅师上堂。拾得搬柴。寒山烧火。唯有丰干岩中冷坐。且道丰干有甚么长处。良久曰。家无小使。不成君子。
　　开福宁禅师上堂。秋日耀长空。秋江浸虚碧。伤嗟门外人。处处寻弥勒。蓦路忽抬头。相逢不相识。诸禅德。既是相逢为甚么不相识。翦尽霜前竹。临溪不化龙。
　　上堂。徧界不曾藏。通身无影像。相逢莫讶太愚痴。旷劫至今无伎俩。无伎俩。少人知。大抵还他肌骨好。何须临镜画蛾眉。
　　大随静禅师上堂。君王了了。将帅惺惺。一回得胜。六国平宁。
　　上堂。举临济参黄檗之语白云端和尚颂云。一拳拳倒黄鹤楼。一趯趯翻鹦鹉洲。有意气时添意气。不风流处也风流。师曰。大随即不然。行年七十老躘蹱。眼目精明耳不聋。忽地有人欺负我。一拳打倒过关东。
　　上堂。自己田园任运耕。祖宗基业力须争。悟须千圣头边坐。用向三涂底下行。
　　净因成禅师上堂。昆仑奴着铁袴。打一棒行一步。争似火中钓鳖日里藏氷。阴影门翻魍魉。虚空缚杀麻绳。
　　上堂。鼻里音声耳里香。眼中咸淡舌玄黄。意能觉触身分别。氷室如春九夏凉。如斯见得。方知男子身中入定时。女子身中从定出。葵花随日转。犀纹玩月生。香枫化老人。螟[虫*灵]成蜾[虫*嬴]。若也不知。苦哉佛陀耶。许你具只眼。
　　万寿素禅师上堂。僧问。劫火洞然大千俱坏。未审者个还坏也无。大隋曰坏。修山主曰不坏。未审孰是孰非。师曰。一坏一不坏。笑杀观自在。狮子蓦齩人。狂狗尽逐块。复曰会么。曰不会。师曰漆桶不快。
　　泐潭英禅师上堂。顾视大众曰。青山重迭迭。绿水响潺潺。遂拈拄杖曰。未到悬崖处。抬头子细看。卓一下。
　　上堂。宝峰高士罕到。岩前雪压枯松倒。岭前岭后野猨啼。一条古路清风扫。禅德。虽然如是。且道山僧拄杖长多少。遂拈起曰。长者随长使。短者随短用。卓一下。
　　上堂。顾视大众曰。石门巇崄铁关牢。举目重重万仞高。无角铁牛冲得破。毗卢海内作波涛。且道不涉波涛一句作么生道。良久曰。一句不遑无着问。迄今犹作野盘僧。
　　文殊道禅师上堂。狮子嚬呻。象王哮吼。云门北斗里藏身。白云因何唤作手。三世诸佛不能知。狸奴白牯却知有。且道作么生是他知有底事。雨打梨花蛱蝶飞。风吹柳絮毛球走。
　　龙华初禅师上堂曰。鸡见便斗。犬见便齩。殿上鸱吻终日相对。为甚么却不嗔。便下座。
　　育王裕禅师上堂曰。德山入门便棒。多向皮袋里埋踪。临济入门便喝。总在声尘中出没。若是英灵衲子。直须足下风生。超越古今途辙。拈拄杖卓一下。喝一喝曰。祇者个何似生。若唤作棒喝。瞌睡未醒。不唤作棒喝。未识德山临济。毕竟如何。复卓一下曰。总不得动着。
　　上堂。尽大地是沙门眼。徧十方是自己光。为甚么东弗于逮打鼓。西瞿耶尼不闻。南赡部洲点灯。北郁单越暗坐。直饶向个里道得十全。犹是光影里活计。摵拂子曰。百杂碎了也。作么生是出身一路。掷下拂子曰参。
　　上堂。动则影现。觉则氷生。直饶不动不觉。犹是秦时[车*度]轹钻。到者里便须千差密照万户俱开。毫端拨转机轮。命脉不沈毒海。有时觉如湛水。有时动若星飞。有时动觉俱忘。有时照用自在。且道正恁么时。是动是觉是照是用。还有区分得出底么。铁牛横古路。触着骨毛寒。
　　上堂曰。行时绝行迹。说时无说踪。行说若到则垛生招箭。行说未明则神锋画断。就使说无渗漏行不迷方。犹滞壳漏在。若是大鹏金翅奋迅百千由旬。十影神驹驰骤四方八极。不取次啖啄。不随处埋身。且总不依倚。还有履践分也无。剎剎尘尘是要津。
　　上堂曰。易填巨壑。难满漏卮。若有操持。了无难易。拈却大地宽绰有余。放出纤毫碍塞无路。忽若不拈不放。向甚么处履践。同诚共休戚。饮水亦须肥。
　　大沩泰禅师上堂。推真真无有相。穷妄妄无有形。真妄两无所有。廓然露出眼睛。眼睛既露。见个甚么。晓日烁开岩畔雪。朔风吹绽腊梅华。
　　上堂。宝剑拈来便用。岂有迟疑。眉毛剔起便行。更无回互。一切处腾今焕古。一切处截断罗笼。不犯锋铓亦非顾鉴。独超物外则且置。万机丧尽时如何。八月秋何处热。
　　上堂。涅盘无异路。方便有多门。拈起拄杖曰。看看。山僧拄杖子一口吸尽西江水。东海鲤鱼[跳-兆+孛]跳上三十三天。帝释忿怒把须弥山一掴粉碎。坚牢地神合掌赞叹曰。谛观法王法。法王法如是。以拄杖击禅床下座。
　　上堂。达得人空法空未称祖佛家风。体得全用全照亦非衲僧要妙。直须打破牢关识。取向上一窍。如何是向上一窍。春寒料峭。冻杀年少。
　　上堂。渺渺邈邈十方该括。坦坦荡荡绝形绝相。目欲视而睛枯。口欲谈而词丧。文殊普贤全无伎俩。临济德山不妨提唱。龟吞陕府铁牛。蛇齩嘉州大象。吓得东海鲤鱼直至如今肚胀。嘻。
　　上堂。开口有时非。开口有时是。粗言及细语。皆归第一义。释迦老子碗鸣声。达磨西来屎臭气。唯有山前水牯牛。身放毫光照天地。
　　上堂。得念失念无非解脱。是甚么语话。成法破法皆名涅盘。料掉没交涉。智慧愚痴通为般若。颟顸佛性菩萨外道。所成就法皆是菩提犹较些子。然虽如是。也是杨广失骆驼。
　　上堂。欲识佛去处。祇者语声是。咄。傅大士不识好恶。以昭昭灵灵教坏人家男女。被志公和尚一喝曰。大士莫作是说。别更道看。大士复说偈曰。空手把锄头。步行骑水牛。人从桥上过。桥流水不流。志公呵呵大笑曰。前头犹似可。末后更愁人。
　　上堂。忆昔游方日。获得二种物。一是金刚锤。一是千圣骨。持行宇宙中。气岸高突兀。如是三十年。用之为准则。而今年老矣。一物知何物。掷下金刚锤。击碎千圣骨。抛向四衢道。不能更惜得。任意过浮生。指南将作北。呼龟以为鳖。唤豆以为粟。从他明眼人。笑我无绳墨。
　　护国元禅师。威音王已前者一队汉错七错八。威音王已后者一队汉落二落三。而今者一队汉坐立俨然。且道是错七错八落二落三。还定当得出么。举拂子曰吽吽。
　　上堂。野干鸣。狮子吼。张得眼。开得口。动南星。蹉北斗。大众。还知落处么。金刚阶下蹲。神龟火里走。
　　灵隐远禅师上堂。举僧问睦州。以一重去一重即不问。不以一重去一重时如何。州曰。昨日栽茄子。今朝种东瓜。师曰。问者善问不解答。答者善答不解问。山僧今日向饥鹰爪下夺肉。猛虎口里横身。为你诸人说个样子。登坛道士羽衣轻。咒力虽穷法转新。拇指破开天地暗。蛇头颠落鬼神惊。
　　华藏民禅师上堂。众卖华兮独卖松。青青颜色不如红。算来终不与时合。归去来兮翠蔼中。可笑古人恁么道。大似逃峰赴壑避溺投火。争如随分到尺八五分镢头边讨一个半个。虽然如是。保宁半个也不要。何故。富嫌千口少。贫恨一身多。
　　中竺仁禅师上堂。九十春光已过半。养华天气正融和。海棠枝上莺声好。道与时流见得么。然虽如是。且透声透色一句作么生道。金勒马嘶芳草地。玉楼人醉杏华天。
　　华严觉禅师上堂。举石霜和尚迁化。众请首座继踵住持。虔侍者所问公案。师曰。宗师行处如火消氷。透过是非关。全机忘得丧。尽道首座滞在一色。侍者知见超师。可谓体妙失宗全迷向背。殊不知。首座如鹭鸶立雪品类不齐。侍者似凤翥丹霄不萦金网。一人高高山顶立。一人深深海底行。各自随方而来。同会九重城里。而今要识此二人么。竖起拂子曰。龙卧碧潭风凛凛。垂下拂子曰。鹤归霄汉背摩天。
　　天宁思禅师上堂。趯翻生死海。踏倒涅盘岸。世上无活人。黄泉无死汉。遂拈拄杖曰。讷堂今日拄杖子有分付处也。还有承当得者么。试出来担荷看。有么有么。良久掷拄杖下座。
　　上堂。知有底也吃粥吃饭。不知有底也吃粥吃饭。如何直下验得他有之与无是之与非邪之与正。若验不出。参学事大远在。喝一喝下座。
　　君山觉禅师上堂。仰之弥高钻之弥坚。瞻之在前忽焉在后。诸人还识得么。若也不识。为你注破。仰之弥高。不隔丝毫。要津把断佛祖难逃。钻之弥坚。真体自然。鸟啼花笑在碧岩前。瞻之在前。非正非偏。十方坐断威镇大千。忽焉在后。一场漏逗。堪笑云门藏身北斗。咄。
　　宝华显禅师上堂曰。吃粥了也。头上安头。洗钵盂去。为蛇画足。更问如何。自纳败阙。良久高声召大众。众举首。师曰归堂吃茶。
　　南华炳禅师上堂。此事最希奇。不碍当头说。东邻田舍翁。随例得一橛。非唯贯声色。亦乃应时节。若问是何宗。八字不着撇。击禅床下座。
　　上堂。日日说。时时举。似地擎山争几许。陇西鹦鹉得人怜。大都祇为能言语。休思惟。带伴侣。智者聊闻猛提取。更有一般也大奇。猫儿偏解捉老鼠。
　　上堂。以拄杖向空中搅曰。搅长河为酥酪。鰕蟹犹自眼搭眵。卓一下曰。变大地作黄金。穷汉依前赤骨力。为复自家无分。为复不肯承当。可中有个汉荷负得行。多少人失钱遭罪。再卓一下曰。还会么。宝山到也须开眼。勿使忙忙空手回。
　　龙牙才禅师上堂。举死心和尚小参曰。若论此事如人家有三子。第一子聪明智慧孝养父母。接待往来主掌家业。第二子[〦/凶]顽狡猾贪淫嗜酒。倒街卧巷破坏家业。第三子盲聋喑痖菽麦不分。是事不能祇会吃饭。三人中黄龙要选一人用。更有四句。死中有活。活中有死。死中常死。活中常活。将此四句验天下衲僧。师曰。唤甚么作四句。三人姓甚名谁。若也识得。与黄龙把手并行更无纤毫间隔。如或未然。不免借水献华去也。三人共体用非用。四句同音空不空。欲识三人并四句。金乌初出一团红。
　　蓬莱卿禅师上堂。有句无句如藤倚树。且任诸方点头。及乎树倒藤枯。上无冲天之计。下无入地之谋。灵利汉者里着得一只眼便见七纵八横。举拂子曰。看看。一曲两曲无人会。雨过夜塘秋水深。
　　上堂。杜鹃声里春光暮。满地落花留不住。琉璃殿上绝行踪。谁人解插无根树。举拄杖曰。者个是无根底。且道解开华也无。良久曰。祇因连夜雨。又过一年春。
　　何山珣禅师上堂。[车*度]轹钻。住山斧。佛祖出头未轻与。纵使醍醐满世间。你无宝器如何取。阿呵呵。神山打锣。道吾作舞。甜瓜彻蒂甜。苦瓠连根苦。
　　谷山海禅师上堂。一举不再说。已落二三。相见不扬眉。翻成造作。设使动弦别曲告往知来。见鞭影便行。望剎竿回去。脚跟下好与三十棒。那堪更向者里撮摩石火收捉电光。工夫枉用浑闲事。笑倒西来碧眼胡。卓拄杖下座。
　　龙翔珪禅师上堂。万机不到。眼见色。耳闻声。一句当阳。头戴天。脚踏地。你诸人祇知今日是五月初一。殊不知金乌半夜忙忙去。玉兔天明上海东。以拂子击禅床下座。
　　上堂。明明无悟。有法即迷。诸人向者里立不得。诸人向者里住不得。若立则危。若住则瞎。直须意不停玄。句不停意。用不停机。此三者既明。一切处不须管带自然现前。不须照顾自然明白。虽然如是。更须知有向上事。久雨不晴。咄。
　　上堂。僧问如何是祖师西来意。师曰。东家点灯。西家暗坐。曰未审意旨如何。师曰。马便搭鞍。驴便推磨。僧礼拜。师曰灵利衲僧祇消一个。遂曰。马搭鞍。驴推磨。灵利衲僧祇消一个。纵使东家明点灯。未必西家暗中坐。西来意旨问如何。多口阿师自招祸。
　　云居悟禅师上堂。少林面壁。怀藏东土。西天欧阜升堂。充塞四维上下。致使山巍巍而砥掌平。水昏昏而常自清。华非艳而结空果。风不摇而片叶零。人无法而得咨问。佛无心而更可成。野蔬淡饭延时日。任运随缘道自灵。毕竟如何。日午打三更。
　　黄龙忠禅师上堂。张公吃酒李公醉。子细思量不思议。李公醉醒问张公。恰使张公无好气。无好气。不如归家且打睡。
　　乌巨行禅师上堂。佛说三乘十二分顿渐偏圆。痴人面前不得说梦。祖师西来直指人心见性成佛。痴人面前不得说梦。临济三玄云门三句洞山五位。痴人面前不得说梦。南明恁么道。还免得遭人检责也无。所以古人道。石人机似汝。也解唱巴歌。汝若似石人。雪曲也应和。还有和雪曲底么。若有。唤来与老僧洗脚。
　　上堂。举赵州示众云。老僧除却二时斋粥是杂用心处。师曰今朝六月旦。行者击鼓。长老升堂。你诸人总来者里杂用心。
　　白扬顺禅师上堂。鸡啼晓月。狗吠枯桩。只可默会。难入思量。看不见处动地放光。说不到处天地玄黄。抚城尺六状纸。元来出在清江。大众。分明话出人难见。昨夜三更月到窗。
　　上堂。风吹茅茨屋脊漏。雨打阇黎眼睛湿。恁么分明却不知。却来者里低头立。
　　归宗贤禅师上堂。且第一句如何道。汝等若向世界未成时。父母未生时。佛未出世时。祖师未西来时道得。已是第二句。且第一句如何道。直饶你十成道得。未免左之右之。卓拄杖下座。
　　护圣静禅师上堂。参学至要不出先南堂道最初句及末后句。逶得过者一生事毕。傥或未然。更与你分作十门各各印证自心还得稳当也未。一须信有教外别传。二须知有教外别传。三须会无情说法与有情说法无二。四须见性如观掌中之物。了了分明一一田地稳密。五须具择法眼。六须行鸟道玄路。七须文武兼济。八须摧邪显正。九须大机大用。十须向异类中行。凡欲绍隆法种须尽此纲要。方坐得者曲录床子。受得天下人礼拜。敢与佛祖为师。若不到恁么田地。祇一向虚头。他时异日阎老子未放你在。
　　道场辩禅师上堂。猛虎口边拾得。毒蛇头上安排。更不钉桩摇橹。回头别有生涯。婆子被我勘破了。大悲院里有村斋。
　　上堂。净五眼。涌金春色晚。得五力。吹落碧桃华。唯证乃知难可测。卓拄杖曰。一片何人得。流经十万家。
　　上堂。三祖道。但莫憎爱。洞然明白。当时老僧若见。便与一掴。且道是憎邪爱邪。近来经界稍严。不许诡名挟佃。
　　上堂。举僧问投子大死底人却活时如何。子曰不许夜行投明须到。师曰。我疑千年苍玉精。化为一片秋水骨。海神欲护护不得。一旦鳌头忽擎出。
　　教忠光禅师上堂。有句无句如藤倚树。放憨作么。及乎树倒藤枯句归何处。情知汝等诸人卒讨头鼻不着。为甚如此。祇为分明极。翻令所得迟。
　　东林颜禅师上堂。欲识诸佛心。但向众生心行中识取。欲识常住不凋性。但向万物迁变处会取。还识得么。欲得不招无间业。莫谤如来正法轮。
　　上堂。仲冬严寒。三界无安。富者快乐。贫者饥寒。不识玄旨。错认定盘。何也。牛头安尾上。北斗面南看。
　　上堂。一滴滴水。一滴滴冻。天寒人寒。风动旛动。云门扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。不出诸人十二时中寻常受用。
　　上堂。圆通门户八字打开。若是从门入得不堪共语。须是入得无门之门方可坐登堂奥。所以道。过去诸如来。斯门已成就。现在诸菩萨。今各入圆明。未来参学人。当依如是法。从上诸圣幸有如此广大门风。不能继绍甘自鄙弃穿窬墙壁好不丈夫。敢问大众。无门之门作么生入。良久云。非唯观世音。我亦从中证。
　　上堂。客舍久留连。家乡夕照边。檐悬三月雨。水没两湖莲。镬漏烧灯盏。柴生满灶烟。已忘南北念。入望尽平川。
　　中际能禅师上堂。万古长空。一朝风月。不可以一朝风月昧却万古长空。不可以万古长空不明一朝风月。且如何是一朝风月。人皆畏炎热。我爱夏日长。熏风自南来。殿阁生微凉。会与不会。切忌承当。
　　荐福休禅师上堂。言发非声。是个甚么。色前不物。莫乱针锥。透过禹门。风波更险。咄。
　　龟峰光禅师上堂。数日暑气如焚。一个浑身无处安着。思量得也是烦恼人。者个未是烦恼。更有己躬下事不明便是烦恼。所以达磨大师烦恼。要为诸人吞却又被咽喉小。要为诸人吐却又被牙齿碍。取不得舍不得烦恼九年。若不得二祖不惜性命。往往转身无路烦恼教死。所谓祖祢不了殃及儿孙。后来莲华庵主到者里烦恼不肯住。南岳思大师到者里烦恼不肯下山。更有临济德山用尽自己查棃烦恼钵盂无柄。龟峰今日为他闲事长无明。为你诸人从头点破。卓拄杖一下曰。一人脑后露腮。一人当门无齿。更有数人鼻孔没半边。不劳再勘。你诸人休向者里立地瞌睡。殊不知家中饭箩锅子一时失却了也。你若不信。但归家检点看。
　　开善谦禅师上堂。壁立千仞。三世诸佛措足无门。是则是。太杀不近人情。放一线道。十方剎海放光动地。是则是。争柰和泥合水。须知通一线道处壁立千仞。壁立千仞处通一线道。横拈倒用正按傍提。电激雷奔崖颓石裂。是则是。犹落化门。到者里壁立千仞也没交涉。通一线道也没交涉。不近人情和泥合水总没交涉。只者没交涉也则没交涉。是则是。又无佛法道理。若也出得者四路头。管取乾坤独步。且独步一句作么生道。莫怪从前多意气。他家曾踏上头关。
　　上堂。洞山麻三斤将去无星秤子上定过。每一斤恰有一十六两二百钱重。更不少一牦。正与赵州殿里底一般。祇不合被大愚锯解秤锤。却教人理会不得。如今若要理会得。但问取云门乾屎橛。
　　育王光禅师上堂。七手八脚三头两面。耳听不闻眼觑不见。苦乐逆顺打成一片。且道是甚么。路逢死蛇莫打杀。无底篮子盛将归。
　　昭觉辩禅师上堂。毫牦有差天地悬隔隔。江人唱鹧鸪词。错认胡笳十八拍。要会么。欲得现前。莫存顺逆。五湖烟浪有谁争。自是不归归便得。
　　国清机禅师上堂。单明自己。乐是苦因。趣向宗乘。地狱劫住。五日一参。三八普说。自扬家丑。更若问理问事问心问性。克由叵耐。若是英灵汉。窥藩不入据鼎不尝。便於未有生佛以前转得身。却於今时大官路上捷行阔步。终不向老鼠窟草窠里头出头没。若也根性陋劣。要去有滋味处齩嚼。遇着义学阿师递相锢鏴。直饶说得云兴雨现也是虾蟆化龙。下梢依旧吃泥吃土。堪作甚么。
　　上堂。无隔宿恩。可参临济禅。有肯诺意。难续杨岐派。穷厮煎。饿厮炒。大海祇将折箸搅。你死我活。猛火然铛煮佛喋。恁么作用。方可撑门拄户。更说声和响顺形直影端。驴年也未梦见。
　　焦山体禅师上堂。举临济示众四喝公案乃召众曰。者个公案天下老宿拈掇甚多。第恐皆未尽善。焦山不免四棱着地与诸人分明注解一徧。如何是踞地狮子。咄。如何是金刚王宝剑。咄。如何是探竿影草。咄。如何是一喝不作一喝用。咄。若也未会。拄杖子与焦山吐露看。卓一下曰。笑里有刀。又卓一下曰。毒蛇无眼。又卓一下曰。忍俊不禁。又卓一下曰。出门是路。更有一机。举话长老也理会不得。
　　疎山本禅师上堂。久雨不晴。戊在丙丁。通身泥水。露出眼睛。且道是甚么眼睛。卓拄杖曰。林间泥滑滑。时叫两三声。
　　楚安方禅师上堂。达磨祖师在脚底。踏不着兮提不起。子细当头放下看。病在当时谁手里。张公会看脉。李公会使药。两个竞头医。一时用不着。药不相投。错错。吃茶去。
　　西禅需禅师上堂。句中意。意中句。须弥耸于巨川。句刬意意刬句。烈士发乎狂矢。任待牙如剑树口似血盆。徒逞词锋虚张意气。所以净名杜口早涉繁词。摩竭掩关已扬家丑。自余瓦棺老汉岩头大师向羌峰顶上拏风鼓浪玩弄神变。脚跟下好与三十。且道过在什么处。良久云。机关不是韩光作。莫把胸襟当等闲。
　　上堂。懒翁懒中懒。最懒懒说禅。亦不重自己。亦不重先贤。又谁管你地。又谁管你天。物外翛然无个事。日上三竿犹更眠。
　　东禅岳禅师上堂。达磨来时此土皆知梵语。及乎去后西天悉会唐言。若论直指人心见性成佛。大似羚羊挂角猎犬寻踪。一意乖疎万言无用。可谓来时他笑我。不知去后我笑他。唐言梵语亲分付。自古斋僧怕夜茶。
　　上堂。僧问如何是初日分以恒河沙等身布施。师曰从苗辨地因语识人。曰如何是中日分复以恒河沙等身布施。师曰筑着磕着。曰如何是后日分亦以恒河沙等身布施。师曰向下文长付在来日。复曰。一转语如天普盖似地普擎。一转语舌头不出口。一转语且喜没交涉。要会么。惭愧世尊。面赤不如语直。大小岳上座口似磉盘。今日为者问话僧讲经。不觉和注脚一时说破。便下座。
　　上堂。哑却我口直须要道塞却你耳。切忌蹉过。昨日有人从天台来。却道泗洲大圣在洪州打坐。十字街头卖行货。是甚么。断根草鞋。尖檐席帽。
　　西禅净禅师上堂。若欲正提纲。直须大地荒。欲来冲雪刃。未免露锋铓。当恁么时。释迦老子出头不得即不问。你诸人祇如马镫里藏身。又作么生话会。
　　上堂。善斗者不顾其首。善战者必获其功。其功既获坐致太平。太平既致高枕无忧。罢拈三尺剑。休弄一张弓。归马于华山之阳。放牛于桃林之野。风以时而雨以时。渔父歌而樵人舞。虽然如是。尧舜之君犹有化在。争似乾坤收不得。尧舜不知名。浑家不管兴亡事。偏爱和云占洞庭。
　　荐福本禅师上堂。高揖释迦不拜弥勒者与三十拄杖。何故。为他祇会步步登高。不会从空放下。东家牵犂西家拽耙者与三十拄杖。何故。为他祇会从空放下。不会步步登高。山僧恁么道。还有过也无。众中莫有点检得出者么。若点检得出。须弥南畔把手共行。若点检不出。布袋里老鸦虽活如死。
　　上堂。释迦掩室於摩竭。净名杜口於毗耶。须菩提唱无说而显道。释梵绝视听而雨华。大众。者一队不唧[口*留]汉。无端将祖父田园私地结契各据四至界分。方圆长短一时花擘了也。致令后代儿孙千载之下。上无片瓦盖头下无卓锥之地。博山当时若见。十字路头掘个无底深坑。唤来一时埋却。免见递相钝置。何谓如此。不见道家肥生孝子。国霸有谋臣。
　　灵岩性禅师上堂。勘破了也放过一着。是衲僧破草鞋。现修罗相作女人拜。是野狐精魅。打个圆相虚空里下一点。是小儿伎俩。拦腮赠掌拂袖便行。正是业识茫茫无本可据。直饶向黑豆未生已前一时坐断。未有吃灵岩拄杖分。敢问大众。且道为人节文在甚么处。还相委悉么。自从春色来嵩少。三十六峰青至今。
　　净慈充禅师上堂。世尊不说说。迦叶不闻闻。卓拄杖曰。水流黄叶来何处。牛带寒鸦过远村。
　　上堂。举卍庵先师道。坐佛床。斫佛脚。不敬东家孔夫子。却向他乡习礼乐。师曰。入泥入水即不无先师。争柰寒蝉抱枯木。泣尽不回头。卓拄杖曰。灼然有不回头底。净慈向升子里礼汝三拜。
　　上堂。三世诸佛无中说有。莨[廿/砀]拾花针。六代祖师有里寻无。猿猴探水月。去此二途。如何话会。侬家不管兴亡事。尽日和云占洞庭。
　　昭觉渊禅师上堂曰。镕瓶盘钗钏作一金。搅酥酪醍醐成一味。如是宾主道合内外安和。五位君臣齐透。四种料拣一串。放行则细雨蒙蒙秋风飒飒。把住则空空如也。谁敢正眼觑着。且道放行为人好。把住为人好。复曰。等闲一似秋风至。无意凉人人自凉。
　　华藏权禅师上堂。禅禅无党无偏。迷时千里隔。悟在口皮边。所以僧问石霜如何是禅。霜云[鹿*瓦]砖。又僧问睦州如何是禅。州云猛火着油煎。又僧问首山如何是禅。山云猢狲上树尾连颠。大众。道无横径。立处孤危。此三大老行声前活路。用劫外灵机。若以衲僧正眼检点将来。不无优劣。一人如张良入阵。一人如项羽用兵。一人如孔明料敌。若人辨白得。可与佛祖齐肩。虽然如是。忽有个衲僧出来道。长老话作两橛也。适来道道无横径无党无偏。而今又却分许多优劣。且作么生祇对。还委悉么。把手上山齐着力。咽喉出气自家知。
　　大沩鉴禅师上堂。木落霜空。天寒水冷。释迦老子无处藏身。折东篱。补西壁。撞着不空见菩萨请示念佛三昧。也甚奇怪。却向道金色光明云。参退吃茶去。
　　承天连禅师上堂。拈拄杖曰。诸供养中法供养最胜。所谓法供养者。山供养水。水供养山。僧堂供养佛殿。佛殿供养僧堂。诸人供养老僧。老僧供养诸人。良久曰。供养已毕。念普供养真言。老僧忘却。且教拄杖子念与诸人。卓一下云。静处萨婆诃。
　　竺原元禅师示众。诸方为人抽钉拔楔解粘去缚。我者里为人添钉着楔加绳加缚了。送向深潭里。待他自去理会。
　　隐靖岑禅师上堂。今朝八月初五。如事分明为举。岭头漠漠秋云。树底鸣鸠唤雨。昨夜东海鲤鱼吞却南山猛虎。虽然有照有用。毕竟无宾无主。唯有文殊普贤。住住。我识得你。

　　列祖提纲录卷第九
　　列祖提纲录卷第十

　　　　武林十八涧理安禅寺住持娄东行悦集
　　五参提纲
　　洞山价禅师上堂。还有不报四恩三有者么。众无对。又曰。若不体此。意何超始终之患。直须心心不触物。步步无处所。常无间断始得相应。直须努力莫闲过日。
　　上堂。有一人在千人万人中。不背一人不向一人。你道此人具何面目。云居出曰。某甲参堂去。
　　云居膺禅师上堂。举先师道地狱未是苦。向此衣线下不明大事却是最苦。师曰。汝等既在者个行流。十分去九不较多也。更着些子精彩便是上座。不屈平生行脚。不孤负丛林。古人道。欲得保任此事。须向高高山顶立。深深海底行。方有些子气息。汝若大事未办。且须履践玄途。
　　上堂。得者不轻微。明者不贱用。识者不咨嗟。解者无厌恶。从天降下则贫穷。从地涌出则富贵。门里出身易。身里出门难。动则埋身千丈。不动则当处生苗。一言迥脱独拔当时。言语不要多。多则无用处。
　　上堂。如人将三贯钱买个猎狗。祇解寻得有踪迹底。忽遇羚羊挂角。莫道踪迹。气息也无。僧问羚羊挂角时如何。师曰六六三十六。曰挂角后如何。师曰六六三十六。僧礼拜。师曰会么。曰不会。师曰不见道无踪迹。
　　上堂。孤迥迥。峭巍巍。僧出问曰某甲不会。师曰面前案山子也不会。
　　上堂。僧家发言吐气须有来由。莫将等闲。者里是甚么所在。争受容易。凡问个事也须识些子好恶。若不识尊卑良贱。不知触犯。信口乱道也无利益。傍家行脚到处觅相似语。所以寻常向兄弟道。莫怪不相似。恐同学太多去。第一莫将来。将来不相似。言语也须看前头。八十老人入场屋。不是小儿嬉。不是因循事。一言参差即千里万里。难为收摄。盖为学处不着力。敲骨打髓须有来由。言语如钳如夹如钩如锁。须教相续不断。始得头头上具物物上明。岂不是得妙底事。一种学大须子细研穷。直须谛当的的无差。到者里有甚么[跳-兆+典]跣处。有甚么拟议处。向去底人常须惨悚戢翼始得。若是知有底人。自解护惜终不取次。十度发言九度休去。为甚么如此。恐怕无利益。体得底人心如腊月扇子。直得口边醭出不是强为。任运如此。欲得恁么事。须是恁么人。既是恁么人。不愁恁么事。恁么事即难得。
　　上堂。汝等诸人直饶学得佛边事。早是错用心。不见古人讲得天花落石点头。亦不干自己事。自余是甚么闲。拟将有限身心向无限中用。如将方木逗圆孔。多少誵讹。若无恁么事。饶你灒花簇锦亦无用处。未离情识在。一切事须向者里及尽。若有一毫去不尽即被尘累。岂况更多。差之毫厘。过犯山岳。不见古人道。学处不玄尽是流俗闺合中物舍不得。俱为渗漏。直须向者里及取及去及来。并尽一切事始得无过。如人头头上了物物上通。祇唤作了事人。终不唤作尊贵。将知尊贵一路自别。不见道从门入者非宝。棒上不成龙。知么。
　　疎山仁禅师上堂。病僧咸通年前会得法身边事。咸通年后会得法身向上事。云门出问如何是法身边事。师曰枯桩。曰如何是法身向上事。师曰非枯桩。曰还许某甲说道理也无。师曰许。曰枯桩岂不是明法身边事。师曰是。曰非枯桩岂不是明法身向上事。师曰是。曰祇如法身还该一切也无。师曰法身周徧岂得不该。门指净瓶曰祇如净瓶还该法身么。师曰阇黎莫向净瓶边觅。门便礼拜。
　　青林虔禅师上堂。祖师门下鸟道玄微。功穷皆转不究难明。汝等诸人直须离心意识参。出凡圣路学。方可保任。者不如是。非吾子息。
　　白水仁禅师上堂。老僧寻常不欲向声前色后鼓弄人家男女。何故。且声不是声色不是色。僧问如何是声不是声。师曰唤作色得么。曰如何是色不是色。师曰唤作声得么。僧作礼。师曰且道为汝说答汝话。若向者里会得。有个入处。
　　龙牙遁禅师上堂。夫参玄人须透过祖佛始得。新丰和尚道。祖佛言教似生冤家始有参学分。若透不得即被祖佛谩去。僧问祖佛还有谩人之心也无。师曰汝道江湖还有碍人之心也无。乃曰。江湖虽无碍人之心。为时人过不得。江湖成碍人去。不得道江湖不碍人。祖佛虽无谩人之心。为时人透不得。祖佛成谩人去。不得道祖佛不谩人。若透得祖佛过。此人过却祖佛。若也如是。始体得佛祖意。方与向上人同。如未透得但学佛学祖。则万劫无有出期。僧曰如何得不被祖佛谩去。师曰道者直须自悟去始得。
　　乾峰和尚上堂。法身有三种病二种光。须是一一透得。始解归家稳坐。须知更有向上一窍在。云门出问庵内人为甚么不知庵外事。师呵呵大笑。门曰犹是学人疑处。师曰子是甚么心行。门曰也要和尚相委。师曰直须与么始解稳坐。门应喏喏。
　　上堂。举一不得。举二放过。一着落在第二。云门出众曰。昨日有人从天台来。却往径山去。师曰典座来日不得普请。便下座。
　　钦山邃禅师上堂。横按拄杖顾睹大众曰。有么有么。如无。钦山唱菩萨蛮去也。啰啰哩哩。便下座。
　　金峰志禅师上堂。老僧二十年前有老婆心。二十年后无老婆心。僧问如何是二十年前有老婆心。师曰问凡答凡问圣答圣。曰如何是二十年后无老婆心。师曰问凡不答凡问圣不答圣。
　　襄州蕴禅师上堂。琉璃殿上光辉而日日无私。七宝山中晃耀而头头有据。泥牛运步。木马嘶声。野老讴歌。樵人舞袖。太阳路上古曲玄音。林下相逢更有何事。
　　梁山观禅师上堂。垂钩四海。祇钓狞龙。格外玄机。为寻知己。
　　太阳玄禅师上堂。嵯峨万仞。鸟道难通。剑刃轻氷。谁当履践。宗乘妙句。语路难陈。不二法门。净名杜口。所以达磨西来九年面壁始遇知音。大阳今日也大无端。珍重。
　　上堂。诸禅德。须明平常无生句。妙玄无私句。体明无尽句。第一句通一路。第二句无宾主。第三句兼带去。一句道得狮子嚬呻。二句道得狮子返掷。三句道得狮子踞地。纵也周徧十方。擒也一时坐断。正当恁么时。作么生通得个消息。若不通得个消息。来朝更献楚王看。
　　上堂。撒手那边千圣外。祖堂少室长根芽。鹭倚雪巢犹自可。更看白马入芦花。
　　上堂。夜半乌鸡抱鹄卵。天明起来生老鹳。鹤毛鹰嘴鹭鸶身。却共乌鸦为侣伴。高入烟霄。低飞柳岸。向晚归来子细看。依俙恰似云中雁。
　　药山昱禅师上堂。山河大地日月星辰与诸上座同生。三世诸佛与诸上座同参。三藏圣教与诸上座同时。还信得及么。若也信得及。陕府铁牛吞却乾坤。虽然如是。被法身碍却转身不得。须知有出身之路。作么生是诸上座出身之路。道道。良久曰。若道不得。永沉苦海。珍重。
　　投子青禅师上堂。召大众曰。若论此事。如鸾凤冲霄不留其迹。羚羊挂角那觅乎踪。金龙不守於寒潭。玉兔岂栖於蟾影。其或主宾若立。须威音世外摇头。问答言陈仍玄路旁提为唱。若能如是。犹在半途。更若凝眸。不劳相见。
　　上堂。默沉阴界语落深坑。拟着则天地悬殊。弃之则千生万劫。洪波浩渺白浪滔天。镇海明珠在谁收掌。良久卓拄杖曰。百杂碎。
　　上堂。孤村陋店莫挂瓶盂。祖佛玄关横身直过。早是苏秦触塞求路难回。项羽临江何逃困命。诸禅德。到者里进则落於天魔。退则沉於鬼趣。不进不退正在死水中。诸仁者作么生得平稳去。良久曰。任从三尺雪。难压寸灵松。
　　芙蓉楷禅师上堂。昼入祇陀之苑。皓月当天。夜登灵鹫之山。太阳溢目。乌鸦似雪。孤雁成群。铁狗吠而凌霄。泥牛斗而入海。正当恁么时。十方共聚。彼我何分。古佛场中祖师门下。大家出一只手接待往来知识。诸仁者。且道成得个甚么事。良久曰。剩栽无影树。留与后人看。
　　上堂。才升此座已涉尘劳。更乃凝眸自彰瑕玷。别传一句勾贼破家。不失本宗狐狸恋窟。所以真如凡圣皆是梦言。佛及众生并为增语。到者里。回光返照撒手承当。未免寒蝉抱枯木。泣尽不回头。
　　上堂。唤作一句已是埋没宗风。曲为今时通途消耗。所以借功明位用在体处。借位明功体在用处。若也体用双明。如门扇两开。不得向两扇上着意。不见新丰老子道。峰峦秀异鹤不停机。灵木迢然凤无依倚。直得功成不处电火难追。拟议之间长途万里。
　　上堂拈拄杖曰。者里荐得。尽是诸佛建立边事。直饶东涌西没卷舒自在。也未梦见七佛已前消息。须知有一人不从人得。不受教诏。不落阶级。若识此人。一生参学事毕。蓦召大众曰。更若凝眸。不劳相见。
　　上堂良久曰。青山常运步。石女夜生儿。便下座。
　　枯木成禅师上堂。灯笼忽尔笑咍咍。如何露柱亦怀胎。天明生得白头女。至今游荡不归来。者冤家。好归来。黄花与翠竹。早晚为谁栽。
　　上堂。知有佛祖向上事方有说话分。诸禅德。且道那个是佛祖向上事。有个人家儿子六根不具七识不全。是大阐提无佛种性。逢佛杀佛逢祖杀祖。天堂收不得地狱摄无门。大众。还识此人么。良久曰。对面不仙陀。睡多饶寐语。
　　上堂。归元性无二。方便有多门。但了归元性。何愁方便门。诸人。要会归元性么。露柱将来作木杓。旁人不肯任从伊。要会方便门么。木杓将来作露柱。撑天拄地也相宜。且道无落方便门一句作么生道。三十年后莫教错举。
　　宝峰照禅师上堂。古佛道。我初成正觉。亲见大地众生悉皆成正觉。后来又道深固幽远无人能到。[囗@力]没见识汉。好龙头蛇尾。便下座。
　　上堂。过去诸佛已入涅盘了也。汝等诸人不应追念。未来诸佛未出于世。汝等诸人不要妄想。正当今日。你是何人。参。
　　上堂。伯夷隘。柳下惠不恭。君子不由也。二边不立中道不安时作么生。拈拄杖曰。鸳鸯绣出从君看。不把金针度与人。
　　上堂。太阳门下妙唱弥高。明月堂前知音盖寡。不免舟横江渚。掉举清波。唱庆尧年。和清平乐。如斯告报。普请承当。拟议之间。白云万里。
　　上堂。本自不生。今亦无灭。是死不得底样子。当处出生随处灭尽。是活生受底规模。大丈夫汉直须处生死流卧荆棘林。俯仰屈伸随机施设。能如是也。无量方便庄严三昧大解脱门荡然顿开。其或未然。无量烦恼一切尘劳岳立面前塞却古路。
　　上堂。古人道。堕肢体。黜聪明。离形去智。同于大道。正当恁么时。且道是甚么人删诗书定礼乐。还委悉么。礼云礼云玉帛云乎哉。乐云乐云钟鼓云乎哉。
　　石门易禅师上堂。皓月当空。澄潭无影。紫微转处夕阳辉。彩凤归时天欲晓。碧霄云外石笋横空。绿水波中泥牛驾浪。怀胎玉兔晓过西岑。抱子金鸡夜栖东岭。於斯明得。始知夜明帘外别是家风。空王殿中圣凡绝迹。且道作么生是夜明帘外事。还委悉么。正值秋风来入户。一声砧杵落谁家。
　　大洪遂禅师上堂。召大众。一拳拳倒黄鹤楼。一踏踏翻鹦鹉洲。惯向高楼骤玉马。曾於急水打金球。然虽恁么。争柰有五色丝绦击手脚。三鑐金锁锁咽喉。直饶锤碎金锁割断丝绦。须知更有一重碍汝在。且道如何是那一重。还会么。善吉维摩谈不到。目连鹙子看如盲。
　　长芦了禅师上堂。上孤峰顶。过独木桥。蓦直恁么行。犹是时人脚高脚低处。若见得彻。不别户身徧十方。未入门常在屋里。其或未然。趂凉搬取一转柴。
　　上堂。道得第一句不被拄杖子瞒。识得拄杖子犹是途路中事。作么生是到地头一句。
　　上堂。处处觅不得。祇有一处不觅自得。且道是那一处。良久曰贼身已露。
　　上堂。苔封古径不堕虚凝。雾锁寒林肯彰风要。钩针稳密孰云渔父栖巢。祇么承当自是平常快活。还有具透关眼底么。良久。直饶闻早便归去。争似从来不出门。
　　上堂。幻化空身即法身。遂作舞云见么见么。恁么见得。过桥村酒美。又作舞云见么见么。恁么不见。隔岸野花香。
　　上堂。还有不被玄妙污染底么。良久曰。者一点。倾四海水已洗脱不下。
　　上堂。穷微丧本。体妙失宗。一句截流。渊玄及尽。是以金针密处不露光铓。玉线通时潜舒异彩。虽然如是。犹是交互双明。且道巧拙不到作么生相委。良久曰。云萝秀处青阴合。岩树高低翠锁深。
　　上堂。转功就位是向去底人。玉韫荆山贵。转位就功是却来底人。红炉片雪春。功位俱转通身不滞撒手亡依。石女夜登机。密室无人扫。正恁么时。绝气息一句作么生相委。良久曰。归根风堕叶。照尽月潭空。
　　天童觉禅师上堂。黄阁帘垂谁传家信。紫罗帐合暗撒珍。珠正恁么时。视听有所不到。言诠有所不及。如何通得个消息去。梦回夜色依俙晓。笑指家风烂熳春。
　　上堂。心不能缘。口不能议。直饶退步荷担。切忌当头触讳。风月寒清古渡头。夜船拨转瑠璃地。
　　上堂。空劫有真宗。声前问己躬。赤穷新活计。清白旧家风。的的三乘外。寥寥一印中。却来行异类。万派自朝东。
　　大洪预禅师上堂。举船子嘱夹山曰。直须藏身处无踪迹。无踪迹处莫藏身。吾在药山三十年祇明此事。今时人为甚么却造次。丹山无彩凤。宝殿不留冠。有时憨。有时痴。非我途中争得知。
　　治平湡禅师上堂。优游实际妙明家。转步移身指落霞。无限白云犹不见。夜乘明月出芦花。
　　真如会禅师上堂。空劫中事自肯承当。日用全彰有何渗漏。正好归家稳坐。任他雪覆青山。不留元字挂怀。谁顾波翻水面。且道正不立玄偏不附物一句如何举似。机丝不挂梭头事。文彩纵横意自殊。
　　智通深禅师上堂。来不入门去不出户。来去无痕如何提唱。直得古路苔封羚羊绝迹。苍梧月锁丹凤不栖。所以道藏身处没踪迹。没踪迹处莫藏身。若能如是。去住无依了无向背。还委悉么。而今分散如云鹤。你我相忘触处玄。
　　雪窦宗禅师上堂。人人有个鼻孔。唯有善权无鼻孔。为甚么无。二十年前被人掣落了也。人人有两个眼睛。唯有善权无眼睛。为甚么无。被人木槵子换了也。人人有个髑髅。唯有善权无髑髅。为甚么无。借人作屎杓了也。遂召大众曰。鼻孔又无。眼睛又无。髑髅又无。诸人还识善权么。若也不识。是诸人埋没善权。其或未然。更听一颂。涧底泥牛金贴面。山头石女着真红。系驴橛上生芝草。不是云霭香炉峰。
　　净慈晖禅师上堂。巢知风。穴知雨。甜者甜兮苦者苦。不须计较作思量。五五从来二十五。万般施设到平常。此是丛林饱参句。诸人还委悉么。野老不知尧舜力。冬冬打鼓祭江神。
　　上堂。谷之神。枢之要。里许旁参回途得妙。云虽动而常闲。月虽晦而弥照。宾主交参正偏兼到。十洲春尽花凋残。珊瑚树林日杲杲。
　　上堂。皮肤脱落绝方隅。明了身心一物无。妙入道寰深静处。玉人端驭白牛车。妙明田地达者还稀。识情不到唯证方知。白云儿灵灵自照。青山父卓卓常存。机分顶后光。智契劫前眼。所以道新丰路兮峻仍皾。新丰洞兮湛然沃。登者登兮不动摇。游者游兮莫忽速。亭堂虽有到人稀。林泉不长寻常木。诸禅德。向上一着尊贵难明。瑠璃殿上不称尊。翡翠帘前还合伴。正与么时。针线贯通真宗不坠。合作么生施设。满头白发离岩谷。半夜穿云入市廛。
　　上堂。举傅大士法身颂云。空手把锄头。步行骑水牛。人从桥上过。桥流水不流。云门大师道。诸人东来西来南来北来。各各骑一头水牯牛来。然虽如是。千头万头祇要识取者一头。师曰。云门寻常乾爆爆地锥札不入。到者里也解拖泥带水。诸人祇今要见者一头么。天色稍寒。各自归堂。
　　上堂。举风幡话。师曰。风幡动处着得个眼却是上座。风幡动处失却个眼即是风幡。其或未然。不是风幡不是心。衲僧徒自强锥针。岩房雨过昏烟净。卧听凉风生竹林。
　　瑞岩恭禅师上堂。春风杨柳眉。春禽弄百舌。一片祖师心。两处俱漏泄。不动步还家。习漏顿消灭。暗投玉线芒。晓贯金针穴。深固实幽远。无人孰辨别。惭愧可怜生。头头皆合辙。不念阿弥陀。南无乾屎橛。无智痴人前。第一不得说。
　　云门偃禅师上堂。我事不获已。向你诸人道直下无事。早是相埋没了也。更欲踏步向前寻言逐句。求觅解会千差万别。广设问难。赢得一场口滑。去道转远。有甚么休歇时。此事若在言语上。三乘十二分教岂是无言语。因甚么更道教外别传。若从学解机智得。祇如十地圣人说法如云如雨。犹被呵责见性如隔罗縠。以此故知一切有心天地悬殊。虽然如此。若是得底人道火何曾烧口。终日说事未尝挂着唇齿。未尝道着一字。终日着衣吃饭。未尝触着一粒米。挂一缕丝。虽然如此。犹是门庭之说也。须是实得恁么始得。若约衲僧门下。句里呈机徒劳伫思。直饶一句下承当得犹是瞌睡汉。时有僧问如何是一句。师曰举。
　　上堂。三乘十二分教横说竖说。天下老和尚纵横十字。说与我拈针锋许说底道理来看。恁么道早是作死马医。虽然如此。且有几个到此境界。不敢望汝言中有响句里藏锋。瞬目千差风恬浪静。伏惟尚飨。
　　上堂。诸兄弟尽是诸方参寻知识决择生死。到处岂无尊宿垂慈方便之词。还有透不得底句么。出来举看。待老汉与你大家商量。有么有么。时有僧出拟伸问次。师曰。去去西天路。迢迢十万余。便下座。
　　上堂。因闻钟声乃曰。世界与么广阔。为甚么钟声披七条。
　　上堂。举一则语教汝直下承当。早是撒屎着汝头上也。直饶拈一毫头尽大地一时明得。也是剜肉作疮。虽然如此。汝亦须是实到者个田地始得。若未切。不得掠虚。却须退步向自己根脚下推寻。看是个甚么道理。实无丝毫许与汝作解会与汝作疑惑。况汝等各各当人有一段事大用现前。更不烦汝一毫头气力便与祖佛无别。自是汝诸人信根浅薄恶业浓厚。突然起得许多头角。担钵囊千乡万里受屈作么。且汝诸人有甚么不足处。大丈夫汉阿谁无分。独自承当得犹不着。便不可受人欺谩取人处分。才见老和尚开口。便好把特石蓦口塞。便是屎上青蝇相似斗唼将去。三个五个聚头商量。苦屈。兄弟古德一期为汝诸人不柰何。所以方便垂一言半句。通汝入路。知是般事拈放一边。自着些子筋骨。岂不是有少许相亲处。快与快与。时不待人。出息不保入息。更有甚么身心别处闲用。切须在意。珍重。
　　上堂。佛法也太煞有。祇是舌头短。良久曰长也。
　　上堂。一言才举。千车同辙。该括微尘犹是化门之说。若是衲僧合作么生。若将佛意祖意者里商量。曹溪一路平沈。还有人道得么。道得底出来。僧问如何是超佛越祖之谈。师曰糊饼。曰者里有甚么交涉。师曰灼然有甚么交涉。乃曰。汝等诸人没可作了。见人道着祖意。便问超佛越祖之谈。汝且唤甚么作佛。唤甚么作祖。且说超佛越祖底道理看。问个出三界。汝把将三界来看。有甚么处闻觉知隔碍着汝。有甚么声尘色法与汝可了。了个甚么椀。以那个为差殊之见。他古圣不柰何。横身为物。道个举体全真。物物觌体不可得。我向汝道直下有甚么事。早是相埋没了也。汝若实未有入头处。且独自参详。除却着衣吃饭屙屎送尿。更有甚么事。无端起得如许多般妄想作甚么。更有一般底如等闲相似。聚头学得个古人话路。识性记持妄想卜度。道我会佛法了也。祇管说葛藤取性过时。更嫌不称意。千乡万里抛却父母师长作者去就。者般打野榸汉有甚么死急行脚去。以拄杖趂下。
　　上堂。故知时运浇漓。代干像季。近日师僧北去言礼文殊。南去谓游衡岳。恁么行脚。名字比丘徒消信施。苦哉苦哉。问着黑漆相似。祇管取性过时。设有三个两个狂学多闻记持话路。到处觅相似语句。印可老宿轻忽上流。作薄福业。他日阎罗王钉钉之时。莫道无人向你说。若是初心后学。直须摆动精神。莫空记人说处。多虚不如少实。向后祇是自赚。有甚么事近前。
　　上堂。我看汝诸人二三机中尚不能构得。空披衲衣何益。汝还会么。我与汝注破。久后到诸方。若见老宿举一指竖一拂子云是禅是道。拽拄杖打破头便行。若不如此。尽落天魔眷属。坏灭吾宗。汝若实不会。且向葛藤社里看。我寻常向汝道。微尘剎土中。三世诸佛。西天二十八。祖唐土六祖。尽在拄杖头上说法。神通变现。声应十方一任纵横。汝还会么。若不会。且莫掠虚。然虽如此。且谛当实见也未。直饶到此田地也未梦见。衲僧沙弥在三家村里不逢一人。蓦拈拄杖画一画曰。总在者里。又画一画曰。总从者里出去也。珍重。
　　上堂。闻声悟道。见色明心。遂举起手曰。观世音菩萨将钱买糊饼。放下手曰元来祇是馒头。
　　上堂。乾坤之内宇宙之间。中有一宝秘在形山。拈灯笼向佛殿里。将三门来灯笼上。作么生。自代曰逐物意移。又曰云起雷兴。
　　上堂。拈拄杖曰。凡夫实。谓之有。二乘析。谓之无。缘觉谓之幻有。菩萨当体即空。衲僧家见拄杖便唤作拄杖。行但行坐但坐。不得动着。
　　上堂。函盖乾坤。目机铢两。不涉世缘。作么生承当。众无对。自代曰一镞破三关。
　　上堂。诸和尚子莫妄想。天是天地是地。山是山水是水。僧是僧俗是俗。良久曰。与我拈案山来。僧便问学人见山是山水是水时如何。师曰三门为甚么骑佛殿从者里过。曰恁么则不妄想去也。师曰还我话头来。
　　上堂。你若不相当。且觅个入头处。微尘诸佛在你舌头上。三藏圣教在你脚跟底。不如悟去好。还有悟得底么。出来对众道看。
　　示众。尽十方世界乾坤大地。以拄杖画云。百杂碎。三乘十二分教达磨西来。放过即不可。若不放过。不消一喝。
　　示众。真空不坏有。真空不异色。僧便问作么生是真空。师曰还闻钟声么。曰此是钟声。师曰驴年梦见么。
　　上堂。平地上死人无数。过得荆棘林者是好手。时有僧出曰与么则堂中第一座有长处也。师曰苏噜苏噜。
　　上堂。拈拄杖曰。拄杖子化为龙。吞却乾坤了也。山河大地甚处得来。
　　示众。大用现前不存轨则。时有僧问如何是大用现前。师拈起拄杖高声唱曰。释迦老子来也。
　　上堂。要识祖师么。以拄杖指曰。祖师在你头上[跳-兆+孛]跳。要识祖师眼睛么。在你脚跟下。又曰。者个是祭鬼神茶饭。虽然如此。鬼神也无厌足。
　　上堂。光不透脱有两般病。一切处不明。面前有物。是一。又透得一切法空隐隐地。似有个物相似。亦是光不透脱。又法身亦有两般病。得到法身。为法执不忘。己见犹存。坐在法身边。是一。直饶透得法身去。放过即不可。子细点检将来。有甚么气息。亦是病。
　　德山密禅师上堂。我有三句语示汝诸人。一句函盖乾坤。一句截断众流。一句随波逐浪。作么生辩。若辩得出。有参学分。若辩不出。长安路上辊辊地。
　　上堂。与么来者现成公案。不与么来者垛生招箭。总不与么来者徐六担板。迅速锋铓犹是钝汉。万里无云青天犹在。
　　上堂。举临济示众曰。恁么来者恰似失却。不恁么来者无绳自缚。十二时中莫乱斟酌。会与不会都卢是错。分明与么道。一任天下人贬剥。师曰。古镜阔一丈。屋梁长三尺。是汝钵鐼子阔多少。
　　洞山初禅师上堂。言无展事。语不投机。承言者丧。滞句者迷。还得么。你衲僧分上到者里须具择法眼始得。祇如洞山恁么道也有一场过。且道过在甚么处。
　　南台遵禅师上堂。从上宗乘合作么生提纲。合作么生言论。佛法两字当得么。真如解脱当得么。虽然如是。细不通风。大通车马。若约理化门中。一言才启震动乾坤。山河大地海晏河清。三世诸佛说法现前。於此明得。古佛殿前同登彼岸。无事珍重。
　　觉华照禅师上堂。总似今日老胡有望。然灯佛不如阇黎。总似今日老胡绝望。阇黎不如然灯佛。于此明得。大地微尘诸佛西天二十八祖唐土六祖天下老宿一时拈来山僧拄杖头上转妙法轮。於此明不得。百千诸佛穿你鼻孔西。天二十八祖透过你髑髅。还知么。若不知。山僧与你指出。良久曰。山河大地有甚么过。久立珍重。
　　五祖戒禅师上堂。佛病祖病一时与诸禅德拈向三门外。诸禅德。还拈得山僧病也无。若拈得山僧病。不妨见得佛病祖病。珍重。
　　智门祚禅师上堂。一法若有。毗卢堕在凡夫。万法若无。普贤失其境界。正当恁么时。文殊向甚么处出头。若也出头不得。金毛狮子腰折。幸好一盘饭。莫待糁椒姜。
　　上堂。山僧记得在母胎中有一则语。今日举似大众。诸人不得作道理商量。还有人商量得么。若商量不得。三十年后不得错举。
　　上堂。雪峰辊球。罗汉书字。归宗斩蛇。大随烧畬。且道明甚么边事。还有人明得么。试道看。若明不得。所以道斩蛇须是斩蛇手。烧畬须是烧畬人。瞥起情尘生妄见。眼里无筋一世贫。
　　洞山聪禅师上堂。教山僧道甚么即得。古即是今今即是古。所以楞严经道。松直棘曲鹄白乌玄。还知得么。虽然如是。未必是松一向直棘一向曲。鹄便白乌便玄。洞山道者里也有曲底松也有直底棘。也有玄底鹄也有白底乌。久立。
　　上堂。晨鸡报晓灵。粥后便天明。灯笼犹瞌睡。露柱却惺惺。复曰。惺惺直言惺惺。历历直言历历。明朝后日莫认奴作郎。珍重。
　　洞山宝禅师上堂。总恁么风恬浪静那里得来。忽遇洪波浩渺白浪滔天。当恁么时觅个水手也难得。众中莫有把柂者么。众无对。师曰赚杀一船人。
　　上方岳禅师上堂。旋收黄叶烧青烟。竹榻和衣半夜眠。粥后放参三下鼓。孰能更话祖师禅。便下座。
　　育王坦禅师上堂。千花竞发百鸟啼春是向上句。诸佛出世知识兴慈是向下句。作么生是不涉二途句。若识得。顶门上出气。若识不得。土牛耕石田。击禅床下座。
　　金山新禅师上堂。世间所贵者和氏之璧隋侯之珠。金山唤作驴屎马粪。出世间所贵者真如解脱菩提涅盘。金山唤作[尸@豕]沸碗鸣。且道恁么说话落在甚么处。故不是取舍心重信邪倒见。诸人要知么。猛虎不顾几上肉。洪炉岂铸囊中锥。
　　云居舜禅师上堂。唯一坚密身。一切尘中现。虾蟇蚯蚓各有窟穴。乌鹊鸠鸽亦有窠巢。正当与么时。为甚么人说法。良久曰。方以类聚。物以群分。
　　上堂。三峡道无别。朝朝祇么说。僧繇会写真。镇府出镔铁。
　　上堂。不长不短不小不大。此个道理是谁境界。咄。
　　上堂。闻说佛法两字。早是污我耳目。诸人未跨云居门。脚跟下好与三十棒。虽然如是。也是为众竭力。
　　上堂。举夹山道。闹市门头识取天子。百草头上荐取老僧。云居即不然。妇摇机轧轧。儿弄口[口*过][口*过]。
　　上堂。诸方有弄蛇头拨虎尾。跳大海剑刃里藏身。云居者里。寒天热水洗脚。夜间脱袜打睡。早朝旋打行缠。风吹篱倒唤人夫劈篾缚起。
　　上堂。云居不会禅。洗脚上床眠。冬瓜直儱侗。瓠子曲弯弯。
　　育王琏禅师上堂。文殊宝剑得者为尊。乃拈拄杖曰。净因今日恁么。直得千圣路绝。虽然如是。犹是矛盾相攻。不犯锋铓如何运用。良久曰。野蒿自发空临水。江燕初归不见人。参。
　　上堂。太阳东升烁破大千之暗。诸人若向明中立。犹是影响相驰。若向暗中立。也是藏头露影汉。到者里作么生吐露。良久曰。逢人祇可三分语。未可全抛一片心。参。
　　上堂。世法里面迷却多少人。佛法里面醉却多少人。祇如不迷不醉是甚么人分上事。
　　上堂。言锋才击义海交深。若用径截一路。各请归堂。
　　上堂。应物现形如水中月。遂拈起拄杖曰。者个不是物。即今现形也。且道月在甚么处。良久曰。长空有路还须透。潭底无踪不用寻。击香台下座。
　　上堂。白日东上。白日西落。急如投壶闪寥廓。神龙一举透无边。纤鳞犹向泥中跃。灵焰中。休凑泊。三岁孩童髽四角。参。
　　上堂。良久举起拳头曰。握拳则五岳倒卓。展手则五指参差。有时把定佛祖关。有时拓开千圣宅。今日者里相呈。且道作何使用。拍禅床曰。向下文长。付在来日。
　　承天简禅师上堂。夫遮那之境界。众妙之玄门。知识说之而莫穷。善财酌之而不竭。文殊体之而寂寂。普贤证之以重重。若也随其法性。如云收碧汉本无一物。若也随其智用。如花开春谷应用无边。虽说偏恒沙。乃同遵一道。且问诸人。作么生是一道。良久曰。白云断处见明月。黄叶落时闻捣衣。参。
　　上堂。莫离盖缠。莫求佛祖。去此二途。以何依怙。江淹梦笔。天龙见虎。古老相传。月不跨五。参。
　　上堂。一刀两段埋没宗风。狮子翻身拖泥带水。直饶坐断十方不通凡圣。脚跟下好与三十。
　　上堂。拈一放一妙用纵横。去解除玄收凡破圣。若望本分草料。大似磨砖作镜。衲僧家合作么生。良久曰实。
　　九峰韶禅师上堂。山僧说禅如虴蜢吐油捏着便出。若不捏着一点也无。何故。祇为不曾看读古今因缘。及预先排迭胜妙见知。等候升堂便磨唇捋觜。将粥饭气熏炙僧人。凡有一问一答盖不得已。岂独山僧看他大通智胜如来默坐十劫无开口处。后因诸天梵天及十六王子再三劝请方始说之。却不是秘惜。祇为不敢埋没诸人。山僧既不埋没诸人。不得道山僧曾升座。参。
　　西塔殊禅师上堂。黄梅席上数如麻。句里呈机事可嗟。直是本来无一物。青天白日被云遮。参。
　　慧力文禅师上堂。建山寂寞。坐倚城郭。无味之谈。七零八落。以拄杖敲香台下座。
　　云居亿禅师上堂。马祖才升堂。雄峰便卷席。春风一阵来。满地花狼籍。便下座。
　　玉泉皓禅师示众曰。一夜雨霶烹。打倒蒲萄棚。知事头首行者人力拄底拄。撑底撑。撑撑拄拄到天明。依旧可怜生。
　　天圣道禅师上堂。不从一地至一地。寂灭性中宁有位。释迦稽首问然灯。仁者何名为受记。便下座。
　　天衣怀禅师上堂。须弥顶上不扣金钟。毕钵岩中无人聚会。山僧倒骑佛殿。诸人反着草鞋。朝游檀特。暮到罗浮。拄杖针筒自家收取。
　　上堂。衲僧横说竖说。未知有顶门上眼。时有僧问如何是顶门上眼。师曰。衣穿瘦骨露。屋破看星眠。
　　上堂。大众集定乃曰。上来道个不审。能销万两黄金。下去道个珍重。亦销得四天下供养。若作佛法话会。滴水难消。若作无事商量。眼中着屑。且作么生即是。良久曰。还会么。珍重。
　　上堂。夫为宗师须是驱耕夫之牛夺饥人之食。遇贱即贵遇贵即贱。驱耕夫之牛。令他苗稼丰登。夺饥人之食。令他永绝饥渴。遇贱即贵。握土成金。遇贵即贱。变金成土。老僧亦不驱耕夫之牛。亦不夺饥人之食。何谓。耕夫之牛我复何用。饥人之食我复何餐。我也不握土成金。也不变金作土。何也。金是金土是土。玉是玉石是石。僧是僧俗是俗。古今天地古今日月。古今山河古今人伦。虽然如此。打破大散关。几个迷逢达磨。
　　上堂。雁过长空。影沉寒水。雁无遗踪之意。水无留影之心。若能如是。方解向异类中行。不用续凫截鹤夷岳盈壑。放行也百丑千拙。收来也挛挛拳拳。用之则敢与八大龙王斗富。不用都来不直半分钱。参。
　　上堂。髑髅常干世界。鼻孔摩触家风。芭蕉闻雷开。葵花随日转。诸仁者。芭蕉闻雷开。还有耳么。葵花随日转。还有眼么。若也会得。西天即是此土。若也不会。七九六十三收。
　　上堂。灵源绝朕。普现色身。法离断常。有无堪示。所以道。尘尘不见佛。剎剎不闻经。要会灵山亲授记。昼见日。夜见星。良久曰。若到诸方不得错举。参。
　　上堂。夜来寒霜凛冽。黄河冻结。陕府铁牛腰折。尽道女娲炼石补天。争柰西北一缺。如今欲与他补却。又恐大地人无出气处。且留者一窍与大地人出气。参。
　　上堂。虚明自照不劳心力。上士见之鬼神茶饭。中下得之狂心顿息。更有一人切忌道着。
　　上堂。光透日月明暗不收。智出圣凡贤愚不历。所以道不用低头思量难得。良久曰。是甚么。
　　上堂。青萝夤缘直上寒松之顶。白云淡泞出没太虚之中。何似南山起云北山下雨。若也会得。甜瓜彻蒂甜。若也不会。苦瓠连根苦。
　　上堂。无边剎境自他不隔于毫端。且道妙喜世界不动如来说甚么法。十世古今始终不离於当念。祇如威音王佛最初一会度多少人。若是通方作者。试为道看。良久曰。行路难。行路难。万仞峰头君自看。
　　上堂。枯桑知天风。海水知天寒。金色头陀见处不真。鸡足山中与他看守衣钵。三千大喻。八百小喻。大似泥里洗土块。四十九年三百六十余会。摩竭提国犹较些子。德山临济虽然丈夫。争似[罽-厂]宾国王一刀两段。如今若有个人鼻孔辽天。山僧性命何在。良久曰。太平本是将军致。不许将军见太平。喝一喝下座。
　　法昌遇禅师上堂。汝若退身千尺。我便当处生芽。汝若觌面相呈。我便藏身露影。汝若春池拾砾。我便撒下明珠。直得水洒不着风吹不入。如个无孔铁锤相似。且道法昌还有为人处也无。良久曰。利刀割肉疮犹合。恶语伤人恨不销。
　　上堂。春山青。春水绿。一觉南柯梦初足。携筇纵步出松门。是处桃英香馥郁。因思昔日灵云老。三十年来无处讨。如今竞爱摘杨花。红香满地无人扫。
　　上堂。拈起拄杖曰。我若拈起你便唤作先照后用。我若放下你便唤作先用后照。我若掷下你便唤作照用同时。忽然不拈不放。你向甚么处卜度。直饶会得倜傥分明。若遇临济德山便须脑门着地。且道伊有甚么长处。良久曰。曾经大海休夸水。除却须弥不是山。
　　上堂。夜半乌鸡谁捉去。石女无端遭指注。空王令下急搜求。唯心便作军中主。云门长驱。沩山队伍。列五位枪旗。布三玄戈弩。药山持刀。青原荷斧。石巩弯弓。禾山打鼓。阵排雪岭长蛇。兵屯黄檗飞虎。木马带毛烹。泥牛和角煮。赏三军犒师旅。打葛藤分露布。截海扬尘横山簸土。击玄关除徼路。多少平人受辛苦。无边剎海竞纷纷。三界圣凡无觅处。无觅处。还知否。昨夜云收天宇宽。依然带月啼高树。
　　云居元禅师上堂。寒寒。风撼竹声乾。水冻鱼行涩。林疎鸟宿难。早是严霜威重。那堪行客衣单。休思紫陌山千朵。且拥红炉火一攒。放下茱萸空中竹橛。倒却迦叶门前剎竿。直下更云不会。算来也太无端。参。
　　智海逸禅师上堂。忆得老僧年七岁时。于村校书处得一法门。超情离见绝妙绝玄。爰自染神逾六十载。今日輙出普告大众。若欲传持宜当谛听。遂曰。寒原耕种罢。牵犊负薪归。此夜一炉火。浑家身上衣。诸禅德。逢人不得错举。
　　上堂。古者道。接物利生绝妙。外甥终是不肖。他家自有儿孙。将来应用恰好。诸禅德。还会么。菜园墙倒晴方筑。房店篱穿雨过修。院宇漏时随分整。儿孙大小尽风流。
　　慧林照禅师上堂。头圆像天。足方似地。古貌棱层。丈夫意气。趯倒须弥。踏翻海水。帝释与龙王无着身处。乃拈拄杖曰。却来拄杖上回避。咄。任汝神通变化。究竟须归者里。以拄杖卓一下。
　　法云秀禅师上堂。看风使帆正是随波逐浪。截断众流未免依前渗漏。量才补职宁越短长。买帽相头难得恰好。直饶上不见天下不见地。东西不辩南北不分。有甚么用处。任是纯钢打就生铁铸成。也须额头汗出。总不恁么如何商量。良久曰。赤心片片谁知得。笑杀黄梅石女儿。
　　上堂。山僧不会巧说。大都应个时节。相唤吃椀茶汤。亦无祖师妙诀。禅人若也未相谙。踏着秤锤硬似铁。
　　上堂。秋云秋水青山满目。者里明得。千足万足。其或未然。道士倒骑牛。参。
　　上堂。寒雨细朔风高吹。沙走石扳木鸣条。诸人尽知有。且道风作何色。若识得去。许你具眼。若也不识。莫怪相瞒。参。
　　上堂。少林九年冷坐。却被神光觑破。如今玉石难分。祇得麻缠纸裹。还会么。笑我者多。哂我者少。
　　上堂。衲僧家高揖释迦不拜弥勒未为分外。祇如半偈亡躯一句投火又图个甚么。良久曰。彼彼住山人。何须更说破。
　　长芦夫禅师上堂。召众曰。江山绕槛宛如水墨屏风。殿阁凌空丽若神仙洞府。森罗万象海印交参。一道神光更无遮障。诸人还会么。良久曰。寥寥天地间。独立望何极。参。
　　梵言首座示众。南阳国师道。说法有所得。斯则野干鸣。说法无所得。是名狮子吼。师曰。国师恁么道。大似掩耳偷铃。何故。说有说无尽是野干鸣。诸人要识狮子吼么。咄。
　　开元孜禅师上堂。衲僧家向针眼里藏身稍宽。大海中走马甚窄。将军不上便桥。勇士徒劳挂甲。昼行三千夜行八百即不问。不动步一句作么生道。若也道得。观音势至文殊普贤祇在目前。若道不得。直须撩起布裙紧峭草鞋。参。
　　上堂。寒空落落大地漫漫。云生洞口水出高原。若也把定。则十方世界恍然。若也放行。则东西南北坦然。茫茫宇宙人无数。一个个鼻孔辽天。且问诸人。把定即是放行即是。还有人断得么。若无人断得。三门外有两个大汉。一个张眉握剑。一个努目挥拳。参。
　　明因赟禅师上堂。横按拄杖曰。若恁么去。直得天无二日国无二王。释迦老子饮气吞声。一大藏教如虫蚀木。设使钻仰不及。正是无孔铁锤。假饶信手拈来。也是残羹馊饭。一时吐却方有少分相应。更及堕在空亡。依旧是鬼家活计。要会么。雨后始知山色翠。事难方见丈夫心。卓拄杖下座。
　　西台辩禅师上堂。举临济无位真人语。乃召大众曰。临济老汉寻常一条脊梁硬似铁。及乎到者里。大似日中迷路眼见空花。直饶道无位真人是乾屎橛。正是泥龟曳尾。其僧祇知季夏极热。不知仲冬严寒。若据当时。合着得甚么语塞断天下人舌头。西台祇恁么休去。又乃眼不见为净。不免出一只手狼籍去也。临济一担。西台一堆。一担一堆。分付阿谁。从教撒同诸方去。笑杀当年老古锥。
　　中际遵禅师上堂。咄咄咄。井底啾啾是何物。直饶三千大千。也祇是个鬼窟。咄。
　　上堂。昨夜四更起来。呵呵大笑不歇。幸然好一觉睡。霜钟撞作两橛。
　　上堂。禾山普化忽颠狂。打鼓摇铃戏一场。劫火洞然宜煮茗。岚风大作好乘凉。四蛇同箧看他弄。二鼠侵藤不自量。沧海月明何处去。广寒宫殿白银床。咄。
　　上堂。八万四千深法门。门门有路超乾坤。如何个个踏不着。祇为蜈蚣太多脚。不唯多脚亦多口。钉觜铁舌徒增丑。拈椎竖拂泥洗泥。扬眉瞬目笼中鸡。要知佛祖不到处。门掩落花春鸟啼。
　　大中隆禅师上堂。法无异法。道无别道。时时逢见释迦。处处撞着达磨。放步即交肩。开口即齩破。不齩破。大小大。
　　上堂。夫欲智拔。先须定动。卓拄杖曰。唵苏嚧[口*悉]哩娑婆诃。归堂吃茶。
　　上堂。触境无滞底为甚么抬头不起。田地稳密底为甚么下脚不得。譬如天王赐与华屋。虽获大宅要因门入。乃曰门聻。樊哙踏开真主出。巨灵抬手锦鳞喷。参。
　　资寿岩禅师上堂。云生谷口。月满长川。樵父斫深云。渔翁钓沙岛。到者里。便是吴道子张僧繇无你下手处。良久曰。归堂问取圣僧。参。
　　上堂。乾坤肃静。海晏河清。风不鸣条。雨不破块。春生夏长。秋收冬藏。者个是世间法。作么生是佛法。良久曰。欲得不招无间业。莫谤如来正法轮。
　　本觉一禅师上堂。折半列三。人人道得。去一拈七。亦要商量。正当今日。云门道底不要别。作么生露得个消息。良久曰。日月易流。
　　地藏恩禅师上堂。竖起拳曰。或时为拳。复开曰。或时为掌。若遇衲僧。有功者赏。遂放下曰。直是土旷人稀相逢者少。
　　上堂。雨后鸠鸣。山前麦熟。何处牧童儿。骑牛笑相逐。更把短笛横吹。风前一曲两曲。参。
　　道场印禅师上堂。韶石渡头舟横野水。汾阳浪里棹拨孤烟。云月无私溪山岂异。一言合辙千里同风。敢问诸人作么生是同风底句。良久曰。八千子弟今何在。万里山河属帝家。
　　法云白禅师上堂。离娄有意。白浪徒以滔天。罔象无心。明珠忽然在掌。以手打一圆相召大众曰。还见么。良久曰。看即有分。
　　上堂。拈拄杖示众曰。山僧住持七十余日。未曾拈动者个。而今不免现些小神通供养诸人。遂卓拄杖下座。
　　元丰满禅师上堂。堪作梁底作梁。堪作柱底作柱。灵利衲僧便知落处。蓦拈拄杖曰。还知者个堪作甚么。打香台一下曰。莫道无用处。复打一下曰。参。
　　招提湛禅师上堂。六尘不恶。还同正觉。马上谁家白面郎。穿花折柳垂巾角。夜来一醉明月楼。呼卢输却黄金宅。臂鹰走犬归不归。蛾眉皓齿嗔无力。此心能有几人知。黄头碧眼非相识。啰啰哩。拍手一下下座。
　　长芦和禅师上堂。一二三四五六。碧眼胡僧数不足。泥牛入海过新罗。木马追风到天竺。天竺茫茫何处寻。补陀岩上问观音。普贤拍手呵呵笑。归去来兮秋水深。
　　资福明禅师上堂。资福别无所补。五日一参击鼓。何曾说妙谈玄。祇是粗言直语。甘草自来甜。黄连依旧苦。忽若鼻孔撩天。逢人切忌错举。参。
　　云峰璇禅师上堂。休去。歇去。一念万年去。寒灰枯木去。古庙香炉去。一条白练去。大众。古人见处如日晖空。不着二边岂堕阴界。堪嗟后代儿孙。多作一色边会。山僧即不然。不休去。不歇去。业识茫茫去。七颠八倒去。十字街头闹浩浩地声色里坐卧去。三家村里盈衢塞路荆棘里游戏去。刀山剑树劈腹剜心镬汤炉炭皮穿骨烂去。如斯举唱。大似三岁孩儿辊绣球。
　　上堂。僧问如何是西来意。师曰筑着额头磕着鼻。意旨如何。师曰驴驼马载。曰向上还有事也无。师曰朝到西天暮归唐土。曰谢师答话。师曰大乘砑郎当。僧退。师乃曰。僧问西来意。筑着额头磕着鼻。意旨又如何。驴驼并马载。朝到西天暮归唐。大乘恰似砑郎当。何故。没量大人被语脉里转却。遂拊掌大笑下座。
　　雪窦宁禅师上堂。百川异流以海为极。森罗万象以空为极。四圣六凡以佛为极。明眼衲子以拄杖子为极。且道拄杖子以何为极。有人道得。山僧两手分付。傥或未然。不如闲倚禅床畔。留与儿孙指路头。
　　开先宗禅师上堂。一不做。二不休。捩转鼻孔。捺下云头。禾山解打盐官鼓。僧繇不写戴嵩牛。庐陵米。投子油。雪峰依旧辊双球。夜来风送衡阳信。寒雁一声霜月幽。
　　九座邃禅师上堂。九座今日向孤峰绝顶驾一只铁船。截断天下人要津。教他挥篙动棹不得。有个锦标子。且道在甚么人手里。拈拄杖曰。看看。向道是龙刚不信。等闲夺得始惊人。
　　中竺妙禅师上堂。去年梅。今岁柳。颜色馨香。喝一喝。良久曰。若不得者一喝。几乎道着依旧。且道道着后如何。眼睛突出。

　　列祖提纲录卷第十
　　列祖提纲录卷第十一

　　　　武林十八涧理安禅寺住持娄东行悦集
　　五参提纲
　　清凉益禅师上堂。大众立久。乃谓之曰。祇恁么便散去。还有佛法道理也无。试说看。若无。又来者里作么。若有。大市里人丛处亦有。何须到者里。诸人各曾看还源观．百门义海．华严论．涅盘经诸多策子。阿那个教中有者个时节。若有。试举看。莫是恁么经里有恁么语是此时节么。有甚么交涉。所以道。微言滞於心首。尝为缘虑之场。实际居于目前。翻为名相之境。又作么生得翻去。若也翻去。又作么生得正去。还会么。莫祇恁么念策子。有甚么用处。
　　上堂曰。出家人但随时及节便得。寒即寒热即热。欲知佛性义。当观时节因缘。古今方便不少。不见石头和尚因看肇论云会万物为己者其唯圣人乎。他家便道圣人无己靡所不己。有一片言语唤作参同契。末上云。竺土大仙心。无过此语也。中间也祇随时说话。上座。今欲会万物为自己去。盖为大地无一法可见。他又嘱云。光阴莫虚度。适来向上座道。但随时及节便得。若也移时失候。即是虚度光阴。於非色中作色解。上座。于非色中作色解即是移时失候。且道色作非色解。还当不当。上座。若恁么会便是没交涉。正是痴狂两头走。有甚么用处。上座。但守分随时过好。珍重。
　　上堂。尽十方世界皎皎地无一丝头。若有一丝头。即是一丝头。
　　天台韶国师上堂。古圣方便犹如河沙。祖师道非风幡动仁者心动。斯乃无上心印法门。我辈是祖师门下客。合作么生会祖师意。莫道风幡不动汝心妄动。莫道不拨风幡就风幡道取。莫道风幡动处是甚么。有云附物明心不须认物。有云色即是空。有云非风幡动应须妙会。如是解会与祖师意旨有何交涉。既不许如是会。诸上座便合知悉若於者里彻底悟去。何法门而不明。百千诸佛方便一时洞了。更有甚么疑情。所以古人道。一了千明。一迷万惑。上座。岂是今日会得一则。明日又不会也。莫是有一分向上事难会。有一分下劣凡夫不会。如此见解。设经尘劫。祇自劳神乏思无有是处。
　　上堂。毛吞巨海海性无亏。纤芥投锋锋利无动。见与不见会与不会唯我知焉。乃有颂曰。暂下高峰已显扬。般若圜通遍十方。人天浩浩无差别。法界纵横处处彰。珍重。
　　上堂。僧问。承古有言。若人见般若即被般若缚。若人不见般若亦被般若缚。既见般若为甚么却被缚。师曰你道般若见甚么。曰不见般若为甚么亦被缚。师曰你道般若甚么处不见。乃曰。若见般若不名般若。不见般若亦不名般若。且作么生说见不见。所以古人道。若欠一法不成法身。若剩一法不成法身。若有一法不成法身。若无一法不成法身。此是般若之真宗也。诸上座相共证明。令法久住国土安宁。珍重。
　　上堂。古者道。如何是禅。三界绵绵。如何是道。十方浩浩。因甚么道三界绵绵。何处是十方浩浩底道理。要会么。塞却眼。塞却耳。塞却舌身意。无空阙处。无转动处。上座作么生会。横亦不得竖亦不得。纵亦不得夺亦不得。无用心处亦无施设处。若如是会得。始会法门绝拣择。一切言语绝渗漏。曾有僧问作么生是绝渗漏底语。向他道口似鼻孔甚好。上座。如此会自然不通风去。如识得尽十方世界是金眼眼睛。无事珍重。
　　上堂。僧问。天下太平。大王长寿。如何是王。师曰日晓月明。曰如何领会。师曰谁是学人。乃曰。天下太平。大王长寿。国土丰乐。无诸患难。此是佛语。古不易今不迁。一言可以定古定今。会取好。诸上座。佛法不是者个道理。要会么。言发非声。色前不物。始会天下太平大王长寿。久立珍重。
　　清凉钦禅师上堂。且住得也。久立尊官及诸大众。今日相请勤重。此个殊功比喻何及。所以道。未了之人听一言。祇者如今谁动口。便下座立。倚拄杖而告众曰。还会么。天龙寂听而雨华。莫作须菩提帧子画将去。且恁么信受奉行。
　　上堂。某甲本欲居山藏拙养病过时。柰缘先师有未了底公案。出来与他了却。时有僧问如何是先师未了底公案。师便打曰祖祢不了殃及儿孙。曰过在甚么处。师曰过在我殃及你。
　　百丈恒禅师上堂。乘此宝乘直至道场。每日劳诸上座访及。无可祇延。时寒不用久立。却请回车。珍重。
　　上堂。诸上座。适来从僧堂里出来。脚未跨门限便回去已是重说偈言了也。更来者里不可重重下切脚也。古人云参他不如自参。所以道森罗万象是善财之宗师。业惑尘劳乃普贤之境界。若恁么参得。与善财同参。若不肯与么参。却归堂向火参取胜热婆罗门。珍重。
　　永明潜禅师上堂。佛法显然。因甚么却不会。诸上座。欲会佛法。但问取张三李四。欲会世法。则参取古佛。丛林无事久立。
　　报慈言导师上堂。凡行脚人参善知识。到一丛林放下瓶钵。可谓行菩萨道能事毕矣。何用更来者里举论真如涅盘。此是非时之说。然古人有言。譬如披沙识宝。沙砾若除真金自现。便唤作常住世间具足僧宝。亦如一味之雨一般之地。生长万物大小不同甘辛有异。不可道地与雨有大小之名也。所以道方即现方圆即现圆。何以故尔。法无偏正随相应现。唤作对现色身。还见么。若不见。也莫闲坐地。
　　罗汉仁禅师上堂。报恩者里不曾与人拣话。今日与诸上座拣一两则话。还愿乐么。诸上座。鹤胫长。凫胫短。甘草甜。黄檗苦。恁么拣辨还惬雅意么。诸上座。莫是血脉不通泥水有隔么。且莫错会。珍重。
　　报恩则禅师上堂。诸上座尽有常圆之月。各怀无价之珍。所以月在云中虽明而不照。智隐惑内虽真而不通。无事久立。
　　归宗真禅师上堂。诸上座见闻觉知祇可一度。祇如会了。是见闻觉知不是见闻觉知。要会么。与诸上座说破了也。待汝悟始得。久立珍重。
　　栖贤圆禅师上堂。出得僧堂门见五老峰。一生参学事毕。何用更到者里来。虽然如此。也劳上座一转了也。珍重。
　　五云逢禅师上堂。诸上座舍一知识参一知识。尽学善财南游之式样。且问上座。祇如善财礼辞文殊。拟登妙峰谒德云比丘。及到彼所。何以德云却於别峰相见。夫教意祖意同一方便终无别理。彼若明得此亦昭然。诸上座。即今簇着老僧是相见是不相见。此处是妙峰是别峰。脱或从此省去。可谓不孤负老僧。亦常见德云比丘。未尝剎那相舍离。还信得及么。
　　瑞鹿先禅师上堂。大凡参学。未必学问话是参学。未必学拣话是参学。未必学代语是参学。未必学别语是参学。未必学捻破经论中奇特言语是参学。未必捻破祖师奇特言语是参学。若于如是等参学任你七通八达。于佛法中傥无见处。唤作乾慧之徒。岂不闻古德道。聪明不敌生死。乾慧岂免苦轮。诸人若也参学。应须真实参学始得。行时行时参取。立时立时参取。坐时坐时参取。眠时眠时参取。语时语时参取。默时默时参取。一切作务时一切作务时参取。既向如是等时参。且道参个甚人。参个甚么语。到者里须自有个明白处始得。若不如是。唤作造次之流。则无究了之旨。
　　保明诚禅师上堂。如为一人。众多亦然。珍重。
　　尧峰暹禅师上堂。冬去春来。楼阁门开。若也入得。不用徘徊。诸上座。还向者里入得也未。若也入得。所以古人道。是处是弥勒。无门无善财。若也入之未得。自是诸上座狂走。更不忉忉。久立珍重。
　　功臣如禅师上堂。召大众曰。还知道圣僧同诸人到者里么。既劳尊降。焉敢稽留。久立珍重。

　　晚参提纲

　　百丈海禅师每上堂。有一老人随众听法。一日众退唯老人不去。师问曰汝是何人。老人答曰。某非人也。於过去迦叶佛时曾住此山。因学人问大修行人还落因果也无。某对曰不落因果。遂五百生堕野狐身。今请和尚代一转语。贵脱野狐身。师曰汝问。老人曰大修行人还落因果也无。师曰不昧因果。老人于言下大悟。作礼曰。某已脱野狐身。住在山后。敢乞依亡僧津送。师令维那白椎告众食后送亡僧。大众聚议。一众皆安。涅盘堂又无病人。何故如是。食后师领众至山后岩下。以杖挑出一死野狐。乃依法火葬。师至晚上堂举前因缘。黄蘗便问。古人错祇对一转语堕五百生野狐身。转转不错合作个甚么。师曰近前来向汝道。蘗近前打师一掌。师拍手笑曰。将谓胡须赤。更有赤须胡。
　　药山俨禅师晚参上堂。众集。师曰。今日请决疑。上座在甚么处。其僧出众而立。师下禅床把住曰。大众。者僧有疑。便与一推。却归方丈。
　　赵州谂禅师晚参。今夜答话去也。有解问者出来。时有僧便出礼拜。师曰比来抛砖引玉。却引得个[墼-凵]子。
　　临济玄禅师一日谓普化克符二上座曰。我欲於此建立黄蘗宗旨。汝且成禠我。二人珍重下去。三日后普化却上来问。和尚三日前说甚么。师便打。三日后克符上来问。和尚前日打普化作甚么。师亦打。至晚小参曰。有时夺人不夺境。有时夺境不夺人。有时人境两俱夺。有时人境俱不夺。
　　德山鉴禅师晚参示众曰。今夜不答话。问话者三十棒。时有僧出礼拜。师便打。僧曰。某甲话也未问。和尚因甚么打某甲。师曰汝是甚处么人。曰新罗人。师曰未跨船舷好与三十棒。
　　睦州陈尊宿晚参谓众曰。汝等诸人还得个入头处也未。若未得个入头处。须觅个入头处。若得个入头处。已后不得孤负老僧。时有僧出礼拜曰某甲终不敢孤负和尚。师曰早是孤负我了也。又曰。明明向你道尚自不会。何况盖覆将来。又曰。老僧在此住持不曾见个无事人到来。汝等何不近前。时有一僧方近前。师曰。维那不在。汝自领去三门外与二十棒。曰某甲过在甚么处。师曰枷上更着扭。
　　汾阳昭禅师为并汾苦寒乃罢夜参。有异比丘振锡而至谓师曰。会中有大士六人。柰何不说法。言讫而去。师密记以偈曰。胡僧金锡光。为法到汾阳。六人成大器。劝请为敷扬。
　　仙宗玭禅师久不上堂。大众入方丈参。师曰。今夜与大众同请假。未审还给假也无。若未闻给假。即先言者负。珍重。
　　漳州罗汉院守仁禅师晚参。师曰。物物本来无处所。一轮明月印心池。便归方丈。
　　五祖演禅师晚参。举德山云。今夜不答话。问话者三十棒。众中举者甚多。会者不少。且道向甚处见德山。有不顾性命者试出来道看。若无。山僧为大众与德山老人相见去也。待德山道今夜不答话问话者三十棒。但向伊道某甲话也不问。棒也不吃。你道还契他德山老人么。到者里须是个汉始得。况某甲十有余年海上参寻。见数人尊宿自为了当。及到浮山会里直是开口不得。后到白云门下齩破一个铁酸豏。直得百味具足。且道豏子一句作么生道。乃曰。华发鸡冠媚早秋。谁人能染紫丝头。有时风动频相倚。似向阶前斗不休。(古今晚参上堂示众之语甚多。此举先宗大槩。余不及录)

　　小参提纲(四节)

　　真净文禅师仰山结夏小参。举拂子云。耶耶。尽十方世界。若凡若圣若僧若俗若草若木。尽向拂子下成佛作祖。无前无后一时解脱。还有不解脱者么。设有。命若悬丝。又抚掌云。知音者少。所以此个事论实不论虚。参须实参悟须实悟。若纤毫不尽总落魔界。岂不见古人道。平地上死人无数。过得荆棘林是好手。如今人多是得个身心寂灭前后际断。一念万年去。休去歇去。似古庙里香炉去。冷湫湫地去便为究竟。殊不知却被此胜妙境界障蔽自己。正知见不能现前。神通光明不得发露。或又执个一切平常心是道以为极则。天是天地是地山是山水是水僧是僧俗是俗。大尽三十日小尽二十九。此依草附木不知不觉一向迷将去。忽然问他我手何似佛手。便道是和尚手。我脚何似驴脚。便道是和尚脚。人人尽有生缘处那个是上座生缘处。便道某是某州人。是何言欤。且莫错会好。凡百施为要平常一路子以为稳当。定将去合将去。更不敢别移一步。怕堕坑落堑。长时一似双盲底人行路。一条拄杖子寸步抛不得。紧把着凭将去步步依倚。一日若道眼豁开顿觉前。非抛却杖子撒开两手。十方荡荡七纵八横东西南北无可不可。岂可一向倚他门户。傍他行脚。有甚快活自己。毕竟如何。不见云门道。而今天下老和尚多是师承学解露布葛藤。印板上打来模子里脱出。当人若是明去。何不一切临时。又不见临济云我者里是活祖师西来意。把来便用立处皆真。他不说古又如何今又如何。者语得那语不得。那里是虚者里是实。你与我拈出丝毫许实底道理来看。此盖当人眼不开。自无见处。一向承虚接向。百般忌讳自缠自缚。直饶与么说。当下忽然见得倜傥分明去。也是棺木里瞪眼。如今还有无师智自然智不与万法为侣者烜赫底丈夫汉。[齿*(虎-儿+且)][齿*(虎-儿+且)]齖齖千变万化。见我恁么胡言汉语。便好近前蓦口掴。拽下椅子掷向三门外。喝散大众。岂不快哉。还有么。良久。若无。且看老僧骑案山跳入你诸人眼睛里。七颠八倒呵佛骂祖去也。喝一喝下座。
　　楚石琦禅师结夏小参。眨上眉毛早蹉过。开得口来已话堕。祖师关棙少人知。徧界茫茫脚踏火。声前展演赚杀阇黎。句后商量翻成途辙。一踢踢翻大海水。一拳拳倒须弥山。犹未是性躁汉在。何况起模画样诈哑佯聋。断妄攀缘求真解脱。大似认髑髅作水。买朱砂画月。驴年解休歇么。寿山不惜口业为你诸人点破。竖拂子云。还见么。者个是文殊门。若从文殊门入者。山河大地墙壁瓦砾教你背尘合觉。击拂子云。还闻么。者个是观音门。若从观音门入者。松风涧向鸦呜鹊噪教你返本还源。到个里证不动尊成无上觉。更须知有顶门一窍。还委悉么。麦秋晨气润。槐夏午阴清。复举庞居士参马大师。不与万法为侣是什么人。大师云待汝一口吸尽西江水却向汝道。师颂云。盖天盖地一句子。马师尽力提不起。好笑青原接石头。逢人但问庐陵米。
　　结夏小参。或有旃檀丛林旃檀围绕。或有荆棘丛林荆棘围绕。或有旃檀丛林荆棘围绕。或有荆棘丛林旃檀围绕。汝等诸人横担拄杖紧峭芒鞋。者边那边东去西去。在那个丛林中。若在旃檀丛林则是金毛狮子。能纵能夺能杀能活。若在荆棘丛林则是狐狼野犴。不能纵不能夺不能杀不能活。随群逐队怖死贪生。椎杀千个万个有什么罪过。且如五种丛林交互围绕时。唤作金毛狮子又是狐狼野犴。唤作狐狼野犴又是金毛狮子。毕竟唤作什么。能纵不能纵能夺不能夺能杀不能杀能活不能活。又如何定当。若定当得出。许你天下横行。若定当不出。九旬无解脱之期。百劫受沉沦之苦。复举僧问赵州如何是咬人狮子。州云。皈依佛皈依法皈依僧。莫咬老僧。师云。者僧也只是个喋屎狗。为甚么赵州一见便撒屎撒尿。彩奔龊家。
　　结夏小参。摩竭陀国亲行此令。抵死要知换却性命。设使悬崖撒手自肯承当。绝后再苏欺君不得。也是棺木里瞠眼。凤山者里无许多事。寻常只是九十日为一夏。黄陈米饭苦益菜羹。尊胜寺前迭迭青山不尽。西兴渡口茫茫白浪无穷。行也任你行坐也任你坐。出也任你出入也任你入。卷舒自在彼此何拘。却不许埋在声色堆头。亦不许离他声色。总不与么还作么生。锦衣公子贵。林下道人高。复有颂云。拈却东山水上行。熏风殿阁生微凉。住山不费纤毫力。自有人提折脚铛。
　　呆庵庄禅师结夏小参。一心不生万法无咎。汝等诸人发志参禅早是不着便。何况听他绳床上老宿说玄说妙举古举今以当宗乘。远之远矣。即今要与本地相应。直须从前放下。百不知百不会。向生佛已前着一只眼看是什么。忽然拶破虚空。便见十方世界尽是圆觉伽蓝。何处更有山河大地。来山僧与么道。也是作死马医。若是超宗越格底衲僧。着着自有出身之路。拈拄杖。大众中还有超宗越格底衲僧么。卓拄杖。泥牛昨夜遭涂炭。直至如今不见踪。
　　结制小参。心如虚空界。示等虚空法。证得虚空时。无是无非法。从上佛祖莫不以此心法。传示将来作大佛事。径山只今以此心法为大伽蓝。十方法界若圣若凡同一安居平等性智。蓦拈拄杖卓一下云。过去诸如来斯门已成就。现在诸菩萨今各入圆明。未来修学人当依如是住。观音菩萨将钱买胡饼。放下手却是馒头。卓拄杖一下。复举赵州勘婆子话。颂云。台山路上。婆子勘破。须他赵州。我道全无巴鼻。人言亦有来由。
　　恕中愠禅师结夏小参。俊快底撩起便行。似鹘提鸠。脚跟下好与三十。懵懂底三搭不回。如鱼止泺。脑门上不销一锥。古今天地古今日月古今人伦。好不增一毫。丑不减一毫。以大圆觉为我伽蓝。画地为牢刑名斯着。身心安居平等性智。沉埋鬼窟尘虑尤多。灵岩寺里明日结夏。今夜小参亦不说妙谈玄。亦不设期立限。三条椽下七尺单前。一任诸人横眠倒卧渴饮饥餐。管取心华发明照十方剎。其或情存限量堕在见闻。他时后日有人索饭钱在。莫言不道。复举世尊在摩竭陀国说法。是时白夏。乃谓阿难曰。诸大弟子人天四众。我常说法不生敬仰。我今入因沙臼室中坐夏九旬。忽有人来问法。汝代我说一切法不生一切法不灭。言讫掩室而坐。颂云。白夏时将至。垂慈勉进修。人天不敬仰。岁月自迁流。法法无生灭。头头有放收。九旬聊掩室。恩大实难酬。
　　了庵欲禅师结夏小参。季春已去孟夏到来。衲僧分上不用安排。岂不见道尽乾坤大地是沙门一只眼。尽乾坤大地是沙门全身。何觉不圆何修不证。所以大觉世尊二千年前灵山会上钉虚空中铁橛。开福山僧四月十五日与见前大众驾平地上铁船。逆长风而把舷。节清歌而扣舷。卓拄杖云。翡翠踏翻荷叶雨。鹭鸶冲破竹林烟。喝。
　　荆叟珏禅师结夏小参。我此一宗正令全提。如暴风卒雨鼓荡无前。石火电光追奔不及。举意即迷源。抬眸已蹉过。不是目前法。莫生种种心。纵汝三种互修克期取证。第二头第三首万拄千撑转见气急。殊不知髑髅未具己眼先明。呱地一声千了百当。然虽如是。亲证者万无一二。错会者数有河沙。
　　用彰俊禅师结夏小参。结却布袋口。三世诸佛六代祖师天下老和尚眼不得妄视。耳不得妄听。口不得妄言。足不得妄举。一禁禁住无丝毫走作。谓之圆觉伽蓝九旬禁制。醋瓮中虫子有什么出头分。殊不知此道如净日轮升太虚空无幽不烛。如涂毒鼓轻轻一挝闻者皆丧。虽然只如道居有破有居空破空。二幻既空中亦不立。毕竟唤什么作涂毒鼓。唤什么作净日轮。喝一喝。大丈夫儿合自由。信脚踏翻知见窟。
　　结夏小参。世尊三昧迦叶不知。迦叶三昧阿难不知。阿难三昧商那和修不知。商那和修三昧优波鞠多不知。从上佛祖三昧既是各各不知。且佛佛授受授个什么。祖祖传持传个什么。三月安居克期取证证个什么。东土衲僧还也奇特。一个个气宇如王。击碎圆觉伽蓝。截断平等性智。妙用纵横无是不是。山僧三昧诸人总知。诸人三昧山僧总知。大众。且道所知三昧是何形段聻。拈拄杖卓一下。智者聊闻猛提取。莫待天明失却鸡。
　　古林茂禅师结夏病起小参。岁月不可把玩。老病不与人期。山僧十数日来寒热交攻正觅起处不得。何故。身相离败心如幻故。身相既离心亦如幻。佛病祖病其体亦然。五祖和尚云。病来又病皮黏骨。抖擞起来无一物。行不成步语声低。鼻孔依然高突兀。五祖老人与么说话。只能自病不能病人。既不能病人。当攒簇不得之时即不能普入众生身中全众生之病。既不能全众生之病则业识茫茫无本可据。大众。九十日内同此安居。动静寒温自宜保爱。
　　结夏小参。朱明启候圣制斯临。四海高人罢摇金锡。言无言而可及。念无念以相应。廓诸佛之妙明。同十方而聚会。所以庞居士到者里破家散宅只守现成。绵绵不漏丝毫。直下斩钉截铁。道个心空及第早是头上安头。更言与他三世诸佛把手共行。历代祖师同心同德。大似三家村里不识羞老婆东搽西抹要事人相似。有什么奇特处。只如豁开户牖万里不挂片云。坐断圆觉妙场不离平等性智一句作么生道。蒲团时倚无他事。永日寥寥谢太平。
　　结夏小参。明当结制今夜小参。举一两则古人机缘与诸人商量。非惟截断葛藤。要且显出各人自己参学眼目。庞居士云。十方同聚会。个个学无为。此是选佛场。心空及第归。庞居士也甚奇怪。只是俗气未除。既是心空。归向什么处去。无为又作么生学。然则一言易出驷马难追。若是德山临济门下。棒折也未放过在。所以山僧寻常与诸人道。一切处不明。面前有物。直得触目无滞。达得一切法空。正是面前去不尽底。又不见云门大师道。平地上死人无数。过得荆棘林是好手。与么说话大似将胡狲系在露柱。有甚快活。既出得荆棘林。又须入得荆棘林始得。所谓入林不动草。入水不动波。然后纵横得妙。左右逢源。转地回天。方有自由分。只如者僧道与么则堂中上座有长处也。且道是出耶是入耶。云门云苏嚧苏嚧。也是折锥探地。明眼汉到者里若作佛法商量。正是平地死人。不作佛法商量。坐在荆棘林里。三千里卖却布单特为此事而来。何曾梦见。十方聚会选佛场开长期百二十日。诸人若善参详。明取生佛未具已前。透顶透底便是没量汉也。阿呵呵。也大奇。摇扇取凉。伸脚打睡。三万六千日。自倒还自起。咄咄咄。
　　结夏小参。法不孤起仗境方生。明朝结制斯临。未举西天法令。今夜小参时至。且开东山家筵。啰啰招。啰啰摇。啰啰送。义出丰年。不是心不是佛不是物。俭生不孝。寸钉入木。以大圆觉为我伽蓝。一句当天。八万法门生死路绝。恁么会得。九十日内自然水到渠成别有商量。万煅炉中试看花飞雪片。正恁么时如何。明明百草头边事。不比杨岐栗棘蓬。
　　结夏小参。教中道有大陀罗尼门名为圆觉。流出一切清净菩提涅盘真如解脱。咄云。释迦老子是什么热椀鸣声。把他三世诸佛所得秘要法门一时泼撒了也。至於三七日中思惟是事。掩室摩竭不措一辞。亦是未了公案。我此一众。善观者不以眼。善听者不以耳。善言者不以言。善迹者不以迹。眼耳不有言迹俱忘。能信自心悉皆是佛。纵饶未信佛亦无殊。麻三觔乾屎橛殿里底亦不出此个时节。阿呵呵。钟楼上念赞。床脚下种菜。风动树头摇。地肥茄子大。喝一喝。长连床上九十日内有粥有饭。
　　结夏小参。时节迁流。结制忻逢於此日。光阴倐忽。工夫不到不方圆。诸人既善参详。山僧宜加勉励。示诸佛慈悲之方便。显衲僧正令之全提。佛来也打祖来也打。粉骨碎身未足酬。秦地不收汉地不管。直入千峰万峰去。廓神机於未兆。悬智照於无私。如斯九十日中一一珠回玉转。虽然如是。只如栢岩开粥度夏。仰山种粟烧畬。毕竟明什么边事。卓拄杖云。一举四十九。
　　结夏小参。佛法无人说。虽慧莫能了。击拂子云。尘说剎说炽然说三世一切说。释迦弥勒文殊普贤登刀山入镬汤饮洋铜吞热铁。横说竖说直说曲说。穷尽未来无间歇。是汝诸人十二时中还曾得闻也未。若也闻得。今夜人天众前不妨露个消息。若也不闻。亦不欠少。所以个事在诸佛分上不增。在众生分上不减。迷则常居凡下。悟则即为圣贤。到者里便好放出金毛狮子。哮吼一声惊天动地。岂不见云门大师道。尽十方世界乾坤大地以。拄杖画一画云百杂碎了也。三乘十二分教达磨西来。放过即不可。若不放过。不消一喝。云门只解步步登高。不解随机应变。较之德山临济齐眉共瞩同死同生。截铁斩钉能纵能夺。何啻千里万里。且道临济德山有什长处。不属凡不属圣。不属修不属证。不住有为不住无为。黄河三千年一度清。是汝诸人九十日内不得忘却平等性智。击拂子云。雪峰道底。
　　无文灿禅师结夏小参。孟夏渐热仲夏极热。自有天地以至于今。无一丝毫许差别。若是有灵骨底衲僧。才出母胎便解知时识节。去随芳草归逐落花。具足见闻觉知。受用见闻觉知。无生可护无制可结。虽然。要会孟夏渐热易。旻会仲夏极热难。要会仲夏极热易。要会孟夏渐热难。难难。九十日中君自看。复举五祖结夏上堂。结夏无可供养大众。作一家晏管顾诸人。遂举手云。啰啰招。啰啰摇。啰啰送。莫怪空疎。伏惟珍重。师拈云。老东山龙肝凤髓百味具足。争柰美食不中饱人餐。
　　结夏小参。大华藏海渺无边际。江河溪涧流入其中咸失本名。鱼龙虾蠏游泳其中咸失本性。三世诸佛於中成等正觉。一切众生於中流浪生死。现前大众於中成就无功用学。拈拄杖卓一下云。开先拄杖子一口吸乾了也。三世诸佛一切众生现前大众毕竟向什么处行履。良久云。曹溪波浪如相似。无限平人被陆沉。复举香严云去年贫未是贫。今年贫始是贫。去年贫尚有卓锥之地。今年贫锥也无。师拈云。还会么。正[打-丁+瓜]着开先痒处。
　　结夏小参。实际理地不受一尘。南赡部洲本来清净。无端西天竺国有个不识好恶底。将一片烂麻皮结个圈子安在平地。经今二千余年。推不去拽不动。递代祖师大机大用如马祖百丈。正知正见如南阳大随。手段恶辣如德山临济。眼目端正如赵州云门。也只是傍观有分。哑。青天白日有恁么事。大唐国里可杀无人。荐福虽则与他同路行。且不与他同处宿。今夏兄弟在此相聚。遇饭吃饭遇茶吃茶。热则乘凉困则打睡。九十日内。第一不得道着解结二字。道着贬尚镬汤炉炭地狱。谨白。复举云门问僧云今夏做什么。僧云和尚实问某甲即道。门云做贼人心虚。师拈云。云门等闲致一问。者僧便作佛法祇对。克由叵耐。不知者跛脚阿师当时打杀佛与狗子吃底棒在什么处。来夜问取首座。
　　笑隐欣禅师结夏小参。与么与么。头上安头。不与么不与么。斩头觅活。德山小参不答话。先行不到。赵州小参要答话。末后大过。山僧寻常只管九十日为一夏。热则取凉饥来吃饭。有时白云高卧听月下之疎钟。有时村市逻斋振云中之金锡。不作佛法商量。亦非世谛流布。阿呵呵。头上一堆尘。脚下三尺土。[齿*(虎-儿+且)][齿*(虎-儿+且)]齖齖且过时。莽莽卤卤河沙数。复举百丈再参公案。师云。以机夺机以的破的。百丈亲遭三日聋。黄檗后来惊吐舌。延平剑合兮宁窥牛斗之光芒。陶壁梭飞兮不恋风云之旧迹。堪笑禅流眼似眉。座中谁是仙陀客。
　　南石禅师结制小参。明日结制今夜小参。摩霄俊鹘便合乘时。止泺困鱼徒劳激浪。高亭隔江望见剎竿。横趋而去。脚跟下好与三十。玄沙筑破脚指。遂云达磨不来东土。二祖不往西天。顶门上犹欠一槌。自余央央庠庠莽莽卤卤。堪作什么。北山今夜且放一线道。学道犹如守禁城。昼防六贼夜惺惺。中军主将能行令。不动干戈致太平。古人恁么说话。正是老婆心太切。不辞带水复拖泥。虽然。且道谁是中军主将。莫是见闻知觉底么。莫是语言动静底么。且喜没交涉。若向者里承当得去。何翅白衣拜相。善财入楼阁。香岩闻击竹。灵云见桃花。总不出者个时节。阿呵呵。一即三三即一。牧羊海畔女贞花。拒马河边望夫石。石击赤赤土画簸箕。从教眼[目*答][强-弓+目]。复举古德偈云。护生须是杀。杀尽始安居。会得个中意。铁船水上浮。圆悟老祖云。且道杀个甚么。杀众生物命是凡夫见解。杀六贼烦恼是座主见解。杀佛杀祖是大阐提人见解。衲僧分上毕竟杀个什么。只知开口易。不觉舌头长。

　　解制提纲

　　真净文禅师解夏小参。有问话者么。乃以拂子击禅床云。天地造化有阴有阳有生有杀。日月照临有明有暗有隐有显。江河流注有高有下有壅有决。明王治化有君有臣有礼有乐有赏有罚。佛法住世有顿有渐有权有实有结有解结也。四月十五。十方法界是圣是凡若草若木。以拂左边敲云。从者里一时结。举拂子云。总在拂子头上。还见么。乃喝云解也。七月十五日。十方法界若草若木乃圣乃凡。以拂子右边敲云。从者里一时解。举拂子云总在拂子头上。还见么。乃喝云祇如四月十五已前七月十五已后。且道是解是结。举拂子云。总在拂子头上。还见么。乃喝云。诸高德。此三喝中有一喝是金刚王宝。剑有一喝是踞地狮子。有一喝是探竿影草。若人一一辨得。始见临济大师道出常情。黄檗被掌。大愚遭筑。虽相去三二百年。许你亲为嫡子。然后大开不二妙门。权诸祖道摧邪显正。扶宗立教整顿颓纲。纵大知见耀大法眼。不动本际决胜魔军。乃喝云。更须知有一喝不作一喝用。到者里须是具烁迦罗眼。向未屙已前蓦提得去。诸德。且道提得个什么。良久喝一喝下座。
　　圆悟勤禅师解夏小参。年丰岁稔道泰时清。唱太平歌乐无为化。护生既满蜡人愈氷。秋色澄澄金风拂拂。正当恁么时。说什么释迦弥勒文殊普贤德山临济。向上向下有事无事。直下一时坐断。直得风飒飒地。人人分上壁立千仞。各各面前飞大宝光。且不落夤缘一句作么生道。[樊-大+鹿]峰头倒卓。石笋暗抽枝。
　　密庵杰禅师解夏小参。竖起拂子。还见么。敲禅床云。还闻么。只此见闻非见闻。无余声色可呈君。个中若了全无事。体用何妨分不分。古人八字打开了也。恁么见得便见杰上座今夏九十日内入大光明藏中呼唤森罗万象明暗色空情与无情。上至非非想天下至空轮水际。一切蠢动含灵尽向拂子头上安居同时禁足。不说佛不说祖不说玄不说妙。不守蜡人氷不怜鹅护雪。只是应时应节不失其宜。大尽三十日小尽二十九。饥餐渴饮任运腾腾。佛界不收魔界不摄。直得皇风荡荡帝道平平。野老讴歌渔人罢唱。而今一夏周毕。驱遣各归所止。随家丰俭。长者长法身短者短法身。逍遥自在任性方圆而无拘执。众中忽有个衲僧出来道。长老长老。我行脚走徧天下。每见善知识小参普说。尽是攒花簇锦结角罗纹说得盛水不漏。或大机大用驱耕夫牛夺饥人食。呵叱列祖挤排先圣。如风雷电卷。看者不容眨眼。今夜如此提持。全无巴鼻全无滋味。如蚊子上铁牛相似。直是无下嘴处也令人疑着。到者里如何对他即是。棒将去得么。喝将去得么。莫是跳下禅床归方丈得么。不然别将两转新鲜语答将去得么。如斯理论尽是诸方用过底药方。非但起人膏肓之疾不得。益令增他重病。既总不与么。如何即是。而今向佛祖说不到处。天下老和尚扬下不用底对他。非唯对他。且要闻者见者荡尽胸中禅道佛法知见。人人如狮子王咤沙地哮吼一声壁立万仞。若他道使人疑着。只对他道大疑之下必有大悟。复举僧问云门大师。初秋夏末前程有人问。未审对他道什么。门云大众退后。僧云过在什么处。门云还我九十日饭钱来。师云。平如镜面崄若刀山。者僧有破牢关底机谋。云门善用不战屈人兵底手段。虽然如是。鼻孔在灵隐手里。
　　雪岩钦禅师解夏小参。无解无结犹是空中钉橛。有修有证何异捕风捉月。所以龙兴一夏百二十日只与现前清众早眠晏起淡饭粗茶。如三家村里田舍翁挈挈波波只与么过。不敢将一丝毫丛林规矩束缚诸人。是汝诸人便与么撒手撒脚拂践得去。十二时中不妨七穿八穴东倒西櫑。逆顺卷舒纵横自在。击拂子云。白云更在青山外。复举沩山问仰山子一夏不上来。仰云。锄得一片畬。种得一箩粟。沩云子可为不虚过。仰云和尚如何。沩云日中一食夜后一宿。仰云和尚亦不虚过。道了乃吐舌。沩云寂子何得自伤己命。师拈云。沩山与仰山是则子传父业足可观光。逗到下稍又却递相矛盾。可谓父不父子不子矣。龙兴今夏亦无所作亦不空过。且道与古人是同是别。井底蟾蜍吞却月。
　　解夏小参。九旬禁足。东廊上西廊下灼然寸步不移。休夏自恣。据此堂坐此座不妨走尽天下。恁么见得犹是露布葛藤。未具透关眼在。且作么生是透关眼。有向天地未形以前生佛既兴以后知得落处者么。若有。道林三百六十骨节从顶至踵被伊一时觑透。其或未然。后五日去到诸方且居门外。
　　解夏小参。九旬禁足三月护生。逗到功成行满。依前日午三更。龙渊水风恬浪静。獭径桥雾锁云横。去者自去住者自住。坐者自坐行者自行。因甚如此。杖头纵有通霄路。且共扶持折脚铛。复举夹山和尚示众云。闹市门头识取天子。百草头上荐取老僧。与么说话正是妄认前尘分别影事。若是端拱垂衣孤峰独宿。未梦见在。汝等诸人要见夹山么。还识仰山么。竖拂子云。一状领过。
　　楚石琦禅师解夏小参。诸仁者。百了千当名为无事人。若到诸方管取明窗下安排。永祚者里放过即不可。何谓如此。百了千当底犹在半途。岂不见圆悟和尚道。以世谛法接人去落在世谛法中。以祖佛机接人去落在祖佛机中。以向上拈提接人去落在向上拈提中。以恁么恁么接人去落在恁么恁么中。以不恁么不恁么接人去落在不恁么不恁么中。以总不恁么总不恁么接人去落在总不恁么总不恁么中。直饶万里无片云。青天也须吃棒。当知此事不从他处得来。我王库内无此刀。此刀不离王库内。末后一句始到牢关。把断要津不通凡圣。九十日末后句作么生道。朱夏火云烧碧洞。清秋危露滴金盘。复举僧问云门树凋叶落时如何。门云体露金风。师云。者僧若道个谢师答话。云门大师管取有理难伸。山僧即不然。树凋叶落时如何。拈起拄杖。才伫思。打下法堂。免致诸方简点。
　　解夏小参。金风扇野。素月流天。远水平铺。纤云尽卷。是处蝉声噪晚。连山木叶惊秋。明明无覆藏。历历绝渗漏。高不在绝顶。富不在福严。乐不在天堂。苦不在地狱诸。仁者。只如生死交谢寒暑迭迁。解结相寻光阴似箭。无位真人毕竟向什么处安着。披蓑侧笠千峰外。别水浇蔬五老前。复举翠岩夏末示众云。一夏已来为兄弟说话。看翠岩眉毛在么。保福云作贼人心虚。长庆云生也。云门云关。师颂云。杰出丛林是翠岩。舌元不动为谁谈。如今且喜眉毛在。铁额铜头总未谙。
　　解夏小参。报恩一夏说的。诸人一夏参的。须知说的不道一字。参的不资一法。不道一字说而无说。不资一法参而无参。参而无参。真参。说而无说。真说。所以道。十方同聚会。个个学无为。此是选佛场。心空及第归。大丈夫不可受人处分也。心空及第。压良为贱。成佛作祖。爱圣憎凡。总不与么。无绳自缚。直下如狮子儿哮吼一声。狐狼野犴一时屏迹。如涂毒鼓一击。远近闻者皆丧。九旬制满又作么生。寻常恰似秋风至。无意凉人人自凉。复举洞山与密师伯参鄂州哲禅师。哲问曰阇黎近离什么处。山云湖南。哲云观察使姓什么。山云不得他姓。哲云名什么。山云不委他名。哲云还治事否。山云自有廊幕在。哲云还出入否。山云不出入。哲云岂不出入。洞山拂袖便行。明日哲入僧堂云。昨日对二阇黎一转语不稔。今请二阇黎道。若道得开粥相待过夏。速道速道。山云大尊贵生。师云。要会尊贵么。报恩不开者两片皮。诸人向什么处摸索。
　　解夏小参。平地上吃交。郎当不少。脚跟下嗟过。笑杀旁观。即心即佛非心非佛。此地无银二两。俗人沽酒三升。更有不唧[口*留]底。风前月下几度沈吟。海角天涯一生流浪。西天以蜡人为验。我者里以竹篦为验。唤作竹篦则触。不唤作竹篦则背。速道速道。拟议不来劈脊便棒。复举长庆云。净洁打迭了也。却近前就我觅。我劈脊与你一棒。有一棒到你。你须生惭愧。无一棒到你。你又向什么处会。雪窦云。雪窦即不然。净洁打迭了也。直须近前。我劈脊与你一棒。有一棒到你你即受屈。无一棒到你与你平出。但与么会。师云。众中商量道。坐在净洁地上必须打迭。近前觅的吃棒有分。觅的是病。棒即是药。所以雪窦云有一棒到你你即受屈。无一棒到你与你平出。杜撰禅和如麻似粟。殊不知二大老一个掘地为坑。一个夷井塞灶。皆欲坐致太平。争柰反招怪笑。毗婆尸佛早留心。直至如今不得妙。
　　解夏小参。临济宗风直须辨主。若不辨主有眼如盲。所以道。不容拟议斩全身。始得名为主中主。灵锋宝剑常露现前。拟犯锋铓横尸万里。一等担拄杖行脚。还曾辨得主么。你若辨得主。见他禅床上老汉才开口动舌。背却法堂着草鞋便行。较有些子衲僧气息。但与么软嫩嫩地无骨头相似。见人说有便着有。说无便着无。十二时中全没主宰。将什么敌他生死消他信施。埋没自己屈辱先宗无过此人。才方结制又见解夏。日复一日岁复一岁。待阎老子征饭钱。迟了。何不及早回头。仔细寻思看是什么道理。髑髅常干世界。鼻孔摩触家风。万里神光顶后相。直下会得。转凡成圣只在片时。其或未然。换手搥胸去在。复举外道问佛昨日说何法公案。师颂云。行尽江南数十程。晓风残月入华清。朝元阁上西风急。都入长杨作雨声。
　　恕中愠禅师解夏小参。达磨不来东土。二祖不往西天。水长船高泥多佛大。翠岩一夏与兄弟东语西话唐丧光阴。灵岩只管九十日为一夏。鹅护雪。蜡人氷。铁弹子。者一火络索。总拈来抛向背后。日不待火而热。月不待风而凉。三家村里臭老婆全无伎俩。十字街头醉翁子太杀风流。目机铢两底有甚数。粘牙缀齿底有什数。
　　解夏小参。安居制满一念万年。布袋头开百了千当。天南地北无非圆觉妙场。溪东溪西总是国王水草。与么与么。锄得一片畬种得一箩粟。不与么不与么。日中一餐夜后一寝。与么不与么不与么却与么。拈出倚天长剑截断露布葛藤。直得上无攀仰下绝己躬。常光现前壁立万仞。正与么时是汝诸人还知者个消息么。若也未知。未免向净洁地上抛沙撒土去也。世尊初生下时。一手指天一手指地。周行七步目顾四方乃云。天上天下惟我独尊。岂不是者个消息。西天四七东土二三。或行棒或行喝。或堂前辊球或室中安水。岂不是者个消息。自余麻三斤乾屎橛庭前栢树子后园驴吃草。赵州勘婆话百丈野鸭话。虽则三头两面万别千差。岂不总是者个消息。如斯理论俯狥机宜。明眼人前是什寐语。不见道向上一路千圣不传。学者劳形如猿捉影。蓦拈拄杖卓一卓云。百杂碎。没窠臼。拈得鼻孔失却口。拟欲将身北斗藏。应须合掌南辰后。复说偈云。夏罢抽单何处去。劝君权息此时心。诸方炉鞴如灰冷。少室门庭似海深。若要悟明超佛祖。莫将知解当胸襟。惺惺石畔堪行乐。共听松风演正音。
　　呆庵庄禅师解夏小参。绝顶寥寥。乱山矗矗。不离当处即是道场。何假对扬方称佛事。更说什么长期短期克念摄念。摩竭提国早涉繁辞。毗耶离城翻成剩语。只如沩山问仰山云子一夏作得个什么。虾为子屈。仰山云鉏得一片畬种得一箩粟。有什共语处。沩云子一夏可谓不空过。何不与伊本分草料。仰问沩云和尚一夏作得个什么。不妨卖俏。沩云日间一餐夜间一寝。随搂搜汉。仰云和尚一夏可谓不空过。互相欺瞒。今夜忽有人问径山一夏作个什么。只向他道步步踏着实地。且道是空过不空过。拈拄杖画一画云。鹤有九皋难翥翼。马无千里谩追风。
　　解夏小参。目前无法。法外无心。心法俱忘。理事交彻。上无攀仰。下绝己躬。头头显示真机。物物全彰妙用。如我按指海印发光。汝暂举心尘劳先起。释迦老子满面惭惶。汝但外息诸缘内心无喘。心如墙壁乃可入道。达磨大师一场漏逗。大抵丛林以小参为家教。汝等诸人每日着衣吃饭有什么过。七旬夏满不妨去住自由。老僧住持事繁。更不叨叨唠唠。击拂子。知恩者少。负恩者多。复举翠岩夏末示众云。一夏与兄弟东语西话。看翠岩眉毛在么。师云。一夏东语复西话。翠岩方便苦无多。眉毛打失浑闲事。争免全身入草窠。

　　列祖提纲录卷第十一
　　列祖提纲录卷第十二

　　　　武林十八涧理安禅寺住持娄东行悦集
　　解制提纲
　　了庵欲禅师解夏小参。昔本不曾结。今也何须解。解结本无心。无缚无脱者。恁么恁么。森罗万象彻底孤危。大地山河通上崄峻。不恁么不恁么。太阳门下日日三秋。明月堂前时时九夏。恁么中有不恁么不恁么中却恁么。一切智通无障碍。拈灯笼来佛殿里。将山门安灯笼上。敢问大众。九十日内还得相应也未。其或未然。山僧却有个方便。蓦拈拄杖卓一下云。西风一阵来。落叶两三片。复举明招行脚时到泉州兴教坦和尚处。坦谓云。行脚高士。一人所在亦须到。半人所在亦须到。明招便问。一人所在即不问。如何是半人所在。坦无语。后来却令小师问明招。如何是半人所在。招云你要识半人所在么。也只是个弄泥团汉。应庵和尚拈云。我闻独眼龙。果然只具一只眼。今日忽有衲僧问如何是半人所在。劈脊便棒。更问如何是一人所在。便与趂出。何故。一不做。二不休。师云。等是弄泥团汉。应庵老人较些子。复成一颂举似大众。兴教提持不受谩。明招随例弄泥团。棒头有眼明如日。要识真金火里看。
　　小参。万里无寸草。出门便是草。嘉州大象蓦翻身。陕府铁牛惊绝倒。逢人不出。卖狗悬羊。打破镜来。天荒地老。是则金沙混杂。非则玉石俱焚。不有本分钳锤。难明向上一窍。卓拄杖云。一曲少林无孔笛。从来多是逆风吹。
　　小参。秋风凉。秋夜长。三期已满。作么商量。以字不成。八字不是。黄牛角指天。四脚垂过鼻。我首座出世也。我首座牧牛也。我首座行脚也。我首座来也。是法住法位。世间相常住。威音已前道得。正是第二句。还我第一句来。击拂子云。三要印开朱点窄。未容拟议主宾分。复举僧问云门。秋初夏末。前程忽有人问。作么祗对。门云大众退后。僧云过在什么处。门云还我九十日饭钱来。师云。者僧贪程太速。云门薄处先穿。有问本觉。只向道十里长亭。五里短堠。过在什么处。劝君更尽一杯酒。西出阳关无故人。
　　小参。长期短期。日面月面。一毛端上乾坤。石火光中闪电。你有拄杖子与你拄杖子。你无拄杖子夺却你拄杖子。人平不语水平不流。山僧三十年前海上参寻。只是遇茶吃茶遇饭吃饭。寒则向火热则取凉。朝悠悠莫悠悠。不知白尽少年头。逗到被人推出住山把人杓柄。宁免颟顸儱侗。有时半夜穿针。有时空中觅缝。若非现前尊众戮力赞成。便见将东作西指南为北。草满法堂苔封古屋。所以今夏堂中兄弟虽曰不多。尽是诸方罗笼不住呼唤不回底汉。扫除异见稠林。拈却佛病祖病。那更永福禅师在此辅车与唇齿相似。卓拄杖云。一曲少林无孔笛。逆风吹了顺风吹。
　　古林茂禅师解夏小参。秋初夏末东去西去。万里无寸草处去。出门便是草。拟向什么处去。古人事不获已开却通天大路。又谓之清净大寂灭海。与诸人同出同入。初无私毫差别彼我之相。直下会得九十日内功不浪施。明朝自恣之辰一任东去西去。只不得向万里无寸草处去。何故。盖为诸人未曾踏着者一路子。所以前头大有事在。雪峰云。尽大地是解脱门。把手拽不入。云门云。尽大地是解脱门。枉作佛法会却。一处不通两处失功。两处不通触途成滞。山僧道。尽大地是解脱门。过去未来现在三世诸佛尽在里许。汝诸人亦在里许。拈拄杖云。拄杖子亦在里许。且道还有不在里许者么。良久喝一喝云。空将未归意。说向欲行人。
　　解夏小参。九十日长期告满。二千年旧话重圆。然则修证在人本无处所。无缚无脱不即不离。於此证中毕竟无证。杀之与活尽属菩提。生与不生俱名般若。南天台北五台。一切智智清净无二无二分。无别无断故。拈须弥山秤作十二两。海神知贵不知价。拽占波国共新罗斗额。王母昼下云旗翻看。看古岸何人把钓竿。复举古人道。九旬禁足鱼游网。三月安居鸟入笼。生杀尽时蚕作茧。如何透得者三重。师卓拄杖云。将成九仞之山。不进一篑之土。
　　解夏小参。一夏九十日。明朝事方毕。修证既无功。光阴尽虚掷。虽然如是。便与么去也不孤负诸人。岂不见昔有老宿一夏不与兄弟说话。有僧云不敢望和尚说佛法。得闻正因两字也得。老宿云。若是正因。一字也无。道了叩齿云。适来无端与么道。隔壁老宿闻云。好一釜羹被两颗鼠粪污却。老宿牢关把断水泄不通。者僧不善其机上他钩线。若不得隔壁老宿与他注破。几乎虚度一生。虽然。且道者僧还肯也无。后来雪窦和尚拈云。谁家锅里无一颗两颗。入水方见长人。山僧与么告报。也是官路贩私盐。是汝诸人须是皮下有血始得。毕竟如何。不因夜来雁。争见海门秋。复举先育王夜参云。少室无门户。如何便得通。夜深宁耐立。听我话西东。师召大众云。也有权也有实也有照也有用。只是不得恁么会。珍重。
　　解夏小参。五祖和尚云。一即三三即一。牧羊海畔女贞花。拒马河边望夫石。石击赤赤土画簸箕。从教眼[目*答]眵。五祖老人虽则大启玄关。要且无佛法道理。保宁一夏与兄弟东语西话。句句字字尽是透顶醍醐。夏末秋初东去西去。切不得孤负老僧。何故。千年田。八百主。甜瓜甜。苦瓠苦。坐断上头关。超出佛与祖。复举文殊三处度夏。迦叶白椎欲摈出。即见有无量世界。一一世界有一一佛一一文殊一一迦叶。世尊问迦叶云。汝欲摈那个文殊。迦叶罔然。师云。大小迦叶。有头无尾。毕竟如何。西天令严。久立。
　　解制小参。时光易失。解夏斯临。砌畔蛩吟。林间蝉噪。金风扇野。黄叶飘空。只此见闻。更无余事。直得九旬之内无丝毫虚弃之功。历劫无明当下氷消瓦解。向上更有事在。露出狮子爪牙。其间别有商量。未免当门按剑。所以古人道。譬如雁过长。空影沉寒水。雁无遗踪之意。水无留影之心。只者灵锋阿谁敢拟。太阳门下日日三秋。诸人若善参详。管取功成果满。正与么时如何。万机罢尽龟藏六。一性圆明鹤出笼。
　　解夏小参。三月安居克期取证。一念未生前拈却佛祖病。是汝诸人二六时中还得相应也未。若未得相应。九十日饭钱放过也不妨。只是不得道见保宁来。岂不见云门大师道。直得尽乾坤大地无纤毫过患。犹是转句。不见一色始是半提。更须知有全提时节。大小云门举话也不了。临济云。有一人常在途中不离家舍。有一人常在家舍不离途中。那一个合受人天供养。恁么说话犹在半途。既在途中说什么家舍。既在家舍便须忘却途中。所谓道人行处如汤销氷。箭既离弦无返回势。有底道途中即是家舍。家舍即是途中。与么见解也未梦见临济汗臭气在。不如他兴化道。我在南方行脚一遭。拄杖头不曾拨着一个会佛法的。却有衲僧气息。个事如击石火闪电光。构得构不得未免丧身失命。其间一个半个转得身吐得气。当头坐断不受差排。脚跟下推勘得来未免黑洞洞地。良久云。休休。着甚来由。春了夏。夏了秋。秋了冬。无事晚来江上望。三三两两钓渔翁。
　　南石琇禅师解制小参。诸方提唱贵在出格。才升堂小参。便要举入门便棒入门便喝话。望州亭与汝相见话。隔江招手话。见僧便面壁话。直使龙睛鹘眼莫能窥觑。鹙子目连安能凑泊。谓有宗师手段。高则高矣。妙则妙矣。其柰法道衰微。利根者少。正如方木逗圆窍。安能吻合。径山相席打令看风使帆。不惜带水拖泥。一任诸方笑怪。久参上士不在多言。晚进初机莫嫌苦口。出家人弃舍父母不顾奉养已为不孝。是名教之罪人矣。期在悟明心地。续佛慧命。广度众生。如是则非便报答今生父母养育以成大孝。直使累世父母冤亲俱获解脱。岂小可哉。若只区区碌碌。今日三明日四。戒律不能持。禅定不能习。甚至伤风化玷宗社。非但为名教罪人亦是法门之罪人矣。一旦生死来到将何抵敌。舍此报身难逃沦坠。古人谓牢狱未是苦。地狱未是苦。袈裟下失却人身是为苦也。药石之言可不铭佩。众中忽有一个出来道。长老长老好合取臭口。山僧只得向明窗下安排。何故。近代三吴并百越。个般作略眼中稀。复举九峰虔禅师因僧问。西天夏末有人得道。此间夏末还有得道者么。九峰云有。僧云何者是。九峰云。头戴午夜月。脚踏黄金地。今日忽有问径山此间夏末有人得道么。径山但答云无。忽更问云何谓无。便向他道个个眉毛横眼上。人人鼻孔大头垂。且道九峰是径山是。便下座。
　　笑隐欣禅师解夏小参。万机不到百匝千重。一句全提七穿八穴。万里无寸草。出门便是草。浏阳洞山前不遘邨后不迭店。中峰明日解制。今夜一彩两赛去也。拈拄杖画一画云。透过一字关。摵碎三玄要。狸奴白牯笑不休。露柱灯笼皆[跳-兆+孛]跳。因甚如此。一家有事百家忙。复举沩山示众云。行脚高士直须向声色里睡眠。声色里坐卧始得。疎山出问云。如何是不落声色句。沩山竖起拂子。疎山云此是落声色句。沩山便归方丈。疎山不契遂辞香严。严云何不且住。疎山云某甲与和尚无缘。严云有何因缘不契试举看。疎山遂举前话。严云某甲有个话。疎山云道什么。严云言发非声。色前不物。疎山云元来此中有人。乃嘱香严云。师兄向后有个住处。某甲却来相见。沩山至晚问香严云。问声色话底矮阇黎在么。严云已去也。沩云向子道什么。严云某甲亦曾对他来。沩云试举看。严云言发非声色前不物。沩山云他道什么。香严云他深肯之。沩山失笑云。将谓者矮子有长处。元来只在者里。此子向后设有住处。近山无柴烧。近水无水吃。师云。众中商量尽道沩山用向上爪牙。惜乎疎山失却一只眼。殊不知正是沩山失却一只眼。却被疎山勘破。中峰恁么道。诸人还甘么。
　　用彰俊禅师解夏小参。秋江清浅时。白鹭和烟岛。本无迷悟人。只要今日了。既是本无迷悟。又要了个什么。好诸禅德。顶门正眼照古照今。脑后神光无内无外。虽则人人本具各各现前。其柰妄想执着不能了此。兹值圣制将圆。僧欲自恣。便从今日了将去。不妨七穿八穴十字纵横。若了不去。三十年后换手埵胸莫言不道。
　　解夏小参。解却布袋口。拔脱拄杖根。朝游天台。莫往南岳。是你诸人分上事。有佛处不得住。无佛处急走过。亦是你诸人分上事。山河无隔碍。光明处处通。普贤菩萨乘此光明现神通百变。从象口入从象鼻出。从象耳入从象眼出。诸人还知么。若也知。皇恩佛恩一时报毕。若也不知。便请还常住九十日饭钱来。咄。
　　尔密澓禅师小参。洞山云。秋初夏末。各各向东去西去。直须万里无寸草去。有曰出门便是草。有曰直得不出门亦是草。洞山老祖与二尊宿忘却自家四大五脏。尽力提持。恐人入草。今日东山解制。腊节初临春气未至。正值烧痕满界。众兄弟。直须向乾茅丛里信手拈来。寸寸琼枝缕缕玉叶。不妨和身卧在荆棘林中。累地辊他十七八辊。起来通身荆棘。非但佛祖难亲。饶他舜若多神拟着则鲜血淋漓。纵使腊月三十索债盈门难以近傍。东山如是告报。大似出客颠狂。自露通身丑恶。虽然。也不错举。

　　冬夜提纲

　　雪岩钦禅师冬夜小参并谢梅磵首座。冬至月头卖被买牛。冬至月尾卖牛买被。全提古佛规猷。突出衲僧巴鼻。可中一个半个不受人瞒。才闻举着剔起眉毛嗔叫吼地。笑道二祖甘不丈夫。断臂求心埋没自己。殊不知深雪堆中自有磵底寒梅一树清香[旖-大+(立-一)]旎。卓拄杖云。嗅得着。只者是。举洞山道。有一物黑似漆。常在动用中。动用收不得。师云。可煞自由。过在什么处。师云。两手分付。泰首座道。过在动用中。师云。相随去也。若是护圣门下则不然。有一物明似日。不在动用中。动用中无不得。且道还有过也无。若有个汉出来道无。山僧未免也拈出一颗断江柑子聊陈薄供。卓拄杖一下云。莫怪空疎。伏惟珍重。
　　冬夜小参。阳升阴伏。汉宫添一线之长。日暧霜明。鲁史书五云之瑞。直得飞雪谷发寒氷光焰。集云峰抽石笋枝条。君子道长。小人道消。鹏搏海运也。九万里而扶遥。
　　高峰妙禅师冬至举僧问古德云。一阳来复日长一线。未审佛法长多少。古德云长一线。后有古德云一线长。师拈云。就窠打劫。还他三老本分钳锤。若谓佛法短长。端的未梦见在。今日忽有人问西峰佛法长多少。只向他道东西十万南北八千。
　　中峰本禅师冬至示众。乾三连。坤六断。慈明揭堂上之榜文。阳未复。阴已消。洞山掇座元之果桌。两重公案皎如白昼。千年活计莹若澄潭。金毛狮子摆脱铁锁而奋迅游行。踏碎东西天目。玉角麒麟掣断锦蝇而轩昂步骤。冲开前后溪山。坚氷浮野水而不知。春信寄寒梅而未觉。夜后灯笼眼活。朝来露柱心空。共发挥劫外风规。同指点寰中节令。诸禅德。还知么。你若道年年冬至吃斋。岁岁一阳听法。铁酸饀铁蒺藜互相抛掷。牛尾拂牛皮鼓撩乱激扬。任你鼓两片唇皮。向曲录床上说向天也得。说向地也得。说得阴消阳长也得。说得阳消阴长也得。我只管一日钵盂两度湿。冬至寒食百单五。是固是矣。你还知只个不管底。正是生死根株无常羁锁。正未曾透脱在。所以道此宗难得其妙。切须仔细用心。古今多少伶俐人。向一色边立定主宰。一切处禅将去。禅也禅得。是你若不亲向自己脚跟下卒地断嚗地折一回。殊不知和个禅底亦不曾脱他轮回生死。此事是博地凡夫立地便要向他佛祖头上坐卧。要於一剎那顷将他积劫根深蒂固底轮回生死连底一翻翻转。是谓大事因缘。岂口出耳入而能及之者哉。如果未相应。且不要人别求方便。但只於十二时全身放下。单单靠取个所参话头。日亦然夜亦然。行亦然坐亦然。生亦然死亦然。乃至上刀山入剑林亦皆然。更不生第二念。只么纯一无杂挨拶将去。久久纯熟。和个亦然底同时脱略。心空及第其在斯焉。正与么时。唤一阳作六阴也得。唤六阴作一阳也得。唤全消是长亦得。唤全长是消亦得。唤不长不消即长即消总得。可谓真正衲子本色道流。遇缘即宗应时纳佑。又何一物能拘绊哉。虽然。还不唤今日作一阳来复得么。待别有消息时却来吐露。久立。
　　恕中愠禅师冬至小参。海寺荒凉。岩峦攒拱。门外寒潮浸月。庭前古木号风。人人眼见耳闻。一一超今迈古。戢玄机於未兆。藏冥运於即化。慈明揭榜堂前鬼门贴卦。洞山掇退果桌欺陷平人。若非智眼洞明。尽作奇特话会。所以道参禅须透祖师关。学道要穷心路绝。心路不绝祖关不透。未免受他寒暑变迁生死笼罩。拈拄杖云。此土西天十万程。冬至寒食一百五。复举沩山示众云。仲冬严寒年年事。晷运推移事若何。仰山进前叉手立。沩山云我也知你答者话不得。却问香严你作么生会。香严云某甲偏答得者话。乃叉手进前立。沩山云赖遇寂子不会。拈云。沩山将引二子向氷枯雪老之时作一家燕。熊掌驼峰下箸厌喂管。弦鼉鼓声彻云霄。远近观瞻莫不歆艳。及乎分付家财。依然却成吴越。击拂子。当初只道茅长短。斫却元来地不平。
　　至节小参。古佛心。只于今。明月照幽谷。寒涛助夜砧。先德与么吐露。可谓千钧之弩要待勍敌发机。万斛之舟不为[土*幻]堂创设。若是沧溟上客阃外将军。捩转船头踏翻射垛。自然中的於机先。岂用瞻风於五两。所以道。譬如狮子王哮吼。狮子儿闻之皆增勇健。不见洞山问兴平云如何是古佛心。兴平云汝心便是。洞山云虽然如是犹是某甲疑处。兴平云恁么即问取木人去。大众。者些子见不破踏不着。饶伊辩如满慈。智如鹙子。未免痴狂外边走。今夜正当群阴剥尽一阳来复之时。聊与诸人聚话片时。敢问诸人。且洞山与么问。兴平与么答。莫是将错就错借路经过么。莫是真实相为拳踢相赴么。如斯品论。郑州出曹门。只如兴平末后云恁么即问取木人去。此一转语太煞慈悲。多少人向者里错会。有能於此拨开胸襟伸得口气。何止醍醐灌顶。苟或未然。陋巷不骑金色马。回来却着破襕衫。
　　楚石琦禅师冬至小参。垂万里钩。驻千里乌骓。布漫天网。打冲浪锦鳞。如大力魔王道。我待一切众生成佛。尽众生界空。无有众生名字。我乃发阿耨多罗三藐三菩提心。广额屠儿放下屠刀道我是千佛一数。早是不唧[口*留]。更向长连床上坐。长连床上卧。眼盵瞪地杀不死羊相似。万年一念有什么益。不如泥猪疥狗却有出离之期。明明向你道。开口不在舌头上。要急相应。来日是书云。复举临济道。万法是心光。诸缘惟性晓。本无迷悟人。只要今日了。师云。既无迷悟。了个什么。从前汗马无人识。只要重论盖代功。
　　愚庵及禅师冬至小参。群阴欲去未去之际。一阳欲生未生之时。伐鼖鼓以考鸿钟。会人天而提祖令。今夜不说菩提涅盘真如解脱。不说即心即佛非心非佛不是心不是佛不是物。洞山掇退果桌。祭鬼神茶饭阿谁肯吃。慈明揭榜堂前弄猢狲家具。笑杀傍观。叉手进前进前叉手。奴见婢殷懃。天寒人寒大家在者里无孔铁锤。鲁公台山书云。汉女宫中测日。知时识节却堪持论。自余立机立境行棒行喝。全锋敌胜同死同生。正按傍提横来竖去。和泥合水截铁斩钉。七十三八十四等。是鬼家活计。於诸人分上料掉没交涉。喝。一年三百六十日。四时八节。春了夏。夏了秋。秋了冬。不觉不知过了三百六十日。明朝便是冬至。前来许多络索既是总用不着。自己分上合作么生。喝。点铁化为金玉易。劝人除却是非难。
　　冬至因事小参。千载南屏古道场。目前无法可商量。群阴销尽阳生也。四海同瞻化日长。如是则钟鼓山林依旧。太平气象维新。人人脚跟下辉大宝光。个个顶门上开正法眼。鹊噪鸦鸣深谈实相。牧讴渔唱共演真乘。当头坐断八面玲珑。正令全提十方通畅。有时夺人不夺境。有时夺境不夺人。有时人境两俱夺。有时人境俱不夺。临济大师满肚无明通身担板。要且费力不少。居一切时不起妄念。於诸妄心亦不息灭。住妄想境不加了知。於无了知不辨真实。释迦老子钉桩摇橹抱桥柱洗浴。有什快活处。山前一片闲田地。叉手叮咛问祖翁。几度卖来还自买。为怜松竹引清风。老东山虽则熟处难忘。却较些子。忽有个衲僧出来道。长老长老恁么也得。不恁么也得。喝。和泥合水汉。不见道时人住处我不住。时人行处我不行。不是与人难共住。大都缁素要分明。复喝一喝。复举僧问古德万境来侵时如何。德云莫管他。师云。万境来侵莫管他。情尘瞥起便周遮。大圆宝镜明如日。汉现胡来等不差。
　　古林茂禅师冬至小参。霜凝氷冻。阴极阳生。日南长至。吾道大亨。拈拄杖云。拄杖子横。山河大地一齐横。拄杖子竖。山河大地一齐竖。拄杖子不横不竖。山河大地自山河大地。灯笼自灯笼。露柱自露柱。所以道。是法住法位。世间相常住。只如云门大师道。拈灯笼向佛殿里。将山门来灯笼上。虾蟆[跳-兆+孛]跳上天。蚯蚓蓦过东海。是常住耶非常住耶。日东上。月西没。循环三百六十几个。解知窠窟。窠窟不知。绝毫绝牦。庭前石笋抽条也。会见高枝宿凤雏。复举僧问灵云如何是佛法大意。云云(临鸩砧临鸩砧)井底种林檎。僧云学人不会。云云今年桃李贵。一颗直千金。大慧和尚云。者个公案自古至今无人拈出。山僧不惜口业更为注破。临鸠砧。井底种林檎。今年桃李贵。一颗直千金。师云。大众。灵云答者僧话。且道与临济在黄檗问佛法的的大意。三度吃六十拄杖。是同是别。若道是同。法无同相。若道是别。佛法岂有两般。常爱大慧云。我者里说蚌蛤子禅。开着口便见心肝五脏。只者便是。虽然。也是大都城里撮马粪汉。
　　冬至小参。冬至一阳生。寒食一百五。葭管才惊暖律回。岭头又见梅花吐。时节不相饶。昨日有人从燕京来。说上都路上雪深一丈。军民马匹冻死饥死动以万计。是汝诸人火炉头打坐。粥足饭足。焉知有与么事。诸上座。从上来事。也须同前决择。古人拈一机示一境在你面前。堆不前挽不后。吞不下吐不出。他时后日触事面墙。也道曾见保宁来。即今三百六十骨节八万四千毛窍明知是生死根本。何曾昧却一丝毫许。祖师云。门门一切境。回互不回互。回时更相涉。不尔依位住。须弥山上[跳-兆+孛]跳。大洋海底横行。针眼里跃出冲浪锦鳞。冷灰中拨起亘天烈焰。直得如是。也只是三家村里卖草鞋底相识。有甚用处。然则官不容针私通车马。山深水寒日上月下。跛驴踏倒摘茶轮。草庵卸下琉璃瓦。卓拄杖喝一喝云。德山临济来也。
　　冬夜小参。昨夜三更失却牛。天明起来失却火。东讨西寻不见踪。元来贼是家亲做。是汝诸人还认得家亲也无。若也认得。十二时中无纤毫过患。不为物转。不为境碍。不为凡圣所缠。不为生死所缚。随分着衣吃饭。自然坐断报化佛头。祖师云。心随万境转。转处实能幽。随流认得性。无喜亦无忧。既不为物所转。不为境所碍。如何又说心随万境转。转处实能幽。大抵参禅须要究理而参。即今山不可唤作水。水不可唤作山。俗不可唤作僧。僧不可唤作俗。须是随他境转始得。忽然山不是山水不是水。僧不是僧俗不是俗。你面前无我我面前无你。夹山云。目前无阇黎。座上无老僧。云月是同。溪山各异。便是转处实能幽也。当知此性即是清净广大寂灭平等本际廓彻灵明通达万法一切不疑本有之性。无量劫来未曾变易。阴消阳长冬去春来何曾昧却一丝毫许。虽然如是。也须实到者个田地始得。若也不实。不要掠虚。有佛处不得住。无佛处急走过。三千里外摘杨花。开口不在舌头上。卓拄杖喝一喝。复举僧问径山諲禅师。掩息如灰时如何。山云犹是时人公干。僧云干后如何。山云耕人田不种。僧云毕竟如何。山云禾熟不临场。应庵和尚云。凤阁香残。雪巢夜冷。半窗明月。和气蔼然。正与么时。且道归宗与径山还有相见分也无。见与不见即且置。只如者僧与么问。还具眼也无。其或未然。云藏无缝袄。鸟宿不萌枝。师云。打鼓弄琵琶。相逢两会家。九年人不识。几度过流沙。
　　冬至小参。冬至一阳生。拄杖长丈二。击碎破沙盆。大地载不起。三世诸佛窥觑无门。历代祖师无提掇处。如今衲僧家道。我向阴阳未剖世界未立已前便知有向上巴鼻。婢视声闻。奴呼菩萨。驱逐南泉赵州。轻忽德山临济。把他从上老宿埋向大屎坑里。殊不知简点将来正是依草附木精灵。也未梦见衲僧汗臭气在。前三后三。一九二九。黄牛角向天。火里芦花秀。忽然焰发氷河烧着帝释鼻孔。东海娑竭罗龙王恶发气冲牛斗。卓拄杖喝一喝。
　　冬节小参。一生二。二生三。三生万物。井底红尘蔽日。山头白浪滔天。翻身百草头边。跳出劫初田地。智不到处切忌道着。入水见长人。我宗无语句亦无一法为人。波斯入闹市。以思无思之智返思灵焰之无穷。释迦老子与天帝释相争佛法甚闹。云门大师忍俊不禁。来山僧拂子头上呵呵大笑。且道笑个甚么。我笑释迦老子二千年前不善输机甘心受屈。当时若下者一着。免致笑杀旁观。毕竟如何。卓拄杖云。寒山拾得。
　　冬至重建寝堂小参。豁开户牖。重新旧日规模。当轩者谁。坐断圣凡途辙。碧眼胡僧罔措。释迦弥勒犹是他奴。灯笼露柱掀眉。文殊普贤权作走使。描不成画不就。扑落非他物。花簇簇锦簇簇。纵横不是尘。逴得便去。山河并大地。踏着便瞋。全露法王身。自古自今说玄说妙缁素不分者如稻麻竹苇。就理就事变通逸格者能有几人。灵利汉。没窠臼。知是般事便休。且道知底是甚么事。寒来暑往。阴极阳生。庭前玉树花开早。也胜东山水上行。卓拄杖喝一喝。
　　冬至小参。形兴未质。山河大地甚处得来。名起未名。无位真人突出难辨。顶门上时时显现。眼睛里处处纵横。举拂子云。看看。德山临济来也。也有权也有实也有照也有用。佛来也打祖来也打。且道还曾打着也无。岂不见兴化道。我在南方行脚一遭。拄杖头未曾拨着一个会佛法底。花根本艳。虎体元斑。子细简点将来。也是死水里浸却。及到大觉。被脱下衲衣痛打一顿。却言我在大觉棒头方始深明临济先师在黄檗吃棒底道理。者个便是打着底样子。所以精金百炼要须本分钳。锤山僧七五年前也曾举此话来。有云兴化气宇如王。因甚向大觉棒头方始发明临济在黄檗吃棒底道理。我者里拄杖子走遍四天下。拨着一个便是会佛法底。他时后日免得递相钝置。有底便道山僧只解扶强不能扶弱。殊不知自有分付处。兄弟。时光可惜不易。来此聚头。只知者边那边岂解知惭知愧。古人小参谓之家教。在今诸方大段不同。须要起模画样方为格外提持。暨乎本分商量未免麻缠纸裹。从上诸圣岂无方便为人。一千七百祖师机缘尽是控你诸人入处。若要乾坤坐断逸格超宗。截铁斩钉不通凡圣。须是没量大汉始得。阴阳消长。日月迁流。焰发氷河。花开碓觜。大尽三十日。小尽二十九。总不干诸人分上事。久立珍重。
　　用彰俊禅师冬至小参。群阴欲剥未剥。金乌冰得觜团圞。一阳欲生未生。玉兔冻得脚曲录。不可作佛法商量。不可作世谛流布。便与么会。三世诸佛六代开士天下老和尚入地狱如箭。不与么会。三世诸佛六代开士天下老和尚入地狱如箭。与么不与么总不会。天在一粒粟中。海在一毫端上。浮幢王华藏界总在眉毛眼睫间。三世诸佛六代开士天下老和尚无逃遁影处。当与么时。唤什么作阴。唤什么作阳。然虽如是。事无一向。云黄山顶有片无阴阳地。不萌枝上开不萌花。无影树头结无影果。芳腾六合。香喷大千。为复是神通妙用。为复是法尔如然。拈拄杖画一画。乾坤一合地胡饼。日月两轮天气球。
　　冬节小参。慈明揭榜。上一画长下三画短。弄假像真。玉泉布裈书千佛名。书万菩萨名。弄巧得拙。黄梅石女夜生儿。儿生子。子生孙。匝地普天总是临济种草。所以双林会中一个个头顶天脚踏地。阴阳不能移。寒暑不能变。当与么时。也无晷运推移。亦无日南长至。然固如是。未可如是。试请从一九头数到犂耙出时。吽吽。前头大有寒在。喝一喝。
　　了庵欲禅师冬至小参。前佛性命后佛纪纲总在者里。把住则六阴充塞。放行则一阳复生。不说笋迸石头。不说花开铁树。只教行者击鼓小参。且免诸人大家瞌睡。委悉么。眼若不睡诸梦自除。心若不异万法一如。拈须弥山秤作二两。东头卖贱西头卖贵。任是本色衲僧。到此也无辨处。岂不见临济问黄檗佛法的的大意。被打六十拄杖。及至高安滩上便解知归。兴化道。我在南方行脚一遭。拄杖头未尝拨着一个会佛法底。逗到大觉堂前。卸下衲衣痛领一顿。却言我於此时亲见临济先师在黄檗吃棒底意旨。诸禅德。全锋敌胜未是作家。遗剑刻舟岂堪持论。虽然。若不蓝田射石虎。几乎悞杀李将军。
　　冬至小参。坐立俨然。宾主历然。百千法门同归方寸。河沙妙德总在心源。直得无边剎境自他不隔於毫端。十世古今始终不离於当念。又说甚晷运推移日南长至。禅之与道拈放一边。妙之与玄置之一处。山僧不作佛法商量。诸人不作世谛流布。明朝起来净洗了面。大佛殿上礼拜烧香。依旧只是寻常事例。县桥头李八伯半醒半醉。不觉起来呵呵大笑。且道笑个什么。壁上安灯盏。堂前置酒台。闷来打三碗。何处得愁来。复举洞山冬夜掇退果桌公案。师云。太阿横案凛凛神威。宝鉴当台澄澄光彩。只如掇退果桌又作么生。云自帝乡去。水归江汉流。
　　冬至小参。朕兆未分阴阳已具。乾坤既剖万汇兹彰。水肃霜清风高木落。突出无位真人。一个个面前孤逈逈地。新罗国里打鼓。大唐国里上堂。洗面摸着鼻。啜茶湿却觜。七十三。八十四。把拄雪峰赵州。放过德山临济。倒着襕衫舞柘枝。万仞崖前恣游戏。喝一喝。
　　冬至小参。天地阖辟阴阳消长。衲僧门下有甚伎俩。放下拂子拈起拄杖。佛来魔来总与一棒。从教灵山会上退席五千。善法堂前草深一丈。且贵正眼流通作个人天榜棒。所以五六年来虽则与诸人眉毛厮结。其实水米无交。明朝节屇。书云不免合水和泥。打开东山家燕。先举云门胡饼。次烹赵州酽茶。然后掇出洞山果桌。只如道。有一物上拄天下拄地。常在动用中。动用中收不得。且道是什么物。良久云。粗餐易饱。细嚼难饥。复举僧问风穴古曲无音韵如何和得齐。穴云木鸡啼子夜。刍狗吠天明。大慧和尚云。者黄面浙子恁么答话。要做他临济儿孙也未得在。或有问径山古曲无音韵如何和得齐。只向他道。木鸡啼子夜。刍狗吠天明。师云。前行不到。末后太过。要见条理始终。须是金声玉振。听取一颂。木鸡啼。刍狗吠。两个老冻侬。各长三尺啄。古曲无音和得齐。安用儿孙作临济。喝一喝。
　　小参。六爻沈伏。一气潜回。虽是死蛇。解弄也活。拈一机而机机普应。用一法而法法全彰。廓人天未证之门。揭佛祖不传之妙。浮幢剎外把断要津。贤圣劫中位居第一。有一句到你。不萌枝上绿覆层阴。无一句到你。无影树头花敷五叶。别别。细不容针大通车辙。缺齿胡僧笑点头。衲僧眼里添金屑。喝一喝。
　　舟中值冬至小参。一道虚明总是自家田地。初爻既兆全彰劫外乾坤。无去来动静之殊。无取舍是非之异。可以骑声盖色。可以随流入流。可以泛华亭半叶之舟。可以尽泽国烟波之胜。不举任公之钓。非同濠上之游。击拂子云。劈口一桡已伤盐醋。离钩三寸休更回头。拍膝云。永夜月明天在水。雁声飞过白苹洲。
　　无文灿禅师冬至小参。丁一卓二道一句。滴水氷生抛三放两。示一机崖崩石裂。一切处解会不得。一切处拟议不得。所以寂子只解近前叉手。香岩只解叉手近前。要会晷运推移日南长至未在。拈拄杖云。拄杖子从来死獦狚地。今夜忍俊不禁踊跃出来。将乾坤大地一时吞却了也。若向者里会得。果从无影树头结。其或未然。豆向寒灰爆出来。复举玉泉和尚示众云。晷运推移。布裈赫赤。不是不洗。无来换替。师拈云。荐福当时若见。即向他道少卖弄。
　　冬至小参。滴水氷生未可歇去。崖崩石裂正好进程。直饶会得一线长。要且未会长一线。直饶会得长一线。要且未会一线长。所以乡谈相似。州县不同。开先则不然。扰扰匇匇晨鸡暮钟。唤冬作夏唤夏作冬。一线短长谁管得。雪霜尽处是春风。复举僧问古德冬至后日长多少。古德云长一线。又问一古德日长多少。古德云一线长。师拈云。一等共行山下路。眼中各自别风烟。
　　月江印禅师冬至。若论此事。眨上眉毛早已蹉过。铁马骤氷棱。不涉唇吻道将一句来。石牛栏古路。戢玄机于未兆。藏冥用於至化。固是罕遇其人。会万物归自己。与天地而同根。又是阿谁分上事。诸方将谓仰山进前叉手。香严叉手进前。甚生极则。殊不知大似杨广失驼驼。韩信临朝底。云峰有年无德。山寺荒凉。幸而四海禅流来此相伴。未免向八德池边宏开瑶席。紫罗帐里暗撒真珠。共庆书云令节。还委悉么。若教嫫母临明镜。也道不劳红粉施。拈拄杖卓一下。
　　石屋珙禅师冬节小参。洞山掇退果桌。取舍未思。玉泉不洗布裈。固执难断。福源等是个般时节。就中却也不同。梅放孤标依旧暗香浮动。线添寒影又逢佳景迎春。灯笼裹帽。水底吹笙。露柱着衫。云中作舞。是汝诸人还委悉么。一百五日是清明。清明更在寒食后。

　　列祖提纲录卷第十二
　　列祖提纲录卷第十三

　　　　武林十八涧理安禅寺住持娄东行悦集

　　岁夜提纲

　　北禅贤禅师岁夜小参。年穷岁尽。无可与诸人分岁。老僧烹一头露地白牛。炊黍米饭。煮野菜羹。烧榾柮火。大家吃了唱村田乐。何故。免见倚他门户傍他墙。刚被时人唤作郎。便下座。
　　真净文禅师除夜小参。一年将尽夜。万里未归人。今夜一众尽是他乡之子。因何不归。阿呵呵。直饶便归得。归得亦无家。正是诸人归处。归得么。君不闻庞居士云。十方同聚会。个个学无为。此是选佛场。心空及第归。以拂子敲禅床便起。
　　云峰悦禅师小参。举百丈岁夜示众曰。你者一队后生。经律论固是不知也。入众参禅禅又不会。腊月三十日且作么生折合去。师曰。灼然。诸禅德。去圣时遥人心澹泊。看却今之丛林更是不得。所在之处或聚徒三百五百浩浩地。祇以饭食丰浓寮舍稳便为旺化。中间孜孜为道者无一人。设有十个五个走上走下半青半黄。会即总道我会。各各自谓握灵蛇之宝。孰肯知非。洎乎挨拶鞭逼将来。直是万中无一。苦哉苦哉。所谓般若丛林岁岁凋。无明荒草年年长。就中今时后生才入众来。便自端然拱手受他别人供养。到处菜不择一茎。柴不搬一束。十指不沾水。百事不干怀。虽则一朝快意。争柰三涂累身。岂不见教中道。宁以热铁缠身。不受信心人衣。宁以洋铜灌口。不受信心人食。上座若也是去。直饶变大地作黄金。搅长河为酥酪。供养上座未为分外。若也未是。至於滴水寸丝。便须披毛戴角牵犂拽耙偿他始得。不见祖师道。入道不通理。复身还信施。此是决定底事。终不虚也。诸上座。光阴可惜。时不待人。莫待一朝眼光落地。菑田无一篑之功。铁围陷百刑之痛。莫言不道。珍重。
　　大慧杲禅师除夜小参。今夜唤明朝作来年。明朝唤今夜作去岁。既称来年。今夜合来。既号去岁。明朝合去。来年今夜不见来。去岁明朝定不去。既不来又不去。业识茫茫无本据。大圆镜里绝纤尘。个中岂着闲家具。是则是。别又别。烁迦晃破秋天月。庞公不昧本来身。大似飞龙成跛鳖。你诸人瞥不瞥。灵利汉须看时节。五九尽处又逢春。衲僧脑后三斤铁。喝一喝。
　　密庵杰禅师岁夜小参。年穷岁尽时。或笑或颦眉。饱者终日饱。饥者终日饥。惟有衲僧家。不耕而食不蚕而衣。孜孜矻矻如愚如痴。忽听忠言逆耳。便见心动神疲。禅和子。禅和子。不须疑。或去或住。总是父母未生时。山僧恁么告报。未免凤林叱之。复举颂云。一年三百六十日。今宵正是结交头。移身换步无多子。六合清风来未休。
　　雪岩钦禅师岁夜小参。年来年去。去来不动乾坤。岁旧岁新。新旧一般时节。苍弁山风骨自露。太湖水彻底无波。冷冷落落哆哆和和。门外雪消春水滑。庭前玉立桂婆娑。复举北禅贤和尚烹露地白牛分岁公案。师拈云。活剥耕牛。北禅是则好手。其柰墙堑不牢。被个贩私盐汉子和赃捉败。天宁则不然。今夜无可管顾诸人。不免烹个独角泥牛。炊无米饭。唱无声曲。与诸人分岁。忽有个汉出来道。有公人索和尚筋角。便与和声一棒。何故。有功者赏。
　　岁夜小参。一言道尽万法平沉。一句全提千差合辙。即心即佛非佛非心。麻三斤乾屎橛。我且与么。是汝诸人毕竟作么生领解。若能向未开口以前退步就己一踏踏着。元来腊月三十日。便是岁除夜。更无奇特玄妙者也之乎。乾坤一统清如镜。那个男儿不丈夫。
　　除夜小参。岁旧年新夜暗昼明。未尝移易。日迁月化山青水绿。依旧寻常。小尽二十九大尽三十日。也是镇州萝卜汉地生姜。休咬嚼。没商量。梅花纸帐一炉香。衲帔蒙头春昼长。复举僧问古德年穷岁尽事如何。德云东村王老夜烧钱。师颂云。春风陌上郎。得钱随手使。货物忽相当。撞得恰好子。
　　高峰妙禅师除夜小参。一年三百六十日。看看逗到今宵毕。十个有五双参禅禅又不知。学道道亦不识。只者不知不识四字。正是三世诸佛骨髓。一大藏教根源。伶俐汉才闻举着。如龙得水似虎靠山。天上人间纵横无碍。然虽如是。点检将来。犹是者边底消息。若谓那边更那边一着子。直饶西天四七唐土二三以至天下老古锤。敢保未彻在。山僧与么告报。忽有个汉子心愤愤口悱悱出来道。高峰高峰你有什么长处开得者般大口。只向他道。来年更有新条在。恼乱春风卒未休。
　　中峰本禅师除夜示众。四时与八节。循环十二月。今夜尽破除。禅流瞥不瞥。若瞥。则陈年历日不用检寻。不瞥。则明日新条也须甄别。东村王老化纸钱。后巷竹声俱爆裂。穷神无地可送。福运有天难接。岩前枯木糁银花。庭际嫩条抽玉叶。将谓阳春已发生。子细看来。尽是残冬雪。诸禅流。还知今夜旧岁去不去。明日新年来不来底消息么。如其未委。往往以百年寿终唤作腊月三十夜。地黑天昏胡钻乱撞。正此时也蒲团上生铁脊骨寻常竖立不牢。口唇边无义味话平昔提掇不起。况是年穷月尽日了时空。再欲如之若何。决定噬脐无及矣。殊不知别有个转身路子直是奇特。你但守取个所参话不得放舍。须信来朝更有新条在。恼乱春风卒未休。或谓传灯录一千七百单一人。皆是言外知归迎刃而解。初不闻有做工夫看话头之说在。此自年朝至岁暮。其忉忉不绝口惟是说看话头做工夫。不但远背先宗。无乃以实法缀系於人乎。你说得也是。一则老僧不具此驱耕夺食换斗移星之辣手。其柰诸方不观人之根性速於求人。多是钻腋插羽急欲其高飞远举。柰何画虎不成反类狗也。此事大难。其人谓看话头做工夫固是不契直指单传之旨。然亦不曾赚人落草。最是立脚稳当悟处亲切。纵使此心不悟。但信心不退不转。一生两生更无不获开悟者。如传灯录中许多言外知归之士。焉知其不自夙生脚踏实地做来。古者谓未见有天生弥勒者是也。幻人见解止於此耳。若要一超直入不为实法所缀。明朝三百六十日又从头起尽有光阴。今夜权且收起葛藤。珍重。
　　藏叟珍禅师除夜小参。举僧问古德年穷岁尽时如何。德云依旧孟春犹寒。师曰。古德恁么答话。只怕诸人忘却。今日忽有人问年穷岁尽时如何。拈棒便打。待他道因甚么打某甲。即向他道曰。更要我道孟春犹寒那。
　　石门刚禅师岁夜谢道德首座顺侍者看病小参。岁事除。年华毕。尊莫尊乎道。贵莫贵乎德。觉即般若因。顺即菩提佛。当知种荳不生麻。因果自然明历历。然虽如是。且道如何见得。八福田中。看病第一。
　　石屋珙禅师除夜小参。年亦穷。月亦穷。三十六旬穷伎俩。破除全在五更钟。穷则变。变则通。寻常一样窗前月。才有梅花便不同。三条椽下禅和子。囊亦空。钵亦空。拾得断麻穿破衲。不知身在寂寥中。惟有福源拄杖子。不属阴阳造化功。了无春夏秋冬。自古自今撑天拄地。同行同坐啸月吟风。又谁管你江湖滚滚日月匇匇。等闲靠在禅床角。一片云中挂黑龙。
　　楚石琦禅师除夜小参。善哉三下板。知识尽来参。既善知时节。吾今不再三。诸仁者。一举更不再举。今已再举。一闻更不再闻。今已再闻。头头上明。物物上了。如理如事。亘古亘今。不是涅盘心。亦非正法眼。恁么恁么。三世诸佛只言自知。不恁么不恁么。六代祖师无启口处。设使言前荐得。犹为滞壳迷封。假饶句下精通。未免触途狂见。今夜向红炉上拾一点雪。枯木上糁些子花。与你诸人赴个时节。残灯随腊尽。爆竹送春来。复举盘山云向上一路千圣不传。慈明云向上一路千圣不然。妙喜云向上一路热碗鸣声。师云。三大老尽力道。只发明得向下一路。若是向上一路。驴年梦见么。
　　除夜小参。作一句商量。狮子吼野犴鸣。不作一句商量。野犴鸣狮子吼。一时坐断未许作家。千里持来堪作何用。尽乾坤大地无不说老婆禅。争知永祚若里不打者鼓笛。云门大师云诸方老和尚道须知声色外一段事。者个说话诳呼人家男女。三间法堂里独自妄想。未曾梦见我本师意旨在。作么生消他信施。腊月三十日又须偿他始得。当时早有与么说话。如今是什么时节。师召大众。众才举头。师便喝。复举药山一日谓云岩云。与我唤沙弥来。岩云和尚唤他作什么。山云我有个折脚铛子要伊提上挈下。岩云与么则与和尚出只手去也。师云。见与师齐减师半德。见过於师方堪传授。云岩当时也欠一着。待他道我有个折脚铛子要伊提上挈下。抽身便出。雪后始知松栢操。事难方见丈夫心。
　　除夜小参。未达境惟心。起种种分别。达境惟心已。分别即不生。不生法中具足世间出世间法。一立一切立。一破一切破。一放一切放。一收一切收。觌体全该当阳廓示。方便唤作常住法身。流出无边诸三昧海。文殊普贤大人境界。德山临济向上提持。此方他方齐成佛道。有说无说俱转法轮。极三际为一时。统十方为一剎。二十四气七十二候三百六十五日只在剎那。悟之则当念圆明。述之则永沉生死。复举保宁勇和尚示众云。世尊不说说。迦叶不闻闻。卓拄杖云。水流黄叶来何处。牛带寒鸦过远村。师云。青州梨。郑州枣。大抵无过出处好。
　　愚庵及禅师除夜小参。僧问。刍狗吠时天地合。木鸡啼后祖灯辉。一年光景今宵尽。万里更无人未归。见前一众尽是他乡之客。即今岁尽年穷。如何得便归家去。师云阇黎家在什么处。进云。僧问药山学人拟欲归乡时如何。山云汝父母徧身红烂卧在荆棘林中。汝归何所。意旨如何。师云愁人莫向愁人说。进云。僧云恁么不归去也。山云切须归去。汝若归去。我示汝个休粮方。僧便请。山云。二时上堂不得咬破一粒米。又且如何。师云药山老汉得恁老婆心切。进云且那里是他老婆心切处。师云阇黎要问长老口哑那。僧便退。师云。刍狗吠时天地合。木鸡啼后祖灯辉。一年光景今宵尽。万里更无人未归。好大众。古人与么道。只要你直下识取自家城廓。免见倚他门户傍他墙。刚被时人唤作郎。久参先德不隔丝毫。后学初机宜加审细。岂不见僧问药山。学人拟欲归乡时如何。山云汝父母徧身红烂卧在荆棘林中。汝归何所。僧云恁么则不归去也。山云。却须归去。汝若归乡。我示汝个休粮方。僧便请。山云。二时上堂不得咬破一粒米。若唤作个休粮方正是还乡曲。谓是还乡曲又道休粮方。老药山赤心片片悯物垂慈。其柰十个有五双蹉过。至竟不尽知归。逗到弥勒下生转见流离孤苦。长沙和尚道。我若举扬宗教。法堂上草深一丈。事不获已向诸人道。尽十方世界是沙门一只眼。雪峰又道。尽大地撮来如粟米大。到者里不敢望汝别悬慧日独振玄风。但向古人鹘臭布衫上知些子气息。一年三百六十日。一日朝昏十二时。东廊上西廊下。穿僧堂入佛殿。总是到家时节。转山河国土归自己。转自己归山河国土。如壮士展臂不假他力。天上人间纵横自在。苟或未然。乌飞兔走。腊尽春回。明朝庆贺新阳。各各又添一岁。莫将有事为无事。争是争非空白头。
　　除夜小参。时节易过。大年夜瞥尔到来。心地未明。诸仁者。急着精彩。万法是心光。诸缘惟性晓。本无迷悟人。只要今日了。苏武牧羊海畔。长曰欣然。李陵望汉台边。终朝笑发。东村王老夜烧钱。忙者自忙闲者闲。东方甲乙木。一则三三则一。赵州东壁挂葫芦。观音院里有弥勒。复举浮山和尚除夜示众云。老矣。聊随粥饭缘。浮山无法与人传。夜深各自归堂去。放下情怀且过年。浮山老人与么提唱。美则美矣。要且无为人处。径坞輙[廖-(彰-章)+贝]一偈切希听取。海众同居结净缘。少林消息本无传。寒来暑往谁相委。荏苒浮生又一年。
　　古林茂禅师除夜小参。黑蚁旋磨千里错。巴蛇吞象三年觉。海坛马子大如驴。潘阆倒骑颠折角。便与么去。知时识节。岁尽年穷北禅烹露地白牛。山僧也随例颠倒。直得神和道合宾主混融。明朝庆贺新年。各各起居轻利。然虽如是。只如多处添少处减。赵州东壁挂葫芦。金刚手中八棱棒。且道明甚么边事。击拂子云。不是李将军。谁识南山虎。
　　除夜小参。天高地厚。岁尽年穷。水远山长。奔南走北。途路之乐不如在家。背负肩担有何利益。直得乾坤坐断一念万年。未能转向那边。正是阴界里活计。到者里悬崖撒手自肯承当。大用现前总不干山僧事。宾头卢尊者应供走遍四天下。与你衲僧分上有甚交涉。昼升兜率夜降阎浮。释迦老子鼻孔因甚么在者里。卓拄杖云。文殊普贤也不得草草。喝一喝。
　　除夜小参。一年三百六十日为汝诸人彻困了也。今夜年穷岁尽。更须不惜口业。时节迁流人事消长。物我混同古今不易。天左旋地右转。日东上月西落。家家门前火把子。人人手里明月珠。拈却门前案山子。不妨潘阆倒骑驴。复举僧问古德云岁尽年穷时如何。德云东村王老夜烧钱。师颂云。东村王老夜烧钱。出草烟菟角指天。好是李将军去后。无人射得石头穿。
　　除夜小参。诸佛不出世。祖师不西来。佛法遍天下。谈玄口不开。希有希有。奇哉奇哉。但得佛法遍一切处。谈玄口开不开总没交涉。山僧一年三百六十日不说诸佛出世不出世。祖师西来不西来。谈玄之口开不开。佛法一切遍不遍。即今年穷岁尽。从教笑杀旁观。直是无可与诸人说底。诸人亦无闻底。无说无闻周遍法界。笑与不笑悉皆平等。当明中有暗。勿以暗相睹。当暗中有明。勿以明相遇。蓦拈拄杖云。山河大地明暗色空总在山僧拄杖头上。若识得去。拄杖亦不可得。若也不识。却还山僧自受用去也。卓拄杖云。家家门前火把子。
　　除夜小参。达磨遗下一只履。老卢把住诸祖衣。家家门前赫日月。太平不用将军威。逢佛杀佛。逢祖杀祖。逢罗汉杀罗汉。真净老人自谓临济正传黄龙的子。七出八没得大自由。简点将来。正是无地头汉。金佛不度炉。木佛不度火。泥佛不度水。真佛屋里坐。老赵州慈悲太杀曲设多方。也是按牛头吃草。二大老相去数百余年。至提持纲要示小机关。直是不隔一丝毫许。山僧一年三百六十日未尝不拈出个一着子。自是诸人根浮力浅。不能踏步向前。如就地弹雀相似。虽然。也不得容易了却。卓拄杖喝一喝。
　　除夜庄上归小参。把断重关。在途中不离家舍。放开线路。在家舍不离途中。从兹劫劫波波。只守旧时行履。上无攀仰下绝己躬。明眼人前一场笑具。去年底今年底明年底后年底外后年底。老东山将无作有卖弄风流。直饶劈腹剜心何异守株待兔。保宁者里拆东篱补西壁。赤心片片只为诸人天寒岁晚庄上归来。古佛家风何曾欠少。旃檀林叶叶清风。沧海珠人人光彩。便好刮龟毛於铁牛背上。截兔角於石女腰边。从教骨露皮穿。且要与诸人分岁。虽然。且道与北禅相去多少。击拂子。
　　除夜小参。却物为上。逐物为下。敲骨打髓。指鹿为马。若作佛法商量。入地狱如箭射。岂不见临济在黄檗三度问佛法的的大意三度被打。兴化於大觉棒头深明黄檗意旨。且道是什么语话。白云从年头数到年尾。从上若佛若祖无一个不是依草附木。若尽令而行。尽大地直须荒却。所以道随汝颠倒所欲。即今是腊月三十日。明朝依旧庆贺新年。山门头佛殿里礼拜烧香。伏惟安置。
　　除夜小参。拈起一句便是陈年葛藤。诸人闻得也多见亦不少。可谓如人饮水冷暖自知。虽不可以告人。终难谩於自己。者条活路千圣共行。古往今来摧邪显正无不从此真实性中流出。岂不见云居舜老夫爱骂天衣怀和尚。秀圆通为之不平。一日舜老夫上堂。秀出问云岂不见圆觉经中道。舜老夫云。大众久立便下座归方丈。秀圆通云。者老汉通身是眼。骂得怀和尚也。所谓隔山见烟便知是火。至临机应变处。如俊鹰快鹞搏击自由。诸人若善参详。管取头正尾正。勿谓今日不知又有来日。今年不会更有来年。不觉不知一岁又添一岁。拈拄杖云。拄杖子也添一岁。卓拄杖云。鰕跳不出斗。
　　除夕小参。年穷岁尽。水肃霜寒。门前爆竹声喧。堂上灯光晃耀。是四序迁流之日。当三阳未肇之时。诸人簇簇上来。山僧口喃喃地。露柱灯笼斗争光彩。迦叶维卫共展神通。诸佛无上妙门。普请大家证入。日不待火而热。须弥山上白浪滔天。月不待风而凉。毕钵岩前清风满座。未有世界早有此性。摆手入长安。世界坏时此性不怀。一举四十九。如斯举唱足可流通。其或根思尚迟。便见和泥合水。拍禅床云。人穷不到金刚际。未免区区役路途。
　　恕中愠禅师除夜小参。拈拄杖云。先佛性命。后佛纪纲。总在者里。是汝诸人从年头至年尾。触目遇缘随处明了。何曾昧却。开山彦和尚云。主人翁。惺惺着。好不丈夫。更有德山临济棒喝交驰。虽则雷奔电激。争柰蛰户未开。画拄杖。乙巳岁君所司时令所属善恶一画画断。直得木人发笑。石女讴歌。微尘数佛一时现前。无边剎土不离掌握。各请归寮稳卧。明朝起来庆贺新年。见僧贺僧见俗贺俗。见狸奴白牯贺狸奴白牯。还知有不受贺者么。卓拄杖。三级浪高鱼化龙。痴人犹戽夜塘水。复说偈云。一年三百六十日。日日尘劳事不同。今夜劝君都放下。管教明取少林宗。
　　除夜小参。灵山会上。少室岩前。的的相传。将错就错。德山小参不答话。钩头有饵。赵州小参要答话。秤尾无星。七十三。八十四。筑着磕着碍塞杀人。看看今夜是年穷。个个明朝添一岁。灵不在己。圣不慕他。检点将来。不是不是。
　　月江印禅师除夕小参。绝学无为闲道人。只管三十六旬为一岁。不惧生死老和尚。任他腊月三十日到来。如钟在簴待扣则鸣。似镜临台物来斯照。老僧行年在坎。穷鬼揶揄。囊无系蚁之丝。厨绝聚蝇之糁。尘说剎说炽然说。无法可说。内空外空毕竟空。一切皆空。冻锁寒林烧尽丹霞木佛。春回暖律唤醒陕府铁牛。万人丛里打讴傩。百戏棚头抽傀儡。毕竟成个什么边事。击拂子。相逢不遇调羹手。孤负梅花又一年。
　　南石琇禅师除夜小参。不是心不是佛不是物。千圣仰之莫及。万灵窥觑无门。威音王已前风凛凛峭巍巍。威音王已后净裸裸赤洒洒。临济喝下知归。了无交涉。德山棒头取证。且过一边。直饶总不恁么。终非本色衲僧。所以道。我若真正举扬。法堂前草深一丈。事不获已。向道诸人尽大地是个解脱门。尽大地是个光明藏。尽大地是个金刚眼。若作恁么会。苏卢悉哩。不作恁么会。悉哩苏卢。恁么不恁么总拈却。悉哩苏卢苏卢悉哩。截断三路葛藤。放下旧年历日。管取百城草偃四海浪平。还委悉么。如王宝剑繇王意。挥斥纵横得自由。
　　除夜小参。龙猛满盛钵水。迦提掷下绣针。德山隔江招手。高亭横趋而去。朝鸣钟。暮击鼓。风动尘起。鹊噪鸦鸣。无一处不是者个时节。今当腊月三十夜。敢问诸人还曾会么。有际天之云涛。方可容吞舟之鱼。有九万里风。乃可负垂天之翼。复举僧问古德年穷岁尽时如何。古德云家家门底野狐儿。家家门底野狐儿。滞句承言尽堕疑。庾岭老梅春独早。花开不待晓风吹。
　　用彰俊禅师除夜小参。爆竹声前荐得。饿狗吃牵黎。椒盘颂里悟来。黑牛眠死水。二俱不涉别有生机。拈却炙脂帽子。脱却鹘臭布衫。脚跟下硬纠纠。顶门上明皎皎。总教作个洒洒落落底没量大解脱人。阴阳不能变其质。寒暑不能移其志。日日是好日。时时是好时。又分什么新年头旧年尾。虽然。只如僧问古德年穷岁尽时如何。德云东村王老夜烧钱。可谓言中有向句里呈机。蓦拈拄杖画一画。一九二九。相逢不出手。三九二十七。篱头吹筚觱。四九三十六。夜眠如露宿。住住。若不喝住。几乎数过正月初一。
　　除夜小参。一年将尽夜。万里未归人。咄。寐语作么。即今簇簇上来。兀兀立地。面面相看。眼眼相对。阿那个是未归人。楼上已吹新岁角。听不出声底分明听取。窗前犹点旧年灯。见不超色底端的见来。是个皮下有血。谁家灶里无烟。说什么到与未到归与未归。虽然。否极泰来结交头一句子也要诸人知委。拈拄杖卓一下。梅萼香传春谷暖。松风声度夜堂寒。
　　无文灿禅师除夜小参。威音王已前有本历日。无七十二候。无二十四气。以天荒地老为一岁。以松枯石烂为一日。山僧游乾闼婆城。遇舜若多神亲手授受叮咛付嘱。后二千年当於荐福山中次第流布。住院以来正月初一日辊到腊月三十日。更无工夫说着。今夜幸遇岁除。拈起普示大众去也。展两手云。寒来暑往。日迁月移。尽在者里。可中忽一个出来道。陈年历日不劳拈出。不特显丛林有人。亦表自己参学眼目。虽然如是。我更问你。从来腊月三十日为岁除夜。今年因什么却欠一日。
　　了庵欲禅师除夜小参。年穷岁尽。黄梅石女子母团圞。日往月来。少室铁牛尝甘水草。岭南獦獠唱巴歌。声声总是无生调。好大众。九衢人静。大野风清。灯笼与露柱争光。耐重对金刚[跳-兆+孛]跳。也无玄也无妙。快活须明者一窍。击拂子云。昨日街头卖杏花。一年春事都来了。喝一喝。
　　除夜小参。德山小参不答话。人贫智短。赵州小参要答话。马瘦毛长。灵岩今夜小参有问即答无问即休。终不将珍珠作豌豆粜却。岂不见南泉和尚云。王老师自小牧一头水牯牛。拟向溪东牧。不免食他国王水草。拟向溪西牧。也不免食他国王水草。不如随分纳些些。总不见得。虽然如是。未免笑破衲僧鼻孔。且道衲僧有甚长处。还委悉么。一年三百六十日。一日还他十二时。禅客相逢只弹指。此心能有几人知。复举道吾和尚云。锋刀上[跳-兆+孛]跳。微尘里走马。劳劳去复来。个是知音者。师云。真点胸名不虚得。检点将来。也只是三步四步。未见七跳八跳在。灵岩今夜分岁无可与诸人。暖热随分。也说四句。灯笼拜露柱。露柱拜灯笼。明朝添一岁。含笑舞春风。
　　笑隐欣禅师除夜小参。山林城市喧寂何分。世出世间圣凡不二。所以道法随法行。法幢随处建立。兹山官寺先帝潜宫。虽衲子於此安禅。而官贵往来杂沓。前日讲习贺正朝仪。规行矩步无非佩玉腰金。武略文韬总是麒麟獬豸。又见攒花簇锦发扬出格风光。鬼面神头展演当行旗鼓。直得张公吃酒李公醉。锺馗解舞十八拍。金鸡唱晓石女游春。即事全真。开舜若身中活眼。借功明位。现毗卢顶后神光。一一盖色骑声。一一超今迈古。正与么时。如何是不涉见闻一句。无目仙人能揣骨。闹市相逢把手惊。

　　为亡者对灵提纲

　　中峰本禅师为瞿运使霆发卒哭。药师道场对灵小参。大道只在目前。要且目前难睹。欲识大道真体。不离声色言语。只如都运相公昨自皇庆元年十二月二十六日捐馆。至今年四月初七日。其一百日内鼓螺互应金石交宣。岂非声耶。华果姿陈香灯罗列。岂非色耶。遍演金经广宣玉偈。岂非言语耶。且声色言语觌体全彰。却唤甚么作大道。若以声为大道。声自是声。若以色为大道。色自是色。若以言语为大道。言语自是言语。与么分析将来。古人话似作两橛。者里检点得出。便见我都运相公与药师如来握手共游於一十二重清净愿海。以众宝光明而作佛事。俾尽大地众生不越一念俱成正觉。到者里既无声色可求。亦何言语可取。总只是个大光明藏。如其不委。更为下个注脚。良久云。天共白云晓。水和明月流。复举石头和尚问庞居士云。子学道以来日用事作么生。居士呈偈曰。日用事无别。惟吾自偶谐。头头非取舍。处处没张乖。朱紫谁为号。丘山绝点埃。神通并妙用。运水与搬柴。且如何是日用事。兹向第二门头曲为注脚去也。眼见色是日用事。耳闻声是日用事。鼻嗅香是日用事。舌啖味是日用事。以至身觉触意杂思是日用事。乃至八万四千诸尘劳应用等皆是日用事。因甚么说个无别底道理。虽则体用互陈万尘交接。一一皆是自心成就。自心出生。所以教中谓。元依一精明。分成六和合。又云。三界无别法。惟是一心作。以其见自心。故虽一剎那顷泛应群缘。会入一心曾无异致。所以云无别也。今之学道者往往向义路上。以聪明之资一一领会。自谓佛法无多子。殊不知说个自心早落情见。於是庞居士谓惟吾自偶谐。言偶谐二字。直是注解不破穿凿不入。苟非具金刚正眼。向声色未彰已前一鉴鉴破。物我未形之际一拶拶开。自然头头上明。物物上显。是谓偶谐者也。其或未到者个时节。和个偶谐俱成剩语。所以云。参须实参。悟须实悟。既到实参实悟之地。则繁兴大用举必全真。拟眨眼来剑去久矣。者个是老庞公弃家财於湘水。跨诸祖门庭。掠得些子汗臭气。便解为是发挥。惟我都运相公。即再世之庞居士也。虽不效其弃家珍於水底。却能转为布施利益种种救援摄护方便等事。而亦不妨其孜孜在道之心。以至启手足之际。屏去血味及与玩好诸欲因缘。惟单单举个所参话头泊然而逝。岂非多生熏习般若培植菩提而有如是操略耶。既捐馆已。一百日内昼夜六时备陈佛事。由是知相公虽天道人道皆不能以境缘摄取。何则。道念炳然岂肯为功名富贵诸殊胜事业之笼络。其不至佛地决知其终不已也。因记得都运相公昔於至元辛卯二月十九登天目叩先师。先师握竹篦问曰。相公为游山来。为佛法来。公答云为佛法来。先师掷下竹篦曰会么。公云不会。师曰不入虎穴争得虎子。本上座今日因斋庆赞。重为举扬。为游山来为佛法来。舌头拖地。为佛法来。将谓忘却。掷下竹篦云会么。少卖弄。不会。明如杲日迅若怒雷。不入虎穴争得虎子。醉后又添杯。更有四句偈重为注脚。为求佛法为游山口。缝才开落二三。一十二重悲愿海。药师灯现古优昙。
　　为赵承旨孟俯对灵小参。大道在目前。山是山水是水。玄机超物表。圣非圣凡非凡。一念洞然。万缘廓尔。水精宫秋容淡淡。森罗万象吞吐明月珠。松雪斋灏气沉沉。屏几六窗交彻宝丝网。无一物不彰至体。无一事不演真乘。庄周虽蝶悟枕边。敢保其当机罔措。子韶固蛙闻月下。未许其觌面施呈。者一着子。名不得状不得。即其知处已陷情围。事亦然理亦然。与么会时早沉识海。所以道神光独耀万古徽猷。入此门来莫存知解。且不存知解底句如何指陈。玉宇秋高无界限。金园春事政敷腴。恭惟翰林学士承旨松雪居士赵公。受知於九重圣主。名闻於万里黎元。官一品未足谓公之荣。爵万锺未足谓公之贵。盖其道超物表。性彻玄初。空诸见於眼根。了群情於意地者也。某记大德甲辰岁首。蒙公贤夫妇相延於武林官舍。丁未秋访公於霅城之新第。至大戊申复会于西湖。明年己酉再会於松雪斋。凡一会聚与夫尺书往复。未尝不以本来具足之道未悟未明为急务。每论到至真切处。悲泣垂涕不能自已。此盖出自真情。远从多劫熏炼纯熟必期彻证。不肯与泛泛者恃其辩聪渔猎闻见便以为得也。自佛法流布东土。士大夫咨参扣问敲唱激扬莫盛於唐宋。而尤盛於皇元。往往滞於情解昧於识度。求其真参实究者不曰无之。穷其所因。最初被个本来具足不假外求之说一印印定。次以聪明之资直下领过。自以为易不复究明。不觉置之无事甲里。殊不知本来具足之说如面在麦中饭居谷内。或不加舂炊砻磨之劳。徒知具足之虚谈终莫能得止饥之实效。犹儒家论仁义亦岂心外之物。故孟子谓我固有之矣非从外得也。然不有真履实践之功。颠沛造次孳孳不忘。则亦徒有仁义之本心耳。故吾佛祖谓本来具足。犹古镜之有光。柰何失於护念。其爱憎尘习不觉蒙蔽。况是积生累劫未经磨治。徒称具足之有光。终於鉴照之无补。一个所参话即是磨镜之良具。正当磨时。只知朝也磨暮也磨。不必问镜上之尘何日破除。镜内之光何时发现。苟存此等待之心则愈障矣。学佛之要惟凭一念但信得及处。譬之磨镜未有磨极而尘不消。尘消而光不现者。故我相公与魏国夫人虽身抱冠世之奇才而不为其所惑。虽身婴毕世之尘累而不为其所障。每於真参正念孜孜然兀兀然。犹林下老衲寂尔忘缘未尝少弃。当知此个正念不由教导不依劝请不因造作不属方便。乃是无量劫中於诸佛所深种菩提种子。虽百千尘劳百千生死同时现前终莫能昧也。此念既坚则其成佛作祖超生越死如壮士屈臂岂假他力。人徒见公英声茂实振耀古今。而不知公六十九年凡施为举措莫不以积劫之事系于真情。自余皆借路经过游戏设施尔。既启手足。后人皆谓公之亡。我独见公精操正念独抱天真於大寂灭大解脱法中。与佛祖圣贤混合。於一切智智清净之表。曾何古今彼此而有间隔。此皆公深信本来具足不假外求之道。其灵验若此。记得华严经偈有谓。若人欲识佛境界。当净其意如虚空。远离妄想及诸取。令心所向皆无碍。谓佛境界者即是本来具足不假外求之道是也。原夫意根欲净妄想欲离。却不成本来具足矣。但是所参之正念操之既精守之既密。则其意根不待净而自净。妄想不待离而自离。至一切处不为一切法之所留碍。其佛境界与松雪斋不即不离无异无别。古所谓千山势倒岳边止。万派声归海上消者是也。又圆觉净诸业障章中极言四相。其四相之因首惟执我相。我相既忘。如树根断则枝叶不除而自凋矣。故经云。彼修道者不除我相。是故不能入清净觉。还知我相么。佛境界是我相。净意根是我相。乃至坐宝莲华成等正觉入微尘里转大法轮是我相。自有宗乘以来。分科列段指性说心。敲绳床摇尘拂。纵横放肆演唱激扬。以至玉转珠回神出鬼没。总不出者个我相。苟能除此我相。之外安有所参之话所守之念。所存之因所至之果。直下如大火聚大风轮。虽佛祖到来亦须退缩有分。到者里无位真人倒跨洞庭山。游戏三万六千顷太湖。直上兜率天与弥勒大士指白雪为青松。荷叶团团团似镜。配青松为白雪。菱角尖尖尖似锥。混融物我以无痕。超越死生而无作。此说且置。兹蒙大孝仲穆舍人以书入山。谓先君问道二十年。不料婴此大变。拟卒哭日内安厝东衡。临圹一语乞为举似。某以老病退卧岩穴。惟我相公於湛寂光中自能照了。今事不获已。勉为对众引些葛藤以慰孝诚。记得唐陆亘大夫问南泉。弟子家中有片石。也曾坐也曾卧。还镌作佛得么。泉云得。亘云莫不得么。泉云不得不得。大众。陆亘大夫问处放去何奢。南泉和尚答时收来太俭。须知问在答处答在问处。狭路相逢了无回互。虽然如是。只如今日相公家中有一片石。也不曾坐也不曾卧。亦不要镌作佛。只要移置东衡原上盖覆相公棺椁。得与不得二俱屏除。且道与陆亘大夫所见相去几何。良久云。幻住忍俊不禁。向无音韵中聊伸一偈。南泉陆亘舌无筋。圆觉华严语未真。何似东衡原上月。照空群象最相亲。
　　玉芝聚禅师陆母沈太安人小祥五台昆季请对灵小参。智度菩萨母。善心诚实男。二俱不生灭。一体镜中圆。我闻太安人常诵普门品。性净入圆通。光明照无尽。举拂子云。还见么。观音大士乘此光明向山僧拂子头上转大法轮。直得无边世界六种震动。八万四千毋陀罗臂及诸清净宝目一时普现。交光映彻如宝丝网。且道太安人六根既离六尘不偶。如是神变又向甚么处得来。掷拂子云。无口时时说。无耳闻无歇。夜半金乌飞不彻。金刚脑门吃蒺藜。海底泥牛眼流血。

　　列祖提纲录卷第十三
　　列祖提纲录卷第十四

　　　　武林十八涧理安禅寺住持娄东行悦集

　　告香普说

　　圆悟勤禅师告香普说。只者个便承当得去。如天普盖似地普擎。更不欠一毫头。亦无第二见。设使尽无边香水海尘尘剎剎一时穿却鼻孔。也更不落别处。傥或思量拟议即没交涉。所以道一念不生前后际断即名为佛。若也涉思量作计校分能所作知解。则千里万里祖师门下。直教见须实见悟须实悟证须实证。诸人各各有一灵妙性。确实而论。才被拶着便脚忙手乱。作么生见得亲信得彻桶底子脱去。只为从无始劫来妄想浓厚。只在诸尘境界中。元不曾踏着本地风光明见本来面目。若是真实人直下承当了。知生本不生。知死本不死。向不生不死处千圣着眼觑不见。千手大悲提不起。而今兄弟若能返照。更无第二人。更不待山僧两回三度不惜眉毛入泥入水。何况抛沙撒土说心说性。未免落七落八当面相谩去也。岂不见破灶堕和尚闻古庙作孽。遂领十八弟子入山观之。全无神相。唯见三间空屋一所泥灶。遂以杖击之云。汝本泥土合成。灵从何来。圣从何起。其灶乃飒飒而堕。破灶堕云。破也破也。堕也堕也。不觉纸钱后有一神人出云。某甲乃灶神。蒙师为说无生法。已得生天。礼谢而去。其十八弟子乃白师云。某等皆久参侍和尚。殊不蒙开示无生法。今日灶神何幸。和尚却为伊说破。灶堕云。我只向伊道。汝本砖瓦泥土合成。灵从何来圣从何起。其徒皆作礼。破灶堕云。破也破也堕也堕也。其十八弟子悉皆省悟。只如山僧即今举拂子。且道与破灶堕是同是别。遂云。破也破也堕也堕也。若也见得。不唯不孤负破灶堕和尚。亦乃不孤负从上祖师。若也不见。不唯孤负破灶堕和尚。亦乃孤负自己。知有此事不从他得。所以道灵从何来圣从何起。只如诸人见今身是父母血气成就。若於中识得灵明妙性。则若凡若圣觅你意根了不可得。便乃内无见闻觉知。外无山河大地。寻常着衣吃饭更无奇特。所以道。我若向刀山。刀山自摧折。我若向地狱。地狱自消灭。方知有如是灵通。有如是自在。只如今禅僧家何不回光返照明教彻去。若也未明得。且向三根椽下七尺单前默默地究取。不见云门大师道。你且东卜西卜。忽然卜着也不定。若也打开自己库藏。运出自己家财。拯济一切。教无始妄想一时空索索地。岂不庆快。老僧往日为热病所苦。死却一日。观前路黑漫漫地都不知何往。获再苏醒。遂惊骇生死事。便乃发心行脚。访寻有道知识体究此事。初到大沩参真如和尚。终日面壁默坐。将古人公案翻覆看。及一年许忽有个省处。然只是认得个昭昭灵灵驴前马后。只向四大身中作个动用。若被人拶着。一似无见处。只为解脱坑埋却。禅道满肚。於佛法上看即有。於世法上看即无。后到白云老师处被他云。你总无见处。自此全无咬嚼分。遂烦闷辞去。心中疑情终不能安乐。又上白云再参。先师便令作侍者。一日忽有官员问道次。先师云。官人。你不见小[礼*盍]诗道。频呼小玉元无事。只要檀郎认得声。官人却未晓。老僧听得忽然打破漆桶。向脚跟下亲见得了。元不由别人。方信乾坤之内宇宙之间。中有一宝秘在形山。已至诸佛出世祖师西来。只教人明此一件事。若也未知。只管作知作解瞠眉努目。元不知只是捏目生华担枷过状。何曾得自在安乐。如红炉上一点雪去。若打破了。或喝或掌一切皆得。然终不作此解。方可放下人我担子千休万歇。方可生死柰何不得也。须是实到此个田地始得。若实到此。便能提唱大因缘。建立法幢。与一切人抽钉拔楔解黏去缚。如是揭千人万人。如金翅鸟入海直取龙吞。如诸菩萨入生死海中捞摝众生。放在菩提岸上。方可一举一切举。一了一切了。有时一喝如金刚王宝剑。有时一喝如踞地狮子。有时一喝如探竿影草。有时一喝不作一喝用。方可杀活自由布置临时。谓之我为法王於法自在。诸人既是挑囊负钵徧参知识。怀中自有无价之宝方向者里参学。先师常云。莫学琉璃瓶子禅。轻轻被人触着便百杂碎。参时须参皮可漏子禅。任是向高峰顶上扑下亦无伤损。劫火洞然我此不坏。若是作家本分汉。遇着咬猪狗底手脚。放下复子靠将去。十年二十年管取打成一片。且作么生得独脱去。须是入流人。方知恁么事。
　　古林茂禅师告香普说。举不顾即差互。拟思量何劫悟。向上一路列在下风。千圣不传置之一处。竖起拂子云。看看云门大师来也。一句语具三句。函盖乾坤句。截断众流句。随波逐浪句。一时撒向诸人面前。见汝不会又作死马医去也。虽然也谩汝诸人不得。忽若三句内三句外当头一拶撩起便行。三千里外筑着磕着。便见水底火发。通上彻下是个大解脱人。何处更有许多不了事也。虽然。也须实到者个田地始得。古人垂一机示一境。险峻处直是险峻。奇特处直是奇特。若佛若祖同一元由。乃古乃今别无二致。兄弟据实而论。自己分上少个甚么。自是从无量劫来妄想沿袭背觉合尘日渐月深不能回顾。以致胶胶扰扰不得自由。才说自己分上一段奇特大事如存若亡。纵有百千法门无量方便到你面前只成戏论。不然则起心动念作意商量。立主立宾说向上向下为人不为人谛当不谛当。及乎搏量不及计较不成便扬向无事甲中。谓从上来事不过只是个无孔铁锤。但与么承当将去。到处乱呈懵袋更不受人决择。殊不知此事本来成现不假外求。求而得之尽是鬼家活计。德山和尚云。汝但无心於事无事於心。则虚而灵寂而妙。若毫端许言之本末皆为自欺。何故。毫牦系念三途业因。瞥尔情生万劫羁锁。圣名凡号尽是虚声。殊相劣形皆为幻色。汝欲求之得无累乎。及其厌之又成大患。终而无益。者个说话。便是释迦老子再出头来经三大阿僧祇劫勤苦修习。以至入雪山诣鹿苑转无上法轮说三乘十二分教。不过如此。只如毫端不立本末都亡。心佛众生境智俱泯。还成自欺否。到者里须是个斩钉截铁不顾危亡撒手悬崖不拘得失底。然后向无功用大解脱场中拈出一机。所谓金刚圈栗棘蓬。使尽大地人吞透得过受用自在。方可称为逸群种草。向此门中与从上列祖把手共行始有相应分。岂不见圆悟未离蜀时在讲肆中已为同辈所推。及至出蜀时所至诸方无不尽其底蕴。首谒真如喆和尚欲呈所见。喆云且歇去。次日复往。喆云昔有僧问睦州。以一重去一重即不问。不以一重去一重时如何。睦州云昨日栽茄子今日种冬瓜。汝静思之。悟遂静默数月忽然有省。即以告喆。喆诘之。悟曰。知客在门头。典座在厨下。喆颔之。看他先辈出来究明此事大不容易。直是先去佛祖头上立地。然后放身舍命就人决择。何以见得。是他一念确实发起现行。明知三乘十二分教皆是表显之说。如人说食终不能饱。返照自己真实受用。於一切处无纤毫渗漏方为究竟。岂是今日麻缠纸裹胡乱撑拄道我曾见前辈来。更不肯退步就己揣摩还曾稳当也无。后来圆悟又谒黄龙晦堂心禅师。心云我此间要宗说俱通。一处不明非吾眷属。只如狮子尊者被害白乳涌颈。今人惟血出。汝意云何。悟云乳血果有异耶。心曰安得同。悟曰二物从何而有。心曰伤汝肤乳何在。悟曰待和尚一锄成井我亦如是。晦堂笑曰。此后生亦可穿凿。可惜晦堂当时放过。待他道待和尚一锄成井我亦如是。只向他道山僧功不浪施。当时若下得者一着。免得圆悟波波挈挈上人门户。如喋屎狗相似有甚用处。又谒东林总和尚。总曰路逢达磨否。悟曰今日获瞻慈相。总斥之曰汝狂矣。悟私自谓此平实禅也。次日复往。总曰。人人有一慧日。汝有之乎。悟曰无。总曰安得无。悟曰在山南。总可其语。且道圆悟此语落在甚么处。东林既是落七落八。圆悟未免头上安头。则前所谓平实禅者语不诬矣。是时丛林中有人。不似今日虽在众中头白齿黄至竟不知祖师巴鼻是个甚么。有一老宿闻知圆悟所历诸方门户机锋峻捷辨说过人。笑曰勤川子被禅道裂破肚皮矣。何年得安乐耶。者个便是将圆悟推向万丈深坑更挤以石。然后要他苏醒起来自作活计。圆悟闻之不觉负愧。遂往龙舒谒太平演祖。祖诟骂曰。佛法大事岂口头声色所至哉。若以机辨为禅则腊月三十日涅盘堂里争柰孤灯独照何。悟色变而去。至金山因故人有疾。悟授以己见。其人临终狼狈万状。悟曰。吾辈极头处今败绩矣。古人到者里论实不论虚。只如圆悟平日所历诸方宗匠之门。有如是契证古人渊奥罔不穷尽。因甚至演祖之室一旦如贼入空屋更无一物可称其意。后因入浙至苏州万寿大病。怖不自持平日见解亦无所用。乃谓佛鉴曰太平老人所谓涅盘堂里禅今日验矣。岂此老果有异於人乎。不然则何银山铁壁如是之坚也。由是还太平。时演祖已迁海会。祖曰。汝来乎。吾望汝久矣。所谓欲识佛性义。当观时节因缘。时节若至。其理自彰。山僧寻常尝谓兄弟曰。必欲究明此事。因缘吻合自有其时。但办悠久真实。身心自然相应。看他圆悟岂不是因缘时节耶。未几为侍者。一日因官人相访请问法要。祖曰。官人曾读小艳诗乎。频呼小玉元无事。只要檀郎认得声。若向者里明得。参学事毕。圆悟闻之谓祖曰此两句亦能发机乎。祖应声曰麻三斤。才道及麻字。圆悟豁然大悟。时有鸡正啼。乃斥之曰汝亦会禅耶。乃告祖曰。今日丧却目前机。去却胸中物矣。祖大悦。好兄弟。末后一着始到牢关。绝后再苏欺君不得。便是全心即佛全佛即心。一人发真归源。十方虚空悉皆消殒底时节也。向年有一尊宿曾见前辈来。一生住大院点胸不少。尝与兄弟室中举话。不原所自。因演祖应声对圆悟曰麻三斤。才道及麻字圆悟忽然大悟。而此尊宿不知古人舌头落处。将谓麻字便能发圆悟之机。至举话时只举一麻字递相印证。直是好笑。掩彩杀人如此敢称宗匠。更要与人举话在。当时演祖若举到麻三两字。圆悟因时悟去。后人室中依他作解。亦只云麻三。是何言欤。所谓眼目不明。错认驴鞍桥作阿爷下颔。当知圆悟悟处在彼而不在此也。看他谓演祖曰。此两句亦能发机乎。便是百了千当时节。纵使演祖未开口曰麻三斤。圆悟是时亦自如桶底子脱相似。及至道个麻三斤。胸中碍膺之物岂不脱然者耶。所谓宗师为人。但除其病不除其法。声前领旨犹迷顾鉴之端。句后精通尚昧识情之表。圆悟碍膺之物既已脱然无着。快活处时有鸡正啼乃斥之曰汝亦会禅耶。者个便是回乾转坤千圣罗笼不住。透顶透底独步大方从上列祖企仰不及的样子。所谓灵光洞耀逈脱根尘。体露真常不拘文字。自后演祖之门能大其家者。若子若孙分光四海犹揭日月惟圆悟一人。岂易事耶。山中兄弟来此相聚固是不多。皆江湖抱道之士。既不远数千里相寻而来。不为他事。二六时中直须穷究。高庵和尚云。父母生汝身。师友成汝志。无饥寒之迫。无征役之劳。於此不坚确精进成办道业。他日何面目见父母师友乎。然此事不在多知多解。只要据实而论。大众会么。举不顾即差互。坐断上头关。截断千差路。更不着商量。千圣齐却步。喝一喝下座。

　　夏前告香普说

　　古林茂禅师云。向上一路千圣共行。调达因甚么入地狱。达磨不来东土二祖不往西天。玄沙因甚么筑破脚指。打破虚空底人向甚处安着。此是山僧适来对大众前垂此三转语。诸人无不委知。只是无一人向山僧未开口已前道得一句。首座虽则下语。终是曲顺人情。明眼人前一场笑具。若是个汉。便好向者里掀倒禅床喝散大众抝折拄杖。向三条椽下作个洒洒落落无事人去。岂不快哉。既无如是作略。未免向第二义门为诸人通一线路。古人云。诸佛未出世人人鼻孔辽天。出世后杳无消息。虽无消息。要且谩诸人一点不得。何也。天不能盖地不能载。日月不能照临。虚空不能包裹。万象不能覆藏。通上彻下是个大解脱人。何处更有许多名字。所以道处处真处处真。尘尘尽是本来人。真实说时人不识。正体堂堂没却身。与么说话还得相应也无。兄弟白日青天有甚么事。从上佛祖立机立境千差万别隐显殊途。只要你实证实悟。於实证实悟处靠者一着子。直是乾嚗嚗地。所谓上无攀仰下绝己躬。常光现前壁立万仞。岂不见大梅常禅师问马大师如何是佛。大师云即心是佛。大梅於言下大悟。径往大梅结庵。二十年影不出山。后有僧问和尚见马大师得个甚么便住此山。梅云。大师向我道即心是佛。便向者里住。者个岂不是实证实悟。於实证实悟处靠者一着。能信自心决定是佛更不别求。僧云大师近日佛法又别了也。梅云作么生别。僧云非心非佛。梅云者老汉惑乱人家男女未有了日。任他非心非佛。我只即心即佛。且道大梅具甚么眼。者些子说似人。不得大智非名真空绝迹。功多业熟职到威成。如月印千江波随众水。才有是非纷然失心。赵州和尚云。至道无难惟嫌拣择。才有语言是拣择是明白。老僧不在明白里。是汝诸人还护惜也无。时有僧便问。和尚既不在明白里。护惜个甚么。州云我亦不知。僧云。和尚既不知。为甚么道不在明白里。州云。问事即得。礼拜了退。有底便道。赵州赤心片片为物垂慈。殊不知正是浑钢打就生铁铸成。他明明道老僧不在明白里。诸人还护惜也无。既不可拣择又不在明白里。自然头头上明物物上了。当体解脱非离真而立处即真。十二时中要你护惜不可放舍。者僧也不易推究。便问和尚既不在明白里护惜个甚么。州云我亦不知。不妨头正尾正。僧云和尚既不知因甚么道不在明白里。州云问事即得礼拜了退。要识真金须经敏手。后来雪窦和尚云。赵州倒退三千。雪窦可使一代宗师。要且只知赵州放行。不知赵州把定。大凡参学须是顶门具眼。自然不肯造次承当随他颠倒。岩头云。才与么便不与么。是句亦刬非句亦刬。者个唤作无功用大解脱门。后有僧问。至道无难惟嫌拣择。如何是不拣择。州云天上天下惟我独尊。一句合头语。万劫系驴橛。僧云此犹是拣择。州云田库奴甚么处是拣择。甜瓜彻蒂甜。苦瓠连根苦。雪窦和尚颂云。似海之深。如山之固。蚊虻弄空里猛风。蝼蚁撼於铁拄。拣兮择兮当轩布鼓一时裂破。虽然。也是个斩钉截铁汉始得。僧又问。至道无难惟嫌拣择。是时人窠窟否。州云。曾有人问我。直得五年分疎不下。好与掀倒禅床。雪窦颂云。象王回旋。狮子哮吼。无义之谈。塞断人口。南北东西。乌飞兔走。是什么说话。也好与一拶。后又僧问。至道无难惟嫌拣择。才有语言是拣择。和尚如何为人。州云何不引尽者话。僧云某甲只念到者里。州云只者便是至道无难惟嫌拣择。孟八郎汉又与么去。雪窦颂云。风吹不入。水洒不湿。虎步龙行。神号鬼泣。头长三尺知是谁。相对无言独足立。一对无孔铁锤。者般说话。诸人十二时中还曾穷究也未。若未曾穷究。切忌向者里东卜西卜。古人云却物为上逐物为下。是他本色道流自然活鱍鱍地。岂肯将古人机缘配在八识田中自作障碍。云门云。拈得便用。把得便扑。在今诸方觅个举话底也难得。好兄弟。如斯理论意在於何。只要你向古人未屙已前。千圣着眼不及处。坐断报化佛头。直是风凛凛地。山僧自来爱与兄弟东语西话。诸方闻得往往谓之密室传授。殊不知自有体裁。才见他开口便知得他心肝五脏。何也。为他自己本分事上不曾嗄地一声。不能向古人未屙已前着得只眼。所以随语生解。纵使和盘托出掇向面前。有甚交涉。尝记大慧和尚有云。我便是参禅底精子。山僧早年闻与么道亦为不平。大抵参禅到啐地折嚗地断。十方世界都卢是个大解脱门。动静去来咳唾掉臂无非尽是文殊普贤大人境界。有甚么精与不精。后来因看大慧广录。见他往荆南谒张无尽一段机缘。方知古人言不虚发。大慧一日与张无尽夜话。无尽云。老夫顷寓居江宁戒坛院。因阅雪窦语至百丈再参马祖因缘。雪窦云大冶精金应无变色。遂掷卷於地云。审如是。临济佛法岂有今日耶。十数年来诸方往往以予聪明博记少有知余者。公自江西法窟中来必辨优劣。试与老夫言之。大慧云。公之所见正与真净死心符合。近世得此机用独二老耳。无尽云真净何谓。大慧云。真净颂云。客情步步随人转。有大威光不能现。突然一喝双耳聋。那咤眼开黄檗面。无尽云死心何谓。大慧云。死心道。我要问雪窦。既是大冶精金。因甚却三日耳聋。还会么。从前汗马无人识。只要重论盖代功。无尽乃抚几云。不因公举争知真净死心用处。若非真净死心难显雪窦马祖。由是相与禅悦法喜之乐。者般说话。久参先德想已见闻。后学初机卒难洞晓。山僧因行掉臂举似一番。百丈再参马祖。祖以目视绳床角拂子。丈云即此用离此用。祖云你他后开两片皮将何为人。百丈取拂子竖起。祖云即此用离此用。丈挂拂於旧处。祖震威一喝。丈直得三日耳聋。后来雪窦和尚拈云。夫列其派者甚多。究其源者极少。总道百丈於喝下大悟。还端的也无。然刁刀相似鱼鲁参差。若是明眼人谩他一点不得。只如马祖道。你他后开两片皮将何为人。百丈竖起拂子。为复如虫御木。啐啄同时。诸人要会三日耳聋么。大冶精金应无变色。敢问诸人。大冶精金应无变色置而勿论。只如张无尽投卷於地云。审如是。临济佛法岂有今日耶。意在於何。如今众中稍蕴知识者。往往便道无尽大似作家宗师。既会马祖一喝百丈三日耳聋。又须发明雪窦大冶精金应无变色。然后倒行逆施投卷於地。所谓变通逸格向上提持。是则固是。据山僧见处又且不然。张无尽满肚文章要且不识。朕闻上古其风朴略。马祖一喝百丈耳聋。正是去却贴肉汗衫。拈却髑髅前妄想。雪窦云大冶精金应无变色。可谓本分草料。死心真净据款结案未称全提。后来无尽亦有颂云。马师一喝大雄峰。深入髑髅三日聋。黄檗闻之惊吐舌。江西从此立宗风。依旧向语脉里转却。山僧昔年送僧往南屏再参。曾有颂云。百丈参马师。伎俩俱已尽。一喝三日聋。当机须猛省。若谓大冶金正是佛祖病。所以无尽翁掩卷未肯信。妙喜天人师今古眼目。正云庵与死心提掇事已定。敲唱既双行。节拍颇相应。一举便知音。抚膝始加敬。更有云云不能尽举。山僧自来鄱阳。未尝不与兄弟切切提撕。终是未曾拈出者一着子。古人有十度发言九度休去之说。在今岂不然乎。若是真正本色道流。未尝亏欠。僧问赵州狗子还有佛性也无。州云无。到者里提撕也提撕不得。拈出也拈出不得。拟要发言向甚处下口。纵使休去还休得么。五祖和尚云。赵州露刃剑。寒霜光焰焰。更拟问如何。分身作两段。大慧和尚云。参学人向露刃剑上着得只眼。便是百了千当。还丹一粒点铁成金。至理一言转凡成圣。更欲多言。恐无利益。珍重。
　　月江印禅师夏前告香普说。钟楼上念赞。床脚下种菜。荆棘林中是什么人行履。两个泥牛斗入海。无位真人因甚额头汗出。达磨不来东土二祖不往西天。祖师鼻孔长多少。山僧适来垂此三转语。若不是堂中第一座具人天眼目出来证明。未免一场懡[怡-台+罗]。须知衲僧顶[宁*页]上一着子。如十日并照辉天鉴地耀古腾今。何曾有一丝毫许障碍得他。所以大觉世尊初生下来便道天上天下惟我独尊。已是明明白白地说向诸人了也。一大藏教一千七百陈烂葛藤总是为蛇画足。后代儿孙承虚接响不能一刀截断。致使三百五百闹浩浩地者边商量那边卜度。莫不随他脚跟后转。若是英灵上士如金翅擘海直取龙吞。千人万人罗笼不住。做个灭胡种草岂不快哉。何用山僧向曲录床上摇唇鼓舌说黄道黑。成得甚么事。今时兄弟出来。多是觅佛觅法觅道觅菩提涅盘真如解脱。不肯退步向衣线下嘿嘿体究。何不放教身心荡荡地闲闲地。胸中不留一个元字脚。久久自然相应。若是人我山高是非锋起。为五欲八风之所摇。求其到大安乐大休歇之地不亦难乎。设有一个半个向髑髅前认得个昭昭灵灵底。便道猕猴佩一面古镜。狸奴有万里神光。有底逴得古人些子残光剩影。便道不离当处常湛然。觅即知君不可见。似则也似。是则未是。有底但於理性上明得来声色中透得去。谓之绵绵密密不漏丝毫。纯是真空更无别法。如斯见解未出常情。勘证将来白云万里。所以道向上一路千圣不传。学者劳形如猿捉影。只如灵山会上世尊拈一枝花。是时百万之众智如鹙子辩若满慈尚乃忙然不知落处。直饶金色头陀破颜微笑也未梦见教外别传意旨在。缺齿老胡十万里得得西来面壁九年。二祖礼三拜起来依位而立。唤作汝得吾髓。且莫诳呼别人好。自余德山临济赵州云门天下老和尚。用尽自己查梨总是平地生堆无风浪起。点检将来各人脚跟下好与烂搥一顿。免见教坏人家男女。兄弟。若非真正要了辨生死大事。[拚-ㄙ+ㄊ]得十年二十年工夫全身放下。靠着本色宗匠与之决择。如金在矿中入其炉鞴受其钳锤千锻万炼。去其矿秽则金之本体自然现前。又如清净摩尼宝珠处尘劳中。忽遇智人指出。去其尘垢则珠之本体光明顿然发现。而此金珠乃是当人本有之体非假外求。但经敏手煅炼磨莹出来。则其本地风光何曾欠少。不见灵云和尚三十年做工夫。一日见桃花豁然契悟。乃有颂云。三十年来寻剑客。几回落叶又抽枝。自从一见桃花后。直至於今更不疑。且道不疑个什么。举似沩山懒安和尚。沩山云从缘入者永无退失。冬瓜印子。又举似玄沙。沙云谛当甚谛当敢保老兄未彻在。一手不独拍。两手鸣掴掴。东山五祖云。说甚未彻。更参三十年始得。利动君子。雪窦颂云。本无迷悟数如麻。独许灵云是作家。借问遍参诸祖客。不知何处见桃花。金屑虽贵落眼成翳。山僧亦曾有一颂。桃花开日好风光。引得游人煞着忙。剑客不知何处去。令人长忆谢三郎。灵云住后。长生问云混沌未分时如何。云云露柱怀胎。生云分后如何。云云如片云点太清。生云未审太清还受点也无。云不对。生云恁么则含生不来也。云亦不对。生云直得纯清绝点时如何。云云犹是真常流注。生云如何是真常流注。云云似镜常明。生云向上还有事也无。云云有。生云如何是向上事。云云打破镜来与汝相见。还识灵云么。金镞惯调曾百战。铁鞭多力恨无雠。又有香严和尚在沩山会下。一日沩山问云。闻子在百丈先师处问一答十问十答百。只今向父母未生已前道将一句来。香严忙然无对。将平生所阅底文字检寻并无一言可以酬对。遂叹云画饼不可充饥。屡请沩山为说破。沩山云。我若向汝说。他日眼开骂我去在。香严云此生不学佛法且作个常行粥饭僧。看他大力量人只者一个全身放下。千佛出世也不柰何。如今只讨一个常行粥饭僧也无讨处。直抵南阳卓庵。一日芟除草木瓦砾击竹作声豁然大悟。毕竟悟个什么。且道与灵云见桃花相去多少。一对无孔铁锤。遽归沐浴焚香遥拜沩山曰。和尚大悲恩逾父母。当时若为我说破。岂有今日事耶。者汉和骨头一时换了。仍述一偈云。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。将谓有多少奇特。径归沩山具陈所解。沩山云今日方知吾不汝欺也。何不与本分草料。一日仰山问云。闻师弟有悟道颂。试举看。香严遂举前偈。仰山云此是闲时构置底。未为极则。太煞减人威光。香严再举一偈云。去年贫未是贫。今年贫始是贫。去年贫有卓锥之地。今年贫锥也无。不闻夜来雁。争见海门秋。仰山云。如来禅许你会。祖师禅未梦见在。铁蒺藜椎转弄转危。香严又呈一偈。吾有一机。瞬目视伊。若也不会。别唤沙弥。白雪阳春不同调。仰山云且喜师弟会祖师禅。孟八郎汉又恁么去。香严住后示众云。如人在千尺悬崖。口衔树枝。手无所攀。脚无所踏。树下有人问西来意。不答则违他所问。若答他则丧身失命。当恁么时如何即是。香严旁若无人。发此一问不妨奇特。时有虎头上座云。上树即不问。未上树请和尚道也。好一拶。香严呵呵大笑。若人知得此笑。笑须三十年。雪窦拈云。树上道即易。树下道即难。老僧上树也。置将一问来。悬羊头卖狗肉。殊不知香严坐筹帷幄之中。决胜千里之外。虎头上座也赏他大胆。向饥鹰爪下分餐。猛虎口中夺食。若不是作家宗匠。洎被打破蔡州。还识香严么。三千剑客今何在。独许庄周致太平。你兄弟家出一丛林入一保社。拨草瞻风寻师访道。还曾如灵云真到不疑之地一回么。还如香严一击忘所知么。有底道声色头上坐声色头上卧。有底道声不是声色不是色。有底道闻声悟道见色明心。有底道青青翠竹总是真如郁郁黄花无非般若。如斯理论。阎罗老子未放你过在。岩头和尚云。若欲播扬大教。一一从自己胸中流出将来。与我盖天盖地去始得。山僧滥尸此席无补宗门。现前一众总是硕德耆年诸方龙象。挽向上古风规。举行丛林盛典。非图后来有所见闻。亦使法道不致寂寥。诸人既具铁眼铜睛。山僧安敢妄通消息。适来所举数则因缘。总是古人煎过药查嚼了残饭。有甚么滋味可以[口*(一/巾)]啖。虽然。忽於无滋味中蹉口咽却舌头也难得。山僧更与汝举个古话。僧问马大师云。和尚为甚么道即心即佛。大师云只为止儿啼。僧云啼止后如何。大师云非心非佛。僧云除此外如何指示。大师云不是心不是佛不是物。今时兄弟才见举个即心即佛。便把作寻常说话。才举个麻三斤乾屎橛。丈林山下竹筯鞭。以至钓丝绞水。锯解秤椎。新妇骑驴阿家牵。三脚驴子弄蹄行。如此之类。便作玄妙奇特商量。若作玄妙奇特商量。入地狱如箭射。若作平常说话。入地狱如箭射。佛鉴懃和尚颂云。美如西子离金阙。娇似杨妃倚玉楼。犹把琵琶半遮面。不令人见转风流。者个颂子作平常说话得么。作玄妙奇特商量得么。又北山隆和尚颂云。即心即佛。有木有竹屋便好。非心非佛。不袜不冠身自由。不是心不是佛不是物。闲倚阑干立清晓。红芭蕉引碧牵牛。者个颂子作平常说话得么。作玄妙奇特商量得么。又霍山昭和尚云。即心即佛。嘉眉果阆怀里有状。非心非佛。筠袁虔吉头上插笔。不是心不是佛不是物。漳泉福建头匾似扇。只可闻名不可见面。者个颂子作平常说话得么。作玄妙奇特商量得么。具眼禅流试定当看。诸人二六时中忽然一拳打破虚空。方知三世诸佛寐语何山寐语。久立众慈伏惟珍重。

　　中夏普说

　　古林茂禅师中夏普说。心不附物。意不停玄。大智非名。真空绝迹。是汝诸人十二时中向甚处措足。直下无事堕在见闻觉知。才涉安排未免依草附木。兄弟据实而论。尽十方世界有甚么物与汝为缘为对。三乘十二分教。达磨西来直指人心见性成佛。增一丝毫不得。及至扬向他方世界。无依无欲离相离名无去无来不生不灭。也减一丝毫不得。九霄绝翳何用穿通。一道神光未尝昏昧。所以恁么也得。不恁么也得。恁么不恁么总得。如王宝剑孰敢当锋。拟欲抬头横尸万里。古人垂一机示一境至痛快为人处直是透顶透底。情生智隔想变体殊。情未生时隔个甚么。此亦是一期方便控你入处。为你未曾及到者个田地。所以有佛有法有玄有妙。有向上向下者边那边。自作障碍。旷大劫来不得自由。况此事岂是你赤肉团上心识搏量底事。心若无事万法不生。意绝玄微纤尘何立。云门云。直得触目无滞。达得名身句身一切法空。山河大地是名。名亦不可得。唤作三昧性海俱备。犹是无风匝匝之波。直得忘知於觉。觉即佛性。唤作无事人。更须知有向上一窍。若教山僧向上论量。直是无启口处。诸人到者里亦无立地分。三千里外道绝人荒。善法堂前草深一丈。岂是分外。何故。立机立境不是向上事。扬眉瞬目不是向上事。竖拂敲床不是向上事。棒喝交驰宾主互换不是向上事。只要你从前伎俩一时截断。脚跟下空牢牢地。如水上葫芦一切处拘绊不着。然后将古人机缘密切提撕毕竟是个甚么道理。僧问云门如何是佛。门云乾屎橛。明如杲日宽若太虚。大地山河全彰海印。一明一切明。一见一切见。一了一切了。兄弟。时光可惜不易来此聚头。直须办一片真实身心。空教彻去。者个唤作生死大事。不是你趂口快图衣食衒声利底生活。[拚-ㄙ+ㄊ]却十年五年不出僧堂门。无人道你不会。古来尊宿担荷此事大不容易。不知历涉多少艰难。汾阳参七十余员善知识。具大眼目只有一二。自余之辈不在言也。近来一等兄弟智识不明。於自己本分事上无参学分。不能体究。却去册子上做工夫要资谈柄。错了也。抛却真金去寻瓦砾有甚用处。夹山未见船子。时看他所得岂是寻常。一日上堂。僧问如何是法身。答云法身无相。如何是法眼。答云法眼无瑕。可谓金不博金水不洗水。洎乎被道吾一笑。便乃手忙脚乱。且道那里是他未尽善处。下座问道吾云。适来答者僧话。上座因甚发笑。请为我说。瞻风拨草为法求人。须是者汉始得。道吾云。不道不是。只是未有师在。盲人指路岂免旁观。夹山因道吾所指。径往华亭去访船子。早是七花八裂了也。船子问云大德住何寺。山云寺则不住住则不似。鹭池鹫岭海殿庵园。甚处有者个消息。船云不似又不似个甚么。山云不是目前法。船云甚处学得来。山云非耳目之所能到。如印印泥如印印空如印印水。须是恁么人方明恁么事。船云一句合头语万劫系驴橛。铁壁银山万仞高。船云垂丝千尺意在深潭。离钩三寸。子何不道。金刚圈栗棘蓬。吞者十万八千。透者如麻似粟。山拟开口。被船子一篙打下水中。鞭长不及马腹。山才上船。船云道道。山拟开口。船又打。得也得也。山因此有省。水中点头三下。俊哉俊哉。船云。竿头丝线从君弄。不犯清波意自殊。宁可截舌不犯国讳。山遂问抛纶掷钓师意如何。船云丝悬绿水浮定有无之意。一个砑郎当。一个福建子。山云。语带玄而无路。舌头谈而不谈。何不领取前话。船云钓尽江波锦鳞始遇。用尽自己心笑破他人口。山乃掩耳。不特慎初亦能护末。然猛虎不食伏肉。坐井岂能观天。当时道吾密之三寸。夹山未免担板过却。大凡参学须贵眼正。者般说话岂是你长连床上妄想计较得来。山僧十三上为僧。未尝去村院里过夏。遇着本色宗匠有师友处。即便放下身心相与体究。二十年来把人杓柄。不知费了多少盐醋。捱到楚水东头依旧波波挈挈。一点也谩诸人不得。云门云。尽十方世界乾坤大地。以拄杖画一画云。百杂碎了也。三乘十二分教达磨西来。放过即不可。若不放过。不消一喝。大众会么。名不得状还非。千年常住一朝僧。楚鸡不是丹山凤。喝一喝下座。(告香不独在夏前中夏。住持入院人事定。库司备香。首座颔众恳请为众告香。然后开室。古法未预告香不许入室)。

　　檀越特请普说

　　大慧杲禅师秦国太夫人请普说。僧问。圆觉经道。譬如清净摩尼宝珠映於五色。色未现时珠在甚么处。师云圆觉经何曾恁么道。进云未审作么生会。师云。圆觉经不曾恁么道。更会甚么。进云毕竟如何。师云静处萨婆诃。问。胡张三黑李四即不问。嘉州大象鼻孔长多少。师云长二百来丈。进云得恁么郎当。师云你川僧自合知。进云为甚么被陕府铁牛吞却。师云谁恁么道。进云。高高处观之不足。低低处平之有余。师云你试向不高不低处道看。进云险。师云者个犹是高低处底。进云有意气时添意气。师云草贼大败。乃云。今日是秦国太夫人计氏法真庆诞之辰。谨施净财远诣当山修设清净禅众香斋。仍命山野升于此座为众普说举扬般若。所愿进道无魔。色身安乐。此是秦国太夫人意旨。者婆子平生行履处。川僧无有不知者。唯鲁子僧未知。今日因斋庆赞。举似大众见说。者婆子三十左右岁时。先太师捐馆。徽猷与相公尚幼。卓卓立身。凛然有不可犯之色。东邻西舍望风知畏。极力教二子读。书处事极有家法。寻常徽猷与相公左右侍奉。不教坐亦不敢坐。其严毅如此。相公常说今日做官皆是老母平昔教育所致。所得俸资除逐日家常菜饭外。老母尽将布施斋僧。用祝吾君之寿。常有无功受禄之慊。闻先师归蜀受渠供养不少。只是未知参禅。徽猷与相公却於先师处各有发明。向谦禅在他家。徽猷与相公亲向谦道。老母修行四十年只欠者一着。公久侍径山和尚多所闻见。且留公早晚相伴说话。盖某兄弟子母分上难为开口见说。每日与谦相聚手。一味激扬此事。一日问谦。径山和尚寻常如何为人。谦云和尚只教人看狗子无佛性话。竹篦子话。只是不得下语。不得思量。不得向举起处会。不得去开口处承当。狗子还有佛性也无。无。只恁么教人看。渠遂谛信。日夜体究。每常爱看经礼佛。谦云。和尚寻常道。要办此事须是辍去看经礼佛诵咒之类。且息心参究。莫使工夫间断。若一向执着看经礼佛希求功德便是障道。候一念相应了。依旧看经礼佛。乃至一香一华一瞻一礼种种作用皆无虚弃。尽是佛之妙用。亦是把本修行。但相听信决不相误。渠闻谦言便一时放下。专专只是坐禅看狗子无佛性话。闻去冬忽一夜睡中惊觉。乘兴起来坐禅举话。蓦然有个欢喜处。近日谦归秦国。有亲书并作数颂来呈山僧。其间一颂云。逐日看经文。如逢旧识人。勿言频有碍。一举一回新。山僧常常为兄弟说。参得禅了。凡读看经文字。如去自家屋里行一遭相似。又如与旧时相识底人相见一般。今秦国此颂乃暗合孙吴。你看他是个女流。宛有丈夫之作。能了大丈夫之事。谦禅昨日上来告山僧。子细说些禅病。且与秦国结大众般若缘。山僧向他道。禅有甚么病可说。禅又不曾患头疼。又不曾患脚痛。又不曾患耳聋。又不曾患眼暗。只是参禅底人参得差别。证得差别。用心差别。依师差别。因此差别故说名为病。非谓禅有病也。如何是佛。即心是佛。有甚么病。狗子还有佛性也无。无。有甚么病。唤作竹篦则触。不唤作竹篦则背。有甚么病。如何是佛。麻三斤。有甚么病。如何是佛。乾屎橛。有甚么病。你不透了才作道理。要透便千里万里没交涉也。拟心凑泊他。拟心思量他。向举起处领略。击石火闪电光处会。者个方始是病。世医拱手。然究竟不干禅事。赵州云。要与空王为弟子。莫教心病最难医。记得舍利弗问月上女曰。汝於今者行何乘也。为行声闻乘。为行辟支佛乘。为行大乘。月上女答曰。舍利弗。汝既问我行何乘者。我今还问舍利弗。惟愿随意答我。如舍利弗所证法者。为行声闻乘。为行辟支佛乘。为行大乘。舍利弗言。非也。月上女。所以者何。然彼法者无可分别。亦无言说。非别非一。亦非众多。月上女曰。舍利弗。是故不应分别。诸法一相异相无别异相。於诸相中无有可住。师云。舍利弗恁么问。月上女恁么答。且道与秦国太夫人所证之法相去几何。还有人断得么。试出来断看。如无。且向葛藤里荐取。所以道。夫参学者须参活句。莫参死句。活句下荐得永劫不忘。死句下荐得自救不了。你诸人每日上来下去。寮舍里吃茶吃汤。庄上搬盐搬面。僧堂里行益。长廊下择菜。后园里担粪。磨坊下推磨。当恁么时。佛眼也觑你不见。且道是死句。是活句。是不死不活句。试定当看。直饶定当得出。也未免在三句里。岂不见僧问南泉和尚。即心是佛又不得。非心非佛又不得。师意如何。泉云。你但信即心是佛便了。更说甚么得与不得。只如大德吃饭了。从东廊上西廊下。不可总问人得与不得也。者里若识得南泉。方不被三句所使。便能使得三句。既使得三句。始与南泉同一眼见同一耳闻同一鼻齅同一舌尝同一身触同一意思。更无差别。只为你执药为病。旧病未除新病复作。却被死句活句使得来七颠八倒。将他古人径截处一时纡曲了。且那个是古人径截处。我更为你举一两则。只如南泉道。牵牛向溪东放。不免食他国王水草。牵牛向溪西放。不免食他国王水草。不如随分纳些些。总不见得。者个公案有多少人错断。如何是纳些些底道理。便道着衣吃饭有甚么难。向驴前马后教活计。且莫谤他南泉好。你既错会者个。定又错会黄檗道。汝等诸人尽是噇酒糟汉。恁么行脚何处有今日。还知大唐国里无禅师么。时有僧出云只如诸方匡徒领众又作么生。檗云。不道无禅。只是无师。者个话头便是个祸胎。莫道未悟者错会。直饶悟得彻头彻尾。大法不明也觑他黄檗不见。只如黄檗道。不道无禅只是无师。你如何理会。众中商量道。人人分上谁不丈夫岂假师承。噇酒糟便是咬言语。言语乃古人糟粕也。且喜没交涉。欲得不招无间业。莫谤如来正法轮。岂不见沩山举此话问仰山云。黄檗意作么生。仰山云鹅王择乳素非鸭类。沩山云此实难辨。只如沩山仰山恁么问答。又作么生商量。到者里须是个人始得。既不会者个。便将庭前栢树子麻三斤乾屎橛踞解秤锤之类尽为糟粕。既错会者个。定又错会洞山问蟾首座。佛真法身犹若虚空。应物现形如水中月。作么生说个应底道理。蟾云如驴觑井。山云。道则大杀道。只道得八成。蟾云和尚作么生。山云如井觑驴。诸方商量道。如驴觑井是有迹。如井觑驴是无迹。又唤作忘情拂迹。且喜没交涉。要且不是者个道理。既错会者个。定又错会南岳和尚道。譬牛驾车。车若不行。打车即是打牛即是。马祖闻举忽然大悟。而今禅和家理会道。牛喻心。车喻法。但只明心。法自明矣。但只打牛。车自行矣。且喜没交涉。若恁么。马祖驴年也不能得悟去。者老汉始初将谓佛可以坐得成。禅可以坐得悟。一向坐地等。南岳和尚知其不凡。故将砖去他庵前磨。祖云和尚磨砖作甚么。南岳云磨作镜。祖云磨砖岂得成镜。南岳云磨砖既不成镜。坐禅岂得成佛。马祖被他动一动。心中热忙。便问如何即是。只者里鼻孔索头便在南岳和尚手里了也。所以道。欲识佛性义。当观时节因缘。南岳和尚知他时节已至。即向他道。汝学坐禅。为学坐佛。若学坐禅。禅非坐卧。若学坐佛。佛非定相。於无住法不应取舍。汝若坐佛即是杀佛。若执坐相非达其理。一时籍没了他家计。却更要他纳物事。教他无所从出。始肯舍命讨个死处。命既舍了。便解问如何用心。即合无相三昧。南岳云。汝学心地法门如下种子。我说法要譬彼天泽。汝缘合故当见其道。又问道非色相云何能见。南岳云。心地法眼能见乎道。无相三昧亦复然矣。祖云有成坏否。南岳云若以成坏聚散而见道者非也。马祖於是泮然无疑。所谓不入虎穴不得虎子。悟了若不遇人。十个有五双杜撰。决定为人不得。诸人要识悟了遇人者么。只者马祖便是样子也。马祖既得法。直往江西建立宗旨。一日南岳和尚曰。道一在江西说法。总不见持个消息来。遂嘱一僧云。汝去。待他上堂便问作么生。看他道甚么。记取来。其僧依教去。见上堂便出问作么生。祖云。自从胡乱后。三十年不曾少盐酱。师召大众云。祖师门下穿人鼻孔底尽从者一句子来。你道者一句子从甚么处来。从打牛打车处来。你若会得者个。便会得台山路上婆子。每有僧问台山路向甚么处去。婆云蓦直去。僧才行。婆云好个阿师却恁么去。赵州闻得云待我去勘过者婆子。赵州去见婆子亦如是问。婆子亦如是答。归来谓众云。台山路上婆子被老僧勘破了也。诸人还会么。寰中天子勑。塞外将军令。但恁么看取。山僧昔年理会不得。曾请益一杜撰长老。为山僧注解云。者僧才问台山路向甚么处去。便被婆子勘破了也。婆云蓦直去。僧便行。正是随声逐色。如何不被勘破。又道才开口便勘破了也。今日思量。直是叵耐。山僧为你说破。若会得赵州道台山路上婆子被老僧勘破了也。便会婆子道好个阿师却恁么去。山僧尝颂云。天下禅和说勘破。争知赵州已话堕。引得儿孙不丈夫。人人黠过冷地卧。此颂甚分明。切不得错会。既错会者个。定又错会睦州唤僧大德。僧回首。州云担板汉。曾有个禅头举者话问僧你作么生会。才见僧开口便云果然担版。且喜没交涉。雪窦拈云。睦州只具一只眼。者僧唤既回头。因甚却成担版。晦堂云。雪窦亦只具一只眼。者僧一唤便回。为甚不成担版。者两个老汉可与睦州把手共行。若是个灵利汉才闻举着眼似铜铃。终不向者里打之绕。既不会者个。定又错会百丈野狐话。便道不落也是不昧也是。只是当时答此话不合带疑。所以堕野狐。谓野狐性多疑故。且喜没交涉。既错会者个。定又错会祖师云不是风动不是旛动仁者心动。山僧亦曾请益一个长老意旨如何。长老将衫袖摇作风动势云是甚么。苦哉苦哉。惭惶杀人。钝置杀人。有者道不是风动不是旛动定是心动。山僧寻常问学者。不是风动不是旛动不是心动。作么生。者里岂容眨眼。既错会者个。定又错会文殊是七佛之师为甚么出女子定不得。罔明菩萨为甚么出得女子定。众中商量道。杓柄在女子手里。且喜没交涉。既错会者个。定又错会雪峰道望州亭与汝相见了也。乌石岭与汝相见了也。僧堂前与汝相见了也。如今诸方商量道。作么生是望州亭相见处。便道南头买贱北头卖贵。乌石岭相见意旨如何。便道石头大底大小底小。僧堂前相见又作么生。便道归堂吃茶去。且喜没交涉。自余邪解不可胜数。山僧寻常亦问学者。望州亭与汝相见了也。乌石岭与汝相见了也。僧堂前与汝相见了也。作么生。者个便是金刚圈栗棘蓬。你如何吞如何透。你要识能吞能透者么。岂不见保福问鹅湖。僧堂前且置。望州亭乌石岭甚么处相见。鹅湖骤步归方丈。保福便入僧堂。汾阳和尚颂曰。望州乌石与堂前。相见相知几万千。唯有鹅湖并保福。此时相见解推迁。此颂分明为你说了也。既不会者个。定又错会玄沙道诸方总道接物利生。或遇三种病人来合作么生。接患盲者。拈锤竖拂他又不见。患聋者。语言三昧他又不闻。患哑者。教伊说又说不得。若接此人不得。佛法无灵验。师顾视大众云。要识玄沙么。平生心胆向人倾。相识还如不相识。当时地藏和尚在座下便出来道。某甲有口不哑。有眼不盲。有耳不聋。和尚作么生接。师云。非父不生其子。玄沙呵呵大笑。师云笑里有刀。山僧有时举此话问学者。有来依样画葫芦。也道某甲有口有耳有眼和尚作么生接。山僧向他道。咬人屎橛不是好狗。又却去不得。既错会者个。定又错会香严道。如人上树。口衔树枝。手不攀枝。脚不蹋树。树下有人问西来意。不对则违他所问。若对又丧身失命。师云。好与玄沙一坑埋却。山僧昔年曾请益一个尊宿。未审香严意旨如何。遂以拂子柄衔在口中。紧闭却眼。便作衔树枝势摇手摆脚祗对山僧。师乃弹指云。如此者亦是当年驰声走誉底。尚作者般去就。其余作怪不在言也。你要会么。但只作一句看。我先为你说。莫见道作一句看。便向举起处会。举了便会了。且不是者个道理。是甚么道理。如人上树。口衔树枝。手不攀枝。脚不蹋树。树下有人问西来意。不对则违他所问。若对又丧身失命。如何。者里间不容发。当时香严会中只有个虎头上座领得香严意。便出来为香严出气云。上树即不问。未上树请和尚道。师云虽得一场荣。刖却一双足。香严呵呵大笑。师云铁作面皮。又云回天轮转地轴。后来雪窦拈云。树上道即易。树下道即难。老僧上树也。致将一问来。雪窦虽为虎头上座出气。争柰蹉过香严。今时有般谬汉闻雪窦恁么道。便引洞山语云。但能莫触当今讳。也胜前朝断舌才。谓香严立此个问头。喻如一团火相似。不可触。虽然如此。不可断却言句。有问如何是佛麻三斤。如何是祖师西来意。庭前栢树子又且何妨。你不妨会得好。不见汾阳和尚颂曰。香严衔树示多人。要引同袍达本真。师云依实供通。拟议却从言下觅。丧身失命数如尘。师云。不是苦心人。不知汾阳为你开天路。云散长空月色新。师云闲言语。虽然如是。若向者里提得。一生参学事毕。既提不得。定又错会百丈问沩山五峰云岩云。并却咽喉唇吻作么生道。沩山云却请和尚道。百丈云我不辞向汝道。恐已后丧我儿孙。五峰云和尚也须并却。百丈云无人处斫额望汝。云岩云和尚有也未。百丈云丧我儿孙。众中商量道。百丈大似抱赃叫屈掩耳偷铃。三子恁么祗对。大家走入荒草里。且喜没交涉。向你道。此事决定不在言语上。既不在言语上。当恁么时合作么生。我早是与你说了也。既错会者个。定又错会德山道。今夜不答话。问话者三十棒。时有僧出礼拜。德山便打。僧云某甲话也未问为甚打某甲。山云你是甚处人。僧云新罗人。山云未蹋船舷好与三十棒。后来法眼云大小德山话作两橛。圆明云大小德山龙头蛇尾。雪窦拈云。二老宿虽善裁长补短舍重从轻。要见德山亦未可。何故。德山大似握阃外威权。有当断不断不招其乱底剑。要识新罗僧么。只是撞着露柱底个瞎汉。众中商量道。某甲话也未问便好打。德山不打。却问你是甚处人。者里便是话作两橛龙头蛇尾处。且喜没交涉。又道者僧若是作家。才见他问你是甚处人。便好掀倒禅床。他既不能。却被德山道未蹋船舷好与三十棒。者里是当断不断不招其乱底剑。所以雪窦云。要识新罗僧么。只是撞着露柱底个瞎汉。且喜没交涉。禅若是恁么地会得时。更不消悟也。聪明灵利底一时随语生解解注将去便了。我且问你。恁么解注得一时有下落了。生死到来却如何支遣。而今分明向你道。者些闲言长语便是出生死底径路。你莫去径路上栽荆棘掘屎窖。或若有个衲僧出来道。和尚现在者里栽荆棘掘屎窖也不是。却作么生祗对。山僧有个推托处。且如何推托。听取一偈。女流中有大丈夫。示现其身化其类。以戒定慧解脱法。摄彼贪欲嗔恚痴。虽处於中作佛事。如风行空无所依。过去未来及现在。尘沙诸佛及菩萨。异口同音发是言。善哉奇特世希有。心源清净无忧喜。不作无喜无忧想。逢场作戏随世缘。而於世缘无所着。六月火云烧碧空。雷声忽震三千界。销除热恼获清凉。是彼丈夫诞时节。我说此偈助光明。普施法界诸女人。喝一喝。

　　列祖提纲录卷第十四
　　列祖提纲录卷第十五

　　　　武林十八涧理安禅寺住持娄东行悦集
　　檀越特请普说
　　大慧杲禅师钱计议请普说。僧问。昔日僧问杨岐和尚如何是佛。答云三脚驴子弄蹄行。未审意旨如何。师云天上天下没踪迹。进云只如威音王已前是甚么人骑。师云威音王已后是甚么人骑。僧拟议。师便喝。乃云。威音王已前三脚驴儿[跳-兆+孛]跳。威音王已后杨岐老人绝消息。既绝消息。却因甚么三脚驴儿[跳-兆+孛]跳。若也於斯明得。方知威音王已前三脚驴儿果然[跳-兆+孛]跳。若明不得。杨岐老人一生受屈。正当恁么时。如何是雪屈一句。喝一喝云。洎合弄险。复云。蕴闻上座今日代子虚来请为众普说。老汉曰说个甚么即得。闻曰请和尚拈出杨岐金刚圈栗棘蓬布施大众。又曰如忠国师大珠和尚说法。诸方大有疑其拖泥带水不径截。说义理禅。愿和尚疏决真伪。解大众疑惑。此亦是请普说檀越之意。老汉曰诺。所以大觉世尊初悟此事。在摩竭提国三七日内无下口处。自云我宁不说法。疾入於涅盘。信知说法之难。岂同容易。寻念过去佛所行方便力。然后起道树诣鹿苑。随众生根器说一大藏教。末后收因结果。却云始从鹿野苑终至跋提河。於是二中间未曾说一字。只者便是杨岐所谓金刚圈栗棘蓬也。直是难吞难透。到者里直下承当得了。大法未明亦柰何不得。敢问诸人。何者名为大法。金刚圈却如何透。栗棘蓬却如何吞。不见岩头道。若将实法系缀人。土亦销不得。况十方信施耶。诸佛出世祖师西来。无非只为你诸人作个证明底主宰而已。若有法可传可授。则诸佛慧命岂到今日。故祖师云。心地随时说。菩提亦只宁。事理俱无碍。当生即不生。若会得此四句。即透得金刚圈吞得栗棘蓬。不须要明大法。大法自明矣。以至古人差别异旨因缘心性玄妙大法。若明才举起时便会得。恰如磁石见铁相似。轻轻一引便动。须是举一明三目机铢两。点着南边动北边。举起时便明得。而今诸方有数种邪禅。大法若明。只者邪禅便是自己受用家具好。击石火闪电光一棒一喝底定。不爱说心说性者。只爱机锋俊快。谓之大机大用。好说心说性底。定不爱击石火闪电光一棒一喝者。只爱丝来线去。谓之绵绵密密。亦谓之根脚下事。殊不知正是个没用处弄泥团底汉。看他前辈大法明底尊宿。用处转辘辘地。如南阳忠国师大珠和尚是也。唯杨文公具眼修传灯录时将忠国师大珠和尚列在马祖下诸尊宿之右。将广语所有言句尽入其中。六祖下收忠国师语最多。为他家活大门户大法性宽波澜阔难凑泊。遮般法难说。他禅备众体。如三唤侍者话。唤作说老婆禅拖泥带水得么。一日唤侍者。侍者应诺。如是三唤。侍者三应。师云。国师三唤侍者何曾有辜负。侍者三应甚么处是辜负处。国师曰。将谓吾辜负汝。谁知汝辜负吾。师云平地起骨堆。复云丛林中唤作国师三唤侍者话。自此便有一络索。唯雪窦见透古人骨髓云。国师三唤侍者。点即不到。师云灼然。侍者三应。到即不点。师云却不恁么。将谓吾辜负汝谁知汝辜负吾。谩雪窦不得。师云谁道。复召大众云。好个谩雪窦不得。虽然如是。雪窦亦谩妙喜不得。妙喜亦谩诸人不得。诸人亦谩露柱不得。玄沙云侍者却会。雪窦云停囚长智。师云两彩一赛。云门道作么生是国师辜负侍者处。会得也是无端。雪窦云元来不会。师云雪峰道底。云门又云作么生是侍者辜负国师处。粉骨碎身未报得。雪窦云无端无端。师云垛生招箭。法眼云且去别时来。雪窦云谩我不得。师云却是法眼会。兴化云一盲引众盲。雪窦云端的瞎。师云亲言出亲口。弘觉征问僧云甚处是侍者会处。僧云若不会争解恁么应。觉云汝少会在。又云若於此见得去便识玄沙。师云惭惶杀人。翠岩芝云国师侍者总欠会在。师云犹较些子。投子云抑逼人作么。雪窦云垛根汉。师云理长即就。复云唯有赵州多口阿师下个得注脚令人疑着。僧问国师三唤侍者意旨如何。州云如人暗中书字。字虽不成文彩已彰。雪窦便喝。师云且道者一喝在国师侍者分上。在赵州分上。随后喝一喝复云。若不是命根五色索子断。如何透得者里过。雪窦云。若有人问雪窦。雪窦便打。也要诸方检点。师云作贼人心虚。雪窦复有一颂云。师资会遇意非轻。师云此语有两负门。无事相将草里行。师云普州人送贼。负汝负吾人莫问。师云放待冷来看。任从天下竞头争。师云即今休去便休去。若觅了时无了时。复云。你要求玄妙解会。只管理会国师三唤侍者话。那里是国师辜负侍者处。那里是侍者辜负国师处。有甚么交涉。鹅王择乳素非鸭类。者个便是国师用剑刃上事。为复只者些子。为复别更有在。一日问紫璘供奉甚么处来。奉曰城南来。国师曰城南草作何色。奉曰作黄色。国师乃问童子。城南草作何色。童子曰作黄色。国师曰。只者童子亦可帘前赐紫对御谈玄。你道国师说老婆禅拖泥带水得么。为复只者些子。为复别更有在。一日肃宗帝请看戏。国师曰檀越有甚心情看戏。法云圆通禅师曰且道国师在甚处着到。妙喜敢问诸人。且道圆通禅师在甚处着到。於斯见得三老相去不远。肃宗帝又问如何是十身调御。国师直拔向他道。檀越蹋毗卢顶上行。更问甚么十身调御。诸人要见忠国师么。只在你眼睛里。开眼也蹉过。合眼也蹉过。既在眼睛里。为甚么却蹉过。妙喜恁么道亦蹉过不少。你更看他有个无情说法话。老汉寻常不曾说。今日已是不识好恶不避口业。尽情为诸人抖擞为他雪屈。且不得作义理会。僧问如何是古佛心。国师曰墙壁瓦砾是。师云。恁么答话。若玄妙解路心不绝。命根不断大法不明。决定不敢如此四楞塌地。一棒一喝一挨一拶击石火闪电光却易者般说话。却难入作。前所谓家活大门户大法性宽波澜阔命根断。方能如是。僧曰墙壁瓦砾岂不是无情。国师曰是。僧曰无情还解说法否。国师曰常说炽然说无间歇。僧曰某甲为甚么不闻。国师曰。汝自不闻。不可妨他闻者也。僧曰未审甚么人得闻。国师曰诸圣得闻。僧曰和尚还闻否。国师曰我不闻。僧曰和尚既不闻争知无情解说法。国师曰。赖我不闻。我若闻则齐於诸圣。汝即不闻我说法。僧曰恁么则众生无分也。国师曰。我为众生说。不为诸圣说。僧曰众生闻后如何。国师曰即非众生。师云。奇哉。你看他转辘辘地。不滞在一隅。不负他来问。赖我不闻。我若闻则齐於诸圣。汝即不闻我说法。你唤作郎当得么。不是得诸佛诸祖心髓如何转得。你莫唤作无得失。者个是无得失中有得失。有得失中无得失。唤作入泥入水。骑贼马赶贼队。借婆帔子拜婆年。难柰何。又僧问。发心出家本拟求佛。未审如何用心即得成佛。国师曰无心可用即得成佛。师云。者僧难容。恰如个鼠黏子相似。者个老子软顽。又撞着者僧软顽。黏住便问无心可用阿谁成佛。国师曰。无心自成佛。成佛亦无心。僧曰佛有大不可思议为能度众生。若也无心阿谁度众生。国师曰。无心是真度生。若见有生可度者即是有心。宛然生灭。僧曰。今既无心。能仁出世说许多教迹。岂可虚言。国师曰佛说教亦无心。僧曰说法无心应是无说。国师曰说即无无即说。僧曰说法无心造业有心否。国师曰。无心即无业。今既有业。心即生灭。何得无心。僧曰。无心即成佛。和尚即今成佛未。国师曰。心尚自无谁言成佛。若有佛可成还是有心。有心即有漏。何处得无心。僧曰。既无佛可成。和尚还得佛用否。国师曰。心尚自无。用从何有。僧曰。茫然都无。莫落断见否。国师曰。本来无见。阿谁道断。僧曰。本来无见。莫落空否。国师曰无空可落。僧曰有可堕否。国师曰。空既是无。堕从何立。僧曰能所俱无。忽有人持刀来取命。为是有是无。国师曰是无。僧曰痛否。国师曰痛亦无。僧曰。痛既无。死后生何道。国师曰无死无生亦无道。僧曰。既得无物自在。饥寒所逼若为用心国。师曰。饥即吃饭。寒即着衣。僧曰知饥知寒应是有心。国师曰。我问汝有心。心作何体段。僧迟疑良久觅心与饥寒体段了不可得。遂依实供通曰。心无体段。国师曰。汝既知无体段。即是本来无心。何得言有。僧曰山中逢见虎狼如何用心。国师曰。见如不见。来如不来。彼即无心。恶兽不能加害。僧曰。寂然无事独脱无心。名为何物。国师曰名金刚大士。师喝一喝云。好人不肯做。却要屎里卧。僧曰金刚大士有何体段。国师曰本无形段。师云何不早恁么道。僧曰既无形段唤何物作金刚大士。国师曰唤作无形段金刚大士。僧曰金刚大士有何功德。国师曰一念与金刚相应。能灭殑伽沙劫生死重罪。得见殑伽沙诸佛。其金刚大士功德无量。非口所说非意所陈。假使殑伽沙劫住世说亦不可得尽。者僧当下大悟。如睡梦觉如莲华开。似者般底便是金刚圈栗棘蓬。你若吞不得透不得。不见古人行履处。定起谤无疑。透得者里方能作大舟航。不着此岸不着彼岸不住中流。善知识下得者般脚手。入得者般窠窟。方始为得人师家。若不具许多差别眼目。如心性解路上得个入处底。定不爱击石火闪电光。却爱者般说话。又却错做实法会了。如一机一境一棒一喝上得个入处底。定不爱者般说话。又是错会了。真所谓所见不同互有得失。教中所谓菩萨见水如甘露。天人见水如琉璃。凡夫见水是水。饿鬼见水如脓血是也。或有个爱高禅底衲子出来道。妙喜有如是等见耶。即向他道。逢人但恁么举。所以正法眼藏中收僧问忠国师。古德云青青翠竹尽是法身。郁郁黄华无非般若。有人不许云是邪说。亦有信者云不思议。不知若为。国师曰。此盖普贤文殊境界。非诸凡小而能信受。皆与大乘了义经意合。故华严经云。佛身充满於法界。普现一切群生前。随缘赴感靡不周。而恒处此菩提座。翠竹既不出於法界。岂非法身乎。又般若经云。色无边故般若亦无边。黄华既不越於色。岂非般若乎。深远之言。不省者难为措意。又华严座主问大珠和尚曰。禅师何故不许青青翠竹尽是法身。郁郁黄华无非般若。珠曰。法身无像。应翠竹以成形。般若无知。对黄华而显相。非彼黄华翠竹而有般若法身。故经云。佛真法身犹若虚。空应物现形如水中月。黄华若是般若。般若即同无情。翠竹若是法身。翠竹还能应用。座主会么。主曰不了此意。珠曰。若见性人。道是亦得。道不是亦得。随用而说不滞是非。若不见性人。说翠竹着翠竹。说黄华着黄华。说法身滞法身。说般若不识般若。所以皆成诤论。师云。国师主张青青翠竹尽是法身。直主张到底。大珠破青青翠竹不是法身。直破到底。老汉将一个主张底。将一个破底。收作一处。更无拈提。不敢动着他一丝毫。要你学者具眼透国师底金刚圈。又吞大珠底栗棘蓬。具眼者辨得出。不具眼者未必不笑。宗杲虽参圜悟和尚打失鼻孔。元初与我安鼻孔者却得湛堂和尚。只是为人时下刃不紧。若是说禅病无人过得。尝思教中有一段因缘。殃崛摩罗要千人指头作华冠然后登王位。已得九百九十九指唯少一指。要断其母指填数。佛知其缘熟故往化之。殃崛才举意欲下刀取母指时。忽闻振锡声。遂舍其母指而问佛教化一指曰。既是瞿昙在此。望施我一指头。满我所愿。才举刀。世尊拽脱便去。世尊徐行。殃崛急赶不上。乃高声叫曰住住。世尊曰。我住久矣。是汝不住。殃崛忽然感悟。投佛出家。佛却令持钵至一长者门。其家妇人正值产难。长者曰。瞿昙弟子。汝为至圣。当有何法能免产难。殃崛曰。我乍入道未知此法。待我回问世尊却来相报。及返具事白佛。佛告殃崛。汝速去报言。我自从贤圣法来未曾杀生。殃崛当便奉佛语往彼告之。其妇得闻即免产。难师云。者里使棒使喝掀倒禅床。引经教说理事。击石火闪电光。夜半捉乌鸡得么。因请益湛堂和尚。才举起此话。湛堂曰你爬着我痒处。者话是金屎法。不会如金。会得如屎。曰岂无方便。湛堂曰我有个方便。只是你刬地不会。曰望和尚慈悲。湛堂曰。殃崛云。我乍入道未知此法。待问世尊。未到佛座下。他家生下儿子时如何。我自从贤圣法来未曾杀生。殃崛持此语未至他家。已生下儿子时如何。老汉当时理会不得。后因在虎丘看华严经。至菩萨登第七地证无生法忍云。佛子菩萨成就此忍。即时得入菩萨第八不动地。为深行菩萨。难可知。无差别。离一切相一切想一切执着。无量无边一切声闻辟支佛所不能及。离诸喧诤。寂灭现前。譬如比丘具足神通得心自在。次第乃至入灭尽定。一切动心忆想分别悉皆止息。此菩萨摩诃萨亦复如是住不动地。即舍一切功用。行得无功用法。身口意业念务皆息。住於报行。譬如有人梦中见身堕在大河。为欲度故发大勇猛施大方便。以大勇猛施方便故即便[寤-吾+告]窹。既[寤-吾+告]窹已所作皆息。菩萨亦尔。见众生身在四流中。为救度故发大勇猛起大精进。以勇猛精进故至此不动地。既至此以一切功用靡不皆息。二行相行皆不现前。此菩萨摩诃萨菩萨心佛心菩提心涅盘心尚不现起。况复起於世间之心。师云到者里打失布袋。湛堂为我说底方便忽然现前。方知真善知识不欺我。真个是金刚圈。须是藏识明方能透得。又有个尊宿唤作洛浦和尚。久为临济侍者。济每称美之。谓之临济门下一只箭子。便是欺负人。游历罢。直往夹山顶卓庵经年。夹山知乃修书遣僧驰到。洛浦接得便坐却。再展手索。僧无对。浦便打曰。归去举似和尚。僧回举似夹山。山曰。者僧看书三日内必来。若不看书。此人救不得。师云。古人唤作捞摝人。不知书中有甚闲言长语。洛浦却吞他钩线。三日内果来。夹山预令人伺其出庵便烧其居。师云只者便是金刚圈。浦不顾。师云成佛作祖须是者般汉。直造夹山方丈。不礼拜乃当面叉手而立。山曰鸡栖凤巢非其同类。出去。浦曰自远趋风乞师一接。山曰。目前无阇梨。此间无老僧。浦便喝。山曰。住住。且莫草草匆匆。云月是同。溪山各异。截断天下人舌头即不无阇黎。争教无舌人解语。师云洛浦却低头思量者一道真言。理会不得。被夹山劈脊便打穿了鼻孔。遂承嗣夹山。后来示众道。末后一句始到牢关。把断要津不通凡圣。须知上流之士不将佛祖见解贴在额头上。如灵龟负图自取丧身之本。师云。他悟后便解明他者一道真言。者些子药头。不问云门下临济下曹洞下法眼下沩仰下。大法若不明。各宗其宗各师其师。各父其父各子其子。只管理会宗旨热大不紧。老汉在众中时尝请益一尊宿。禅门中说有语中无语。无语中有语。尊宿为我引证云。有语中无语。路逢死蛇莫打杀。无底篮子盛将归。唤者个作有语中无语。又唤作无语中有语。如何是有语中无语。路逢死蛇莫打杀。如何是无语中有语。无底篮子盛将归。只者一句便具此两义。路逢死蛇莫打杀是无语中有语。无底篮子盛将归乃是有语中无语。谓既是死蛇更不消打杀。又云如何是同中有异。鹭鸶立雪非同色。如何是异中有同。明月芦华不似他。我如此说时你便会得了。却济得甚么事。似者般底莫要学。大法明后举一丝毫便一时会得。恰似殃崛摩罗因缘。湛堂说底方便。我乍入道也使不着。佛有神通也使不着。既使不着。因甚么生下儿子。若向者里见得。释迦老子即是殃崛摩罗。殃崛摩罗即是释迦老子。若也不会。释迦自释迦。殃崛自殃崛。不干产难人家事。乃合掌云。即将上来举扬般若所有一言一句契佛契祖底功德。奉为计议钱公荐室安人吕氏。伏愿出此没彼常为般若之亲姻。舍身受身永作菩提之眷属。召大众云。还委悉么。若欲直下便休去。莫记我今说底。喝一喝下座。
　　傅经干请普说。师云。经干道友妙喜初不相识。去岁经由衡阳特来相访。一见便如故人。盖为信得此段大事因缘及。何以故。岂不见华严会上智首菩萨问文殊师利菩萨言。佛子。菩萨云何得无过失身语意业等事。文殊答以善用其心则获一切胜妙功德。为说行住坐卧四威仪中一百四十大愿。谓之无浊乱清净行大功德。此功德皆从信地而发。故文殊普为已发信心者作不请友。以偈问贤首菩萨曰。我今已为诸菩萨说佛往修清净行。仁亦当於此会中演畅修行胜功德。贤首菩萨以偈答之。其中曰以法威力现世间则获十地十自在。亦是说初发心从信地起之义。末后善财到毗卢楼阁前。弥勒为说一百二十种菩提心亦是此义。其中有一种喻曰如狮子王哮吼。狮子儿闻皆增勇徤。余兽闻之即皆鼠伏。佛狮子王。菩提心吼。应知亦尔。诸菩萨闻增长功德。有所得者闻皆退散。亦是此义。既有信根即是成佛基本。忽地与现行相应便证阿耨多罗三藐三菩提。如释迦老子初在正觉山前举头见明星出现忽然悟道。遂乃叹曰。奇哉。一切众生具有如来智慧德相。但以妄想执着而不证得。谓上至十方诸佛下至六道四生含蠢蠕动。於我悟处以平等印一印印定更无差别。你看黄面老子才悟了便见得如此广大。然后兴慈运悲。於生死海不着此岸不着彼岸不住中流。而能运载此岸众生到於彼岸不住生死中流。者个道理亦不出自家信种。所以无尽居士着海眼经题说佛成就云始觉合本之谓佛。他虽是个俗人然却见得彻识得根本。谓始觉时从明星上起信。忽然觉悟自性本来是佛。大地有情更无差别。无尽唤作始觉合本觉方始成佛。参禅人能恁么辨白得了。然后休歇身心识取本来面目不要粗心。古圣得了便於得处灭却生灭心。亦不住在寂灭地。谓之寂灭现前。於寂灭地获二殊胜。一者上合十方诸佛与佛如来同一慈力。二者下合六道众生与诸众生同一悲仰。前所云兴慈运悲。救拔恶道是也。众生为不觉故轮转生死。先觉之士若无慈悲。如何得众生界空。信知佛恩难报。今日经干道友请妙喜普说。不独为先考承事追修而已。要与现前一众说些禅病。故柳子厚以天台教为司南。言禅病最多。诚哉是言。天台智者之教以空假中三观摄一切法教人把本修行。禅无文字须是悟始得。妙喜自十七岁便疑着此事。恰恰参十七年方得休歇。未得已前常自思惟。我今已几岁。不知我未托生来南阎浮提时从甚么处来。心头黑似漆并不知来处。既不知来处即是生大。我百年后死时却向甚么处去。心头依旧黑漫漫地不知去处。既不知去处即是死大。谓之无常迅速生死事大。你诸人还曾恁么疑着么。现今坐立俨然孤明历历地。说法听法宾主交参。妙喜簸两片皮牙齿敲磕。脐轮下鼓起粥饭气。口里忉忉怛怛在者里说。说者是声。此声普在诸人髑髅里。诸人髑髅同在妙喜声中。者个境界他日死了却向甚处安着。既不知安着处则撞入驴胎马腹亦不知。生快乐天宫亦不知。禅和子寻常於经论上收拾得底。问着无有不知者。士大夫向九经十七史上学得底。问着亦无有不知者。离却文字绝却思惟。问他自家屋里事。十个有五双不知。他人家事却知得如此分晓。如是则空来世上打一遭。将来随业受报毕竟不知自家本命元辰落着处。可不悲哉。所以古人到者里如救头然。寻师决择。要得心地开通不疑生死。然有学而知之者。有生而知之者。那个是学而知之者。如僧问赵州学人乍入丛林乞师指示。州云你吃粥了也未。僧云吃粥了。州云洗钵盂去。僧於言下忽然大悟。当下休歇。便知生死去处。妙喜常说不易者僧有力量。赵州将一百二十斤檐子一送送在他肩上。者僧荷得。一气走一百二十里更不回头。如将梵位直授凡庸。心里便怗怗地兴得慈力运得悲愿。此是学而知之者。那个是生而知之者。如赵州作沙弥时同本师行脚到南泉。值南泉卧次。本师礼拜了。赵州方礼拜。南泉问云近离甚处。州云近离瑞像。泉云还见瑞像么。州云瑞像则不见。面前只见卧如来。南泉遂起问。你是有主沙弥无主沙弥。州云是有主沙弥。泉云那个是你主。若是如今禅和家便近前弹指打个圆相喝一喝拍一拍拂袖便行。放出者般恶气息。你看他赵州缓缓地近前道。孟春犹寒。伏惟和尚尊候万福。泉乃唤维那云。此沙弥别处安排。次日却来问如何是道。南泉也不行棒也不下喝。也不谈玄也不说妙。也不牵经也不引论。也不举古人公案。亦不说事亦不说理。只实头向他道平常心是道。为他赵州已理会得平常心了。便却问还假趣向也无。泉云拟向即乖。州云不拟争知是道。泉云。道不属知不属不知。知是妄觉不知是无记。若真达不疑之道。犹如太虚廓然荡豁。岂可於中强是非耶。赵州於言下千了百当。南泉道道不属知不属不知。圭峰谓之灵知。荷泽谓之知之一字众妙之门。黄龙死心云知之一字众祸之门。要见圭峰荷泽则易。要见死心则难。到者里须是具超方眼。说似人不得。传与人不得。所以圜悟先师说。赵州禅只在口唇皮上难柰他何。如善用兵者不赍粮行。就你水草粮食又杀了你。有一秀才问。佛不违众生愿是否。州云是。才云弟子欲就和尚手中乞取拄杖得否。州云君子不夺人所好。才云某甲不是君子。州云老僧亦不是佛。又一僧问如何是祖师意。州乃敲禅床脚。僧云莫只者便是否。州云是则脱取去。又一僧问。诸方尽向口里道。和尚如何示人。州以脚跟打火炉示之。僧云莫便是也无。州云恰认得老僧脚跟。又僧问如何是赵州。州云东门南门西门北门。僧云某甲不问者个。州云你问我赵州聻。又僧问如何是道。州云墙外底。僧云某甲不问者个道。州云你问那个道。僧云某甲问大道。州云大道通长安。你不得作无事会。不得作玄妙会。不得作奇特会。不得作平常会。赵州不在无事上。不在玄妙上。不在奇特上。不在平常上。毕竟在甚么处。具眼者辨取者老汉。有时云未出家被菩提使。出家后使得菩提。汝诸人被十二时使。老僧使得十二时。又云佛之一字吾不喜闻。佛之一字尚不喜闻。达磨灼然是甚老臊胡。十地菩萨是担粪汉。等妙二觉是破凡夫。菩提涅盘是系驴橛。十二分教是鬼神簿拭疮脓纸。四果三贤初心十地是守古冢鬼。你既不到者个田。地是事理会不得也。学人粗走大步。便把一句子禅要祗对人。且不是者个道理。所以妙喜室中常问禅和子。唤作竹篦则触。不唤作竹篦则背。不得下语。不得无语。不得思量。不得卜度。不得拂袖便行。一切总不得。你便夺却竹篦。我且许你夺却。我唤作拳头则触。不唤作拳头则背。你又如何夺。更饶你道个请和尚放下着。我且放下着。我唤作露柱则触。不唤作露柱则背。你又如何夺。我唤作山河大地则触。不唤作山河大地则背。你又如何夺。有个舟峰长老云。某看和尚竹篦子话。如籍没却人家财产了更要人纳物事。妙喜曰你譬喻得极妙。我真个要你纳物事。你无从所出便须讨死路去也。或投河赴火[拚-ㄙ+ㄊ]得命方始死得。死了却缓缓地再活起来。唤你作菩萨便欢喜。唤你作贼汉便恶发。依前只是旧时人。所以古人道悬崖撒手自肯承当。绝后再苏欺君不得。到者里始契得竹篦子话。复说偈云。佛之一字尚不喜。有何生死可相关。当机觌面难回互。说甚楞严义八还。
　　悦禅人请普说。僧问。临济示众云。有时夺人不夺境。有时夺境不夺人。有时人境两俱夺。有时人境俱不夺。如何是夺人不夺境。师云三千里外绝誵讹。进云如何是夺境不夺人。师云拔出眼中楔。进云。临济道煦日发生铺地锦。婴孩垂发白如丝。未审与和尚答底是同是别。师云咬人屎橛不是好狗。进云王令已行天下徧。将军塞外绝烟尘时如何。师云适来犹自可而今更郎当。问。十方薄伽梵。一路涅盘门。未审王氏今日是生耶是死耶。师云生耶死耶。进云。今古应无坠。分明在目前。师云抽却脑后箭。进云。只如十二时中不依倚一物人来。师还接否。师云唤甚么作一物。进云不可重说偈言。师云碍塞杀人。乃云。生耶死耶。非得非失。不道不道。有理有事。若向有理有事处得个入处。只在教乘里头出头没。若於非得非失处得个入处。敢保诸人十二时中未有安身立命处。既未有安身立命处则不知王氏落处。若知得王氏落处即知自己安身立命处。且道王氏即今是生耶是死耶。是不生耶是不死耶。若道不生。争柰死何。若道不死。争柰生何。若道亦生亦死。又是戏论说。若道非生非死。又是相违说。直饶离四句绝百非。直下如明镜当台明珠在掌。胡来现胡汉来现汉。当人各各脚跟下净裸裸明历历。生死如梦幻空华。去来如浮云水月。犹未是彻头处。纵饶如实见得昔日之生本不曾生。今日之灭本不曾灭。亦是无梦说梦。何以故。生而不生。镜里之形。灭而不灭。水中之月。正当恁么时。那里是王氏出身处。若委悉得去。王氏只今与诸人把手共行同入如来大寂灭海。其或未然。有寒暑兮促君寿。有鬼神兮妬君福。复云。者个是近悦上座为母王氏请妙喜老汉说法底意旨。且法作么生说。不见道法不可见闻觉知。若行见闻觉知是则见闻觉知。非求法也。见闻觉知既不可以入道。莫是不见不闻不觉不知便是么。良久高声云。更是个甚么。妙喜尽力说。只说得到者里。此事决定不在言语上。所以从上诸圣次第出世。各各以善巧方便忉忉怛怛。唯恐人泥在言语上。若在言语上。一大藏教五千四十八卷。说权说实说有说无说顿说渐。岂是无言说。因甚么达磨西来却言单传心印不立文字语言直指人心见性成佛。因何不说传玄传妙传言传语。只要当人各各直下明自本心见自本性。事不获已说个心说个性已大段狼籍了也。若要拔得生死根株尽。切不得记我说底。纵饶念得一大藏教如缾泻水。唤作运粪入不名运粪出。却被者些子障却自己正知见不得现前。自己神通不能发现。只管弄目前光影理会禅理会道。理会心理会性。理会奇特理会玄妙。天似掉棒打月枉费心神。如来说为可怜愍者。古人凡有一言半句。设一个金刚圈栗棘蓬。教伊吞教伊透。若是个英灵独脱出情尘超理性者。金刚圈栗棘蓬是甚么弄猢狲家具祭鬼神茶饭。盖你不能一念缘起无生。只管一向在心意识边作活计。才见宗师动口便向宗师口里讨玄讨妙。却被宗师倒翻筋斗。自家本命元辰依旧不知落处。脚跟下黑漫漫。依前只是个漆桶。只如适来上座问夺人不夺境一段话。只知册子上念将来。如法答他又理会不得。问一段未了又问一段。恰如村人打传口令相似。我今不惜口业为你诸人葛藤注解一徧。临济一日示众云。有时夺人不夺境。有时夺境不夺人。有时人境两俱夺。有时人境俱不夺。会么。良久左右顾视便下座。者个便是金刚王宝剑。我昨日说底将蜈蚣毒蛇蝎子并诸杂毒贮在一瓮里。你试将手就中拈一个不毒底出来看。若拈得出不妨於此事有少分相应。若拈不出自是你根性迟钝夙无灵骨。也怪妙喜不得。临济当时道者几句闲言长语。面目现在。自是你不会看得出。你若领得此意。自从胡乱后三十年不少盐酱。钟楼上念赞床脚下种菜之类。不着问人一一自知下落。古人垂个方便。岂是闲开口。须知烂泥里有刺。当时有个克符道者理会得临济意。便出来问。如何是夺人不夺境。临济当时不知那里得许多闲言长语斗凑得恰好。便道煦日发生铺地锦。婴孩垂发白如丝。诸人还会么。煦日发生铺地锦是境。婴孩垂发白如丝是人。此两句一句存境一句夺人。克符又作颂曰。夺人不夺境。缘自带聱讹。师云有甚么聱讹。拟欲求玄旨。思量反责么。师云诬人之罪。骊珠光灿烂。蟾桂影婆娑。师云何不早恁么道。觌面无差互。还应滞网罗。师云。依稀似曲才堪听。又被风吹别调中。此颂大槩在骊珠光灿烂。蟾桂影婆娑之上。盖此两句是境。学者问。不夺境。拟欲求玄旨。思量反责么。大意只是不可思量拟议。思量拟议者人也蹉却。觌面相呈一着子。即被语言网罗矣。克符此颂专明煦日发生铺地锦。所以有骊珠光灿烂蟾桂影婆娑之句。乃是存境而夺人。故曰觌面无差互还应滞网罗。夺人之义。醍醐毒药一道而行。具眼者方能辨别。又问如何是夺境不夺人。答云王令已行天下徧。将军塞外绝烟尘。师云王令已行天下徧是夺了境。将军塞外绝烟尘是存人而不夺。颂曰。夺境不夺人。寻言何处真。师云也须闲处作堤防。问禅禅是妄。究理理非亲。师云好事不如无。日照寒光澹。山遥翠色新。师云贫儿思旧债。直饶玄会得。也是眼中尘。师云自起自倒。你要会日照寒光澹山遥翠色新么。此两句是境。直饶玄会得。也是眼中尘。便夺了也。其余人境两俱夺。人境俱不夺。尽是依语就学家问处答。又问如何是人境两俱夺。答云。并汾绝信。独处一方。便有人境两俱夺面目。颂曰。人境两俱夺。从来正令行。师云已落第二。不论佛与祖。那说圣凡情。师云买石得云。饶拟犯吹毛剑。还如值木盲。师云识法者惧。进前求妙会。特地斩精灵。师云前箭犹轻后箭深。正令既行不留佛祖。到者里进之退之性命都在师家手里。如吹毛剑不可犯其锋。又问如何是人境俱不夺。答云。王登宝殿。野老讴歌。颂曰。人境俱不夺。思量意不偏。师云会么。是法住法位。主宾言不异。师云世间相常住。问答理俱全。师云添一毫不得减一毫不得。蹋破澄潭月。师云犹有者个在。穿开碧落天。师云劳而无功。不能明妙用。师云动着即错。沦溺在无缘。师云却依旧处着。者个是适来上座请益底公案。谓之四料拣。你若要分明理会得临济意。但向他当时垂示处看。如何。看山僧有时夺人不夺境。有时夺境不夺人。有时人境两俱夺。有时人境俱不夺。若恁么便是。你若作山僧。有时夺人不夺境。有时夺境不夺人。有时人境两俱夺。有时人境俱不夺。便不是了也。所以五祖师翁有言。如何是祖师西来意。庭前栢树子。恁么会便不是了也。如何是祖师西来意。庭前栢树子。恁么会方始是。你诸人还会么。者般说话莫道你诸人理会不得。妙喜也自理会不得。我此门中无理会得理会不得。蚊子上铁牛。无你下觜处。须信古人垂慈则有法无法不垂慈。道眼未开大法未明。岂免向他人口里觅禅觅道觅玄觅妙。觅得了唯恐人知。及至说时又恐说尽了末后无可说。者个是无限量底法。你以有限量心拟穷他落处。且莫错。只如世尊在灵山会上百万众前拈华普示。独迦叶破颜微笑。何曾怕人知。又何曾密室里传授来。我者里禅。许你众人闻。不许你众人会。如上所解注者四料拣你。诸人齐闻齐会了临济之意。果如是乎。若只如是。临济宗旨岂到今日。你诸人闻妙喜说得落。将谓止如此。我实向你道此是第一等恶口。若记着一个元字脚。便是生死根本也。你诸人诸方学得底玄中又玄妙中又妙。是甚么屎禅。一向[祝/土]在皮袋里。将谓实有恁么事。莫错。诸上座。你真个要参妙喜禅。尽将诸方学得底扫向他方世界。百不知百不会。虚却心来共你理会。复说偈云。无诸比丘名近悦。为母王氏请普说。妙喜便登曲录床。忉忉怛怛恣饶舌。从来法本离言诠。不假思量与分别。说甚地狱及天堂。四圣六凡俱泯绝。纵有魔王欲作难。金刚宝剑当头截。王氏养子要参禅。只者一念永不灭。弹指顿明诸法门。释迦弥勒齐超越。还如涂毒鼓当轩。一击闻之皆脑裂。无边烦恼悉蠲除。夙业旧殃汤沃雪。末后一句为重宣。凝然万里一条铁。喝一喝下座。
　　孙通判请普说。师云。说法不应时。总是非时语。所以道未离兜率已降王宫。未出母胎度人已毕。李长者着华严论乃云。此经决定是佛成道十日后说。初於正觉山前从定而起。因见明星忽然悟道。便见自己本来面目。信知时节若至其理自彰。妙喜常思无量居士者一个人。不知几百生中学般若来。今生如此得大受用。所注清净海眼经说六成就。谓如是我闻一时佛在云。理无不如之谓是。事无不是之谓如。自来不曾有人如此说。盖为他见彻释迦老子骨髓。所以取之左右逢其原。佛初生下一手指天一手指地云。天上天下惟我独尊。所以云三界独尊之谓我。所谓我者非人我之我。如孟子所谓万物皆备於我也。心动十方之谓闻。盖世间人皆以耳闻一切音声。唯普贤菩萨乃以心闻。故经云心闻洞十方生于大因力。多之所宗之谓一。且如现前一千大众从首座数起。自一而之百自百而之千。所以言一者多之所宗也。一之所起之谓时。者个时便是妙心居士请妙喜为大众说法之时也。当知此时能该括十方三世。乃至尘沙诸佛六道四生。若凡若圣若草若木若有情若无情。乃以拂子击禅床一下云。尽向者里成等正觉无出此时也。又云始觉合本之谓佛。言以如今始觉合於本觉。往往邪师辈以无言默然为始觉。以威音王那畔为本觉。固非此理。既非此理。何者是觉。若全是觉岂更有迷。若谓无迷争柰释迦老子於明星现时忽然便觉知得自家本命元辰元来在者里。所以言因始觉而合本觉。如禅和家忽然摸着鼻孔便是者个道理。然此事人人分上无不具足。昨日因与妙心居士说令叔尚书文章学问可谓儒林宗工。但闻於此道自以为难。往往士大夫只知所谓佛者千劫学威仪万劫修相好。乃至三大阿僧祇劫修而后成。云何博地凡夫现行无明。为富贵所折困。何时与道相应。才作是念是於心意识中便推出一座须弥山。一障障了道眼。不能明见本地风光本来面目。正所谓所知不是障。是障障所知。近世士大夫多作此见。如韩子苍与某在临川鼻孔厮拄着半年亦不自信。每言此一段事吾辈但知归向则可。如何便要入手。亦是自作障难。或者更错会先佛所言大通智胜佛十劫坐道场。佛法不现前不得成佛道。谓佛道之难成如此。殊不知一念普观无量劫。无去无来亦无住。如是了知三世事。超诸方便成十力。释迦老子才瞥地后便言。奇哉一切众生具有如来智慧德相。但以妄想执着而不证得。所谓妄想执着者。正说着今时士大夫病痛。先德所以指示一切人脚跟下无不圆成无不具足。故有父不可以传子臣不可以献君之说。盖使自证自悟匪从人得。所以不坏假名而谈实相。肇法师云。寂兮寥兮宽兮廓兮分兮别兮。上则有君下则有臣。父子亲其居。尊卑异其位。起教叙其因。然后国分其界人部其家各守其位。岂非是法住法位世间相常住者耶。佛不云乎。应以佛身得度者即现佛身而为说法。应以宰官身乃至长者居士婆罗门比丘比丘尼身得度者悉现其身而为说法。又曰。应眼时若千日。万象不能逃影质。应耳时若幽谷。大小音声无不足。法门既如此殊胜。柰何学者多不向此时节领览。乃尔自生退屈。正是不信自殊胜。甘为下劣人。若是灵利汉便向者里提得去。方知道一尘才起大地全收。一毛头狮子百亿毛头现千头万头。但识取一头。且那个是一头。不见南台和尚闻版声有颂云。善哉三下版。知识尽来参。既善知时节。吾今不再三。复以拂子击禅床一下云。适来所谓尽向者里成等正觉是真实义。所以韶国师云。如来於一切处成等正觉。於刀山剑树上成等正觉。於镬汤炉炭里成等正觉。於棒下成等正觉。於喝下成等正觉。然虽如是。如人饮水冷暖自知。岂不见善财童子至毗卢者那大楼阁前。举体投地从地而起。作是念言。此大楼阁是解空．无相．无愿者之所住处。是於一切法无分别者之所住处。是以一劫入一切劫以一切劫入一劫而不坏其相者之所住处。是以一佛入一切佛以一切佛入一佛而不坏其相者之所住处。乃至不着一切世间窟宅者之所住处。何谓世间窟宅。便是於无上道自作障难者。若执一切世间窟宅不能舍离。则吾辈所谓长老者亦莫住院一向杜绝世故乃可得行此道。如此则是坏世间相而谈实相。何道之有。常爱东坡为文章。庶几达道者也。纵使未至於道。而语言三昧实近之矣。人谓是五祖戒和尚后身。而不知以何因缘中忘此意。第亦暂时不着便者。观其作维摩画像赞。从始至终不死在言下。其词曰。我观众工工一师。人持一药疗一病。风劳欲寒气欲暖。肺肝胃肾更相克。挟方储药如丘山。卒无一药堪施用。有大医王拊掌笑。谢遣众工病随愈。言其医王遣去众医曰。尔辈用药都无是处。众工既去其病随愈。或问医王。君以何药而病捐乎。曰不出众工之所用者。但彼不善用耳。故曰问大医王以何药。还是众工所用者。我观三十二菩萨各以意谈不二门。而维摩诘默无语。三十二义一时堕。我观此义亦不堕。维摩初不离是说者个。虽是死蛇解弄却活。若彼三十二人所论真个负堕时。即是无言胜有言。情知古人之意决不如此。所以立个喻云。譬如油蜡作灯烛。不以火点终不明。忽见默然无语处。三十二说皆光焰。佛子。若读维摩经当作是念为正念。我观维摩方丈室能受九百万菩萨三万二千师子座。皆悉容受不迫窄。经中所载此是维摩居士不思议大解脱神通之力。所以借座灯王取饭香积。断取妙喜世界如陶家轮。如持针锋举一枣叶。盖真实之理不可以智知。不可以识识。故曰又能分布一钵饭。餍饱十方无量众。断取妙喜佛世界。如持针锋一枣叶。云是菩萨不思议住大解脱神通力。我观石子一处士。麻鞋破帽露两肘。能使笔端出维摩。神力又过维摩诘。若言此画无实相。毗耶城中亦非实。佛子若见维摩像。应作是观为正观。此是东坡说底禅。岂不是言语到。若非前世熏习得来。争解恁么道。所以妙喜之意亦欲尚书公於此事信得及。妙心居士请持此语举归似令叔。恐因妙喜之言直下信得及。异日忽然喷地一发便乃截生死流据祖佛位。做个出世间没量大人。始不负妙喜相期之意。妙心居士近日画得入定观音。且以妙喜昔年所作赞题其上。盖在衡阳时因道友蔺庭彦所请。当年信意一笔写成。与维摩赞言语虽不同。大意相似。曰世间种种音声相。众以耳听非目睹。一切音声须以耳听。观音却以眼观。故曰唯此大士眼能观。如何见得。曰瞑目谛观为佛事。到者里便转了。曰於眼境界无所取。眼境界既取不得。即眼界寂灭。眼界既寂灭不可耳界不寂灭。所以云耳鼻舌身意亦然。善哉心洞十方空。六根互显如是义。观音菩萨以眼闻。而普贤菩萨以心闻。即此是互显之义。所谓互显者。眼处作耳处佛事。耳处作鼻处佛事。鼻处作舌处佛事。舌处作身处佛事。身处作意处佛事。於意界中作无量无边广大佛事。得恁么受用自在了。眼依旧观色耳依旧听声。乃至鼻舌身意一一依本分。故曰眼色耳声鼻齅香身触意思无差别。适来所谓是法住法位世间相常住是也。当以此观。如是观取此为实。成妄想。到者里又转了。曰若离妄想取实法。展转惑乱失本心。本心既失随颠倒。不见大士妙色身。云何颠倒。眼见色随色转。耳闻声随声转。是谓众生颠倒迷己逐物。以逐物故不见大士妙色身无眼耳鼻舌身意。此乃教有明文。眼耳鼻等既无其体。互显之义依何而立。故曰互显之义亦寂灭。亦无大士妙色身。亦无种种音声相。佛子能作如是观。永离世间生死苦。大凡文字须教说得行。若说不行不成文章。适来因论时节因缘。所以说善财方立于楼阁之前。早已赞叹许多殊胜之事。然未能得入。乃白弥勒菩萨言。唯愿大圣开楼阁门令我得入。时弥勒菩萨前诣楼阁弹指出声。其门即开。命善财入。善财心喜入已还闭。闭时如何。便是观音入流亡所底消息。然后善财於楼阁中见百亿四天下。百亿兜率陀天。一一皆有弥勒菩萨降神诞生。游行七步观察十方。现为童子居处宫殿。为一切智出家苦行。降伏诸魔成等正觉。梵王劝请转正法轮。升天宫殿而演说法。劫数寿量众会庄严。所净国土所修行愿住持教法皆悉不同。善财非但见弥勒菩萨一周佛事。又自见其身住彼一切诸如来所。亦见於彼一切众会一切佛事。以海印三昧一印印定。更无秋毫以为透漏。既见如是无量殊胜一切庄严自在境界已。弥勒菩萨即摄神力入楼阁中。又弹指作声告善财言。善男子起。法性如是。此是菩萨知诸法智因缘聚集所现之相。如是自性如幻如梦如影如像悉不成就。尔时善财闻弹指声从三昧起。於此时节忽然打失布袋。然后弥勒示以如上境界。无有去处亦无住处。非寂非常远离一切。师召大众云。既是来无所从去无所至。则云门大师手中扇子[跳-兆+孛]跳上三十三天。筑着帝释鼻孔。东海鲤鱼打一棒雨似盆倾。又有甚么过。当知者个时节。具无量广大智慧门。无量神通门。无量言词门。无量不可说又不可说一切佛菩萨自在受用门。诸人若能如是信如是入。方知先圣道过去一切劫安置未来今。未来现在劫回置过去世。乃喝一喝云。若不喝住。打葛藤直到明朝。击禅床下座。

　　列祖提纲录卷第十五
　　列祖提纲录卷第十六

　　　　武林十八涧理安禅寺住持娄东行悦集
　　檀越特请普说
　　大慧杲禅师钱计议请普说。师云。法不可见闻觉知。若行见闻觉知。是则见闻觉知。非求法也。既离见闻觉知外。却唤甚么作法。到者里如人饮水冷暖自知。除非亲证亲悟方可见得。若实曾证悟底人。拈起一丝毫头尽大地一时明得。今时不但禅和子便是士大夫聪明灵利博极群书底人。个个有两般病。若不着意便是忘怀。忘怀则堕在黑山下鬼窟里。教中谓之昏沉。着意则心识纷飞一念续一念。前念未止后念相续。教中谓之掉举。不知有人人脚跟下不沉不掉底一段大事因缘。如天普盖似地普擎。未有世界早有此段大事因缘。世界坏时此段大事因缘不曾动着一丝毫头。往往士大夫多是掉举。而今诸方有一般默照邪禅。见士大夫为尘劳所障方寸不宁怗。便教他寒灰枯木去。一条白练去。古庙香炉去。冷湫湫地去。将者个休歇人。你道还休歇得么。殊不知者个猢狲子不死如何休歇得。来为先锋去为殿后底不死。如何休歇得。此风往年福建路极盛。妙喜绍兴初入闽住庵时便力排之。谓之断佛慧命。千佛出世不通忏悔。彼中有个士人郑尚明极聪明。教乘也理会得。道藏也理会得。儒教则故是也。一日持一片香来妙喜室中。怒气可掬声色俱厉曰。昂有一片香未烧在。欲与和尚理会一件事。只如默然无言是法门中第一等休歇处。和尚肆意诋诃。昂心疑和尚不到者田地所以信不及。且如释迦老子在摩竭提国三七日中掩室不作声。岂不是佛默然。毗耶离城三十二菩萨各说不二法门。末后维摩诘无语文殊赞善。岂不是菩萨默然。须菩提在岩中宴坐无言无说。岂不是声闻默然。天帝释见须菩提在岩中宴坐乃雨华供养亦无言说。岂不是凡夫默然。达磨游梁历魏少林冷坐九年。岂不是祖师默然。鲁祖见僧便面壁。岂不是宗师默然。和尚因甚么却力排默照以为邪非。妙喜曰。尚明你问得我也是。待我与你说。我若说不行。却烧一炷香礼你三。拜我若说得行。却受你烧香礼拜。我也不与你说释迦老子及先德言句。我即就你屋里说。所谓借婆帔子拜婆年。乃问你曾读庄子么。曰是何不读。妙喜曰。庄子云。言而足。终日言而尽道。言而不足。终日言而尽物。道物之极。言默不足以载。非言非默义所有极。我也不曾看郭象解并诸家解注。只据我杜撰说。破你者默然。岂不见孔夫子一日大惊小怪曰。参乎。吾道一以贯之。曾子曰唯。你措大家才闻个唯字。便来者里恶口。却云者一唯与天地同根万物一体。致君於尧舜之上。成家立国出将入相。以至启手足时不出者一唯。且喜没交涉。殊不知者个道理便是曾子言而足。孔子言而足。其徒不会。却问曰何谓也。曾子见他理会不得。却向第二头答他话。谓夫子之道不可无言。所以云。夫子之道忠恕而已矣。要之道与物至极处不在言语上。不在默然处。言也载不得。默也载不得。公之所说尚不契庄子意。何况要契释迦老子达磨大师意耶。你要理会得庄子非言非默义有所极么。便是云门大师拈起扇子云。扇子[跳-兆+孛]跳上三十三天。筑着帝释鼻孔。东海鲤鱼打一棒。雨似倾盆。你若会得云门者个说话。便是庄子说底。曾子说底。孔子说底一般。渠遂不作声。妙喜曰。你虽不语。心未伏在。然古人决定不在默然处坐地明矣。你适来举释迦掩室维摩默然。且看旧时有个座主唤作肇法师。把那无言说处说出来与人云。释迦掩室於摩竭。净名杜口於毗耶。须菩提唱无说以显道。释梵绝听而雨华。斯皆理为神御。故口以之而默。岂曰无辩。辩所不能言也。者个是理与神忽然相撞着。不觉到说不得处。虽然不语。其声如雷。故云岂曰无辩。盖辩所不能言也。者里世间聪明辩才用一点不得。到得恁么田地方始是放身舍命处。者般境界须是当人自证自悟始得。所以华严经云。如来宫殿无有边。自然觉者处其中。此是从上诸圣大解脱法门。无边无量无得无失。无默无语无去无来。尘尘尔剎剎尔念念尔法法尔。只为众生根性狭劣。不到三教圣人境界。所以分彼分此。殊不知境界如此广大。却向黑山下鬼窟里默然坐地。故先圣诃为解脱深坑。是可怖畏之处。以神通道眼观之。则是刀山剑树镬汤炉炭里坐地。一般座主家尚不滞在默然处。况祖师门下客。却道才开口便落今时。且喜没交涉。尚明不觉作礼。妙喜曰。公虽作礼。然更有事在。至晚间来入室。乃问他今年几岁。曰六十四。又问你六十四年前从甚么处来。渠开口不得。被我将竹篦劈脊打出去。次日又来室中曰六十四年前尚未有昂在。如何和尚却问昂从甚么处来。妙喜曰。你六十四年前不可元在福州郑家。只今者听法说法一段历历孤明底未生已前毕竟在甚么处。曰不知。妙喜曰你若不知便是生大。今生且限百岁。百岁后你待飞出三千大千世界外去。须是与他入棺材始得。当尔之时。四大五蕴一时解散。有眼不见物。有耳不闻声。有个肉团心分别不行。有个身火烧刀斫都不觉痛。到者里历历孤明底却向甚么处去。曰昂也不知。妙喜曰。你既不知。便是死大。故曰无常迅速生死事大。便是者个道理。者里使聪明也不得。记持也不得。我更问你。平生做许多之乎者也。腊月三十日将那一句敌他生死。须是知得生来死去处分晓始得。若不知即是愚人。渠方心伏。从此遂救他不坐在无言无说处。肯来者下做工夫。今日一会同此听法。须知人人有此一段大事因缘。亘古亘今不变不动。也不着忘怀。也不着着意。但自时时提撕。妄念起时亦不得将心止遏。止动归止止更弥动。只就动止处看个话头。便是释迦老子达磨大师出来。也只是者个。僧问赵州狗子还有佛性也无。州云无。你措大家多爱穿凿。说道者个不是有无之无。乃是真无之无。不属世间虚豁之无。恁么说时还敌得他生死也无。既敌他生死不得。则未是在。既然未是。须是行也提撕坐也提撕。喜怒哀乐时应用酬酢时总是提撕时节。提撕来提撕去。没滋味心头恰如顿一团热铁相似。那时便是好处不得放舍。忽然心华发明照十方剎。便能於一毛端现宝王剎。坐微尘里转大法轮。汝等诸人闻恁么说话。往往心里道妙喜老汉摇唇鼓舌说得也相似。不知他肚里如何。须知妙喜说得底便是行得底。更无两般。所以西天第十三祖迦毗摩罗尊者欲求一弟子继绍祖位。谓深山穷谷中必有高人居止。因往求之。故知非但弟子求师切。师求弟子亦切。遂入山。果见一人出迎曰。深山孤寂龙蟒所居。大德至尊何枉神足。祖曰吾非至尊来访贤者。彼默念曰此师得决定性明道眼否。是大圣继真乘否。祖曰。汝虽心语吾已意知。但办出家何虑吾之不圣。彼闻已悔谢。於是投祖出家。即第十四祖龙树是也。今时学道者多不自疑却疑他人。所以道大疑之下必有大悟。且道悟得个甚么。良久云。我不敢轻於汝等。汝等皆当作佛。下座。
　　礼侍者断七请普说。僧问。和尚室中道。唤作竹篦则触。不唤作竹篦则背。不得下语。不得无语。遂以坐具打地一下云。学人为蛇画足。却请和尚头上安头。师云自起自倒得人憎。进云也要和尚相委悉。师云切忌靴里动指头。进云还有为人处也无。师云无。进云却较些子。师云换却你眼睛。乃云。唤作竹篦则触。不唤作竹篦则背。不得下语。不得无语。不得思量。不得拟议。当恁么时。释迦老子达磨大师虽有鼻孔直是无出气处。还委悉么。遇贵则贱遇贱则贵。若向贵贱处着到。更须买草鞋行脚始得。所以道不可以有心求。不可以无心得。不可以语言造。不可以寂默通。虽然如是。如天普盖似地普擎。全放全收全杀全活。妙喜恁么道也不离者个消息。正如适来禅客以坐具打地一般。乃拍禅床一下云。且道明甚么边事。斯辰比丘了贤为近礼侍者将俗家寄来衣物估唱。请老汉举扬宗旨庄严报地。可惜者兄弟方始於竹篦子话有个发明处。而今已是说前年话。一日问他。唤作竹篦则触。不唤作竹篦则背。如何。渠答不得。却曰望和尚为某作个方便指示。山僧向他道。你是福州人。我说个喻子向你。如将名品荔枝和皮壳一时剥了。以手送在你口边。只是你不解吞。渠闻之不觉失笑曰和尚吞着即祸事。过得几时又问他。前日吞了底荔枝。只是你不知滋味。渠曰若知滋味转见祸事。我爱他者两转语。所谓从门入者不是家珍。信知宗师家无实法与人。且如世间工巧技艺有样子便做得。若是者一解须是自悟始得。得之於心应之於手。若未得个安乐处。一向求知见觅解会。者般杂毒才入心。如油入面永取不出。纵取得出亦费料理。此事如青天白日元无障碍。却被者些杂毒障却。所以於法不得自在。老汉常爱真净和尚道。如今人多是得个身心寂灭前后际断。休去歇去。一念万年去。似古庙里香炉去。冷湫湫地去。便为究竟。殊不知却被比胜妙境界障蔽。自己正知见不能现前。神通光明不能发露。或又执个一切平常心是道以为极则。天是天地是地山是山水是水僧是僧俗是俗。大尽三十日小尽二十九。凡百施为须要平常一路子以为稳当定将去合将去。更不敢别移一步。怕堕坑落堑。长时一似双盲人行路。一条拄杖子寸步抛不得。紧把着凭将去步步依倚。一日若道眼豁开顿觉前非。抛却杖子撒开两手。十方荡荡七纵八横。东西南北无可不可。到者里方得自在。如今人能有几个放得杖撒得手。昔因真净和尚新开语录。其时我老和尚在五祖堂中作首座。五祖一日廊下见僧把一册文字。祖曰你手中是甚文字。僧曰是真净和尚语录。祖遂取读。即赞叹曰。惭愧。末世中有恁地尊宿。乃唤首座。我老和尚时在后架洗袜。闻呼狠忙走出来。祖曰。我得一本文字不可思议。所谓善说法要。你试看。休去歇去。一念万年。前后际断。诸方如今有几个得到者田地。他却唤作胜妙境畀。旧时宝峰有个广道者。便是者般人。一个浑身都不理会。都不见有世间事。世间尘劳昧他不得。虽然恁么。却被者胜妙境界障却道眼。须知到一念不生前后际断处。正要尊宿。如水潦和尚因采藤次问马祖曰。如何是祖师西来意。祖曰近前来向你道。水潦才近前马祖当胸一蹋蹋倒。水潦忽然大悟。不觉起来呵呵大笑。祖曰你见个甚么道理。潦曰。百千法门无量妙义。只向一毛头上便识得根源去。者个教中谓之入流亡所。所入既寂。动静二相了然不生。才得个入处便亡了定相。定相既亡不堕有为不堕无为。动静二相了然不生。便是观音入理之门。他既悟了便打开自己库藏。运出自己家珍。乃曰百千法门无量妙义只向一毛头上便识得根源去。又呵呵大笑。马祖知他已到者个田地。更不采他。亦无后语。后来住水潦庵。禅和家来参。他有百十众。才举扬便卖弄者一蹋云。自从一吃马师蹋。直至而今笑不休。渠又何曾有峰峦迭翠涧水潺湲。岸柳含烟庭华笑日。莺啼乔木蝶舞芳丛底说话来。只道自从一吃马师蹋直至而今笑不休。者个便是第一个入流亡所动静二相了然不生底样子。又不见云门问洞山近离甚处。山曰查渡。门曰夏在甚处。山曰湖南报慈。门曰几时离彼。山曰八月二十五。门曰放你三顿棒。古人淳朴据实祇对。自言我此回实从查渡来。有甚么过便道放我三顿棒。大丈夫汉须共者老汉理会始得。至明日便去问曰。昨日蒙和尚放三顿棒。未审过在甚么处。门曰。饭袋子。江西湖南便恁么去。洞山忽然大悟。更无消息可通。亦无道理可拈出。只礼拜而已。既悟了便打开自己库藏。运出自己家珍。乃曰。他后向无人烟处住个草庵。不蓄一粒米不种一茎菜。接待十方往来。尽与伊出却钉拔却楔。拈却炙脂帽子。脱却鹘臭布衫。教伊洒洒地作个衲僧岂不俊哉。云门曰。你身如椰子大。开得许大口。者个是第二个入流亡所动静二相了然不生底样子。又鼓山晏国师在雪峰多年。一日雪峰知其缘熟。忽起搊住曰是甚么。晏释然了悟。唯举手摇曳而已。峰曰子作道理耶。晏曰何道理之有。后来杨大年收在传灯录中谓之亡其了心。此是第三个入流亡所动静二相了然不生底样子。又灌溪和尚一日见临济。济下绳床才擒住。溪便云领领。者个是第四个入流亡所动静二相了然不生底样子。者个说似人不得。传授人不得。老汉十七年参也曾零零碎碎悟来。云门下也理会得些子。曹洞下也理会得些子。只是不能得前后际断。后来在京师天宁见老和尚升堂。举僧问云门如何是诸佛出身处。门曰东山水上行。若是天宁即不然。如何是诸佛出身处。熏风自南来。殿阁生微凉。向者里忽然前后际断。譬如一綟乱丝将刀一截截断相似。当时通身汗出。虽然动相不生却坐在净裸裸处。得一日去入室。老和尚曰。也不易。你到者个田地。可惜你死了不能活。不疑言句是为大病。不见道悬崖撒手自肯承当。绝后再苏欺君不得。须信有者个道理。老汉自言我只据如今得处已是快活。更不能理会得也。老和尚却令我在择木寮作不牦务侍者。每日同士大夫须得三四回入室。只举有句无句如藤倚树。才开口便道不是。如是半年间只管参。一日同诸官员在方丈药石次。我只把箸在手都忘了吃食。老和尚曰者汉参得黄杨木禅却倒缩去。我遂说个譬喻曰。和尚者个道理。恰如狗看着热油铛相似。要舐又舐不得。要舍又舍不得。老和尚曰你喻得极好。只者个便是金刚圈栗棘蓬。一日因问老和尚。见说和尚当时在五祖曾问者个话。不知五祖和尚如何答。和尚不肯说。老汉曰和尚当时不可独自问。须对大众前问。如今说又何妨。老和尚乃曰。我问有句无句如藤倚树时如何。祖曰描也描不成。画也画不就。又问忽遇树倒藤枯时如何。祖曰相随来也。老汉才闻举便理会得。乃曰某会也。老和尚曰只恐你透公案未得。老汉曰请和尚举。老和尚遂连举一络索誵讹公案。被我三转两转截断。如个大平无事时得路便行更无滞碍。老和尚曰如今方知道我不谩你。我既会了却倒疑着。几个禅头乃问老和尚。老和尚曰。我个禅如大海相似。是你将得个大海来倾取去始得。若只将得钵盂来。盛得些子去便休。是你器量只如此。教我怎柰何。能有几个得到你田地。旧时只有一个璟上座与你一般。只是死了。过得几时便举我立僧。后来在云居首座寮夜间常与兄弟入室。老和尚爱来听。有时入室了却上方丈见老和尚。同在火炉头坐。老和尚曰或有个禅和子得似老僧。你又如何支遣。老汉曰。何幸如之。正如东坡说。作刽子得一个肥汉剐。我却倒与老和尚入室被我拶得上壁。老和尚呵呵大笑。思量者老和尚。粉骨碎身亦未能报得。因礼上座闻老汉举福州人吃荔枝有个瞥地处。所以说到者里。者兄弟在丛林中规行矩步。无衲子之过。可惜尺头短。然打个筋斗出来。决定昧他不得。有一则古话举似大众。教中道。吾不见时。何不见吾不见之处。若见不见自然非彼不见之相。若不见吾不见之地。自然非物。云何非汝。后来湛堂和尚颂曰。老胡彻底老婆心。为阿难陀意转深。韩干马嘶青草渡。戴嵩牛卧绿杨阴。妙喜亦有个颂子。虽不甚文彩却不在湛堂之下。荒田无人耕。耕着有人争。无风荷叶动。决定有鱼行。

　　念诵提纲

　　圆悟勤禅师看藏经上堂。祥烟缭绕瑞气氤氲。公案现成有谁扣击。乃云。尘中大经卷莫测津涯。聪慧净眼人始能拈出。直得义天性海若帝网交罗。智照神光如洪炉猛焰。今日幸遇皇风荡荡帝道平平。有大心檀越为汝发机。使诸人各各八字打开。直得霞绦展处玉牒舒时。文彩已彰各宜荐取。且不落文墨一句作么生道。一堂风冷淡。千古意分明。
　　祖师会上堂。千圣顶[宁*页]上可容剎海。衲僧命脉中不许真机。更通一线路。以佛现祖。从祖证佛。印印无差机机圆证。灵山拈花示众。建立此个宗风。金色头陀曾承妙旨。以至西天四七此土二三。自曹溪散席已来。数百年间列剎相望。各各握灵蛇珠。人人抱荆山璧。有照有用有权有实提。振向上宗风。传持正法眼藏。要且百川异流同归大海。千重百匝无出一源。所以道西天二十八祖也恁么。唐土六祖也恁么。天下列剎相望诸老宿也恁么。山僧也恁么。且道恁么事作么生商量。还提掇得出么。还缁素得明么。山僧不惜两茎眉毛与诸人点破。遂拈拄杖云。还见么三世诸佛历代祖师天下老和尚尽在拄杖头上放大光明。现权现实现机现境。列五位君臣开三玄宗要。机境相投箭锋相拄。一字三句同源圆相境致殊别。若也於此委悉。百草头上罢却平生事。根株亦不留。闻清声外句莫向句中求。傥或未然。山僧不免又拖泥涉水也。达磨不来东土。二祖不往西天。人人壁立万仞。个个常光现前。卓拄杖一下下座。
　　莲华会上堂。毗婆尸已前千华现瑞。天中天正地优昙呈祥。直得徧界不曾藏。通身无影像。现大莲华王。周匝千华座。一叶一释迦。一须一弥勒。尘尘尔剎剎尔处处尔念念尔。一尘举大地收。一华开世界起。可谓殊胜中最殊胜。奇特中倍奇特。感慈塔前凝瑞气。罗汉洞边显真容。法会俨然人天普集。到者里合谈何事。说玄说妙得么。说佛说祖得么。举古举今得么。显作显用得么。尽是从前已后大宗师拈出了也。即今不如。总不动着。只呈一个现成公案。若也荐得。人人心华发明。处处照十方剎。正当恁么时。推功归本一句作么生道。还委悉么。万方有庆归明圣。愿见黄河百度清。
　　龙门远禅师檀越还佛顶心经上堂。唵齿临唵齿临唵部临唵部临。大众。此是甚么言语。义理如何。还有人会得么。若道是言语又不成言语。若道有道理又不成道理。可谓言诠不到分别不及。先圣呼为密语又曰真言。一切言音从是而生。一切语教从是而出。山僧适来看经中得七字陀罗尼。能灭千灾成就万德。今对诸人举此七字陀罗尼一遍。诸人谛听。遂默然屈第一指至第七指曰。诸人闻得么。恐诸人不闻更举一遍。又默然屈一指至七指曰。闻得么。大众。唯佛与佛乃能知之。自余群生悉皆罔措。有方便门名曰重说偈言。今更载三分明说此七字咒曰佛顶心经斋愿了。大众。晓得其中旨趣么。待山僧奉为解释。一字字要知落处。若论佛。祇是当人更无物。若论顶。昼夜舒光照前境。若论心。看时无相用时深。若论经。解语能言不是声。若论斋。所为所作尽和谐。若论愿。犹如身在龙门院。若论了。无虑无疑心皎皎。心皎皎。增添福寿灾殃少。论量功德广难思。须弥未大沧溟小。山僧适来说者是真言。世人只知有言不知有真。若不知真。所言皆妄。何者名为真言。能出万宗故曰真言。亦名三昧王。亦名万字顶。亦名微妙章句。亦名秘密大总持。至心受持大有灵验。所谓山僧七字咒也。乃屈指曰一二三四五六七。讽诵受持皆秘密。如人亲入宝山中。一切珍奇从此出。久立。
　　东山齐己禅师莲社会道友请上堂。渐渐鸡皮鹤发。父少而子老。看看行步躘蹱。疑杀木上座。直饶金玉满堂。照顾白拈贼。岂免衰残老病。正好着精彩。任汝千般快乐。渠侬合自由。无常终是到来。归堂吃茶去。唯有径路修行。依旧打之绕。但念阿弥陀佛。念得不济事。复云。恶。者条活路已被善导和尚直截指出了也。是你诸人朝夕在径路中往来。因甚么当面错过阿弥陀佛。者里荐得。便可除迷倒障。拔犹豫箭截疑惑网。断痴爱河伐心稠林。浣心垢浊。正心谄曲。绝心生死。然后转入那边。抬起脚向佛祖履践不到处进一步。开却口向佛祖言诠不到处说一句。唤回善导和尚别求径路修行。其或准前舍父逃走流落他乡撞东磕西。苦哉阿弥陀佛。
　　元叟端禅师朝廷看藏经满散上堂。毗卢藏中有大经卷。量等三千大千世界。书写三千大千世界中事悉尽无余。今上皇帝以清净天眼观此大经卷在一微尘中。敦遣使臣颁降御香。命天下僧员破此一尘出此经卷。普使法界有情知一一尘中有如是经卷。一一经卷有如是章句。一一章句有如是妙义。一一妙义有如是奇特如是殊胜如是广大如是自在。今朝满散之次。仍命山僧升于此座举扬无上般若。表忏上项功德。所有种种法门智慧海。种种因果德相海。种种进修行愿海。种种教导方便海。种种依正究竟海。种种互融摄入海。不可说不可说种种功德光明海。普用回向真如实际。庄严无上佛果菩提。四方销兵革之忧。万民乐耕桑之业。正与么时。八表来朝万邦入贡一句作么生道。但见皇风成一片。不知何处是封疆。
　　楚石琦禅师经会上堂。诸供养中法供养最。供养即不无。如何是法。莫道我谩你。南无佛陀。南无达磨。南无僧伽。卓拄杖云。山河大地草本丛林尽向者里平等证入。未解脱者令得解脱。未涅盘者令得涅盘。虽在衲僧分上。如经蛊毒之家水也不得沾他一滴。靠拄杖下座。
　　圣旨看藏经上堂。百千法门同归方寸。河沙妙德总在心源。大福德人修。大福德人受。是以恒沙剎土莫不禀其威灵。草木昆虫亦皆资其化育。今则法筵洞启教藏宏开。重重福德门。种种寿量海。如天普覆如地普擎。如日普照如风普吹。仲尼云。吾祷久矣。复举宋太宗皇帝因入寺问僧云看什么经。僧云仁王护国经。帝云。既是寡人经。因什么落在卿手里。僧无对。后来雪窦代云。皇天无亲惟德是辅。师云。若问永祚。但以顶戴经云万岁万岁。
　　看华严经上堂。东西南北四维上下。尘尘剎剎总不离个华藏世界海。有高有下有阔有狭。有具有不具有等有不等。有清净有不清净。有短寿有长年。且道毗卢遮那如来即今在阿那个世界中说法。又说什么法。为说三乘法。为说一乘法。为说无上乘法。为无所说。试道看。若道得。许你净佛国土游戏神通。有情无情同证同入。若道不得。生死海内沉浮。
　　施主看楞严上堂。体理得妙了了常知。一种平怀绵绵不漏。着衣吃饭盖是寻常。见色闻声犹如聋瞽。但可入佛不可入魔。透得十种禅关出得五阴区宇。处处无非佛事头头总是道场。酒肆淫坊了无挂碍。龙宫虎穴任便经过。亦可入魔亦可入佛。然后佛魔俱遣凡圣不存。不取涅盘不居生死。道我大事了毕。拄杖不在。苕帚柄聊与三十。
　　呆庵庄禅师法华会上堂。久默斯要不务速说。今当说之各宜善听。良久云。我不敢轻於汝等。汝等皆当作佛。
　　箬庵问禅师总督漕抚恭顺候吴实宰居士请至淮城文通塔寺启建华严道场请上堂。大人境界非大人不知。殊胜因缘非殊胜不偶。山僧远离鸳水来至黄淮。途中阅历州郡县邑江湖河海。计程千有余程。阅日十有五日。其中无去来相。无久暂相。无违顺相。无动静相。所以道。观方知彼去。去者不至方。又云。去去实不去。来来实不来。又云。动静二相了然不生。者里觑得透。便能世出世法交罗。动静去来自在。恁么则山僧既到此间未违丈室。未到此间无日不与大总督实翁居士把手共行。无日不与现前尊官诸上善友同游华藏界中事无碍．理无碍．事理无碍．事事无碍。所谓大人境界殊胜因缘。早从未举已前一一现成具足。既然如是。且道即今建立道场重开普光明会又什么人分上事。豁开大地群生眼。直得歌谣载道途。
　　牧云门禅师满华严会上堂。华严法界理事无碍。忏罪消灾一彩两赛。蓦拈拄杖云。大众。杜顺和尚来也。在拄杖头上口喃喃道。怀州牛吃禾。益州马腹胀。天下觅医人。炙猪左膊上。诸人还见么。若也见。未免头上安头。若不见。日用堂堂无盖覆。本来同是遮那身。

　　水陆升座提纲

　　应庵华禅师王机宜为弟枢密相公散水陆请升座。师示众云。大人具大见。大智得大用。升大解脱堂。演大解脱义。是故留守枢密大资相公虽示世人有去有来。极其本体不动不变。所以罗笼不肯住。呼唤不回头。佛祖不安排。至今无处所。尘尘剎剎普现威光。物物头头全彰胜相。殊胜中殊胜。奇特中奇特。他方此界全心净土。人间天上同一真境。正当恁么时。且道留守枢密大资相公即今在什么处。手提杀活金刚剑。谁敢当头正眼看。
　　悲济会升座。师召众云。大智洞明体无去住。明逾日月宽若太虚。天地以此为覆载。日月以此为照临。山岳以此为崔嵬。江河以此为流注。贤圣以此为威灵。凡夫以此为安养。阵亡以此为超升。冤雠以此为解脱。诸佛以此为示现。祖师以此为单传。诸人以此为悲济。光孝以此为方便。蓦拈拄杖云。释迦老子祇今在山僧拄杖头上放大光明。其光清净无坏无杂。光光相罗前后无别。尘尘普入剎剎全彰。然后无量为一一为无量。大中现小小中现大。於一毫端现宝王剎。坐微尘里转大法轮。且道诸人向甚么处见释迦老子。若向拄杖头上见。未见在。若向妙法莲华中见。亦未见在。既不如是。毕竟向什么处见释迦老子。以拄杖卓一卓云。愿今得果成宝王。还度如是恒沙众。
　　元叟端禅师朝廷金山作水陆升座。拈香祝圣毕乃云。尽不可说不可说微尘数世界是个金刚正体。净裸裸绝承当。尽不可说不可说微尘数世界是个宝觉真心。赤洒洒无空阙。如天普盖似地普擎。如日普照如风普吹。无一时不徧。无一处不周。无一理不圆。无一事不具。尘尘剎剎八面玲珑。物物头头十方通畅。拈一茎草作丈六金身。将丈六金身作一茎草。腹中现百亿阎浮提。室内涌三万二千狮子座。七纵八横千变万化。左之右之无可不可。三世诸佛以此正体以此真心座宝莲华成等正觉。津济四生梯航九有。六代祖师以此正体以此真心开甘露门广度群品。启迪盲聋炳耀痴昧。奕世人王帝主以此正体以此真心为生民立极。为世开太平基。拯黎元於涂炭。措天下於盘石。大元世界主当今皇帝以此正体以此真心克绍丕图缵登大宝。百亿须弥卢百亿香水海。日月所照风雨所至。悉禀威灵咸归化育。乃至此日特颁圣旨。敦遣使臣就金山古泽心寺照依梁武皇帝科仪修设天地冥阳水陆大会七昼夜。爇种种香然种种灯。营种种上妙饮食。设种种上妙服御。金银珊瑚真珠玛瑙种种上妙珍宝而为供养。命僧一千五百员披转三藏五乘十二分秘典真诠。权也实也顿也渐也。半也满也偏也圆也。交光相罗如宝丝网。上以翊卫皇图。下以资培民本。径山臣僧行端与教禅律三宗耆年硕德以此正体以此真心钦奉纶言高升宝座。阐扬诸佛无上奥旨。发挥诸佛无上秘传。若幽若显若圣若凡。若飞若潜若动若植。普仗良因均沾妙利。四方消灾沴之虞。万姓乐耕桑之业。同济仁寿共享升平。当此之时。理周事徧果满功圆。直下无私一句毕竟如何擎展。击拂子云。化行舜日山川外。人在尧天雨露中。复说偈云。执尺量虚空。终难究其数。持蠡测海水。岂解知其源。吾君本心体。广大亦如是。欲求其边际。毕竟不可得。吾君之寿量。与此心体同。欲求其穷极。是亦不可得。吾君之福源。与此寿量同。欲求其穷尽。是亦不可得。太后皇太子。嫔妃诸眷属。心体及福源。等无有差别。一尘一佛剎。一剎一释迦。各现广长舌。共说如上事。百千万亿中。亦不能及一。天人群生类。地狱鬼畜等。十方诸有情。三界众含识。当知此心体。本来相如是。
　　月江印禅师朝廷金山寺建水陆会升座。如来往昔为众生修治法海无边行。犹如沛泽清炎暑普涤众生烦恼热。所以乘大悲愿力示现世间。为三界大师四生慈父。如优昙华时一现尔。或於一毫端现宝王剎。坐微尘里转大法轮。或为转轮圣王王四天下。千子围绕七宝庄严寿八万岁。飞行自在所向无碍。其国丰乐人民炽盛。威德特尊无有为比。是皆大悲愿力中之所发现。所以道大悲愿力犹如大海甚深无底。大悲愿力如大虚空广大无际。大悲愿力如大日轮升于虚空。大悲愿力如须弥山普雨众宝。大悲愿力如如意珠满众生愿。大悲愿力如世明灯普照一切。大悲愿力犹如空盖普荫群生。我佛如来以大悲心而为体。因於众生所起大悲。因於大悲生菩提心。因菩提心成等正觉。譬如旷野之中有大树王。根若得水枝叶花果悉皆繁茂。菩提树王亦复如是。一切众生而为树根。诸佛菩萨而为花果。若诸菩萨以大悲水饶益众生。则能成就诸佛智慧花果。若诸菩萨以大悲心饶益众生。则能成就阿耨菩提。是故菩提属於众生。若无众生一切菩萨终不能成无上正觉。故我大元佛心圣人与释迦如来转轮圣王同一根本同一枝叶。亦乘大悲愿力示现世间。作大国王为世界主。允文允武克哲克明。扆法永垂。视四海众生如赤子。金轮统御。摄十方剎土为一家。具十地菩萨之身心。超四轮王之寿量。万机之暇留心佛法。以正法治民。故佛教倍前光明炽盛。以大悲心饶益众生。开甘露门广度群品。由是於杨子江建金山万僧之海会。修水陆无碍之大斋。披阅五千四十八卷之尊经。讲演禅教直指难思之妙法。以百亿日月而为灯烛。使一切众生得证光明三昧门。故以百亿须弥而为香馔。使一切众生悉皆饱满。得证法喜禅悦乐。故以百亿香水海而为醍醐酥酪。使一切众生顿息饥虚。得入如来清净法海。故以百亿四天下七宝而为布施。使一切众生永离贫苦。皆得如意富乐。故以过现未来百千万亿恒河沙微尘数诸佛菩萨而为眷属。使一切众生得依怙善知识。故以三千大千世界而为经卷。使一切众生常转如是经。故上穷有顶下极空轮。若幽若显咸脱於苦轮。曰天曰人皆承其恩力。莫不皆从佛心圣主清净微妙大悲愿力中之所流出。上合诸佛本妙觉心。下与一切众生同一悲仰。以此祝圣寿。寿如妙高不动之山。以此延圣福。福等华藏甚深之海。以此治国家则民康物阜。以此平天下则海晏河清。百亿劫之罕逢。十方国之希有。何异释迦出世弥勒降生。恒河沙界尽入提封。九十六种咸归正化。巍巍乎荡荡乎。不可得而称量。不可得而思议。只今君臣庆会佛法光辉。知恩报恩作么生道。两轮日月无私照。一统乾坤乐太平。复举梁武帝梦神僧告曰。六道四生幽囚者众。何不建水陆大斋而济拔之。帝既寤诏十大高僧披寻大藏撰成仪文。始於金山建此大会。於初夜分悉停灯烛。帝亲临筵祷曰。若此仪文理协圣凡。愿我拜起灯烛自明。如未得圣意烛暗如故。帝一拜灯烛皆明。二拜宫殿震动。三拜天雨宝花。当时灵异不可胜数。至於历代修建显验尤多。当今佛心天子以梁武之心为心。特降御香七宝练段修设斋供。建此大会。宰相百官光临法会。诸山硕德共阐玄音。凡圣混融人天交接。直得娑竭罗龙王从海涌出亲献宝珠。天帝释空中雨花殷勤赞叹。上来臣僧升於宝座举唱宗乘。所萃鸿因端为祝延天算。复成一偈。尧眉八采辉寰宇。舜目重瞳照四方。紫金山头日卓午。大千沙界仰恩光。久立尊官伏惟珍重。
　　楚石琦禅师洪武元年九月十一日钦奉圣旨於蒋山禅寺水陆会中升座。真如净境界。一泯未尝存。能随染净缘。遂成十法界。法界者众生心也。众生心即佛心。大哉心乎。无形无相充徧十方。亘古亘今包含万有。但在众生分上一向染用谓之无明。诸佛分上一向净用谓之佛性。无明佛性是二俱空。然而众生不了于空无明所惑。从无量劫而至今世。因身口意起贪嗔痴。贪行多者二万一千。嗔行多者二万一千。痴行多者二万一千。等分行者二万一千。共造八万四千诸烦恼业。生罹王宪死在地狱。动经劫数未有出期。古德有言。一切苦果因业而受。受尽还无何苦之有。岂不见梁朝傅大士心王铭云。观心空王。微妙难测。无形无相。有大神力。能灭千灾。成就万德。体性虽空。能施法则。观之无形。呼之有声。为之法将。心戒传经。水中盐味。色里胶青。决定是有。不见其形。又云。欲求成佛。莫染一物。心性虽空。贪嗔体实。入此法门。端坐成佛。蓦竖起拂子云。还见么。无量寿世尊即今在拂子头上放大光明普照十方。尽虚空徧法界不可说不可说又不可说极微(尘数)三千大千世界。百亿日月百亿四天。下百亿四大海百亿五须弥。百亿欲界天宫殿百亿色界天宫殿百亿佛色界天宫殿。於中一一世界天宫殿内皆有菩萨海众围绕。随机说法各各不同。顿说渐说实说权说。纵说横说显了说盖覆说。凡有所说皆说此心。何一理而不圆。何一事而不备。何一尘而不摄。何一剎而不收。者里见得。未度令度。未解令解。未到彼岸者令到彼岸。未证涅盘者令得涅盘。皇恩佛恩一时报毕。其或未然。更添注脚去也。击拂子云。还闻么。者里闻去。诸人耳在一声中。一声普徧诸人耳。此是观音大士圆通法门。十方俱击鼓。十处一时闻。此是圆真实。隔垣听音响。遐迩俱可闻。此是通真实。声无既非灭。声有亦非生。生灭二缘离。是则常真实。是故诸佛於此得之徧十方界成等正觉。菩萨於此得之圆满六度万行。独觉於此得之洞明十二缘生。声闻於此得之三明六通证八解脱。诸天於此得之高超十地。人伦於此得之具足众善。修罗於此得之永绝憍慢。地狱於此得之咸脱苦轮。乃至饿鬼旁生并及四生九类一切含识於此得之。莫不悟自心佛成自心佛。金刚般若云。过去心不可得。未来心不可得。现在心不可得。心既不可得。佛亦不可得。菩萨亦不可得。独觉亦不可得。声闻亦不可得。诸天亦不可得。人伦亦不可得。修罗亦不可得。饿鬼旁生四生九类一切含识亦不可得。此不可得亦不可得。永嘉大士道。了了见。无一物。亦无人。亦无佛。大千沙界海中沤。一切圣贤如电拂。所以二祖神光参初祖菩提达磨曰。我心未宁乞师安心。初祖云将心来与汝安。神光云觅心了不可得。初祖云与汝安心竟。以拂子划一划云。划断葛藤。正与么时。果满功圆一句作么生道。将此深心奉尘剎。是则名为报国恩。钦惟皇帝陛下英武仁圣。削平海内子育兆民。九夷八蛮罔不宾服。是以梯山入贡航海献琛。元年大赦天下洽以宽恩。无辜冤枉亦蒙济拔。特赐银帑命善世院就蒋山禅寺修建冥阳水陆大斋七昼夜。於中作诸佛事供佛贤圣天地神祇三界鬼神。并召臣僧梵琦举唱宗乘。所集功勋并用超度四生六道无辜冤枉。悉脱幽冥往生佛土。成就菩提。所愿如意珠烁破无明窟。智慧剑截断生死根。因大法以悟心。趣乐邦而见佛。复举梁朝武帝请傅大士讲经。大士登座。挥尺一下。宝公菩萨谓帝曰。陛下还会么。帝默然。菩萨云大士讲经竟。师拈云。今日圣恩令臣僧梵琦升於此座。举扬第一义谛。普愿迷流同成佛道。释迦老子四十九年说不尽底细大法门。尽被傅大士一时吐露了也。且道节文在什么处。冥阳水陆大斋缘。徧满三千与大千。东走金乌西玉兔。上穷碧落下黄泉。永抛业识无明海。高坐如来妙宝莲。恩重须弥何以报。祝延圣寿万斯年。
　　洪武二年三月十三日钦奉圣旨於蒋山禅寺水陆会中升座。震法雷。击法鼓。布慈云兮洒甘露。即今法雷已震。法鼓已击。慈云已布。甘露已洒。且道山僧说甚么法。说向声闻乘法耶。说向独觉乘法耶。说向菩萨乘法耶。说向阿耨多罗三藐三菩提法耶。说向凡夫界法耶。教中道。法界中无有法名向声闻乘向独觉乘向菩萨乘向阿耨多罗三藐三菩提。无有法名向凡夫界。无有法名向染向净向生死向涅盘。何以故。诸法无二故。譬如虚空。若去来今。求不可得。然非无虚空。据实而论。只者虚空早是钉橛了也。云门手中扇子[跳-兆+孛]跳上三十三天。触着帝释鼻孔。东海鲤鱼打一棒。雨似盆倾。诸人又作么生会。良久云。不起纤毫修学心。无相光中常自在。又云。不是心不是佛不是物。是个什么。明白道了也。更要解注那。此事不在言语上。十双五个作言语会。苦哉屈哉。香严和尚道。如人上树。手不攀枝脚不踏枝。树下有人来问祖师西来意。若答他则丧身失命。若不答他则违他所问。答则是不答则是。大慧和尚云。我者里禅如一团火相似。若触他则烧杀你。若背他则冻杀你。只如永嘉大师有两句子与贼过梯。道什么。镜里看形见不难。水中捉月争拈得。平如镜面险似悬崖。金刚取泥处。是我屋里人。知得更饶个古话。吾宗第四祖优波鞠多尊者因一族姓子出家。夜投天寺宿。尊者乃作方便化一夜叉担一死人。更有一夜叉空手而至。二鬼共诤。一言我担死人来。第二者言我担死人来。前一鬼言我有证人。此人见我担死人来。时此人念言。我今必定死。应作实语。语后鬼言。此死人者前鬼担来。非是汝许。后鬼大嗔拔其一臂。前鬼以死人臂还续如故。后鬼复拔一臂。前鬼更拔死人臂还复补处。后鬼拔其两脚。前鬼悉以死人脚补之如本。如是二鬼共食所拔新肉即便出去。此族姓子豁然大悟。今日圣天子普度幽冥。令臣僧梵琦说法度诸佛子。所冀一言之下泮然无疑。知一切法即心自性。成就慧身不用他悟。如梦忽觉如莲华开。正恁么时如何举似。一百五日近清明。上元定是正月半。复举昔有士人撰无鬼论。鬼现身云我聻。士人无对。后来五祖演和尚代以两手合作鹁鸪觜云谷谷呱。师拈云。五祖和尚可谓是千圣顶上拈来。万人丛中指出。语默所不到。情解所不及。向上一句作么生论量。常忆江南三月里。鹧鸪啼处百花香。

　　列祖提纲录卷第十六
　　列祖提纲录卷第十七

　　　　武林十八涧理安禅寺住持娄东行悦集

　　肃众提纲

　　汾阳无德禅师一日谓众曰。夜来梦亡父母觅酒肉纸钱。不免狥俗置以祀之。事办於库堂。设位如俗间礼。酌酒行肉化纸钱讫。令集知事头首散其余盘。知事辈却之。无德独坐筵中饮啖自若。众僧数曰。酒肉僧岂堪为师法耶。腰包尽去。惟慈明大愚泉大道等六七人在耳。无德翼日上堂云。许多闲神野鬼。祇消一盘酒肉两陌纸钱断送去了也。法华经云。此众无枝叶。惟有诸真实。下座。
　　雪窦显禅师因事示众。杜耳目於胎壳。掩玄象於霄外。而责宫商之异。辩玄素之殊底是甚么人。还知么。那一个。者一个。兼本三人。放过一着。便下座。
　　因事示众。石本落落。玉自碌碌。古之今之。一何嘶速。狮子不咬麒麟。猛虎不食伏肉。君不见。洞庭孤岛烟浪深。木马追风有人识。
　　因事示众。客从远方来。遗我径寸璧。中有四个字。字字无人识。清涵鲸海宽。冷射蟾轮窄。今朝呈似看。请道末后句。
　　雪岩钦禅师因事并谢首座。十五日以前。雷声甚大雨点全无。十五日以后。时清道泰家国晏然。正当十五日。恭惟宿来各各道体起居万福。毕竟如何。堂中首座人天眼目。
　　高峰妙禅师因事上堂。水中咸味。色里胶青。决定是有。不见其形。竖拂子云。见其形。失却山前一村人眼睛。
　　天如则禅师因事示众。以拂子击禅床左边云。莫认错莫认错。通身是病通身药。击右边云。莫错认莫错认。通身是药通身病。竖拂云。如今药病两忘。诸人还见么。三钱卖却黑捞波。打瓦鼓。唱村歌。随处萨婆诃。掷拂子下座。
　　广德义禅师因事示众。才到洪山便跺根。四方八面不言论。他家自有眠云志。芦管横吹宇宙喧。
　　卍庵颜禅师因事上堂。元宵已过。化主出门。六群比丘各从其类。此众无复枝叶。纯有真实。如是增上慢人退亦佳矣。麒麟不为瑞。鸑鷟不为荣。麦秀两岐。禾登九穗。总不消得。但愿官中无事。林下栖禅。水牯牛饱卧斜阳。担板汉清贫长乐。粥足饭足俯仰随时。筯笼不乱搀匙。老鼠不咬甑箄。山家活计淡薄常情。不敬功德天。谁嫌黑暗女。有智主人二俱不受。良久曰。君子爱财取之以道。
　　洞山宝禅师因事上堂。总恁么风恬浪静。那里得来。忽遇洪波浩渺白浪滔天。当恁么时。觅个水手也难得。众中莫有把柁者也无。众无对。师曰赚杀一船人。
　　慈受深禅师因事上堂。古者道。忍忍。三世如来从此尽。饶饶。万祸千殃从此消。默默。无上菩提从此得。师曰。会得此三种语了。好个不快活汉。山僧祇是得人一牛还人一马。泼水相唾插嘴斯骂。卓拄杖曰。平出平出。
　　竹庵珪禅师住雁荡日。其徒惧行规法。深夜放火鞠为瓦砾之墟。师竟就树缚屋升座示众云。爱闲不打禾山鼓。投老来看雁荡山。杰阁危楼浑不见。溪边茅屋两三间。还有共相出手者么。喝一喝下座。
　　洞山聪禅师因事示众。天睛盖却屋。乘乾刈却禾。早输王税了。鼓腹唱巴歌。
　　愚庵及禅师因事上堂。举古德道。忍忍。三世如来从此尽。饶饶。万祸千殃从此消。默默。无上菩提从此得。慈受深和尚云。会得此三种语了。好个不快活汉。师云。老慈受错下名言。会得此三种语了。好个没量大人。还委悉么。尧舜不彰民自化。相逢何必动干戈。
　　用彰俊禅师因事上堂。世尊於华严会上度一童男。法华会上度一童女。於楞严会上度一淫。涅盘会上度一杀。大地众生如恒沙数。如此度之何日而了。瑞岩者里也不度童男。也不度童女。也不度淫。也不度杀。只教诸人行则任行。住则任住。坐则任坐。卧则任卧。热则乘凉。寒则向火。众中忽有个出来道。长老长老。宗师家为人何得与么怠堕。只对他道。我不敢轻於汝等。汝等皆当作佛。
　　呆庵庄禅师因事上堂。嗟末法恶时世。众生薄福难调制。去圣远兮邪见深。魔强法弱多冤害。闻说如来顿教门。恨不灭除令瓦碎。古人一期说话。谁知验在今日。虽然。从他谤。任他非。把火烧天徒自疲。我闻恰似饮甘露。消融顿入不思议。且道是什么人分上事。拈拄杖敲香几云。永嘉大师来也。卓拄杖。上士一决一切了。中下多闻多不信。
　　寿昌经禅师因事上堂。诸佛时常说法。不须疑议猜详。是何法。天地玄黄宇宙洪荒。不论通宗透教。祗贵直下承当。承当个甚么。云腾致雨露结为霜。蛟龙不宿死水。猛虎岂行路旁。透得者些关棙。何须愿往西方。不问先佛后祖。鼻孔一样放光。作么生放光。化被草木赖及万方。释迦不肯泄破。达磨九年覆藏。峨峰不惜口业。一下为君宣扬。且道作么生宣扬。挥尺一下云。罔谈彼短靡恃己长。便下座。
　　天隐修禅师因事示众。有志学道者必须决择师承。发明心地为要。宜当竭力曲尽师法。深蓄厚养然后随缘阐化不拘方所。若在学地中师承不择。邪正难分。迷流逐队妄认缘尘。大法不明心地何达。或者初发心时不知归向。三年两载从而闻之。渐渐慕之。愤然发志。腰包行脚拨草瞻风。趣造林下依栖知识。排入上辈。固为道念。非为求名位。只欲干辨本分一着而已。原无荐上之心。况有人我见耶。然处稠人广众之中。其间有先出家而名位卑下者。有年少而先具戒者。有年长而未具戒者。不可以尊卑之位忽先后之分。况此法门本来平等。若识心达本。当下与佛祖不别。岂可持其先后执着名分。妄争人我徒丧光阴。诸人要干办大事毕竟行履。无有一毫自欺处。才不孤负行脚之初心矣。他日甚有得力。决不相赚。
　　牧云门禅师上堂。古南个村僧。性燥多嗔骂。佛法懒得说。终日寻人打。打打打。上士笑呵呵。下士便惊怕。怕怕怕。好事不出门。恶事传天下。
　　箬庵问禅师因事祖堂示众。法门授受诚非细故。前佛性命后佛纪纲统系一人。苟得其人则丛社何幸。不得其人。将见长师为徒。无有出泥犁分。岂非虽是善因而招恶果。老汾阳一陌纸两片肉断送闲神野鬼。老僧者里并不用一陌纸两片肉。若是闲神野鬼断然存札不住。何故。近来例作祷鬼献神。谁甘淡薄。老僧今日与诸人约法三章。一知半见底请过一边。囫囵吞枣底且缓缓着。无绳自缚去死十分与你草鞋一緉。若是英俊道流高超独步。定不入他时流圈缋。老僧昔日婆心错失。尽有数员禅客。念其相依日久。恐致为人悞赚。收到座下。岂期竟自罔然无知。如鲜鱼臭肉沿涂贩卖。误赚后昆更妄付授。追思切齿。每尝室中对诸人枚举。如斯等辈作老僧奴儿婢子尚不中用。何况敢称老僧法子。已后如曾经记莂。非亲炙多年分座说法。不许擅自受请离师。何况付授。违者追摈。如曾经记莂。总不得过量超师。师命住山住静。本分自甘。亦不失为真正衲子。逆命违师不甘本分者追摈。如(曾经)记莂行业有余文彩粗陋。刀耕火种了却一生。敢保此人龙天自不敢昧。不识利害妄刊语句流布者追摈。已上数条皆老僧恸心疾首痛哭鼓攻。诸仁者。是岂老僧得已之陈也哉。奉告诸仁者。切须见贤思齐。不贤自省。昧心负德报亦匪轻。泛泛之流向破驴脊上攒簇及时趂哄。老僧正不敢攀留。也不须惆怅。临岐句。只个真金不混沙。卓拄杖。

　　训童行规诲

　　佛印禅师训童行。自小离於父母。第一归依佛祖。寅朝礼念精专。夜静堂中莫语。普请作务殷懃。常住什物爱护。一粒米。重千斤。日里应身须顾。触事不要獐狂。出言低声慢举。出入束敛身心。行步威仪详序。廊下逢僧问讯。叉手旁边待去。既然舍却俗缘。遵奉丛林规矩。师长训诲之时。不得高声辞欣。白曰无事学书。圣教经文记取。谨慎递相无事。且莫欺瞒常住。衣衫黑骖[袖-由+直]裰。莫骋尖新锋措。仔细约束身心。勿令世情染污。深思六道轮回。警策应当恐怖。出家要秉佛言。不信三途受苦。小心侍奉师僧。恭敬三宝福助。童行上下谦和。酒肉赌钱莫觑。闲话不要论量。圣教时时思慕。岂可虚度光阴。死后将何凭据。不惟辜负四恩。一乃带累先祖。辞亲割爱投师。本欲出尘济度。慷慨决志修行。省察轮回不住。万劫得个人身。惭愧须知来处。去除懒堕睡眠。调伏身心宽裕。从小戒行真实。长大为僧坚固。参禅报答佛恩。誓愿须求顿悟。今生幸得出家。不可遇而不遇。念念不退善根。心心长成觉树。若能如是修行。必证菩提之路。

　　为行者普说(肃师语虽不甚畅。然不失训行者之体。且诸家为行者普说竟少。故录)

　　普庵肃禅师为行者普说。此中宝所。非从妄想发生。心地光明应化万缘。如是人心佛行佛行人心。遇末劫则地狱现前。逢明眼则弥勒境界。为什么如此。所作无心自然契合。不用皮毛滴酒。二三载何事不圆。终日杜门信施力财而未尝少欠。道非傲物欲显天真。佛岂背人法身普应。若无灵感於物何异。纸画日头若有应於群心。杲杲炎光遍烁。圣凡难辨。龙蛇混杂以同居。迷悟同光。佛於众生而一体。悟则方通消息。动静法益群情。迷时总属梦游。生死无明颠倒。梦中说梦。迷觉不分。醉戒醉人。旁观呵笑。善男子。欲求解脱。依师戒定慧方成。日久月深般若纯熟。心法现前。由人努力不在迟疑。今日虽安。来朝难保。人似浮根岸草。水急难留。且无可救之人。谁作波心之主。唯有真心广佛。本自不灭不生。犹若虚空包含天地。显假名则无穷无尽。建法幢则无量无边。二乘外道不通玄根。境法中虚捏怪。妄谓诸佛有可说。卜度法身妄认识神。更不求大悟了心。一向爱他文字。所以徒学多知返成谤教。老僧若不了心。与汝一般愚昧。今幸具足元常意光无尽。所以终日杜门怕逢醉汉。有时苦口。汝又不行。朝夕而只是自瞒。懒惰而怕见和尚。不肯息心自悔广作众缘。天龙嗔呵。护教不肯。一时业报现前。难瞒众目。若是个信佛依法修行之人。为法忘躯。寒灰冷月深思古德非少善而得见如来。复想我身无一德而助资众善。假使十二时中悬腰坠石犹自妄意粗心。直饶粉骨碎身个里难求良匠。今则弃俗割爱。忽遇斯人。何不速办精机信心实地。步步依如。念念不退究竟涅盘。定归实际与佛无殊。天龙守护。鬼神瞻依。邪魔摧落。千古而不坠玄风。长劫而本光不动。所遗言句自有护法传持。所立标宗劫火应不能坏。如斯精妙事由一心。舍短从长岂由他悟。佛教则如标月指。祖说如泼水示氷。见月知光。释氷为水。然后大感佛祖之恩。殒命犹难酬报。我迷心法。经劫而不出尘劳。今悟佛因。见性而永脱生死。拳拳在念岂不快哉。安比十圣三贤二乘圆觉。五蕴不空轮回不歇。任你聪明超世。不离三界循环。假饶移山填海。犹落非色界中。虽然雷电奔驰。不出五通阴界。直饶横冲直过。也不出诸佛法身。未解自己本元一切有为如幻。直须幻尽觉圆具足实相。将大地山河为自己。以色空明暗显真如。指南栢以标心。顾西松而露意。方寸逈绝於能所。大千无假一微尘。受用身心。不落有无知见。为人拈举。非干声色指人心。如斯方是出家儿。不误后来之初学。等观今时。聚此出家当求何事。教汝持戒。一行不持。令汝澄心。愈增嫉妬。教汝击钟[言*奉]咒。也无一字分明。随时逐队哄喧。只欲打过。教汝恭敬往来广结欢喜众缘。汝又要自求闲静。迷识沉神。食气不和。自成病体。诸事难为必竟变坏。又入魔徒。百千万劫不遇善知识。汝等今时遇我出家。知汝来处亦知汝去处。只似空花从空而有。我不得全定汝作妖魔。我着汝魔同归魔道。我若如是法身如猛火焰。邪魔犹若氷霜。汝定消洋。法身常住亘古亘今永无变坏。所以千佛万佛只传此心。历劫恒沙此宗不坏。汝之业识虽闻不信。后日明朝自当败阙。莫道良医门下犹有病夫。炉鞴完全尚存钝铁。自是覆盆之下而不肯开张暗烂败根。斯光常在不从直训。役我多言。若是善根何消如此。各自努力。但办肯心。一片时中究竟如是。珍重。

　　受法衣提纲

　　恕中愠禅师洪佑和尚送归源法衣至上堂。拈衣示众云。者个是先归源向异类中遗下皮可漏子。日炙风吹而不坏。刀斫锯解而不开。业力既重。累及不肖子亦入其群队去也。披云。且道是驴是马。遂升座。乃云。夫为宗师者。垂一机示一境。如青天霹雳不容掩耳。如十日并照无幽不烛。如大炉鞴煅炼顽钝。如大医王疗种种病。如大舟航运载一切。有如是奇特如是作略。然后方可据法空座传持大法。为人抽钉拔楔解粘去缚。明(头合暗头)合据虎头收虎尾。若也向上论去。尚恐埋没宗风耻他先作。那更婆婆和和淟淟涊涊。撒土抛沙瞎学者眼。岂堪称誉天台那畔。石佛山前有大智人。把断要津不通水泄。提破沙盆索起辽天重价。用黑豆法换尽大地人眼睛。掀翻旧日条章。裂破今时窠臼。直得德山临济吞声饮气。竺乾震旦逈绝行踪。灼然不落圣凡。实谓大功不宰。诸人还知落处么。经天纬地无多子。扶树单传只一人。复举阿难问迦叶因缘。师拈云。世尊做尽生涯。贵在后来承绍。阿难太杀奢华。迦叶亦成落魄。灵岩今日承鸿佑木庵师兄持先师竺元和尚法衣到来。但知顶受。一语不敢问着。何故。不经一事不长一智。

　　病起提纲

　　五祖演禅师病起示众。病来又病皮黏骨。抖擞起来无一物。行不成步语声低。鼻孔依前空突兀。
　　雪窦显禅师病起示众。门掩还同岁月摧。石窗经雨积莓苔。一床枕簟净名老。时见断云孤月来。
　　应庵华禅师病起上堂。法身病。色身即是法身。色身病。法身即是色身。如是次第自幼至老。病至膏肓神医拱手处。万病脱然直下正体如如。更转向那边。然后法随法行。法幢随处建立。故能显示攒簇不得底病。直教千圣觅起处不得。普入一切众生身内。全众生之病入大解脱门。证无生法忍。始可津济四生梯航九有。若不如是。空病何为。敢问诸人。只如山僧许多时病。且道与适来所说之病是同是别。若道是同。未见老僧在。若道是别。亦未见老僧在。何故。海枯终见底。人死不知心。
　　黄龙死心禅师属疾退居晦堂夜参。竖起拂子云。看看。拂子病死心病。拂子安死心安。拂子穿却死心。死心穿却拂子。正当恁么时。唤作拂子又是死心。唤作死心又是拂子。毕竟唤作什么。良久云。莫把是非来辨我。浮生穿凿不相干。
　　密庵杰禅师病起上堂。一叶飘空万木秋。翻思光景急川流。若人识得其中意。坐断千差向上头。山僧数日来似病不病似安不安似死不死。方丈里撒屎撒尿。大开眼狂言寐语。直是东西不辨南北不分。求生不得求死不可。释迦老子为四生慈父三界医王。也觅此病起处不得。正当此时。若人救得山僧。点一盏薄荷汤与伊湿口。若救不得。如人上山各自努力。阎罗大王不是你爷。他时打你鬼骨臀索饭钱去在。莫言不道。
　　典牛游禅师病起上堂。举马大师日面佛月面佛。后来东山演和尚颂云。丫鬟女子画娥眉。鸾镜台前语似痴。自说玉颜难比并。却来架上着罗衣。师云。东山老翁满口赞叹则故是。检点将来。未免有乡情在。云岩又且不然。打杀黄莺儿。莫教枝上啼。几回惊妾梦。不得到辽西。
　　白杨顺禅师因病示众。久病未尝推木枕。人来多是问如何。山僧据问随缘对。窗外黄鹂口更多。只如七尺之躯甚处受病。众中具眼者试为山僧指出病源。众下语皆不契。师自拊掌一下作呕吐声。又云。好个木枕子。
　　佛心才禅师病起上堂。一法有形该动植。百川湍激竞朝宗。韶琴不鼓云天淡。想像毗耶老病翁。维摩病则上封病。上封病则拄杖子病。拄杖子病则森罗万象病。森罗万象病则凡之与圣病。诸人还觉病本起处么。若也觉去。情与无情同一体。处处皆同真法界。其或未然。甜瓜彻蒂甜。苦瓠连根苦。
　　心闻贲禅师病起上堂。维摩病说尽道理。龙翔病咳[口*敕]不已。咳[口*敕]不已说尽道理。说尽道理咳[口*敕]不已。汝等诸人还识得其中意旨也未。本是长江凑风冷。却教露柱患头风。
　　石屋珙禅师病起上堂。举苕溪和尚示众云。吾有大病非世所医。后有僧问曹山。未审是甚么病。山云攒簇不得底病。又问一切众生还有此病也无。山云老僧正觅起处不得。师云。者僧是病过的人。极是搜寻到头发尖里也不放过。若非曹山知他落处。其他难为启口。复成一偈举似大众。百骨酸疼攒簇难。一番热了一番寒。觅他起处竟不得。药铫风炉尽打翻。
　　杰峰愚禅师因眼病上堂。佛病祖病众生病。拈向一边。丹药妙药神仙药。除过一壁。离却四大幻身。且道那个是病那个是药。若向者里荐得。许汝诸人具一只眼。其或未然。老僧分明指出病源与诸人看。四大分散时向何处安身立命。是有病无药底句。镇州萝卜栢树子乾屎橛麻三斤。是有药无病底句。万法归一一归何处。赵州云。我在青州做领布衫重七斤。是药病对治底句。不是心不是佛不是物。狗子佛性无。是药病双忘底句。为治众生心中五欲八风烦恼尘劳妄想执着一切诸病。一大藏教总是济世医方。一千七百祖师公案尽是灵丹妙药。有病应服药。无病药还祛。众中还有个汉出来道。和尚自身不能治。何用治别人。只向他道。留得一双青白眼。笑看无限往来人。
　　无文璨禅师病起上堂。诸人病是山僧病。山僧病是诸人病。诸人痛处山僧能忍。山僧痛处诸人欲忍不能。拄杖卓一下。单方一服当下和平。不必松根采茯苓。
　　恕中愠禅师病眼上堂。山僧数日来病眼暗昏昏地。直得东西不辨南北不分。然於不分不辨处却有个分晓。僧问九峰。如何是把定乾坤眼。折筯搅龙门。峰云。把定在里许。乞儿弄饭椀。僧云。乾坤眼何在。再犯不容。峰云。正是乾坤眼。贵买贱卖。僧云。还照烛也无。有甚失照烛。峰云。不借三光势。舌头拖地。僧云。既不借三光势。凭何照烛。唤作乾坤眼。狗咬枯骨头。峰云。若不恁么。髅髑前见鬼正是见鬼说话。九峰长吹缓打。自谓手段高强。争柰者僧久经行户酬唱无亏。若是把定乾坤眼总未见得。今日不是搀行夺市。盖为病多谙药性。要识把定乾坤眼么。卓拄杖。曙色未分人尽望。及乎天晓也寻常。
　　楚石琦禅师病起上堂。寿山不会说禅。病起骨露皮穿。判得阎罗老子。一朝催讨饭钱。剑树刀山未免。镬汤炉炭交煎。更入驴胎马腹。不知脱离何年。因什么如此。是他家常茶饭。
　　了庵欲禅师病起上堂。昨日病。前日病。病病相寻。无有自性。坐断净名舌头。倒行摩竭正令。击拂子。野狐窟里产狻猊。猕猴各佩轩辕镜。
　　上堂。东山演和尚云。病来又病皮黏骨。可杀惊人。抖擞起来无一物。却较些子。行不成步语声低。描也描不成画也画不就。鼻孔依然高突兀。筑着磕着好。大众。古人发挥到无发挥处。直是惊天动地迈古超今。山僧一夏以来病来病去。病得起来。内不见有四大五阴。外不见有山河大地。上不见有诸佛。下不见有众生。中不见有自己。净裸裸赤洒洒没可把。幸自可怜生。无端侍者进退一段公案未了。今朝月望。拈香底拈香。揖客底揖客。濡毫底濡毫。请法底请法。直要山僧向太虚空中大书皇帝万岁四字。莫有为山僧代笔者么。举起拂子云。文明齐北极。睿算等南山。系拂子下座。
　　密云悟禅师病起升座云。山僧六十有五。数来不涉迷悟。无端痢疾三年。累得通身骨露。若人如是证明。管取超佛越祖。日用二六时中。直教更无差互。若能如是修行。定证金刚坚固。试看碓坊踏碓人。终日未尝移一步。苏州城有六座门。门门有路通人路。可惜无人简点知其数。便下座。
　　箬庵问禅师病起升座。师云。三百六十骨节。八万四千毛窍。通身抖擞。欲觅病起处了不可得。风寒暑湿热四面交逼时。且道向甚么处着到。惯从五凤楼前过。手握金鞭贺太平。忽有个衲僧出来道。和尚犹作主那。山僧不觉手之舞之足之蹈之。今日初起呓语犹未歇在。喝一喝下座。

　　掩室提纲

　　天如则禅师依圆觉上期一百二十日掩室安居。书偈于门示众。平地牢关立一重。佛来无路得相逢。分明只在寻常处。如隔千峰与万峰。
　　见心复禅师掩关示众。槁木形骸百念灰。溪猿野鹤苦相猜。闭门独掩青松雨。笑口逢人亦懒开。
　　无趣空禅师掩关示众。三十余年参礼请益十方宗匠。问法皆云无说。问佛皆云无相。幸得无相无说。不觉顿空伎俩。追昔脚跟失却便宜。今喜眉毛端在眼上。从斯丢去草鞋。即便抝折拄杖。拍双空手入玄关。坐看阴阳消长。偈曰。穷子还归长者宅。善财参遍杂华林。大千收拾毫端内。推出虚空掩上门。
　　瑞白雪禅师为乘长老封关。封住拄杖头。结定布袋口。山河大地搅得一团。明暗色空捏成一聚。炉峰不挂片云。秦望岂带烟色。正恁么时。进关一句作么生道。良久云。木人云中拍毡板。石女山头唱茶歌。
　　石雨方禅师为尸行芥城封关。海阔天空智者不居。铁壁银山愚人不识。然则如镜照镜。不妨者边那边。死限之心既固。活埋之念须坚。虽然。欲知此话行。须看三年后。

　　启关提纲

　　无趣空禅师启关示众。自结玄关自活埋。自吾闭也自吾开。一拳打破玄关窍。放出从前者汉来。
　　玉芝聚禅师启关示众。丈室三年坐断十方世界。蒲团一念顿圆十世古今。依稀弥勒楼中。不妨开已复闭。毕竟普贤界里。要看绝后再苏。所以道把住则乾坤失色。放行则瓦砾生辉。霄汉纵横。苍桧岂容藏彩凤。风雷浩荡。碧潭宁许卧青龙。然则放出关中主一句作么生道。咦。开门日出西方卯。万象之中独露身。
　　石雨禅师为正衡开关。尽大地是个关房。本无出入。只因迷故。关上重关亦是迷上重迷之意。今人只思寻悟。全不知迷。既不知迷。悟从何得。所以老僧常向人道。迷有十分悟有十分。今日开关岂属迷悟。听取一偈。有出入。无门户。无开掩。有封固。若是香象截流机。终不从他觅头路。乃举锁匙。且道是甚么。试开看。

　　迎待尊宿引座提纲

　　实性大师因同参芙蓉训禅师至上堂。以右手拈拄杖倚放左边。良久曰。此事若不是芙蓉师兄也大难委悉。便下座。
　　法昌遇禅师黄龙南禅师至上堂。拏云攫浪数如麻。点着铜睛眼便花。除却黄龙头角外。自余浑是赤斑蛇。法昌小剎路远山遥。景物萧疎游人罕到。敢谓黄龙禅师曲赐光临。不唯泉石生辉亦乃人天欣悦。然云行雨施自古自今。其柰炉鞴之所钝铁犹多。良医之门病者愈甚。瘥病须求灵药。销顽必藉金锤。法昌者里有几个躲根阿师。病者病在膏肓。顽者顽入骨髓。若非黄龙老汉到来。总是虚生浪死。拈拄杖曰。要会么。打面还他州土麦。唱歌须是帝乡人。
　　保宁勇禅师因长芦和尚来上堂。金将火试。水将杖试。大众。祇如金不将火试。水不将杖试。还有人辨得么。若辨得。是真也假也深也浅也。若辨不得。且分付与明眼人。
　　真净文禅师隆庆长老来上堂。大众。教中道佛灭度后为善知识者总是见佛来。然则其为善知识者亦不可容易睹。善知识者亦不可轻慢。隆庆禅师斯之谓也。老僧与知事首座大众同增欢庆。乃喝一喝云。虎溪宗派龙山子孙。吉州隆庆大启禅门。古人所谓从门入者不是家珍。蓦拈起拄杖云。为是家珍。为是外物。大众却请隆庆禅师决断。掷下拄杖下座。
　　雪窦显禅师因宗上座至引座。大众。今日雪窦宗上座。乃是昔年太阳韩大伯。具大知见。晦迹韬光。欲得发扬宗风。幸愿特升此座。
　　白云端禅师中峰至云。九九八十一。几人能解算。两个五百文。原来是一贯。到者里添得一文么。若有添得一文。即便满路光生拔出古今。争柰自古自今千个万个。祇爱足头底白云。今日为汝添看。乃云。下座与知事首座大众请中峰和尚升座一徧。
　　圆悟勤禅师请长芦觉禅师上堂。多子塔前分半座。截断众流。少林端拱历九年。壁立万仞。奋作家炉鞴。施向上钳锤。显大用大机全生全杀。与一切人抽钉拔楔解黏去缚。令大地人各各如狮子儿奋迅咤沙踞地返踯。所以道法王法力超群生。常以法财施一切。久积净业称无量。导众以寂故稽首。夫如是则向万仞悬崖垂手。敲唱俱有。百尺竿头进步。主宾互换。正当恁么时如何。龙吟长雾起。虎啸乃风生。复云。撞着道伴交肩过。一生参学事已毕。今朝幸遇大导师。宝华王座为拈出。
　　龙门远禅师五祖和尚到上堂。曹溪大师传衣归岭南。后来让和尚得法授与马大师。马大师接得百丈。百丈得黄蘗。黄蘗得临济。临济得兴化。兴化得南院。南院得风穴。风穴得首山。首山得汾阳。汾阳得慈明大师。慈明大师接得一人杨岐和尚。如今举他得底事看。此老子云。我者里如闹市里上竿子相似。是人皆见。瞒你眼得么。杨岐老子后来接得端和尚一人。此老子曾住此山来。有颂云。海底珠动时。云中月还现。凉夜无狂风。清光都一片。端师翁后来接得先师一人。先师有言曰。祇从咬破一个铁馂饀。直得百味具足。此老子所以一生口硬好说硬话。伏自先师付嘱之后大法传持以来。末后东山一时分付今五祖堂头和尚。此日幸对人天广众。请不吝慈悲重为显扬。使先宗有据吾道益明。莫不大幸。
　　甘露和尚入山上堂。达磨不来唐土。地久天长。二祖不往西天。山青水绿。龙吟雾起虎啸风生。秋雨垂空浮云蔽日。诸人有眼还见么。有耳还闻么。既具见闻。何者是迷何者是悟。何物为缘何物为对。要知迷悟升沉理。毕竟须还本分师。先佛道。身相属四大。心性归六尘。四大体各离。谁为和合者。大众。身心既乃如此。现今复是何物。近来参学之人。尽皆奔驰语句举论古今。於本分事全不明了。所以正宗淡薄道法浇漓。幸遇和尚到来。伏望震潮音示真旨。抉重瞙显衣珠。四众倾诚。不胜虔请。
　　应庵华禅师乌巨山雪堂和尚到上堂。临济三遭痛棒。高安滩上知归。兴化於大觉棒头深明黄蘗意旨。山中兄弟虽然不多。各各病在膏肓。若非师叔和尚到来。明果岂敢妄通消息。少间下座与知事头首大众同伸拜请。伏望慈悲痛垂发药。
　　万杉和尚到上堂。大底大小底小。长底长短底短。曲底曲直底直。方底方圆底圆。正底正邪底邪。为复是佛耶是菩萨耶。是罗汉耶是圣僧耶。是鬼神耶是天仙耶。我昔闻是法。未尝妄宣说。是义非义是随义堕。非是非义非非义是随句堕。若作佛法商量。达磨一宗扫土而尽。不作佛法商量。老僧活陷地狱。是你诸人还缁素得出么。苟或未然。少间下座同知事头首攀请新万杉和尚为众说破。
　　径山大慧禅师至上堂。乃云。我本无心有所希求。今此法王大宝自然而至。法王大宝既至。汝等诸人急着精彩。所谓见之不取思之千里。岂不见大隋和尚道。我参七十余员善知识。具大眼目底祇有一二。其他尽具正知见。在今天下具大眼目真善知识。惟我法叔老师一人而已。黑漆竹篦掀翻海岳。从头打过。虽是死马医。就中要妙。黄蘗打临济拄杖。蒋山岂是无耶。盖为土旷人稀。云门一曲腊月二十五。那在今朝十六日吹唱。蓦拈拄杖卓一卓云。虚空可量风可系。无能尽说佛功德。复举顷在虎丘闻先师举佛眼叔祖初作无为军化士。因道中着颠有个省处。归来举似师祖。后令充知客。因夜坐拨火忽然猛省。虽然如是。每至入室未能深入阃奥从容请益大师。祖云。我为你说个喻子。正如一人牵一头牛从窗棂中过。两角四蹄悉皆过了。惟尾巴过不得。师云。者个说话多年在肚皮里。信知在今天下无人理会得。所以密之三寸。苟非法叔老师到来。小侄此生无因拈出。敢问诸人。既是大底过了。如何尾巴却过不得。且道誵讹在什么处。小侄今日对众拈出。供养我法叔老师大和尚。惟愿寿与赵州同年。为佛法作大主张。使天下衲僧洞彻此一段奇特大事。下座同知事头首大众殷勤拜请。伏望慈悲俯垂开示。
　　无用宽禅师天目中峰和尚至引座。明明百草头。明明祖师意。天目山古佛辉天并鉴地。虎咬大虫蛇吞鳖鼻。掷拄杖云。直下来也急着眼觑。下座大众怀香拜请幻住大和尚慈悲开示。便下座。
　　千岩长禅师龟峰道源和尚至上堂。作家相见岂在形言。击鼓升堂聊陈供养。供养我龟峰和尚降尊就卑。昔应庵叙谢大慧末句云。虚空可量风可系。无能尽说佛功德。即今下座同大众拜请和尚尊慈开示。
　　恕中愠禅师瑞龙梦堂和尚至上堂。大人具大见。大智得大用。黑漆竹篦掀翻海岳。芭蕉拄杖敲打虚空。直得释迦弥勒拱手归降。文殊普贤潜身无地。所以道杀人须是杀人刀。活人须是活人剑。有活人剑无杀人刀。一切活人死不得。有杀人刀无活人剑。一切死人活不得。活得死人死得活人。犹且堕在功勋埋没宗旨。岂不见芙蓉和尚一日访同参实性大师。性乃升堂以右手拈拄杖倚放左边良久曰。此事若不是芙蓉师兄也大难委悉。便下座。实性与么道。李向赤边咬。当兹季运。袒肩担荷赤手提持。不涉廉纤斩钉截铁。惟我瑞龙师兄一人也。勿谓土旷人稀秘而不泄。惟愿放开线道曲狥时宜。使彼承言滞句者彻证直指单传一段奇特大事。顾不韪欤。下座与首座大众同伸拜请冀为敷扬。
　　楚石琦禅师灵隐竹泉和尚至上堂。举广慧琏和尚道。我在先师会中见举竹篦问省驴汉云。唤作竹篦则触。不唤作竹篦则背。作么生。省近前夺得。抛向地上云是什么。先师云瞎。省从此悟入。我道省驴汉悟则太煞悟。要且未尽先师意旨。师云。大小广慧恁么道。先师实有意旨那。将一把火照看。面皮厚多少。下坡不走。快便难逢。若是向上提持。还我竹泉师兄始得。
　　弘觉忞禅师通玄奇禅师至引座。别峰不意。却亲遭力索。无因见妙高。岂是当头多隐讳。从来正打贵旁敲。不见丹霞访忠国师。霞问侍者。国师在不。者曰。在即在。祇是不见客。霞曰大深远生。者曰。非但上座。佛眼亦觑不见。霞曰龙生龙子凤生凤儿。国师睡起。侍者以告。国师乃打侍者二十棒遣出院。丹霞闻得。叹曰不谬为南阳国师。岂非丹霞旁敲故显国师正打。因显国师正打始知毫无隐讳。既知毫无隐讳。自然大用现前霜威凛凛。然后方可祖印高提吹毛横按。剿绝今时露布。发挥从上家风。激扬敲唱双行。蓦札主宾互换。主宾互换也。云迷大野雾锁长空。敲唱双行也。韵出青霄风生满座。直得山河大地尽作琴声。草木丛林顺方低向。正当恁么时。作么生是毫无隐讳底事。卓拄杖云。要会么。下座同申劝请通玄和尚普为诸仁分明指出。
　　化山三宜和尚至引座。孟尝门下珠履三千。金谷园中绣襦八百。安似我辈衲僧家。借来香饭饷万圣於同堂。三变净坊集分身於一处。是故进一步则震动无边世界网。退一步则踏断百亿大风轮。不进不退则正令当行十方坐断。便饶如是。未是衲僧全体作用在。诸人要见全体作用么。举起拂子云。看看。空王佛．多宝佛．威音王佛．大通智胜佛．四万同名同号日月灯明佛。尽向山僧拂子头上吹大法螺击大法鼓。演大法义作大佛事。一一佛事周徧法界。所谓一毛现神变。一切佛同说。尽於未来劫。莫得其边际。倒握拂子云。及乎倒转柄来。要且三世诸佛历代祖师卒摸索头脑不着。何况诸人茄子瓠子那里知得。今朝幸遇化山和尚象驾光临高垂天鉴。下座同申劝请普为诸人委曲指示。

　　列祖提纲录卷第十七
　　列祖提纲录卷第十八

　　　　武林十八涧理安禅寺住持娄东行悦集

　　迎待尊宿致谢提纲

　　石霜圆禅师因同道相访上堂。飒飒凉风景。同人访寂寥。煮茶山上水。烧鼎洞中樵。珍重。
　　杨岐会禅师杨岐诠长老来上堂。拈花付嘱。有屈当人。面壁九年。胡言汉语。当人分上把断乾坤。且道作么生是把断乾坤底句。还有人道得么。如无。云盖失利。
　　五祖演禅师诸院长老入山上堂。临济入门便喝。是甚碗鸣声。德山入门便棒。抝曲作直。云门三句。曹洞五位。大开眼了作梦。何故如此。国清才子贵。家富小儿娇。
　　石台师弟至上堂。昔日先师颂临济三顿棒云。一拳拳倒黄鹤楼。一趯趯翻鹦鹉洲。有意气时添意气。不风流处也风流。大众。若到白云门下。须要众人助拳。
　　真净文禅师因逍遥长老来上堂。青山深处人。来我红尘里。红尘偶不见。白云与流水。耳目何所分。浮名与浮利。为是红尘非。为复青山是。是非两途间。几多殊未已。幸遇逍遥人。可可述遥理。下座。
　　因双林下生长老来上堂。宝山不易到。既到莫空回。莫有不空回者么。遂掷下拄杖云。是什么。良久云。不见双林释迦老。又闻弥勒下生来。喝一喝下座。
　　章江长老来上堂。举僧问云门。如何是诸佛出身处。门云东山水上行。泐潭即不然。若有人问如何是诸佛出身处。但向伊道。远离洪井深入宝山。大众。且道是同是别。忽有个衲僧出来云。者里是什么所在说同说别。也难得。须是实到者田地始得。若未到。且不得草草。
　　永固长老至上堂。幽固深远。无人能到。到则山青水绿。别是人间。好诸禅德。江月照。松风吹。永夜清霄何所为。却怪长时杜鹃子。春山无限好。犹道不如归。
　　因清凉长老到上堂。热恼既尽清凉现前。分别不生虚明自照。然后我当按指海印发光。汝暂举心尘劳先起。乃喝云。三世诸佛一棒打杀。填沟塞壑抛东掷西。一任诸人看。蓦拈拄杖云。过去诸佛亦如是。现在诸佛亦如是。未来诸佛亦如是。遂掷下云。看。
　　因快山长老至上堂。快然大道祇在目前。纵横十字拟即留连。乃顾大众良久喝一喝下座。
　　因华严座主到上堂。法界者一切众生身心之本体也。乃拈拄杖云。不是法界。是诸人无始已来灵明廓彻广大虚寂之妙体。故此土他界天堂地狱六凡四圣情与无情同一无异无坏无杂。犹帝网之明珠互相融通更相涉入。可谓无边剎境自他不隔於毫端。十世古今始终不离於拄杖头上。若尔则何啻掷大千於方外。纳须弥於芥中。而今百亿日月百亿须弥百亿世界都在拄杖子里许。乃掷下云。掷在诸人面前。还见么。信得及么。不思议解脱力神通游戏妙用现前。非假於他术。皆吾心之常分耳。喝一喝下座。
　　化城大师来上堂。三界无安犹如火宅。出得火宅未到宝所且在化城。今日相逢化城。不见宝所何在。元来只是旧时源上座。大众。元来一时总是旧时人。伏惟珍重。
　　大慧杲禅师雪窦持和尚至上堂。仰山道东寺师叔若在。慧寂不受寂莫。仰山只知有己不知有人。径山即不然。雪窦师叔若在。天下衲僧不受寂莫。何故。不见古雪窦有言。寒木在握兮全机可笑。秋水横按兮半提可灭。使八极顶目者不自争衡。见斯人兮驾御昂蘖。
　　应庵华禅师长芦到上堂。风行草偃水到渠成。夙世冤家同门出入。闻禅闻道似鸭听雷。见佛见祖如风过树。隔江见剎竿便回去。脚跟下好与三十棒。未足观光。直须眉毛厮结同生同死。且道五逆闻雷一句作么生道。良久云。上大人。丘乙己。
　　密庵杰禅师国清直庵和尚到上堂。云开千嶂出。木落一枝分。相见又无事。不来还忆君。复举芙蓉和尚一日访实性大师。大师升座。以右手拈拄杖倚左边云。此事若不是芙蓉师兄大难委悉。师召大众云。实性大师弄巧成拙。钝置他芙蓉师兄。今日国清师兄到来。乌巨也不拈拄杖。亦不与么道。且道与古人是同是别。良久云。相逢自有知音知。何必清风动天地。
　　径山别峰和尚至上堂。举仰山道。东寺师叔若在。慧寂不致寂寥。师云。仰山和尚好语。只是语上偏枯。灵隐即不然。径山师叔若在。灵隐不致寂寥。何故。闽蜀同风。
　　雪岩钦禅师上堂就谢天竺侍者肯顽石省清梦默翁西堂。生公台上横说竖说。直得空花乱坠顽石点头。要且不若净名室内一点全收。报恩恁么说话。敢道更经三生六十劫也未梦见在。何故。红蓼岸。白苹洲。夕阳西去水东流。
　　上堂谢兴化首座。人从兴化来。接得剑州信。说道凌霄峰顶碁盘。元是钱王石砚。二十年前一共看。今日重逢。有何照证。展手云。面目见在。
　　退庵休禅师同参到上堂。先师寻常用脑后一锤。卸却学者胸中许多屈曲。当年克宾维那曾中兴化此毒。往往天下丛林唤作超宗异目。非惟孤负兴化。亦乃克宾受辱。若是临济儿孙。终不依草附木。资福喜见同参。今日倾肠倒腹。遂卓拄杖喝一喝云。还知先师落处么。伎死禅和如麻似粟。
　　高峰妙禅师妙湛无为长老至上堂。举刘铁磨来参沩山。把髻投衙。山云老[牛*孛]牛汝来也。引狗入寨。磨云来日台山大会有斋和尚还去么。癞儿牵伴。沩山作卧势。随邪逐恶。磨便出。咄。直饶逴得便行。也是韩卢逐块。
　　千岩长禅师双林玉溪和尚至上堂。天上无弥勒。地下无弥勒。千门万户开。轮锤只一击。下座。
　　双林友云和尚至上堂。路逢道伴交肩过。一生参学事毕。且道以何为验。拈拄杖卓一下云。空手把锄头。
　　客至上堂。披衣登法座。道者是高僧。将谓多奇特。元来百不能。西风吹细雨。落叶满空庭。有客来相访。青山自送迎。
　　天如则禅师雪中客至煨芋作供次示众。懒残捉我芋头煨。羡我深居似大梅。有客无端来借问。一花五叶几时开。苏州呆。苏州呆。门外雪成堆。彻骨还他冻一回。
　　旧同行至上堂。透网金鳞何似不入好。忽然会得个入处。不是同行也大难。
　　蒋山藏主至示众。全提半提。全藏半藏。十寸是一尺。十尺是一丈。尺有尺形。剪有剪样。拂子也用打圆相。楖栗横挑不顾人。志公岂是闲和尚。
　　天目礼禅师云巢岩和尚至上堂。举古德因故人至云。相见不扬眉。君东我亦西。红霞穿碧落。白日绕须弥。南湖今日瑞光和尚至。且作么生相见不扬眉。君东我亦西。红霞穿碧落。白日绕须弥。虽然。我与古人不同。
　　率庵宗和尚至上堂。昨夜南山虎咬大虫。不存性命。今日金刚与泥神揩背。一拶骨出。只如雪峰三到投子九上洞山又作么生。无求是处人情好。不饮从他酒价高。
　　元叟端禅师上堂谢宝中原藏主。举大珠和尚云。贫道闻江西和尚道。自家宝藏一切具足。使用自在。不假外求。从此一时休去。乃至尽十方世界无纤尘不是自家财宝。师云。马师一期与么说。大珠一期与么闻。终身不忘。得大受用。苟非深信坚固。安能透顶透底如此。中原藏主昔年於古鄮山中显示此个法门。还有深信坚固得大受用者么。此日特承光降。幸望款留。
　　断江首座至上堂。山僧昔年行脚驻足兹山。育王横川和尚一偈寄云。(清溪)长短声。独自倚廊柱。三际俱不来。一片冷泉水。非惟无众生。无佛亦无己。短句与长吟。遣兴适意尔。夜半落霜花。日轮正卓午。寥寥天地间。只有寒山子。好大众。有祖以来。提持衲僧顶[宁*页]上一着子。如石火电光。构得构不得未免丧身失命。总出不得者个老和尚。今日因其得法上足断江首座垂访。举似诸人。大家荐取。
　　上堂兼谢吉祥香长老。达磨尽力提持。只道得个不识。六祖全身担荷。只道得个不会。小根小器轻心慢心。师承学解露布葛藤。其可妄生希冀哉。东陵法侄久处众中深谙此事。应缘利物一句作么生道。掣断金锁天麒麟。高举铁鞭击三百。
　　愚庵及禅师宝陀古鼎和尚至上堂。举龙牙道。云居师兄得第二句。我得第一句。师云。大小龙牙只知开张大口。不觉舌头拖地。山僧兹承宝陀法兄和尚曲劳象驾枉贲空山。但愧荒疎无伸供养。岂敢妄通消息。观音菩萨将钱买糊饼放下手却是馒头是第二句。且如何是第一句。喝一喝下座。
　　灵隐天童侍者至上堂。举玄沙因光侍者道。师叔若参得禅。小侄当打铁船下海去。沙住后令人持书问光云。打得铁船也未。光无对。后汾阳昭代云。只见锥头利。不见凿头方。玄觉云。玄沙也是贫儿思旧债。师云。大小玄沙光侍者。人我未忘。互扬家丑。千载之下遭人点检。翠屏终不学他古人。一切只是如常。昨承灵隐天童侍者相访。寒温才罢烧香吃茶。茶罢送归客位。自然主宾道合叔侄情忘。今日升堂。略此叙陈伏希道照。
　　无文璨禅师谢宝严上堂。不拨一尘。不露一机。锦包特石。绵裹秤锤。开先见了直得百宝庄严而顶戴之。何故。有行鬼不识。无心人未知。
　　恕中愠禅师谢国清清凉开元三藏主上堂。向上一路千圣不传。未曾踏着早隔大千。清凉山里万菩萨拖犁拽耙。方广寺中半千尊者掇供逻斋。惟有开元石佛硬纠纠地。风吹不入水洒不着。五千余卷言言异。一一龙宫海藏来。
　　仲肤首座允藏主至上堂。风行草偃水到渠成。正令既行十方坐断。睦州拶人脚折。云门扬下柴片。虽是逸格超宗。未免麻缠纸裹。也堪笑。也堪悲。乌石岭头相见事。知音知后更谁知。
　　多福秋江和尚至并侍者进退上堂。通宗通途。挟带挟路。一句全提。万机顿赴。僧问多福。如何是多福一丛竹。福云一茎两茎斜。僧云学人不会。福云二茎四茎曲。奇怪。诸禅德。是牛鼻。勒芒绳。是马口。衔生铁。提妙明之心印。用格外之生机。还他多福始得。且者僧与么问。还有孤负处么。金鸡啼向玉阑干。一声直透须弥顶。
　　愚极慧禅师谢剑南儒藏主云谷庆藏主无则珍藏主上堂。举白云师祖开堂拈香有云。众中衣钵道友有一言半句利益我者同伸报谢。山僧乍住。二三故人远来相贺。又非一言半句者。比岂无片香以为供养。烧枫香是着菩提边事。烧黄熟是说佛说祖边事。而今猛炳一炉。也要尽大地人知道浙西管内嘉兴府川原道地。且道烧底是什么香。良久云。不下阁。
　　楚石琦禅师净慈雪窗光书记至上堂。上大人。丘乙己。化三千。七十士。尔小生。八九子。佳作仁。可知礼也。召众云。是什么语话。孔门弟子无人识。碧眼胡僧笑点头。
　　诸山至上堂。一花开大地春。一叶落天下秋。动弦别曲贵知音。瞬目扬眉早蹉过。然则不犯之令把断要津。无味之谈塞断人口。德山棒。临济喝。俱胝竖指。鲁祖面壁。归宗斩蛇。大隋烧畬。石巩张弓。子湖看狗。或则平田浅草。或则铁壁银山。或则掣电轰雷。或则和泥合水。全提正印独振宏纲。检点将来不无渗漏。所以即心即佛。今时未入玄微。非心非佛。犹是指踪之极。向上一路千圣不传。学者劳形如猿捉影。还有趣向分也无。平芜尽处是青山。行人更在青山外。复举僧问黄龙玑和尚云禅以何为义。玑云以谤为义。师云。若有人问南湖禅以何为义。向他道以赞为义。且道谤的是赞底是。眼见则瞎耳听则聋。口说则哑心思则穷。天际雪埋千尺石。洞门冻折数株松。
　　无梦噩书记至上堂。举白云端和尚云。写尽千张纸。徒烦心手劳。人情如太华。争似道情高。师云。大小白云犹有者个在。永祚承无梦师兄相访。粗茶淡话兀坐忘怀。若有一个元字脚。彼此不着便。何也。人平不语。水平不流。
　　道旧至上堂。举飒飒凉风景。同人访寂寥。煮茶山下水。烧鼎洞中樵。师云。白云老人家贫难办素食。事忙不及草书。只是不合将常住物入自己用。
　　诸山讲主至上堂。先圣道诸法不自生。亦不从他生。不共不无因。是故说无生。尽大地是糊饼。任你横咬竖咬。西天那烂陀寺里一万来僧人人得吃。只有摩诃迦罗大神不得吃。把须弥山一掴百杂碎。帝释[跳-兆+孛]跳上梵天去也。
　　同参至上堂。举泉大道访慈明。明云。片云横谷口。游人何处来。泉云。夜来何处火。烧出古人坟。明云未在更道。泉便作虎声。明便打一坐具。泉推明向禅床上。明却作虎声。泉云。我见八十余员善知识。惟师继得临济宗风。师云错下名言。当时慈明争容得者风颠汉恁么道。更与一坐具。且看他作个什么伎俩。才眼目定动便连棒趂出。临济法道未至寂寥。
　　了庵和尚退灵岩回叙谢上堂。夫为善知识者。驱耕夺食转凡成圣。其见善知识者。如见青莲华。眼根清净。其闻善知识说法者。如餐香积国饭。毛孔俱香。灵岩禅师之谓也。再归携李。深惬鄙怀。龙象参陪幸希珍重。
　　南石琇禅师前荆溪南岳天锡和尚至上堂。举大颠通禅师因水空和尚来。颠把住坐具云。不用通时暄。亦不用通来处。空云。拟欲恁么。又恐人情不足。颠放手云还足也未。空提起坐具云。若通时暄恐迷来处。颠云暂时相见也无妨。灵岩今日承南岳天锡和尚到来。通时暄了便云。从虎丘来。特为相贺。来处不迷。人情周足。诸人总是不知。赖有露柱证明。
　　光孝仲虚法弟禅师至上堂。杨岐牵犁。九峰拽耙。闲言语。道吾作舞。雪峰辊球。闲言语。光孝仲虚和尚则不然。凌霄峰顶碁盘石。摊向门前卖与人。谁道于今行市少。一番提起一番新。且道灵岩又作么生。卓拄杖下座。
　　了庵欲禅师客至上堂。三世如来同一舌。大藏教中无法说。衲僧手里定盘星。万里长天耀孤月。首座有长处。且不循途辙。荆棘林中放步行。拔出时人钉根楔。
　　妙智长老至上堂。瞿昙舌头无骨。妙智皮下有血。西天解守蜡人氷。东土不闻鹅护雪。翻思百丈有三诀。吃茶珍重归堂歇。末法师僧几个知。茫茫弄巧翻成拙。喝。
　　蹊首座至上堂。杲日丽天。盲人摸地。本色衲僧无处出气。岂不见兴化一日同参到。才上法堂。化便喝。僧亦喝。化又喝。僧复喝。化云。你看者瞎汉犹作主在。僧拟议。化拽拄杖直打下法堂。侍者云。者僧触忤和尚。化云。是他适来也有权也有实。也有照也有用。及乎我将手向伊面前横两横。便去不得。似者般瞎汉。不打更待何时。阿呵呵。狮子儿返踯。龙马驹[跳-兆+孛]跳。打破上头关。主宾俱失照。有底便道当时好再与一喝。不然掀倒禅床拂袖而去。有甚共语处。山僧不逢别者终不开拳。适值大道师兄远临。要使现前一众与他古人两得相见。还委悉么。青山不锁长飞势。沧海合知来处高。
　　永福颕首座至上堂。离四句。绝百非。摩诃演法梦里提持。敢问大众。梦里觉里是同是别。若也道得倜傥分明。非惟小释迦无遁形之地。便可将鄱阳三百里水面纳向鸳鸯湖一滴之中。直是不宽不隘无欠无余。还委悉么。惊群须是英灵汉。敌胜还他狮子儿。
　　鸡足西堂至上堂。鸡足峰前风悄然。能仁堂下浪黏天。腾身抹过青霄外。一曲胡笳奏未圆。山僧数日抛离大众。昨晚归来。得与饮光尊者相见。既曰情忘彼我。自然道叶主宾。提起陈年葛藤。直是牵拽不断。众中莫有一刀两段底么。良久云。设有也是草里汉。
　　末宗西堂至上堂并谢头首。一大藏教道什么。如是我闻先已错。广福堂前正令行。空里磨盘生八角。主宾互换纵夺临时。掀翻大海跃倒须弥。击拂子。太湖三万六千顷。月在波心说向谁。
　　无想仲谋和尚至上堂。兴化接同参。伤盐仍费醋。本觉遇知己。目击而道存。棒喝既不施。权实将焉措。石上与松根。相对意自足。为复古人非。为复今人是。到此休论是与非。毕竟古今无二致。须弥顶上击金钟。下载清风殊未已。喝一喝。
　　源首座至上堂。二由一有。一亦莫守。一心不生。万法无咎。首座有长处。何须更开口。万仞峰头把钓竿。一掣六龙频入手。松间石上不妨暂且盘桓。佛祖位中自是推门入白。大众还委悉么。丰城宝剑未出匣。夜夜寒光射斗牛。
　　礼首座至上堂。法昌一力挝鼓。功臣万象说禅。二老徐六担板。未免各见一边。本觉虚心阅世。一切任之自然。或则逆风把柁。或则顺水行船。总不妨事。所以道寂寥非内。宽廓非外。寂寥非内也。一毫穿众穴。宽廓非外也。众穴一毫收。岂不见赵州会下二僧相推不肯作第一座。主事白赵州。州云总教作第二座。主事云教谁作第一座。州云装香着。主事云装香了也。州云。戒香定香慧香解脱香。应庵老祖云。赵州下一槌。不妨惊群动众。子细检点将来。大似泥里洗土块。若是荐福门下。不用相推。第一座也有人。第二座也有人。第三座也有人。虽然。不免从头注过。第一座铁眼铜睛觑不破。第二座阳春白雪无人和。第三座真实身心同达磨。且道与赵州是同是别。若也会得。许你具一只眼。若也不会。也许你具一只眼。有个衲僧出来道。总不恁么时如何。对他道。切忌向鬼窟里作活计。随机应变本分作家。裂半分三输他敏手。到个里正如披图经而升高台。据王令以莅万国。非惟收放在我。抑旦遐迩不遗。山僧如斯举唱。要且不是扶他先作簧鼓后人。何故。面前自有五百众中老作家为汝作证。信得及么。击拂子云。棋逢敌手难藏行。琴遇知音不厌弹。
　　月江印禅师耆西堂至上堂。唤醒马耆千载梦。招回船子一帆风。何如晏坐狮子窟。哮吼一声天地空。华藏海。十三重。都卢收在一尘中。若是机轮能独脱。看他八面自玲珑。
　　笑隐欣禅师上堂。摩竭掩室。拂迹迹生。毗邪杜词。雕文丧德。何况据曲录木鼓两片皮。如以五采绘画虚空。徒自劳尔。山僧寻常不升此座。贵在心心相知。而道场丰安二法弟来访。劝请为众敷扬。记得芙蓉训禅师访实性大师。实性以右手拈拄杖过左边云。此事若非芙蓉师兄也大难委悉。诸德。看他得底人。直是不肯容易动着。所以长庆道。撞着道伴交肩过。一生参学事毕。且唤什么作参学事。击拂子。羚羊挂角千峰顶。更有羚羊在上头。
　　百丈和尚朝觐回上堂。一扭鼻头痛。一喝双耳聋。黄金不重矿。独坐大雄峰。佛智先师将百丈祖师活计一时并荡。赖有东阳法弟向九重城里万乘之前全璧而归。致令山僧均受光宠。今日不敢囊藏。对众明明显示。诸人要识祖师么。拈拄杖掷下云。西天此土无人识。五百生前个野狐。

　　护法至致谢提纲

　　白云端禅师郭功甫入山上堂。夜来枕上作得个山颂。谢功甫大儒。庐山二十年故旧。今日远访。白云举似大众。请已后分明举似诸方。此颂岂惟谢功甫大儒。直要与天下有鼻孔衲僧脱却着肉汗衫。莫言不道。乃云。上大人。丘乙己。化三千。七十士。尔小生。八九子。佳作仁。可知礼也。
　　杨长官至。云。自古自今。说理说事者如稻麻竹苇。会禅者更比比。然讨一个家里人。如天上拣月相似。黄梅贤宰杨次公。闻名十载有余。夜来忽蒙访及。元来却是一个本分家里人。杓柄长短锅子大小虽然未曾一一点过。看他数目也甚分明。可谓如在东溪日。华开叶落时。几拟将黄金。铸作锺子期。昨来当涂郭功甫到。曾举上大人一遍。今日次公来。更须举一徧。夜凉堂上坐。忽闻人叫唤。黄梅杨长官。来到白云畔。久闻窃吾宗。未得当面断。一夜灯火前。勘过旧公案。所犯一一招。也要众人看。鼻直颧骨高。一个没量汉。何日履亨衢。吾道聊辉焕。共唱太平歌。扫尽天下乱。文章不碍他。兼能大衍算。两个五百文。依前是一贯。吾本来兹土。传法救迷情。岂不知一花开五叶。结果自然成。因风吹火。用力不多。
　　五祖演禅师王提刑入山上堂。举阿难问迦叶。世尊传金襕外别传何物。迦叶召阿难。阿难应诺。迦叶云倒却门前剎竿着。又永嘉道。建法幢。立宗旨。明明佛勅曹溪是。师云。迦叶教倒却剎竿。永嘉又教立宗旨。且道倒底是立底是。到者里须是具择法眼始得。毕竟如何。倒也七纵八横。立也二三成六。七峰阁上共谈玄。一句一言清耳目。
　　提刑入寺上堂。兵随印转。将逐符行。大权菩萨覆护众生。相顺者善言诱谕。凶顽者枷棒纵横。中间有个没量大汉。金锁玄关留不住。圣凡位里莫能收。若柰何不得。佛法无灵验。白云有个消息试说看。古人云。无边剎境自他不隔於毫端。十世古今始终不离於当念。纳须弥於芥中。掷大千於方外。变大地为黄金。搅长河为酥酪。到者里合作么生。国土动摇迎势至。宝花弥满送观音。
　　真净文禅师王主簿到上堂。忆在报宁时。彼彼各年少。而今住山来。各各已衰老。休话人间短与长。相逢把手呵呵笑。呵呵笑。逍遥自合无为道。蓦拈拄杖敲香台云。不可不自在。复掷下云。不可不逍遥。喝一喝下座。
　　圆悟勤禅师知县入山上堂。拈香示众。信手拈来光明烜赫。结而为盖。散而为云。爇向炉中。庄严知县宣德妍智道人。伏愿道心坚固种智圆明。遂[敷-方+寸]座。适来锦上铺华。如今铺华锦上。还有明眼底解拈得探得么。试出来激扬看。复云。心不是佛。认心乖宗。智不是道。立智失旨。道本无为。佛亦无相。於无相无为处辨得去。一切诸相悉皆是佛。一切所为悉皆是道。拈起也天回地转。放下也草偃风行。若是向上。更不落二落三。直下单刀直入。其或尚存光彩犹滞皮肤。不免向者里谈妙谈玄演事演理。行棒行喝举古举今。且道山僧毕竟将什么为人。不住旧时无相貌。外寻知识也非真。
　　大慧杲禅师张汪二状元至上堂。举僧问云门如何是和尚家风。门云有读书人来报。师云。读书人已在者里。且作么生与伊相见。乃顾视左右云。不是冤家不聚头。
　　张侍郎至上堂。古人道。我宗无语句。实无一法与人。恁么道早是通身浸在屎窖里了也。那堪更踏步向前。如之若何。问向上向下。三要三玄。银碗里盛雪。北斗里藏身。意旨如何。岂不是屎窖旁边更掘屎窖。虽然如是。若於屎窖中知些气息。方知三世诸佛历代祖师天下老和尚古往今来一切知识尽在屎窖里转大法轮。其或未然。切忌向屎窖里着到。
　　应庵华禅师韩大尉入山上堂。举朱行军入南际寺斋僧。执手炉行香乃云。直下是直下是。时有僧云直下是个什么。行军便喝。僧云行军是佛法中人。恶发作么。行军云你作恶发会那。僧便喝。行军亦喝云。钩在不疑之地。遂呼左右认取者僧着。师云。行军拈出倚天长剑。者僧披襟敢冲雪刃。虽然两不相伤。争柰二俱弄险。今日承宣大尉入山斋僧。虽无如是问答。须知此话已行。此话既行。且道说个什么。卧龙才奋迅。丹凤亦翱翔。
　　官客入山上堂。释迦老子道。吾有正法眼藏涅盘妙心。分付摩诃大迦叶。恁么说话。大似旁若无人。岂不见陈操尚书一日访资福。福见来。以手画一圆相。尚书云。弟子恁么来。早是不着便。那堪更画圆相。资福便归方丈闭却门。后来雪窦道。尚书祇具一只眼。真如喆和尚云。资福虽是本分钳锤。争柰尚书是煅过了底精金。师云。虽然如是。若到天童门下未放过在。当时待尚书道弟子恁么来早是不着便那堪更画圆相。天童则大开东阁明窗下如法安排。何故。门内有君子。门外君子至。
　　密庵杰禅师李侍郎入山上堂。幽禽噪破那伽定。便见文星入寺来。倒屣门迎开笑面。林泉陡觉起风雷。风雷起处。万壑生春。正眼洞明十虚无间。手携仲尼日月。腰佩佛祖灵符。在处为瑞为祥为龟为鉴。墙堑法门股肱王室。不是神通妙用。亦非法尔如然。何谓如此。自从踏断千差路。便向毗卢顶上行。
　　雪岩钦禅师上堂谢青原居士。眼空东鲁。口吸西江。机[绛-纟+金]峻捷。不让老庞。仰山者里别无禅道佛法。只有一口吹毛利剑凛凛如霜。要为人剪除毛病换骨洗肠。长忆江南三月里。鹧鸪啼处百花香。
　　高峰妙禅师直翁居士至上堂。山僧有一奇特因缘未尝轻易拈出。今日幸遇直翁证明。供养大众。良久云。美食不中饱人餐。
　　芗林居士至上堂。此事如欲登天目大山相似。未到山时不免蕴一座山於八识田中。洎至一到。所蕴之山恍焉消殒。因甚如此。竖起拂子云。只缘身在此山中。复举老子道。湛兮似或存。吾不知其谁之子。象帝之先。师拈云。咄哉。者汉错下注脚。湛兮似或存。吾不知其谁之子。毗耶城里老维摩。
　　千岩长禅师东阳陈君采至示众。举白云端因郭功父到云。夜来作得个山偈说向大众。请举似诸方。非惟谢功父大儒。且要天下有鼻孔衲僧脱却贴肉汗衫。乃云。上大人。丘乙己。化三千。七十士。尔小生。八九子。佳作仁。可知礼也。师云。白云固是作家炉鞴。功父亦是煅了精金。检点将来。好与三十棒。何故。一个不合将常住物作私己人情。一个攻乎异端斯害也已。要脱他天下衲僧贴肉汗衫。倒添了百二十斤黄金锁甲。如何有个洒洒落落时节。无明茅庵之下。君采大儒访及。我也不统夜思量作个山偈。我也不击鼓叙谢广演条章。只有一味杜田禅。自然两眼对两眼。如何是杜田禅。喝一喝云。朕闻上古其风朴略。
　　长翁净禅师客至上堂。陆修静陶渊明文殊普贤作圆相曰。咦。一款具呈。且道凭谁批判。若是孔夫子。吾无隐乎尔。
　　恕中愠禅师秀才道士相访上堂。竖拂子云。三教圣人总在拂子头上牵枝引蔓说妙谈玄。儒者曰。吾道一以贯之。老者曰。圣人抱一为天下式。佛者曰。惟此一事实。余二则非真。既各有来由。未免称强称弱。且作么生判断。使其声和响顺形直影端。剖破人我蕃篱。塞却无明窟穴。击拂子。二由一有。一亦莫守。日午打三更。面南看北斗。
　　楚石琦禅师教授俞观光入山上堂。举云岩示众云。有个人家儿子问着无有答不得者。洞山问云。他屋里有多少典籍。云一字也无。山云争得恁么多知。岩云日夜不曾眠。山云问一段事得否。岩云道得即不道。师云。道得即不道。作么生会。长恨春归无觅处。不知流入此中来。
　　忽都达儿状元入山上堂。举玉泉浩布裈因东坡居士微服相访。浩问云尊官何姓。坡云姓秤。是秤天下长老的秤。浩唾地云。者一唾重多少。坡休去。师云。玉泉是作家宗匠。东坡是当世大儒。蓦札相逢发挥此道。尽谓东坡休去。秤尾无星。殊不知八两半斤总在自家手里。虽然如是。也须扶起玉泉。只如他道者一唾重多少。多少人道不得。直饶道得。更与一唾。
　　唯庵然禅师官员至上堂。举昔日朗州刺史李翱慕药山和尚道风。屡请不赴。乃肃装客礼直造座前。山默然殊不顾视。李乃云见面不如闻名。拂袖便行。山召李翱。李回首。山云何得贵耳贱目。李遂礼。拜起问云如何是道。山以手指天复指净瓶云会么。李云不会。山云云在青霄水在瓶。李因有省乃呈偈云。炼得身形似鹤形。千株松下两函经。我来问道无余说。云在青霄水在瓶。师云。我者里则不然。今日若问龙峰如何是道。但云国正天心顺。官清民自安。且道与药山还有优劣也无。靠拄杖下座。
　　了庵欲禅师路官马知事至上堂。久雨不晴天道晦冥。浸烂鼻孔滴穿眼睛。山僧正是烦恼不暇。忽然听得尚书履声。呼童扫榻唤僧点灯。抵掌剧谈半饷。闷中不觉惺惺。起来豁开户牖。万里不挂片云。今朝月望升高座。一炷清香祝圣君。
　　天目礼禅师平斋洪中书入山上堂。月堕金茎香飘丹桂。以我为隐乎。吾无隐乎尔。老晦堂与么提撕。黄山谷打失鼻孔。检点将来。不是不是。

　　到宗剎诸山请提纲

　　智门祚禅师到南岳承天升座。承天师兄早是瞒你诸人了也。翠岭乍到。不可雪上更加霜。然则一言才出驷马难追。事到如斯不免涂灰抹土。盖为祖祢不了殃及儿孙。三十年后鼻孔辽天。莫错怪人好。下座。
　　雪窦显禅师到万寿众请上堂。万寿门下一一作家。盖是强将之兵也。虽然如此。保福有言。击石火闪电光。构得构不得未免丧身失命。若教据令而行。尽苏台一境人个个三头六臂。到翠峰手里也须瓦解氷消。如今放过一着。分付万寿和尚。
　　到越州承天寺众请升座。作者相见。一拶一捺撩起便行。若伫思停机卒摸[打-丁+索]不着。若言问在答处答在问宗。个个依草附木。问不在答处答不在问宗。罕见顶上有眼。诸人还荐得也无。荐得荐不得。并是新雪窦之过。且莫钝致承天和尚。
　　白云端禅师到圆通云。秋江清浅时。白鹭和烟岛。良哉观世音。全身入荒草。大众。承天未出世时。或有一个半个衲子相疑着。谁知道出世后。直得无言可说无理可伸。然虽如是。犹赖得圆通主人在。何谓如此。千古万古无人知。眼里瞳儿看分明。
　　到归宗云。真性心地藏。无头亦无尾。应缘而化物。方便呼为智。大众。承天此者来礼拜归宗师叔。师叔若行一丈。承天也行一丈。师叔若行一尺。承天也行一尺。何谓如此。得风流处且风流。有般汉到者里道。耶舍塔高。金轮峰峻。眨眼回头。早是鹞子过新罗。似恁么还称得老师叔也无。不见道。打面还他州土麦。唱歌须是帝乡人。虽然如是。三十年后清平过水。
　　到开先云。莫行旧时路。莫挂本来衣。如今有人向锋刃上横身。火焰里出手。尽是劳而无功。岂可更担水向河头卖。然虽如是。若教嫫母临明镜。也道不劳红粉施。
　　到栖贤上堂。承天自开堂后便安排些葛藤来山南。东葛西葛。却为在归宗开先万杉一时打迭却了也。今日到三峡会里。大似临嫁医瘿卒着手脚不办。幸望大众不怪。伏惟珍重。
　　保宁勇禅师到长芦上堂。未到者里万事不言。既到者里如何即是。有口有舌何妨乱说。有问话者么。再召无人。师云犹较些子。古资福云。隔江见资福剎竿便回。脚跟下好与二十。保宁昨日离金陵。泛小舟渡大江。到长芦门下。见剎竿。观佛殿。上方丈。礼拜祖印禅师。蒙不赐罪责特加殷勤。何故。恩深转无语。怀抱自分明。禅师又令对众升座。不免胡言汉语。瞒诸人等。是不识好恶。更有一颂。乘兴安然泛小舟。霎时风送到江头。不知相见谈何事。诸高德试道看。
　　太平州瑞竹上堂。主人命升此座为众说法。若论此座而无所升无所不升。若论此法而无所说无所不说。三世诸佛亦如是。东西祖师亦如是。诸人亦如是。保宁亦如是。既然如是。谁是坐者谁是立者。谁是说者谁是听者。若也会得。已是头上安头。若也不会。一任斩头觅活。
　　五祖演禅师到海会上堂。白云山里白云人。把定封疆无缝罅。无缝罅。知几价。莫有知价底么。乃云。一二三四五。
　　到兴化上堂。世事冗如麻。空门路转赊。青松林下客。几个得归家。共唱胡笳曲。分开五叶花。幸逢诸道友。同上白牛车。大众。车在者里。牛在什么处。芳草渡头寻不见。夜来依旧宿芦花。下座。甘露资长老把住师云。舒州管界元来有个草贼。师云和尚也须提防。资拟议。师便拓开。
　　圆悟勤禅师到洛浦上堂。万木萦纡一径遥。耽耽古屋枕山腰。今朝喜到深深处。几度飞书辱见招。烁烁山桃似火。丝丝溪柳拖金。日暖风和莺吟燕语。所以不离普光殿。不出菩提场。徧游华藏海。无边剎境左穿右穴。重重无尽一一交罗。且作么生是洛浦深深处。觌面若无宗正眼。回头只见翠山岩。
　　到梁山上堂。击布鼓於龙门。曜萤火於太阳。到者里直得藏身无路。还有忍俊不禁底么。师复云。无生狮子窟哮吼惊群。不二栴檀林香风匝座。直得言超象外句演真乘。道出古今用过佛祖。山僧到者里如何启口。所谓见所未见闻所未闻。虽然借路经过。不免逢场作戏。乃古乃今无彼无此。适来觉海举夹山道。太阳溢目万里不挂片云。清清之水游鱼自迷。目前无阇黎此间无老僧。若能知云月是同溪山各异。便见但知作佛。愁什么众生。如此则三玄三要八字打开。五位君臣一笔勾下。诸人还见么。出头天外看。须是个中人。
　　到德山上堂。高悬古镜。列万象於台前。横按镆铘。截群机於句下。开作家炉鞴。奋佛祖钳锤。演见性之真风。绍圆明之宗范。直得如天普盖似地普擎。头头物物明明了了。要津坐断。选佛场开。到者里岂可饮气吞声。不免借华献水。大众。当年见性禅师据一条白棒。佛来也打。至於隔江摇扇。斫木传心。岩头雪峰唱末后句。洞山龙牙明杀活机。今古流传丛林龟鉴。而今堂头继此真风。截断众流不存涓滴。山僧幸获观光。敢问人境相称一句作么生道。五溪清不尽。千古美无亏。
　　龙门远禅师到真乘请上堂。真乘举石霜徧界不曾藏语。师云。徧界不藏全体露。丝毫有见事还差。会中谁是仙陀客。不动纤尘便到家。真实到家之者。得意忘言。伶俜在外之人。随情起解。情解既起名相日兴。言意两忘十方咸畅。岂不见适来堂头已普告大众。如何更令山野称提。盖为妙旨幽深人难洞达。何也。既知咫尺之间。为什么却道不睹师颜。既言徧界徧空。如何更云不曾藏覆。还见落节处么。若见得。便见石霜老子雪峰大师。亦知龙门山僧与真乘长老。又此一众禅和总有分付处。山僧未离本院不到此中时。真乘无一人。龙门长老山僧离本院度荒山来到真乘。诸人一一相见。此间有一人龙门长老。若有一人龙门长老於法成增。若无一人龙门长老於法成减。减故落断。增故落常。既堕断常岂云正见。一似上座未出家时无一人上座。既出家后有一人上座。你诸人如何裁断得心地安乐去。还裁辨得么。向此有个入处。更有什么事也。或若未明。良久曰。不解作客。久立。
　　到蒋山上堂。玄沙白纸费封题。一听雷音万仞低。慰释私怀已无量。那堪更唱逻罗哩。乃呵呵大笑曰。古人道。笑须三十年。诚哉此语。某顷在白云时与堂上佛果师兄道聚。其乐无涯。至今乐犹未已也。又呵呵大笑云。一手一独拍。两手鸣掴掴。举意超情念。相看回路陌。摩云钟阜高。徧界乌轮赫。妙机速雷电。神珠不在额。珍重人天大导师。衲僧一见丧魂魄。何也。谁敢正眼觑着。下座。
　　此庵元禅师耿龙学请就净光升座。灵峰古禅师举白云见杨岐。岐令举茶陵悟道颂公案请师批判。师乃云。诸禅德。杨岐大笑。眼观东南意在西北。白云悟去。听事不真唤钟作瓮。检点将来。和杨岐老汉都在架子上将错就错。若是南明即不然。我有明珠一颗。切忌当头蹉过。虽然觌面相呈。也须一锤打破。举拂子曰。还会么。碁逢敌手难藏行。诗到重吟始见功。
　　雪窦宗禅师初至雪窦日因显和尚请升座。僧问宝剑未出匣时如何。云神光射斗牛。僧云出匣后如何。云千兵易得一将难求。僧退。师乃云。宝剑未出匣。神光射斗牛。千兵虽易得。一将实难求。便下座。
　　雪堂行禅师到国清众请上堂。句亦刬。意亦刬。绝毫绝牦处如山如岳。句亦到。意亦到。如山如岳处绝毫绝牦。忽若拶通一线。意句俱到俱不到。俱刬俱不刬。直得三句外绝牢笼。六句外无标的。正当恁么时。一句作么生道。倾盖同途不同辙。相将携手上高台。
　　大慧杲禅师到资福请上堂。举香城顺和尚颂黄龙三关云。黄龙老和尚。有个三关语。山僧承嗣伊。今日为君举。为君举。猫儿偏解捉老鼠。广鉴英禅师因见此颂乃曰。好只好。第恐学者作无事会去。师云。诚哉是言。山僧今日也有个颂子。黄龙此语盖天地。从来缜密不通风。后昆随例承其响。总道猫儿解捉虫。(资福乃广鉴法孙)
　　到雪窦请上堂。平常无生句。妙玄无私句。体明无尽句。一镞破三关。他家有本据。作么生是他家本据。莫怪从前多意气。他家曾踏上头关。复举僧问明觉禅师如何是诸佛本源。明觉云千峰寒色。僧云未审向上还有事也无。明觉云雨滴岩花。师云。千峰寒色。雨滴岩花。今日不妨应时应节。若是诸佛本源。不得动着。为甚么不得动着。自有雪窦主人在。
　　到启霞请上堂。适来蒙堂头法叔禅师举临济访龙光因缘。客听主裁敢不遵依严命。略与诸人下个注脚。龙光据坐。虽然无语其声如雷。临济云。者老汉今日败阙。堂头法叔禅师道那里是他败阙处。妙喜道。路远夜长休把火。大家吹杀暗中行。
　　到天童请上堂。垂万里钩。驻千里乌骓。布漫天网。打冲浪鲲鲸。此是天童老人寻常用底。育王今日得得入山瞻礼。客听主裁令升此座。到者里说个什么即得。莫是说心说性得么。说玄说妙说理说事得么。既总不得。不可只恁么休去。既不可休去。又不可说心说性说玄说妙说理说事。莫是世谛流布得么。若恁么。唤作顺水张帆。未是衲僧用处。虽然如是。略借主人威光与大众赴个时节。且道即今是什么时节。尺蠖之屈乃欲求伸。击碎蟠桃核。得见个中仁。个中仁既见。此道出常情。且道出常情一句作么生道。还委悉么。眼光烁破四天下。主盟此道是渠侬。复云。适来蒙堂头老人举僧问香林如何是衲衣下事。林云腊月火烧山。师云。此是香林语。堂头今日举育王随搂[打-丁+敕]也未敢相许。因什么未敢相许。选佛若无如是眼。假饶千载又奚为。
　　无用全禅师到灵隐请上堂。灵山正派达者犹迷。明来暗来谁当辨的。双收双放孰辨端倪。直饶千圣出来也祇结舌有分。何故。人归大国方为贵。水到潇湘始是清。复云。适来松源和尚举竹篦话。令天童纳败阙。诸人要知么。听取一颂。黑漆竹篦握起。迅雷不及掩耳。德山临济茫然。懵底如何插嘴。
　　吉祥讷禅师到隐静上堂。五峰影里。双涧声中。草木青葱。烟云澹泞。风光溢目。触处可观。然虽如是。祇如撞着道伴一句作么生道。还知落处么。良久曰。玲珑八面自回合。峭峻一方谁敢窥。复曰。啸月吟风水石间。忘机嬴得此心闲。无端打破空狼藉。羞对白云归旧山。
　　月江印禅师到雪窦众请上堂。向上一路千圣不传。释迦弥勒仰望不及。向上一路千圣不然。德山临济窥觑无门。故我明觉祖师昔日向妙高台上唱出阳春白雪。直得须弥岌嶪海水腾波。十方世界风凛凛地。育王今日得得入山瞻礼慈容。特蒙堂头禅师阐扬二觉之家风。倾泻千寻之雪瀑。复令山野高升此座举唱宗乘。然则客听主裁。又说什么即得。击拂子。就树摘将黄叶去。等闲推出白云来。复举堂头禅师适来举临济栽松次黄檗问云。深山中栽许多松作么。济云。一与山门作境致。二与后人作标榜。道了以镢头筑地三下。檗云虽然。子已吃吾三十棒了也。济又以镢头筑地作嘘嘘声。檗云吾宗到汝大兴於世。沩山问仰山云。当时黄檗只嘱一人。别更有在。仰山云。有。祇是年代深远。不欲举似和尚。沩云。但举看。吾也要知。仰云。一人指南。令行吴越。遇大风则止。应庵和尚拈云。黄檗道虽然如是子已吃吾三十棒了也。养子之缘固当如是。临济正令虽行。可惜向镢头边甘自活埋。仰山见解未出常流。岂止遇大风则止。当时何不道。直待虚空界尽此话方始大行。岂不是头正尾正。师乃召大众云。黄檗临济两父子。开口不在舌头上。沩山仰山杓卜听虚声。老应庵劈开太华放出黄河。石室翁手然犀炬照开沧海。育王见处也要诸人共知。一人指南令行吴越。太虚空中不消钉橛。藕丝窍里骑大鹏。等闲挨落天边月。久立众慈。伏惟珍重。
　　朝宗忍禅师到黄檗请上堂。断际出身处。黄檗古道场。谁云来作客。到处是家乡。山僧以昔日同参之谊来访黄檗法侄。承遣僧百里远迎。兼领众敦请说法。虽是一片好心。未免彼此钝置。何故聻。作家相见嘴卢都何事今朝者也乎。大抵欲谈辞已丧。高升法座共欢呼。辞已丧又欢呼个甚么。良久云。相逢自有知音知。何必清风动天地。下座。(主人即隐元禅师)
　　箬庵问禅师到报恩玉林和尚请上堂。维那宣疏云。惟我箬庵法兄大和尚。十年以长幸获比肩。某甫三旬兄登不惑。贲然惠顾一众欣庆。因某禁足养亲不获对众引请。谨奉先师法服一顶。惟愿法兄大和尚不忘久入先师之室。早已雷震一方。恭请披先师衣。坐先师座。揭露先师正法眼藏。令见者闻者同明向上一窍。使无知劣弟斗室安眠。匪敢攀古人闭门打睡之机。亦稍慕高祖死关之遗范云尔。师接疏云。大众会么。我堂头玉林法兄大和尚已为诸人一槌两当了也。伶俐底不妨便请前来对众激扬。众问话毕乃云。问话且止。者是什么所在。尽拟向者里指东画西说长道短。昔年先师於此建立法幢。继得我玉林法兄和尚展开泼天门户。直使旧业维新。问上座今日到来。直是赞叹莫及。何况登他宝座向人天大众前鼓两片皮欺胡谩汉。追忆问上座自见先师二十年来。端为此事未尝有丝毫自欺。昔日在磬山室中亲侍先师受。尽钳锤耐尽氷雪固是不敢自欺。及来到者报恩寺里辅弼先师。合水和泥通身担荷。亦何常有丝毫自欺处。迨后先师示寂安厝后事。曳杖他山至今八九年来。若有一丝毫自欺。今日争敢与我玉林法兄和尚觌面相见。既承推出座上为众举扬此事。更是不得有一丝毫许自欺以欺诸仁者。顾左右云。且道作么生是此事。那里是问上座不自欺处。还知么。若也知得。灼然佛祖向上一机。廓尔人天正法眼藏。若也不知。少间下座伏望诸仁者同诣方丈恳请堂头和尚不惜屈曲垂慈深锥痛拶。惟此叙陈伏希鉴照。下座。
　　到万寿三宜和尚请上堂。主宾互换偏正随机。双琐金针纵横妙叶。古佛堂前不留朕迹。黄金殿上逈出尊卑。者是万寿和尚寻常瞒人不得处。若向言中取则埋没己灵。更若句外旁资辱他先圣。不见先德云。道则太煞道。相续也大难。山僧今日借板门槌为诸人略通一线去也。卓拄杖云。竿头丝线从君弄。不犯清波意自殊。

　　列祖提纲录卷第十八
　　列祖提纲录卷第十九

　　　　武林十八涧理安禅寺住持娄东行悦集

　　施主请升座提纲

　　定州崔禅师州将王令公於衙署请升座。拈拄杖曰。出来也打。不出来也打。僧出曰崔禅聻。师掷下拄杖曰。久立令公。伏惟珍重。
　　风穴沼禅师郢州李史君请升座。祖师心印状似铁牛之机。去即印住。住即印破。祇如不去不住。印即是不印即是。还有人道得么。时有卢陂长老出问。学人有铁牛之机。请师不搭印。师曰。惯钓鲸鲵澄巨浸。却嗟蛙步[马*展]泥沙。陂伫思。师喝曰长老何不进语。陂拟议。师便打一拂子曰。还记是话头么。试举看。陂拟开口。师又打一拂子。牧主曰信知佛法与王法一般。师曰见甚么道理。牧主曰当断不断反招其乱。下座。
　　浮山远禅师欧阳公请因棋说法乃升座。若论此事。如两家着棋相似。何谓也。敌手知音。当机不让。若是缀五饶三。又通一路始得。有一般底只解闭门作活。不会夺角冲关。硬节与虎口齐彰。局破后徒劳绰干。所以道肥边易得瘦肚难求。思行则往往失黏。心粗而时时头撞。休夸国手谩说神仙。赢局输筹即不问。且道黑白未分时一着落在什么处。良久云。从来十九路。迷悟几多人。
　　五祖演禅师郭朝奉祥正请上堂。朝奉於法座前烧香云。此一瓣香。爇向炉中。为光明云。遍满法界。供养我堂头师兄禅师。伏愿於此云中方广座上。擘开面门放出先师形相与诸人描邈。何以如此。白云岩畔旧相逢。往日今朝事不同。夜静水寒鱼不食。一炉香散白莲峰。师遂云。曩谟萨怛哆钵啰野。恁么恁么。几度白云溪上望。黄梅花向雪中开。不恁么不恁么。嫩柳条金线。且要应时来。不见庞居士问马大师。不与万法为侣者是什么人。马大师云。待汝一口吸尽西江水即向汝道。大众。一口吸尽西江水。万丈深潭穷到底。掠彴不是赵川桥。明月清风安可比。
　　佛印元禅师郭公提刑请升座。郭公拈香云。觉地相逢一何早。鹘臭布衫今脱了。要识云居一句玄。珍重后园驴吃草。召大众曰。此一瓣香熏天炙地去也。师曰。今日不着便。被者汉当面涂糊。便打。乃曰。谢公千里来相访。共话东山竹径深。借与一龙骑出洞。若逢天旱便为霖。掷拄杖下座。公拜起。师曰收得龙么。公曰已在者里。师曰作么生骑。公摆手作舞便行。师拊掌曰祇有者汉犹较些子。
　　保宁勇禅师郭公提刑请升座。郭公拈香云。法鼓既鸣。宝香初爇。杨岐顶[宁*页]门。请师重着楔。师卓拄杖一下曰。着楔已竟。大众证明。又卓一下便下座。
　　兜率悦禅师漕使无尽居士张公商英按部过分宁请五院长老就云岩说法。师最后登座。横拄杖曰。适来诸善知识横拈竖放直立斜抛。换步移身藏头露角。既於学士面前各纳败阙。未免吃兜率手中痛棒。到者里不由甘与不甘。何故。见事不平争忍得。衲僧正令自当行。卓拄杖下座。
　　圆悟勤禅师吕左丞请上堂。云。一句语。全规矩。应出毗虚印。一种机。截众流。透过祖师关。若是明眼人。已透过三千里。其或尚留观听犹滞皮肤。未免向第二义门重话会去也。所以道。知幻即离。不作方便。离幻即觉。亦无渐次。释迦老子三世诸佛心髓一时顿现。便恁么承当。全心即佛。全佛即心。心佛无二。更疑个什么。正当恁么时。作么生道。千古万古黑漫漫。填沟塞壑无人会。
　　陈大夫请上堂。云。有句无句。初无两端。如藤倚树。打作一片。树倒藤枯。忍俊韩卢呵呵大笑。金毛狮子。若是铁眼铜睛当阳觑透。便可以把断要津不通凡圣。终不向他语言里作窠窟。机境上受罗笼。所以道。言无展事。语不投机。承言者丧。滞句者迷。不落语言不立机关。布漫天网打冲浪鱼。垂万里钩驻千里乌骓。也须还他大达之士始得。所以赵州勘破处为方便。玄沙蹉过处验作家。雪峰辊球。云门顾鉴。睦州见成。俱胝一指。如生铁铸就通上彻下。只要个本分人。忽若总不恁么。又作么生。委悉么。了取平常心是道。饥来吃饭困来眠。复颂云。即心即佛开心印。非佛非心蹈大方。当处分身千百亿。普光明殿放毫光。
　　大慧杲禅师陈知县请升座。云。祖师道。通达本法心。无法无非法。悟了同未悟。无心亦无法。既无心又无法。却唤甚么作本法。本法又作么生通达。黄面老子云。心不妄取过去法。亦不贪着未来事。不於现在有所住。了达三世悉空寂。诸人还委悉么。若未委悉。分明为诸人注破。不住现在此名为定。不着未来此名为慧。不取过去此名为智。亦谓之如来禅。亦谓之祖师禅。苟能於日用二六时中如是通达如是了悟。则此定此慧此智一一如空无有边际。定慧智既无边际。则当人日用神通光明亦无边际。神通光明既无边际。诸波罗密诸解脱门亦无边际。波罗密解脱门既无边际。此无住心亦无边际。无住心既无边际。径山今日以此无边际心说此无边际法。奉为臣子陈亚卿祝吾君寿地久天长亦无边际。正当恁么时。依时及节一句作么生道。举拂子云。将此身心奉尘剎。是则名为报我皇。下座。
　　应庵华禅师严教授请上堂。五百力士揭石义。万仞崖前撒手行。十方世界一围铁。虚空背上白毛生。直饶拈却膱脂帽子。脱却鹘臭布衫。向报恩门下正好吃棒。何故。半夜起来屈膝坐。毛头星现衲僧前。
　　东山云顶禅师九龙观道士并三士人请上堂。儒门画八卦造契书。不救六道轮回。道门朝九皇炼真气。不达三祇劫数。我释迦世尊洞三祇劫数。救六道轮回。以大愿摄人天。如风轮持日月。以大智破生死。若劫火[烈-列+林]秋毫。入得我门者自然转变天地幽察鬼神。使须弥铁围大地大海入一毛孔中。一切众生不觉不知。我说此法门如虚空俱含万象。一为无量无量为一。若人得一即万事毕。珍重。
　　千岩长禅师曹居士请升座。婺州信士曹仁卿同合宅贵眷就寺设斋表嚫。请老僧升座说法。老僧曰。诺。会么。尽大地是个老僧。尽大地是个法座。更教老僧升什么座。说什么法。记得五六年前行桥时已曾到宅叨斋受嚫。今日山中三四百众吃斋受嚫。人人欢欢喜喜。只者欢欢喜喜增仁卿多少长(福田)仁卿多少寿量。适来长老已为仁卿向法座上举扬。老僧只吃斋受嚫便了。不用为蛇画足。自然水到渠成。岂不见五祖演禅师云。端坐受供养。施主长安乐。赵州云。老僧在者里坐地。更说什么佛法无明。有条攀条无条攀例。忽有个汉出来道。和尚你坐地分赃。他日作个什么填还他施主去。只向道。不作牛兮定作驴。因甚如此。大丈夫异类中行不是差事。
　　古林茂禅师施主请上堂。佛佛授手。无边剎境自他不隔於毫端。祖祖相传。十世古今始终不离於当念。向上一路千圣不传。直饶坐断报化佛头。未免堕在声色堆里。更向威音那畔独振玄风。空劫已前单明自己。大似隔靴用拳头抓痒。有甚快活处。所以道。群灵一源。假名为佛。体竭形销而不灭。金流璞散而常存。百姓日用而不知。诸佛常知而独用。以独用无私之旨。常居乎有象之先。以日用不知之心。逈出乎真谛之表。无前无后无古无今。彼我混同圣凡不异。正与么时如何。青山不锁长飞势。沧海合知来处高。击拂子下座。
　　石车乘禅师司理黄元公等请上堂。一句截流。全心即佛。万机不到。全佛即心。到者里心佛俱忘。复是何物。喝一喝。甜瓜彻蒂甜。苦瓜连根苦。
　　箬庵问禅师众官请上堂。随波逐浪不遗一滴。截断众流不存毫末。一口吸尽西江。不与万法为侣。且道是随波逐浪。截断众流。庞居士道。十方同聚会。个个学无为。此是选佛场。心空及第归。大家在者里。岂不是心空及第。且无为又作么生学。长江水上浪滔天。明月清风安可比。
　　金大司空请上堂。师云。实际理地不受一尘。万行门中不舍一法。若受一尘。法轮从何而转。若舍一法。佛事何由而兴。所以有力大人向劫浊苦海中为津为梁。逆行顺行总莫可测。回天关转地轴须是其人方能担荷。吹阳春於既烬。树福运於方兴。结一时殊胜之缘。作千载贤良之合。风云际会敲唱乘时。有此殊胜因。成此殊胜缘。具此殊胜愿。得此殊胜福。不忘嘱付。举起便知。把手相呈。一超直。入且彻头彻尾一句作么生道。全凭举鼎调羹手。拨转如来正法轮。

　　庆生提纲

　　圆悟勤禅师周侍御请上堂。玄机透脱。融万象於目前。至理高明。会千差於物表。一明一切明。一见一切见。一用一切用。一说一切说。直截根源。当阳显露。若能於此洞达去。自己脚跟下一段大事。明於杲日。宽若太虚。可以修身。可以见性。可以祝一人上寿。可以种未来胜因。是故灵山拈花迦叶微笑。少林面壁神光传心。於是中间如击石火似闪电光。须是奇特人方明本分事。要知本分事还他奇特人。只如今日奇特本分底一句作么生道。葵藿同倾仰。高祝万年春。
　　郑太师请上堂。乃云。灵光未兆万汇含太虚。一气既彰华开世界起。过去诸佛现在诸佛未来诸佛皆同个中出现。若天若人若群生无不从是中流出。以一处明百处千处光辉。一机转千机万机历落。所以道净法界身本无出没。大悲愿力示现受生。然而此悲此愿此力。若是宿禀灵根具超脱种智。则才生下时已作狮子吼已具大神通。至於若行若住若坐若卧。或放行或把住。无不皆从诸圣顶[宁*页]上纵横十字。乃至享福享寿享富贵多子孙。悉承渠侬威力。正当恁么时一句作么生道。重重彰瑞气。一一涌金莲。复颂云。威音已前灵苗秀。到今光彩转新鲜。万卉芬芳风景丽。寿山高到大椿年。
　　大慧杲禅师荣侍郎生日请升座。僧问杨岐一头驴为什么只有三只脚。师云你少吃水草。进云恁么则觌面相呈更无回互。师云且莫诈明头。进云。既是潘阆倒骑归。为什么颠杀黄番绰。师云非汝境界。进云争柰即今何。师云且莫辜负老僧。进云恩大难酬。便礼拜。师乃云。杨岐一头驴。只有三只脚。潘阆倒骑归。颠杀黄番绰。妙喜三十年前底注脚。今日被者僧对人天众前华劈一上。不同小小。直得杨岐和尚拍手呵呵大笑。山河大地万象森罗一时起舞。当恁么时。且道是甚么人证明。所以道。处处真。处处真。尘尘尽是本来人。真实说时声不现。正体堂堂没却身。作么生是堂堂正体。未离兜率已降王宫。未出母胎度人已毕。岂不是堂堂正体。若作堂堂正体会则辜负释迦老子。若不作堂堂正体会则辜负自己。自己既辜负。将甚么与释迦老子相见。若向者里拨得一线路。方知释迦老子在兜率天乘日轮香象降摩耶夫人胎。只是示现个生底时节。以至一手指天一手指地云天上天下唯我独尊。也只是与一切人作个示现生相底样子。若向者里见得。不独为释迦老子出气。亦乃与生身父母出气。不独为生身父母出气。亦乃与一切有情出气。正当恁么时。且道承谁恩力。良久云。挥剑斫开人我易。推山塞断是非难。
　　博山来禅师魏国公徐六翁老居士诞日请上堂。因缘所生法。庄严世间相。了彼性空者。斯人具正眼。诸昆仲。心本无生。从缘有生。生缘胜故。佛种亦胜。法华经云。佛种从缘起。是故说一乘。作么生是说一乘底道理。诸昆仲。毫端敛法界之方。滴水含沧海之阔。无明全诸佛之智。藏识潜增上之缘。理应箭锋。事存函盖。不可以思议而得之者也。诸昆仲。兹因魏国六翁老居士华筵大诞之辰。合郡众居士於济生庵中设此无遮大会为六翁居士祝寿。且道将何为祝耶。须弥耶沧海耶。大地耶草木丛林耶。若以须弥为寿。须弥高而有顶。若以沧海为寿。沧海深而有源。若以大地为寿。大地厚而有轮。若以草木丛林为寿。草木丛林多而有尽。惟以吾大圆觉中华藏界内香云花云幢旛云音乐云宝盖云。若举一若举二若举百若举千。乃致百千万亿数中随拈一微尘许。皆与有情无情等。与毗卢遮那等。皆可为居士祝寿也。虽然如是。不免为居士旁通个消息。作么生是旁通底消息。华藏界中才一念。阎浮早已万千年。珍重。
　　箬庵问禅师庆诞升座。今日是大玉太史不惜眉毛露头露面底时节。此老于二千年前灵山会上亲受释迦老子遗嘱。未离当处已到阎浮。未出母胎已成正觉。今日既不忘嘱付。山僧插一瓣香为伊证明。还会么。若也会得。便见目前山河大地若草若木若有情若无情同声赞叹以祝眉寿。且道山僧拄杖子又如何庆赞。卓拄杖一下云。南山不断[廿/债]葱翠。东海方升烂熳霞。岩壑久沾春富贵。蒙蒙新雨润林华。
　　施主诞日供僧请升座。轻云泼黛。薄雾描青。瑞气生烟。红霞开旭。蓝田灿白玉之光。赤水耀骊珠之色。人与境会。事得理融。方能建最胜幢於普光殿中。树功德林於众香国土。毗耶非小。大千非广。渤海非多。涔蹄非细。同此身心同此尘剎。同此行愿同此福德。正当恁么时。且诞生一句作么生道。击拂子云。一夜天香闻桂子。秋深还到葛洪家。下座。
　　周居士请上堂。无量寿如来今日在山僧拄杖头上放光动地。普告大众说偈云。一切法不生。一切法不灭。生灭灭已尽。寂灭常现前。憍陈如尊者从旁忍俊不禁。义手当胸瞠眉努目道。古佛如来将谓(有多)少奇特三昧。与么说话不出他座主圈缋。何足当今日因斋庆赞。无量寿如来忽然耸入山僧拄杖。变现八万四千诸佛国土。普化八万四千诸佛国土中香饭。徧设八万四千狮子宝座。供养八万四千诸大菩萨。普熏诸大菩萨八万四千毛孔。於诸毛孔中各各具八万四千无量无边功德庄严。作此一期佛事已。拄杖子请质之曼殊大士。曼殊大士请质之维摩老人。众中有知恩报德者么。正好出来还饭钱。其或未然。拄杖子还他拄杖子。曼殊大士还他曼殊大士。维摩老人还他维摩老人。莫道默然好。卓拄杖。
　　金大中丞庆诞请升座。师云。祥云绕座。瑞气盘空。总握枢机。光扬化日。具匡时之略乃能展向上之猷。树盖世之勋始得副大机之用。所以大人行大事。大智得大力。大材成大功。大德必大寿。三千里外横按镆铘。杀活全彰体用兼举。抒神力於盘根错节之时。挈纷拏於振甲挥戈之日。捏聚也全身据定帷幄运筹。放开也百职维新海山永赖。是则大中丞岂翁居士生平夙抱历劫素修。从灵山授记以来现宰官身。具大人作。所谓以出世心行世间法。不坏世间法能成出世心。此心行于身则中丞今日道成德备安富尊案。此心行于家则中丞今日祥麟瑞凤克让克恭。此心行于天下则中丞今日据寰中勅握阃外威。辟土开疆泽民裕国。此心行于今日一时则现前缁素群机拱息众望独尊。鼓舞休明讴歌福运。且道正当恁么时。祝寿一句又作么生。须弥岌嶪同天地。亿万斯年肇太平。复偈云。九天雨露洽方新。特拜枢衡宠渥恩。寿域荡平开化日。会看龙虎际风云。
　　陈行志为母祝寿请升座。师云。行志为母祝寿。山僧何法可说。有说言思易穷。无法算数莫极。大家随例当斋。个个仰望不及。既仰望不及。且道有何奇特。拈拄杖云。昨日南山虎咬大虫。东海鲤鱼翻个转身跳入太湖波底。忽轰霹雳。直得莫牦缥缈。两峰相对点头云。大好消息。却被三家村土地从旁不愤笑云。长老长老好生饶舌。乡子底里爱说平易禅。何消你大惊小怪恁般厮结。殊不知拄杖子既到者里却放过不得。卓拄杖云。惯钓鲸鲵沉巨浸。却怜蛙步辗泥沙。喝一喝复云。今日陈行志请为母亲祝寿。一个高兴不知说到那里去了。大众灼然。陈行志请为母亲祝寿。山僧却不是说底别事。久立珍重。
　　牧云门禅师岁旦董文学诞日上堂。大年初一光风霁日。好大众。自从威音王已前直至如今。有佛世界无佛世界於中有(不可说不可说)日月。不可说不可说岁数。不可说不可说国土。无不尽从者一日子流出。直得皇风荡荡八表无垠。野老讴歌万方无极。且有个人出世恰好撞着者日子又如何。既承礼乐诗书后。定作顶冠束带人。

　　祈嗣提纲

　　无相真禅师檀越祈嗣有应供菩萨请示众。清凉山里万菩萨。尽是吾家屋里人。珍重秋光去秋月。几回圆阙几回新。平安来往莫匆匆。海角天涯不易逢。须信善财才敛念。依然如在觉城东。龙彪产兮真奇异。才生已有食牛气。薝卜林深秋月圆。一片香风动天地。
　　南石琇禅师琴川陈从道设斋求嗣上堂。饥来吃饭。困来打眠。踏着寻常一路。恁么衲僧也甚希有。更要万仞峰头阔步。荆棘林里翻身底。万中无一。马祖一喝百丈直得三日耳聋。黄檗闻之不觉吐舌。且道是寻常一路。是万仞峰头阔步。旃檀围绕旃檀树。狮子还生狮子儿。
　　箬庵问禅师施主祈嗣请升座。云。九夏功成。一期告满。拄杖头周遭向四天下走一转身。元来祇是自家屋里三条椽下七尺单前翻来覆去。了无些子奇特。虽然祇是自家屋里。亦乃了无奇特。争柰头是头底是底。驴是驴马是马。老僧是老僧阇黎是阇黎。寒时寒杀热时热杀。瞒盰儱侗有甚么数。茄子瓠子那里得知。今日适当解夏。施主入山营供。要山僧与他祈嗣。若唤作祈嗣又为诸人解夏。若唤作解夏又为他祈嗣。毕竟作么生得相应去。拈拄杖云。丹山生鸑鷟。狮子产狻猊。不惜茎眉者。天然是俊儿。卓拄杖云。要一得一要二得二。从来言不虚发。汝诸人各各分明记取。下座。
　　浴佛日施主祈嗣上堂。举云门拈世尊初生话。师云。磬山今日又且不然。云门一棒。我只一杓。看取儿孙。擎头戴角。

　　饭僧提纲

　　保宁勇禅师因施主饭僧上堂。问既无尽。答亦无穷。若据祖宗门下。本无如是事。若於建化门中。随机施设亦大矣哉。永嘉云。嗟末法。恶时世。众生薄福难调制。去圣远兮邪见深。魔强法弱多冤害。永嘉与么道。且暂时曲顺人情即不可。千古之下要且遭人检点。何故。且我家本无是事。诸佛亦不曾出世。亦无佛可成。亦无法可说。亦无众生可度。亦无烦恼可断。亦无菩提可求。亦无涅盘可证。亦无前际中际后际。亦无正法像法末法。於一切法求其实性皆不可得。所以时亦不去来。法亦不生灭。不见道。一切法不生。一切法不灭。若能如是解。诸佛常现前。所以长沙云。尽十方世界是沙门一只眼。尽十方世界是沙门全身。尽十方世界是个真实人体。尽十方世界是解脱门。乃至佛及众生有情无情有性无性皆同一体同一性同一相。亦无内外中间取舍爱憎断常生灭染净去来种种知解之所分别。若能如是。则三界不能收六道不能摄。於一切处运用去来无住无着。应物现形得大自在。或凡或圣或是或非。逆行顺行天莫能测。所以永嘉到者里出手不得。又记得本净云。道体本无修。不修自合道。弃却一真性。来入闹浩浩。若逢修道人。第一莫向道。实谓诚实之言。保宁与么也且随方就圆。然虽如是。笑我者多。哂我者少。
　　市户请上堂。摩竭室不揜。方丈门再开。不惜眉毛者。横身请入来。乃云。三界六道轮回。业镜难藏好丑。不须更滞他人。尽是自作自受。如今於诸人分上各自有一面业镜子明历历地。且道是好是丑。试请回头自照看。又外道问世尊今日当说何法。尊云说定法。次日复问说何法。尊云说不定法。道云。昨日为什定。今日为什不定。尊云。昨日定。今日不定。诸仁者。是知佛法无有定相无不定相。随机施设一切临时。说有亦得说无亦得。说定亦得不定亦得。犹如太空荡荡无碍。一任穿凿纵横自在。如今若有人问保宁今日当说何法。即云说不定法。或次日问说何法。即云说定法。或问。昨日为什不定。今日为什定。即云。昨日不定。今日定。或问昨日不定事作么生。即云未曾再谢知府在。或问今日定底作么生。即云市户已作茶筵了。谢毕乃云。引退潜藏志未从。世间何处可相容。依前却入尘泥去。物物头头露祖宗。拍禅床下座。
　　五祖演禅师因斋上堂。不寒不暖喜春游。士女倾心结预修。自觉一生如幻梦。始知百岁类浮沤。子规啼处真消息。芍药开时野兴幽。此个门风谁会得。等闲白却少年头。
　　桐树郭宅请上堂。桐林郭评事。家门幸食禄。性静好吾宗。温良如美玉。封疏请诸山营斋植洪福。二人长老共谈玄。正值阳和二月天。渴鹿饮溪氷作水。野猿啼树雾成烟。黄梅路上多知己。今日共乘般若船。乘船即不无。且道说个什么事。幸遇三春明媚。因行不妨掉臂。啰逻哩啰逻哩。乃拍手大笑云。是何曲调万年欢。
　　因斋上堂。二月中春物象鲜。尽尘沙界一般天。苍苔雨洗去冬雪。野火风飘昨夜烟。危岭乍闻猿啸日。长江时见客乘船。人生几度逢斯景。好是诚心种福田。
　　真净文禅师因施主上堂。佛以一音演说法。众生随类各得解。僧俗男女平等心。一一皆同证法界。
　　梦庵信禅师因众善友入寺请因缘设粥升座。记得昔日甘贽行者入南泉寺设粥。乃请南泉和尚念诵。泉云为狸奴白牯念摩诃般若波罗密多。甘贽便出。泉粥后问典座甘贽在甚处。座云当时便去也。泉云打破粥锅着。师召大众云。甘贽设粥。功不浪施。南泉念诵。不妨亲切。当时打破粥锅。如今诸人如何修设。然虽如是。只如诸人设粥。忽然请山僧念诵。且道回向甚么即是。若道为狸奴白牯。又是随他脚跟转。若道为灯笼露柱。不免依样画猫儿。若道为他增长福田。又是掩人之德。若只么休去。又乃施无所归。且道如何回向即是。以拄杖卓一下云。普同供养。
　　密庵杰禅师施主请上堂。师据座顾视左右。蓦拈拄杖云。今佛放光明。助发实相义。乃卓一下云。希有诸比丘。是中难比况。复提起云。还见蒋山拄杖子么。朝到西天暮归东土。向诸人道有世界以音声为佛事。有世界以香饭为佛事。有世界以出入息为佛事。复卓一下云。且道者个世界将什么为佛事。掷下拄杖云。阿剌剌。四方八面活鱍鱍。
　　楚石琦禅师杨府安人真如善住二居士入山斋僧上堂。沙门释子。头戴施主屋。脚踏施主地。口吃施主饭。身着施主衣。将什么报答施主。入道不通理。复身还信施。长者八十一。其树不生耳。若终日吃饭不曾咬破一粒米。终日着衣不曾挂着一缕丝。行不见行立不见立。十二时中不依倚一物。不见施者不见受者亦无施物。恁么见解正是增上慢人。别造地狱着你在。总不恁么时如何。大众归堂吃茶去。
　　南石琇禅师施主设斋粥上堂。繁兴大用。举必全真。维摩以一钵饭饱三万二千菩萨。甘贽行者设粥南泉打破粥锅。且道是繁兴大用不是繁兴大用。等闲认得东风面。万紫千红总是春。

　　施斋田提纲

　　疎山性禅师疎溪施主施斋田请上堂。人人一坐具。方圆俨今昔。行坐不曾移。岁寒消劫石。更不属阴阳。又不输粮役。四至既分明。契劵亲委悉。复证者田地。大自在休息。那个不具足。受用无穷极。如是布施汝。如何不感激。养十方佛种。常生大智食。转施诸凡圣。不思议功德。不是有心求。不是无心得。须悟春风意。莫认春山碧。无上大因缘。知恩念来历。因果既无差。宜应全道力。较彼来处功。羹饭铜铁汁。蓦然画断。三轮虚空争觅踪迹。灯笼露柱。秋收依旧山堆岳积。卓拄杖云。柳絮随风。葵花向日。

　　供罗汉提纲

　　无相真禅师供罗汉示众。应供真人着眼高。海山来往不辞劳。也知为瑞为祥处。惹得天花上毳袍。石梁方广路非遥。薝卜堂中信手招。尊者半千谁是主。海天云静月轮高。
　　真净文禅师供罗汉上堂。方上人今日为施主供养罗汉。且道罗汉来也无。若来。在什么处。若不来。又供养他作什么。乃顾谓大众云。要识真罗汉么。元来总在者里。复召云。方上座还见么。正好供养。来无所从。去无所至。一一不生。一一不灭。性真妙明。常住世间。清净本然。周遍法界。若也如是。万两黄金亦消得。若不如是。滴水难消。老僧随例餐[饥-几+追]子。也得三文买草鞋。
　　上堂。山门今日供养罗汉。为十方檀越酬还心愿。亡者生天。现存获福。召云。大众。但祇随例餐[饥-几+追]子。莫问人间短与长。复拈起拄杖云。我生已尽。梵行已立。所作已办。不受后有。三界不柰伊何。堪受人天供养。者一队少丛林汉。总好与二十拄杖。喝一喝下座。
　　供养罗汉上堂。三界惟心万法唯识。未有一法不从心之所生。心若灭也一切法灭。所以过去心不可得。未来心不可得。现在心不可得。三际既不有。一心何所生。大众。但尽浮想尽。证阿罗汉。浮想不尽。总属流浪生死。喝一喝下座。
　　上堂。今日供养罗汉。夜来四方高人讽诵妙法莲华经安乐行品一遍。大众。作么生是安乐行。拟心早不安乐了也。乃喝一喝云。岂不是安乐行。如何是透法身句。北斗里藏身岂不是安乐行。如何是祖师西来意。庭前栢树子岂不是安乐行。如何是超佛越祖之谈。糊饼岂不是安乐行。以至僧俗大众一一清净光明住持岂不是安乐行。乃至一佛二菩萨一一罗汉一一辟支佛无不清净实相住持所谓安乐行也。大众。唯有髻中宝珠不妄与之。虽然不与。你人人具足。十二时中光明烜赫。阿谁欠少。还会么。归堂吃茶去。喝一喝下座。
　　供养罗汉上堂。大众。一切法即诸佛法。一切心即诸佛心。一切语即诸佛语。一切道即罗汉道。法也心也语也道也。且道是一也是二也。是同也是别也。二由一有一亦莫守。一心不生万法无咎。
　　楚石琦禅师因斋罗汉上堂。风生古殿。月转回廊。香烟合匝。灯烛荧煌。宾头卢尊者应供四天下。无一处不到。还到此间么。此间是什么所在说到不到。合掌云。三德六味。施佛及僧。便下座。

　　放生提纲

　　雪窦显禅师放白[鸟*闲]示众。朱冠青戢雪为毛。不近鸾凰意亦高。放你云林莫回首。如今何处是仙曹。
　　无相真禅师施主送鱼放生示众。死水浸着未是作家。大海番身不妨脱洒。芦山今日通一线道。须贵各得自由。休更贪他香饵。信得及去。千尺丝纶惹绊不住。缦天大网谁敢罗笼。一跳便过龙门。不怕掀天动地。遇大旱则为霖雨。着意嘉惠生灵。十千天子齐立下风。怒海鲲鹏仰望不及。良久云。若到者个田地。不得辜负老僧。
　　中峰本禅师瞿运使卒哭药师道场放生。红芍药边方舞蝶。碧梧桐里正啼莺。目前大道无遮障。自是众生没路行。由是今日药师如来与近故少中大夫两浙都运瞿公於一毫端上起大道场。作百宝庄严佛事。本上座因斋庆赞。普为诸含识指个路头去也。教中道。三界无法。何处求心。心不可求。法将安寄。便见十方世界是清净法身。十方世界是药师十二愿海。审如是。有羽者听其高飞。有足者不妨远举。带甲者潜於深渊。负鳞者纵於巨壑。无一众生不成正觉。无一众生不入圆明。虽然如是。只如古人道。门里出身易。身里出门难。且道不涉易难如何是超然独脱底句。乃放生云。冲开尽是通霄路。透出无非解脱门。
　　箬庵问禅师西湖放生示众。南山起云北山雨。秋色满湖鸥鹄舞。蓦然拄杖化为龙。大地含生失本据。连累旁观多少人。搥胸叫屈称冤苦。山僧瞬目笑颜开。剎那共入无生路。还委么。我若向刀山。刀山自摧折。我若向地狱。地狱自消灭。拍手云。透网金鳞休滞水。摩云俊鹘合冲霄。
　　湖舟放生升座。师云。缦天布网。要入入不得。要出出不得。直饶转得身来。已是皮穿肉绽。欲得搏九万云徙九万里。也须是不胫而走无翼而飞底始得。良久云。不贪香饵味。始是碧潭龙。今辰奉为阖城善信结社放生。上祝皇图祈消兵祲。且天下太平干戈永息一句作么生道。听取一颂。鸢自飞兮鱼自跃。弋何慕也钓何惊。共瞻一片湖山色。仰沐皇恩浩荡仁。

　　供法衣提纲

　　白云端禅师施主舍法衣。云。龙披一缕。金翅不吞。当时若一口吞尽。岂不天下太平。且道那个是吞不尽底。拈起法衣角示众云。者个岂不是吞不尽底。还见么。等闲挂在肩头上。也胜时人着锦衣。
　　真净文禅师施主舍法衣上堂。师云。诸佛出世。咸披此衣说法度人。洞山今日亦披此衣说法度人。遂拈起衣角召大众云。还有不受恶水泼者么。良久云。月到天心白。波归海上清。
　　施主舍法衣上堂。大众。诸佛法衣。得之者出三界。离五欲。成大道。度众生。遂举衣云。举起也地狱停酸修罗息战。放下也帝释摇头诸天罢乐。不举不放十方法界情与无情同成佛道。未审施法衣者成得个甚么。良久云。自从卢老收归后。须信人人总有之。
　　圆悟勤禅师施主舍法衣上堂。云。迦叶携坐鸡足峰。老卢持过大庾岭。如今披向宝华座。孤光逈逈高峰顶。且道是同是别。锦衣公子贵。林下道人高。
　　应庵华禅师广德军赵中大施法衣请小参。师乃举教中道。若以色见我。以音声求我。是人行邪道。不能见如来。乃喝一喝云。诸人还闻么。要且不是声。提起袈裟角云。诸人还见么。要且不是色。既不向声色上辨。向什么处见如来。若道二六时中一动一静一语一默折旋俯仰处见如来。即是认贼为子。若道不向二六时中动静语默折旋俯仰处辨。正是痴狂外边走。到者里若是明眼汉瞒他一点不得。岂不见本仁和尚道。寻常不欲向声前句后鼓弄人家男女。要且声不是声。色不是色。时有出问如何是声不是声。仁云唤作色得么。曰如何是色不是色。仁云唤作声得么。且道为你说答你话。若辨得出。於佛法中不妨有个入处。雪窦拈云。本仁也甚奇怪。要且贪观天上。既非声前句后。从什么处入。师拈云。雪窦到者里尽其神通无插手处。只如道既非声前句后从什么处入。往往十个有五双蹉过。还知荐福落虚么。一箭落双雕。了智上人远自广德持判府中大回施俸资特就今辰斋僧营办种种佛事。及舍法衣一顶与山僧受用。乃命小参举扬正法眼藏涅盘妙心。集此无涯上善并用祝陪台算并诸宝眷福寿延鸿。不尽功德四恩总报三有齐资。法界有情同圆种智。判府中大虽未参识。窃闻深知有此一段大事。虽相去千有余里。而未尝隔一丝毫许。正所谓千里同风也。既作宗门外护而又於此道不倦。信知於过去无量尘沙劫中熏习得熟。才出头来一拨便转。岂在忉忉也。然做工夫别无他术。只要有大信根。具大种智。知有此事。於二六时中行住坐卧处切切提撕看是什么道理。但恁么推来推去。推到无依倚处。蓦地撞着更不费丝毫气力。便是从娘肚里出来底。未尝别有一物与你也。与他从上佛祖同一受用。正如斩一綟丝一斩一切斩。如染一綟丝一染一切染。前后际断。三祇劫空。觅其虚空了不可得。全体是个金刚正体。了无出没。在诸佛分上不曾添一丝毫。在凡夫身中不曾减一丝毫。如水洗水似金博金。有时拈一茎草作丈六金身。有时将丈六金身作一茎草。擒纵自在杀活自由。者个话头乃从昔灵山会上黄面老子处来。佛佛祖祖以心契心。至於今日未尝有一丝毫许错悞。谓之正法眼藏涅盘妙心。未有天地未有日月未有人伦已前。此心亦逼塞虚空。逮乎天地既分有日月人伦。此心亦逼塞虚空。所以道生也恁么死也恁么。要且生死笼罩他不得。何故。为他着着有出身之路。不见教中道。若在长者。长者中尊。为说胜法。若在居士。居士中尊。断其贪着。若在剎利。剎利中尊。教以忍辱。若在婆罗门。婆罗门中尊。除其我慢。若在大臣。大臣中尊。教以正法。若在王子。王子中尊。示以忠孝。若在内宫。内宫中尊。化正宫女。若在庶民。庶民中尊。令兴福力。若在梵天。梵天中尊。诲以胜慧。若在帝释。帝释中尊。示现无常。若在护世。护世中尊。护诸众生。此盖从清净微妙根本智中广发如是胜妙方便大解脱门。又谓之金刚正体。又谓之顶王三昧。又谓之浮幢王剎海。又谓之第一义。至於杨岐和尚以金刚圈栗棘蓬揭示学者。洞明少室直指之由。其变通逸格超量得大自在。与一切人抽钉拔楔解粘去缚。令各各自证透顶透底。要且不可以心知。不可以识识。长沙和尚道。我若举扬宗教。法堂前草深一丈。事不获已。所以向诸人道。尽十方世界是沙门眼。尽十方世界是沙门全身。尽十方世界是自己光明。尽十方世界在自己光明里。尽十方世界无一人不是自己。我尝向诸人道。三世诸佛共尽法界。众生是摩诃般若光。光未发时汝等诸人向什么处委。光未发时尚无佛无众生消息。既无佛无众生消息且道大地山河日月星辰人畜草芥纤洪长短从什么处得来。还知落处么。天上有星皆拱北。人间无水不朝东。
　　箬庵问禅师施主送法衣示众。师拈起法衣角云。者个是黄面老子递代传持底。今日因甚却自信心檀越屋里送来。山僧既不囊藏被盖。索性对人天众前一回举似。还知么。拈来不隔寸丝头。一片云霞烂不收。有意气时添意气。得风流处且风流。
　　供法衣上堂。蜀锦吴绫。攒花簇巧。烂红妍紫。溢彩增辉。夺骊龙项下之光。捋猛虎须边之利。衲僧家个个牙如剑树口似血盆。谁肯输机纳款。所以道。从天降下则贫穷。从地涌出则富贵。法王大宝现成。自然不求而至。入荒田不拣。信手便拈来。觌面互施呈。举一不举二。到者里脱珍御服着毙垢衣。得妙回途入廛垂手一句且作么生道。随身竿木逢场戏。百草头边见祖师。
　　侍者供法衣上堂。披如来衣。坐如来座。行如来事。三脚虾蟆着锦裆。风吹不动阶前树。马祖扭鼻。野鸭子没处去。百丈卷席。大用现前不存规矩。堪笑南阳老国师。负汝负吾成指注。点即不到。到即不点。三十年后莫道金山者里有屈无叫处。

　　列祖提纲录卷第十九
　　列祖提纲录卷第二十

　　　　武林十八涧理安禅寺住持娄东行悦集

　　供法帔提纲

　　高峰妙禅师通宁智颜庵主送法帔至上堂。裁蜀锦。剪吴绫。披白玉。间黄金。打成一片时针札不入。罗纹结角处线路难寻。虽然。只如西峰以诸法空为座。以拄杖指帔云。还着得遮个么。靠拄杖云。天香影散莓苔石。五叶花开薝卜林。
　　千岩长禅师因宁府施法帔上堂。春云乍卷。春雨初晴。花红柳绿。水碧山青。紫燕黄鹂深谈实相。丛林草木尽作琴声。突出释迦鼻孔。豁开达摩眼睛。只如今日齐郡夫人张氏德真所施一片法帔。上有一卷心经。唤作一卷心经又是一片法帔。唤作一片法帔又是一卷心经。金焰焰。锦层层。结角罗纹重重宝印。纵横十字朵朵珠璎。庄严既妙。德相弥增。一一从夫人心中流出。一一於诸佛分上圆明。老僧受了诸人无分。诸人受了老僧无分。不如打归常住。千年万岁耀真灯。耀真灯。复何凭。有时挂向华王座。也胜诸方黑漆屏。

　　供宝盖提纲

　　佛眼远禅师郭公朝散施宝盖上堂。举木平和尚行脚时问洛浦。一沤未发时如何。浦云移舟谙水脉。举棹别波澜。木平不契遂问盘龙。龙云。移舟不辨水。举棹即迷源。木平遂於言下大悟。后住木平。李王诏至金陵问道於他。法眼有偈云。木平山里人。貌古言复少。相看陌路同。论心秋月皎。坏衲线非蚕。助歌声有鸟。城郭今日来。一沤曾已晓。诚哉是言也。作么生明他向盘龙言下悟底事。若有人问龙门一沤未发时如何。龙门实难吐露。良久遂云。一沤未发时。宝盖向空垂。瑞色飘飘起。香风[台-台+弗][台-台+弗]吹。何劳轻举拂。不假略扬眉。五百曾亲献。如来印可之。昔日毗耶离城五百长者子各持七宝盖来诣佛所。佛之威神令诸宝盖合成一盖遍覆三千大千世界。诸人还信得及么。非但古人。见今诸人皆有此一盖。还曾窥觑得着么。若窥觑得着。步步莫非玄路。言言尽转法轮。其或未然。山僧虽老拙。宝盖助宣扬。
　　楚石琦禅师松林施主妙莲居士项氏舍宝盖入山上堂。生心受施。净名早诃。有法可说。如来不许。直得无物可施。无法可说。牢笼佛祖。含育圣凡。犹是半珠。未为全宝。到个里。明如杲日。宽若太虚。千圣不携。万机寝削。尘尘尔。剎剎尔。念念尔。法法尔。尽十方微尘国土一时拈来着在针锋上。却从针锋上流出一切智光明云。於其云中现妙莲华。量等十方微尘国土。合为一盖。内出百千佛。异口同音而说偈言。一念普观无量劫。无去无来亦无住。如是了知三世事。超诸方便成十力。说是偈已。即入针锋里去也。

　　资冥请提纲

　　五祖演禅师施主请上堂。举道吾与渐源往山下吊慰。源拊棺问曰生耶死耶。吾云生也不道死也不道。源云为什么不道。吾云不道不道。回至中路。源云。和尚须与某甲道。若不道即打和尚去也。吾曰。打即任打。道即不道。源便打。至院。吾令潜去。师云。白云今日忿气不甘。须要断者公案。道吾第一不解与身作主。第二不能随机入俗。当初待伊问道生耶死耶。但向伊道等归院里向你道。当时若着得者语。灵利汉一蹋蹋着。大小大道吾和尚也又免得一顿拳头。有眼底仔细看。
　　安乐院主修斋上堂。昨夜得一梦。梦见臻公在天宫与帝释对坐。臻问帝释曰天上有五衰相是否。释云此是佛之所说岂可妄言。於是帝释却问臻云我闻阎浮提有不持戒者是否。臻云此是佛之所说岂可妄言。良久臻云天宫虽乐不是久居。遂下十八重地狱。乃见阎王居正殿与地藏菩萨耳语。臻便出门。首见一青衣童鞠躬云。东海龙王请伴诸罗汉斋。臻遂赴斋。回得数颗如意珠。一时分付诸门人。白云被珠光一烁。忽然梦觉。以至今朝诸法乳为臻公设斋。请白云升座。大众。且道昨夜梦底是适来说底是。众中尽是久参先德禅道之精。若人辨得。试出露个消息看。有么有么。若无。白云又有个古话。释迦老子在跋提河侧般涅盘了。迦叶始至。绕金棺而哭。於是世尊为现双趺。大众。且道般涅盘时是现双趺时是。乃云。止止不须说。我法妙难思。诸增上慢者。闻必不敬信。
　　圆悟勤禅师少保张丞相忌日请上堂。大众。握佛祖钳锤。控作家炉鞴。烹煅古今。验证衲僧。唯用向上一机。金刚王宝剑临济祖师传黄檗马祖。此个机要向大河之北独振正宗。一喝分宾主。照用一时行。坐断天下人舌头。奔走四海云水。以至乃子乃孙传此正见。用此真机。若非大解脱人。安能当阳证验。忆昔无尽大居士生平以此个事为务。徧寰海宗师无不咨参。到兜率山下逢见老衲论末后句。始得脱体全真。言解道理一时脱却。遂作偈云。鼓寂钟沉托钵回。岩头一拶语如雷。果然只得三年活。莫是遭他授记来。铿金戛玉。虎骤龙骧。不妨具大机得大用。以此正印印天下丛林善知识。山僧昔在湖北相见。与伊电卷星驰。一言契证表里一如。居士功业书於竹帛。遗德在於生民。后来当此之日撒手那边行止。且道无尽居士向什么处去。还委悉么。大千沙界诸佛土。剎剎尘尘现胜身。复云。盛德在生民。四方共钦仰。三教大宗师。秤头有铢两。七十九岁佛齐年。是日霜风亘霄壤。一声振忽雷。前星堕云帐。麒麟掣断黄金锁。一跃直归梵天上。万载千秋着遗想。
　　刘提举请上堂。般若智光破生死昏衢之暗。金刚宝剑截结使缠缚之忧。透脱处一念无多。受用处通身具眼。直得如天普盖似地普擎。如日普照如风普凉。一丝不移纤尘不翳。所以道。一切法不生。一切法不灭。若能如是解。诸佛常现前。又道。未达境唯心。起种种分别。达境唯心已。分别即不生。於分别不生法中认取不变不移无穷无尽清净本然周徧法界本来自性。若了得去。於天地未分生佛未立乃至劫火洞然大千俱坏。於中无一丝毫动摇无一丝毫起灭。无一丝毫增减无一丝毫荣悴。若能恁么。始知提举朝议未尝灭未尝亏。未尝移未尝去。且独超物外一句作么生道。九莲开合处。百宝自庄严。久立珍重。
　　虎丘隆禅师滕枢密宅请升座。世尊出世为一大事因缘。祖师西来直指人心见性成佛。所以道。佛佛授手祖祖相传。便有教外别传不立文字单提直截究本明宗。令一切人离诸执着。况此一事不以心思不以意想。思虑知解尽是鬼家活计。若是向上人。赤条条地直向父母未生前承当。却来者边行履。出生入死得大解脱。要识诸佛出处么。现在诸人眉毛眼睫上转大法轮。演说摩诃般若离四句绝百非。要识祖师西来意么。现在诸人六根门头昼夜放大光明。交光相罗如宝丝网。以至山河大地草木丛林尽在诸人大光明中发现。只如光未发时。上无诸佛下无众生消息。是汝诸人向什么处安身立命。若也知得去处。便知故抠密相公落处。苟或未然。万古碧潭空界月。再三捞摝始应知。
　　大慧杲禅师魏侍郎请升座。寄居衢州常山县持服魏矼谨施净财入山修设。仍命山野升於此座举扬般若。以此功德资荐先考致政宣教往生安养。诸人还知么。者老居士便是和州三世接待底魏公也。山僧大观初行脚时亦曾到他家。时侍郎尚幼。今日作官为国家宣力。皆乃翁阴德所致。此翁平生极修学。喜读佛书。从方外老衲游。精修梵行。常以王梵志士馒头颂作佛事。以警悟流俗。比见潘舍人所作行状详书其实。闻疾已革。有来问讯者。亦以慈悲摄化。不及世间一言。启手足时谈笑自若。跏趺而逝。净名所谓设身有苦。念恶趣众生起大悲心。我既调伏。亦当调伏一切众生。但除其病而不除法。遂召大众云。魏公疾已革而能忍苦。为诸来者随宜说法。足见学佛之验。今日幸遇在会诸人同此证明。不免借渠鼻孔出气。要识法么。真如佛性菩提涅盘是。要识病么。妄想颠倒贪嗔邪见是。虽然如是。离妄想颠倒无真如佛性。离贪嗔邪见无菩提涅盘。且道分即是不分即是。若分。存一去一其病益深。若不分。正是颟顸佛性儱侗真如。毕竟作么生说个除病不除法底道理。有般汉闻恁么说。便道即法是病即病是法。但有言说都无实义。顺真如则颠倒妄想贪嗔邪见悉皆是法。随颠倒则真如佛性菩提涅盘悉皆是病。恁么见解莫道我披衲衣。便是作他座主奴也未得在。何故。须知平地上死人无数。灼然过得荆棘林者是好手。不见古人云。设有一法过於涅盘。吾说亦如梦幻。苟能於梦幻中如实而证如实而解如实而修如实而行。以如实之法能自调伏。起大悲心作种种方便。复能调伏一切众生。而於众生不作调伏不调伏想。亦复不作颠倒想。不作贪嗔邪见想。不作真如佛性菩提涅盘想。不作除病不除法想。不作存一去一分不分想。既无如是之想。则一道清净平等解脱。径山今日说此清净平等解脱之法。奉为持服魏矼追荐先考致政宣教。伏愿了惟心之净土。见自性之弥陀。此界他方随处快乐。复召大众云。今既借渠鼻孔出气已了。而今径山却将鼻孔为渠出气去也。喝一喝。
　　张侍郎请升座。借人口说得底。不干自己事。自己胸襟流出底。旁观者有眼如盲。有口如哑。便恁么领略得。作禅状元也不难。直饶如是。始入得径山门。未入得径山室。若入得径山室。禅状元始用得着。禅状元才用得着。儒状元便用不着。敢问大众。前面为甚么用得着。后面为什么却用不着。顾左右云。还知径山落处么。若知径山落处。禅状元即是儒状元。儒状元即是禅状元。即今拈却禅与儒。且道当面一句作么生道。要知死底张宣教。便是活底状元爷。
　　朱舍人请升座。僧问。三世诸佛说了也。和尚作么生。师云摩竭提国亲行此令。进云要且只今事不恁么。师云剑去久矣尔方刻舟。进云也知和尚截断天下人舌头。师云果然不恁么。进云。道端白日青天。开眼落人圈缋。便礼拜。问。释迦弥勒犹是他奴。未审他是阿谁。师云你是一枚村夫。进云切忌为他安名立字。师云村夫有甚么名字。进云前言何在。师云你道他毕竟是阿谁。进云家无小使不成君子。师云未免随人脚跟转。问如何是佛法的的大意。师云。老僧无的的大意。亦无如何。进云。既是无。和尚甚处得者消息。师云育王亦无者消息。乃云。只者消息。三世诸佛说不及。六代祖师传不到。既说不及又传不到。则释迦弥勒亦是空名。释迦弥勒既是空名。唤什么作奴。唤什么作主。唤什么作生。唤什么作死。唤什么作古。唤什么作今。既无生又无死。既无古亦无今。净裸裸绝承当。赤洒洒没窠窟。如是则尽十方世界无内无外是个净妙佛土。是个无上佛土。是个无等佛土。是个不可思议佛土。是个不可量佛土。是个不可说佛土。既有如是佛土。只如宫使舍人今请妙喜举扬此段大事因缘。追荐先妣太夫人俞氏。且道在那个佛土中。良久云。一尘一佛剎。一叶一释迦。
　　蔡春卿荐考请示众。举洛浦示众云。孙膑收铺去也。有卜者出来。时有僧出曰请和尚一卜。浦云汝家爷死。僧无语。法眼代拊掌三下。师云。者僧没兴死却爷。又被他人拊掌。信知祸不单行福无双至。然洛浦善卜。法眼善断。若子细思量爻象吉凶。二老一时漏逗。既占得火风鼎卦。何故断作地火明夷。云门即不然。蓦拈拄杖云。孙膑门下死却郎罢。连卓三下云。会么。内属艮宫。再求外象。又卓三下云。千灵万圣。万圣千灵。莫顺人情。复卓一下云。吉凶上卦。
　　密庵杰禅师施主追修请上堂。诸佛未出世。达摩不西来。人人抱荆山之璞。个个怀赤水之珠。及乎五叶开敷千灯续焰。便见生死交谢寒暑迭迁。北里豪家昨日歌兮今日哭。蒋山与么告报。大似移花兼蝶至。买石得云饶。诸人若善参详。管取终日於声色头上坐卧。声色不能染污。终日於生死界中出没。生死不能笼罩。且据个什么道理便能如是。蓦拈拄杖云。千圣不知何处去。倚天长剑逼人寒。
　　雪岩钦禅师追严上堂。第一义谛。廓然本无对面者。山摧海枯。长忆江南啼鹧鸪。
　　追严上堂。雷声断梅。阴雾豁开。突出先佛未形之相。生住异灭。难该洞庭山子青崔嵬。
　　高峰妙禅师荐亡上堂。入我法中不论凡圣。动静施为咸遵旧令。要明少室格外新条。蓦拈拄杖云。未免借伊鼻孔出气。卓拄杖云。开甘露门。划一划云。示甘露味。大地众生顿超十地。惟有今辰觉成上座营斋报荐考妣二位亡灵不在其内。何故。掷拄杖云。分明一对黄金骨。不必旃檀入细雕。
　　楚石琦禅师荐亡上堂。举天衣怀和尚云。百骸俱溃散。一物镇长灵。百骸溃散皆归土。一物长灵甚处安。南堂静和尚云。一物长灵甚处安。长空云散碧天宽。莲宫佛剎花无数。眨起眉毛子细观。师云。观则不无。唤什么作一物。喝一喝。
　　箬庵问禅师檀越资冥上堂。师云。生也不道。死也不道。快鹞俊鹰赶不上。迅雷疾电追莫及。腾身抹过太虚空。生铁蒺藜当面掷。春风袅袅春柳依依。陌上桃花血溅眉。残红流在钓鱼矶。蓦拍禅床云。话堕了也。急着破觑。
　　史赤豹太史荐亡请上堂。举李都尉杨内翰与唐明嵩禅师问答次。李云弥陀演化於西方。达磨传心于东土。胡来汉现。水到渠成。五岳镇静以嵘嵘。百谷朝宗而浩渺。一灵之性托境现形。三有之中凭谁立命。嵩云。仙人无妇。玉女无夫。杨云尼剃头不复生子。嵩云。陕府铁牛能哮吼。嘉州大象演摩诃。李云侧跳上山巅。嵩云骑牛不着靴。元叟端和尚云。大小唐明墙堑不坚扃鐍不固。致令他俗人有入室操戈之举。是你诸人且作么生会。击拂子云。白鹭下田千点雪。黄鹂上树一枝花。师云。端和尚也只知其一不知其二。山僧今日大开门户广演忏摩。赤豹太史入山荐先并荐亡室韩氏夫人。此夜今时同垂法会。大众会么。山僧所供并是诣实。下座。
　　史趾祥居士设荐殉难诸亡灵请升座。世界未形乾坤未立。佛生凡圣何处安名。世界已形乾坤已立。佛生凡圣各得其处。所以道。是法住法位。世间相常住。如何是是法。竖拂子云。者个是拂子。如何是法位。击拂子云。唤作拂子也不得。不唤作拂子也不得。者里着得只眼。天地由此而位。万物由此而育。君得之而统御万邦。臣得之而匡扶九有。父子兄弟夫妇得之而孝慈友睦敦於一门。朋友得之而信义忠贞盟於方寸。是千万世不易之常理。亘古今不磨之至性也。此理一日不毁则世界一日不坏。此性一息不泯则乾坤一息不移。莫谓黄虞忽焉没。祇今何异劫初前。山僧今日伏为护法史趾祥居士设荐赴义殉难诸幽魂。特请升座举扬。上而国主藩王。下而将吏胥役。以及若忆若忘若耿於衷若逸於外。同时异世。自他不隔於毫端。存没升沉。始终不离於当念。归根落叶体露金风。奋气扬眉身婴白刃。宝莲华座方垂药。的的枝头吐异香。诸仁者。还信么。不见教中道。我若向刀山。刀山自摧折。我若向火汤。火汤自枯竭。我若向地狱。地狱自消灭。我若向饿鬼。饿鬼自饱满。我若向修罗。修罗自调伏。我若向异类。各得大智慧。正恁么时。且荐拔诸魂作何趣向。听取一偈。热血化为功德水。幽冤凝作妙香云。珊瑚枝上钩明月。碧落招回蜀帝魂。拍禅床下座。
　　进督府为夫人金氏升座。灵光独耀逈脱根尘。体露真常不拘文字。心性无染本自圆成。但离妄缘即如如佛。妄缘非实一切惟心。心境若空。一切妄缘从何而有。其迷妄也。妄见有生。妄见有死。於生死中起诸恶业造诸罪障。其离妄也。生如沤寄。死若幻销。於本无生死中。恶业本空罪障本净。所以古佛有言。假借四大以为身。心本无生因境有。前境若无心亦无。罪福如幻起亦灭。如是则身也心也尘也境也罪也福也起也灭也等如幻故。虽则等如幻故。当其幻起一念。忽住幻境时。尽尘沙劫不可说不可说境界。若爱若憎若恩若怨。於众生心中无不徧具。当其忽起一如幻念。忽悟如幻境时。尽尘沙劫不可说不可说境界。若爱若憎若恩若怨。於无生心中便如日照太虚洞诸群暗。如红炉点雪有碍皆融。则知等此一念其转凡成圣转迷为悟。幻与如幻之不同。便圣凡迷悟之逈异矣。即今总督部院实翁大居士夙承愿力此性不迷。因其夫人仙逝。千里驰书敦请山僧特临淮甸亲为对灵。以举扬资冥福。以般若雪愆尤。居士才举此念时。夫人已早登净界了也。一念净则念念净。一人净则多人净。一世界净则多世界净。无边剎境自他不隔於毫端。十世古今始终不离於当念。何祇夫人乘此一念空诸有漏净诸有缘。多生眷属历劫冤亲无不乘此一念得证大解脱地。得入大寂定门。以至寰海一切有情群黎得因大总督此一念间。各各悟身如幻。悟心如幻。悟境如幻。则居士此念又自他俱利物我俱成。下彻幽玄上超群际。岂仅结一时般若之缘。诚为尘劫菩提之种。且道山僧今日高升宝座特为举扬。毕竟是幻耶非幻耶。是妄缘耶是真际耶。听取一偈。顿空有趣幻非幻。烁破情缘空不空。玉女已归霄汉去。不须惆怅五更风。以拂子打圆相喝一喝下座。
　　吴母太夫人点主后升座。横按拄杖云。雄雄坐断溪山路。百亿须弥洞底寒。八表自然归正域。死生梦幻不相干。既不相干。合须辨主。若辨得去。问如瓶泻答似云兴。竿木随身逢场作戏。迷锱铢於言下。惑照鉴於微芒。竭世枢机逞诸玄辨。总是痴狂外走徧界髑髅。人人有通天活路。个个有划地奇能。增一些不得减一些不得。明投暗合体用互宜。随他智如鹙子辩若满慈。於诸人分中了没交涉。临济三玄三要。洞山五位君臣。云门一字关。沩仰九十六圆相。鬼门贴挂诳諕闾阎。捩转上头关。掷翻华藏界。全超凡圣古今。更不倚门傍户。赤肉团上突出无位真人。自己胸中流出盖天盖地。奴呼弥勒婢视释迦。自余卖草鞋汉那讨出头处所。所以事是恁么事。人须恁么人。醍醐上味为世所珍。不遇其人翻成毒药。今日揭开脑盖与诸人露布了也。明明不异。的的相承。全宾即主。全主即宾。打破涅盘城。同游解脱海。且一超直入一句作么生道。拈拄杖云。青山不锁长飞势。沧海合知来处高。一喝卓拄杖。
　　朝宗忍禅师祈福并荐夫请上堂。一者祈福。二者荐亡。一椎两当。举世无双。既两当。因甚却无双。下不厌地狱。上不欣天堂。当阳突出露堂堂。鹧鸪啼处百花香。喝一喝。遂举金刚经云。若见诸相非相即见如来。师云。大小世尊抱桥柱洗澡。曹山则不然。若见诸相非相即见诸相。须知要见如来则易。要见诸相则难。若人道得不难不易句。一生参学事毕。卓拄杖下座。
　　沈制台差官到山为荐阵亡将士请上堂。假借四大为身。个中毕竟无我。但能一念解脱。管教法法全彰。万物皆备。三界独尊。剑树刀山化为乌有。幢幡宝盖起自何来。所以道。我若向刀山。刀山自摧折。我若向火汤。火汤自消灭。坐断罪福路头。自然直下超越。今日盖为沈大司马奉旨剿徭。一载之内八排皆平。今当奏凯之际。忽兴同体之悲。差官赍赀入山礼忏设斋。命山僧升座说无生法以荐阵亡将士某某等众。须知法雨一施直达幽冥。法音一闻即超极乐。奋剿寇。雄心披忍辱铠而魔军顿破。封转侯。妄念操智慧刀而佛道立成。然虽如是。犹是大司马下悯群情底意。且上祝皇恩一句又作么生。八方沾霂无为化。四海谣歌贺太平。下座。
　　龙门远禅师还东山省觐众请小参。暂下莲峰轻屈指。光阴倐尔又三年。虽然不隔丝毫许。争似躬亲到座前。某伏自数日前陪从太平禅师象驭再登莲峤归侍老师大和尚。瞻礼慈容之间。须知有相见底事。敢问大众。作么生是相见底事。不可是你见我我见你是相见。若恁么全无佛法得力处。何故。世间诸趣彼此见存。常在生死之中。未有脱离之地。所以雪峰和尚向人道。望州亭与你相见了也。乌石岭与你相见了也。僧堂前与你相见了也。若据如斯指示。岂待音容相接言气相交始为相见。诸高德。夫为参学之士。须实有去处始得。还知么。如今敢道千里同风相见却易会。对面相见却难知。何故难知。夹山老子道。目前无阇黎。座上无老僧。诸来大众尽在于此。如何见得。堂上老师大和尚在座与诸大众证明。作么生见座上无老僧。不可等闲过。却将为闲事昼夜被见闻风所飘鼓。根尘阴界诸入缠缚不得自由。生死事大。须得个悟由入头处始得。虽然如是。格外道人实遭怪笑。何故。须知有向上一着。且待异日他时别为诸人点破。因记得昔日南泉赵州二尊宿皆是道超物外名播寰中。时有一僧往山中见一禅伯在盘陀石上卓庵而坐。僧遂问曰。南泉出世浩浩地。何不往彼问讯。空坐何为。庵主曰。莫道南泉出世。佛出世我亦不去。僧持此语见南泉。泉大惊。遂令赵州往验看。州到庵主处。从东过西。庵主不顾。州又从西过东。庵主亦不顾。州遂当门立曰。庵主你败也。庵主亦不顾。遂拽下帘子而行。庵主亦不顾。大众。者一则因缘诸人作么生委悉。莫是赵州南泉不到庵主田地。返被庵主勘破。落他陷虎之机也无。莫是庵主虽然并无受用。临机不解互换。平地上死人也无。诸仁者。素非此理。大凡行脚人须是道眼分明始得。若道眼不明。祇被南泉赵州庵主三人换却眼睛了也。实无少许相应处。若也道眼分明。南泉赵州庵主便是上座。更无异见也。还相肯诺也无。不见道。曾经大海休夸水。除却须弥总是尘。久立。
　　大慧杲禅师自虎丘上云居省觐秉拂。夷门昔日呈家丑。拈出无边栗棘蓬。今日瓯峰孤顶上。幸然无事又相逢。相逢即且置。其中事作么生。若有人道得一句。便请各自归堂。若道不得。打葛藤谩诸人去也。诸佛未出世时。有即今巴鼻一。人人顶门上辉大宝光。出世后消息全无。一个个脚跟下纵横十字。有佛处不得住。无佛处急走过。拶着不来。三千里外穿却鼻孔。到者里直饶置无边剎境於一毛头上。只者一毛头从甚么处得来。纳百亿须弥卢於一粒粟中。只者一粒粟又向甚么处安着。如是则易。不如是则难。休於言上觅。莫向意中求。如是则难。不如是则易。识取钩头意。莫认定盘星。衲僧拄杖子拈得便行。切忌向平地上钉桩摇橹。所以道神光不昧万古徽猷。入此门来莫存知解。只如一大藏教说权说实说顿说渐说有说无。乃至西天此土诸代祖师古往今来一切知识。种种言语种种作用。且道是知解耶非知解耶。若定夺得出。秉拂上座一场败阙。若定夺不出。泼第二杓恶水去也。喝一喝云。是甚么。有照用无向背。只许老胡知。不许老胡会。睦州一向担板。赵州贵买贱卖。独有三圣瞎驴至今遭人笑怪。须弥山突出诸人额角边。大海水灌入诸人鼻孔里即且置。马大师道。自从胡乱后三十年不曾少盐酱。又作么生商量。还委悉么。多年历日无人问。蓦地拈来愁杀人。喝一喝。复举岩头参德山。才跨门便问。是凡是圣。山便喝。头便礼拜。后有僧举似洞山。山云若不是奯公也大难承当。岩头闻云。洞山老汉不识好恶错下名言。我当时一手抬一手搦。师云。猛虎不识阱。阱中身死。蛟龙不怖剑。剑下身亡。岩头虽於虎阱中有透脱一路。向剑刃上有出身之机。若仔细检点将来。犹欠悟在。只今还有为岩头作主底么。出来与杲上座相见。良久喝一喝拍一拍云。洎合停囚长智。
　　玉泉昙懿禅师省大慧和尚於小溪慧为之升座。乃举云门一日拈拄杖示众云。凡夫实谓之有。二乘析谓之无。缘觉谓幻有。菩萨当体即空。衲僧见拄杖子但唤作拄杖子。行但行坐但坐。总不得动着。慧云。我不似云门老人。将虚空剜窟笼。蓦拈拄杖云。拄杖子不属有不属无。不属幻不属空。卓一下云。凡夫二乘缘觉菩萨尽向者里各随根性悉得受用。唯於衲僧分上为害为冤。要行不得行。要坐不得坐。进一步则被拄杖子迷却路头。退一步则被拄杖子穿却鼻孔。即今莫有不甘底么。试出来与拄杖子相见。如无。来年更有新条在。恼乱春风卒未休。正恁么时。合作么生。下座。烦玉泉长老为众拈出。师登座叙谢毕。遂举前话云。适来堂头和尚恁么批判。大似困鱼止泺。病鸟栖芦。若是玉泉则不然。拈拄杖云。拄杖子能有能无能幻能空。凡夫二乘缘觉菩萨。卓一下云。向者里百杂碎。唯於衲僧分上如龙得水似虎靠山。要行便行要坐便坐。进一步则乾坤震动。退一步则草偃风行。且道不进不退一句作么生道。良久云。间持经卷倚松立。笑问客从何处来。

　　通嗣书至提纲

　　黄龙南禅师四祖演长老通嗣法书上堂。山僧才轻德薄岂堪人师。盖不昧本心不欺诸圣。未免生死今免生死。未出轮回今出轮回。未得解脱今得解脱。未得自在今得自在。所以大觉世尊於然灯佛所无一法可得。六祖夜半於黄梅又传个甚么。乃说偈曰。得不得。传不传。归根得旨复何言。忆得香山曾漏泄。新妇骑驴阿家牵。
　　东山演禅师四面专使文详持法嗣书到。师於法座前受书。拈起问专使云。者个是四面底。阇黎底在什么处。使云验在目前。师云几不问过。遂升座云。好事难逢。何不出来大家唱和。复云。大众。四面长老有书对大众前须当说过。四面大漆桶。详师分半桶。白莲峰下开。熏却我鼻孔。且道为什么如此。无你出气处。
　　资福专使持法嗣书至。师於法堂上受书。拈起问专使云。本无名字。什么处得者个来。专使拟议。师云因谁致得。遂升座。举石头问长髭什么处来。髭云岭南来。石头云大庾岭头一铺功德成就也未。髭云。成就久矣。只欠点眼在。石头云莫要点眼么。髭云便请。石头垂下足。髭便礼拜。石头云你见个什么道理便礼拜。髭云如红炉上一点雪。师云。红炉一点雪。知音瞥不瞥。龟毛扇子扇。泥牛一点血。
　　圆悟勤禅师峡州东山驰法嗣书到上堂。灵山会上千叶腾芳。少室峰前一枝独秀。生佛未具已见蟠根。空劫那边转彰文彩。浑仑擘不破。扑鼻更馨香。八面自玲珑。通身转绵密。箭锋相拄针芥相投则且置。独脱一句作么生道。倐尔风云会。廓然天地春。复云。坐见东山振古风。顶门眼正有全功。操持临济金刚剑。倜傥杨岐栗棘蓬。铁壁银山须作用。魔宫虎穴亦流通。摄将香水无边剎。并入钳锤炉鞴中。
　　天目礼禅师翠岩真长老嗣书至上堂。洪崖井边。翠岩寺里。山遮半月。江碍斜阳。不是诸佛眼睛。亦非祖师巴鼻。召专使云。会么。归去藤王阁上。卷起珠帘。看取十八滩头。烟波鼎沸。
　　愚庵及禅师善权通长老嗣书至上堂。自从胡乱后。三十年不少盐酱。雪后始知松栢操。任汝非心非佛。我只管即心即佛。事难方见丈夫心。有底便道江西信息通也。大梅梅子熟也。善权方便固当如是。只如石头道。书亦不达。信亦不通。诸人如何话会。直下道得。鈯斧子未到你在。

　　法眷书至提纲

　　真净文禅师上堂谢黄檗先驰云。分枝列派共阐宗猷。祖令全提各随机变。洒黄龙之一雨。枯木重荣。继断际之遗踪。真灯再焰。光我先觉。以进后昆。不任欢庆。某无似之者。何承先驰上人远离鹫岭深入洞山。得得驰书叙其法乳。过沐周勤仰荷弗已。复拈拄杖召大众云。实谓虽与我同条生不与我同条死。阿喇喇。也大奇。算来彼此丈夫儿。睡则同床各自梦。古今此理少人知。少人知。付先驰。传归鹫岭。分明举向师。箬庵问禅师玉林和尚书至上堂。只羽翔天半。双眉亦暂舒。寒风吹凛冽。喜得故人书。大众。且道书中说甚么。便下座。

　　嗣法师遗书至提纲

　　圆悟勤禅师闻五祖讣上堂。大庾岭头笑却成哭。崇宁门下哭却成笑。何故。吃泉水。贵地脉。且要正眼流通宗风不堕。所谓无常生死法。与我不相干。若能如是见。不用哭苍天。既不用哭苍天。如何通信。请大众拈香。两彩一赛。下座。
　　龙门远禅师五祖演和尚迁化遗书至上堂。昨朝六月二十六。无角铁牛生四足。哮吼一声人未知。撼动天关并地轴。只履又西归。唱罢胡家曲。可怜末后太分明。无限清声徧溪谷。我先师出世四十余年。於舒靳二郡四坐巨剎。垂慈苦口接物利生未尝少暇。於二十五日早升座告众。至晚净发归方丈。二十六日早安然长往。自始及末从初至终。尽善尽美。真善知识。清远忝承提训。痛伤可量。古人道。将此深心奉尘剎。是则名为报佛恩。昔日大梅迁化上堂。闻鼯鼠声乃云。即此物。非他物。汝善护持。吾当逝矣。我先师上堂告众云。富嫌千口少。贫恨一身多。以今校古。丝毫无差。诸人还知大梅东山二老子去处么。若知得。则不辜负先师。若也未知。有寒暑兮促人寿。有鬼神兮妬人福。下座。

　　嗣法师遗书至举哀拈香法语

　　大慧杲禅师为圆悟和尚举哀拈香指真云。者老和尚一生多口搅扰丛林。近闻已在蜀中迁化了也。且喜天下太平。云门昔年虽曾亲近。要且不闻他说着个元字脚。所以今日作一分供养。点一盏茶。烧此一炷香熏他鼻孔。即非报德酬恩。只要辱他则个。召大众云。既不闻他说个元字脚。又无恩德可报。何故特地作者一场笑具。还委悉么。冤有头债有主。偶因失脚倒地。至今怨入骨髓。遂烧香。
　　虎丘隆禅师为圆悟和尚举哀云。释迦已灭。弥勒未生。正当今日。流通佛祖正脉。委在我圆悟禅师大和尚。直得七据宝剎。统三界以为家。四海驰声。作群生之眼目。不谓法幢摧折佛日掩光。后学无闻丛林失所。虽然如是。尽落今时。何故。岂不见道。净法界身本无出没。既无出没。师今不死。我何疑惑。大众。既然不死。还知圜悟老人落处么。若也知得落处。不劳指注。傥或未然。仰师之道地久天长。却请真前大家烧香。复指真云。见么。拘尸城畔当时大事曾兴濯锦江头。此时还循旧辙放光现瑞摄化归真。法海珠沉人天眼灭。虽然如是。恁么中有不恁么。不恁么中却恁么。便见无生死中示有生死。无去来中而示有去来。虽然。要且无生死去来之相。故我圜悟禅师大和尚禅河渺邈津济无穷。名动至尊道满天下。且能事已毕只履西归稳坐家堂。末后一句作么生道。诸人若向者里道得。圆悟老人犹在。若不然者。与诸人道去也。良久却顾侍者云。道什么。遂举哀。
　　我庵无禅师寂照和尚遗书至举哀拈香。妙喜五传最光焰。寂照一代甘露门。等闲触着肝脑裂。氷霜忽作阳春温。我思打失鼻孔日。是何气息今犹存。天风北来岁云暮。掣电讨甚空中痕。
　　疎山性禅师全室和尚讣音至举哀拈香。三十三天天子死。尽有哀情。北郁单越人死。尽发欢声。有哀有喜总属爱憎。衲僧去就似火烧氷。还知先师入何地狱出何类行。有等便道。今日不灭昔日不生。且道疎山逆子如何报孝。以手搥胸云。波旬休息。天下太平。复举哀云。苍天苍天。

　　二亲遗书至提纲

　　荷泽会禅师一日乡信至报二亲亡。师上堂。自白槌曰。父母俱丧。请大众念摩诃般若。众才集。师复打槌曰。劳烦大众。

　　归省受业提纲

　　古灵赞禅师参百丈回受业。业师集众请升座。师举百丈示众云。灵光独耀逈脱根尘。体露真常不拘文字。心性无染本自圆成。但离妄缘即如如佛。受业师於言下有省。
　　大慧杲禅师归受业众请小参。山僧昔为童子时。一念知道出家好。却因脱白此伽蓝。今日重来称长老。兵戈之后亡者多。现前耆宿喜无恼。以尊就卑离我人。咸请举扬无上道。后生当发猛勇心。四海求师宜拨草。径山奉劝语不虚。辨口维摩须靠倒。
　　疎山性禅师归溧阳弘溪受业众请升堂。击拂子云。还有识得先师面皮厚薄者么。既无。看山僧追风捕影去也。桑梓南徐金坛县得业丹阳大圣院。本是一个无事人。刚要参禅求正见。幼年行脚到天目。师子岩前亲中毒。诸方历罢便归来。自云平生志愿足。兰若高栖弘溪口。傲雪披霜岁长久。栽田博饭效古风。始终不落他人后。守株待兔五十年。一味担板少人缘。狭路相逢李百八。买帽相头宿世冤。八十六年世缘尽。东涌西没那伽定。当头一句孰与评。坐断乾坤无少剩。思量解笑不解哭。断弦谁把鸾胶续。荆棘林中示要津。无影树下吟风曲。岂如寂灭自了汉。须把真灯烛幽暗。苦海无边愿再来。重整中峰旧公案。复举南泉为马祖斋次问众云。若道今日先师来。以何凭据。若道不来。又是佛法无灵。验时洞山在座下出云有伴即来。师云。古人即不问。且道先师今日来不来。良久自代云。新疎山髫齓时相见。复顾大众云。委悉么。拈拄杖敲香卓喝一喝云。先师来也。便下座。

　　列祖提纲录卷第二十
　　列祖提纲录卷第二十一

　　　　武林十八涧理安禅寺住持娄东行悦集

　　受请升座拈衣法语

　　杨岐会禅师九峰受疏。拈衣示众云。会么。若也不会。今日无端走入水牯牛队里去也。还知么。筠阳九曲。萍实杨岐。
　　保宁勇禅师在蒋山受小疏。僧呈法衣。师提起身上袈裟云。大众。且道者个是那个是。若道者个是。争柰那个何。若道那个是。争柰者个何。却顾众云。如今不免对大众前改头换面捻一放一去也。便卸袈裟披法衣。
　　五祖演禅师白云受帖。举法衣云。既是大庾岭头提不起。为什么却在者里。且道者里底是那里底是。乃云。携瓶自汲清凉水。却着袈裟作主人。便披。
　　圆悟勤禅师照觉受请。举法衣云。古人事不获已。挂弊垢衣。如今推免不下。入者群队去也。大庾岭头藏不得。如今也要大家知。
　　太平懃禅师受请日。五祖付法衣。师受而捧以示众曰。昔释迦文佛以丈六金襕袈裟披千尺弥勒佛身。佛身不长袈裟不短。会么。即此样。无他样。

　　拈勅黄法语

　　圆悟勤禅师在蒋山受勅。拈起示众云。大众。见么。龙飞凤舞降自九重。佛祖纲宗尽在里许。却请维那对众宣读。
　　住金山。师在乾明受勅。拈起示众云。见么。拈时十日并照。举处千界光辉。九重天上降来。宰辅手中亲付。更不敢囊藏被盖。请僧正一为敷宣。
　　住云居师在金山受札次日勅下。拈勅示众云。九重城里亲宣赐。一道神光烁太虚。胜义谛中真胜义。千华丛里绽芙蕖。一举便知。多少省力。苟或未然。更请宣过。
　　大慧杲禅师再住径山。於育王受请。拈勅黄示众云。达磨不来东土。二祖不往西天。人人常光现前。个个壁立万仞。且道者个从甚么处得来。若知来处。受用无穷。其或未然。却请维那分明宣过。也要大家知有。
　　长翁净禅师奉勅升住天童。捧勅黄示众曰。云开九天。呈起曰。看彩凤衔出。且道如何委悉。急急如律令。勅。
　　密庵杰禅师住径山。师在华藏受请。捧勅黄示众云。凤阙颁宣。群生耸耳。当阳拈出。匝地普天。唤回枯木龙吟。别是一壶春色。若也见得。皇恩佛恩一时报毕。其或未然。却请维那分明宣过。
　　住灵隐。师在径山受请。捧勅黄示众云。九重天上降来。善法堂前拈出。明如杲日。宽若太虚。光扬佛祖家风。流通正法眼藏。恁么见得。堪报不报之恩。其或未然。维那分明道破。

　　拈护法疏法语

　　五祖演禅师四面山授疏。示众云。兵随印转。将逐符行。请对尊官。分明剖露。
　　住东山。师在海会受请。拈疏示众云。八十翁翁辊绣球。遂付维那。
　　圆悟勤禅师住金山受勅后。次拈疏云。毫端宝剎阃外威权。有卷有舒有照有用。字字珠回玉转。一一草偃风行。虽然文彩已彰。更请重新拈出。
　　应庵华禅师妙严受请。判府左司度疏。师拈示众云。此是判府左司两手分付。谓之无尽藏顶王三昧。言言见谛句句朝宗。若也知得。更不重说偈言。若也未知。輙烦僧官对众宣读。
　　密庵杰禅师受请。拈疏云。诸佛说不到处。祖师提不起时。结角罗纹语言三昧尽从个里流出。辉腾今古不堕断常。欲令四众共知。何妨重为说破。
　　拈疏云。黄面老子二千年前灵山会上付嘱国王大臣一则语。流布天上人间绵绵不坠。有眼者见有耳者闻。闻见既通。塞却耳根更须谛听。
　　元叟端禅师檀越疏。孤峰顶上。天不知地不管。因甚被者个勾引出来。过去阿僧祇劫与合府豪俊同修无上佛果菩提。
　　住凤山。在径山楞伽室受请。拈院疏。此是宣政诸官当面所付。谓之金刚秘密三昧。魔外以之殄除。正宗以之光显。

　　拈公帖法语

　　五祖演禅师白云受帖。拈起示众云。大众。只恁么会得。埋没宗风。过犯不小。幸有现成公案。请维那对众宣读。
　　住海会。师在太平受帖。拈起示众云。恁么会去。早是钝汉。何也。若凭说。五千四十八卷岂不是说。若不凭说。又如何辨白。请维那分明拈出。
　　圆悟勤禅师住崇宁。在昭觉初受六祖请。拈帖示众云。幸自无事。须要个护身符子作么。然祸不入慎家之门。且作么生断者公案。会么。兵随印转。请维那剖露。
　　住夹山。师在天宁受请。拈帖示众云。百草头上荐取。争如个里承当。既然符到奉行。岂可当炉避火。若也见得。坐断一切人舌头。苟或未然。却请维那剖露。
　　住道林。师在夹山受请。拈帖示众云。大众。湖外有知音。千里通消息。透出威音王。谁解知端的。还知么。个里辨取。苟或未然。却对众宣过。
　　密庵杰禅师在褒禅受华藏请。拈帖云。三回两度推不去。今日依前把不住。不是时节因缘。亦非人情之故。既然如是。因甚么撞头磕脑。不见道。顺是菩提。

　　指座法语

　　五祖演禅师白云受帖。指法座。象王回。狮子步。侬家看着双眉聚。然虽如是。事到如斯难为辞让。但有路可上。更高人也行。
　　海会受请。指法座云。少间向上头。撒沙撒土去也。
　　真净文禅师洞山受请。宣帖罢乃云。大众。诸佛出兴於世。总祇赴个时节。且道贫道今日赴个什么时节。指法座召大众云。今古应无坠。分明在目前。
　　圆悟勤禅师昭觉初受六祖请。指法座云。尽十方都是个宝华王座。长在里许。又何须特地。车不横推。理无曲断。
　　箬庵问禅师住金山。在夹山受请。指法座云。借座灯王。衲僧掩彩。更上一层楼。通身得自在。一着高一着。一步阔一步。莫怪渠侬向上行。他家自有通霄路。

　　登座垂语

　　五祖演禅师太平受帖升座云。祖令当行。十方坐断。其中莫有不惜性命者么。出来与老僧相见。
　　圆悟勤禅师受请升座云。蜗牛角上三千界。云月溪山共一家。既尔业缘无避处。不如随分纳些些。一不做二不休。还有共相建立底么。
　　受夹山请升座示众云。钩头有饵。句里无私。已泛扁舟。放行纶线。还有冲浪锦鳞么。
　　受道林请升座。数载碧岩藏拙讷。幽深颇惬再南心。业缘苦死相驱逼。随顺还须过道林。二途俱不涉底出来道看。

　　受请升座提纲

　　保宁勇禅师在蒋山受小疏升座云。夫参学人直须具顶门上眼。超世英雄於一切人天众前震法雷击法鼓。藏锋露刃掣鼓夺旗。吼狮子音作大佛事。若能如是方有些子丈夫之气。山僧今日不惜眉毛入泥入水去也。我佛世尊为一大事因缘故出现於世。敢问诸德作么生是一大事。良久云。五千余卷诠不尽。三世诸佛赞不及。今古祖师提不起。还委悉么。若委悉。不动步超释迦越弥勒。又何必更命山僧向诸德前鼓两片皮压良为贱。然虽如是。不许夜行刚把火。直须当道与人看。乃云。炉冶钳锤枉用工。吹毛何必在磨砻。灵光昨夜辉牛斗。坐致升平宇宙中。久立。
　　受帖日升座。明珠历掌。别者还稀。宝镜当台。何人鉴照。锋前一路截断众流。言下千差随波逐浪。所以展则大千俱徧。不展则丝发不存。与么语话犹是化门之说。且道不落化门一句作么生道。道泰不传天子令。时清休唱太平歌。谢了又云。千峰壁立滑於苔。不惜眉毛露出来。直下早逾千万里。那堪此处更徘徊。喝一喝下座。
　　真净文禅师在洞山受圣寿请升座。问答毕乃云。更有问话者么。良久乃喝云。昔日大觉世尊起道树诣鹿苑。为五比丘转四谛法轮。唯憍陈如最初悟道。贫道今日向新丰洞里只转个拄杖子。遂拈拄杖向禅床左畔云。还有最初悟道底么。良久云。可谓丈夫自有冲天志。不向如来行处行。喝一喝下座。
　　五祖演禅师在白云受请升座。秋风飒飒。玉露垂珠。水碧山青。蛩吟蝉噪。圆通门大启。文殊普贤穿过汝诸人鼻孔。自是汝诸人当面讳却。复云。诸佛不出世。四十九年说。未审说个什么。祖师不西来。少林有妙诀。殃及子孙至今分疎不下。更说什么妙诀。若人识祖佛。当处便超越。超越与未超越则且置。你道祖佛即今在什么处。若无人道得。山僧不惜眉毛与汝诸人拈出。拍禅床一下。
　　师在太平受请升座。法不孤起仗境方生。明镜当台好丑自现。久参上土言下知归。晚学初机当须子细。是以古人道。法无去来无转动者。輙成山颂举似大众。触目光明处处新。其中那个辨疎亲。祇园枝上千花秀。一度芬芳一度春。
　　师在海会受请升座。三处住持只者滋味。者回冤家难为回避。白莲峰鼻孔。海会山出气。
　　雪窦显禅师在翠峰受疏日。洞庭檀越与明州专使相争纭纭不已。师乃升座。普告大众。不须作闹事在。况僧家也无固无必。住则孤鹤冷翘松顶。去则片云忽过人间。应非彼此殊源动静乖趣。今与诸人评议。念三二年洞庭晦迹。承四远信心恩顾。栖众方谐。旧辙藏教复乃新归。岂可知感顿忘。遽致前迈。诚为不可。而又四明太守星驰。介使辎重俄临。既已跋涉数州迢递千里投诚。苦逼一至於斯。进退审详不能自决。敢问大众。住翠峰好往雪窦好。於时众僧高声云往雪窦好。师乃顾谓洞庭诸檀越云。不用为讶。宜各知时。且佛法委自王臣。兼住持亦以缘断。在彼在此本无间然。希披疏文以塞来命。便下座。
　　圆悟勤禅师住崇宁。师在昭觉初受六祖请升座。一向目视云霄壁立千仞则孤负诸圣。一向拖泥涉水灰头土面则埋没自己。如今恁么也得不恁么也得。且贵正眼流通。还委悉么。直饶高步毗卢顶。不禀释迦文。婢视声闻奴呼菩萨底来。也须亡锋结舌。自余故是出头不得。所以道三世诸佛只言自知。历代祖师全提不起。一大藏教诠注不及。明眼衲僧自救不了。若据本分草料。犹是节外生枝。不涉化门一句作么生道。阵云横海上。拔剑搅龙门。下座。
　　住夹山。师在天宁受请升座。目前无异草。徧界绝遮栏。域中日月斩新方外。乾坤独露。直得龙天释梵动地雨华。妙德空生目瞪口呿。行棒行喝拈向一边。云月溪山放过一着。一处透脱千处百处该通。一机洞明千机万机圆转。碧岩不离此处。此处不离碧岩。摄大千於毫端。融芥尘於剎海。衔华鸟过。抱子猿归。湛寂凝然应真不借则且置。只如无阴阳地上成得个甚么边事。万卉正资和气力。碧岩先发一枝春。复举马大师问药山。子在此许多时。本分事作么生。山云。皮肤脱落尽。唯有一真实。祖云。据汝所见。可谓协於心体而布四肢。何不将三条篾束取肚皮随处住山去。山云。某甲何人。敢言住山。祖云。不然。未有常行而不住。未有常住而不行。欲益无所益。欲为无所为。宜作舟航。由是住山。师云。大众。古人得意之后不忘利生。直入深山提持宗要。山僧暗昧岂敢仰攀。如是则更不用篾束肚皮。却有个折脚铛子与方来共守寂寥。若信得及。不在忉忉。或未谙详。听取个末后句。高峰突兀倚天门。青嶂虚闲可垛跟。折脚铛儿幸然在。不妨携去隐深云。虽然如是。也须是大家出一只手始得。且道毕竟如何。妙舞应须夸徧拍。三台须要大家摧。
　　住金山。师在高邮乾明受勅升座。大道无背面。真机有卷舒。撮大地如陶家轮。运大千向针锋上。犹未是寰中正令阃外全威。所以万国仰瞻同归舜日。灵光一道共照皇家。重兴佛祖道场。追还普天宝所。正令全提主宾同用。山僧今日得奉一人圣诏。傍资宰辅威权。共建法幢竖立宗旨。杨子江心滔天辊浪。妙峰孤顶舒卷闲云。是处着眼不前。顶[宁*页]正令全现。若是个同得同用同杀同活底。共一眼见共一耳闻。同一口宣同一音演。更无异缘亦无异见。说什么九十六种二十五有。正要当头辨取。一时列在下风。且如今日应时应节事作么生道。一句逈超今古格。万年仰祝圣明天。
　　住南康军云居真如禅院。师於建炎丁未岁十一月初六日在镇江浮玉山受札子召赴行朝。至十七日朝见登对移刻。奉勅住云居。次日勅下时。两府并禁从就雍熙寺请师升座。祇受勅文。师云。提金刚正眼。阐向上宗乘。报不报之恩。能难能之事。运临济金刚王宝剑。喝下全彰。用德山山形拄杖子。觌面分付。是则全是。见则全见。不落凡圣阶梯。直下顿彰己见。既遇明眼作证。又逢圣世昌时。不敢被盖囊藏。直下分明举似。遂拈拄杖示众云。岂不见僧辞归宗。宗问什么处去。僧云诸方参五味禅去。宗云我此间只有一味禅。僧云如何是和尚一味禅。宗便打。黄檗闻之云。马大师出八十四人善知识。问着一个个屙辘辘地。只有归宗犹较些子。师云。归宗和尚束虚空为个杖子。向千圣顶[宁*页]上全提。镕瓶盘钗钏作一金。搅酥酪醍醐为一味。若不得黄檗明辨端倪。洎险劳而无功。虽然如是。有条攀条无条攀例。今日对诸人面前分明拈出。还相委悉么。朝击三千暮八百。煅烹佛祖只凭伊。复举黄檗和尚示众云。汝等诸人尽是不着便底。恁么作略何处有今日也。还知大唐国里无禅师么。僧云只如诸方匡徒领众又作么生。檗云不道无禅只道无师。师云。黄檗老汉能区能别能拣能择。擒虎兕定龙蛇即不无。要且只明得当时事。殊不知彼一时此一时。若是山僧即不然。汝等诸人尽是英灵豪杰底。恁么举止须信有奇特事。还知大宋国里有禅师么。且道禅师即今在什么处。如今回避不及。不免露个面目去也。乃云。亲蒙金口赐师名。优钵罗花火里生。圆悟如来无上见。讴歌鼓腹乐升平。
　　应庵华禅师受妙严请升座。宝剑挥空。乾坤失色。掀翻是非窠窟。截断生死根株。有佛处不得住。地久天长。无佛处急走过。河清海晏。三千里外一句全提。更无丝毫渗漏。堪与佛祖为师。作个人天榜样。正恁么时。转凡成圣一句作么生道。委悉么。万古碧潭空界月。再三捞摝始应知。
　　师受天童请上堂。去年十一月。笑别下锺阜。今年九月中。行见朝天路。去住既无心。动静非取与。平生安乐法。此意同谁语。四明昔尝到。诸剎皆可数。山川气象雄。麟凤栖迟处。今思昔日游。岁月二纪许。岂谓临晚景。侯伯重相顾。开缄读来书。丁宁见毫楮。姑苏二千石。眼高照天宇。我昔昧平生。今见开心腑。欣然乐与行。方鸣集众鼓。先师未了底。今日应须去。敢问诸人。如何是先师未了底。蓦拈拄杖卓一卓喝一喝下座。
　　密庵杰禅师住乌巨就本院受请升座。适来未鸣鼓已前唤作杰上座。而今升座已后唤作乌巨长老。骤尔更其名易其号。披毛戴角拖犁拽耙。向异类中头出头没。既然业债难逃。只得欢喜忍受。恁么见得彻去。新长老出世事毕。其或未然。杰上座今日失利。复举三圣道。我逢人则出。出则不为人。兴化道。我逢人则不出。出则便为人。后来白云和尚拈云。二尊宿各有一处打得着。且道那个在前那个在后。师召大众云。白云端和尚错下名言。殊不知二尊宿前不至村后不迭店。直至於今翻成话霸。何故。字经三写乌焉成马。下座。
　　师在华藏受径山勅升座。至化无私大千普应。皇恩广被岩谷生春。雷动风行龙骧虎骤。无量殊胜并集。恒沙妙义全彰。不历化城直登宝所。宝所既至。遇缘即宗。法随法行。法幢随处建立。移身换步物我一如。各各不相知。法法不相到。且全身奉重一句作么生道。良久云。天上有星皆拱北。人间无水不朝东。
　　师住径山受灵隐勅升座。一处通。千处百处一时通。一处透。千处百处一时透。如开武库错落交辉。又如大火聚觑着燎却面门。如是则居方则方遇圆则圆。拈一茎草作丈六金身。拈丈六金身作一茎草。坐断情尘意想。不落见闻觉知。敲唱俱行十虚通畅。且移身换步一句作么生道。熏风生阃外。白日绕须弥。
　　师在平江元知府庵受天童请上堂。举应庵和尚受天童请日偈毕。乃云。山僧亦有一偈举似大众。去年八月间。得旨与安闲。摆脱水云性。纵步到阳山。元宅诸子弟。忻然力追攀。庵居三个月。开怀宇宙宽。忽接四明信。来书意盘桓。天童虚法席。使君语犹端。迢迢遣专使。不问路行难。山僧临晚景。不敢自相瞒。槌鼓乐与行。四众亦忻欢。先师未了底。应是起波澜。敢问大众。如何是先师未了底。一回饮水一回噎。临济德山俱汗颜。
　　东山空禅师受雪峰请上堂。俊快底点着便行。痴钝底推挽不动。便行则人人欢喜。不动则个个生嫌。山僧而今转此痴钝为俊快去也。弹指一下曰。从前推挽不出而今出。从前有院不住而今住。从前嫌佛不做而今做。从前嫌法不说而今说。出不出住不住即且置。敢问诸人。做底是什么佛。空王佛邪。燃灯佛邪。释迦佛邪。弥勒佛邪。说底又是什么法。根本法邪。无生法邪。世间法邪。出世间法邪。众中莫有道得底么。若道得。山僧出世事毕。如或未然。逢人不得错举。喝一喝下座。
　　德山琼禅师受请日上堂。作家捞笼不肯住。呼唤不回头。为甚么。从东过西。自代曰。后五日看。
　　天童交禅师受请日上堂。咄哉黄面老。佛法付王臣。林下无心客。官差逼杀人。莫有知心底为我免得么。若无。不免将错就错。便下座。
　　宝寿德禅师冬日在南华受请。示众曰。新冬新宝寿。言是旧时言。若会西来意。波斯上舶船。
　　牧庵忠禅师枢密柳公仲古镇长沙以法轮起师从於众望。师掉头不顾。复以胜业虚席必欲迎。致檄诸禅劝请。师闻而宵遁。追踪至定明兰若。挝鼓于堂。致师于座。缁素罗拜踰时不已。师慨然说偈曰。咄哉黄面老。将法付王臣。林下无心客。官差逼杀人。昔闻其言。今见其事。便下座。
　　箬庵问禅师在竹林受金山龙游禅寺请升座。宗乘一唱。三藏绝诠。亘古亘今。轮槌不动。风行草偃。水到渠成。自然时节因缘。满目全彰殊胜。同杀同活同纵同夺。同照同用同主同宾。提持向上玄猷。共展衲僧巴鼻。有意气时添意气。增些子不得。不风流处也风流。减些子不得。增不得处减些子。减不得处增些子。便见法随法行。法幢随处建立。如盲龟值木。如香象渡河。波浪滔天全身出没。截流而过深浅随宜。杨子江心扬化日。妙高峰顶露针锥。何曾略假外求。只在竿头进步。正当恁么时。兵随印转将逐符行。节拍相资作么生道。九万里鹏才展翼。三千年鹤便翱翔。复偈云。满院竹风关不住。一声长笛到江闻。弘恢佛祖机前令。偏向洪波浪里行。
　　受漏泽请升座。师接疏云。一言未启千里同风。欲得锦上添花。要须向人天众前分明剖露。大众。委么。不可道兵随印转将逐符行。不可道一朝权在手便把令全施。须知有向上一窍始得。且作么生是向上一窍。昔日灵鹫山中亲付饮光以及国王王子大臣广令弘护。传示将来。毋使断绝。即今大司空岂翁居士同大护法当道尊官一郡绅衿合词端启。重开古寺建立道场。即此一会何异灵山。既然今古无差。便乃声和响顺。千峰顶上兴慈。不妨十字街头垂手。十字街头垂手。要见千峰顶上兴慈。大众。委么。乃竖拂子云。鹤有九霄难翥翼。马无千里谩追风。久立珍重。

　　更受请提纲

　　保宁勇禅师再受保宁帖上堂。拍手三下。指口摇手三下。下座。
　　大慧杲禅师在育王再受径山勅升座。善法堂前瑞气新。天书来自九重城。惟凭一句无私语。上祝吾皇亿万春。

　　受请当晚小参提纲

　　真净文禅师在洞山受请。当晚小参。新丰古洞万迭争攒。悟本真宗千林竞簇。古今胜地佛事常兴。所以昔日悟本大师有时提唱云。惟有佛菩提。是真归仗处。复喝一喝云。犹有者个去就在。诸德。祇如大师道。犹作者个去就在。且道意作么生。还知落处么。丛林中多有商量者。有底道闻佛闻法似生冤家。况更有归仗处。故遭悟本大师检点。有底道悟本祇要人休歇去。有底道悟本祇见锥头利不见凿头方。似与么匹配。又何曾梦见他古人。既不如是。又且如何。诸德。此个事大须子细不可粗心。一等参禅穷教到底。宗门中千差万别隐显殊途。惟大智方明。降兹已往莫测涯际。而今多是抱不哭孩儿。打净洁球子。把缆放船。抱桥柱澡洗。彼此丈夫阿谁无分。若便明去。驱耕夫之牛夺饥人之食。入火不烧入水不溺。於一切处不留一切处。或就灵光独耀烜赫殊分。可谓荡荡乎落落乎。张起济岸帆。拨动渡人舟。於生死海内白浪堆中。出没去来逍遥自在。乃喝云。从他谤。任他非。雨中兼箬笠蓑衣。而今暂别海门月。携鱼且向市廛归。下座。
　　五祖演禅师受东山请。当晚小参。一则三。三则七。牧羊堤畔女贞花。拒马河边望夫石。石击尺。赤土画簸箕。从教眼搭痴。复云。淮甸三十载。今作老黄梅。好事明明说。从教鸭听雷。
　　明觉显禅师受雪窦请。当晚小参。诸仁者。未有常行而不住。未有常住而不行。古之今之各有攸往。且如兹院僻处一隅。若非念报佛恩。无以四来居此。恐山僧进发之后法席空虚。今命素公开士接续住持。幸冀众慈同心劝请。
　　圆悟禅师高邮乾明受勅住金山龙游。当晚小参。祖师心印状似铁牛之机。诸佛密语正如击涂毒鼓。未拟议前先蹉过。才思量处隔千山。须要眼似流星心如铁石。所以从上来提持向上纲宗。只有三句。有时咬去。有时咬住。有时一向不去。有时一向不住。明眼汉。没窠臼。若论战也个个力在转处。却物为上。逐物为下。要须把断凡圣路头不立毫末。然后举一毫毛尽无边香水海。七达八通。说一句子穷龙宫。盈海藏。此犹是极则之谈。未是衲僧巴鼻。若论衲僧受用。直饶棒如雨点喝似雷奔。列千圣下风。立毗卢顶上。击石火闪电光。俊鹞俊鹰也赶他不及。要须正一切知见。发明大解脱。无不历落无不透脱。则在天同天在地同地。物同物我同我。证一切智。明一切道。无处不通容。无机不圆证。正当恁么时。诸人各各返照自己分上。曾移易一丝毫许么。所谓十世圆融十分成就。且道不落机缘一句作么生道。觌面要须宗正眼。临机截断圣凡踪。

　　辞众提纲

　　白云端禅师受法华请。辞众上堂。佛身充满於法界。普现一切群生前。随缘赴感靡不周。而常处此菩提座。大众。作么生说个随缘赴感底道理。祇於一弹指间尽大地含生根机一时应得周足。而未尝动着一毫头。便且唤作随缘赴感而常处此座。祇如山僧此者受法华请。相次与大众相别。去宿松县里开堂了方归院去。且道还离此座也无。若道离。则世谛流布。若道不离。作么生见得个不离底事。莫是无边剎境自他不隔於毫端。十世古今始终不离於当念么。又莫是一切无心一时自遍么。若恁么。正是掉棒打月。到者里直须悟始得。悟后更须遇人始得。汝道既悟了便休。又何必更须遇人。若悟了遇人底。当垂手方便之时。着着自有出身之路。不瞎却学者眼。若祇悟得乾萝卜头底。不惟瞎却学者眼。兼自己动便先自犯锋伤手。汝看我杨岐先师问慈明师翁道。幽鸟语喃喃。辞云入乱峰时如何。答云。我行荒草里。汝又入深村。进云官不容针更借一问。师翁便喝。进云好喝。师翁又喝。先师亦喝。师翁乃连喝两喝。先师遂礼拜。大众。须知悟了遇人者。向十字街头与人相逢。却在千峰顶上握手。向千峰顶上相逢。却在十字街头握手。所以山僧尝有颂云。他人住处我不住。他人行处我不行。不是与人难共聚。大都缁素要分明。山僧此者临行。解开布袋头一时撒在诸人面前了也。有眼者莫错怪好。珍重。
　　真净文禅师在筠州九峰受归宗请。晚参上堂辞众。举拂子云。昔日世尊拈花迦叶微笑。今夜归宗举拂大众寂然。为复寂然者是微笑者是。是又是个什么。只如归宗举拂与世尊拈花是同是别。若言同。法无同相。若言别。岂有两般。久参先德闻举便了。后进初机却须子细。良久云。法法总归宗。临机要变通。灵源明妙处。平等主人翁。
　　明觉显禅师辞翠峰上堂。山僧斯者。抑狥彼请。难可稽留。束装告行。但多攀感。况住持久烦勤旧。备认岁寒。希各务道专孜以副诚祝。其有参随高士。动逾千里俯近百僧。忽斋粥疏遗。船车隘窄。冀相回互。禅悦自贻。则佛国徧游亦不为远。何以。诸禅德。去来不以象故无器而不形。动静不以心故无感而不应。然则心生於有心。象出於有象。象非我出。故金石流而不焦。形非我生。故日用而不勤。纭纭自彼。於我何为。请诸人高挂征帆。不胜珍重。
　　元叟端禅师受杭州路中天竺寺请。辞众上堂。我昔来禺泉。四年八个月。打鼓弄猢狲。日夜不知歇。朝廷公道开。分条遇明哲。拯毙除贪婪。搜贤选英杰。胡为天竺峰。而乃付愚拙。差官逼杀人。不容更分说。束包登前途。聊与众人别。千岁禅岩跳上天。六月火云飞瑞雪。
　　呆庵庄禅师应高僧选。辞众上堂。我来云中居。五载如转烛。所乐在妄缘。心心自知是。虚名不可逃。驿书到空谷。笑看折脚铛。委置凭谁续。摩挲七尺藤。光漆耀人目。用舍各有时。去住拘何束。珍重同道流。共唱清平曲。蓦拈拄杖召大众云。且道清平曲是甚腔调。喝一喝下座。
　　愚庵及禅师赴径山。别众上堂。备员南宕恰三年。又向凌霄阐化权。了却先师旧公案。饥来吃饭困来眠。且先师公案作么生了。拍禅床下座。

　　名德头首受请借座升座(住持先为引座提纲)

　　白云端禅师演首座受四面请。师上堂云。年年秋暑甚如初。何事清凉特有余。尽是当人心地感。不虚把手在龙舒。且道把手一句作么生道。良久云。行到水穷处。坐看云起时。
　　保宁勇禅师寿宁长老进发上堂。曹溪一宿也大无端。黄檗三顿递相钝置。蒲团禅板屈抑当人。索火来烧犹较些子。保宁今日别无相送。寿宁长老拈拄杖云。祇有一条黑漆拄杖。更不囊藏。向大众前两手分付。掷杖下座。
　　圆悟勤禅师报宁民和尚受帖上堂。一向孤峰独宿目视云霄。虽则不埋没宗风。无乃太高生。一向十字路口土面灰头利物应机。虽则埋没自己。无乃太屈辱生。况明悟之士顶门具眼。肘下有符。出没卷舒得大自在。动若行云。止犹谷神。可以或孤峰独宿。不得土面灰头。或土面灰头。不得孤峰独宿。恁么中有不恁么。不恁么中却有恁么。且应时应节一句作么生道。良久云。瑞气逢嘉运。灵苗触处春。
　　应庵华禅师隆报觉长老受请上堂。云。无上法王有大陀罗尼门名为圆觉。流出一切清净真如菩提涅盘。蓦拈拄杖卓一卓云。普请向者里入。闻声悟道。见色明心。观音菩萨将钱买胡饼。放下元来是个馒头。又拈拄杖卓一卓云。若向者里入。瞎却人眼。不向者里入。又向什么处入。伶俐汉一拨便转。更须知有出身一路。敢问大众。作么生是出身一路。又卓一卓云。举头天外看。谁是我般人。
　　梦庵信禅师丹阳邵安抚远将书帖就庵请竦禅人住孝感功德院。因为引座。徧探虎穴须是英灵。独摘骊珠岂无奇杰。既操如是之志。必应如是之求。且道如是之事又作么生用。知音千里远相嘱。为我拈来与众看。
　　临安府南荡庆善专使来就庵请坚禅人住持。因为引座。钱塘澣漫连渤澥。抛饵垂纶难草草。莫学空船载月归。深入烟波为寻讨。鲲鲸早晚如上钩。不枉随波同混流。百丈山前成底事。先将渔笛上扁舟。乃左右顾视云。幸有知音。便将拈出。
　　肯堂充禅师因元庵和尚受智者请。引座。南山有个老魔王。炯炯双眸放电光。口似血盆呵佛祖。牙如剑树骂诸方。几度业风吹不动。吹得动云黄山畔。与嵩头陀傅大士。一火破落户。依旧孟八郎。赚他无限痴男女。开眼堂堂入镬汤。忽有个衲僧出来道。既是善知识。为甚么赚人入镬汤。只向他道。非公境界。
　　楚石琦禅师了庵和尚赴灵岩进发上堂。三圣道。我逢人即出。出即不为人。兴化道。我逢人即不出。出即便为人。你看他临济儿孙如水银落地相似。大底大圆小底小圆。卒讨他头鼻不着。新灵岩和尚权衡佛祖镕锻圣凡。为四海禅流扫诸方露布。洞庭湖上竖起金刚幢。智积山中豁开正法眼。毕竟凭个什么。拈拄杖卓一下下座。
　　元叟端禅师为明州新瑞岩前山和尚引座。控佛祖大机。定乾坤正眼。从上以来。据曲录木如恒河沙。鞠其指归直是万中无一。所以道。譬如琴瑟箜篌琵琶虽有妙音。若无妙指终不能发。击拂子。十二峰前月如剪。清光千里共依依。
　　为旌忠了堂和尚引座。开莲华於腊月。落氷片於炎天。疏正脉之渊源。碎邪师之窠臼。寒木在握兮全机可笑。秋水横按兮半提可灭。使八极顶目者不自争衡。将见斯人兮驾驭昂蘖。击拂子云。丛林在处今寥落。听取西山第二禅。
　　愚庵及禅师衍书记赴普庆上堂。欲识佛性义。当观时节因缘。岂不见马祖问药山。子近日见处作么生。山云皮肤脱落尽唯有一真实。祖云。子之所得。可谓协於心体布於四肢。既然如是。将三条篾束取肚皮随处住山去。山云某甲又是何人敢言住山。祖云。不然。未有长行而不住。未有长住而不行。欲益无所益。欲为无所为。宜作舟航。无久住此。马簸箕固是鰕为子屈。然则时节既至其理自彰。正与么时。且如何说个自彰底理。蓦拈拄杖召众云。来日普庆山中看取斯道。长老为一切人分明举似。卓拄杖喝一喝。
　　颜藏主赴千顷上堂。举古德道。者一片田地分付来多时也。我立地待你构去。法眼道。者一片田地分付来多时也。我坐地待你构去。佛果道。者一片田地分付来多时也。我今为汝当面庆赞。一即三三即一。所见不同互有得失。径山道。者一片田地分付来多时也。自是你构不着。今日分付用愚长老。赤手提持袒肩担荷。向千顷云中放两抛三深耕浅种。栽荆棘林。开三毒花。结无明果。改禾茎为粟柄。变瓦砾作黄金。直得释迦弥勒拍手喜欢。文殊普贤合掌赞叹。遵从百代典刑。振起一方丛席。卓拄杖云。要识真金火里看。棒头有眼明如日。
　　笑隐欣禅师为奉圣灭庵和尚引座。传佛心宗。不是细事。荷担大法。须得其人。所以首山风穴单丁草屋住三十年。而法道之盛过於万指千础。后来真净和尚又道。先师在黄檗众不满百。而明眼辈几半。今虽三倍当时。才一两人而已。可谓千兵易得一将难求。今日奉圣专使来请第一座住山。留之则孤彼来意。放行则此众失依。诸人还定当得么。若定当得。便见灵山会上千叶腾芳。少室峰前一枝独秀。如或未然。更听拄杖子通个消息。卓一下云。银山铁壁无回互。草偃风行得自由。复举杨岐在九峰受请。下座。九峰勤和尚把住云。且喜得个同参。岐云同参底事作么生。峰云。九峰牵犁。杨岐拽耙。岐云。正与么时。杨岐在前九峰在前。峰拟议。岐拓开云。将谓同参。元来不是。师云。杨岐九峰埙篪迭奏。今古罕闻。龙翔今日对众举扬。贵要大家知有。且道知有个什么。祖翁田地无多子。努力同心两弟兄。
　　前堂首座赴保宁请上堂。开无明华。结三毒果。魔王恶业现前。驱耕夫牛。夺饥人食。白拈手段尤高。所以百丈再参。马祖震威一喝。直得三日耳聋。黄檗闻之不觉吐舌。始知大机大用不假师承。钳锤妙密属乎当人。如我仲方法弟。先师之所敬畏。顷辞海上名蓝。屈为山中表率。兹奉丞相钧命。往赴保宁之请。所谓法随法行。法幢随处建立。镕凡锻圣烹金炉。耀古腾今。打凤罗龙龟毛纲。漫天匝地。直得无路可行无门可入。山僧为汝诸人作个方便。拈拄杖掷下云。丧身失命知多少。照顾南山鳖鼻蛇。

　　列祖提纲录卷第二十一
　　列祖提纲录卷第二十二

　　　　武林十八涧理安禅寺住持娄东行悦集

　　名德受请借座升座提纲

　　杨岐会禅师在筠州九峰受杨岐请升座。问答罢。乃云更有问话者么试出众相见。杨岐今日性命在你诸人手里。一任横拖倒拽。为什么如此。大丈夫儿须是当众决择。莫背地里似水底捺葫芦相似。当众引验莫便面赤。有么有么。出来决择看。如无。杨岐失利。师才下座。九峰勤和尚把住云。今日喜遇同参。师云同参底事作么生。峰云。九峰牵犁。杨歧拽耙。师云。正当与么时。杨岐在前九峰在前。峰拟议。师拓开云。将谓是同参。元来不是。
　　云峰悦禅师在同安受翠岩请。升座云。山僧今日平地吃交了也。你等诸人还知败阙么。然官不容针。私通车马。拍禅床下座。
　　雪窦显禅师在灵隐受翠峰请。众请升座。天下绝胜之觉场。灵隐导师之广座。暂借卑僧升陟。实愧非材。岂敢於五百员衲子前提唱佛祖抑扬古今。衒耀见知耻他先作。假饶说得天雨四华地分六震。於曹溪路上一点使用不着。何以。行脚高士有把定世界函盖乾坤底眼。谁敢错悞丝毫。其知有者。必共相悉。
　　玉泉皓禅师在鹿门受大阳请。升座。某在鹿门十年。不曾饮鹿门一滴水。嚼鹿门一粒米。汝若不会。来大阳为汝说破。携拄杖下座。
　　报本存禅师在天衣受请。上堂。吴江圣寿见召住持。进退不遑。且随缘分。此皆堂头和尚提耳训育始终奖谕。若据今日。正令当行。便好一棒打杀。那堪更容立在座前。虽然如是。养子方知父慈。

　　名德受请借座当晚小参提纲

　　云峰悦禅师在同安受翠岩请。当晚小参。问答毕。乃云。莫更有作家禅客本分衲僧。何妨出来共相证据。有么。布袋里盛锥子。不出头来也大好。大凡扶竖宗乘。亦须是个人始得。若未有奔流度刃石火电光底眼睛。不劳拈出。临济大师与德山坐次。德山云今日困。济云老汉寐语作么。山拟拈棒。济便掀倒禅床。师云。奇怪。诸禅德。看此二员作家。一拶一捺略露风规。大似把手上高山。然虽如是。未免旁观者哂。且道谁是旁观者。喝一喝击禅床下座。

　　名德借座辞众提纲

　　云峰悦禅师离同安。辞众上堂。山僧道惭荒薄。德揣无堪。岂谓使命遐飞僧徒云请。此盖堂头和尚友於情深发挥道广。但励履氷之志。敢忘报德之诚。而又翠岩一行专使限近。四十余人数日之间颇多喧聒。其於感愧并集山怀。兼此者一行参随高德。既蕴成人之美。更敦克志之心。其如跋涉长途各希爱护。然出家达士以利人为己任。动若行云止犹谷神。岂有心於彼此。情系於动静者哉。既无心於彼此。亦无系於去来。所以纭纭自彼於我何为。如是则冀诸上人高横金锡。轻卷云袍。明日遂行。胡往弗利。

　　三门炷香法语(入院炷香佛事)

　　密庵杰禅师蒋山指三门。无碍解脱门。重重宝楼阁。不劳敛念。八字打开。信脚便行。自然声和响顺。若也踌躇。便见撞墙撞壁。
　　雪岩钦禅师龙兴指三门。尽大地是个院子。且道门从何入。八字打开。青天白日。
　　护圣三门。跨通方阃域。示竭世枢机。以手加额云。是阿谁。
　　仰山三门。我此泼天门户。大地一网俱收。若是祥麟瑞凤。从教戴角擎头。然虽如是。总过者边着。
　　唯庵然禅师伏龙圣寿三门。未跨龙门。脚踏实地。已跨龙门。脚踏实地。骤步云。一声霹雳风云起。
　　元叟端禅师凤山指三门。无尽藏神通门。无尽藏解脱门。今日向者里八字打开。虾蟆跳上梵天。蚯蚓蓦过东海。
　　笑隐欣禅师中天竺三门。一弹指顷。开楼阁门。黄河九曲。水出昆仑。
　　无文灿禅师荐福指三门。红藕当门。绿杨绕路。新荐福八字打开了也。者里入得。天下横行。
　　华藏指三门。无个入处。奔走杀人。有个入处。碍塞杀人。弹指一下云。重关击碎了也。入之一字甚处得来。
　　恕中愠禅师广福三门。入门一句。有甚难见。动着机关。东扇西扇。喝一喝。
　　瑞岩三门。尽大地是解脱门。把手拽不入。雪峰与么道。瑞岩不与么道。喝一喝。
　　愚庵及禅师径山指三门。天下径山。天下龙门。吐吞日月。函盖乾坤。
　　南石琇禅师光孝三门。法门广大。到者方知。红霞穿碧落。白日绕须弥。
　　万寿山门。无门法门。一超直入。逐电骅骝追莫及。
　　铁关枢禅师普载三门。大解脱门。如地普载。信步便入。了无内外。
　　石屋珙禅师指三门。豁开户牖。当轩者谁。喝一喝。
　　楚石琦禅师天宁三门。闹市门头来千去万。入寺看额能有几人。复云。是什么。便入。
　　凤山三门。东门西门南门北门。门门有路。路头在什么处。五凤楼前。
　　本觉三门。蛰户未开。龙无龙句。打破虚空。全体显露。复云。步。
　　光孝三门。无门之门。不入而入。云垂四野。水满双湖。若要天下横行。亲到一回始得。
　　了庵欲禅师开福指三门。我此法门。直出直入。中下之流。自望不及。喝一喝。
　　本觉指三门。门门有路。达者犹迷。捩转天关。是谁知有。喝一喝。
　　灵岩指三门。拨开向上关。扫荡圣凡辙。万古乾坤。一朝风月。
　　呆庵庄禅师云居指三门。大启重关。全提正令。水赴云趋。金舂玉应。
　　径山指三门。我此法门。天宽地阔。汝等诸人。於中出入。须知有向上关棙子始得。喝一喝。
　　月江印禅师育王指三门。大解脱门。八字打开了也。弹指下喝。总不消得。
　　用彰俊禅师普慈三门。百千神通门。百千妙用门。总落第二义。如何是第一义。弹指一下。
　　箬庵问禅师金山三门。玉殿琼楼。琼楼玉殿。百亿化门。门门有眼。直得八字打开。波涛泼面。到者里更须进步。大众看。便入。
　　漏泽三门。惟此一门而复狭小。但能得入地阔天宽。且作么生入。喝一喝。
　　牧云门禅师栖真三门。佛语心为宗。无门为法门。还有人入得此门者么。顾众云。蛇无头而不行。
　　兴福指三门。石桥东锁。古涧西来。佛祖门户。今古洞开。还见么。祥麟及瑞凤。尽入此山来。

　　佛殿炷香法语

　　密庵杰禅师蒋山佛殿烧香。因我得礼你。穷源亲到底。礼拜了烧香。自倒还自起。
　　雪岩钦禅师龙兴佛殿。碧玉盘中珠宛转。琉璃殿上月徘徊。是什么人境界。其或未辨端由。且看新长老拈起坐具大展三拜。
　　光孝佛殿。释迦已灭。弥勒未生。於此二千年内。有法谁说。有令谁行。云门鼻直。德山眼横。
　　仰山佛殿。东土小释迦。指佛云。看来即是你。敢问梦升兜率天宫。说离四句绝百非。明什么道理。齐之以礼。
　　元叟端禅师资福佛殿。玉毫徧照十方。金色普辉千界。便礼拜。
　　恕中愠禅师瑞岩佛殿佛。是家里人。直下会得。玄沙道底。
　　了庵欲禅师开福佛殿。世尊拈花。迦叶微笑。赖有文殊与普贤。熨斗煎茶不同铫。
　　本觉佛殿。性觉妙明。本觉明妙。脱却鹘臭衫。卸下膱脂帽。
　　灵岩佛殿。世尊三昧。迦叶不知。一会灵山。俨然犹在。
　　呆庵庄禅师径山佛殿烧香。三世诸佛即今向香烟起处放光现瑞转大法轮。狸奴白牯呵呵大笑。露柱灯笼呵呵大笑。
　　唯庵然禅师圣寿佛殿。法报化身总是者个。毕竟以何为验。泥多佛大。便礼拜。
　　用彰俊禅师普慈佛殿。不着佛求。不着法求。是什么语话。惟有佛菩提。是真归仗处。便礼拜。
　　瑞岩佛殿。即心即佛。非心非佛。心在者里。佛在什么处。提起坐具。几乎当面蹉过。
　　楚石琦禅师福臻佛殿。城东老母不愿见。调达比丘常怒嗔。信手拈一炷香。也是冬行春令。
　　天宁佛殿。是你是我。撒土撒沙。同门出入。生死冤家。
　　凤山佛殿。黄金殿上释迦老子。不合向者里屙。展坐具云。且礼拜盖覆却。
　　本觉佛殿。佛者觉义。觉的是谁。西天移来此土。藕丝牵着须弥。
　　光孝佛殿。还识佛么。面如满月目如莲。天上人间咸恭敬。
　　铁关枢禅师普载佛殿。说着佛字。漱口三年。何故。清平世界。切忌讹言。
　　愚庵及禅师径山佛殿。顾左右云。插一茎草。建琼楼玉殿。拈一茎草。作丈六金身。山上有鲤鱼。井底有塳尘。
　　笑隐欣禅师中天竺佛殿。二千年前你有伎俩我无伎俩。二千年后我有伎俩你无伎俩。何故。入水见长人。
　　南石琇禅师普门佛殿。佛身无为。不堕诸数。乌龟稽首须弥柱。
　　径山佛殿。佛者觉义。觉者何义。头上是天。脚下是地。
　　灵岩佛殿。佛无去来。应缘即现。展坐具。大众莫言不见。
　　佛朗性禅师疎山佛殿。尽空界是个宝殿。毕竟那个是佛。喝云。出头天外看。谁是我般人。
　　天童佛殿。法报化身。之乎者也。齐之以礼。天上天下。
　　石屋珙禅师佛殿。因我得礼你。自倒还自起。鹁鸠树上啼。意在麻畬里。
　　密云悟禅师天童入院。至古佛殿基云。虚空作殿。日月为灯。且道是甚么人境界。还会么。设或未会。且看新长老撒开坐具大展三拜。
　　箬庵问禅师金山佛殿。因我得礼你。恶口小家。成群作队。文殊自文殊。普贤自普贤。两两不成。三三非是。今日新长老要现大人之相。展具九拜。
　　漏泽佛殿。德山折却。者里扶起。泥[犮/土]土块放光明。山僧大展具作礼。
　　晦昙承禅师佛殿拈香云。不是法身报身化身。亦非金像木像土像。当阳突出难知。万古人天榜样。遂展具三拜。
　　林皋豫禅师佛殿。古释迦。新长老。面面相看。甚为恰好。虽然。礼从外来也。缺者三拜不得。遂展具作礼。
　　弘觉忞禅师佛殿。佛者觉义。杖林山下竹筋鞭。三脚驴子弄蹄行。麻三斤。殿里底。大者如兄小者如弟。且道是甚么义。一劈华山成两路。万年流水不知春。
　　牧云门禅师佛殿。文殊骑狮子。普贤骑象王。释迦老子坐宝华台。各自称尊。山僧既入者保社。未免也露些子神通。展坐具云。是甚么。
　　佛殿。三面好山中。一所空王殿。喝退麻三斤。打开乾屎橛。甚处与古佛相见。以坐具打圆相云。交。
　　朝宗忍禅师佛殿。拈坐具云。拜即是不拜即是。既是故人。何须特地。遂拜。

　　伽蓝堂炷香法语

　　能仁元禅师初住福严。入伽蓝堂见土偶甚伙。不觉失笑。遂炷香。小庵小舍小丛林。土地何须八九人。若解轮番来打供。免教碎作一堆尘。(是夕神致梦于山前檀越愿如所戒)
　　唯庵然禅师圣寿伽蓝。正直聪明。聪明正直。显正摧邪。凭谁之力。喝一喝。
　　佛朗性禅师疎山伽蓝。我有六通。你有五通。且道如何是那一通。汗马无人识。重论盖代功。
　　南石琇禅师灵岩指土地云。妙通乾坤。回干造化。总不出者些子。何故。滴酒落地。千神皆醉。
　　报恩伽蓝。虚而灵。寂而妙。天无私盖。日无私照。
　　楚石琦禅师土地堂龙王殿。赫赫厥声。濯濯厥灵。前朝凤阙。万古龙庭。雨过吴山插汉青。
　　密云悟禅师土地堂拈香云。伽蓝神。丛林主。一瓣香。两手举。便烧。
　　箬庵问禅师金山伽蓝殿。真不掩伪。曲不藏直。我出你圈缋不得。你出我圈缋不得。
　　弘觉忞禅师伽蓝。通身徧界不曾藏。出入先知有甚妨。须待后来添一分。不如当面为烧香。
　　土地堂。祸不单行。福无双至。丛林殃害。惟我与你。相逢拍手上高台。一任波旬冷眼视。
　　牧云门禅师伽蓝。古寺高林仰惟垂护。潭影山光左鉴右顾。且顾个甚么。千年常住一朝僧。剔起灵峰照夜灯。

　　祖堂炷香法语

　　唯庵然禅师圣寿祖堂。你者一队。全无巴鼻。六耳同谋。有甚良计。
　　用彰俊禅师瑞岩祖堂。以心印心。以法传法。一犬吠虚。千猱啀实。达磨不会禅。六祖不会道。所传心法。甚处得来。
　　铁关枢禅师普载祖堂。马颔驴腮。钉觜铁舌。四七二三。证龟成鳖。
　　楚石琦禅师云。总是者一队汉。佛法不到今日。不是者一队汉。佛法不到今日。且道是肯他不肯他。
　　本觉祖堂。达磨师。不是祖。半夜下阇浮。日轮正卓午。
　　光孝祖堂。一花五叶。起必有因。且道从什么处起。岸上蹄踏蹄。水中嘴对嘴。
　　愚庵及禅师普慈祖堂。昆明池里失却剑。曲江江头捞得锯。须弥峰顶浪滔天。大洋海底蓬尘起。大小祖师。口门无齿。
　　恕中愠禅师广福祖堂。栗棘蓬。金刚圈。抛来掷去。此土西天。
　　瑞岩祖堂。心心相同。眼眼相瞩。一等陈年烂葛藤。六六依然三十六。
　　南石琇禅师报国祖堂。建立丛林。传佛心要。赤脚穿皂靴。露顶戴席帽。
　　报国祖堂。四七二三。单传直指。南山起云。北山下雨。
　　径山祖堂。拜起收坐具云。祖祖传持。只者一着。耀古腾今。填沟塞壑。
　　佛朗性禅师疎山祖堂。此土西天千七百。乌豆换却人眼睛。而今大地咸屏迹。鼓腹高歌自太平。
　　天童祖堂。从上宗师建法社。东家作驴西家马。鼻孔穿来只等闲。太白一栏都收下。
　　密云悟禅师祖堂云。西天四七。东土二三。尽在者里。默默商量个事。今日一时捉败。且道以何为验。插香云。以此为验。
　　箬庵问禅师金山祖师殿。西天东土。者一队老冻侬。讨甚巴鼻。问上座要为祖师出气。拈香云。一二三四五。
　　晦昙承禅师祖师堂。迦毗香至及梁邦。累及平人不可量。今日令行寿量寺。鼻孔齐穿一炷香。
　　弘觉忞禅师祖堂。灵山密付嘱。分布在西东。流焰一何长。千灯续莫穷。炷香云。一炉香散白云中。
　　祖堂。西东四七二三。个个白拈无赖。山僧不用操戈。入室便与捉败。且道验在於何。拈香云。不见赃物现在。
　　牧云门禅师祖堂。少林风月。百丈典型。千百年来。原来有人知在。是那个。插香云。六耳不同谋。

　　据室炷香法语

　　圆悟勤禅师崇宁据室。指方丈云。衲僧家魔宫虎穴尚乃安居。何况利生接物处所。还知此室么。诸天拥护。诸圣证明。其善知识端居此中。与人解粘去缚。既有如是胜相。山僧於中如何施设。不入惊人浪。难寻称意鱼。作么生是入门句。水归巨海波涛静。云到苍梧气象闲。便入。
　　大慧杲禅师育王指方丈召大众云。者里是烹佛烹祖大炉鞴。锻生锻死恶钳锤。莫怪主人无面目。法如是故非强为。法既如是。又非强为。且道最初一句又作么生。还委悉么。钓竿斫尽重栽竹。不计功程得便休。
　　应庵华禅师光孝据坐云。现成公案。坐断誵讹。错下注脚。抝折你腰。撩起便行。必死之疾。要须英俊。别有生涯。忽遇冲云俊鹘来时如何。缦天网子百千重。
　　归宗据坐云。凡为善知识。居此室者须行五无间业。然后示以镬汤炉炭刀山剑树碓捣磨磨。谓之抽钉拔楔解粘去缚。若是下劣种草必定望崖而退。唯是法王真子始可亲近。正恁么时如何。喝一喝便起。
　　东林据坐云。西天四七。唐土二三。尽向者里钉桩摇橹。新东林为你诸人解缆放船。未说超宗异目。若得齐眉共瞩。亦可明窗下安排。苟或如之若何。未免拦腮掴出。
　　报恩据坐云。大众。此室深广。昼夜常放金色光明。是文殊大人境界。又谓之缦天网子。透得过底脑后也与一槌。透不过底便好丹霄独步。何故。杀人须见血。为人须为彻。
　　密庵杰禅师华藏据坐云。狮子教儿迷子诀。拟前跳掷早翻身。罗文结角交锋处。鹘眼临时失却踪。古人与么道。也是徐六担片板。
　　雪岩钦禅师龙兴据室。此是老圆悟断佛祖命根去处。今日不肖儿孙合作么生。乃袖手云。有甚闲工夫。
　　护圣据室。断臂立雪。负石踏碓。取人心肝。克由叵耐。护圣者里使不得你露面作窃。以手约云。且退且退。
　　光孝据室。你有一丈还你一丈。你有一尺还你一尺。若只咬定不肯回头。白日青天霹雳。
　　唯庵然禅师圣寿据室。拈拄杖云。纵也在我。夺也在我。铁额铜头。也须按过卓拄杖。
　　径山藏叟珍禅师据室。者里是问讯烧香了。来老僧身边立地底所在么。呆子。你自钝置犹可。莫来钝置老僧。
　　元叟端禅师凤山据室。拈拄杖。掣开金殿锁。撞动玉楼钟。不是吾家种草。高高峰顶立。深深海底行。即非本分衲僧。狮子儿咤沙地吼一声。壁立千仞。脑后犹欠一椎。靠拄杖便起。
　　楚石琦禅师福臻据室。绳床角头三尺地。是诸人乞命处。放过一着转见不堪。你也没量罪过。我也没量罪过。
　　天宁据室。者里无密室传授底法。痛棒热喝白日青天。傥或踌躇。君往西秦。我之东鲁。
　　凤山据室。临济在黄檗吃六十拄杖。如蒿枝拂相似。如今莫有恁么衲僧么。设有。更须勘过始得。
　　本觉据室。踞虎头。收虎尾。第一句下明宗旨。直饶明得。已是第二句。若明不得。更参三十年。
　　光孝据室。阔一丈。高十尺。是你诸人为什么入作不得。铁壁铁壁。
　　愚庵及禅师净慈据室。刮龟毛於铁牛背上。朝打三千。截兔角於石女腰边。暮打八百。指东画西。鼓唇摇舌。且居门外。击石火。闪电光。氷棱上度过九曲。剑刃上拾得全身。苕帚柄聊与三十。总不与么来时如何。拈拄杖云。吽吽。
　　天目礼禅师广寿据室。释迦掩室。弄假像真。维摩默然。弄真像假。广寿据一条白棒。佛来也打。祖来也打。因甚如此。一二三四五。
　　净慈据室。从上诸祖师天下老和尚。尽向马头上截角。龟背上拔毛。新报恩又作么生。摘杨花。摘杨花。
　　天童据室。震忽雷。飞闪电。夜叉头。菩萨面。是汝诸人向甚么处与他相见。喝一喝。
　　恕中愠禅师广福据室。一椎便就。把髻投衙。不假一椎。抱赃叫屈。直饶百发百中双放双收。向我灵岩门下总用不着。拈拄杖画一画云。乾三连。坤六断。
　　瑞岩据室。我者里一切只是寻常。你若来弄机关夸敏手。向毒蛇头上揩痒。猛虎颔下解铃。拄杖子未打你在。何故。有盘根错节方可施利器。有银山铁壁方可展钳锤。
　　呆庵庄禅师径山据室。拈拄杖云。明头来明头合。暗照来暗头合。道得也二十拄杖。道不得也二十拄杖。何故。重赏之下必有勇夫。卓拄杖。
　　用彰俊禅师普慈据室。拈柱杖。室中若无棒头取证底。我拄杖子誓不唤作拄杖子。有么。敕点飞龙马。跛鳖出头来。
　　佛朗性禅师疎山据室。杀活自由。纵横十尺上下四维。银山铁壁。横按拄杖云。聊通一线。乌藤劈脊。喝一喝。
　　石屋珙禅师据室。拈拄杖云。从上诸佛祖师天下老和尚。总是扬蓬尘於水底。摘杨花於火中。新福源又作么生。卓拄杖喝一喝。
　　无文璨禅师据室。山僧今日开地狱门。普请尽大地人造地狱业。证地狱果。若有一人成佛作祖。我誓不成正觉。
　　笑隐欣禅师据室。横按拄杖顾视左右云。有么有么。卓一下云。无人过价。打与三百。
　　南石琇禅师报国据室。颟颟顸顸底岂堪雕琢。纵有超然之作。且还我本道公验来。
　　径山据室。以拄杖横按云。只恁么早已钝置汝辈了也。更待摇唇鼓舌堪作甚么。以拄杖画一画便起。
　　了庵欲禅师开福据室。真不掩伪。曲不藏直。石裂岚崩。雷轰电激。转得身来未有棒吃。喝一喝。
　　本觉据室。横按拄杖云。有正偏不犯底手。具啐啄同时底用。总须列在下风。卓拄杖喝一喝。
　　灵岩据室。此是从上老宿烹佛炼祖煅圣镕凡之地。新长老平高就下舍窄从宽。且放你诸人吐气。
　　密云悟禅师据室。据此室。行此令。从教天下衲僧来乞命。一一为伊当头按定。卓拄杖遂起。
　　箬庵问禅师漏泽据室。天台来也从者里过。南岳来也从者里过。四大部洲盈衢塞路无不从者里验行。放开也由我。捏聚也由我。卓拄杖云。今日不可戏论。
　　牧云门禅师据室。本分草料不顺人情。你若向背地里点胸点肋。山僧也则眼如不见耳如不闻。若是个汉拟跳龙门。向者里张牙露爪。未免青天轰霹雳。何故。不入惊人浪。难逢称意鱼。
　　据室。金刚圈抛来任你跳得。栗棘蓬刺来尽你吞得。山僧尚有三十棒在。何故。临济门下令不虚行。卓拄杖一下。
　　弘觉忞禅师据室。闭门打睡接上上机。中下之流入园镢地。若待竖拂敲床。总是睦州道底。喝一喝。八棒对十三。数来未到你。
　　据室。白云生按下。碓嘴使开花。客至无礼仪。蒿汤便当茶。然虽如是。卖金终不和与沙。

　　入院提纲(先德开堂。必待朝命下或俟当道请方举行。故到院据室后但如寻常上堂而已)

　　杨岐会禅师入院上堂。雾锁长空。风生大野。百草树木作大狮子吼。演说摩诃大般若。三世诸佛在你诸人脚跟下转大法轮。若也会得。功不浪施。若也不会。莫道杨岐山势崄。前头更有最高峰。
　　保宁勇禅师入院上堂。欲升此座。应须作礼须弥灯王。且道须弥灯王在甚处。又向什处作礼。为复心存意想。为复缘虑俱忘。为复心境一如。为复万法空寂。若与么见解。未出常流。既不与么。又作么生。棒打石人头。嚗嚗论实事。直饶博闻强识世智辩聪。得大总持具无碍辩。於祖师门下转没交涉。所以此事不可以有心求。不可以无心得。不可以语言造。不可以寂默通。非得失是非缁素贵贱凡圣差降情量智解之所能及。诸人到者里如何即是。若是大丈夫儿。直下真不揜伪。最亲切处自肯方亲。山僧与么道。已是相埋没了也。如今莫有不受人瞒者么。良久云。平生肝胆向人倾。相识犹如不相识。遂拈柱杖云。无限云山藏不得。却携藜杖入廛来。千门万户俱敲徧。今日分明卓凤台。卓一下下座。
　　雪窦显禅师翠峰入院上堂。未来翠峰多人疑着。及乎亲到一境萧然。非同善财入楼阁之门暂时敛念。莫比维摩掌中世界别有清规。冀诸人饱足观光以资欣慰。
　　五祖演禅师入院上堂。举祖师道。吾本来兹土。传法救迷情。一花开五叶。结果自然成。达磨大师信脚来信口道。后代儿孙多成计校。要会开花结果处么。郑州梨。青州枣。万物无过出处好。
　　真净文禅师圣寿入院上堂。青山绿水不能住。白日红尘却自归。而今避不得也。且混俗和光灰头土面。笑他林下。人也要笑。若解笑。甚奇妙。十字街头拈得个破布衲袄。抖擞尘埃示众人。好不好。晓不晓。从他肉案头歌叫。喝一喝云。回头转脑。
　　归宗入院上堂。佛法要妙但归其宗。苟归宗也自然无可不可。一切成现。海印发光。今与大众同已归宗住平等本际。敢问何者是宗。何者是要妙。良久云。祇为分明极。翻令所得迟。
　　云云悦禅师翠岩入院上堂。山僧昔年曾到。今日重来。非唯人事增欢。抑亦林泉加秀。且道不伤物义一句作么生道。良久云。天高东南。地倾西北。下座。
　　法轮入院。法不孤起。仗境方生。道不虚行。遇缘即应。然通方之士举必知归。游涉之徒何妨进步。有么。良久云。钓竿斫尽重栽竹。不计功程得便休。
　　圆悟勤禅师夹山入院。门下青山泼黛。途中细雨如膏。灵云陌上桃花。处处芳菲溢目。香严岩畔翠竹。时时撼影摇风。直得一击忘所知。一见绝疑惑。不免尚留观听。未透色声。若能见无见之色。闻无闻之声。拨转路头。踏翻关棙。句句超佛越祖。尘尘耀古腾今。处处离色绝名。个个斩钉截铁。心外无法法外无心。用王库刀。发千钧弩。壁立万仞。坐断十方。可以入大解脱门。传正法眼藏。向尧时舜日共乐升平。鼓腹讴歌归家稳坐。且到家一句作么生道。但愿春风齐着力。一时吹入我门来。复云。昔传明有通天作略跨海神机。使无舌人说无义语。收洛浦。接青峰。辨石霜。赏佛日。险崖句峻。陷虎机深。电激星飞。珠回玉转。建兹宝剎风范具存。而山僧庶事不才。何以继其高躅。既辞让不及。转透无门。不免借一条路。向无言处演言。无事处生事。无佛处现佛。无祖处示祖。且贵始末相符头正尾正。敢问诸人。还见夹山老子么。莫从百草巅头荐。觌面无私亘古今。
　　蒋山入院上堂。道不虚行。如风偃草。缘不虚应。似镜临形。若能於心无心。於己无己。於彼无彼。於我无我。荡荡廓周沙界。皆非外物。纵历尽乾坤际。悉在目前。法随法行。法幢随处建立。理亦如是。事亦如是。况宝公道场梁时示化。舒王福地圣世重兴。宏开选佛场。宣唱大般若。於其中间且作么生是於心无心於己无己坐断要津不通凡圣底一句。三山半落青天外。二水中分白鹭洲。
　　奉勅住天宁入院上堂。入门便见。更不容拟议寻思。开口便说。亦不复周由者也。假使善财入弥勒楼阁尚资敛念。普眼入普贤妙境亦借威神。只如今直得八穴七穿四通五达。一处透千处万处通明。一光明千光万光普照。且到家一句作么生道。风前有路超调御。鼓腹讴歌乐太平。复有颂云。本是山中人。无能惟守拙。岂谓有虚名。远达丹凤阙。降勅住天宁。竹舆星夜发。今朝亲到来。一句无言说。别别。金色头陀曾漏泄。
　　云居入院上堂。耳闻不如眼见。眼辨不如手亲。四百州天上云居。今之日竹舆亲到。岩峦回合。林岭崔嵬。白云深处见楼台。恍如别造一世界。到个里亦不必穷玄说妙立境立机论性论心究理究事。只如今人人分上一切坐断。正当恁么时。亲到一句作么生道。佛祖妙玄穷彻底。白云深处好安居。复云。赐得云居养病身。半千衲子倍相亲。攀龙直上青天上。投老依栖安乐神。
　　奉勅住金山龙游寺入院上堂。三十年前曾到此。如今楼阁碧参差。善财参处真消息。谁识德云闲古锥。还有识得底么。未度瓜州时有一句子已与诸人道了也。若以心思。若以意识。若以眼见。若以耳闻。则没交涉。直得七佛已前威音那畔荐得。犹是话会在。若委悉得。更不用如之若何。便请丹霄独步。苟或未然。不免落第二义门去也。江心一峰楼台相映。水面双塔金碧交辉。诚圣帝福田。乃禅林上剎。为琳宫为佛宇。为净土为秽邦。建立法幢弘荷祖道。若非今上皇帝睿圣文明深信此道。安能首降韶书。复此宝坊以为福地。如今所以与诸人向此古道场中各得相见。既到者里。直须念德修德知恩报恩。若也如此。则佛法付嘱有在。正当恁么时。一句作么生道。银山铁壁无回互。草偃风行得自由。
　　大慧杲禅师入院上堂。山僧未离泉州时已与诸人相见了也。临安府亦与诸人相见了也。及乎来到。山中击动法鼓。坐立俨然。眼眼相觑。为甚么却不相识。只为分明极。翻令所得迟。
　　奉旨住育王入院上堂。举南泉和尚新入院。知事头首请入方丈。有僧问。师归方丈。有何指示於人。泉云。昨夜三更失却牛。天明起来失却火。师云。妙喜初住育王。亦不曾失却牛。亦不曾失却火。或有人问。师归方丈将何指示於人。只向他道。饥餐渴饮。闲坐困眠。且道与南泉是同是别。若也道得。许你是个衲僧。若道不得。三十年后却来方丈里向你道。便下座。
　　应庵华禅师处州妙严禅寺入院。孤峰万仞。鸟道虚玄。名利杳忘。是非顿绝。直得猿吟古木。虎啸幽岩。碧落青霄。道人活计。虽然恁么。更须知有人境俱夺向上一窍。乃竖拂云。天上有星皆拱北。人间无水不朝东。
　　明果入院。善言言者。言所不能言。善迹迹者。迹所不能迹。言迹既尽。犹是就理变通。向衲僧门下未足观光。是故从上佛祖提持正印密付要旨。若不具缁素大眼目如何跂及。岂不见世尊在菩提树下明星现时成等正觉。尔时大地众生同得同证。於四十九年曲尽老婆心。末后向百万大众前拈华。独有迦叶微笑。便云。吾有正法眼藏涅盘妙心。分付摩诃大迦叶。敢问诸人。且道有分付无分付。若道有分付。则埋没迦叶师兄。若道无分付。则辜负释迦老子。者里若泾渭不分。则灵山付嘱遂为虚设。正当恁么时。还有人道得么。若也道得。明果价增十倍。苟或未然。雪后始知松栢操。事难方见丈夫心。复举保寿开堂公案。师拈云。丛林中商量。尽道保寿三圣是作家炉鞴本分钳锤。有甚么交涉。殊不知二老被者僧一拶。直至而今扶不起。今日莫有为二老雪屈底么。出来与明果相见。有么。蓦拈拄杖掷下云。龙蛇易辨。衲子难瞒。
　　上堂云。天清地宁。时康道泰。摩酰正眼。洞明肘后灵符光彩。譬如善舞太阿终不自伤其手。又如壮士展臂不借他力。既尔水到渠成。自然风行草偃。岂不见古德道。缘不虚应。似镜临形。若能於心无心。於己无己。於彼无彼。於我无我。尘尘壁立万仞。荡荡通彻十虚。如是则法随法行。法幢随处建立。况饶城胜境伏虎道场。因缘时节到来。大家抝折拄杖。且到家据令一句作么生道。锻烹佛祖大钳锤。要与杨岐作头底。
　　归宗入院上堂。一句子铜头铁额。一句子半合半开。一句子和泥合水。揭示拈花要旨。洞明少室家风。掀翻今古葛藤。坐断明暗途辙。苟能直下承当。顿见本来面目。不必觉城东际始见文殊。楼阁门开方参慈氏。一见一切见。一闻一切闻。一明一切明。一用一切用。岂不见昔日有僧辞归宗。宗问云向什么处去。僧云诸方学五味禅去。宗云我者里只有一味禅。僧问如何是一味禅。宗便打。僧云莫打某甲会也。宗云你作么生会。僧拟开口。宗又打。黄檗闻云。马祖出八十四员善知识。个个屙辘辘地。惟有归宗较些子。圆悟师翁道。若非黄檗深辨端倪。洎乎劳而无功。师云。二尊宿只解扶强不能扶弱。若作一味禅。入地狱如箭。其或别有生涯。何异镂氷作玉。且道节角在什么处。蓦拈拄杖卓一卓喝一喝下座。
　　光孝入院上堂。古佛家风遇古佛然后拈出。大人境界见大人乃可显扬。今日朝旆临筵人天普集。古佛家风既展。大人境界全彰。揭示摩酰正眼。洞明少室真机。顿契佛祖不传妙心。开悟父母未生面目。直下斩钉截铁。犹是把缆放船。苟若说心说性。未免和泥合水。者条通天活路。千圣共行万灵同辙。净裸裸没虚空。赤洒洒无空缺。虽居有为界。示无为法而不灭坏有为之相。虽居无为界。示有为法而不分别无为之相。如是则如钟在簴。扣之则鸣。似镜临台。物来斯照。於其中间应变万差出没卷舒得大自在。祇如应真不借一句又作么生。双溪源脉深无底。济物曾无有倦时。复举王常侍与临济至僧堂公案。师云。风行草偃。叶落知秋。临济虽本分钳锤。常侍乃顶门具眼。祇如今日判府殿撰正言入山与老僧相见。虽无僧堂可至。亦无佛法商量。祇者便是出他一头地处。且道以何为验。以此为验。
　　报恩光孝入院上堂。当头坐断。千眼顿开。一句投机。十方通畅。以无边虚空为正体。以微尘剎海为妙用。以清净庄严摄懈怠。以精进行愿警昏迷。虽然如是。若也以为究竟。向衲僧门下天地悬殊。若也把断要津。於劳生界中未为好手。祇如二途不涉如何通信。诸人还会么。禅月尊者用尽神通。毗耶老人愿海尤大。因缘时节既非偶然。竹杖芒鞋今日亲到。殿堂修广楼阁洞开。百万家和气霭然。恒河沙诸佛围绕。光孝堂前坐见盐梅霖雨。姑苏台上行看玉树花开。无量殊胜并集。解脱知见普熏。且道恁么时毕竟功归何所。良久云。顶门正眼分缁素。天上人间不可陪。复举裴相国因入大安寺见壁间高僧画像。乃问主僧。真容可观。高僧何在。主僧无语。相国云。此间莫有禅僧么。主僧云。近有僧至。疑是禅僧。相国召至。乃理前话。禅僧云请相公垂问。相国云真容可观高僧何在。禅僧召相公。相国应诺。僧云高僧何在。相国言下大悟。禅者乃黄檗断际禅师是也。大众。黄檗布缦天网。要打冲浪锦鳞。裴相国坐筹帷幄。不妨决胜千里。诸人若也於此见得倜傥分明。可谓今之古之。苟或未然。三尺龙泉光照胆。万人丛里夺高标。
　　天童入院上堂。风行草偃。水到渠成。正令既行。十方坐断。若也向上论去。语默不及处。棒喝未施前。总是依草附木汉。事不获已。且作死马医。所以道。随处作主。遇缘即宗。法幢随处建立。展临济三玄戈甲。会曹洞五位君臣。敲唱双行。杀活自在。拈一茎草穿天下衲僧鼻孔。布缦天网要打冲浪锦鳞。是则是。便与么去。达磨一宗扫土而尽。蓦拈拄杖画一画云。剑为不平离宝匣。药因救病出金瓶。以拄杖卓一卓。复举僧问当山第一代启禅师云。学人卓卓上来。请师的的。启云。我者里一屙便了。有甚么卓卓的的。僧云。和尚恁么答话。更买草鞋行脚始得。启唤僧近前。僧乃近前。启云老僧恁么道过在什么处。其僧拟议。启便打。师云。启禅师故是本分钳锤。塞新天童口未得在。者僧虽深入阃奥。要且未具透关眼。下座。
　　密庵杰禅师华藏入院上堂。昔日文殊大士三处度夏。一月长者家。一月魔宫。一月淫坊。末后却归世尊会中解制。迦叶欲白槌摈出。才举念。见无量世尊无量迦叶无量文殊。世尊云汝欲摈那个文殊。迦叶尽其神力槌不能举。后来尊宿拈云。好一槌。又却放过。甘作小乘人。师云。尊宿与么。也是盲人摸象。杰上座今夏蒋山结夏。褒禅破夏。华藏终夏。且道与文殊是同是别。若道是同。许他具一只眼。若道是别。也许他具一只眼。忽有个不受人瞒底出来道。长者也好淈[泳-永+盾]。只向他道。淈[泳-永+盾]中有个分晓处。急须听取。三处移场定是非。顽心全不改毫牦。胡言汉语凭谁会。铁额铜头也皱眉。
　　灵隐入院上堂。孤峰顶上目视云霄。未为究竟。十字街头和泥合水。转见周遮。二途不涉别有生机一路。如龙得水似虎靠山。把断要津不通凡圣。犹落时人升降处。而今坐立俨然。见闻不昧。个个负冲天气槩。人人怀赤水之珠。到个里如何通信。如何受用。所以道。是法住法位。世间相常住。如是则山河大地不碍眼光。四圣六凡互为主伴。坐见声和响顺。万法无差。举一明三。目机铢两。横该竖括。纵夺临时。且到家一句作么生道。蒲团时倚无余事。永日寥寥贺太平。

　　列祖提纲录卷第二十二
　　列祖提纲录卷第二十三

　　　　武林十八涧理安禅寺住持娄东行悦集

　　拈勅黄法语(开堂祝圣佛事)

　　圆悟勤禅师改昭觉为崇宁。勅黄到开堂。拈勅示众云。匝地普天皆承恩力。九州四海悉禀威灵。百千法门中殊特法门。无量妙义中真实胜义。如今从天降下。不在眼目定动唇吻合开。验在目前。一时荐取。
　　佛照光禅师开堂。捧勅黄示众。天书亲自日边来。一道神光徧九垓。为瑞为祥恩力大。直教枯木解花开。举起便知。不妨庆快。苟或未然。重宣一遍。
　　天目礼禅师住净慈。捧勅黄云。九重命下。四海同钦。山岳叹呼。禽鱼起舞。且物外道人因甚也被转却。顺是菩提。

　　捧御香法语

　　密庵杰禅师奉圣旨开堂。赐御香。师捧香示众云。中天颁降。大地蒙熏。聚为光明幢。散作香水海。辉腾佛日。丕赞皇图。天上人间。开佛知见。
　　奉圣旨就灵隐开堂。赐御香。师捧香示众云。御宝亲封。君王颁赐。不是人间熏陆。亦非海外旃檀。持来价重娑婆。爇处为祥为瑞。光扬佛日。仰祝皇图。山河大地发欢喜心。蠢动含灵普熏正见。

　　拈札付法语

　　楚石琦禅师住本觉。拈宣政院札。辊芥投针则易。转凡成圣非难。不假他求。尽在个里。还见么。更听知事宣白。
　　南石琇禅师住报恩。札付。激浊扬清。扶宗阐教。泽广藏山。理能伏豹。
　　住径山。札付。权衡佛祖。船筏群生。兵随印转。将逐符行。
　　呆庵庄禅师住云居。拈札。灵山付嘱。验在今日。佛法遍天下。皇恩无尽时。
　　住径山。拈札。者一句子。尽大地人受不用尽。老僧今日感恩有分。
　　佛朗性禅师住疎山。拈札。付国王大臣金城汤池外护何法。未举先知。毛吞巨海。芥纳须弥。
　　住天童。拈札付。君心佛心。大法纲纪。符到奉行。草木化被。为如来使。当阳宣示。
　　愚庵及禅师再住径山。院札拈起云。前佛性命。后佛纪纲。总在者里。凛然如朽索之驭六马。危乎犹一发之引千钧。若非大丞相赤手提持全肩担荷。何处更有今日。诸人还委悉么。车不横推。理无曲断。

　　拈公帖法语

　　雪岩钦禅师护圣拈帖。握乾坤於掌内。运日月於胸中。虽用孙武商君不犯之令。与结绳之化元同。如何见得。半幅全封。
　　楚石琦禅师住福臻。行宣政院帖。孤峰顶上盘结草庵。有口只堪挂壁。十字街头解开布袋。入水方见长人。因甚么到恁么地。度帖云。只将补衮调羹手。拨转如来正法轮。
　　笑隐欣禅师住集庆。拈公帖示众云。一竿竹建精蓝。随心具足。八十顷布金地。当处圆成。今日诸官钦奉圣旨。具疏敦请开山。最初一句如何剖露。金轮统御三千界。玉历延洪亿万春。

　　拈护法疏法语

　　杨岐会禅师兴化寺开堂。府主龙图度疏与师。师才接得乃提起云。大众。府主龙图驾部诸官尽为你诸人说第一义了也。诸人还知么。若知。家国安宁事同一家。若不知。曲劳僧正度与表白宣读。且要天下人知。
　　龙门远禅师天宁开堂。当道度疏与师接得示众云。天不能盖。地不能载。泄漏天机言言堪爱。且道如何是堪爱之言。良久云。分明记取举似作家。遂度与表白。
　　真净文禅师宝峰开堂日。接得左司手中疏。乃示众云。左司传授。烜赫现前。泐潭把呈。分明荐取。荐与不荐却付表白。表白拟接。复收云。不见道。权柄在手。纵夺临时。非但泐潭如是。左司众官神通变化各各具足。却度与表白。
　　圆悟勤禅师开堂。於知府手中接得疏呈示大众云。字字演无量义。句句如优昙华。佛祖钳锤。人天标榜。当阳拈出。文彩已彰。锦上铺花。请重宣过。
　　开堂。判府延康度疏与师。师接了云。断尽现成公案。掷地金声。发明古剎家风。耀天光彩。出自大手笔。显示最上乘。正欲四海普闻。便请僧正宣过。
　　到南康军开堂。於知府手中接得疏示众云。见么。当阳显示。直截现成。百匝千重。七通八达。一一宗师巴鼻。头头向上宗乘。直下承当犹较些子。苟或未证。却请僧正重为敷宣。
　　大慧杲禅师明庆开堂。拈疏示众云。留守相公入善知众艺三昧。向毛锥子上放大光明。不动舌头演说四十二般若波罗密门已竟。还信得及么。若信不及。却请表白。重新拈出。令未闻者闻未信者信。
　　密庵杰禅师判府度疏与师。师接得乃云。穷诸玄辩若一毫置於太虚。竭世枢机到底不离於正念。复呈起疏召众云。正念生也。且道其中事作么生。却烦表白宣读。
　　判府安抚尚书度疏。师接呈起云。释迦老子四十九年横说正说。说不到处总在个里流出。包罗万有囊括十虚。如是信得。皇恩佛恩一时报毕。设或未然。何妨道破。
　　楚石琦禅师住凤山拈宣政院疏。白云出岫本自无心。赤水求珠还他罔象。万般存此道。一味信前缘。
　　住光孝拈行宣政院疏。燮理阴阳。旁通造化。光辉佛日。普扇真风。还他大力量人。成此大力量事。召众云。高着眼。
　　笑隐欣禅师住中天竺拈院疏云。个是大丞相亲受灵山记莂底句子。付在山僧。未闻者闻。未见者见。
　　了庵欲禅师住灵岩拈院疏。权衡在手。与夺临时。政化宣流。风行草偃。
　　石屋珙禅师拈广教府疏云。老瞿昙二千年前未了底公案。珙上座今日就广教府官手里与他了却。呈疏云。所供诣实。
　　月江印禅师住育王拈广教府疏。挥鲁阳戈。重光佛日。广大教门。斯为第一。
　　箬庵问禅师开堂拈疏。寰中天子勅。阃外将军令。一语定乾坤。衲僧齐乞命。
　　拈府疏。自是灵山秉嘱愿力不忘。蓦拶相呈甚生光怪。回避不及潜匿无门。好风相送处。花雨又缤粉。
　　拈县疏。一向埋头云壑。见面何似闻名。如今信彩成辉。贵在大家知有。云从龙风从虎。听价不听声。一般是好手。
　　住磬山护法呈疏。师接疏云。亲见亲闻。言端语的。斩新揭露。旧彩重辉。显正摧邪。拣魔辨异。须是个般人方明个般语。且道是甚么语。维那试宣看。
　　护法疏。寸丝尺锦。泽媚川辉。可知礼也。玉转珠回。
　　弘觉忞禅师拈疏云。把住上大人。显扬丘乙己。全凭者道真言。若是个拈头识尾底。直得毛锥未动前便可知礼也。何须文彩全彰后依样化三千。虽然如是。手执夜明符。几个知天晓。便请维那宣过。

　　拈方外交疏法语

　　元叟端禅师方外疏。杳杳冥冥其中有精。恍恍惚惚其中有物。未举先知底固不在言。只者锦标玉轴甚处得来。塞却耳根。分明听取。
　　住径山方外疏。言言见谛。句句朝宗。西天昔日净名老。东土今朝庞蕴公。
　　楚石琦禅师方外交疏。一句子。无彼此。以我为隐乎。吾无隐乎尔。
　　恕中愠禅师方外交疏。夫子鼻孔。达磨眼睛。总在者里。论其根本。同出一源。较其功德。各具八百。中间有些子誵讹。今古无人道着。度疏云。杀人刀。活人剑。

　　拈山门疏法语

　　南石琇禅师住灵岩山门疏。一句是一句。浑不涉文采。信知家里言。自然无内外。
　　山门疏。是家里人。说家里话。山茶及时摘。蒲鞋趂晴晒。
　　山门疏。挂眉间剑。抛栗棘蓬。杨岐妙喜。不谋而同。
　　恕中愠禅师住象山灵岩山门疏。未入灵岩门。诸人是主。山僧是宾。既入灵岩门。山僧是主。诸人是宾。且宾主混融一句作么生道。金香炉下铁昆仑。
　　了庵欲禅师山门疏。有主有。宾有酬有唱。坐断舌头。一椎两当。
　　住本觉山门疏。未入门来有一句子。既到者里半字全无。毕竟如何。苏卢苏卢。
　　佛朗性禅师山门疏。若是家里人。不守浑仑库。百草头边建法幢。云从龙兮风从虎。
　　石屋珙禅师拈山门疏。锅子大小。杓柄短长。是家里事。何必论量。
　　弘觉忞禅师山门疏。在君曰制。在国曰令。在使臣曰符信。在山僧曰什么。佛祖听权衡。人天齐乞命。

　　拈诸山疏法语

　　元叟端禅师住灵隐诸山疏提起云。合郡宿德名员以此穿天下衲僧鼻孔。西天四七出不得。东土二三出不得。
　　楚石琦禅师两浙诸山疏。真不掩伪。曲不藏直。落霞与孤鹜齐飞。秋水共长天一色。
　　拈诸山疏。江南北。浙西东。同中有异。异中有同。野色更无山隔断。天光直与水相通。会么。若也不会。看取下面注脚。
　　南石琇禅师住普门诸山疏。习学谓之闻。绝学谓之邻。良久。黄河九曲。水出昆仑。
　　了庵欲禅师住开福诸山疏。一佛出世。各坐一华。接影连辉。互不相借。

　　拈三宗疏法语

　　恕中愠禅师住瑞岩拈明州三宗疏。祖意教意是同是别。风清三佛地。月朗四明山。
　　佛朗性禅师三宗疏。东州贩生姜。大洋海底火通红。西县卖皂角。须弥顶上浪翻空。小人隔壁异俗。君子千里同风。

　　拈宗剎疏法语

　　佛朗性禅师宗剎疏。此是京剎诸位老和尚送人上树底梯子。毕竟如何判断。复云。赞叹渠者亦多。骂詈渠者不少。知渠俱受俱不受。大地山河日杲杲。
　　南石琇禅师宗剎疏。建法幢於帝都。扇真风於像运。象王回旋。狮子奋迅。

　　江湖疏法语

　　南石琇禅师江湖疏。古人道千里同风。作么生是同风句子。定光金地遥招手。智者江陵暗点头。
　　江湖疏。同心之言。其臭如兰。龙蛇易辨。衲子难颟。
　　了庵欲禅师江湖疏。铁心石肠。河舌海口。赞之则碓嘴生华。毁之则佛面百丑。赞毁不及处。面南看北斗。
　　佛朗性禅师江湖疏。汝恁么来。我恁么地。公论与爱憎。同归第一义。杨花霜雪天。白鹭恣同戏。
　　无文灿禅师江湖疏。恶毒相识。恶毒咒骂。通身是口。分疎不下。度疏云。首座遮掩则个。

　　指座法语

　　神鼎諲禅师开堂日指法座云。未登此座化缘已毕。诸人还委悉么。若委悉。散去得也。若不散去。不免登於此座入方便品第二去也。且不得怪山僧。
　　保宁勇禅师开堂日指法座云。三世诸佛今古祖师。尽在者里转大法轮了也。却向诸人脚跟下过去。还见么。若见。眉毛眼睫常放光明。若不见。看看山僧步步入泥入水去也。
　　五祖演禅师海会开堂。宣疏了乃云。疏帖一时读了。若是具金刚眼睛底。何必重说偈言。虽然如是。事无一向。
　　真净文禅师开堂日宣疏罢乃云。大通智胜佛。十劫坐道场。佛法不现前。不得成佛道。今日四众围绕。佛法现前还得不得。良久云。欲行千里。一步为初。便登座。
　　宜翁观禅师苏州北禅开堂。适当九日。指法座云。胸中一寸灰已冷。头上千茎雪未消。老步只宜平地去。不知何事又登高。遂升座。(请主魏圯丞相闻之。击节不已)
　　雪窦显禅师住翠峰法座顾视大众曰。若论本分相见。不必高升此座。乃以手指曰。诸人随山僧手看。无量佛土一时现前。各各仔细观瞻。其或涯际未知。不免拖泥带水。遂升座。
　　圆悟勤禅师开堂指法座云。三世诸佛於此转法轮。历代宗师於此提祖印。欲行千里。一步为初。不免起摸画样去也。
　　崇宁开堂指法座云。大众。者一条路。千圣共知。徐行踏断流水声。纵观写出飞禽迹。且道如何进步。要提无相毗卢印。须向千峰顶上行。
　　住蒋山指法座云。高高无外。深深无际。更不作礼须弥灯。步步阶梯全体是。且道是个什么。看看。
　　住天宁指法座云。柔和忍辱衣。诸法空为座。既披此衣必据此座。况佛佛祖祖藉此为梯为航。见么。有条攀条。无条攀例。
　　入院指法座云。三万二千狮子座。争及此个曲录木。坐断报化佛。不涉闻见知。揭起鹫岭高风。仰祝南山睿算。还见么。看取令行时。
　　住云居先就雍熙寺受勅。指法座云。借雍熙宝座。提杨岐金圈。直下现成。分明荐取。还委悉么。金刚正体露堂堂。举足无非大道场。突立毗卢顶[宁*页]上。更於何处礼灯王。看看。
　　云峰悦禅师上蓝开堂指法座云。还有不受人谩底么。有即出来推倒禅床喝散大众。然未是作家也。且救得一半。还有么。良久云。既无人出来。山僧今日不惜眉毛。不免指鹿为马翻日作月去也。三十年后莫错怪人好。便升座。
　　龙门远禅师天宁开堂指法座云。古圣道为法来耶为床座来耶。我为法来非为床座。师咄云。是何言欤。
　　大慧杲禅师径山指法座召大众云。还见么。坐断古佛路头。潜窜千妖百怪。任是须弥灯王。也须速礼三拜。喝一喝。
　　再住径山指法座云。毗卢顶[宁*页]。人人有志上头行。问着路头。十个五双不知去处。诸人要识路头么。良久云。看。
　　雪岩钦禅师龙兴法座。百千佛祖向者里屙。泼天臭气徧满娑婆。新龙兴未免倾湘江之水洗教净洁去也。狼藉转多。
　　住仰山法座。宝镜高悬。宝华散乱。固是人人知有。且道须弥灯王毕竟说什么法。趯七踏八。
　　唯庵然禅师圣寿指座云。进一步。高一步。踏到上头全身独露。掣手云。须弥灯王过那边去。
　　元叟端禅师中天竺指法座。从上老秃奴向者里轰青天霹雳。鼓平地波涛。新长老别资一路去也。骤步云。一二三四五。
　　楚石琦禅师福臻指法座云。为法来耶。为床座耶。摩霄俊鹘便合乘时。止泺困鱼徒劳激浪。
　　住天宁法座。灵山堂已为诸人说法了也。还闻么。若不闻。未免为蛇画足。
　　住本觉指法座。阳春白雪唱高和寡。村歌社舞到处合得着。新本觉今日相席打令去也。
　　呆庵庄禅师云居指座。从上先德推此一位以为极则。庄上座见得只是寻常。
　　恕中愠禅师住瑞岩法座。平地上险崖。孤峻处平易。是古今寻常用底。今日终不向者里依模脱墼瞒汝诸人。虽然。见之不取千载难忘。且坐断毗卢顶头一句作么生道。众无语。乃云。洎合放过。
　　愚庵及禅师净慈指法座云。尽十方世界是普光明藏狮子之座。诸佛众生同起同坐。因甚山僧今日特地高升。只恐诸人昧其所自。
　　石屋珙禅师指法座云。人天宝座。曲录木床。我今要坐即便坐。更不作礼须弥王。便升座。
　　月江印禅师育王指法座云。壁立万仞。不必高升。合水和泥。聊通一线。
　　了庵欲禅师住本觉指法座云。高步毗卢顶。不禀释迦文。是你诸人常行三昧。山僧曲顺时宜和泥合水去也。
　　佛朗性禅师天童指法座顾视大众云。千机万机者一机。千步万步者一步。坐断十方狮子吼。七通八达向上路。喝一喝。
　　笑隐欣禅师住中天竺指法座云。坐断报化佛头。不落玄妙阶级。窦八布衫。云门念七。
　　住集庆指法座云。抹过此土西天。坐断千差万别。就下平高。看孔着楔。
　　南石琇禅师住万寿法座顾视左右云。会么。欲提无相毗卢印。须向千峰顶上行。
　　住径山指法座。如来座者一切法空是。看看平地波涛起。
　　法舟济禅师天宁开堂指法座云。曲录木床。宝华王座。是恁么人。须恁么坐。喝一喝。
　　天隐修禅师法座前云。最初一步踏着。须向千峰顶上提持。且道是甚么人行履处。高着眼。遂陛座。
　　密云悟禅师开堂指法座云。者便是大司理大护法於丁卯秋庐山开元寺撞倒底铁山。今对人天众前扶起去也。还见么。遂升座。
　　箬庵问禅师指法座云。须弥宝座高广无量无边由旬。拄杖子亦高广无量无边由旬。且道向甚么处着足。一声霹雳风雷起。
　　住漏泽指法座云。步步登高易。从空放下难。从空放下有甚么难。步步登高且觅起处不得。有条攀条。无条攀例。
　　弘觉忞禅师诏住大内万善殿奉旨开堂。指座云。兜率上升天王敷座。不见道。名称如来闻十方。诸吉祥中最无上。昔曾处此摩尼殿。是故此处最吉祥。以手指云。大众看看。百万亿栏楯阶升。百万亿天缯妙宝。百万亿香光云网。百万亿殊胜庄严。一一皆由我皇积劫修行。百万亿阿僧祇善根功德所共成就。于一念间於此殿中一时显现了也。还见么。遂升。

　　拈太上皇皇太后后妃皇太子两宫天眷等
　　香法语

　　密庵杰禅师拈香。此一瓣香。恭为祝延光尧寿圣宪天体道性仁诚德经武纬文太上皇帝圣躬万岁万岁万万岁。恭愿尧仁广被。舜德弥新。亿万斯年。永隆睿算。
　　拈香。此一瓣香。恭为寿圣齐明广慈太上皇后中宫皇后皇太子皇孙两宫天眷庄严福算。恭愿寿山增峻。福海弥深。同明般若正因。共植金刚种智。
　　中峰本禅师拈香云。此香胚胎万象。化育两仪。仰祝皇太后万岁。皇后齐年。太子千秋。恭愿天同覆地同擎。海同涵春同育。
　　弘觉忞禅师拈香云。此一瓣香。毗蓝园里收来。无忧树下将出。爇向炉中。奉为昭圣慈寿恭简安懿章庆皇太后。次及内宫皇后。伏愿寿同山固。福与天齐。浚发长祥。克昌厥后。

　　拈今上皇帝香法语

　　真净文禅师开堂拈香云。此一瓣香。恭为今上皇帝祝延圣寿万岁万万岁。伏愿尧风永扇同日月之盛明。汤德弥新共乾坤而久固。
　　梦庵信禅师开堂拈香云。此一瓣香。恭为今上皇帝祝延圣寿。恭愿御世比轮王之福。统天为大梵之尊。
　　圆悟勤禅师崇宁勅黄到开堂拈香示众云。光吞万象。气绝诸尘。始从拨草瞻风。以至入廛垂手。等闲不欲全彰。切恐惊群动众。今日拈来。奉为今上皇帝祝严圣寿。
　　住夹山拈香云。此一瓣香。奉为今上皇帝祝严圣寿万岁万岁万万岁。伏愿睿算等乾坤。圣明逾日月。龙图凤历弥亿万年。玉叶金枝亘百千劫。
　　天宁开堂。此一瓣香。奉为祝严今上皇帝圣寿。伏愿金轮长御极。宝祚永昌隆。拱北极以称尊。空芥城而弥固。
　　开堂拈香云。大众。还见么。熏五分法身。结五云瑞彩。爇向炉中。奉为祝严今上皇帝圣寿万岁万万岁。伏愿道齐尧舜。德冠羲轩。南山寿逾亿万年。北极尊亘河沙劫。
　　住金山拈香云。此一瓣香。奉为今上皇帝祝严圣寿。恭愿文明齐二曜。睿算等乾坤。夺少康复禹迹之功。成宣光兴汉室之业。万邦归圣化。八表偃干戈。
　　雍熙寺受勅住云居拈香云。虚空世界未分。超然馥郁。华藏圆融已现。特地氤氲。戒定慧解脱知见所熏百千亿无量殊胜所集。爇向炉中。上祝今上皇帝圣寿万岁。伏愿道德迈昔五帝。威灵超前百王。圣寿等南山。萝图齐北极。二圣早还玉驾。万国俱贺升平。永息干戈。四民乐业。
　　大慧杲禅师径山开堂拈香云。此一瓣香。恭为北阙之至尊。上祝南山之万寿。
　　中峰本禅师开堂拈香云。此一瓣香。虚空包不住。大地载不起。臣僧明本爇向宝炉。端为祝延今上皇帝圣躬万岁万岁万万岁。陛下恭愿至圣至明如日如月。惟福惟寿同地同天。
　　元叟端禅师开堂拈香云。此香蟠根错节。在威音王佛以前。续焰联芳。居迦文世尊之上。爇向宝炉。端为祝延大元世界主当今皇帝圣躬万岁万万岁。陛下恭愿统百亿香水海为一福海。永永无穷。聚百亿须弥山为一寿山。巍巍不动。
　　中天竺开堂拈香。蕴盘古开天正气。仰之弥高钻之弥坚。均伯禹敷土大功。涅而不缁磨而不磷。爇向宝炉。端为祝延大元世界主当今皇帝圣躬万岁万岁万万岁。陛下恭愿自西自东自南自北咸归有截之区。乃圣乃神乃武乃文永享无疆之祚。
　　住径山拈香云。此香蕴唐虞太和根本。荡荡无能名焉。协殷周至治馨香。巍巍有成功也。爇向宝炉。恭为大元世界主当今皇帝祝延圣躬万岁万万岁。
　　楚石琦禅师开堂拈香云。此一瓣香。天上天下世出世间。并属照临。皆承恩力。爇向炉中。端为祝延今上皇帝圣躬万岁万万岁。陛下恭愿乃圣乃神乃武乃文。四海咸歌有道。自西自东自南自北。八方尽乐无为。
　　笑隐欣禅师奉旨开堂拈香云。此香全体全用。胚腪大化之初。至贵至尊。秀发九天之上。价重甄叔迦宝。芳腾优钵罗华。与物为春。布阳和於大地。应时现瑞。开寿域於八荒。爇向宝炉。端为祝延今上皇帝圣躬万岁万万岁。陛下钦愿乾元立极。景星耀而泰阶平。天历在躬。圣人作而万物睹。与天齐寿。万国来宾。
　　南石琇禅师住报恩拈香云。至尊至贵。价重百亿须弥。为瑞为祥。阴覆大千沙界。虔焫宝炉。端为祝延皇帝万岁万万岁。钦愿尧仁天广。荡荡乎无能名焉。汤德日新。皓皓乎不可尚矣。本支百世。寿考万年。
　　住径山拈香云。此香体锺九五阳刚。如金如玉。叶覆大千沙界。为盖为云。名超优钵昙花。价重甄叔迦宝。焫向宝炉。祝延皇帝万岁万岁万万岁。钦愿寿同百亿须弥。福等三千剎海。山如砺。河如带。益固皇图。五日雨。十日风。仰歌圣化。
　　了庵欲禅师开堂拈香云。此香结为宝丝网。散作光明云。爇向宝炉。祝延今上皇帝圣躬万岁万万岁。恭愿文明齐北极。寿算等南山。
　　弘觉忞禅师拈香云。此一瓣香。不自天生。非从人得。一本诸佛菩萨大慈熏种大悲植根。大喜大舍之所灌溉滋培。大愿大力之所畅茂条达。然后断之以金刚智斧。析之以方便慧刀。爇向炉中。结而为盖则覆被大千。散而为云则润流沙界。端为祝延今上皇帝圣躬万岁万岁万万岁。伏愿功超三后。道贯百王。舞干羽而格有苗。八荒顺化。垂衣裳而朝万国。天下归仁。

　　拈省院台宪郡县文武官僚等香法语

　　神鼎諲禅师开堂日拈香云。此一炷香。奉为府主学士合郡尊官。伏愿长光佛日。永佐明君。
　　杨岐会禅师开堂日拈香云。此一瓣香。奉为知府龙图驾部诸官。伏颙常居禄位。
　　保宁勇禅师开堂拈香。此一瓣香。奉为阖国采僚文资武列。伏愿振谟猷乎远大。流勋业以绵长。六军常清。万姓永泰。
　　真净文禅师开堂日拈香。此一瓣香。恭为报宁大檀越主特进相公判府左丞。伏愿举族享於百祥。小大增乎善庆。更冀特进相公判府左丞兄兄弟弟长为佛法之堑墙。子子孙孙永作皇家之梁栋。
　　此一瓣香。奉为提刑大夫运判朝奉洎文武官僚常居禄位。然提刑众官总同二相公夙承佛记示作王臣。佛法长兴外护斯在。以因向果皆成佛道。
　　五祖演禅师开堂拈香云。此一瓣香。奉为州县官僚。伏愿乃忠乃孝惟清惟白。永作生民父母。长为外护纪纲。
　　圆悟勤禅师夹山开堂拈香云。此一瓣香。奉为权府通判朝清检法在坐尊官诸衙勋贵。伏愿高迁禄位永固寿基。
　　天宁开堂。此一瓣香。奉为判府安抚侍讲运使中大运判捡讨提学删定提举大夫承受奉御两厅通判大夫在坐勋贵。伏愿为风后力牧。作稷[├/(呙-┌+┐)]夔皋。副具瞻则八座三台。简帝心乃盐梅霖雨。
　　开堂拈香云。奉为判府尚书诸衙勋贵。伏愿膺一人简在。副四海具瞻。为周邵甫申。作皋夔益[├/(呙-┌+┐)]。
　　住金山拈香云。此一瓣香。奉为判府安抚延康通判学士合郡文武官僚。伏愿位隆盘石。功济维城。居方面则鲁卫晋齐。陟岩廊则皋夔稷[├/(呙-┌+┐)]。
　　住云居拈香。左仆射相公两府台佐合朝百辟。今日临筵洪儒硕学诸多勋贵。伏愿为霖为雨。为檝为舟。补衮乃仲山。和羹即传说。
　　开堂。此一瓣香。奉为判府府判运使殿撰通判大夫阖郡尊官在筵僚采。仍愿乃忠乃孝为国为民。为圣主之股肱。作明时之柱石。
　　龙门远禅师开堂拈香云。此一瓣香。奉为提刑学士权郡承议洎合郡尊官。伏愿嘉声蔼着。善政日新。频承雨露之恩。坐听盐梅之诏。
　　梦庵信禅师开堂拈香云。此一瓣香。奉为知府承议阖郡采僚。唯愿寿龄坚久。福海弥深。常为大国栋梁。永作法门卫护。
　　云居元禅师西塞帅王公韶自以杀业重祈为澡雪请说法上蓝。师炷香云。此香为杀人不眨眼上将军。立地成佛大居士。众称善韶亦悠然意消。
　　中峰本禅师开堂拈香。此香名高列国。价重三韩。奉为驸马太尉沈王广资福寿。伏愿劫外乾坤。荣金枝於帝苑。寰中日月。茂玉叶於王庭。

　　拈报谢香法语

　　白云端禅师开堂日拈香云。奉为过现未来大觉海中普利於含生一切圣贤。及生平所参见诸善知识众古道友曾有一言一句布施我者。师僧父母一切恩亲咸皆报谢。

　　烧怀香法语(以上诸香皆系烧香。侍者逐一度上。惟嗣法香。住持当从怀中拈出。自插炉中)

　　兴化奖禅师开堂日拈香云。此一炷香本为三圣师兄。三圣师兄为我太孤。便合承嗣大觉。大觉为我太赊。我於三圣处会得宾主句。若不遇大觉师兄洎合误却我平生。我於大觉处吃棒。得见临济先师在黄檗处吃棒底道理。此一炷香。供养我临济先师。
　　石门照禅师开堂拈香云。西天二十八祖。唐土六祖。过去圣人尽得传衣付法。至唐代六祖之后得道者如稻麻竹苇。不传其衣只传其法。皆以香为信。今日一瓣香为什么人通信。某甲虽不言。大众已委悉。爇此一炷香去也。
　　神鼎諲禅师开堂日拈香云。此香不是戒定慧香。亦非旃檀沉水。只是汝州土宜。便烧云。供养首山和尚以酬法乳。
　　杨岐会禅师开堂日拈香云。大众。还知落处么。若也不知。却为注破。奉酬石霜山慈明禅师法乳之恩。山僧不免熏天炙地去也。便烧。
　　白云端禅师开堂日拈香云。且道为什么人。若有所为雪上加霜。若无所为过莫大焉。奉为先住杨岐后住云盖亲见慈明来底老古锥。谁知道今日向者里抛三放两去也。
　　真净文禅师开堂日拈香云。大众。此一瓣香还知落处么。更不覆藏。直为先黄龙南禅师爇向炉中去也。
　　保宁勇禅师开堂拈香云。大众。此一瓣香。古今无价。佛祖不传。且道从什处得来。还知落处么。若也知得。祇者里参见真善知识若。也不知。爇向炉中供养我先住杨岐后住云盖会和尚。
　　云峰悦禅师开堂拈香云。大众。此一瓣香。天不能盖地不能载。尘沙诸佛天下老师未敢正眼觑着。诸人向什么处摸索。然官不容针私通车马。奉为先翠岩芝禅师。
　　五祖演禅师开堂拈香云。此一瓣香得来久矣。十有余年海上云游。讨一个冤雠未曾遭遇。一到龙舒果遇其人。方契愤愤之心。今日对大众雪屈。须至爇却为我见住白云端和尚。从教熏天炙地。一任穿过蔡州。有鼻孔底辨取。
　　东山开堂拈香云。此一炷香在舒郡二十七年三处住院。诸人总知。遂欲烧。复云。不得也须说破。某十五年行脚初参迁和尚得其毛。次於四海参见尊宿得其皮。又到浮山圆鉴老处得其骨。后在白云端和尚处得其髓。方敢承受与人为师。今日热向炉中。从教熏天炙地。有耳朵者辨取。
　　圆悟勤禅师住崇宁拈香云。此一瓣香。不从葱岭带来亦。非胸襟流出。在南中见三十余员尊宿。末后撞着个老作家。被他一槌击碎。今日对众说破。奉为现住蕲州五祖演和尚以酬法乳。
　　天宁开堂拈香云。千佛出兴何人酬价。威音那畔谁辨端倪。昔年白云一句下承当。今日潭城第三回拈出。奉为蕲州五祖山第十二代故演禅师以酬法乳。
　　开堂拈香云。昔年白云堆里最初一句截流。今日人天众前个是四回拈出。奉为蕲州五祖山第十二代演禅师爇向炉中以酬法乳。
　　龙门远禅师开堂拈香云。此一瓣香。还知落处么。欲隐弥露。在晦愈明。本欲抛掷岩阿。混於沙石。苦为诸人敦逼。不免细说来由。奉为我先蕲州黄梅东山演禅师一炉爇却。用陪法乳之恩。聊表化仪。虽然恩大难酬。未免抛三放两。
　　虎丘隆禅师开堂拈香云。此一瓣香。大有人疑着。三十年出一丛林入一保社。遇贱则贵遇贵则贱。末后撞着个无面目老子。向命脉上一札。不觉从空放下。如今不免对众拈出。奉为现住润州金山佛果圆悟禅师大和尚用报法乳之恩。
　　大慧杲禅师径山开堂拈香云。此一瓣香。觑着则眼睛枯。齅着则脑门裂。遇贵则价重娑婆。遇贱则分文不直。今日对人天众前爇向炉中。奉为成都府昭觉禅寺先圆悟禅师大和尚用酬法乳之恩。
　　再住径山拈香云。此一瓣香。在兜率天则曰仙陀婆。在善变化天则曰夺意。在阿那婆达多池边则曰莲华藏。且道在径山手唤作甚么。良久云。非但圆悟老人看即有分。便是三世诸佛出来也不敢正眼觑着。便烧。
　　应庵华禅师开堂拈香云。此一瓣香奉为先住宣州彰教后住平江虎丘山云岩禅院隆和尚。爇向炉中用酬法乳之恩。一任天下衲僧敲砖打。
　　密庵杰禅师开堂拈香云。此一瓣香收来久矣。欲隐弥露。今日人天普集。不免从头说破。昔年行脚自江西回。拟往四明。方抵婺州智者。却被旁观兄弟错指路头。撞入衢州明果山中见个老和尚。列列挈挈太煞不近人情。既已将错就错礼了三拜。直至於今悔之不及。虽然如是。冤有头债有主。爇向炉中供养末后住天童山第十八代应庵大和尚用酬法乳之恩。
　　瞎堂远禅师奉诏住灵隐开堂。中使降香祝圣罢。拈香曰。此一炷香。天地莫能覆藏。佛眼莫能窥测。举处灭胡种族。拈来钝置杀人。累我三十年荒草里横身。至令一平生作个不唧[口*留]汉。就中有些子謷讹。对众也须说破。山僧二十年前被业风吹到岷峨山下荆棘林中。撞着个无孔铁锤。被他一击半醉半醒。将谓哑却口一生开不得。二十年后又被业风吹去濯锦江头葛藤堆里。逢着个焦尾白额。是时亲遭一口。直得丧胆亡魂开得口。至今受用不尽。且道此香为二十年前见底知识即是。为二十年后见底知识即是。一鹤不栖双木。一客不烦两家。不见道先行不到末后太过。而今贼身已露赃物现前。奉为前成都府昭觉先圆悟禅师大和尚。不重他对御谈空横行海上。只重他胸中无物肚里无禅。爇向炉中用酬法乳。
　　梦庵信禅师开堂拈香云。此一瓣香。人天未委得处何来。幸有证明徒劳秘惜。奉为我前住楚州胜因戏鱼堂静和尚用酬法乳之恩。
　　高峰妙禅师住天目拈香云。此一瓣香。不假壶中日月。亦非劫外春风。几番亲遭毒手。令得八面玲珑。如今放下也地摇六震。拈来则塞破虚空。且道不拈不放一句又作么生。喝一喝。作女人拜。爇向炉中。供养前住仰山戴角披毛无鼻孔底老和尚用酬法乳之恩。
　　元叟端禅师开堂拈香云。大慧师祖道宁以此身代大地众生受地狱苦。终不将佛法当人情。径山先师藏叟和尚。一生不肯四天下人。纵饶释迦老子达磨大师到来也须退身有分。山僧昔年在侍者寮两年。弄尽机关做尽伎俩。直是没凑泊他处。所以知其为大慧嫡孙。今有炷香供养他。也要大家证明。
　　住天竺拈香云。此香赞之则眼瞎耳聋。谤之则口哑舌秃。三世诸佛六代祖师一时现前也只瞻仰有分。奉为前住径山临济直下第十五世藏叟大和尚一向爇却。
　　无文灿禅师开堂拈香云。此香觑着不得。捉着不得。弃舍不得。冷地看来直是好笑。大须三十年。爇向炉中。奉为前住庆元府阿育王大广利禅寺笑翁大和尚用酬法乳之恩。
　　恕中愠禅师开堂拈香云。古人出世拈香酬法乳也。今人出世拈香酬世恩也。愠上座总不然。昔年行脚到紫箨山中参个老布衲。彼亦无法可授。我亦无法可受。只向无授受中拈出。供养前住昆山荐严禅寺竺元道和尚。不图报德酬恩。只要大家知委。
　　住瑞岩拈香云。此香已是第二回拈出。爇向炉中。供养我前住昆山荐严禅寺晚年归老紫箨峰头西方广院竺元大和尚用酬法乳之恩。然冤家债主自有来由。今日对人天众前不妨重为洗雪一上。山僧昔年在彼山中咨参者老和尚。为看狗子无佛性话不破特去请益。才开口。被他一喝。直得通身汗下。因进呈一颂云。狗子佛性无。春色满皇都。赵州东院里。壁上挂葫芦。乃发笑曰。恁么会又争得。可谓前箭犹轻后箭深。插香云。纵有伯牙琴。应难写心曲。
　　西蜀显禅师初印心于五祖演和尚。开堂日乃拈绍觉白公香。其词曰。一则垆鞴功精。一则磨淬极妙。二功并着。理孰为先。不见道本重末轻当风可辨。此香奉为绍觉和尚爇向炉中。令教普天匝地填沟塞壑。使天下衲僧无出气处。
　　笑隐欣禅师开堂拈香云。此香昔年大雄峰顶一句下承当。今日凤凰山中五众前拈出。奉为前住径山后住大仰佛智禅师晦机大和尚用酬法乳之恩。
　　南石琇禅师开堂拈香云。非从天上降来。不是地中涌出。三世诸佛莫觅其踪。天下衲僧难识其价。还有知得落处者么。若也未知。奉为前住万寿行中大和尚一炉焫却。未论报德酬恩。且要尽大地人咸知气息。
　　铁关枢禅师开堂拈香云。此一瓣香。三世诸佛不敢酬价。六代祖师何曾齅着。昔日石门关里得来。今对人天众前拈出。奉为浙西道镆干山天池兴化禅寺元翁大和尚用酬法乳之恩。
　　天隐修禅师拈香云。殷懃古木林间。埋没白云堆里。向无所得中得来。在有修证处不证。今日对众拈出。供养荆溪龙池山禹门禅院本师大和尚幻有老人以酬法乳。
　　湛然澄禅师拈香云。正偏挟带。敲唱同时。父子相逢。君臣道合。端为供养北京大觉堂上传曹洞正宗第三十一代清凉慈舟念和尚聊酬法乳之恩。
　　箬庵问禅师磬山开堂拈香。二十年前向者里出。二十年后向者里入。虽然出入有时。其奈初无背向。既无背向。且道出底是入底是。不惜眉毛向人天众前烧一瓣香。奉为即此磬山堂上传临济宗第三十代上天下隐先师大和尚以酬法乳。
　　拈香云。此一瓣香。疑杀天下人不为过。抹杀天下人不为毒。昔时有本可据。如今徧界不藏。任他伶俐仙陀。谁敢正眼觑着。奉为前住荆溪磬山后住湖州报恩上天下隐先师大和尚以酬法乳。
　　嵩乳密禅师拈香云。这一瓣香。博岭堂前密移一步。瀛山书内坐断同风。刀斧斫不开。恩深父子。外方不敢论。功归臣相。爇向炉中。端为供养博山堂上无异先师大和尚用酬法乳。

　　列祖提纲录卷第二十三
　　列祖提纲录卷第二十四

　　　　武林十八涧理安禅寺住持娄东行悦集

　　白椎后垂语

　　临济玄禅师府主王常侍与诸官请师开堂云。山僧今日事不获已。曲顺人情方登此座。若约祖宗门下称扬大事。直是开口不得。无你措足处。山僧此日以常侍坚请。那隐纲宗。还有作家战将直下展阵开旗者么。对众证据看。
　　道吾真禅师开堂日云。便与么观得一时着便。若论玄微。见与不见一时[翟*支]瞎。
　　在北禅上堂云。青山峭峻。白日如梭。龙门无客。闹市人多。诸人。且道即今下菜行头有几人纳税百姓。
　　法华举禅师开堂云。夫第一义谛。非智辩所诠心机所测。教外别传不立文字。既到者里复且如何。直须坐断毗卢不存凡圣。还能如是么。若也未能。山僧重说偈言去也。不结毗卢印。那弘古佛心。明月照幽谷。寒涛助夜砧。诸人委悉么。各希发问。
　　大愚芝禅师开堂日云。还有人委得落处么。若委得。随机利物应化无方。天上人间出没卷舒纵横自在。若也未委落处。释迦老子三世诸佛二十八祖天下老和尚一时抛在炉中。从听老僧葛藤。
　　慈明圆禅师南源开堂云。大众。会么。宜阳秀水。南岳石桥。若也不会。谩你诸人去也。所以道达磨西来教外别传一句。且道别传个什么。直指人心见性成佛。祇如诸人尽是祖师指出底人。还信得及么。若信得及。与祖佛同参。若信不及。可谓自生退屈。此日一会不是小缘。将一瓣香为我无得禅师。且道诸人还识无得禅师么。若也不识。有疑请问。
　　云峰悦禅师开堂日云。祖祢不了殃及子孙。事到如斯宁容分雪。所谓出世利生之事呼为第一义门。但有言说多无实义。诸人若也委悉。山僧出世事毕。其或未然。有疑请问。
　　真净文禅师开堂日白椎毕。师召大众云。当须自观。若此观者名为正观。若他观者名为邪观。邪正未分。有疑请问。
　　圣寿开堂。白椎竟良久乃云。会么。少室峰前曾示此。高安滩上复谁传。会中若有仙陀客。莫学神光废九年。遂喝云。有疑请问。
　　报宁开堂白椎竟乃垂一足云。大众。为是一耶二耶。良久云。上士一决一切了。中下多闻多不信。有疑请问。
　　白云端禅师开堂日白椎竟顾视左右云。便与么散去。自古自今如麻似粟。若言更有如何若何。曹溪一路平沉。所以从上诸圣皆向火焰里出来垂手。只要一切人眼横鼻直去。今日众中有大家垂手者么。出来。
　　保宁勇禅师开堂日白椎罢顾众云。委悉么。若不委悉。为蛇画足去也。古佛岩前千华竞秀。曹溪源上万派归流。莫有陟巇崄涉渺弥者么。不顾危亡。便请相见。
　　五祖演禅师四面开堂云。若论第一义。西天二十八祖唐土六祖立在下风。一大藏教白云万里。摩竭掩室毗耶杜口正在梦中。千佛出世寐语未了。文殊普贤抝曲作直。所以道设使言前荐取犹是滞壳迷封。纵饶句下精通未免触途狂见。若也把定封疆。说什么法堂前草深一丈。直得凡圣路绝鸟飞不度。天下衲僧无出气处。众中莫有不甘底么。出来相见。
　　海会开堂白椎罢乃云。金镞惯将平祖道。铁鞭多力恨无雠。莫有不顾危亡底衲僧么。出来相见。
　　东山开堂白椎罢乃云。当观第一义。宝剑霜锋利。掣电隔三千。最胜无伦譬。眼辨手能亲。出来相比试。
　　雪窦显禅师万寿开堂。白椎了师云。宗乘一唱。三藏绝诠。祖令当行。十方坐断。其有达士不避死生。眨上眉毛出众相见。
　　住雪窦开堂。白椎了乃云。如来正法眼藏委在今日。放行则瓦砾生光。把定则真金失色。权柄在手杀活临时。其有作者。共相证据。
　　龙门远禅师开堂日白椎罢乃云。观即不一。一即不观。第一义门。今在何所。
　　圆悟勤禅师崇宁开堂。白椎竟乃云。驾千钧弩。一击便行。射透铁围。不容拟议。一言之下杀活全彰。寸机之中包括群象。直须当头点破。可以千眼顿开。更若四顾踌躇。便见捞天摸地。有构得底。出众相见。
　　夹山入院开堂云。野猿抱子归青嶂。幽鸟衔花过碧岩。此地昔年曾作客。今兹为主愧无惭。众中还有辩得宾主底衲僧么。
　　入院开堂云。炎炎伏暑离青嶂。肃肃清秋渡碧湘。古殿耽耽松桧密。无尘金地足清凉。既到者里。还有本色衲僧么。出来共相证明。
　　住云居先於南康军开堂。白椎竟乃云。包融万有。声振大千。乃佛乃祖顶门开。若天若人方寸阔。便恁么荐得。不妨省要。苟或踟蹰。落在第二义门去也。还有箭锋相拄底衲僧么。出来共相激扬。
　　虎丘隆禅师住开圣白椎竟乃云。垂钩四海。祇钓鲸鳌。离钩三寸。莫有道得底。出来道看。
　　大慧杲禅师住径山。白椎竟乃云。诸方旧例。今古常仪。直饶千佛世尊次第出世升于此座。末上也少者一杓恶水不得。莫有回避得底么。出来证据。
　　应庵华禅师明果入院开堂。白椎竟乃云。证第一义谛空。名狮子吼。狮子既吼。狐狼屏迹异类潜踪。莫有共相出手底么。出来相见。
　　住蒋山。白椎罢乃云。若论第一义。如红炉上一点雪相似。若也听不出声。见不超色。何妨出众决疑。
　　密庵杰禅师灵隐开堂。白椎竟乃云。正令已行。千差削迹。佛佛从兹授手。祖祖於是相传。恁么会得。便乃高揖释迦不拜弥勒。其或尚留观听。何坊致问。
　　住灵隐。白椎竟乃云。第一义谛。空洞无象。表里一如。佛及众生。尽为增语。且作么生观。若有心观属妄想。无心观属断见。不有不无心观颟顸佛性。莫有具透关眼底衲僧。出来大家擎展。
　　了觉圆禅师开堂。上首白椎竟。师良久曰。直饶阿那律天眼未解谛观。便是千手大悲焉能提掇。众中莫有不甘者么。出来掀倒禅床喝散大众。然虽如是。未是作家。且於第二门中与衲僧出气。
　　金山惟仲禅师开堂。上首白椎竟。师顾左右曰。还会么。狮子奋迅。象王回旋。於斯明得。不妨省力。其或不然。有疑请问。
　　上方益禅师开堂。上首白椎罢。师曰。白椎前观一(又不)成。白椎后观二又不是。到者里。任是铁眼铜睛也须百杂碎。莫有不避危亡底衲僧。试出来看。
　　元叟端禅师住凤山开堂云。拈一机则千机万机顿赴。如刻人粪作旃檀香。举一句则千句万句朝宗。似持蠡[谷-禾+卵]量大海水。莫有净裸裸赤洒洒独脱无依底么。出来共相证据。
　　恕中愠禅师住瑞岩。白椎竟乃云。诸佛出世是第二头。祖师西来是第三首。饶你向威音那畔别立生涯。百草头边全明杀活。布袋里老鸦子未知有出身一路在。作么生是出身一路。
　　楚石琦禅师住福臻。白椎竟乃云。早是第二义了也。饷间便是第三义。然当炉不避火迸。新长老今日性命在诸人手里。一任横拖倒拽。重赏之下必有勇夫。有么有么。
　　住凤山开堂云。宝印当空妙。重重锦缝开。不费纤毫力。提掇凤山来。放行则万象回春。把住则千峰寒色。且道把住好放行好。试出来道看。
　　本觉开堂云。现成公案。不用安排。无孔铁锤。有什么限。稍知触净。便好商量。
　　光孝开堂云。言迹之兴。异途之所由生。直截根源底。出众相见。
　　铁关枢禅师普载开堂云。火云烧碧空。长街氷片片。具眼底衲僧。何妨出见。
　　笑隐欣禅师集庆开堂。白椎罢乃云。第一义谛。明如杲日。宽若太虚。万汇森然。纤尘不立。明今举古。无非节外生枝。立主立宾。何异虚空钉橛。然圣旨建寺。诸官临筵。不可只恁么休去。还有共相激扬底么。
　　南石琇禅师住灵岩。白椎竟乃云。龙象围绕。灯烛炜煌。一会灵山俨然未散。还有共相证据者么。
　　住径山。白椎竟乃云。举不顾。即差互。拟思量。何劫悟。还有超然独脱不落此辙者么。
　　月江印禅师住育王开堂云。若论第一义谛。譬如虚空。体非群相而不拒彼诸相发挥。莫有向虚空里钉橛者么。

　　未入院当道请就别剎开堂提纲

　　大愚芝禅师筠州府主李密谏请就上蓝开堂。问答毕乃云。问话且止。山僧道薄人微素无德行。叨承密谏诸官僚同伸坚请。升於此座。上答皇恩。国祚永安法轮常转。且道法轮作么生转。欲得会么。须弥山上倒翻身。却来堂中迭足坐。阿呵呵。是什么。饭箩里坐却受饿。和泥合水与么过。上士闻之熙熙。下士闻之肯可。子细思量却成口过。要会么。一六三四二。直言曲七一。桃李火中开。黄昏候日出。久立尊官伏惟珍重。
　　杨岐会禅师兴化寺开堂。若有问话者请出来。诸供养中法供养最胜。若据祖宗令下。祖佛潜踪天下黯黑。岂容诸人在者里立地更待山僧开两片皮。虽然如是。且向第二机中说些葛藤。繁兴大用举必全真。既立名真。非离真而立。立处即真。者里须会。当处发生随处解脱。此唤作闹市里上竿子。是人总见。你道金不博金一句且作么生道。还有人道得么。试出来踣跳看。如无。山僧今日失利。但某此际荣幸。伏遇知府龙图通判驾部洎诸官僚请住云盖道场。可谓诸官愿弘深广。为国忠臣。建立法幢上严帝祚。然愿诸官寿齐山岳。永佐明君。作大股肱。为佛施主。诸院尊宿在会信心。世世生生共营大事。久立珍重。
　　云峰悦禅师赴翠岩。师在上蓝开堂。问答毕乃云。问话且止。佛法正论非竞辨而可求。击扬铿锵以摧异学。诸祖之道岂其然乎。所以一大藏教不能自诠。十方诸佛不能提唱。辉腾今古逈绝见知。圆满十虚宁有方所。只为情生智隔想变体殊。虽终日行而不自觉。是似劳他先圣回首尘劳曲开方便。方便即有。还证明得么。若也证明得。便能随机利物应化无方。出没卷舒人间天上。虽然如是。即不得向衲僧门下。何故。笑破他口。
　　圆悟勤禅师奉勅赴云居。到南康军当道先请开堂。以祖佛为栗准。与祖佛作师。以人天为梯航。与人天作眼。忽若不倚一物。孤逈逈峭巍巍。千圣莫能知。万灵没照鉴。截断一切不涉廉纤。把断世界不漏丝发。人天众前如何剖露。若向个里上绝攀仰下绝己躬。等闲如金翅鸟劈海直取龙吞。似狮子儿出窟妖狐绝迹。当锋略露。不免道个山是山水是水。僧是僧俗是俗。开慈悲方便门。留通途受用底。忽若转山不是山水不是水。僧不是僧俗不是俗。到个里还有出身处么。若有出身处。便可以高揖释迦不拜弥勒。坐断毗卢顶不禀释迦文。束虚空作拄杖也打他不得。合百千万聚雷作一喝也惊他不动。且道此人毕竟如何亲近。只如今各各当阳不背不向。不立一丝毫头解路。不作一纤尘机关。正当恁么时。把断乾坤一句作么生道。雕弓已挂狼烟息。万国歌谣贺太平。复云。龙床角头亲赐得。天上云居古道场。安乐树边藏拙讷。更无佛法可商量。既无佛法。却举个古人公案。记得神鼎山諲禅师开堂示众云。山僧行脚也无正因。只待向东京城里听一两本经论。於古寺闲房且恁么过时。不谓行到汝州叶县。被一阵业风吹到首山曲录木床上见个老和尚。当时把不住礼却他三拜。直至如今悔之不得。师云。者老汉参到生铁铸就处。穷到无丝毫解路时。所以向铁壁银山斩钉截铁。若不知有向上宗乘。争解与么道。然虽如是。检点将来。二祖少林也礼三拜。忽若水乳不分金鍮不辨。有条攀条无条攀例。山僧元丰末年为疑着个祖师西来意。十数载江表逢见大善知识。便投诚咨参玄妙理性棒喝机关。直是费尽工夫终无个休歇去处。及到海会遇见个老和尚。被他脑后一槌。从此丧却目前机。去却胸中物。直至如今也分疎不下。且道与古人是同是别。还委悉么。羚羊挂角千峰外。更有羚羊在上峰。
　　大慧杲禅师绍兴七年赴径山。七月二十一日於临安府明庆开堂。拈香祝圣垂语问答毕。复有数僧竞出。师乃约住云。假使大地草木尽抹为尘。一一尘有一一口。一一口具无碍广长舌相。一一舌相出无量差别音声。一一音声发无量差别言词。一一言词有无量差别妙义。如上尘数衲僧各各具如是口如是舌如是音声如是言词如是妙义。同时致百千问难。问问各别。不消径山长老咳[口*敕]一声。一时答了。乘时於其中间作无量无边广大佛事。一一佛事周徧法界。所谓一毛现神变。一切佛同说经。於无量劫不得其边际。便恁么去。闹热门庭即得。若以正眼观。之正是业识茫茫无本可据。祖师门下一点也用不着。况复钩章棘句展露言锋。非唯埋没从上宗乘。亦乃笑破衲僧鼻孔。所以道毫牦系念三途业因。瞥尔情生万劫羁锁。圣名凡号尽是虚声。殊相劣形皆为幻色。汝欲求之得无累乎。及其厌之又成大患。看他先德恁么告报。如国家兵器不得已而用之。本分事上亦无者个消息。山僧今日如斯举唱。大似无梦说梦。好肉剜疮。检点将来。合吃拄杖。只今莫有下得毒手者么。若有。堪报不报之恩。共助无为之化。如无。倒行此令去也。蓦拈拄杖云。横按镆铘全正令。太平寰宇斩痴顽。卓一下喝一喝。复举王常侍一日访临济。同到僧堂内。常侍曰者一堂僧还看经否。临济曰不看经。常侍曰学禅否。临济曰不学禅。常侍曰。经又不看。禅又不学。毕竟作甚么。临济曰总教伊成佛作祖去。常侍曰。金屑虽贵落眼成翳。又作么生。临济曰我将谓你是个俗汉。师云。临济老汉握一柄金刚王宝剑。气冲宇宙天下横行。等闲被者官人轻轻一拶。便见氷消瓦解。且道者官人有甚长处。听取一颂。世出世间希有事。显发须凭过量人。只将补衮调羹手。拨转如来正法轮。久立众慈伏惟珍重。
　　师绍兴二十六年赴育王。十一月二十三日於明州报恩光孝禅寺开堂。宣疏拈香祝圣白椎垂语问答罢乃云。佛法要妙。离言说相。离文字相。离心缘相。不可以有心求。不可以无心得。不可以语言造。不可以寂默通。如涂毒鼓。闻着则脑门百裂。似猛火聚。近之则燎却面门。实谓壁立万仞剿绝圣凡。假使智如鹙子。辨若维摩。与三世诸佛同时出来。也须入地三尺。有如是自在。有如是威神。只许老胡知不许老胡会。到者里如何启口。然官不容针私通车马。放一线道却有商量。蓦拈拄杖卓一下云。还闻么。一切障碍即究竟觉。得念失念无非解脱。成法破法皆名涅盘。智慧愚痴通为般若。又卓一下云。太阳溢目万里不挂片云。古佛与露柱相交。新罗共占波斗额即不问汝诸人。只如马祖道即心是佛作么生商量。还委悉么。太平本是将军致。却许将军见太平。复卓一下。复举西天国王问波罗提尊者曰。我欲作佛。不知何者是佛。尊者曰见性是佛。王曰师见性否。尊者曰我见佛性。王曰性在何处。尊者曰性在作用。王曰是何作用我今不见。尊者曰今现作用王自不见。王曰於我有否。尊者曰。王若作用无有不是。王若不用体亦难见。王曰若当用时几处出现。尊者曰若出现时当有其八。王曰八处佛性当为我说。尊者曰。在胎曰身。处世名人。在眼曰见。在耳曰闻。在鼻辩香。在舌谈论。在手执捉。在足运奔。徧现俱该沙界。收摄在一微尘。识者知是佛性。不识唤作精魂。王闻是言心即开悟。师云。敢问法筵大众。且道西天国王悟得佛性耶。悟得精魂耶。若道在八处悟得。只是精魂。若离八处。却唤甚么作佛性。於斯荐得。皇恩佛恩一时报足。若荐不得。育王今日为诸人下个注脚。良久云。鸑鷟麒鳞俱是瑞。旃檀薝卜一般香。天童和尚再白槌云。谛观法王法。法王法如是。师召大众云。记取天童和尚语。
　　师又於明州育王受敕再住径山。到临安景德灵隐寺开堂。问答罢乃云。问话且止。纵饶问处如百川竞注。答处似巨海吞流。直得维摩结舌。鹙子无言。於本分事上了无交涉。且道本分事上合作么生提持。乃举拂子云。还见么。又击禅床云。还闻么。闻见分明是个甚么。当今圣主於此得之。以妙明心印印十方华藏世界海只在一尘中。於一尘中垂衣治化演出无量无边广大如虚空不可思议殊胜功德。益利法界一切有情。所谓圣寿广大如虚空不可思议。圣量广大如虚空不可思议。圣德广大如虚空不可思议。圣学广大如虚空不可思议。乃至圣智圣慧圣慈圣聪皆悉广大如虚空不可思议。只者不可思议底亦不可思议。都卢只在一尘中。皆圣心之常分。非假於他术。满朝文武诸贵官得之以妙明心印向各各当人脚跟下一印印定。更无秋毫以为透漏。所谓王事民事一一明了一一无差。然后卷舒自在纵夺临时皆吾心之常分。非假於他术。今日一会若僧若俗若男若女若贵若贱得之。各以妙明心印印之。则随其根性悉得受用。一一明了一一无差皆。吾心之常分非假於他术。且道径山长老得之又作么生。还相委悉么。惟凭一滴曹溪。水徧界为霖报吾皇。即将上来举扬般若所有一毫之善。祝延今上皇帝圣寿无疆。恭愿尧仁广被齐日月之盛明。汤德弥新并乾坤之久固。皇太后中宫皇后大内天眷伏愿同明般若正因。悉获金刚种智。复举波斯匿王问佛。胜义谛中还有世俗谛否。若言其有。智不应一。若言其无。智不应二。一二之义其义云何。佛言。大王汝於过去龙光佛所曾问此义。我今无说。汝亦无闻。无说无闻是名一义二义。师召大众云。明明向道尚自不会。岂况盖覆将来。今日或有人问径山。胜义谛中还有世俗谛否。若言其有智不应一。若言其无智不应二。一二之义其义云何。只向他道元首明哉股肱良哉。是名一义亦名二义。正当恁么时。还有向上事也无。良久云。任大也须从地起。更高争柰有天何。久立众慈伏惟珍重。

　　入院后当请开堂提纲

　　临济玄禅师府主王常侍与诸官请师开堂。问答毕乃云。此日法筵为一大事故。更有问话者么。速致问来。你才开口早勿交涉也。何以如此。不见释尊云。法离文字。不属因不在缘故。为你信不及。所以今日葛藤。恐滞常侍与诸官员昧他佛性。不如且退。喝一喝云。少信根人终无了日。久立珍重。
　　云门偃禅师广主命师出世灵树。开堂曰。莫道今日谩诸人好。抑不得已向诸人前作一场狼籍。忽遇明眼人见成一场笑具。如今避不得也。且问你诸人从上来有甚事。欠少甚么。向你道无事已是相埋没也。虽然如是。也须到者田地始得。亦莫逞口快乱问。自己心里黑漫漫地。明朝后日大有事在。你若根思迟回。且向古人建化门庭东觑西觑看是个甚么道理。你欲得会么。都缘是你自家无量劫来妄想浓厚。一期闻人说着便生疑心。问佛问法问向上向下。求觅解会转没交涉。拟心即差况复有言有句。莫是不拟心是么。莫错会好。更有甚么事。珍重。
　　清凉益禅师初开堂日。中坐茶筵未起四众先围绕法座。时僧正白师曰。四众已围绕和尚法座了。师曰。众人却参真善知识。少顷升座。大众礼请讫。师谓众曰。众人既尽在此。山僧不可无言与大众。举一古人方便。珍重便下座。
　　神鼎諲禅师开堂云。斋会已具。僧俗已集。问答已毕。佛法成办。只将此着上祝今上皇帝圣寿无疆。便下座。
　　白云端禅师云。昔日灵山会上。世尊拈花迦叶微笑。世尊道。吾有正法眼藏。分付摩诃大迦叶。次第流传毋令断绝。至於今日。大众。若是正法眼藏。释迦老子自无分将什么分付。将什么流传。诸人分上各各自有正法眼藏。每日起来是是非非分南道北。种种施为尽是正法眼藏之光影。此眼开时。乾坤大地日月星辰森罗万象祇在目前。不见有毫牦之相。此眼未开时。尽在诸人眼睛里。已开者不在此限。未开者山僧不惜手为诸人开此法眼藏看。乃竖起两指云。看看。若见得。事同一家。其或未然。不免重说偈言。诸人法眼藏。千圣莫能当。为君通一线。光辉满大唐。须弥走入海。六月降严霜。法华恁么道。无句得商量。既满口说了。为什么无句得商量。喝一喝云。分身两处看。
　　海会开堂云。善言言者言所不能言。善迹迹者迹所不能迹。每日开口动舌无非是言。作么生说个言所不能言。既唤作言即便是迹。作么生说个迹所不能迹。到者里一大藏教用一点不着。到者里一大藏教字字用得着。为什么先用不着后又却用得着。且道誵讹在什么处。不见道。千峰势到岳边止。万派声归海上消。自古自今向其间钻仰者如稻麻竹苇。实端的透彻者百中无一二。若果然透得。十二时中不妨庆快。应机接物利乐有情。尽乾坤星辰日月尽大地草木丛林都作一个出入游戏之场。古者道。玉转珠回佛祖言。精通犹是污心田。老卢祇解长舂米。何得黄梅万古传。山僧在庵中亦有示徒。直下虽然没许般透。如未尽活还难。海门昨夜狂风起。无限波澜一扫乾。恁么地先与人开却路。然后两手掇向人前。伶俐底不用丝毫气力便提得去。还有么。若提不去。敢问诸人。十二时中应用施为分贤别愚是是非非是个什么。
　　保宁勇禅师开堂云。问答已周何不散去。既不然者。更引些葛藤向净地上作一场狼藉去也。正法眼藏亘古亘今。祖祖密传印印相可。语言路绝思虑情忘。一切群生各具斯事。然难信之法措者还稀。上上之机方能凑泊。若凑泊得去。便与三世佛祖有情无情悉皆同参。无自无他非前非后。有何生死可出佛道可成。不假多劫修行。弹指悉皆具足。行住坐卧任运施为。见闻觉知随缘应用。睡来合眼饭来开口。寒即向火热即取凉。既到者个平实田地。匹上不足匹下有余。若是祖宗门下客。直须向火焰里藏身。微尘里走马。东涌西没同死同生。烁迦罗眼不能窥。千手大悲把不住。裂破毗卢印。扫尽衲僧踪。然虽如是。剑阁路危终易度。赵州关险大难行。但仁勇生而且昧长又寡闻。虽挹宗机拟终深薮。比奉知府龙图特垂台命。阖府采僚同赐佥俞。命某继此道场。实增忝幸。敢将上善仰延宸算傍祝府僚。伏愿知府龙图早升陛阙荣陟鼎槐。运使郎中亟闻漕最殊被帝恩。运判都官英声遐播清职骤跻。通判驾部阖府采僚理状弥光亨衢骤进。更愿今辰席上外府尊官。永心腹於王家。常眷隆於释宝。又承僧职大师蒋山清凉和尚同垂象驾共建法筵。诸多檀越惟愿常臻福庆永贲佛乘。复云。大化无为道太平。阎浮日月转分明。丰年野老讴歌甚。在处嘉禾合穗生。久坐尊官伏惟珍重。
　　五祖演禅师四面山开堂日。更有问话者么。若无。双泉今日向第二义门放一线道。与诸人相见。和泥合水一上。且要释迦弥勒动地雨花。文殊普贤观音势至各踞一方助佛扬化。皆务本事器量堪任。双泉不免也入一分共说东家杓柄长西家杓柄短。任从春草青青炎光烁烁。秋树叶零冬氷片薄。何故如是。且要诸人顺时保爱。复拈起拄杖云。古人道。拈起也天回地转。放下也草偃风行。四面即不然。拈起也七穿八穴。放下也锦上铺花。且道还有为人处也无。良久云。来年更有新条在。恼乱春风卒未休。
　　黄梅东山开堂日。适四祖师叔白槌云。当观第一义。只如第一义且作么生观。要会么。三世诸佛若无第一义。将什么化度有情。西天四七唐土二三乃至天下老和尚若无第一义。将什么建立宗风。只如当今圣帝若无第一义。将什么统御天下。知郡学士知县宣德合座尊官若无第一义。将什么为民父母。乃至在会施主若无第一义。将什么崇敬三宝。然虽如是。也须各各自悟始得。
　　雪窦显禅师雪窦开堂云。人天普集。合发明个什么事焉。可互分宾主驰骋问答便当宗乘去。广大门风威德自在。辉腾今古把定乾坤。千圣只言自知。五乘莫能建立。所以声前悟旨犹迷顾鉴之端。言不知宗尚昧情识之表。诸人要知真实相为。但以上无攀仰下绝己躬。自然常光现前个个壁立千仞。还辩明得也无。未辩辩取。未明明取。既辩明得。能截生死流。同踞祖佛位。妙圆超悟正在此时。堪报不报之恩。以助无为之化。
　　云峰悦禅师法轮开堂日。且住具住。大象既消。希音杳绝。旁通实化。开拓权门。於是三藏五乘对机设教。犹国家兵器不得已而用之。尔后达磨西来单传心印。一花五叶分布寰中。大似持聋作哑。何故。况你诸人各有一段事耀古腾。今通廓等於太虚。明净同乎皎镜。现在可验。固是瞒人眼不得。且何者是诸人眼。还验得么。若也验得。尘沙诸佛三乘十二分教六代祖师天下老和尚尽向诸人眼里百杂碎。若验不得。前是案山后是主山。复云。此日一会固非小缘。匝地普天孰不欣庆。更不敢祝赞皇风回向诸僚。何故。古人道。吾祷久矣。岂况当今圣主贤臣者哉。久立大众伏惟珍重。
　　上方益禅师开堂日。问答罢。左右顾视云。黄面老周行七步。脚跟下正好一锥。碧眼胡兀坐九年。顶门上可惜一札。当时若有个为众竭力底衲僧下得者毒手。也免得拈花微笑空破面颜。立雪齐腰翻成辙迹。自此将错就错。相篓打篓。遂有五叶芬芳。千灯续焰。向曲录木上唱二作三。於楖栗杖头指南为北。直得进前退后有问法问心之徒。倚门傍墙有觅佛觅祖底汉。庭前指栢便唤作祖意西来。日里看山更错认学人自己。殊不知此一大事本自灵明。尽未来际未尝间断。不假修证岂在思惟。虽鹙子有所不知。非满慈之所能辩。不见马祖一喝百丈三日耳聋。宝寿令行镇州一城眼瞎。大机大用如迅雷不可停。一唱一提似断崖不可履。正当恁么时。三世诸佛祇可旁观。六代祖师证明有分。大众。且道今日还有证明底么。良久云。札。
　　真净文禅师圣寿开堂日。问答毕乃云。问话且止。祇知问佛问法。殊不知佛法来处。且道从甚么处来。乃垂下一足云。昔日黄龙亲行此令。十方诸佛无敢违者。诸代祖师一切圣贤无敢越者。无量法门一切妙义天下老和尚舌头始终一印无敢异者。无异即且止。印在什么处。还见么。若见。非僧非俗无徧无党一一分付。若不见。而我自收。遂收足。乃喝云。兵随印转将逐符行。佛手驴脚生缘老。好痛与三十棒。而今会中莫有不甘者么。若有。不妨奇特。若无。新长老谩你诸人去也。故我大觉世尊昔日於摩竭陁国十二月八日明星现时豁然悟道。大地有情一时成佛。今有释子沙门克文於东震旦国大宋筠阳城中六月十三日赫日现时。又悟个甚么。以拂子画一画云。我不敢轻於汝等。汝等皆当作佛。下座。
　　保宁开堂日。欲识佛性义。当观时节因缘。时节既至因缘自会。大众。今日一会要知么。是大众成佛时节净缘际会。大丞相荆国公及判府左丞施宅舍园林为佛剎禅门。固请大善知识开演西来祖道。所以教外别传直指。大众即心见性成佛。大众信得及么。若自信得及。即知自性本来作佛。纵有未信亦当成佛。但为迷来日久。一乍闻说诚难取信。以至古今天下善知识一切禅道一切语言亦是善知识自佛性中流出建立。而流出者是末佛性是本。近代佛法可伤。多弃本逐末背正投邪。但认古人一切言句为禅为道。有甚干。涉直是达磨西来亦无禅可传。惟只要大众自悟自成佛自建立一切禅道。况神通变化众生本自具足不假外求。如今人多是外求。盖根本自无所悟。一向客作。数他人珍宝都是虚妄。终不免生死流转。大众。今二相公特建此大道场作大佛事。出大众生死流转。复大众本来广大寂灭妙心。开发本来神通大光明正法眼藏。但迷则长居凡下。悟则即今圣贤。大众。言多去道转远。笑他明眼道人。众中莫有明眼道人么。今时佛法混滥。要分邪正。使大众不堕邪见。作人天正眼。有么。良久云。我终不敢轻於汝等。汝等皆当作佛。下座。
　　圆悟勤禅师蒋山开堂云。旷劫来事只在如今。威音那边全归掌握。头头物物成现。明明了了无差。独用宏机。全提祖印。设使奋逸群作略施竭世枢机。未免节外生枝水中捉月。所以诸佛出世罕遇作家。祖师西来承虚接响。向上一路千圣不传。学者劳形如猿捉影。到者里不拘格式不蹑前踪。不昧当机如何举唱。明眼汉。没窠臼。本分事。绝罗笼。幸遇帝道平平。皇风荡荡。祝严圣寿为国开堂。台旆光临皇华作证。钟山顶上宝公塔前。八字打开分明显示去。遂拈起拄杖云。还见么。诸佛构不着。祖师提不起。千日并照万镜临台。不隔纤毫当阳荐取。且不涉诸缘一句作么生道。八方霢霂无为化。万国歌谣乐太平。
　　东京天宁开堂日。问答毕乃云。问话且止。大众。秘密妙严深机莫能考究。净圆超证诸圣无以拟伦。灵山单传正音。少室密付的旨。洞明如杲日。宽旷若虚空。把断诸法无遗。荫覆群灵有作。顶门上如如不动。脚跟下了了常知。今朝幸遇祝圣开堂。对众分明剖露。遂拈拄杖卓一下云。大众。还知落处么。诸佛心髓祖师渊源。十成八字打开。徧界全彰胜相。纤洪长短黑白方圆。一一绝罗笼处处无回互。澄澄湛湛密密堂堂。无深可深无妙可妙。是故佛佛授手惟授此心。祖祖相传惟传此妙。上根种智略请回光。可以千眼顿开。可以万缘透脱。岂不见阿难问迦叶。世尊传金襕外别传何物。迦叶召阿难。阿难应诺。迦叶云倒却门前剎竿着。三要印开十方通透。直得王舍城里万寿堂前瑞气凝九重。祥光朝凤阙。一一发辉正法眼藏传持涅盘妙心了也。且当阳不昧一句作么生道。太平瑞气无边表。航海梯山仰圣朝。以此开堂一毫善利。上祝今上皇帝圣寿。伏愿金轮永固宝祚殊昌。四海乐文明万邦陶至化。复举昔有僧问投子如何是一大事因缘。投子云尹司空与老僧开堂。师云。投子古佛丛林中推其得逸群之辩。得朴实头道用。看其等闲拈掇。不妨世法佛法打成一片。虽然如是。惜其不甚宽廓。今日忽有人问天宁如何是一大事因缘。即对他道。手握金轮清四海。圣躬弥亿万斯年。
　　金山开堂。大道绝中边。至真离言说。诸佛莫能提。祖师莫能传。透声透色绝遮栏。盖地盖天无向背。岂止棒头取证喝下承当。直饶千眼顿开。未免依草附木。到者里。要须是针札不入风吹不到把断要津不通凡圣底始得。是故灵山会上广额屠儿放下屠刀云我是千佛一数。大集会中大力魔王云待一切众生尽皆成佛了然后发菩提心。岂不是龙象蹴踏狮子嚬呻。敌胜惊群蕴大丈夫意气始可承当担荷。所以道杀人不眨眼底立地成佛。立地成佛底杀人不眨眼。还他过量人。提持过量智。发明过量机。展演过量用。正当恁么时。向过量境界中作么生道。还知么。仰祝圣君无量寿。河清海晏乐升平。
　　密庵杰禅师乌巨开堂。上堂。祖师心印状似铁牛之机。去则印住住则印破。森罗万象明暗色空情与无情一印印定。更无丝毫透漏。更无丝毫走作。更无丝毫起灭。更无丝毫动摇。如金博金似水洗水。了绝异缘逈超诸有。以此寿圣人则天长地久。以此祝贤守则伊尹周公。以此安乐生民。以此康福天下。以此播扬大教。以此扶竖正宗。虽然如是。且道印子即今在什么处。良久击拂子云。雕弓高挂狼烟息。万国歌谣乐太平。复举保寿开堂公案。师云。二尊宿美则美矣。若要扶临济正宗。俱各欠一顿棒在。且道那里是他欠处。具择法眼者试定当看。
　　中峰希声禅师开堂。云生大野。雾锁长空。三草二木悉归狮子吼。露滴庭莎尽称无边妙相。猿啼鸟噪皆谈不二圆音。乃拈拄杖曰。无边妙义尽在山僧拄杖头上。若也会得。可谓应时应节。若不会。万年松在祝融峰。卓一下。
　　别峰宝印禅师开堂升座云。世尊初成正觉。於鹿野苑中转四谛法轮。憍陈如比丘最初悟道。后来真净禅师初住洞山拈云。今日新丰洞里祗转个拄杖子。遂拈拄杖着左边云。还有最初悟道者么。若无。丈夫自有冲天志。莫向如来行处行。遂喝一喝下座。若是印上座则不然。今日向凤凰山里初无工夫转四谛法轮。亦无气力转拄杖子。祇教诸人行须缓步语要低声。何故。欲得不招无间业。莫谤如来正法轮。
　　狮子端禅师章丞相子厚请开堂升座。俞秀老撰疏叙师生平事迹曰。推倒回头趯翻不托。七轴之莲经未诵。一声之渔父先闻。师听僧官宣至此。以手耶揄曰。止止。乃坐引声吟曰。本是潇湘一钓客。自东自西自南北。大众杂然称善。师顾众笑云。我观法王法。法王法如是。下座。
　　玉泉皓禅师因张无尽请。开堂日众官毕集。师升座顾视大众曰。君不见。良久又云。君不见。张操蜀音曰。和尚见。皓应声曰。但得相公见便了。下座。
　　云居佑禅师开堂。问答罢乃曰。新启法筵。人天会集。稀逢难遇正在此时。还更有乘时适变底衲僧么。出来与汝证据。良久曰。不出头者是好手。虽然如是。道林今日已向平地上吃交了也。赖遇金粟大士有不二法门放一线道。道林方解开布袋头。足可以施展家风。向无佛处称尊。便乃指点三界目视四维。偃仰尧天高歌舜日。举音王调唱菩萨蛮。奏没弦琴含太古意。当是时文殊休惆怅。普贤谩沉吟。任是千圣出头异口同音也不消一札。久立珍重。
　　佛心才禅师开堂示众曰。百千三昧门。无量福德藏。放行也如开武库错落交辉。把住也似雪覆芦花通身莫辩。使见之者撩起便行。闻之者单刀直入。个个具顶门正眼。人人悬肘后灵符。拂佛祖见知。作丛林殃害。忆得宝寿开堂日。三圣推出一僧。宝寿便打。三圣云。与么为人。瞎却镇州一城人眼去在。且如乾元今日开堂。或有僧出来。山僧亦打。不惟此话大行。且要开却福州一城人眼去在。何也。剑为不平离宝匣。药因救病出金瓶。
　　钦山普初禅师开堂。上堂良久曰。举扬宗旨。上祝皇基。伏愿祥云与景星俱现。醴泉与甘露双呈。君乃尧舜之君。俗乃成康之俗。使林下野夫不觉成太平曲。且作么生是太平曲。无为而为。神而化之。洒德雨以霶霈。鼓仁风而雍熙。民如野鹿。上如标枝。十八子。知不知。哩哩啰逻啰哩。拍一拍下座。

　　列祖提纲录卷第二十四
　　列祖提纲录卷第二十五

　　　　武林十八涧理安禅寺住持娄东行悦集

　　即入院日请开堂提纲

　　五祖演禅师海会入院开堂。问答毕乃云。问话且止。夫第一义适来若於四面槌下荐得。千圣不能近。祖师言不到。天下作者拱手归降。何也。况第一义本来清净不受诸尘。如何说得。同道方知。今日放过一着。向建化门中别作个解话会。是以绍先圣之遗踪。称提祖令。为后学之模范。建立宗风。若非当人曷能传授。(谢词不录)乃云。陈谢既毕。不可空然。有一颂举似大众。日暖风和花正开。七重山锁白云堆。翻思城市繁华处。又出松门步一回。
　　梦庵信禅师万寿入院上堂。渊默难明。旁求可显。即事造理。随处圆。成虽万变之有殊。且一真而不别。所以道青青翠竹尽是真如。郁郁黄花无非般若。既能如是。何待三祇果满万行因圆。渐证无生方成正觉。便能高超世表独步大方。任运升腾随缘自在。然后和光同尘周旋五趣。出生入死接物应机。利乐有情报恩酬德。然虽如是。且如皇恩圣德又作么生报。良久云。一炷香云腾碧汉。愿王圣寿与天齐。是事且置。某丛林日浅道业荒芜。只欲随众延时。曷有利生之望。兹者伏蒙军使承议付以疏帖令於当寺住持。实媿非才诚难当克。即将此日开堂少善恭为祝延今上皇帝圣寿无穷。玉叶金枝长芳永茂。军使承议阖郡采僚惟愿永佐圣君常居禄位。诸院宿德僧职名员勤旧高人满筵清众举郡檀那随喜众信。伏愿般若光中常相会遇。久伫众慈伏惟珍重。
　　雪岩钦禅师龙兴入院上堂。少林一曲五传至于六祖。山深水寒发太古之清音。调翻南岳九世至於慈明。唱高和峻奏绝听之希声。所以佛法盛於江西湖南。恢恢然浩浩然。不可得而名焉。岂料三百年后土旷人稀道随时变。黄钟大吕寂而不作。郑音卫向亦乃不闻。钦上座固无长处。既在浙江那畔。被一阵业风吹到潭州城里。只得改声换调。向十字街头重翻此曲去也。且道是何节拍。击拂云。万年欢。复举赵州三佛。师拈云。揭示如来正体。发明向上宗猷。赵州固是好手。只是不合强生节目。新龙兴见处又且不然。金佛度炉。木佛度火。泥佛度水。真佛[妳-女+口]。切忌话堕。忽有个汉出来道。你恁么说正是强生节目。拍膝一下。将谓无人证明。
　　道林入院上堂。老屋半千间。启煅圣煅凡泼天炉鞴。乌藤六七尺。振乃佛乃祖坠地宗纲。风高月冷海阔山遥。逆顺卷舒纵横在我。有时恁么。有时不恁么。家家门首透长安。恁么也得不恁么也得。处处绿杨堪系马。只如高超物表不堕见知。毕竟如何是六国晏清一句。寺门高开洞庭野。殿脚插入赤沙湖。复举保寿开堂公案。师拈云。一收一放。有主有宾。盖是寻常茶饭。就中保寿三圣犹较一着。且如何见得。若无举鼎拔山力。千里乌骓不易骑。
　　护圣入院上堂。皇图更统。佛运亦新。四海八蛮咸倾化日。穷岩绝壑共舞阳春。竖起拂子云。直得拂子头上百亿毫端示现百亿国土。莫不梯山入贡率土来宾。击拂子一下云。同转如来正法轮。复举法灯开堂话。师拈云。跨灶起家。法灯是则好手。其柰自身不了殃及祖翁。若是新护圣。欲了先师公案别有人在。且道是阿谁。乃喷啑一下。
　　光孝入院上堂。伏虎岩前。骆驼桥畔。有一句子。去来不以象。动静不以心。直得囊藏大地。该抹古今。三世佛望风敛影。六代祖却步沉吟。钦上座固是向文彩未彰以前和声嚼碎。忍俊不禁。且听拂子点头自许。临风对月流出胸襟。击拂子云。四海五湖归至化。更看比屋是黄金。复举兴化和尚云。三圣道。逢人则不出。出则便为人。与化则不然。逢人则出。出则不为人。师拈云。二大老所谓一条拄杖两人舁。被天宁抝作两橛了也。以拄杖倚左边云。且听各自平分。
　　仰山入院上堂。日中一食。夜后一息。只得其体。不得其用。锄一片畬。下一箩种。只得其用。不得其体。假使掀翻大地拨转晨昏。体用双全人法双泯。在我临济门下正是万里望崖州。大远在。如何见得。皇风荡荡皇天阔。和煦发生晴昼长。复举兴化道。三圣云。我逢人则不出。出则便为人。兴化则不然。我逢人则出。出则不为人。师颂云。弄晴微雨湿春风。柳自青青花自红。寄语游人急回首。歌楼不在画桥东。
　　尼无着妙总禅师入院上堂。宗乘一唱。三藏绝诠。祖令当行。十方坐断。二乘闻之怖走。十地到此犹疑。若是俊流未言而喻。设使用移星换斗底手段。施搀旗夺鼓底机关。犹是空拳岂有实义。向上一路千圣不传。学者劳形如猿捉影。灵山付嘱俯狥时机。演唱三乘各随根器。始於鹿野苑转四谛法轮度百千万众。山僧今日与此界他方乃佛乃祖山河大地草木丛林现前四众各转大法轮。交光相罗如宝丝网。若一草一木不转法轮则不得名为转大法轮。所以道於一毫端现宝王剎。坐微尘里转大法轮。乘时於其中间作无量无边广大佛事周徧法界。一为无量无量为一。小中现大大中现小。不动步游弥勒楼阁。不返闻入观音普门。情与无情性相平等。不是神通妙用亦非法尔如然。於此倜傥分明。皇恩佛恩一时报足。且道如何是报恩一句。天高群象正。海阔百川朝。
　　尼妙道禅师开堂云。问话且止。直饶有倾湫之辩倒岳之机。衲僧门下一点用不着。且佛未出世时一事全无。我祖西来便有许多建立。列剎相望星分派列。以至今日累及儿孙。遂使山僧於人天大众前无风起浪。向第二义门通个消息。语默该不尽底弥亘大方。言诠说不及处徧周沙界。通身是眼觌面当机。电卷星驰如何凑泊。有时一喝生杀全威。有时一喝佛祖莫辨。有时一喝八面受敌。有时一喝自救不了。且(道那一喝是生杀全威。那一喝是佛祖莫辨。那一喝是八面受敌。那一喝是自救不了。若向者里荐得。堪报不报之恩。脱或未然。山僧无梦说梦去也。拈起拂子云。还见么。若见。被)见刺所障。击禅床云。还闻么。若闻。被声尘所惑。直饶离见绝闻。正是二乘小果。跳出一步盖色骑声。全放全收主宾互换。所以道。欲知佛性义。当观时节因缘。敢问诸人。即今是甚时节。荡荡仁风扶化日。熙熙和气助升平。掷拂子下座。
　　松源崇岳禅师上堂。大凡扶竖宗乘。须具顶门正眼。悬肘后灵符。只如宝寿开堂。三圣推出一僧。宝寿便打。三圣道。恁么为人。瞎却镇州一城人眼去在。宝寿掷下拄杖便归方丈。二尊宿等闲一拶一挨。便乃发明临济心髓。只是不知性命总在者僧手里。还有检点得出者么。昔年觅火和烟得。今日担泉带月归。
　　无准范禅师住径山入院上堂。灵山指月。曹溪话月。递代相传。证龟成鳖。范上座寻常有一张口。挂在壁上未曾动着。今日无端入者行户。事到如今只得东簸西簸。未免拈起多年历日。於中点出些子悞赚处说似诸人。且要郭大李二邓四张三知得江南两浙春寒秋热。虽然如是。黄河三千年一度清。
　　天目礼禅师广寿入院上堂。从上来事逈绝名模。列祖出兴卒难启口。迫不得已向第二义门拈椎竖拂棒喝交驰。或擎叉或辊球。或拽石或搬土。礼上座寻常横草不敢拈。竖草不敢踏。今日被人推出。不顾危亡露个消息。使诸人知道眉毛在眼上。竖拂子云。千峰势到岳边止。万派声归海上消。复举玄绍二上座参乌臼。臼问二上座发足甚处。玄云江西。臼便打。玄云久知和尚有此机要。臼云。汝既不会。后面个僧抵对看。绍拟近前。臼便打云。同坑无异土。师云。人人尽道乌臼用处如烧尾霹雳。殊不知性命落在二僧手里。似败阵将军投戈散地。
　　愚庵及禅师隆教入院开堂。海日高明。海天空阔。峰峦海涌。楼阁天开。头头无上妙门。在在金刚正体。诸佛出世以讹传讹。祖师西来将错就错。一大藏教诳赫闾阎。明眼衲僧自救不了。但能无心於事无事於心。便见尧风荡荡舜日熙熙。天清地宁民康物阜。山僧道薄人微。远承院命。三江九堰航海梯山。为国开堂举扬宗旨。无一丝毫瞒诸人。诸人亦无一丝毫瞒山僧。冀各存诚共相委悉。复举僧问百丈如何是奇特事。丈云独坐大雄峰。僧礼拜。丈便打。师云。大小百丈只好无佛处称尊。今日忽有问新隆教如何是奇特事。但对他道。汝等皆当作佛。他若礼拜。更向他道。但办肯心。必不相赚。
　　普慈入院开堂。道业无成愧昔贤。行藏去住谩随缘。自怜宿债难逃避。又向沧溟驾铁船。其柰大法陵迟时当象季。新长老用尽神通又且如何施设。敢请文殊普贤为普慈打篙摇鲁。势至观音张帆把柁。见前胜流交相唱和。但能同德同心自然无可不可。不住此岸不住彼岸不住中流。直教尽十方尘毛剎海愚痴下劣贫苦疲乏秽恶不净众生。任运流入萨婆若海为依为怙。正与么时。且风恬浪静共乐清平一句又作么生道。竖拂子云。天高群象正。海阔百川朝。
　　净慈入院上堂。皇皇南宕胜觉场。奕奕永明高广座。山僧才疎德薄。岂敢跻扳。然遇缘即宗。难为辞让。湖光潋滟山色空蒙。廓示真如境界。宗镜高悬慧日朗耀。恢张少室风规。一一腾今焕古。头头玉转珠回。直得释迦弥勒共乐尧年。文殊普贤同倾舜日。虽然如是。犹未拨动向上一窍在。喝。干戈才偃息。四海乐升平。师复举当山智觉禅师示众云。欲识永明旨。门前一湖水。日照光明生。风吹波浪起。师云。诸人还见祖师么。卓拄杖云。要识是非。面目现在。
　　径山上堂。通上彻下逈绝罗。笼匝地普天了无朕迹。识不可识智莫能知。一自拈花微笑面壁安心。但见五叶流芳千灯续焰。体究将来。总是强生节目。直饶上无扳仰下绝己躬。常光见前壁立万仞。何异癞马系枯桩。黑牛卧死水。借使斩新日月逸格风规。氷棱上度过九曲。剑刃上拾得全身。正好朝打三千暮打八百。岂不见云门大师道。尽乾坤大地无纤毫过患犹是转句。不见一色始是半提。须知更有全提时节。虽然。一向与么去。法堂上何啻草深一丈。官不容针私通车马。五峰突兀双径回环。大觉国师愿力宏深。孚佑龙王净缘际会。维禅林之首剎。实天下之名山。不妨与诸人高挂钵囊抝折拄杖。直得八方宁谧万姓歌谣。鸦鸣鹊噪总契真源。风动尘飞皆明佛事。扬不扬之正化。报不报之深恩。正与么时。且开堂祝圣一句如何举似。击拂子。黎元顿息三灾劫。睿算延洪亿万春。复举僧问当山諲禅师。掩息如灰时如何。諲云犹是时人功干。僧云干后如何。諲云耕人田不种。僧云毕竟如何。諲云禾熟不临场。师云。諲禅师与么答话。劳而无功。者僧若是个汉决不依他作解。后来应庵和尚道。凤阁香沉。雪巢夜冷。半窗明月。和气蔼然。正与么时。且道归宗与径山还有相见分也无。喝。直饶相见。也是虾蟆窟里作活计。要见四方八面逸格变通。别着个眼始得。新径山莫有长处么。拍禅床云。敲出凤凰五色髓。击碎骊龙明月珠。千古华山山脚下。只应潘阆倒骑驴。久立珍重。
　　楚石琦禅师福臻入院上堂。未离兜率已降王宫。未出母胎度人已毕。三世诸佛历代祖师天下老和尚说心说性举古举今。总是无风匝匝之波。实情好与二十拄杖。新福臻今日不是尽法无民。打头不遇作家。到底翻成骨董。人若相委悉。拈却炙脂帽子脱却鹘臭布衫。其或未然。明朝后日大有事在。复举临济示众赤肉团公案。师云。临济若无后语。洎被打破蔡州。虽然。家有白泽之图。必无如是妖怪。
　　永祚入院上堂。山僧昔在此山得度。是个脱白沙弥。无端被人推出。人天众前称为长老。泥猪疥狗还避得么。今日掇向曲录木床指东画西。是最初入门第一杓恶水。到者里事不获已。只得擘破面皮将些葛藤东葛西葛。是以释迦老子在正觉山前明星出时忽然大悟。且道悟个什么。山僧今日开堂说法又说个什么。不免将第二杓恶水浇泼诸人去也。拈拄杖卓一卓喝一喝。复举六祖风幡公案。师云。诸禅德。风动幡动心动。为你拈了也。向什么处见祖师。
　　上堂。孤逈逈峭巍巍圣贤罔措。活滚滚明落落周匝无余。有世界以光明为佛事。有世界以庄严为佛事。有世界以香饭为佛事。有世界以音声为佛事。有世界以寂默为佛事。且道报恩者里以何为佛事。以不可思议为佛事。所谓诸佛出现不可思议。众生业果不可思议。世界成坏不可思议。此不可思议亦不可思议。是故一为无量无量为一。大中现小小中现大。方一毫端现宝王剎。坐微尘里转大法轮。毕竟承谁恩力。喝一喝。复举南堂云。君王了了。将帅惺惺。一回得胜。六国平宁。师云。虽然如是。尧舜之君犹有化在。大勋不竖赏一句作么生。秋风吹渭水。落叶满长安。
　　报国入院上堂。三世诸佛横说竖说。不曾道着一字。六代祖师全提半提。不曾接得一人。虽然不接一人。各各眼横鼻直。虽然不道一字。言言玉转珠回。双放双收同生同死。全明全暗有杀有活。德山入门便棒。临济入门便喝。睦州见僧便道现成公案。资福道隔江见剎竿便回去。脚跟下好与三十棒。八十翁翁入场屋。真诚不是小儿戏。你若对众决择分明。山僧分付钵袋子。复举白云端和尚示众云。若端的得一回汗出。便向一茎草上现出琼楼玉殿。若未端的得一回汗出。纵有琼楼玉殿被一茎草盖却。师云。拈却一茎草。琼楼玉殿在什么处。到江吴地尽。隔山越山多。
　　本觉入院上堂。百尺竿头进一步。海阔天宽。万人丛里夺高标。眼亲手办。空劫已前自己即是日用自己。日用自己即是空劫已前自己。不可说不可说香水海浮幢王剎都卢在你眉毛眼睫上普光明殿。本是卢舍那与文殊．普贤．观音．弥勒．目连．鹙子．马鸣．龙树一一为诸人演说心地法门了也。还闻么。若闻去。不妨随处度生。若不闻。寿山入院事繁。未有工夫与你说在。复举僧问曹山诸佛未出世时如何。山云曹山不如。僧云出世后如何。山云不如曹山。师云。大小曹山口甜心苦。或有人问寿山诸佛未出世时如何。向他道好。出世后如何。好。与他三个好。且听一生参。
　　石屋珙禅师入院上堂。把住也锋铓不露。放行也十字纵横。水云深处相逢却在千峰顶上。千峰顶上相逢却在水云深处。今朝福源寺里开堂演法。昨日天湖庵畔垦土耕烟。所以道法无定相遇缘即宗。可传真寂之风。仰助无为之化。正与么时如何。拈拄杖卓一下云。九万里鹏才展翼。三千年鹤便翱翔。
　　云峰高禅师蒋山入院上堂。世界未形。乾坤泰定。生佛未具。觌体全真。无端镜容大士鹰巢跃出劈破面皮。早是遭人描邈。那更缺齿老胡不依本分。遥望东震旦有大乘根器。迢迢十万里来。意在搀行夺市。直得凤堂鼓响。阿阁钟鸣。转喉触讳。插脚无门。合国难追。重遭讦露。新蒋山迫不得已。跨他船舷入他界分。新官不理旧事。毕竟如何。拍禅床云。戍楼静贮千峰月。塞草闲铺万里秋。
　　径山入院上堂。五峰峭峙。到者须是其人。一镜当空。无物不蒙其照。祖师基业依然犹在。衲僧活计何曾变迁。着手不得处正要提撕。措足无门时方堪履践。直得山云淡泞涧水潺湲。一曲无私万邦乐业。正恁么时功归何所。车书自古同文轨。四海如今共一家。
　　呆庵庄禅师奉勅住径山入院开堂。山僧道惭先哲。迹混丛林任运度时。贵图藏拙。何期京师宿德谬采虚声。俾预高僧之选。叨蒙圣主之恩。召对禁庭亲承睿奖。法衣特赐。光扬少室宗风。宠命载颁。来主国一祖席。教中所谓我本无心希求。今此法玉大宝自然而至。当此之时。下情惟知忻感而已。若曰阐扬佛法报答皇恩。且佛法如何阐扬。皇恩如何报答。到者里也要诸人共相知委。击拂子。万派千溪皆渤澥。七金五岳尽须弥。复说偈曰。亲奉纶音出禁闱。凌霄峰顶唱玄机。报恩一句能相委。选佛场中及第归。
　　恕中愠禅师广福入院上堂。灵山奥旨。少室真机。日月不足喻其明。虚空不足喻其广。巍巍独运。荡荡无私。思之则差。议之则错。五千四十八卷说食向人。一千七百葛藤持蠡测海。在今诸方莫不尽谓驱其耕夺其食。贵图宗风不坠。殊不知正是救渴进火。御冻赠氷。愈增其剧。新灵岩与么道。不是压良为贱。取笑大家。臂三折而知医。阅多人而晓相。伶俐底不用如何若何。便请单刀直入扫荡搀抢。坐享太平岂不快哉。少涉迟疑白云万里。复举台山婆子公案。师拈云。婆子如虫蚀木偶尔成文。赵州见义勇为翻成特地。诸人还会么。云收雨霁长空阔。一对鸳鸯画不成。
　　无文灿禅师荐福入院上堂。天高地厚。日盈月昃。全提半提。天地悬隔。灿上座平生只会着衣吃饭。闻人说佛法二字如风过树头。如水浇顽石。今日裂破面皮唤作长老。也欲与诸人论说一上。无端冒五六月大热。行二千里修途。一时打失了也。虽然。赖有拄杖子在。拈拄杖云。拄杖子试说看。卓一下。清平世界切忌讹言。复举三圣道。我逢人则出。出则不为人。兴化道。我逢人则不出。出则便为人。师颂云。弟兄财本不多争。共驾官船各自撑。撑去撑来回首看。依前不出蓼花汀。
　　了庵欲禅师开福入院上堂。建法。幢立宗旨。拓开无上妙门。显示第一义谛。天何宽。地何窄。青山不青。白云不白。十字街头醉翁子。梦里惺惺。三家村里臭胡狲。甚生标格。掀翻是非窠窟。截断凡圣踪由。德山棒头全彰大用。临济喝下脱体风流。垂衣正裳圣天子。继唐虞之化。修文偃武贤宰相。霈霖雨之秋。所以道。一毛现神变。一切佛同说。经於无量劫。不得其边际。喝一喝云。将谓合有恁么说话。拈拄杖云。拄杖子穿过诸人鼻孔即不问。梁宝公骑佛殿出山门。毕竟成得个什么事。卓拄杖云。千尺鲸喷洪浪飞。一声雷震清猋起。复举祖师云。吾本来兹土。传法救迷情。一华开五叶。结果自然成。五祖演和尚云。达磨大师信脚来信口道。后代儿孙都成计较。诸人要会开花结果处么。郑州梨。青州枣。万物无过出处好。师云。提本分钳锤。碎情解窠窟。还他五祖老人。要见开花结果处则大远在。诸人要会开花结果处么。拈却郑州梨。放下青州枣。出门便是长安道。久立珍重。
　　灵岩入院上堂。石门巇险铁关牢。举目分明万仞高。四十年中重到此。始终不隔一丝毫。好大众。湛湛湖光平开镜面。青青山色上插云霄。乃智积应现之方。诚圆照嘉遁之所。继兹芳躅。实愧非才。不免向普贤毛孔宽着程途。维摩掌中拓开世界。直教四圣六凡重重普会。风不鸣条。雨不破块。天清地宁。时康道泰。报不报之深恩。扬不扬之教化。拈起铁蒺藜。骊珠尽击碎。千古万古黑漫漫。填沟塞壑无人会。喝一喝。
　　月江印禅师育王入院上堂。佛法徧在一切处。一切山河及国土。无他方此土之殊。无过现未来之异。云门大师云。你诸人担钵囊行脚不知有佛法。佛殿上鸱吻却知有佛法。上是天。下是地。日月星辰森罗万象各依定位。唤甚么作佛法。马祖大师道。我自从胡乱后。三十年不少盐酱。唤作佛法得么。大梅云。任你非心非佛。我只是即心即佛。唤作佛法得么。杨岐云。金刚圈要你透。栗棘蓬要你吞。唤作佛法得么。东山五祖云。我向白云门下咬破一个铁酸饀。直得百味具足。唤作佛法得么。且喜没交涉。须知生佛未具已前八万四千舍利光明常在你诸人面门出入。自是诸人不觉不知当面讳却。山僧到者里说个什么即得。所以道。我若坐时你须立。我若立时你须坐。我若野干鸣。你即狮子吼。你若野干鸣。我即狮子吼。可以光扬佛日大振玄风。建立法幢发挥宗旨。即辰秋高气清。伏惟诸山和尚合山大众各各起居轻利。拈拄杖。浙东山。浙西水。四海五湖皇化里。卓拄杖一下。
　　用彰俊禅师瑞岩入院上堂。释迦世尊未离兜率已自七错八错。何况达磨航海东来其错尤甚。俊上座既是他家儿孙。只得将错就错。拈拄杖。提向上机。指其中事。无过只要诸人明自本心。证自本法。蓦忽一个半个心法双忘。解道穿山渡口虎咬大虫。剪月亭前蛇吞鳖鼻。如此则三世诸佛六代祖师总在新瑞岩拄杖头上乞命。虽然。祇如西天广额屠儿放下屠刀道。我是千佛一数。且道是从本心中发现耶。从本法中发现耶。以拄杖画一画。天上有星皆拱北。人间无水不朝东。复举外道问佛昨日说什么法。佛云说定法。又问云今日说什么法。佛云说不定法。再问昨日定今日因甚不定。佛云昨日定今日不定。师拈云。大小释迦龙头蛇尾。忽有问新瑞岩昨日说什么法。只答道说法。又问今日说什么法。亦答云说法。但只与么答去。教他外道无入作处。无凑泊处。不见道。无法可说。是名说法。
　　季潭宗泐禅师於洪武元年戊申四月十五日住中竺入寺上堂。金刚王剑横挥。千妖屏迹。烁迦罗眼洞照。万物潜形。到此卷舒在己杀活临时。直得千岁岩中天[跳-兆+孛]跳。钱塘水东海逆流。诸人还知也无。遂竖拂子云。庭前石笋抽条也。会见高枝宿凤凰。复举南泉初入院。大众送归方丈。僧问端居丈室将何指示於人。泉云。昨夜三更失却牛。天明起来失却火。师云。大小南泉不惟瞒人亦且自瞒。新天竺用处也要大家知有。忽有问端居丈室将何指示於人。劈脊便棒。且道与古人是同是别。卓拄杖下座。
　　石林巩禅师住净慈入院上堂。横眸碧汉。万国风清。垂手红尘。千峰日出。才恁么便不恁么。所以道我此法印为欲利益世间故说。在所游方勿妄宣传。横按拄杖云。佛灭二千二百单六载。沙门行巩今於苕霅尽头鼓钟清处显示此印。丝毫无有妄者。卓拄杖云。谨白。
　　笑隐欣禅师乌回入院。拈花付法。面壁安心。列派分宗。递相钝置。拈拄杖画一画云。一画画断了也。且喜天下太平。然则兵随印转将逐符行。新长老出世为人。毕竟明什么边事。不见保寿开堂。三圣推出一僧。寿便打。圣云。与么为人。非但瞎却者僧眼。瞎却镇州一城人眼去在。寿掷拄杖便归方丈。斩钉截铁发挥格外真机。捏聚放开显示当阳正眼。直得龙吟雾起虎啸风生。一道神光贯通今古。如斯举唱犹涉程途。且到家稳坐一句作么生道。三事衲衣青嶂外。一炉沉水白云中。
　　天竺入院上堂。夫为宗师者提持纲要接物利生。岂是细事。况兹山千载名蓝五天化境。大丞相号令明肃出於至公。山僧既已回避无门。诸人亦要知时识节。拈拄杖云。即心即佛。非心非佛。不是心不是佛不是物。三千年黄河清。五百载圣人出。复举僧问投子。诸佛出世为一大事因缘。和尚出世当为何事。投子云尹司空为老僧开堂。投子老人可谓应机施设不犯锋铓。中峰不免因斋庆赞。一发繇来引万钧。全肩荷负见当人。通身手眼重拈掇。枯木花开大地春。
　　集庆入院上堂。释迦世尊舍金轮而登佛位。今上皇帝从佛位而御金轮。收摄三千剎海於一印中。具足八万法门於一毫上。如华严会上菩萨得无尽福德藏解脱门。於一器中出生种种美味饮食。又於众会仰观空中而雨种种珍宝。随众生心悉令满足。然后得其宝者尽证法门。食其味者咸成妙道。无一尘而不具足佛事。无一法而不圜满正宗。即今崇建宝坊阐扬法施。诸天音乐不鼓自鸣。梵呗咏歌自然敷奏。十方菩萨咸集道场。八部天龙同伸庆赞。还有不历化城径登宝所者么。击拂子云。四海已归皇化里。时清休唱太平歌。复举世尊与众行次以手指地云。此处宜建梵剎。时天帝释将一竿竹插地上云建梵剎竟。世尊微笑。师云。帝释为三十三天之主。虽则一期施设。其柰理事未备。今上皇帝以兴龙潜邸改创梵宫。复命禅宗发扬向上宗旨。与天帝释所成功德何啻百千万亿倍。纵使虚空为口赞叹莫穷。臣僧借水献花輙成一颂。丈六金身一茎草。璚楼玉殿恰相当。交罗帝网山河景。旋绕须弥日月光。华雨昼飘龙座暖。天风时送御炉香。臣僧共仰恩光近。五色祥云拥帝旁。
　　南石琇禅师普门入院。如来出世是担屎汉。祖师西来是卖卜人。自余德山．临济．云门．沩山．雪峰．玄沙．南泉．赵州各逞机锋互分照用。尽是贩私盐贼。新普门者里一时与他扫荡。何故。幸逢尧舜世。自合乐无为。复举僧问杨岐如何是佛。岐云三脚驴子弄蹄行。僧云莫者便是。岐云湖南长老。师云。大小杨岐被者僧一问。未免手脚俱露。
　　灵岩入院上堂。正法眼藏亘古亘今。般若真灯照天照地。当阳无向背。直下绝承当。灵然独露透色透声。廓尔现前绝闻绝见。常在一切处。不为一切处所拘。非离一切时。不为一切时所摄。者里见得。无迷无悟非后非先。百千法门无量妙义不假思惟悉皆具足。建化法中斯为可矣。若是衲僧门下。直须向百尺竿头阔步。蟭螟眼里藏身。娑婆掷去他方。妙喜拈来此土。不知承什么恩力得恁么奇特。良久。惯从五凤楼前过。手握金鞭贺太平。复举妙喜竹篦话。师云。灵岩今日开堂。不举竹篦亦不分背分触。且道有何长处。万寿和尚复白槌。谛观法王法。法王法如是。便下座。
　　径山入院上堂。如来四十九年说法。不曾道着一字。达磨十万里西来。何曾遇大乘器。自余德山．临济．云门．赵州天下善知识。设大机施大用。尽是青天霹雳旱地波涛。正眼观来不直一笑。虽然。炉鞴之所多钝铁。良医之门足病人。纵是举一明三目机铢两之士。於毫毛未动之先便解承当。早已不堪种草。所以道。言前荐得犹为滞壳迷封。句下精通未免触途狂见。古人为诱接方来。多向第二义门抛三放两。一向拖泥带水。山野曩於智积峰顶禅月山中曾开皂角灯心铺子。听他要者来买。纵是法堂前草深一丈。终不将佛法当人情。三载之中於九重城内。日与陶泓毛颕对谈亦不烦略动一念。今到凌霄峰头更是不劳心力。何故。幸有吾通祖妙喜佛照寂照旧化俨存。麻三斤乾屎橛不用提持。黑竹篦碁盘石何须拈出。人人鼻孔辽天。个个脑门着地。行则同行坐则同坐。自然上古风规。灼尔西来的意。且喜四海八纮风恬浪静。含齿带发尽乐无为。且道应时及节底句子作么生举。拈起少林无孔笛。等闲吹出万年欢。复举保寿开堂公案。雪窦拈云。保寿三圣虽(发明)临济正法眼藏。要且只解无佛处称尊。当时者僧若是个汉。才被推出便掀倒禅床。直饶保寿全机也较三千里。师云。保寿三圣发明临济正法眼藏。直是斩钉截铁。争柰承当者少。雪窦既是权柄在手。便合与者僧雪屈。说什么当时。诸人还会么。若无举鼎拔山力。千里乌锥不易骑。

　　列祖提纲录卷第二十五
　　列祖提纲录卷第二十六

　　　　武林十八涧理安禅寺住持娄东行悦集
　　即入院日请开堂提纲
　　箬庵问禅师金山入院开堂。神龙窟宅。古佛名蓝。我二十世祖圆悟禅师重开正觉之场。十八高人打失鼻孔眼睛。一回彻证之地。洵江南之巨剎。诚衲子之宝坊。不劳弹指楼阁门开。无所希求风云际合。据此位者显示不言正令。导此机者激扬向上宗乘。明如杲日皎若太虚。一语归宗千差坐断。回千百年既倒之澜。挽今时世已隳之辙。直得临济有喝倒退三千。德山棒有无敢动着。抹过建化门。裂破囫囵句。风高浪涌。水沸波腾。正当恁么时。且妙高已到宝所亲登。剎影高扬谁遭毒手。劈开华岳连天色。放出波涛动地雷。(谢词不录)复举三圣开堂云。我逢人即出。出即不为人。兴化云。我逢人即不出。出即便为人。师云。纲宗在握。正令当行。照用全提。拳踢相应。三圣兴化是他临济的子。方敢向人天众前激扬个。事山僧要将二大老肝胆一时揭露掷向人前。莫有辨得者么。有不犯之威乃能树起尸之德。有不言之化始可成歃血之功。太平只用垂裳治。建土分疆列下风。
　　磬山入院开堂。四十九年全成露布。末后一句曳尾灵龟。西天四七东土二三总是接响承虚。据实而论诸佛诸祖无出头分。自古至今无语话分。翻转劫初田地。拨开向上宗猷。突出顶[宁*页]一机。显示金刚正眼。临济三玄三要不消一札。洞山五位君臣不直一唾。回真风於既坠。续慧命於将残。还他实地行来。自然有本可据。拈起也铲断天(下人)命根。放下也振转衲僧鼻孔。饶伊牙如剑树口似血盆底到来。也须让他一头地。何故。纲宗在握宝剑横挥。正印全提十方坐断。莫有同明大机同彻大用为先师吐气者么。从前汗马无人识。且要重论盖代功。复举法灯禅师开堂。山僧卑志本欲深栖岩壑隐遁过时。柰缘先师有未了公案。出来为他了却。僧问如何是未了公案。灯打云祖祢不了殃及儿孙。僧云过在甚么处。灯云过在我殃及你。师云。古人恁么提持。要且未称衲僧本色。岂知者个门户从来泼开。要避避不得。要诿诿不得。即如山僧今日领众入此先磬山来。且道是隐遁过时耶出来了却耶。山僧却也不行棒。也不殃及大众。一总既到者里。谁敢不为先师竭力。若只平地上展演。佛法宁有今日。蓦掷拄杖云。三十年后。莫道不与诸人举似。结座云。谛观法王法。法王法如是。下座。
　　漏泽入院上堂。此日无问话者。师乃顾左右云。今日一众可谓善说法要。何故。问如瓶泻答似云兴。簇锦攒华牵来拽去。满慈鹙子利智利能。共展奇猷各兴神用。於宗乘中事天地悬殊。争之不足让之有余。拈一机则机机普应。建一法则法法周圆。掀翻露布葛藤。决断现成公案。何妨就荆棘为旃檀林。即瓦砾为黄金地。开四生门户。作九有梯航。直教不蓄一粒不聚一茎。顿使天下衲僧个个饱齁齁地。绣湖南畔花满郊缸。烟水城东春连雉堞。是处有慈氏。无门无善财。何必东涌西没南涌北没中涌边没。普天匝地。不动一毫头。全成殊胜利。到者里报不报之恩。助无为之治。亦非为分外事。且道法筵初启法鼓方闻。条令斩新一句又作么生。快逢野老讴歌日。喜见嘉禾合穗生。
　　玉林琇禅师报恩入院上堂。师卓拄杖云。去岁元公黄居士祈远唐居士暨众居士等要某举扬此事。某以先师会下颇多精炼之士。大胆小厮不妨暂时钝置。谁知先师有谶云。不是我兮便是你。今日拓开泼天门户。万不可诿。众檀护诸弟兄仍推向人前。不可囊藏被盖也。蓦竖拄杖云。看看。乃横云。不直前荐取。向门外打之绕。先师隐入某上座拄杖里去也。复举临济大师初住河北。谓普化克符二上座曰。我欲於此建立黄檗宗旨。汝二人成褫我。二人珍重下去。三日后普化上来云。和尚三日前道甚么。济便打。三日后克符上来云。和尚三日前打普化作甚么。济亦打。师云。临济大师眼孔太窄。欲立先宗止望那两人成禠。某上座则不然。今欲於此建立先报恩宗旨。仰望大众尽皆成褫我。若或拟议迟疑。各各自领三十棒。蓦卓拄杖喝一喝下座。
　　牧云门禅师住破山兴福入寺上堂。出山发尚青。还山齿半落。入门仔细看。青山宛如昨。黄叶打头来。高林风索索。驰骋不知休。当初悔行脚。昔有梵志出家白首而归。邻人见之曰。昔人尚存乎。梵志曰。吾犹昔人。非昔人也。邻人愕然。非其言。大众。邻人只知百年一身。不知念念迁变新新不住。梵志虽知当体无常有变有灭。不知有不变者存於出家法中。尚欠一着。且如何是不变者。死生老病非他物。渴饮饥餐祇旧人。下座。
　　弘觉忞禅师天童入院上堂。古殿洞开明同杲日。玲珑八面宽若太虚。风送宝铎声摇。梦回家园春晓。一一脚跟下。重重楼阁门。太煞现成十分受用。因甚诸人到此排身不进入作无门。盖缘执吝情存尚留观听。以致零星家宝自昧衣珠。苟能上无攀仰下绝己躬。一肩担荷将来。赤手提持得去。则事出当然宛同本得。何劳三登九上。一任七纵八横。便见大地全收十方坐断。然后奋金刚杵。现自在身。向虎穴魔宫为人作主。坐浮幢王剎。转大法轮。直得如明镜当台。千妖百怪莫能逃其影质。春风匝地。三草二木咸悉赖其栽培。正当恁么时。货铺初开。斩新条令一句作么生道。但愿东风齐着力。一时吹入我门来。起身云。道忞向缘薄福。自揣无能业。遁迹岩阿深藏愚拙。不意人天眼灭法社中虚。谊当诸位法兄。则又固为辞让。所以古南和尚灵鹫大师与诸同门季昆在郡檀越一时把住驴脚生按牛头。必欲道忞继席先人高升此座。深愧恩光过溢。况当象驾簇临。今则祝圣开堂为众演法。一期佛事幸已云周。敬回以上善缘用培巨岳边土。伏愿一人有庆万国咸宁。在筵群公触目证无生之旨。现前知识普天建最胜之幢。有烦久立伏惟珍重。复据座云。昔日临济大师至滹沱河侧住一小院名曰临济。座下亦有三百来众。一日谓普化克符曰。我欲於此建立黄檗宗旨。你二人须成禠我。二人珍重下去。三日后普化上来。三日前和尚道甚么。临济拈棒便打。三日后克符上来。和尚三日前因甚打普化。济亦打。师云。一宾一主一挨一拶。生铁铸就钝纲打成。建立黄檗宗旨。发明从上心髓。须是者般汉。但惜二人珍重下去。临济不与当下剿绝。致令后人向三日前三日后弄精魂。今日山僧路见不平。不免为伊剿绝去也。诸仁者。山僧亦欲於此建立天童宗旨。敢问诸人作么生成禠山僧好。为复珍重下去耶。为复三日后上来耶。为复从东过西耶。为复默然良久耶。为复拂袖出堂耶。为复绕座三匝作女人拜耶。为复扬眉眴目竖指擎拳耶。为复掀倒法座喝散大众耶。上来做处总不出弄精魂。毕竟作么出只手眼共山僧建立宗旨。会么。鹤有九皋难翥翼。马无千里谩追风。白槌。谛观法王法。法王法如是。师下座。
　　费隐容禅师住天童上堂。入大宝剎。登大法坛。吹大法螺。击大法鼓。演大法义。显扬临济宗猷。提持向上一路。指踪则万别千差。透脱固一字也。无到者里先师面目现在。太白风规犹古。所以法随法行。法幢随处建立。遇缘即宗。随处作主。摧邪挽正。据真锄伪。直得四海沸腾五岳起舞。佛祖於时欢呼。龙象自此奔驰。乃至若贵若贱是圣是凡。四众普集俱在一处。人天交接两得相见。都教个个机契单传。人人悟同本得。然则即此大宝剎大法坛。钟鼓喧天法雷震地。灵山胜会宛然见。深沐皇恩不等闲。
　　石奇云禅师雪窦开堂日升座云。当阳一着独露无遮。八面玲珑十方轩豁。明眼作证岂敢囊藏。直得琼楼玉殿百草头上全彰。千丈报身瓦砾堆边顿现。尘尘尔剎剎尔。突出无位真人。发明现成公案。直饶三世诸佛历代老古锥到来。个个退身有分。正当恁么时如何。水归大海波涛静。云到苍梧气象闲。
　　浮石贤禅师报恩入院上堂。假使顶戴经尘劫。身为床座遍三千。若不传法度众。生毕竟无能报恩者。掷下拂曰。新报恩今传法了也。大众一时担荷。

　　载住入院提纲

　　云峰悦禅师载住云峰上堂。古者道。风动心摇树。云生性起尘。若明今日事。昧却本来人。今日事且置。作么生是本来人。良久云。鹤有九皋难翥翼。马无千里谩追风。珍重。
　　栖贤舜禅师南康守因私忿民其衣。后仁宗勅赐依旧为僧。特旨载住栖贤。入院上堂。无端被谮枉遭迍。半载有余作俗人。今日载归三峡寺。几多欢喜几多嗔。
　　佛眼远禅师知府钱公奏请载住褒禅上堂。君命重宣降薛萝。不容静处萨婆诃。襕衫席帽寒酸甚。又向人前唱哩啰。哩哩啰。拍一拍。啰哩啰。又拍一拍云。去年梅。今岁柳。颜色馨香依旧。人渐老。水长流。无心道合头。下座。
　　大慧杲禅师载住径山入院上堂。古人道。去去实不去。途中好善为。来来实不来。路上莫亏危。敢问大众。既不去。善为个甚么。既不来。有甚么亏危。妙喜离径山十八年。今日归来。亦不见有善为。亦不见有亏危。三门依旧向南开。为甚么如此。良久云。而今四海清如镜。行人莫与路为雠。
　　应庵华禅师载住归宗入院上堂。大道无方所。从容寰海间。几思归隐处。安乐在庐山。如是也周旋旧日家风。岂敢妄更途辙。再礼耶舍相好。重瞻拭眼慈容。祇要声和响顺形直影端。所以道。拈起也天回地转。应须拱手归降。放下也草偃风行。必合全身远害。在彼在此本无间然。一去一来岂有二相。虽然。犹是业识茫茫。且风恬浪静一句作么生道。云静日月正。雪晴天地春。
　　愚庵及禅师载住径山。山僧随缘受报。滥此承乏坐婴宿障。誓欲投闲。兹承监察御史太尉柱国丞相不忘灵山付嘱。协心削牍。复任住持。难为回避。只得免循旧例升於此座。虔爇宝香祝延今上皇帝圣寿万安。皇后齐年。太子千秋。文武官班同增禄算。钦愿皇图永固帝道遐昌。武偃文修河清海晏。风调雨顺物阜民康。便恁么散去。一期事毕宁不尽善尽美。更教山僧说个什么即得。且山僧虽离此山恰恰二年。朝夕与诸人眉毛厮结。行则与诸人同行。坐则与诸人同坐。觅一丝毫隔碍底道理了不可得。此日归来依然只是旧时人。不改旧时行履处。所以道。往复无际动静一源。去来不以象。动静不以心。觅一丝毫动静去来之相了不可得。若信得及。便好各各安家乐业。恢张祖父田园。吹无孔笛唱太平歌。驱逐文殊普贤。走使观音势至。於一毫端见宝王剎。坐微尘里转大法轮。任运优游随缘自在。虽然如是。若衲僧分上。要且未梦见他汗臭气在。岂不见江西马大师昔日令西堂智藏驰书到当山大觉钦禅师。大觉开缄见一圆相。索笔於圆相中点一点。可谓龙骧虎骤玉转珠回。好手手中呈好手。红心心里中红心。因甚南阳忠国师却道钦师犹被马师惑。后来雪窦道。径山被惑且置。若将呈似国师。别作个什么伎俩免被惑去。敢谓天下老和尚各具金刚眼睛。广作神通变化。还免得么。雪窦见处也要诸人共知。即者马师当时画出早是惑了也。且道雪窦与么批判还能自免也无。山僧今日因斋庆赞举似诸人。以拂子折圆相云。莫有不受惑者么。喝一喝。复举应庵和尚载住归宗上堂。举南禅师出城还山有颂示众云。去日一溪流水送。回时满谷白云迎。一身去住非去住。二物无情似有情。应庵道。南禅师好则好。只是爱便宜。归宗亦有一颂举似大众。去时冒雨连宵去。回时带水又拖泥。自怪一生无定力。寻常多被业风吹。愚庵今日载住径山。亦有一颂举似大众。去日应须偿宿债。回时宿债本来空。山上鲤鱼打[跳-兆+孛]跳。一国之师展笑容。
　　弘觉忞禅师载住天童入院上堂。泼天门户开张。千圣仰攀不及。广大家风浩浩。含灵依荫何穷。所以从上先德莫不荫兹长育群萌。王有三界。禠成佛祖。流出万宗。其柰草庵止宿人。多门外周游者众。遂使弘规罔绍大业就荒。众中莫有法王真子克咸厥家者么。出众相见。众问话次。又一僧出。师拈拄杖便打。复喝一喝。须知海岳归明主。未信乾坤别有天。卓拄杖下座。

　　当晚小参提纲

　　圆悟勤禅师蒋山寺小参。相逢不拈出。举意便知有。万人众前显颟顸。不是目前机。亦非目前事。三千里外纳败阙。直得尽乾坤大地无丝毫法可当情。静悄悄地绝誵讹。千圣不敢拟议。致之诸佛顶[宁*页]上。到者里更说什么行棒行喝论正论偏。有语有默绝玄绝妙。双放双收同死同生。向窠窟里作活计。正当恁么时。且作么生参究。且作么生捉摸。作么生弄拈。作么生证入。若有一丝头伎俩去。便见神见鬼。更不作一丝头伎俩。未免堕在无事界。里个事如壶公瓢中自有天地日月。所以雪峰和尚道。尽大地撮来如粟米粒大。又道尽大地是沙门一只眼。盐官又道。虚空为鼓须弥为槌。什么人打得。南泉道。王老师不打者破鼓。法眼道。王老师不打。玄沙道。深山岩崖千年万年。无人到处还有佛法也无。云门大师道。日里来去日里辨人。忽然教夜中取个物。无日月灯不曾到处。作么生取。似此若不通透。有纤毫隔碍。则如山如岳。或若尽情透得。要行便行。更疑什么。虽然如是。直须是真实到者田地始得。向万丈悬崖处撒手。百尺竿头进步。且道此事毕竟如何委悉。撞着道伴交肩过。君向潇湘吾向秦。下座。
　　大慧杲禅师住径山当晚小参。大道只在目前。要且目前难睹。欲识大道真体。不离声色言语。举起拂子云。者个是色。击禅床云。者个是声。山僧只今口吧吧地是言语。那个是大道真体。喝一喝云。即此见闻非见闻。无余声色可呈君。个中若了全无事。体用无妨分不分。若也分去。雨下地上湿。天晴日头出。小尽二十九。大尽三十日。若也不分。金刚与土地揩背。一擦骨出。复云。古者道。末后一句始到牢关。把断要津不通凡圣。作么生是末后一句。良久云。且莫说梦。拍禅床下座。
　　雪岩钦禅师住道林当晚小参。济北之道出乎平常。语默动静脱体全彰。三玄三要松直棘曲。四宾四主凫短鹤长。所以老圆悟於诸佛出身处道。熏风自南来。殿阁生微凉。带累妙喜打失鼻孔徧界难藏。山苍苍。水茫茫。无朕迹。绝承当。竹篱茅舍江村外。远浦归帆挂夕阳。复举麻谷访。临济问。大悲千手眼阿那个是正眼。速道速道。谷拽济下禅床却坐。济起云不审。谷拟议。济拽谷下禅床却坐。谷便出。师拈云。二大老恁么激扬。虽则百千手眼一时俱露。又争免得个二俱瞎汉。且道还有检点得出底么。瞎。
　　住光孝云。佛法本无多子。堂堂日用之间。只因自信不及。却於易处艰难。今夜不免作此方便。为诸人豁开户牖拶碎疑团。击拂子云。星在称兮不在盘。复举云门大师示众闻声悟道话。拈云。跛脚阿师。抚怜爱子。动是倒腹伤肠。只是做造忽忙。带些粘牙缀齿。钦上座则不然。闻声悟道。见色明心。卓拄杖云。家家观世音。
　　住仰山云。佛法徧在一切处。岂间七闽二浙。江东江西无过。只是一个夜暗昼明春寒秋热而已。就中忽有通方上士在背地里拍手一下咳嗽一声道。长老将谓你来自冷泉亭上。必新言语。必异见闻。元来伎俩也只恁么。拍颊一下云。仰山罪过。复举僧问先仰山。法身还解说法也无。山云。我说不得。别有一人说得。僧云说得底在什么处。仰山推出枕子。沩山闻得云。寂子用剑刃上事。师拈云。法身说法。已於问处流通。推出枕子。也只是个信受奉行。沩山老汉用剑刃上事。虽曰列段分科。若是正文。敢道不事落处。
　　元叟端禅师住中天竺云。一切诸法本无自性。亦无生性。菩提涅盘等名从净法中得。贪瞋爱取等名从秽法中得。静秽两边俱莫依怙。但有空名。名字亦无。三藏十二分种种名言种种句义。总不出此个元由。所以古圣有言。若心想所思出生诸法虚假皆不实。心尚无有。云何出生诸法。如人取声安置箧中。又如吹网欲令气满。此是谛实之说。若以为实。大错了也。开山宝掌和尚年一千七十二岁。三藏五乘十二分种种名言种种句义。靡不练磨靡不究竟。后於梁武城中得遇缺齿老胡。方乃顿明大法。不是容易。直须仔细。复举宝掌和尚偈云。梁武遇导师。参禅了心地。飘飘二浙游。更尽佳山水。师亦说偈云。参禅只要了心地。心地了时诸法空。南山昨夜日卓午。白额咬杀焦尾虫。
　　楚石琦禅师住天宁当晚小参。举同安丕和尚因僧问如何是和尚家风。安云。金鸡抱子离霄汉。玉兔怀胎入紫微。僧云忽遇客来将何祗待。安云。金果早朝猿摘去。玉华晚后凤衔来。师云。正偏回互不犯锋铓。问答纵横性明尊贵。同安老人惯得其便。或有人问天宁如何是和尚家风。向道钵盂饙子。忽遇客来将何祗待。饭后一杯茶。且道与古人是同是别。
　　住本觉云。眼里着沙不得。耳里着水不得。恁么来者不向一人。眼里着得须弥山。耳里着得大海水。恁么去者不背一人。无言处演言。无事处成事。无佛处作佛。无生处度生。卷舒立方外乾坤。纵横挂域中日月。得失俱丧是非杳忘。拨转向上关。[翟*支]瞎顶门眼。抛却空王殿。卸下本来衣。犹未是衲僧受用处。还委悉么。家无小使不成君子。复举智者诠和尚示众云。要扣玄关。须是有节操极慷慨。斩得钉截得铁。硬剥剥地汉始得。若是畏刀避箭之徒。看即有分。师云。大小智者用尽自己心。笑破他人口。寿山别无奇特。朝晨热水洗面。黄昏脱袜打睡。大海从鱼跃。长空任鸟飞。
　　住光孝举临济四喝话毕。师便喝云。且道者一喝落在什么处。为复是金刚王宝剑。为复是踞地狮子。为复是探竿影草。为复是一喝不作一喝用。试辨看。若辨不出。报恩与你注破。金刚王剑目前可验。拟议不来堕坑落堑。踞地狮子直下便是。打破髑髅拈却牙齿。探竿影草好也不好。左手扶起右手推倒。有时一喝不作喝用。大小临济只管说梦。便与么会。犹欠一喝在。喝一喝。
　　恕中愠禅师灵岩当晚小参。灵岩峭绝。到者应难。已到者享用安然。未到者伶俜孤露。孤露底正好踏步向前。享用底更须退步就己。所以道事无一向。有时翻头作尾。有时翻尾作头。收放纵横宁存轨辙。摩竭掩室毗耶杜词。虽曰正令全提。要且未臻其极。山僧今夜入门之始聚首之初。与汝诸人约法三章。第一不得起佛见。第二不得起法见。第三不得道不起佛见法见。若也依而行之。管取眉毛厮结。蓦拈拄杖云。明眼汉。没窠臼。高高处观之不足。低低处平之有余。卓拄杖。铁牛不吃栏边草。直向须弥顶上眠。
　　住瑞岩云。瑞岩山中阿练若。堂殿玲珑绝点尘。昔日暂游今载到。到来只是旧时人。既是旧时人。且说旧时话。山川秀发。龙象骈填。人境宛然如昔。风光不减当时。显扬少室徽猷。揭示灵山奥旨。无丝毫同相。无丝毫异相。全体是个金刚正体。全体是个大解脱门。全体是个华藏世界海。是以从上老宿竞出头来激扬铿锵。只要各各当人明自本心见自本性。高耸人天壁立万仞。睦州和尚云。汝等诸人还得个入头处也未。若未得个入头。须得个入头。若得个入头。不得孤负老僧。玄沙和尚云。我若举扬宗教。法堂前草深一丈。二大老一人牢关把断水泄不通。一人入草求人拖泥带水。正眼观来总是无风起浪。殊不知者条通天活路千圣共行万灵同彻。不离真际建一切法。不坏假名而说实相。拈拄杖。者个是假名。那个是实相。卓拄杖。实相假名一击百杂碎了也。咄咄咄。力口希。驴前马后。莫乱针锥。南泉偏要斩猫儿。复举当山开山空照祖师尝於室中自呼应云。主人翁。诺。惺惺着。他时后日莫受人瞒。诺诺。师拈云。祖师弄者一解。可谓超今迈古。然只作得看家儿子。山僧向者里着一只眼。非独绍续箕裘。直要衡楼跨灶。会么。电光莫及。石火难追。兔径非大象之所游。鸡粟岂凤凰之啖啄。喝一喝。
　　月江印禅师住育王晚参。宝剑出匣谁敢婴锋。明镜当台举无遗照。雪峰杓头边舀一千五百人善知识。只好无佛处称尊。妙喜竹篦下打翻(万七)千指衲僧。仅免死水里浸杀。山僧素非建大将旗鼓手段。又无青天白日轰霹雳之机。只是近离清苕。过了三江九堰。到得古鄮山中。直是眼不见鼻孔。此际更深夜静月白风清。不免唱个脱空歌子。使现前一众与我中峰老祖两得相见。赤日晒来乾络索。秋风吹起又新鲜。几向江边问消息。鹭鸶踏却钓鱼船。喝一喝。复举首山和尚示众云。咄哉巧女儿。撺梭不解织。贪看斗鸡人。水牛也不识。又云。咄哉拙郎君。巧妙无人识。打破凤林关。着靴水上立。师云。二人同心。其义断金。前住当山此庵和尚拈云。总有来处。拈拄杖云。上大人。丘乙己。化三千。七十士。师云。唵齿临唵部临莎诃。
　　天目礼禅师雁山入院小参。法不孤起仗境方生。境既不存法从何立。龙湫泻千寻瀑布且不是境。雁峰耸万丈高寒且不是法。明眼衲僧到者里合作么生。直饶倜傥分明。山僧棒折也未放在。何故。杀人刀活人剑。复举高亭参德山。德山隔江招手。高亭便乃横趋。诸方尽道水空相照啐啄同时。有甚交涉。要见德山高亭么。便下座。
　　入院小参。宗镜堂前拂袖。千圣不携。福泉山里藏身。万缘寝息。峰回路转。火冷云寒。草没松楸。苔封古屋。堪笑鲁祖面壁。墙堑不牢。秘魔擎叉。戈铤自乱。是则损己为人。遭人检点。且道思大居南岳。亮公隐西山。是为人不为人。良久云。万古碧潭空界月。再三捞摝始应知。复举投子因僧问。和尚住此山有何境界。投子云丫鬟女子白头丝。师颂云。住山境界问如何。女子双鬟鬓已皤。觌面不逢休更会。白云飞过旧山阿。
　　愚庵及禅师净慈入院小参。马祖百丈已前无住持事。道人相寻於空闲寂寞之滨。其后虽有住持。王臣尊礼为人天师。今则不然。挂名官府如有户籍之民。此晦堂不赴大沩之招而致斯语。观此则知住持之道那时已是不堪着眼了也。更教看着今时做处。也好惭惶煞人。明教谓住持者持其法使之永住而不灭。所以法随法行。法幢随处建立。永嘉道。建法幢。立宗旨。明明佛勅曹溪是。世降俗末名存实亡。大法凋瘵无甚今日。山僧道惭凉薄行愧荒疎。誓欲深藏岩壑隐遁过时悞蒙柱国丞相不忘灵山付嘱远劳使命。推挽来此住持。是犹使蚊负山。螳螂怒臂以当车辙。却不似法灯和尚道。为缘先师有未了公案。出来为他了却。所谓王臣尊礼为人天师。建法幢。立宗旨。则吾岂敢。虽然。南屏胜地。衲子渊薮。人能弘道。非道弘人。佛运垂秋。宗纲委地。冀诸胜众戮力匡持弘赞法社。蓦拈拄杖。你有拄杖子与你拄杖子。你无拄杖子我夺却你拄杖子。卓拄杖云。三汲浪高鱼化龙。痴人犹戽夜塘水。复举德山小参不答话公案。法眼益云大小德山话作两橛。圆明密云大小德山龙头蛇尾。雪窦拈云。二尊宿虽善截长补短舍重从轻。要见德山老汉亦未可在。何故。殊不知德山握阃外之威权。有当断不断不招其乱底剑。诸人要识新罗僧么。只是撞着露柱底瞎汉。师云。者个公案诸方老宿每至小参未尝不拈出注解一上。虽则各资一路。未免所见不同互有得出。法眼云话作两橛。易分雪里粉。难辨墨中煤。圆明云龙头蛇尾。只见波涛涌。不见海龙宫。雪窦道德山握阃外之威权。有当断不断不招其乱底剑。正是扶强不扶弱。殊不知大小德山当断不断自招其乱。诸人要识者僧么。鹞子过新罗。

　　列祖提纲录卷第二十六
　　列祖提纲录卷第二十七

　　　　武林十八涧理安禅寺住持娄东行悦集
　　当晚小参提纲
　　石屋珙禅师当晚小参。现前一众久在丛林。谓之参禅。谓之办道。殊不知一念未生已前更无别物。才拟心时错了也。雪峰和尚三登投子。九到洞山。如渴鹿趂阳焰。不知费了多少脚头。如今要得现成。直下自家看取。复有何事。无事切莫妄求。妄求而得终非得也。复举南泉水牯牛公案。师颂曰。南泉放牧没东西。两岸春风绿草齐。总是国王家水土。不如随分纳些些。
　　古林茂禅师开元入寺小参。举雪峰问德山。从上诸圣以何法示人。山云。我宗无语句。亦无一法为人。后僧问雪峰云。和尚见德山得个什么。峰云我当时空手去空手归。五祖拈云。如今说与透未过者。有两人从东京来。问伊近离何处。却云苏州。便问苏州事如何。伊云一切寻常。虽然。谩山僧不过。何故。只为语音不同。毕竟如何。苏州菱。邵伯藕。师云。从门入者不是家珍。自己流来还同瓦砾。老东山依模脱墼。殊不知二大老正是食饱伤心。虽然。既是东京来。因甚却说苏州话。
　　永福入院小参。红尘闹市十字街头。百草头边孤峰顶上。若作佛法商量。入地狱如箭射。直得万机休罢千圣不携。声前非声色后非色。检点将来。正是髑髅前妄想。借使打破髑髅。揭却脑盖。跃倒须弥。踏翻大海。脚跟下推勘得出。也是落七落八。通方上士出格高人。除非自有生涯。终不守他窠窟。现前大众冀善参详。山僧二千里水陆间关来此聚头。不为别事。复偈云。处世行藏各有由。老来谁不爱心休。为圆鄮岭先师话。来结鄱阳衲子雠。跛鳖但随他逐浪。锦鳞终是解吞钩。相逢试把家私展。蜜果时悬檗树头。
　　保宁入寺小参。当轩大坐百匝千重。一句全提该天括地。佛眼觑不见。海口难宣。今古不同途。凡圣罔测。直得麒麟现瑞凤凰来仪。山色呈祥人烟杂沓。其柰梁宝公蹉过达磨。虽云观音大士传佛心宗。毕竟不识者个消息。是汝诸人还猛省么。卓拄杖。若不同床睡。焉知被底穿。复举当山勇禅师示众云。大方无外大圆无内。无内无外圣凡普会。瓦砾生光须弥粉碎。无量法门百千三昧。拈拄杖云。总在者里。会么。苏卢苏卢[口*悉]哩[口*悉]哩娑诃。松源和尚拈云。者老汉业识茫茫。无柰船何打破戽斗。师云。老松源搂出心肝。要且未见先保宁。在山僧今日重为拈出。会尽万法一如。拈却金圈栗棘。也是泗洲人见大圣。
　　无文璨禅师住荐福当晚小参。鼓棹扬帆。驾没底船横行海上。神头鬼面。用无文印勘验诸方。二千里远来住山。单单地提持此事。举拂子云。看看。印文已露。划一划。锦缝已开。若佛若祖若圣若凡。尽向者里一印印定。直得尽乾坤大地风飒飒地。众中忽有一个犯众出来道。长老。你且莫要大惊小怪。我在威音佛世已证是三昧。又作么生。以拂子击禅床下座。
　　了庵欲禅师住灵岩云。只者是。只者是。金不博金水不洗水。是句亦刬非句亦刬。揭开万里神光。提出倚天长剑。三登九到。滞壳迷封。撩起便行。白衣拜相。山僧今者椎碎蟠桃核。得见旧时仁。拽将师子峰与天平山斗额。且贵大家知有。自余七十三八十四。癞马系枯桩。黑牛卧死水。有甚么共语处。拍禅床云。好雨洗将残暑去。凉风吹得早秋来。复举僧问云门。佛法如水中月是否。门云清波无透路。僧云和尚从何得。门云再问复何来。僧云便与么去时如何。门云重迭关山路。师云。云门善舞太阿。着着有出身之路。者僧贪观白浪失却手桡。灵岩不惜眉毛与汝拈却水除却月。还见佛法么。喝一喝。久立珍重。
　　南石琇禅师住万寿云。尘劫来事只在于今。缁素骈集灯烛炜煌。万岁山从地而起。双石幢屹立层霄。是禅月之道场。苏城之胜地。殿堂虚敞烟云蔽亏。红阑三百九十桥。绿浪东西南北水。头头显露。法法全彰。黄面瞿昙何烦出世。缺齿老汉安用西来。天下善知识分宗列派各立门庭。具驱耕夺食之机。有摧邪显正之用。正眼观来。总不消得。须知我此门中别无奇特。只贵明自本心见自本性。闻声见色总是寻常。吃饭着衣色色仍旧。初不用希求胜妙以为有得。岂不见大茅和尚示众云。欲识诸佛心。向众生心行中识取。欲识常住不凋性。向万物迁改处会取。古人恁么说话。多少现成。多少明白。今人不能洞晓。盖是自生知解。障却本有一段光明。山僧今夜入门之始。聚首之初。终不肯说玄说妙愈增知解。只将现成句子觌面拈出。且作么生是现成句子。以拄杖卓一下。复举僧问赵州和尚云。万法归一一归何处。州云我在青州做一领布衫重七觔。者个公案。诸方据曲录木床者往往皆曾拈掇。多向此僧言下卜度。贵易起疑。不能於赵州未开口前一截截断。大似楚人认山鸡以为凤。独有妙喜老子较些子。尝有颂曰。青州七觔衫。尽力提不起。打破赵州关。元是自家的。新万寿效颦亦有一颂。青州七觔衫。年深黑如漆。扬向屋角头。光明耀红日。
　　住径山云。十字街头红尘浩浩。孤峰顶上白云依依。不是目前法。非耳目之所到。不是灵山拈花之旨。不是少室面壁之机。不可以智知。不可以识识。不可以语言造。不可以寂默通。直得十方无影像三界绝行踪。正是黑山下活计。设使掀翻宇宙打破虚空。坐断古今高超物表。也知未出常情。若是通方作者俊快衲僧。别有出格神机。焉肯循途守辙。现前大众自合知时。山野远离苏城来此凌霄峰顶。且道为什么边事。良久。从前汗马无人识。只要重论盖代功。复举临济示众云。我於先师处三度问佛法的的大意。三度吃六十棒。如蒿枝拂相似。如今再思一顿。谁为下手。时有僧出云某甲下手。临济拈棒度与。僧拟接。济便打。临济大似贫人思旧债。者僧浑若饿狗吃纤[纟*虒]。雪窦道。临济放处较危。收来太速。醉我落花天。借他弦管里。
　　笑隐欣禅师中天竺入院当晚小参。凡夫色碍。二乘空碍。菩萨色空无碍。拈拄杖云。拄杖子列列挈挈不入众数。有时十字街头横挑布袋。有时白云景里打雨敲风。法随法行。法幢随处建立。有佛处不得住。无佛处急走过。三千里外一向全提。毕竟如何话会。卓拄杖云。一六三四二。直言曲七一。桃李火中开。黄昏候日出。复举南泉初入院大众送归方丈。僧问端居丈室将何指示於人。泉云。昨夜三更失却牛。天明起来失却火。师云。大小南泉和泥合水。中峰则不然。忽有问端居丈室将何指示於人。即向他道拄杖子今日开封。
　　箬庵问禅师金山入院当晚小参。机不到处万境摐然。境不留时一机独现。机境互用人法双彰。机境俱泯衲僧向什么处出气。者里着得只眼。人人常光现前。个个壁立万仞。所谓据虎头收虎尾。第一句下明宗旨。你面前无我我面前无你。得路填路过桥拔桥。骑贼马捉贼刀。万人丛里揭高标。者回不是虚相识。眨眼流沙万里遥。卓拄杖。复举当山达观昙颕禅师僧问如何是长法身。观云拄杖六尺。僧云如何是短法身。观云算子三寸。僧云恁么则法身有二也。观云更有方圆在。师云。古人一期施设。可谓四棱蹋地。仔细检点将来。也是随他语脉展演。设或有人问山僧如何是长法身。拄杖六尺。如何是短法身。劈脊便打。恁么则法身有二也。掷拄杖云。兵随印转将逐符行。且道与古人是同是别。更听一颂。万迭长江浪里游。月随渔父上扁舟。钓竿收放凭吾手。不计工程得便休。顾左右云珍重。
　　牧云门禅师天童入院小参。举雪峰示众云。望州亭与汝相见了也。乌石岭与汝相见了也。僧堂前与汝相见了也。新天童则不然。小白岭与汝说法了也。隐盖亭与汝说法了也。万工池与汝说法了也。敢问诸人。作么生是小白岭说底法。作么生是隐盖亭说底法。作么生是万工池说底法。久参先德试通消息。后学初机直须仔细。
　　弘觉忞禅师当晚小参。人人衣线下各有一坐具地。生佛未彰早已开辟。虚空坏烂湛尔独存。辟之乎大能仁一巨剎当许玄度舍宅为寺之日。而此地不加增。洎吕相国改寺为宅之时而此地不加减。然虽无有增减而镫明金殿烛与夫华笑玉楼人不大相悬隔耶。向非德公长者吕氏亢宗尽底掀翻。挥千金而不吝和盘掇转。化火宅为清凉。则金屋长贮阿娇。碧池半流香腻。而山僧与诸人又安得经行坐卧燕默禅思於此中也。然则尔我衣线下地虽则富有万德荡无纤尘。而七情扰扰六贼纷纷。苟不直下亲自识取常自守护勤自修葺力自庄严。则如能仁之废为民业者几希。求其头头皆宝所触处有风光又安可得者乎。不见东山演祖和尚道。山前一片闲田地。叉手叮咛问祖翁。几度买来还自卖。为怜松竹引清风。清风徐引松竹交加。受用则是天然受用。毕竟如何得一肩承绍去。万古碧潭空界月。再三捞摝始应知。复举世尊在灵山会上拈起一枝花。以青莲目普视人天大众。惟迦叶破颜微笑。世尊乃曰。吾有正法眼藏涅盘妙心。实相无相微妙解脱法门。今付与汝。汝当护持流通毋令断绝。师云。从上祖祢不了。至今殃及儿孙则且置。且道灵山有付嘱无付嘱。若道有付嘱。埋没迦叶师兄。若道无付嘱。争柰孤负释迦老子。试问诸人。作么生道得出格一句。良久喝一喝云。千圣不知何处去。倚天长剑逼人寒。

　　载住当晚小参提纲

　　无文灿禅师载住当晚小参。去去实不去。是法住法位。来来实不来。世间相常住。山僧屈指五载重到东湖。荷尽已无擎雨盖。春风犹在柳梢头。无一丝毫去来相。无一丝毫新旧相。见则与诸人共见。闻则与诸人共闻。个中忽有个汉出来道。无文将常住物作自己用。者固有之。你也忒煞忒煞。哑。元来众中有人在。复举德山小参不答话。钩在不疑之地。时有僧出。着了也。山便打。果然。僧云某甲话也未问因甚打某甲。不识痛痒汉。山云你是什处人。第二下铁锤来也。僧云新罗人。和声送出。山云未跨船舷好与三十棒。雷声浩大雨点全无。大众。大小德山可惜龙头蛇尾。却引者僧向草窠里头出头没。当时待他道某甲话也未问因甚打某甲。脚跟下痛与三十。何故。为人须为彻。
　　愚庵及禅师载住径山小参。僧问。大慧和尚昔日载住此山有云。去是住时因。住是去时果。去住与果因。无可无不可。且如何是去是住时因。师云五九尽日定逢春。进云如何是住是去时果。师云饭颗山头逢杜甫。进云。去住与果因无可无不可。还端的也无。师云。者里是甚么所在。说去说住说因说果。乃云。去是住时因。住是去时果。去住与果因。无可无不可。喝。者里是甚么所在。说去说住说因说果说可说不可。虽然如是。者里却有个好处。且道好在甚么处。良久云。再理旧词连韵唱。村歌社舞又重新。蓦拈拄杖。大慧祖师来也。大慧好处山僧与么举似。彼此共知。好则好。且道还有为人处也无。愚庵固是无些子好处。忝为大慧嫡孙。也要与诸人露个消息。去住休论果与因。拈拄杖云。一回拈起一回新。卓拄杖。若知扑落非他物。掷下拄杖。始信纵横不是尘。复举乾峰示众云。举一不得。举二放过。一着落在第二。师云。乾峰与么道。入地狱如箭射。毕竟如何。二由一有。一亦莫守。日午打三更。面南看北斗。

　　为建寺檀越升座提纲

　　密庵杰禅师为太师循忠烈王升座。心生种种法生。心灭种种法灭。心法两忘。如挝涂毒鼓闻者皆丧。又如大火聚。近之则燎却面门。悟之者立地成佛。迷之者永劫轮回。所以诸佛所说惟说此心。祖师所传惟传此法。灵山会上五百比丘得之。自悟本心如梦如幻。於梦幻中不见有我人众生。广额屠儿得之。拌下屠刀叉手云。我是千佛一数。大集会中大力魔王得之。便道我待一切众生成佛净尽。众生界空无有众生名字。我乃发菩提心。岂不是大丈夫能为大丈夫事。於过量尘沙劫作过量殊胜佛事。山僧今日以如是心说如是法。普请大地众生有情无情同入清净大解脱门。与太师循忠烈王为不请友。同一眼见同一耳闻同一受用。作广大殊胜利益不可思议。且凭个什么道理便能如是。利剑拂开天地静。霜刀才举斗牛寒。复举世尊因地布发掩泥献花於燃灯如来。燃灯见布发处遂约退众。乃指其地云。此一方地宜建梵剎。众中有一贤于长者持标插於指处云。建梵剎已竟。时诸天散花赞言。庶子有大智矣。师云。大众。燃灯指处滴水氷生。贤于插时天回地转。於斯见得。古释迦不先。今太师不后。其或未然。更声重下注脚。芟除荆棘建伽蓝。七佛常来此处参。地久天长功不坠。天花时复雨毿毿。

　　管待专使提纲

　　恕中愠禅师谢专使上堂。达磨大师十万里西来。要作个驰书达信汉。及乎面对梁王。尽力只道得个不识。拈拄杖。有宾有主有礼有乐。手面分开白月团。顶门撼动黄金铎。
　　石屋珙禅师谢专使并三塔和尚首座都寺上堂。睦州唆临济吃棒。不是好心。杨岐逼慈明晚参。不是好心。赵州访道吾。不是好心。福源专使逼人住院。且道是好心不是好心。珊瑚枕上两行泪。半是思君半恨君。
　　月江印禅师谢育王专使上堂。举东山谢积善偈云。积善山中人。有胆如天大。敢持居士书。来觅空王座。跨门不肯休。看了方知道。归语晋江人。大虫裹纸帽。云峰亦成一偈。玉几山中人。老眼光烁烁。远持教历文。与我长柄杓。柄长把不下。还归旧处着。寄语甬东人。莫莫莫莫莫。

　　留请两序提纲

　　保宁勇禅师留请两班上堂。横身荷众不顾危亡。札起布裙入泥入水。分毫上定当。升合里论量。折东篱补西障。若解与么循涂守辙。也可当风抵浪。虽然如是。犹未是咬猪狗底手脚。作么生是咬猪狗底手脚。要会么。杀人不眨眼。气宇大於王。
　　天目礼禅师上堂。东西两序左右十人。同建法幢共扶丛社。且道文殊维摩还来证明也无。月明照见夜行人。击拂一下。
　　云外岫禅师留请两班上堂。以拂子打圆相云。摩诃衍法。离四句。绝百非。又打一圆相云。礼之用。和为贵。先王之道斯为美。又打一圆相云。摩尼珠。人不知。如来藏里亲收得。诸人还见么。所见不同互有得失。天童者里毋固毋必。
　　箬庵问禅师留请两序升座。从上来事只在而今。祇贵当人直下承荷。更莫迟疑。回避不得处手眼通身。目睛定动时白云万里。扶持大树接引后生。拶入红炉拨开烈焰。方能发大机展大用。立人天标准。为法社弘规。一挝毒鼓。拄杖勒回。掷金刚圈。抛栗棘蓬。续临济将残之绪。起少林未坠之宗。大非细事。棒罚钱甘出院。知恩方处报恩。贼来须打。客来须看。等是共行山下路。岭头须自看风烟。来日不普请。且莫展炊巾。说甚如来禅祖师意。一口吞尽。何处更有闲言剩语在。高声唤侍者云。分明记取。三十年后此话大行。莫有不甘者么。拈拄杖云。龙得水时增意气。虎逢山势长威狞。下座。
　　请两序上堂。隔山见烟便知是火。隔墙见角便知是牛。伶俐汉一逴到手。便能卷舒立方外乾坤。纵横挂域中日月。多处添少处减。明头合暗头合。进退各有其时。东西不失其序。如斯标格足可观光。是者般人说者般话。

　　报谢出入提纲

　　雪窦显禅师到秀州百万道者备茶筵请升座。山僧此者承鄞江太守之命俾赴雪窦住持。再至嘉禾。弥增嘉幸。仍承百万道者曲赐周勤。仰荷之怀无以忘也。兼劳广命硕德抑令举唱宗乘。况达士相逢非存目击。若云言中有向句里呈机。犹曲为中下之流。向本分衲僧远之远矣。祇如适来僧问教外别传一句。对云三生六十劫。诸人还知落处也无。且鹭池鹫岭海甸庵园。三百法会之中。甚处有者个消息。所以道。三世诸佛不能自宣。一代时教诠注不及。除非知有莫能知之。久立众慈伏惟珍重。
　　大慧杲禅师到临安县当道请就海会寺祝圣开堂。佛法至当。不在问答处。直饶问似普慧云兴。答如普贤瓶泻。若不识其要妙。只成戏剧之谈。於道有何所益。据实而论。尽是痴狂外边走。所以大觉世尊为一大事因缘故出现於世。以种种微密善巧方便成就众生。开示悟入佛之知见。起道树诣鹿苑。先为憍陈如等转四谛法轮。四十九年三百六十余会。随众生根器所宜次第开演。令其各各闻法解悟出离生死。末后临般涅盘。於人天百万众前拈华普示。惟金色头陀破颜微笑。遂云。吾有正法眼藏涅盘妙心。分付於汝。自是西天四七东土二三天下老和尚各各以心传心相续不断。若不识其要妙。一向溺於知见驰骋言词。正法眼藏流布岂到今日。到者里须是个不求诸圣不重己灵底出格道人。方能荷担此个大事。且那个是出格道人。不见昔日江西马大师遣西堂智藏驰书上径山国一禅师。国一开缄见一圆相。遂索笔对智藏於圆相中点一点。智藏罔措。者个岂非格外消息。若作格外商量又却不是。诸人且作么生辩明。时中如何受用。适来知县学士疏中有言。马师圆相远缄千里之清规。钦老机锋点破一时之群惑。群惑既破则人人脚跟下大事洞明。大事既明则十二时中折旋俯仰弹指謦欬无非佛之妙用。既是佛之妙用则不从人得。既不从人得亦不在己躬。既不在己躬则内不放出外不放入。既外不放入则外息诸缘。内不放出则内心无喘。既内心无喘外息诸缘则一切智通无障碍。既无障碍则一切智智清净无二无二分无别无断故。正当恁么时。不是世间法亦非出世间法。拽取占波国与新罗斗额岂是分外。虽然如是。更有事在。敢问诸人。只如忠国师为甚么却道钦师犹被马师惑。即今莫有定当得出底么。若定当得出。许你诸人尽是出格道人。其或未然。径山据款结案去也。良久云。在舍只言为客易。临筌方觉取鱼难。
　　到宁国众道友请升座。只者些儿住处是吾生长之地。别去二十七年。日月疾如弹指。走徧天下丛林。意图出离生死。报答父母重恩。不是等闲游戏。平生得个刚强。方与佛祖出气。今朝依旧还乡。亲戚百无一二。道是昔人犹非。道非昔人犹是。莫作是非论量。透过世间出世。殷勤普劝诸人。急着眼睛看取。
　　师子端禅师到华亭众请上堂。灵山狮子。云间哮吼。佛法无可商量。不如打个筋斗。便下座。
　　箬庵问禅师到宝兴上堂。卓拄杖云。昔日溪山不改。旧时面目宛然。分明一段家风。举处全超途辙。孤逈逈地。卓绝宁彰。七纵八横。了无畔岸。不落今事门头。亦非威音那畔。正如狮子一吼众响皆绝。好不资一毫。丑不资一毫。天人无路。拱手归降。截群机思议之端。挫物理不齐之轨。超宗异目独振宗猷。共躅齐眉绍隆统系。若不是恁么人。未免瞻前顾后。所以道。若向佛祖行说不到处踞地。方敢向他佛祖顶[宁*页]上提持。山僧二十年前向者里打失一只眼。直得上无攀仰下绝己躬。倒握太阿孤行湖海。今日被众檀护逼勒回来。依然山是山水是水。人是人物是物。男是男女是女。僧是僧俗是俗。且道还有为人处也无。还乡一曲乘时唱。会有知音暗点头。
　　栖水大善寺卓去病仲期诸护法请升座。师云。谈玄谈妙罗縠一重。说道说禅白云万里。三乘十二分教。经有经师。论有论师。内圣外王。百家诸子。自是诸檀获家常茶饭。临济喝。德山棒。火上添油。云门饼。赵州茶。眼中着屑。且道山僧今日将甚么为人好。彼自无疮勿伤之也。虽然如是。拈拄杖云。拄杖子忽然[跳-兆+孛]跳出来道。今日一会若缁若素若老若少。咸深谛信愿闻法要。请和尚普为大众广开方便。令诸有情各各信入。卓拄杖云。还知么。水归大海波涛静。云到苍梧气象闲。便下座。
　　玉林琇禅师到弥勒寺上堂。卓拄杖云。报恩新长老本来无住。握根拄杖倒用横拈。把个斗笠遮却一切人眼孔。东西南北少有识者。到者里遇着同门老道兄。瞒他不得。被推向人前。要某举扬先师现成句子。召众云。掷个蒲团。说法随处。蓦喝一喝卓拄杖一下。复倚杖云。今日升座於弥勒殿中。更为大众举则古话。当初布袋和尚亦与新报恩一般行脚。常自述行由云。一钵千家饭。孤身万里游。后来为慈悲之故。更有落草之谈云。弥勒真弥勒。分身千百亿。时时示时人。时人自不识。咄哉。者阿师慈则大慈。吝亦少吝。新报恩今日既与大众有缘同此一会。一发打开布袋。更不露头藏尾去也。大众谛听。弥勒真弥勒。分身千百亿。额横两道眉。面竖一个鼻。阿呵呵。笑不辍。掀起嘴唇片片皮。露出牙齿许多骨。展手云。大家施我一文钱。更有一句为君说。十个指头八个丫。谁人平易谁奇特。掷拄杖下座。

　　报谢回寺提纲

　　杨岐会禅师参驾部归上堂。释迦老子为先锋。弥勒大士为殿后。众中还有着力者么。出众来与云盖着力看。如无。云盖自逞神通去也。三五日出入相看首座大众。你且道於者里还有隔碍底道理么。上座。僧堂里展钵时与上座同展。睡时与上座同睡。立地时与上座同立地。长者长法身。短者短法身。弥勒运用与去来。何处有间隔。虽然如是。你且道云盖在船头在船尾。众中还有灵利底衲僧觑得见么。良久云。人人尽道平地险。登楼方觉远山青。参。
　　真净文禅师出州回上堂。山中城里事不相知。有一句子未敢泄机。候遍到寮中一一当面分付。直是临时。各各自着精彩。莫教蹉过。
　　出州回上堂。古人道。去去实不去。途中好善为。来来实不来。路上莫亏危。古人见不透脱。强生节目惑於后人。洞山即不然。来但言来。去但言去。有什么过。老僧入州途中。晚便住晓便行。又善为个什么。归来路上。困便歇饥便饭。又有什么亏危。今复林下与诸道人相见。又有什么事。参退吃茶。
　　出外归上堂。归来闰二月。阒寂宝山中。城隍耳目尽。尘劳万事空。春水绿。野花红。须信禅家道莫穷。信手拈来一枝草。临机生杀任西东。
　　出外归上堂。古人所谓有物流动人之常情。情若不生则老僧出入动静无去来之作。自然人事周徧。又何妨游戏神通藏法喜禅悦乐。则与大众同住如来寂灭海究竟觉。喝一喝下坐。
　　保宁勇禅师庄上回上堂。记得鹅湖和尚一日点净后不赴堂。遂入方丈里睡。斋后知事来白云和尚何不赴堂。鹅湖云庄上吃油糍来。晚间庄主到云。今日谢和尚吃油糍。大众。为复是神通妙用。本体如然。平地上刚然捏怪。既不与么又作么生。良久云。者个公案一任天下人批判。保宁也无神通妙用。亦无宿命他心。院在江宁府。庄属宜兴县。水路一千。陆路四百。孤舟野渡处处经过。堤柳岩花时时间发。前月出去昨日归来。庄上也不曾吃他油糍。祇是炊白米饭煮野菜羹。疗饱充饥随家丰俭。然虽如是。更有一般堪笑事。米中粒粒徧生虫。参。
　　出归上堂。霜风浩浩叶纷纷。晓入深村野老门。相见但知俱默坐。更无一事可谈论。良久云。入山擒虎易。开口告人难。
　　雪窦显禅师归寺上堂。甚生标格。还知也无。诸禅德。祖佛不能宣传。天地不能覆载。二乘闻之胆裂。十地到此魂惊。其或达士切磋颇逢决战。一拶一捺略露风规。句滞则岳立磨空。源迷则云横布野。所以先圣道。一言才举。千车同辙。该括微尘。犹是化门之说。你衲僧合作么生觊。自知时。便下座。

　　列祖提纲录卷第二十七
　　列祖提纲录卷第二十八

　　　　武林十八涧理安禅寺住持娄东行悦集
　　报谢回寺提纲
　　五祖演禅师郡中回上堂。船上无散工。时时事不同。昨朝城郭里。今日白云中。且道不动尊在什么处。自云。气似韛袋。令人可爱。
　　密庵杰禅师府中归上堂。一出一入。一动一静。酒肆茶坊。红尘闹市。猪肉案头蓦然筑着磕着。如虎带角凛凛风生。及乎归来相见。依旧眉毛鸟崒嵂地。且道是佛法耶世法耶。记得修山主云。具足凡夫法。凡夫不知。具足圣人法。圣人不会。卓拄杖云。一不知。二不会。东西南北转霶霈。
　　梦庵信禅师出外归上堂。多日出郊说尽天寒日暖。今朝归院又岂免汉语胡言。既知句句见谛朝宗。方信道言言斩钉截铁。若也领略去。说者听者功不唐捐。苟或未然。乃主乃宾二俱失利。下座。
　　元叟端禅师城归上堂。去时夏暑侵衣热。归日秋风满面凉。弹指声中便差别。百年能得几时长。
　　城归上堂。华街柳巷恢张本地风光。酒肆茶坊突出衲僧巴鼻。人人八面玲珑。个个十方通畅。何必觉城东际始见文殊。楼阁门开方参慈氏。拈拄杖云。三个童儿抱花鼓。莫来阑我球门路。
　　楚石琦禅师省中把茶回上堂。举风穴在郢州衙内上堂云。祖师心印状似铁牛之机。去即印住。住即印破。只如不去不住。印即是不印即是。时有卢陂长老出问。某甲有铁牛之机请师不搭印。风穴云。惯钓鲸鲵澄巨浸。却嗟蛙步辗泥沙。陂伫思。穴喝云长老何不进语。陂拟议。穴打一拂子云。还记得话头么试举看。陂拟开口。穴又打一拂子。牧主云将知佛法与王法一般。穴云见个什么道理。牧主云当断不断反招其乱。穴便下座。师云。击石火闪电光。构得构不得未免丧身失命。风穴壁立千仞。坐断卢陂舌头。卢陂若是个人。未到牧主检责。才见他道祖师心印状似铁牛之机。呵呵大笑。若拟议。拍一拍便行。无端请师不搭印。倚他门户傍他墙。刚被时人唤作郎。如今有人与风穴作主。我要问他。心印在什么处。
　　同诸山探院官回上堂。举石门聪和尚入州看官。路逢延庆长老问云。中路相逢一句作么生道。门云某甲礼拜和尚有分。明日到院茶话次。庆云。昨日闻学士说新石门和尚。和尚久在石门。为什么却新去。门云脑后合掌。问云。来时无物去时空。二路都迷。且如何得不迷去。门云秤头半斤秤尾八两。师云。石门道某甲礼拜和尚有分。延庆着贼也不知。要识石门么。李靖三兄久经行阵。虽然如是。未免倚势欺人。
　　探元帅回上堂。兵随印转。纪信登九龙之辇。将逐符行。霍光卖假银之城。然则有符必有将。有印必有兵。兵在者里。印在什么处。良久云。报恩今日小出大遇。
　　初冬回寺上堂。一毫吞却山河大地则易。山河大地吞却一毫则难。也不难也不易。铺个破席日里睡。料想上方兜率宫。也无如此日炙背。复举青萝夤缘直上寒松之顶。白云淡泞出没太虚之中。万法本闲而人自闹。黄龙云闹个什么。师云。莫道无事好。
　　朝京回上堂。风不鸣条。雨不破块。民不失所。路不拾遗。正恁么时。好个太平时节。山僧近承使命远届上京。面对龙颜亲闻诏旨。风云庆会千载一时。及此还山将何报答。也不出者个时节。诸佛出世祖师西来天下老和尚直指曲说。总不出者个时节。所以道。欲识佛性义。当观时节因缘。时节若至。其理自彰。且作么生是自彰底理。皇图齐北极。圣寿等南山。
　　石屋珙禅师回院上堂。老牯偷闲去半年。祖翁田地草芊芊。归来懒更重还债。犁耙春风又上肩。是即是。祖祢不了。难逃宿业拘牵。四蹄耕白水。两角指青天。拍膝一下云。可惜无人知此意。风前令我忆南泉。
　　愚庵及禅师出庄归请知客上堂。昨日过南庄。今朝又东郭。动静与去来。何曾有间隔。然动则涉尘劳之境。静则沉昏醉之乡。动静双泯则落空亡。动静双行则颟顸佛性。七十三八十四。途路之乐不如在家。喝一喝云。谁在画楼沽酒处。相邀来吃赵州茶。
　　无文璨禅师入浙归上堂。一出五六月。往返三千里。信脚踢得着。信手提得起。不曾轻示人。深藏怀袖里。归来普请大众做个入门欢。是甚么。浙东山浙西水。
　　了庵欲禅师上堂。入城思量上堂。归来举似大众。只恐听事不真。未免唤钟作瓮。便下座。
　　南石琇禅师京都回兼谢书记知事上堂。动若行云。止犹谷神。既无心於彼此。宁有象於去来。山野去年五月初赴召入文渊阁圈点永乐大典。出入禁庭波波挈挈。继预大会蒙赐华严大经。动经八月。回来姑苏访旧又过两月。及到山中恰值仲春。且道有心於彼此耶。无心於彼此耶。有象於去来耶。无象於去来耶。灵利衲僧未言先领未举先知。便能伸出佛手抹过祖关。灭却老胡种族。扶起千古丛林。虽然。国恩深重。言思莫穷。敬成一偈。以述鄙怀。经从内府特颁赐。人自九重城里归。五髻峰头春日暖。山林泉石尽光辉。
　　箬庵问禅师还山上堂。威音王已前。涅盘心易晓。威音王已后。差别智难明。如何是涅盘心。今日雨。昨日晴。如何是差别智。昨日晴。今日雨。忽有个衲僧出来道。和尚恁么说话。於唱教门中则不无。未梦见衲僧本分事在。且作么生是衲僧本分事。归来庭院闲方得。嫩绿骎骎已过墙。
　　牧云门禅师参假归上堂。去去实不去。途中好善为。来来实不来。路上莫亏危。山僧出外五六日。恭惟头首执事大众尊慈各各万福。记得前晚在檀越家。一阳将复未复之际。桑林闲旷星汉寥廓。幽怀颇惬。不觉口占半偈。此夜月殊好。轻云薄似秋。说犹未了。只见大风从西北来。忽然一阵大雨。轰两个霹雳。未审此间还有者个消息么。有僧便喝。师云为汝彻困。便下座。

　　白众出队提纲

　　五祖演禅师白众出队上堂。明日疋马单枪为国出战。得胜回戈之日满路歌谣。大众。作么生是歌谣一曲。乃云。啰逻哩啰逻哩。还有和得么。良久云。鸳鸯绣了从君看。莫把金针度与人。
　　圆悟勤禅师出队小参。开佛祖炉韛。用向上钳锤。拟议不来则千里万里。当锋荐得则坐断要津。此犹是化门之说。若确实而论。山僧有口无说处。诸人有耳无侧聆处。乃至日月未足为明。虚空未足为广。乾坤未足为大。万象未足为众。到者里。一搓一捺一挨一拶要见本分事。且问如何是本分事。大千沙界海中沤。一切圣贤如电拂。
　　梦庵信禅师出队白众上堂。长街短巷里转大法轮。须是大家出手。酒肆鱼行中建立佛事。不可独自趋前。如今同共入廛中。愿见欢喜牟尼宝积佛。下座。
　　密庵杰禅师出乡上堂。六月炎炎如火热。谁知冷处胜氷雪。红尘闹市等个人。七佛轨仪都漏泄。报龙王。须福护。大千捏聚为檀度。一言札住万机通。自然光壮少林风。复举世尊勅阿难持钵公案。师云。大小世尊被阿难轻轻靠着。未免唤钟作瓮。
　　月江印禅师七月旦行道上堂。三十年来住子胡。二时粥饭气力粗。无事下山行一转。借问时人会也无。子胡大似年老心孤。云峰则不然。三四年来住道场。二时粥饭气力强。普请下山行一转。万顷田畴耙稏香。
　　玉林琇禅师白众出队上堂。西天佛祖多行化而不兴道场。东土知识多兴道场而不行化。虽是殊方合天。仔细简点将来。也是各守一隅不善通变。新报恩则不然。兴道场不妨随时行化。随时行化原为兴道场。且道新报恩是什么人。有恁么力量。惟凭一点报恩心。身命全将奉尘剎。拈杖竟行。
　　剑门分禅师行化上堂。架造剑门庵。老僧自行疏。悭鬼绝踪由。施主开门户。佛国共安居。大哉永坚固。利益无有穷。古今无别路。多时不下山。明日下山去。从他富与贫。拈出无回互。下座。
　　五祖演禅师出队归上堂。出队半个月。眼不见鼻孔。忘却祖师禅。拾得个骨董。且道向什么处着。一分奉释迦牟尼佛。一分奉多宝佛塔。
　　缘化回上堂。白云海会院。足水兼柴炭。惟少麻与麦。众人皆尽见。亲去化檀那。疎却阿罗汉。且望大慈悲。一一看佛面。大众。佛身充满於法界。且作么生看。我道不隔一条线。
　　佛眼远禅师出队归上堂。迎日出门去。已觉披烟雾。冒月望山归。重露湿禅衣。心悄悄。步迟迟。无孔篴再三吹。哩哩啰啰啰哩。游子乍闻征袖湿。佳人犹唱翠眉低。君更听。莫狐疑。是何曲。归堂去。
　　大慧杲禅师出乡归上堂。举肇法师道。动若行云。止犹谷神。既无心於彼此。岂有象於去来。修山主道。去去实不去。途中好善为。来来实不来。路上莫亏危。师云。者二老汉惜乎不与径山同时。若也同时。便与缚作一束送在钱塘江里。何故。古今山河古今日月古今人伦。寒则普天普地寒。热则普天普地热。去去来来动动静静又有什么过。或有个衲僧出来道。径山恁么说话。也好缚作一束送在钱塘江里。山僧却热炙盏子点茶与伊吃。为什么如此。大丈夫儿捋虎须岂是分外。
　　出乡归上堂。举五祖师翁出队归示众云。出队半个月。眼不见鼻孔。失却祖师禅。拾得个骨董。且道向甚处着。一分奉释迦牟尼佛。一分奉多宝佛塔。径山法孙出队八十余日。鼻孔常与眼睛相见。亦无祖师禅可失。亦不曾拾得骨董。既无骨董。则无以奉释迦牟尼佛。亦无以奉多宝佛塔。毕竟得个什么。夜静水寒鱼不食。满船空载月明归。
　　应庵华禅师出队归上堂。透过铁壁银山。红尘闹市全彰古佛家风。经过酒肆茶坊。突出衲僧巴鼻。冷笑诸方寒灰枯木坐在无魂必死之地。妙严有些子神通。为汝诸人出气。卓拄杖云。三十年弄马骑。却被瞎驴受记。又卓一下下座。
　　密庵杰禅师出乡归上堂。持钵去。持钵归。草鞋根断通消息。玲珑八面尽光辉。游魔宫。入虎穴。当机撞着恶聱头。直教心地尽休歇。且据个什么道理便乃如是。老不以筋力为能。
　　天目礼禅师出队归上堂。移舟行化水云乡。逆顺风波已惯尝。今日归来湖上寺。更无一法可商量。既无一法商量。且将什么供养大众。俞任袁柳。丰鲍史唐。
　　云外岫禅师出队归上堂。闹市红尘里有闹市红尘里佛法。深山岩崖中有深山岩崖中佛法。山僧昨日出城门。闹市红尘里佛法一时忘却了也。行到二十里松云。便见深山岩崖中佛法。大众。且道如何是深山岩崖中佛法。良久云。白云淡泞出没太虚之中。青萝夤缘直上寒松之顶。
　　师子端禅师化缘回上堂。元丰七年中秋上旬。忽因四大相逼。思昔日之愿心。换宝殿之大柱。修僧堂之正门。箱无一寸之帛。囊无挑药之金。不免入城乞化。徧叩豪门。莫非人人欢喜处处相忻。尽道承长老亲自到及拈舍五文十文。才问求千钱百贯一似抽筋。盖是我福缘浅薄莫怨他人。自知蒲绳子短。争嫌枯井源深。不如早归岩畔作个闲人。观月色之清辉。望孤鹤以为邻。誓弘般若报佛深恩。奉劝后代儿孙。莫打此般鼓笛聒噪他人。
　　月江印禅师行化归上堂。有佛处不得住。无佛处急走过。三千里外逢人不得错举。赵州老人大似抱桥柱洗澡。把缆放船。山僧一出四十余日。有佛处与他锥破卦文。无佛处也曾勘过。历了三州五县。逢人也曾错举来。只是土旷人稀知音者少。摘杨花。摘杨花。青山忽忆便归去。尘世要看还下来。
　　重建上塔缘化归上堂。铁轮王使鬼神功。灵塔飞来鄮岭东。有客不随流水去。磬敲疎雪细云中。乃竖拂子云。看看。大权菩萨归也。与耶舍尊者只今在山僧拂子头上相见。尊者云。菩萨一出月余。四大轻安否。世事可忍否。众生易度否。菩萨云。你在屋里受人天供养。坐致太平。茄子瓠子那得知。阿育王闻得出来道。你二人何必之乎者也。若无我释迦如来真身舍利宝塔。纵有神通妙用也无施展处。三人抚掌呵呵大笑。且道笑个什么。夜静水寒鱼不食。满船空载月明归。
　　佛朗性禅师化缘归上堂。一切破悭贪。真人赤骨律。生死为活计。赤手拏飞日。扑碎铁心肝。推倒银山壁。金谷宝钞绫罗缎匹索取无厌。真白拈贼。囊括一布袋。大地总收拾。不独成我法堂。且要散汝牢宅。化得众生世界空。管甚檀度波罗密。掷拄杖下座。
　　修盖万佛阁重装佛像化缘归上堂。不动双足踏遍娑婆。壁立万仞和和啰啰。抛三放两减少添多。圣主冥符剎土恩波。十方圆鉴融彻太和。大众会么。卓拄杖云。化得大千无一物。情与无情证佛陀。
　　南石琇禅师行化归上堂。教中道。无所从来亦无所去。故名如来。山僧出去已得两个月。归来恰值残冬。且道有去来相也无。众中忽有个英灵底出来道。长老长老。者个是三家村里十字街头欺谩胡汉诳諕闾阎底说话。人天众前不劳拈出。山僧便须分付明窗下如法安排。何故。不贪香饵味。可谓碧潭龙。

　　立圣像胎骨法语

　　无用宽禅师立金刚胎骨。一对大汉。生得大善。鼻孔吞却须弥。惊得虚空栗战。良久。露。捉住清风剥了皮。
　　立伽蓝胎骨。会得瞿昙那一通。几乎蹉过主人翁。本来骨格天然别。永护伽蓝振祖风。
　　立罗汉胎骨。十六应真。万斧千斤。铜头铁额。鹘眼鹰睛。喝一喝云。竖起脊梁。火急翻身。雨顺风调祝圣恩。
　　立佛胎骨。潦倒瞿昙不识羞。通身担版逞风流。香严寺里重持起。坐断毗卢顶[宁*页]头。

　　入圣像腹脏提纲

　　应庵华禅师入罗汉五脏示众云。黄面老人乾屎橛。参随一火烂泥团。心肝肠胃皆条直。蔬饭茶华照胆寒。佛法虽然未梦见。神通却许入云端。应须痛念归宗寺。时复持盂下翠峦。
　　密庵杰禅师宝鉴大师请入金刚五脏。师指金刚云。贤劫千佛数。末后最殷懃。倒握降魔杵。高标利物拳。心肝无屈曲。肠胃有区分。神通愿力虽无尽。且为山僧护法门。
　　佛朗性禅师灵山一会涌壁观音罗汉祖师诸天圣众同入腹藏上堂。实际理地不受一尘。万行门中不舍一法。如是荐得。摩酰三眼高低普瞩。无法不圆无功不周。坐大道场。应微尘国演色演空。为一切有情转大法轮。淫坊酒肆奴呼文殊普贤。柳巷花衢婢使释迦观音。祖师罗汉到处做驴做马。诸天龙神随身执鞭坠凳。无明三毒恣诃叱。热喝嗔拳常逼拶。尽十方虚空撮来置毛端。极无边法界一捻投于针锋。有时诸佛菩萨祖师罗汉。无自无他无取无舍无彼无此无内无外。法法全彰正体。头头妙化庄严。普熏诸圣凡。平等真寂灭。共成无上觉。圆明一切智。其或未然。更听一偈。大千俱入如来腹。销尽众生界即休。过现未来同授记。万象森罗笑点头。卓拄杖下座。

　　圣像开光明提纲

　　大慧杲禅师江给事请开佛光明。师执笔云。教中道。清净慈门剎尘数。共生如来一妙相。一一诸相莫不然。是故见者无厌足。又道。如来眼有大人相。名自在普见云。以众妙宝而为庄严。摩尼宝光清净莹彻。普见一切皆无障碍。既然如是。为甚么却要他人点眼。还有道得底么。若也道得。非独为黄面老子出气。亦使徧法界众生悉沾利益。若道不得。听取一颂。举头忽睹明星现。因兹病眼见空华。遂以笔点云。今日还渠旧光彩。碧眸炯炯照尘沙。
　　应庵华禅师塑佛开光明示众云。达之居士以无碍智力洞明吾佛相好。以无碍辩才成就一切奇特殊胜不可思议解脱门。设使虚空为口江海为舌。尽尘沙劫赞叹而莫得其彷佛矣。且道释迦老子是有光明可开。是无光明可开。若道有光明可开。归宗当堕五无间狱。若道无光明可开。尽乾坤大地无一人发菩提心。到个里。苟非契证从上诸佛妙心。又焉能观瞻如来胜妙顶相。正当恁么时如何。当阳拈出真消息。岂教辜负释迦文。
　　法舟济禅师精严寺佛开光示众。南寺佛点眼。北寺佛放光。若作奇特商量。大似白日着鬼。咄。且置是事。只如教中道。佛真法身犹若虚空。应物现形如水中月。又云。佛身充满於法界。且道者光明向甚么处点即是。以拄杖作点势云。今佛放光明。助发实相义。
　　南石琇禅师妆达磨百丈国一三祖师像完开光明。拈笔示众云。达磨大师与大智国一即今在毫端上现大人相。大众还见么。若道见。向甚么处见。若道不见。蹉过三大祖师。毕竟作么生。海神知贵不知价。留与人间光照夜。
　　元叟端禅师为佛开光。云。我如来以清净天眼普观大地众生。去劫已前来劫已后。纤尘无有障碍。径山今日因甚为他重新点出。只恐诸人昧其所自。
　　千岩长禅师檀越楼清翁一得建山门塑金刚开光明示众。以笔点一点云。者一个莫道不曾相识好。又点一点云。者一个却即是楼一得外护山门内承佛记。金刚正体洞彻十虚。大用现前威而不猛。有为界中不坏无为之相。无为界上不宰有为之功。尔能借我神通。我亦助君精彩。所以道。眼眼相觑。面面相对。灼然不在笔尖头。自有光明动天地。
　　檀越楼文翁造殿又塑佛开光明示众云。德山拆却殿。丹霞烧却佛。楼文翁造殿又塑佛。且道拆殿烧佛底是。起殿塑佛底是。以笔点云。者里见得。灵山一会俨然未散。若也不见。是真精进。是名真法供养如来。若要分明。更下注脚。作福者作福。造罪者造罪。张公吃酒李公醉。总不干无明一星子事。乃呵呵大笑。
　　天衣聪禅师因装普贤大士开光明次。师登梯秉笔顾大众曰。道得即为下笔。众无对。师召侍者。与老僧牢扶梯子。遂点之。
　　笑隐欣禅师开佛光明示众云。体虚常照。现毗卢顶后神光。妙应无私。开舜若身中正眼。密覆千华罗网。光生七宝金山。九重之尊贵难名。万德之庄严莫及。而悯物愿深利生情急。示同居土隐尊特躯。一身变现百千万亿应身。八十相好尘尘具足。一目普摄八万四千宝目。八百功德法法圆通。恢恢焉有愿皆从。晃晃焉无幽不烛。且道今日因甚却要重新点眼。於斯明得。便见钦奉圣旨铸造佛像圆成。台官庆赞。皇恩佛恩报毕。倘或未明。更看山僧笔头点出。顶门正眼明如日。觌面当机见得亲。正法万年宣圣化。山河国土现全身。
　　箬庵问禅师盛川到岸庵佛开光请小参。佛真法身犹如虚空。应物现形如水中月。拈笔云。大众。此岂不是法身。作么生说个应物现形之理。莫是秋水长天落霞孤鹜是应物现形么。莫是钟鱼互答梵呗交加是应物现形么。莫是缁素骈臻人天聚会是应物现形么。若也是去。则一切色是佛色。一切声是佛声。一切若色若声若有若无若隐若现。咸是佛光之所显焕。诸人於佛光中影现。诸佛于诸人影中发光。彼彼无杂彼彼无坏彼彼圆满彼彼充足。又教山僧向什么处点出。若不点出。诸人有眼共见有耳共闻。若点出。诸人又向什么处见。若以眼见。眼不可见。若以耳闻。耳不可闻。若以智知。智不可知。若以识识。识不可识。山僧不惜眉毛为诸人竭力去也。乃点云。普令今佛放光明。助发如来实相义。喝。

　　像成檀越请提纲

　　应庵华禅师檀越装佛上堂云。正眼洞明。十虚无间。直下坐断情尘意想。不落玄妙机关。只向生佛已前识取本来面目。不是心不是佛不是物。恁么中不恁么。刬草除根。不恁么中却恁么。同生同死。正如壮士展臂不假他力。又如师子王游戏得大自在。有时拈一茎草作丈六金身。有时将丈六金身作一茎草。亦能杀人亦能活人。正恁么时。归宗如何折合。百宝庄严无相身。一超直入如来地。复举昔毗蓝园里摩耶圣母左手攀枝。释迦老子右胁降诞。九龙吐水沐金躯。四顾周行各七步。作大狮子吼。天上天下唯我独尊。后来云门大师道。我当时若见。一棒打杀与狗子吃。却贵图天下太平。师云。达之居士打开无尽宝藏。运出自己家珍。装严释迦老子。且道与云门是同是别。若道是同。一人打杀一人成就。若道是别。佛法岂有两般。者里觑得透去。堪为如来种草。苟或未然。山僧有一颂举似诸人。跛脚云门言打杀。达之居士示全身。当阳出格无多子。报佛深恩只两人。
　　檀越张子明装佛庆忏请小参。示众云。如来密语初不覆藏。觌体无私当阳显示。祇如一大藏教从甚处得来。非顶门具眼肘后有符。又安能洞明者一着子。祇今坐立俨然。各各顶天立地含齿戴发。且作么生说个初不覆藏底道理。莫是一动一静告往知来是么。莫是折旋俯仰周徧一切处是么。莫是一语一默坐卧谈笑是么。若把者个作不覆藏底。无异吹毛觅缝拨火求沤。殊不知正是业识茫茫无本可据。岂不见长沙和尚道。学道之人不识真。祇为从前认识神。无量劫来生死本。痴人唤作本来人。是他古人见得如来密语彻底无疑。等闲拈一机示一境。无不透顶透底。终不向梦幻壳子里颠倒。肉团心识上捏怪也。又有僧问古德。学人有一问在和尚处时如何。古德云设有也斩为三段。看他得底人趯出来。不妨烜赫。何尝有一丝头许与学者作道理。直是乾嚗嚗地如一座须弥山相似。世间一切逆顺境界摇撼不动。善恶因缘笼罩无门。岂不是大丈夫格外道人也。敢问诸人。祇如释迦老子未入母胎时。三十二相八十种好又向什么处塑装。者里见得彻去。便见得大心檀越张子明同妻赵氏装严释迦老子最初一念起处。祇如子明未起装严最初一念。释迦老子又在甚处。切忌向梦幻壳子里颠倒。肉团心识上捏怪。到者里莫问释迦老子如之若何。但直下了却最初一念。此念若了未。入母胎底也不是。入母胎后底也不是。从母胎出底也不是。塑底也不是。装底也不是。最初一念也不是。了却最初一念也不是。然后张子明与妻赵氏男宗朝举家眷等却有与释迦老子相见分。既是从头俱不是了。又向什么处相见。还委悉么。将此身心奉尘剎。是则名为报佛恩。喝一喝下座。
　　无用宽禅师金牛离相寺塑佛请升座。大宝华王座从地涌出。法报化三身自天降下。大众。释迦老子来也。急着眼看。灵山一会泥团土块。明月清风威音劫外。喝一喝云。离相离名万年千载。下座。
　　楚石琦禅师施主装佛上堂。举昔有秀才问长沙。某甲曾看千佛名经。百千诸佛但见其名。未审居何国土。长沙召秀才。才应诺。沙云。黄鹤楼崔颢题后。秀才还曾题否。才云不曾题。沙云得闲题取一篇好。师颂云。百千诸佛但闻名。国土从来作么生。黄鹤楼中诗一首。任教今古竞头争。
　　铸佛上堂。僧问如何是金佛不度炉。师云填沟塞壑。进云如何是木佛不度火。师云正是时。进云如何是泥佛不度水。师云东西南北十万八千。乃云。泥佛浸了也。木佛烧了也。金佛镕了也。真佛勘破了也。赵州老汉趂出院了也。一去更不再来。咄。
　　造万佛上堂。夜夜抱佛眠。唤什么作佛。朝朝还共起。莫错认定盘星。起坐镇相随。毕竟是阿谁。语默同居止。非一亦非二。纤毫不相离。如身影相似。只者一段虚空。多少人摸索不着。任是精金百炼巧计千般。铸也铸不成。雕也雕不就。傅大士才开橐钥便见精神。直得鉴地辉天腾今耀古。虽然。也祇写得一半。你诸人从朝至暮升堂入户开单展钵。本来面目有甚掩处。还见么。如今若不究根源。直待当年问弥勒。
　　雕千手千眼大悲像上堂。举南泉唤院主。主应诺。泉云。佛昔九十日在忉利天为母说法时。优填王思佛。请目连运神通三转摄匠人往彼雕佛像。只雕得三十一相。为什么梵音相雕不得。院主问云如何是梵音相。泉召院主。主应诺。泉云赚杀人。师召众云。若识得梵音相。应以佛身得度者即现佛身而为说法。乃至应以天．龙．夜叉．乾闼婆．阿修罗．迦楼罗．紧那罗．摩睺罗伽人非人等身得度者。即皆现之而为说法。且道说什么法。便下座。
　　铸千手大悲像上堂。据教中道。众生妄见不离前尘。开眼见明。明不是明。合眼见暗。暗不是暗。在佛殿前过不见佛殿后事。在佛殿后过不见佛殿前事。皆属妄见前尘所遮。若离前尘无佛可见。约永祚见处。大悲菩萨本自无身亦无手眼。有底便道我会也我会也。打二十九棒趂出。留一棒自吃。莫有人下得手么。如无。今日失利。举麻谷问临济。大悲千手眼阿那个是正眼。济云。大悲千手眼阿那个是正眼。速道速道。谷拽济下禅床谷却坐。济云不审。谷便喝。济拽谷下禅床济便坐。谷便出去。济归方丈。师云。二大老主宾互换纵夺可观。如猛焰烧空忽雷震地相似。虽然。与他大悲千手眼有何交涉。只见波涛涌。不见龙王宫。
　　雪关誾禅师栴檀像成檀越请上堂。赵州云。我有时将一茎艹作丈六金身用。有时将丈六金身当一茎艹用。曹山问僧云。佛真法身犹若虚空。应物现形如水中月。作么生说个应底道理。僧云如驴觑井。山云。道也太煞道。祇道得八成。僧云和尚作么生。山云如井觑驴。山僧道。善塑无如曹山。善雕无如赵老。不露些子刀痕。真个手段高妙。若会得如驴觑井。便晓茎草化作金身。若会得如井觑驴。便晓丈六金身当草。目犍连枉运神通。优填王徒烦匠巧。丹霞正令劈头行。谁道子孙贤不肖。然则理无二般。争奈法无一向。丁兰刻木事亲。针刺血流。异样忉利天宫转下来。像迎佛兮佛迎像。若将情识妄分疎。隔靴搔痒徒瞻仰。今日是新安洪惟心居士设斋为报荐先慈。敬塑栴檀尊像一躯。送入先师塔院供养。仍劳书币殷勤。以山僧诞辰恳请为众说法。说法且置。毕竟造像斋僧有何功德。卓拄杖云。不求有漏人天福。大孝全彰古佛心。
　　嵩乳密禅师大士诞日像成开光上堂。春气晴和众鸟鸣。烟邨一带柳拖青。色声堆里分明现。触着通身是眼睛。诸人。若恁么会得。闻声时妙智降生。见色处圆通示现。总持权柄密运大机。通乎上彻乎下。天地不能盖载。万物岂能覆藏。显而不露隐而弥彰。古今不异达者同途。诸人要知同途底事么。良久云。伯乐一过。驽马皆嘶。下座。

　　列祖提纲录卷第二十八
　　列祖提纲录卷第二十九

　　　　武林十八涧理安禅寺住持娄东行悦集

　　请藏经提纲(经函　迎经　开经　阅经　焙经　补经　晒经)

　　楚石琦禅师新赎藏经上堂。举雪峰一日普请搬柴次。路逢一僧。乃掷下一段柴云。一大藏教只说者个。后来真如喆云。一大藏教不说者个。师云。只者个是什么。说与不说。且诸人向什么处见二大老。中岳能竖起拂子云。提起则如是我闻。放下则信受奉行。师云。若作佛法商量。眉须堕落。
　　真净文禅师施主舍大藏经函上堂。世出世间法。立处皆相参。举天便有地。举北便知南。举僧便见俗。举圣便明凡。以新当见旧。以经方显函。宜哉一一法。所立皆双兼。双兼不涉二。所立无不堪。此大解脱门。智者乃深谙。故石头禅师云。当明中有暗。勿以暗相睹。当暗中有明。勿以明相遇。明暗各相对。比如前后步。乃拈拄杖云。且道是明是暗。跳得出也大奇。跳不出且在明暗里。只者明暗也大难明。遂击香桌下座。
　　箬庵问禅师迎藏经到山示众。玉轴金函古佛心。万年长祝圣明君。林泉幸荷沾恩泽。永日寥寥谢太平。
　　开藏示众。毗卢宝藏。八字打开。半满偏圆。一句具足。盈龙宫。溢海藏。总在者里。还有委得底么。鲸吞海水尽。露出珊瑚枝。
　　朝宗忍禅师开藏上堂。捧起经云。始自鹿野苑。终至跋提河。其间大小顿渐半满偏圆。尽在者一毫头上。所以道。摩尼珠。人不识。如来藏里亲收得。遂打开云。我今对众打开时。一会灵山难辨别。休辨别。一切数句非数句。与吾灵觉何交涉。直须言外度迷情。破尘出经能事毕。其或未然。一任长期短期寻行数墨。寻到临末稍头。依旧一卷是一卷。一帙是一帙。何故聻。五千余卷非文字。四十九年未曾。说下座。
　　愚庵及禅师阅藏上堂。终日看经。经头一字因甚不识。常年吃饭。千粒万粒从一粒生因甚不知。卓拄杖云。打破两重关。泗州人见大圣。
　　竺云昙禅师焙经上堂。海藏灵文经天纬地。琅函玉转塞壑填沟。如来不说说。敲出凤凰五色髓。迦叶不闻闻。击碎骊龙颔下珠。火焰为三世诸佛说法。义天朗耀揭坤维。三世诸佛向火焰上说法。字脚不留空法界。兜罗线里玉转珠回。文武火中星移电卷。行行铸出黄金字。朵朵花开白玉莲。湛寂凝然应真不借。只如经归藏。禅归海。又作么生。五千余卷疮疣纸。一众传来耿夜光。
　　弘觉忞禅师请诸禅补书大藏上堂。三转法轮於大千。其轮本来常清净。天人得道此为证。三宝於是兴世间。三宝既兴。乾坤夷廓。天人得道。万类昭苏。是故照烛昏衢法为明炬。津梁险道法为舆桥。高登彼岸法为舟航。眼目人天法为开凿。诸仁者。法利无穷赞扬莫尽则置。只如威音那畔空劫已前。未有三宝名字之时。佛在法先耶。法在佛先耶。若法在佛先。谁为宣说之人。若佛在法先。尚昧进修之路。者里得迸开只眼。亲见佛法根源。则法自本来法。非从佛而流布。佛自本来佛。非因法而禠成。非因法而禠成。则未离兜率早降王宫。未出母胎度人已毕。非从佛而流布。则始从光耀土终至跋提河。如是二时间未曾说一字。恁么则周金刚将青龙疏钞一炬焚烧。小释迦目大般涅盘尽皆魔说。复有何过。其或未然。一毫头上重宣出。月指从教万古标。

　　营建提纲(劈草　开基　立磉　竖柱)

　　剑门分禅师斩草云。皎皎明明非欠余。千差万别莫能拘。卓庵斩草壶山顶。笑问时人见也无。
　　呆庵庄禅师开寺基示众。昨日开荒地。请诸人刬却荆棘除却瓦砾。本来基址已见分明。只有中间树子无人拔得。山僧今日未免别行方便。利刀剪尽繁枝叶。钝镢深锄邪倒根。实地工夫成一片。住山鈯斧子无痕。
　　元叟端禅师普庆请开山上堂。法身无相。融摄十虚。法眼无瑕。包罗万象。净裸裸。绝承当。赤洒洒。无空阙。如天普盖似地普擎。直得一为无量无量为一。小中现大大中现小。於一毛端现宝王剎。坐微尘里转大法轮。正恁么时。还有与子愚能长老相见者么。若也见。三十棒一棒也不较。若也不见。三十棒一棒也不较。何故。知恩方解报恩。复举世尊因地中布发掩泥公案。师云。适间禅客问一句来。老僧答一句去。可谓彻头彻尾。苟或迟疑。更听一颂。无上宝王剎。当机谁解看。然灯才举手。长者便标竿。解起天人敬。能摩星斗寒。埋头火宅者。今古自颟顸。
　　无用宽禅师太平乳山大佛殿立石磉。札脚埋根永不移。擎天拄地用施为。看他结顶誵讹处。万古清风播四维。
　　剑门分禅师竖柱云。法门杰出梁栋。高镇群生福基。不属阴阳得失。不属凡圣是非以。拄杖拄云。八面四方承此力。茫茫宇宙几人知。
　　林皋豫禅师佛殿竖柱上堂。此事如构大厦相似。是柱作柱。是梁作梁。全凭良匠权衡在手。规矩方圆无不中的。今日夹山古迹佛殿新成。护法光临三门增色。非惟丛林仰赖。十方诸佛异口同音高声赞叹道。佛子住此地。则是佛受用。常在於其中。经行及坐卧。喝一喝下座。

　　上梁提纲

　　无用宽禅师大觉上梁。突出机先。一着彻顶。如何捞摸。看他越样施为。超过毗卢楼阁。轻轻置在上头。一任横拈竖握。大众见么。圣寿无疆。万民安乐。
　　三门上梁。法界全彰大施门。未曾举起早惊人。眉毛睫上威音国。雨顺风调贺圣明。
　　太湖大殿上梁。撑天拄地立门庭。信手拈来用处亲。玉殿琼楼一茎草。普天匝地放光明。良久云。起。盖覆黄金丈六身。
　　净戒寺钟楼上梁。者个大梁谁敢摸索。进则无门退之则错。轻轻置之顶[宁*页]头。四面清风动寥廓。大众见么。无用与你拈起向上一着。喝。
　　正觉寺大殿上梁今。日弘开正觉门。巍巍佛殿镇乾坤。一梁一柱天然好。突兀虚空四海尊。大众见么。玉殿琼楼草一根。梵音千载祝皇恩。
　　太湖选佛场上梁。正令单提向上机。当头一着有谁知。太湖吞却虚空了。正是心空及第归。
　　梦庵信禅师大殿上梁升座。侧金布地功名远。迭木如山利益高。个事若非斤斧手。何缘海岸镇波涛。永宁如斯建立。全仗斤斧而成。若论福报人天。决定风行草偃。还委悉么。报佛只凭三寸舌。逢人倾尽一生心。叙陈罢师复云。宝殿成功。首尾不过一载。同心共力。敢言独比无双。今朝庆赞会斋。缁素并臻於此。山僧随时应节。且要混俗和光。适来因见抛梁。岂免随波逐浪。所谓法不孤起仗境方生。触处圆成随宜建立。敢问诸人。且道即今建立个甚么。不见道。抛梁东禅门。别是一家风。炉爇沉烟沧海岸。愿王圣算永无穷。抛梁西少林。节上转生枝。一花五叶开敷后。结果圆成处处奇。抛梁南善财。当日谩咨参。踏破草鞋归计日。千峰依旧色如蓝。抛梁北赵州。庭栢人难识。青苍多爱岁寒心。认着依前还不得。抛梁上佛事。门中无一向。夜义魔党与修罗。龙天八部皆归仰。抛梁下一片。坚牢无缝罅。地神捧出耸天心。永镇沧溟歌圣化。大众。四方上下俱周徧也。乃画一圆相云。且如者个馒头又向什么处抛。要知落处么。如今普施诸人去。觌面相呈不覆藏。咬着始知滋味好。百千万劫转馨香。

　　挂寺额提纲

　　圆悟勤禅师蒋运使寄云居山三大字仍请升座。云。法法圆融。心心虚寂。大包无外。文彩已彰。细入无间。眼莫能观。所以道万法是心光。诸缘惟性晓。本无迷悟人。只要今日。了今日便与么坐断报化佛头。唤什么作心。唤什么作性。恁么说话已是截断诸根了也。且作么生是截断诸根处。放一线道通个消息。还委悉么。大旱得甘雨。大热得清凉。复有颂云。众峰盘屈屋耽耽。天上泓澄雨碧潭。渴骥怒猊三大字。高踪千古振名蓝。
　　笑隐欣禅师挂立寺额示众。金轮天子之勅。帝释梵王之宫。金榜昭回云汉。银钩盘屈蛟龙。朝夕百灵拱护。人天万福攸同。社稷山河巩固。天历永保帝躬。江南诸道行御史台钦奉圣旨以集庆路兴龙潜邸改建大龙翔集庆寺。今辰挂立勅赐牌额。住持臣僧某望阙谢恩。祝延今上皇帝圣躬万岁万岁万万岁。钦惟陛下圣哲生知。神武天纵。临驭八极察民物之微情。扫荡群[〦/凶]复祖宗之正统。故自即位荐降休祥。海水不溢而百川安流。岁时告丰而五谷大熟。至若光武复汉犹崇赤伏之符。肃宗保唐尚刻中兴之颂。皆夸一时之虚美。未有今日之圣明。爰作莲宫。开八荒之寿域。载扬竺典。壮万世之丕图。用答神庥。以祈民福。臣僧既已对众敷扬。复进一偈。上天宝书祈雨露。金陵潜邸旧江山。九重阊阖香云近。对越天威咫尺间。

　　落成提纲

　　海会演禅师归新僧堂上堂。十月今朝初一。新构云堂已毕。圣众已得安居。雅丽全胜旧日。於中受用之时。凡百互相爱惜。愿存古佛家风。三有四恩获益。庆忏别有上闻。具位题名立石。敢劝远近诸檀越。记取摩诃般若波罗密。忽有个出来道。长老不妨好文章。乃云。咄。白云口里道。谁敢道不好。
　　梦庵信禅师祖师阁毕工。如义道者感梦送到诸散祖师四十轴。因升座云。虚空里钉橛。谁信有之。平地上生堆。目前可验。永宁无一钱建阁。建立而倐忽鼎新。阁中无一像可归。不期而圣师自至。仰瞻殊相。个个古怪清奇。共庆遭逢。人人手舞足蹈。叹之不已欣悟交怀。从前慕德之心一时放下。今则徧参知识。寸步不移。名山异岳休更他游。总向此中坐观风彩。莫非因缘会遇时节使然。故得阁就功成。圣贤萃於兹矣。还相委悉么。凿池不待月。池成月自来。
　　千岩长禅师新建僧堂上堂。竖拂子召大众云。本来无一物。赫赫动乾坤。拟议不来时。迢迢十万里。无明者里只有一口剑。剑下有分身之意。亦有出身之路。(你若向活鱍鱍处着倒。我便教你性命不存。你若在净裸裸处坐地。我便教你云生脚下。直须)人境俱夺杀活同时。自然海晏河清日上月下。何故宏开选佛场。心空便作状元郎。传来只个无文印。桂子香中举手忙。乃喝云。文生也。汝诸人是拖白。是末名。是头名。良久云。龙生金凤子。冲破碧琉璃。复云。兹承天龙禅寺无用贵首座偕生首座入山设斋表衬。持大道平长老香请曰。今春蒙松江蔡妈妈李氏净心施财建新僧堂完备。请和尚向彼中开堂说法。与净心相见。师曰诺。於是挝鼓升堂集众而告之曰。无明以十方世界作一个僧堂。行与诸人同行。坐与诸人同坐。乃至语默动静折旋俯仰未尝与诸人有丝毫间隔。所以雪峰云。僧堂前与汝相见了也。汝若顶门具眼。便见无明与净心在僧堂前相见。汝若更道在天龙僧堂前相见。在伏龙僧堂前相见。我也知你是个瞎汉。不惜眉毛复示一颂。处世界。无所着。圆陀陀。光烁烁。大中大。窄中窄。李氏净心虽女流。宛有丈夫之作略。针锋上拄须弥卢。微尘中现宝王剎。天龙道。用不尽。添得伏龙背地哂。赤肉团上壁立千仞。阿呵呵。哩哩啰。东家作牛西家作马。衲僧鼻孔一时穿。眼光烁破四天下。复召大众云。是甚么。
　　石屋珙禅师入新僧堂上堂。直为柱。曲为梁。规中圆。矩中方。匠氏取材之良也。归其圆泯其方。舍其短取其长。主人立法之妙也。所以福源僧堂建柱石于丙子之孟春。毕斧斤于戊戌之重九。六窗炯炯洞一色之虚明。万瓦鳞鳞绝三种之渗漏。低头不见地。还他担板禅和。仰面不见天。却许蒙头衲子。老竹溪岂止一生行愿。憍陈如顿增万倍威光。遵行百丈丛林。壮观千年常住。直得十方诸佛异口同音宣说偈言。佛子住此地。则是佛受用。常在于其中。经行及坐卧。又有庞居士说个颂子赞叹云。十方同聚会。个个学无为。此是选佛场。心空及第归。然虽如是。其柰张无尽忍俊不禁出来道。汝等诸人即解树头吃果子。不知树曲录。殊不知作此堂者有损有益。居此堂者有利有害。者般说话也怪伊不得。何故。人无远虑必有近忧。此事且拈放一边。祇如衲僧自己分上得力句子作么生道。良久。饥餐渴饮浑无事。听雨听风闲打眠。
　　长翁净禅师新起妙严庆忏升座。推倒多年老鼠窠。扫空平地笑呵呵。从头架起生头角。盖覆驴牛不厌多。今朝成就大缘千古。发挥大事且道如何。斫额任他门外客。到家还我个中人。复举文殊问无着近离甚么处。着云南方。殊云南方佛法如何主持。着云末法比丘少奉戒律。殊云多少众。着云或三百或五百。师云春风勾引鹧鸪啼。着问文殊此间佛法如何主持。殊云圣凡同居龙蛇混杂。着云多少众。殊云前三三与后三三。师云平地波澜钩铁船。者两转语要与诸方眉毛撕结。更有两转语要与诸方点眼。或三百或五百。铜钱铁钱。省数足陌。前三三与后三三。萝卜芋奶。浅贮满担。诸方忽然眼开。决定拍手大笑。笑个甚么。不笑巴义便笑杜撰。虽然笑者还稀。忽有人问天童多少众。便向他道。新起妙严夸第一。一齐都在画图中。
　　剑门分禅师建千眼大悲殿上堂。灵筵今古绝依附。普天匝地从教举。南无大悲观世音。咄咄何曾在别处。南无大悲观世音。大通大愿接迷情。口口念来知几几。何如菩萨现全身。观音菩萨镇长在。宝殿兴崇无窒碍。上答皇恩无尽龄。情与非情同一会。
　　楚石琦禅师建万佛阁上堂。一拽石。二搬土。发机不用千钧弩。无边楼阁满虚空。旷大劫来谁是主。谁是主。须辨取。最好一梁对一柱。便下座。
　　箬庵问禅师进新斋堂示众。古德不赴堂。虾为子曲。侍者云。和尚不曾出入。因甚庄上吃油糍。事因叮嘱起。教伊问庄主。大似诈明头。侍者才出门。庄主谢临屈。两彩一赛。山僧今日将古人一副肺胆尽情揭露。为诸人应个时节。蓦拈拂子。巍巍堂堂。辉辉煌煌。晨时有粥。斋时有饭。汝诸人切忌违时失候。设或有个违时失候底。山僧也不罚伊。但唤行者多与他一杓残盆菜汁。若受用得着。也许伊向磬山门下提瓶挈钵。喝一喝击拂子。

　　铸镬提纲(结灶进火)

　　虎丘隆禅师谢铸镬街坊上堂。渠无面目底千圣不敢近。方解入林不动草。入水不动波。变大地作黄金。搅长河为酥酪。寸丝不挂通身无影像。便能入荒田不拣。信手拈来。头头上显。物物上明。收放临时。更无渗漏。所以道诸方说禅浩浩地。争如我栽田博饭吃。直饶居士深怀乐施。也未免剜肉成疮。简点将来。未忘取舍。南泉打破粥锅。虽然光前绝后。因甚众人之物将为自己受用。如今要全旧日家风。须是重新铸造。虽然一动一静一进一退。总未有事在。毕竟作么生。还会么。有意气时添意气。不风流处也风流。
　　剑门分禅师结灶示众云。家常炉灶个中开。一味馨香养道胎。顿绝诸方膻臭气。饱齁齁地笑咍咍。
　　山茨际禅师继隐庵进火示众。借得岳山南一片。缚成茅屋伴云闲。今朝拈起无烟火。朵朵晴峰开笑颜。

　　法座成提纲

　　南石琇禅师法座成示众。劫初有个宝华座。孰谓今朝始作成。为念众生犹未了。故将只手特经营。声闻欲上心先怯。列祖高升话大行。谓是法空还不得。从来佛道绝途程。
　　月江印禅师法座新成上堂。大众。此处即是毗卢遮那如来所处憍尸迦须弥山顶善法之堂。此座即是普光明藏狮子之座。此盖即是宝积长者所献之盖。徧覆三千大千世界。此座高出八万四千由旬。其堂高一十六万由旬。一一轩窗一一栏楯一一庄严藏。交光相罗如宝丝网。如普贤毛孔。如弥勒楼阁。诸佛剎海一一现前无坏无杂。所谓诸佛曾来入此堂。是故此堂最严净。诸佛曾来入此座。是故法座最吉祥。诸佛曾受此宝盖。是故此盖最殊特。须知此堂此座此盖不从天降不从地涌。皆从我山中牧石老禅根本智中之所流出。竖穷三际则三际圆融。横亘十方则十方通畅。击拂子。虚空可量风可系。无能尽说佛功德。
　　汉月藏禅师法座成上堂。岩岩狮座涌堂中。老衲披衣坐法空。跨下狻猊忽返掷。一声哮吼见威雄。喝一喝曰。狮子踞地吼。佛祖倒身走。出头天外看。只有万峰叟。喝一喝。

　　建宝塔提纲(上塔珠　宝索相轮　塔告成)

　　楚石琦禅师建宝塔上堂。僧问。昔日南泉和尚因赵州问云如何是道。泉云平常心是道。如何是平常心。师云敲氷取火掘地觅天。进云大好平常心。师云我不如你。你自会得好。乃云。问既不弱。答得又奇。你道契二大老不契二大老。还有道得者么。试出来道看。如无人道。自道去也。一分奉释迦牟尼佛。一分奉多宝佛塔。
　　南石琇禅师双塔寿宁禅寺上塔珠诵法华经请升座。师拈香祝圣毕乃云。此法非思量分别之所能解。惟有诸佛乃能知之。上是天。下是地。唤甚么作此法。若向者里领略得去。便见灵山一会俨然未散。其或未然。径山未免画蛇添足去也。须知此法头头上显物物上明。无一尘不是此法显现之处。无一时不是此法出生之时。所以世尊得之。从兜率降王宫。逾城出家苦行成道。住世七十九年。说法三百余会。末后拈花示众。以正法眼藏独付饮光。诸祖得之。各立化庭。共扬法道。或立一心三观。或说十玄六相。或只直指单传。或设三玄五位。圣天子得之。仁及四海化及万邦。驺虞忽现而黄河澄清。旸谷来朝而虞渊入贡。百僚得之。坐朝堂而扬政化。燮阴阳而抚黎庶。金汤吾教柱石邦家。住持一源禅师得之。不动声色檀施云归。重修宝塔不日成之。现前大众得之。不劳跬步入此道场。六万余言若建瓴水。施财施力若见若闻。无不是此法施设。无不是此法圆成。虽然。若唤作此法则落圣解。不唤作此法则堕凡情。且作么生即得。拈拄杖云。拄杖子闻得出来对众决断去也。卓拄杖。无二无二分。无别无断故。大众。正恁么时。因斋庆赞一句如何举似。紫旃檀塔六七级。红[廿/(甬-(十/十)+羊)]萏花三四枝。
　　唯庵然禅师上塔顶宝索上堂。钩锁连环。连环钩锁。觌体全彰。眼眼相顾。其横也穿却虚空鼻头。其竖也锁住须弥铁柱。亲从恶辣钳上煅炼得来。岂比寻常麻缠纸裹。个是谷瑶居士壮观浮图。腾今亘古底作也。虽然如是。且道高悬倒挂一句如何举似。四檐平定香云绕。万世光华佛日长。
　　无用宽禅师泗洲大圣塔安相轮。突出虚空大法轮。合尖头上镇乾坤。煌煌照烛威音外。飒飒清风散月明。大众见么。倒骑瓠子咬昆仑。
　　楚石琦禅师怡云居造石为佛塔成上堂。举教中道。若人以真金。日施百千两。不如暂入寺。诚心一礼塔。理上偏枯。若人静坐一须臾。胜造八万四千塔。宝塔终久化为尘。一念至心成正觉。事上偏枯。直饶理事双亡正偏不立。要见多宝释迦则未可在。还委悉么。龙袖拂开全体现。象王行处绝狐踪。

　　建寿塔提纲(定塔基　开塔基　立塔石竖塔心　开塔　闭塔)

　　了庵欲禅师秀峰长老募缘建塔至上堂。举玄沙侍雪峰行次。峰指面前云者一片地好造个无缝塔。沙云高多少。峰顾视上下。沙云。人天福报不无和尚。若是灵山授记未梦见在。峰云你又作么生。沙云七尺八尺。师云。一人平地上掘坑。一人虚空里钉橛。后来琅琊云。家肥生孝子。国霸有谋臣。师云。随风倒柁汉。今日秀峰长老正要造个无缝塔。远远过我。不免赠个塔样。良久云。会么。高而无上。广莫可极。渊而无下。深不可测。浩浩波光。重重山色。一道清虚亘古今。八面香风惹衣裓。击拂子下座。
　　天如则禅师道友曾贯之为定水西原塔基示众。我与诸佛祖。同乐亦同苦。同死同时埋。同坑无异土。虽然恁么。就中也有些子不同处。老僧今日预先分付。下土掩圹时。诸人着眼看。伏死不伏埋。从来是者汉。
　　无用宽禅师太湖开塔基示众。彻底掀翻。是何基址。深深插一神锹。直要彻骨彻髓。喝声云。亘古亘今。长江大水。
　　立普同三塔石示众。塞破虚空无缝罅。当头一点太誵讹。看他札脚埋根去。潭北湘南会也么。
　　冶父寺竖塔心示众。突出虚空一点无。昂霄耸壑出红炉。通身不受人埋没。赫赫隹声播五湖。
　　真净文禅师开马祖塔日上堂。放过一着。落在第二。有利无利。不离行市。家家门外绿杨垂。不独春风折桃李。马祖堂开二月初二。触目遇缘法门大启。不如归去来。良久。向什么处去。马祖堂中烧香罢。僧堂里吃茶。
　　闭马祖塔上堂。祖宗门下总有关棙子。应机接物有开有闭。苟开而不能闭。丧家失计。闭而不能开。谁辨往来。或开而能闭也。不妨游戏。闭而能开也。重重善财。或不开不闭时又作么生。大众。僧堂里随例软饼饪头横咬竖咬。喝一喝下座。

　　请行桥法语

　　元叟端禅师行新广度桥。神机密用。妙应无方。示险处津梁。作中流砥柱。横身宇宙。直教通地通天。平步云霄。说甚度驴度马。七凹八凸由此坦平。万别千差从兹融会。成一方之胜槩。壮千古之雄基。庆衍皇图辉腾佛日。正恁么时。脚跟下纵横十字一句作么生道。骤步云。无边法界华严藏。共踏毗卢顶上行。
　　愚庵及禅师行重建行春桥。师召众云。大桥雄跨石湖滨。舍旧图新喜落成。万国车书通达道。三吴城郭展修程。溪山出色增佳胜。箫鼓行春乐太平。不动脚头登彼岸。十方一路要分明。好诸仁者。还他力量人。办此奇特事。功夫妙密机用纵横。易深险成坦途。架虚空为平地。高高处观之不足。低低处仰之有余。可以津济四生。可以梯航九有。直得辉腾佛日庆衍皇图牧。讴樵唱共履康庄。马载驴驼咸臻实际。正与么时。且平步丹霄高超物表一句作么生道。遂骤出云。尘尘剎剎无留碍。直踏毗卢顶上行。
　　千岩长禅师婺州通济桥成请行桥。大众会么。风清月朗。地平天成。廉访司相公洎文武官员已为诸人说法了也。西峰双林及诸尊宿已为诸人说法了也。只将万万岁石桥上祝吾皇万万岁。恁么则统十方世界是一座通济桥。不独通济婺州一城人。通济天下人去也。巍巍功业千古不磨。汝诸人人人常光现前。个个壁立千仞。释迦不前弥勒不后。行不行到不到要且不干别人事。老僧到来也只因斋庆赞。何故。当空架起苍龙脊。不怕双溪水流急。踏上高高高处看。东西有路通南北。南北既通。东西有路。作么生是诸人最初一步。喝。看脚下。行至桥那边复云。婺州桥是赵州桥。今日大家行一遭。不独度驴并度马。人人平步上青霄。
　　长翁净禅师谢造桥上堂。去那边去。来者里来。中间绝壑断崖。且道如何相接。以拂子作弯桥势曰。看。依稀金磴阔。彷佛彩虹弯。人从桥上过。又作么生。松萝景里开天巧。翰墨光中入画图。

　　开田并谢提纲

　　白云端禅师因兴道者开田回示众。三载区区弄水泥。捎裙擗裤又扶犂。满仓收稻方归院。一任禅和韗肚皮。且道韗底是禅是饭。乃云。因风吹火。用力不多。
　　山茨际禅师开田示众云。者一片田地。从上来分付多少时矣。只为儿孙不肯。抛家撒业驰逐外游。致令祖父田园荆棘年生草茆日长。山僧今日将原本契书揭示诸人。须要诸人各各急着精彩。认取者片田地。斩无明草。除邪见林。然后放两抛三深耕浅种。披蓑带月挈耙连云。到此不妨改禾茎为粟柄。变土块作黄金。都卢只在者片田地上显现。大众。正恁么时。且道承谁恩力。乃以镢头[祝/土]地三下云。几度卖来还自买。为怜松竹引清风。
　　愚庵及禅师中秋谢开田耆旧上堂。僧问。百丈示众云。汝为我开田了。我为汝说大义。有僧开田了便问。开田了也。请和尚说大义。丈展两手。且道是说不说。师云一举四十九。进云恁么则天人群生类皆承此恩力。师云汝分上作么生。进云。和尚今日开田。功昭百世。学人请和尚说大义。毕竟如何展演。师云烂泥里有刺。僧礼拜。师乃云。百丈开田说大义。大舒两手。龙峰开田谢主事。岂可空然。击拂子云。一片月生海。几家人上楼。
　　楚石琦禅师看田回上堂。举沩山问仰山云何处来。仰云田中来。沩云田中有多少人。仰插锹叉手而立。沩云今日南山大有人刈茅。仰拽锹而去。雪窦云。诸方咸谓插锹话奇特。大似随邪逐恶。据雪窦见处。仰山被沩山一问。直得草绳自缚去死十分。妙喜云。仁者见之谓之仁。智者见之谓之智。百姓日用而不知。故君子之道鲜矣。师云。幸是无事。被妙喜老汉念一道真言。直得天左旋地右转。

　　列祖提纲录卷第二十九
　　列祖提纲录卷第三十

　　　　武林十八涧理安禅寺住持娄东行悦集

　　退院提纲

　　白云端禅师游庐山圆通。讷以院事让师而讷处东堂。未几讷厌闲寂。郡守至。自陈客情。太守恻然目师。师笑唯唯而已。明日升座曰。昔法眼禅师有偈曰。难难难是遣情难。情尽圆明一颗寒。方便遣情犹不是。更除方便太无端。大众。且道情作么生遣。喝一喝下座。负包而去。一众大惊。挽之不可。
　　保宁勇禅师退院上堂。百尺竿头弄崄巇。是人平地为攒眉。而今潦倒成无用。高蹑前踪付与谁。有道得者试道看。良久云。若无人道。不如交与知府。谢大众毕复云。江国名蓝甲上游。夤缘於此继焚修。幻躯已是多衰病。雪发将看徧满头。浮世百年犹不足。旋风千匝尚难周。今朝喜作神仙客。遂性逍遥得自由。
　　圆悟勤禅师退院辞众上堂。未有长行而不住。未有长住而不行。为无为。益无益。梯航三有。津济四生。是衲僧家本分事。虽然。时节到来。一刀两段。要且鼻孔不在别人手里。所以道。动若行云。止犹谷神。既无心於彼此。亦无象於去来。如是则去来不以象。动静不以形。岂不绰绰然有余裕哉。且道临行一句作么生道。本是林下人。却归林下去。下座。
　　道林辞众上堂。十虚同一沤。宁分彼此。大千同一尘。岂有去来。若能各人明见本心显发妙用。通天作略动静一如。匝地风光彼此无二。住也浮云凝於幽谷。去也虚舟泛於长江。去住本自圆成。解脱更无异路。如是则全起全灭全动全静。全去全来全收全放。且出门一句作么生道。头头物物皆成现。正眼当阳廓太虚。复云。三年承乏幸参陪。道业荒虚愧不材。赴诏直从天外去。何时相与复徘徊。
　　退院上堂。七处住持三十载。今朝方作地行仙。上蒙圣主从卑愿。亭毒之恩远似天。见可而进。知难而退。权柄在手。舒放非他。住既无心。动亦非我。所以二六时中与他同得同证同出同入。岂有心於彼此。何有象於去来。所以道。欲识佛性义。当观时节因缘。时节若至。其理自彰。正当与么时。还委悉么。林间萧散处。世外一闲人。复有颂云。禅月昔年曾有语。山僧师范作良谋。如斯标致虽清拙。大丈夫儿合自由。
　　蒋山辞众云。终日相逢长背面。终朝背面却相逢。途中不是途中事。不动巍然达九重。者个消息。唯许作家。明暗同途主宾互用。虽去似去而不去。虽来似来而不来。卓尔超然。动静曾无两种。所以道。动若行云。止若谷神。既无心於彼此。亦无象於去来。如是则去来不以象而确然去来。动静不以心而超然动静。在彼在此殊无间然。一道清虚廓周沙界。是以月上女出城。舍利弗入城。而舍利弗问云圣姊向什么处去。月上女云如舍利弗恁么去。舍利弗云。我方入城。汝已出城。云何言如舍利弗恁么去。女云诸佛弟子当住何所。舍利弗云诸佛弟子当住如来大解脱。女云诸佛弟子既住大解脱。所以我云如舍利弗恁么去。既得如来大解脱。去而无去。去迹入九重城里毗赞圣化。住而无住。住踪在深山白云中坐断天下人舌头。既住如来大解脱。安有动静去来之意。正当恁么时。作么生道。九重城里真消息。一句无私徧九垓。复云。忆得曹山和尚辞洞山。山云向什么处去。曹山云向不变异处去。洞山云不变异处岂有去耶。曹山云去亦不变异。师云。大凡衲僧佩肘臂下符。具顶门上眼。向一切万境万缘当头坐断。岂不是个无变异。何故。金刚正体湛寂凝然。曹山虽得此意。争柰洞山怜儿不觉丑。若是山僧。待他道向不变异处去。只向他道。者汉未出门早变了也。
　　龙门远禅师退褒禅寺上堂。一去一来松上鹤。半开半合岭头云。支筇独立千峰外。惟把南山祝圣君。
　　云峰高禅师陛辞南归示众。我本深藏岩窦隐遁过时。不谓日照天临难逃至化。复云。衲被蒙头万事休。此时山僧都不会。
　　大觉琏禅师皇佑中仁庙有诏。净因禅院召对数四。后入便殿赐罗扇一把。题元寂颂於其上。及师问答颂诗。书以赐之。凡十有七篇。至和中乞归老山中。乃退院上堂曰。六载皇都唱祖机。两曾金殿奉天威。青山隐去欣何得。满箧惟将御颂归。
　　应庵华禅师退院上堂。祖师心印状似铁牛之机。去即印住。住即印破。有般漆桶便向不去不住处坐地。无异蚊蚋以足欲探沧海之深浅。其可得乎。岂不见古人道。世人住处我不住。世人行处我不行。不是与人难共住。大都缁素要分明。祗如死心和尚一日挟火示僧云。若唤作火。烧杀你。不唤作火。冻杀你。是你诸人还缁素得出么。苟或未然。珍重五湖云水客。笑看千嶂起风雷。
　　密庵杰禅师淳熙十年八月初三日乞退灵隐。得旨上堂。四年居此日波波。累及禅和不柰何。今感圣恩林下去。一轮秋月照天河。
　　圆照本禅师以年老求归。哲宗帝从其请。勅任便云游。所至不得抑令住持。因欣然退相国院升座。本是无家客。那堪任意游。顺风加橹棹。船子下扬州。
　　天目礼禅师退院上堂。七十三。八十四。蓦直示汝也。是抑而为之。何如静处萨婆诃。倚杖看云度绿萝。
　　恕中愠禅师退院上。堂灵岩作主仅三年。说法匡宗媿昔贤。今日尽情都放下。话头不举自完全。大丈夫汉终不向净洁地上坐杀。盖其自有透脱一路。所以道去来不以象。动静不以心。尘尘普入。剎剎全彰。正与么时。且临岐一句作么生道。携取诗书归旧隐。野华啼鸟一般春。
　　石屋珙禅师退院上堂。卸却项上铁枷。扬下手中木杓。合眼跳过黄河。腾身冲开碧落。狮子趯倒玉阑杆。象王摆坏黄金索。白云兮处处相逢。青山兮步步踏着。喝一喝云。举头天外看。谁是个般人。
　　南明元禅师在南明厌迎送退院示众。举感铁面颂云。院是大宋国里院。州是大宋国里州。州中有院不容住。何妨一钵五湖游。师云。是则去住自由。忒煞露风骨吾。亦有颂。休休休。夕阳西去水东流。惟有仰高云势远。搏风九万过南州。下座便行。
　　用彰俊禅师退院上堂。拈拄杖。我拄杖子随方作主遇缘即宗。古德道。住则印去。去则印住。去住自由。不妨奇特。只如不去不住还有动静之相否。以拄杖卓一下。总使铁轮顶上旋。定慧圆明终不失。喝一喝。
　　南石琇禅师退院上堂。衲僧行履如火烧氷。如箭离弦。如云出岫。如月行天。本无来而无去。曷有象而有形。圆悟老祖辞天宁有偈云。幻躯将逼纵心年。懒汩尘缘久世间。凭仗护身个符子。强扶衰疾且归山。熙怡先师辞万寿归松林有偈云。幻躯将逼纵心年。松下经行石上眠。珍重北山龙象众。普通年话几时圆。山僧今日辞径山亦有一偈。虽不能克绍祖父风烈。却自胸中流出。幻躯已及纵心年。衰朽仍兼疾病缠。宗教山门媿无补。匡徒合让后来贤。
　　佛朗性禅师退院上堂。海上承恩两度还。七年道聚剎那间。铁枷项上轻抛下。云外天边自在闲。
　　牧云门禅师在极乐院退院上堂。极乐极乐。天涯海角。铺子将收。家私落索。雪峰木球。普化铃铎。摇摇打打。扪扪摸摸。仔细看来。是何面目。钟鸣铜山崩。剑举蜀头落。还会么。云门参见睦州。会得秦时[车*度]轹。参。

　　退院载归提纲

　　圆悟勤禅师出城中退院回上堂。大众。幸自无一星儿事。刚然平地起骨堆。费尽工夫只者是。步随流水却归来。恁么也不得。不恁么也不得。恁么不恁么总不得。然后没交涉。正是此个时节。虽然如是。他家自有通宵路。嵩嵩南岳与天台。复云。八臂那咤擎铁柱。翻身直入沧溟去。逡巡忿怒扑帝钟。过犯弥天无雪处。无雪处。不免依前安旧所。且正当恁么时如何。一文偷不得。虚作没良人。
　　大慧杲禅师退院载归上堂。去是住时因。住是去时果。去住与果因。无可无不可。喝一喝云。者里是甚么所在。说去说住说因说果说可说不可。虽然如是。者里却有个好处。且道好在甚么处。良久云。再理旧词连韵唱。村歌社舞又重新。
　　戏鱼静禅师退院回上堂。游徧天下。当知寸步不曾移。历尽门庭。家家灶底少烟不得。所以肩筇峭履乘兴而行。掣钓沉丝任性而住。不为故乡田地好。因缘熟处便为家。今日信手拈来。从前几曾计较。不离旧时科段。一回举着一回新。明眼底瞥地便回。未悟者识取面目。且道如何是本来面目。良久曰。前台花发后台见。上界钟声下界闻。以拂子击禅床下座。
　　应庵华禅师退请载归上堂。释迦老子道不着底句。归宗今日道着。达磨祖师拈不出底机。归宗今日拈出。从上佛祖百孔千疮。一切与诸人塞却。便好各各安家乐业。照管祖父田园。自然时清道泰雨顺风调。吹无孔笛唱太平歌。不妨快活平生。虽然。以世谛推之则有利有害。若以佛法商量则无固无必。所以道。动若行云。止犹谷神。既无心於彼此。岂有象於去来。去来不以象。动静不以心。如是则法随法行。法幢随处建立。不免高挂钵囊抝折拄杖。且坐断金轮峰一句作么生道。如斯标致虽清拙。大丈夫儿合自由。复举南禅师出城还山有颂示众云。去时一溪流水送。回来满谷白云迎。一身去住非去住。二物无情似有情。师云。南禅师好则好。祇是爱便宜。山僧也有一颂举似大众。去时冒雨连宵去。回来带水又拖泥。自怪一生无定力。寻常多被业风吹。

　　为住持迁化佛事法语(入龛移龛)

　　圆悟勤禅师为智海法真和尚入龛。释迦双树示寂偃卧吉祥法真。智海告终端坐。行上四十年。道价七十一。生缘德播寰中。声驰海外。人天敬仰。朝野倾崇。比望永作梯航长光佛祖。岂期忙中缩手闹里抽身。最后皇都大作佛事。今则未埋玉树先入云龛。公案现成须至一决。大众。因行不妨掉臂。伎俩不知帐样。为瑞为祥无边无量。请老和尚且出方丈。

　　锁龛

　　南石琇禅师为前慧日祺昙石锁龛。稽留峰前亲见了幻。左眼八两。慧日堂上握黑竹篦。右眼半斤。打破生死关。坐断涅盘路。紫皇案前五色麟。等闲掣断黄金锁。
　　箬庵问禅师为晦夫豫和尚锁龛。二十年来高提祖印。横行湖海。倒握乾坤。总生佛之枢机。作人天之龟鉴。铲尽野狐窟宅。光扬济上门庭。五坐道场剎尘应现。一期佛事报化全真。末后一句收归洞明从上的旨。直得云横海岳雪覆千山。花落碧岩前猿归青嶂里。犹未是老法兄亲面目在。且作么生是夹山面目。掩龛云。急着眼觑。
　　弘觉禅师为云门雪老和尚锁龛。拘尸那畔掩金容。泪洒阎浮血染红。谁信碧霄云散后。长天万里露秋空。恭惟当山堂头大和尚。西河狮子长沙大虫。一镞破云门三关。全身佩浮山九带。娘生鼻孔打失秦望山中。空劫眉毛拾得禹门浪里。便尔呵佛骂祖。在处为祸为殃。长时擦风擦颠。知他是凡是圣。舌头控炉鞴药汞禅。点着销镕。口角擿金梭阶前草。织成锦绣。本望长县慧照。何期遽敛春光。庭柯惨鹤树之容。四众见奢华之色。今则云龛既入玉户宜扃。金色头陀合知端的。摇铃普化谩说神通。喝一喝云。体露金风须着眼。身藏北斗许谁看。
　　牧云门禅师为龙池和尚锁龛。声前一句坐断舌头。末后牢关不通凡圣。古者道。祖师心印状似铁牛。去即印住。住即印。破恭惟我法兄堂头和尚生平握此印。拈此机。踞此祖席。惯打鲸鲵。一期化毕。西携只履。正法眼藏。分付及门。维摩云。譬如一灯然於百千灯。冥者皆明。明终不尽。虽然已涉建化门头。若也真实提纲。无有佛涅盘。无有涅盘佛。则所谓不识金刚体。却唤作生缘。十方真寂灭。谁在复谁行。正恁么时。龙池老人在诸人顶[宁*页]上转大法轮。还会么。触处现全身。顶相终难睹。击香几云。封。

　　法堂挂真

　　大慧杲禅师为高庵悟和尚挂真。拈真[巾*(穴/登)]示众云。莲华峰顶真实说。三塔归来重泄机。两处路头俱剔脱。剎尘无不尽光辉。光辉则是人知有。且道高庵老人本来面目何在。还委悉么。生佛未具。世界未形。直是眉目分明。十分显露。有人向者里识得。便与此老把手共行。不向[巾*(穴/登)]子上搏量名貌。其或未然。云门不免随例颠倒去也。遂展开云。还见么。者个若是。则有两个。者个若非。当面蹉过。不蹉过。没两个。祖堂无位次安排。痴兀轩中且闲坐。
　　无相真禅师为明真和尚挂真。建水生缘。四明为瑞。耆年睹面。呼唤不回。正当今日。赖有芦山老叔罩头与诸人相见。展开真云。见见之时。见非是见。一见不见常相见。永使高风振祖堂。皎如日面与月面。
　　佛眼远禅师为四面璘和尚挂真。虚空无相不拒诸相发挥。宝镜无形岂碍群形顿现。相与形而常伪。空与镜而常真。故即伪即真。不生不灭。大众。或若虚空顿消殒。宝镜不临台。光境俱忘。复是何物。六十三年即且置。且道即今四面老子在什么处。遂拈起真云。生涯何所有。今古与人传。

　　举哀

　　圆悟勤禅师为佛眼和尚举哀。三十年行道。海上第一人。飒然恁么去。谁见不酸辛。虽然如是。须知佛眼未曾生未曾死未曾去未曾来。正与么时如何。乃指龛云。我与雪峰同条生。不与雪峰同条死。要知末后句分明。普请大众齐声举。乃云。哀哀。
　　应庵华禅师为佛智师伯雪堂师叔举哀上堂。举大觉和尚顺世谓众云。我有一只箭子要付与诸人。时有僧出云请和尚箭。大觉云汝唤什么作箭。其僧便喝。大觉打数棒归方丈。次唤其僧来问。汝适来会么。僧云不会。又打数棒。掷下拄杖云。已后遇明眼人分明举似。师云。大觉平生用一只箭子穿天下衲僧鼻孔。因甚到者僧面前折却。众中莫有为大觉雪屈底。出来与报恩相见。有么。如无。育王师伯荐福师叔亦未免吃报恩手中痛棒。何故。有功者赏。

　　奠茶汤

　　恕中愠禅师为径山南楚和尚茶。庞公举槖。仰山撼树。二大老各展旗枪杀活自在。到我堂头和尚面前总用不着。何故。万仞龙门。鸟飞不度。
　　南石琇禅师为江心泽中洲茶。见了幻而悟无生是第二机。向江心而启密室是第三首。且作么生是第一机。巩县茶瓶两个觜。
　　为前僧录司左善世蘧庵和尚茶。转无上法轮于吴中。如日当午罄无侧影。提毗卢正印於辇下。犹风吹水自然成文。镕凡鍜圣只在剎那。入死超生如同游戏。大众。还知蘧庵和尚平生妙用处么。纵横手面与人别。拈出蒿汤便是茶。

　　大夜对灵

　　愚庵及禅师为灵隐平山林和尚对灵小参。正法眼藏涅盘妙心。廓三际以无去无来。洞十虚而非中非外。诸佛知之而独用。众生日用而不知。故我灵隐堂上平山和尚赤手提持袒肩担荷。权实照用俱备。擒纵杀活皆全。五处住山风行草偃。王臣为之斗仰。魔外为之氷消。尘尘剎剎普见威权。物物头头全彰奇特。高超十地逈出三乘。有时拈一茎草供丈六金身。有时将丈六金身作一茎草。於一毫端现宝王剎。坐微尘里转大法轮。出没卷舒纵横自在。以此穿三世诸佛鼻孔。以此换六代祖师眼睛。以此坐天下善知识舌头。以此断丛林衲僧命脉。以此造无间业。镬汤炉炭刀山剑树碓捣磨磨。为一切人抽钉拔楔解粘去缚。以此开甘露门示甘露器。令诸众生入甘露室食甘露味。机机透脱法法融通。末后全提甚生光彩。声前非声色后非色。蚊子上铁牛无你插觜处。直得飞来峰起舞三台。西子湖动摇六震。正与么时。是汝诸人还知老和尚落处么。卓拄杖云。烦恼海中为雨露。无明山上作云雷。复举世尊涅盘会上摩胸告众云。汝等当观吾紫磨金色之身。瞻仰取足。无令后悔。若谓吾灭度非吾弟子。若谓吾不灭度亦非吾弟子。师云。释迦老子四十九年三百余会说法。如云如雨大机大用。千圣窥觑不及。万灵扪摸无由。因甚逗到涅盘会上一个浑身不解作主。直至摩胸告众普请观瞻。当时众中忽有个皮下有血出来道。咄。瞿昙瞿昙。没处去没处去。非惟进且无门退亦无路。管取求生不得生求死不得死。净慈今夜不是压良为贱。检点将来。争似我平山和尚五会说法高耸人天。撒手去来斩钉截铁。拍禅床云。踏碎虚空赤脚行。十方世界阿剌剌。
　　佛朗性禅师为大塘乘禅师对灵小参。最初机。末后句。空要津。为君举。有格外相看者么。良久云。几度卖来还自买。为怜松竹引清风。不独成熟佛祖田园。且要存亡普济。只者一片无阴阳地。四置固是分明。诸人行住坐卧。从劫至年。从年至月。从月至日。从日至时。从时至刻。白净俨然莫能动着。至今虚豁豁明朗朗。圆陀陀黑的的。染污不得。所以真际函盖万化。一切自由。此是乘公及诸人今昔行履底事。汝等只缘自信不及。向外驰求。转求转远转急转迟。以至逗到今日总不干别人事。敢问大众。即今为大塘乘公禅师庄严一句作么生道。击拂子云。落花三月节。残梦五更天。复举僧问大随和尚。劫火洞然。者个坏不坏。随云坏。僧云恁么则随他去。随云随他去。僧持语问投子。投云不坏。僧云恁么则不随他去。投云不随他去。僧云。大随道坏随他去。和尚为甚道不坏不随他去。投遥礼云大随古佛。其僧复参大随。随已迁化。复参投子。投亦迁化。师云。书峰见处贵要大家知有。大随上大人丘乙己。投子佳作仁可知礼。虽然头正尾正。争柰者僧一味不肯许他千了百当。明眼人试辨看。

　　起龛

　　无文璨禅师为南庵主起龛。见了天童便躲跟。佛来有口不能吞。莓苔绿遍门前路。坐看春风四十年。无禅道可论。无佛法可传。拾薪樵子无可寻之迹。衔花飞鸟无可见之缘。折脚铛中烂煮乾坤清气。长柄杓内臽乾沧海根源。了生死去来之如幻。观涅盘寂灭之现前。回首鉴湖青山未老。笑携藜杖白首言旋。者个又是某人可见之踪迹。设若放阔步於藕丝孔中。入正定於微尘影里。诸人又向甚处与此老相见。阎浮树在海南边。
　　箬庵问禅师为晦夫和尚起龛。坐断天下路头。自是时流功干。密移一步。作者难谙。看。先夹山和尚为诸人解开宝网。步步登高去也。且出门一句作么生。车不横推。理无曲断。且喜老法兄今日得着便。
　　弘觉忞禅师为云门雪大师起龛。来本自心。往非有向。步步绝行踪。通身无景象。放开一线道则从伊。若不放开说甚南天台北五台。双径匡庐与雁宕。便饶打一筋斗过华藏庄严世界海那边更那边。卓拄杖云。又何曾离得者里无阴阳地上。所以我堂头老人不动道场入大寂灭三昧海。一坐百二十日。为诸人真实提唱。直得三世诸佛默然静听。万象森罗曲躬稽颡。梵王．帝释．主风神．主空神．主昼神．主夜神．身众神．执金刚神散花供养。那容天魔外道之徒潜窥而侧望。然则摩竭令严谁敢关通。但诸比丘．比丘尼．优[浦/女]塞．优[浦/女]夷于叫不应山前成就一铺功德。须大师点眼。因行不妨掉臂。请师且出方丈。
　　为五磊堂头权和尚起龛。玉殿未为尊。珠楼何足贵。突破万重关。不住青霄内。以拄杖指云。盖是者汉一生担板死不回头者也。所以闹里抽身。於响顺声和之日急流勇退。於风行草偃之时阖国人追不再来。千峰万峰直入。羚羊角挂难寻迹。南辰北斗披[袖-由+金]。打成一片皇封。捏聚团圞世界。立罢夜明帘外。因退位以朝君。照空古镜台前。为转身而就父。无影树头舞凤。不萌枝上糁花。即从伊。毕竟公案如何结绝。击龛一下云。惊起泥牛诟夜月。倒悬萝壁上天台。

　　全身入塔

　　大慧杲禅师迁佛智裕和尚入育王塔。以手指穴云。妙喜与师兄俱是圆悟子。妙喜移住径山。师兄迁来在此。虽与师兄同条生。不与师兄同条死。八两与半斤。青红对碧紫。正当恁么时。且归根得旨一句作么生道。良久云。师兄解唱泥牛吼。师弟宁忘木马嘶。豁开顶上活人眼。鄮山山下是真归。
　　雪峤信禅师为天童悟和尚入塔。坐空千界月。诸佛汝同侪。凿破青山面。将身就活埋。
　　箬庵问禅师为晦夫和尚入塔。铲开荆棘。独立乾坤。推不向前。约不退后。团圞无缝。卓绝宁彰。眼里耳里鼻孔里。尘说剎说众生说。无非是老法兄自在三昧本地风光。五十五年有恁么事。四处五会无恁么事。有恁么事。履镬汤炉炭如登平地。无恁么事。上刀山剑树如驾慈航。秉先师最初之嘱。继夹山后起之尘。疑杀天下衲僧。作个诸方眼目。今日功能既毕。门户斩新。窣堵高巍冲开碧汉。且收因结果一句如何举扬。三山雄压江湖势。一塔长悬万古灯。
　　弘觉忞禅师为天童林野和尚入塔。扑碎虚空闲景象。一庵卓卓露当阳。衔花鸟自难寻迹。孰谓将身北斗藏。所以道。善知识者以形骸为幻泡。以生死为邮传。其来也月印江波。其去也云收岳面。唯我法兄林和尚夙因深厚愿力弘坚。出德峤之户门。浑身是胆。下川勤之三峡。就地生波。食到口边。夺回洞山果子。不住迷悟。超然独步大方。故能横身十字街头。珠回玉转。垂手千峰顶上。斗换星移。挥七尺山藤。那分凡圣。布漫天罗网。打尽鱼龙。一朝[门@具]尔告终。盖为化缘将毕。今则塔从地涌顶合峰尖。依常寂以归真。散慈云而分布。且道还有奇特事也无。千古玲珑岩下寺。一龛常照万年灯。

　　奠茶汤

　　灵隐原禅师为碧峰和尚阇维奠茶。五台山拾得来。诚非凡种。关西子没头脑。却是灵根。惟兹一味清茶。荡涤众生热恼。只如则川抛下茶篮。仰山撼动茶树。毕竟明甚么边事。度盏云。踏翻生死海。靠倒涅盘城。

　　秉炬

　　云庵文禅师为法眼大师火。时雨新霁。泥方滑道。忽跶倒。大众争掖而起。乃举火把云。法眼茶毗。归宗遭趺。呈似大众。更无可说。
　　黄龙祖心宝觉禅师将入灭。命门人黄太史廷坚主后事。茶毗日邻峰为秉炬。火不续。黄顾师之得法上首死心新禅师曰。此老师有待於吾兄也。新以丧拒。黄强之。新执炬召大众曰。不是余殃累及我。弥天罪过不容诛。而今两脚捎空去。不作牛兮定作驴。遂以火炬打一圆相曰。祇向者里雪屈。掷炬应手而爇。
　　无相真禅师为诚和尚火。空花落影。阳焰翻波。梦觉知非。灵明廓彻。大众知么。西堂禅师和尚太白峰前梦觉。通玄顶上接人。两坐道场功成事办。化缘既毕。放下佛祖钳锤。呼唤不回。失我人天眼目。然真空不住。大智无依。何妨脱体提斯。不碍重添光彩。大众。且道作么生为他添光彩。举起火把云。还见者个么。百尺竿头不知险。七十六年如电闪。去去青霄混此身。何曾昧却者一点。
　　雪轩成禅师为太子少师广孝姚公火。君臣际遇少人知。风虎云龙共一时。道德实能扶圣运。秉忠挟术未为奇。恭惟示寂太子少师封荣国恭靖公姚公尊灵。博儒通释迈古腾今。托迹空门。若琏嵩出於宋。尽忠王室。犹申甫生於周。故能历三台之阶而乃冠百辟之首。安享乎太平之世。优游乎耄耋之年。杖策来朝。方谢唱佛赞扬之圣制。旋车言迈。遂怀即心清净之真归。皇上恩眷弥隆礼仪悉举。勋伐既书於史册。宠光覃耀於山林。於此便见老国公无生而生。处世皆游戏三昧。非灭而灭。息缘得解脱神通。到者里又何妨别转一机与老国公重圆旧话聻。蓦举火炬云。诸仁者。还见么。锦袍玉带金刚体。烈焰光中不覆藏。便掷。

　　列祖提纲录卷第三十
　　列祖提纲录卷第三十一

　　　　武林十八涧理安禅寺住持娄东行悦集

　　为住持迁化佛事法语

　　圆悟勤禅师为佛眼和尚秉炬。如来涅盘日。娑罗双树间。放出三昧火。阇维金色身。有条攀条。无条攀例。故褒山佛眼禅师道播四海名闻九洲。二十年间三据大剎。退席褒岭宴坐钟山。以平生所受用栗棘蓬驱耕夫之牛。以杨岐所付嘱金刚圈夺饥人之食。传持一大事。提振向上机。衲子云从。诸方景慕。岂谓一弹指顷坐断报化佛头。谈笑之间遽失人天正眼。今则乾坤廓落人境萧条。雪映高山风清大野。圆顶后相放万里神光。大众。正与么时。还委悉么。看取亘天红焰里。华发优昙大地春。
　　为佛真大师秉炬。触目菩提真解脱。顶门正眼耀乾坤。透得生死关。廓然无起灭。佛真大师生平滴水滴冻。勇猛截铁斩钉。举世重其为人。闻见莫不钦叹。内侍丛中跳出。衲僧队里修行。渊圣锡徽名。皇后赐度牒。惊群伏众绝类离伦。将谓万里前程。岂期百年顷刻。今则翻身长往。透出金圈栗棘蓬。顶后圆光。应现无生大火聚。佛真佛真。急着眼。保云程。一炬红光才举处。毗卢顶上任纵横。
　　为范和尚秉炬。忠臣不畏死。故能立天下之大事。勇士不顾生。故能成天下之大名。衲僧家透脱生死。不惧危亡。故能立佛祖之纪纲。昭觉和尚神机峭拔。智辩滔天。肘臂下有符。顶门上具眼。奋喝散白云底意气。操打破虚空底钳锤。一归锦官。两住雄剎。辟开荆棘路。坐断是非关。接物利生光扬佛日。临岐一着摆拨便行。绝后光前。头正尾正。如今既到者里。可谓世缘毕备。末后殷懃坐断。路头一堆猛火。大众。且道毕竟向什么处去。举火炬云。烈焰亘天留不得。当空宝月镇长圆。
　　弘觉忞禅师为权和尚火。干将狱底光冲斗。一出丰城万怪降。天宝人间留不住。空遗寒影写澄江。子不谭父德。师岂誉徒贤。恐孤芳之不着。将青史其遂湮。唯我权公长老智足超宗仁能缵绪。初臻觉岸。高升太白之堂。末到牢关。深入山僧之室。闲吸西江水。涓滴无余。直接济北流。滔天有浪。枝叶廉纤。不带瞬视全彰本色之人。偷心毫发。靡容针锥痛下时流之疾。一衲披十周寒暑。半逐飞云。三门绝今世尘嚣。平堆古霰。所以人天四众欣戴真慈。云水方来雅推善导。何意德生魔色。岂期天丧予躬。苦海波心遽尔顿停慈擢。琉璃地上无端拨转夜船。云遮一带峰峦巢迷归鸟。雪覆千湾芦泾岸失行舟。正当今日。指穷於为薪。火传而不尽。一句又作么生道。分形散体周诸国。为瑞为祥遍九垓。

　　安骨

　　育王元禅师为澹庵和尚安骨。浙水东头是故乡。黄金台畔忽云亡。虽当明月清霜重。犹见秋花晚节香。恭惟澹庵和尚道重山林名扬海宇。俨先辈之典型。作后人之规矩。风云际会。早尝出世於浮梁。雨露骈繁。屡觐天颜於帝所。分座钟山。荣升玉几。承远召住大慈恩。踞猊床肆谈宗旨。选官利人兼利己。正宣一代而阐扬。岂料数朝而已矣。虽然不灭不生无彼无此。青青翠竹尽是真如。岌岌青山无非妙体。今日归来事若何。全始全终切骨切髓。千古安然梦庵里。
　　弘觉忞禅师为权和尚安骨。鲸吞水尽露珊瑚。撑起枝枝桂影孤。剎海三千澄后夜。法身端坐大毗卢。白云断处家山。劫壶空中世界。日月双丸回薄。无繇正照旁临。虚闲六户开张。不受森围翠绕。帘垂黄阁逈。帐合紫罗寒。最妙最玄。先圣独推此位。非偏非正。诸佛罕处其中。安下骨龛云。且道者汉以何为功能俨然高踞。雪鬓霜眉从火出。堂堂终不落今时。

　　起骨

　　天隐修禅师为达本大师起骨归入龙池塔。海底泥牛衔月走。崖前石虎抱儿眠。吾兄既达元初本。何故淹留在此间。归去来。归去来。故山院里绝尘埃。相逢俱是旧相识。管使吾兄笑眼开。

　　转骨

　　天如则禅师为报恩定长老中路转骨。道吾迁塔就石霜。知子莫若父。报恩移骨归天目。家富小儿骄。虽然一种恩情。争柰两家机轴。抚骨云。若不是定动衲僧。侠路相逢放伊不过。

　　煅骨

　　密云悟禅师为豁然师弟煅骨。以火炬指骨云。纵然皮肤脱尽。白骨也须火煅。惟我师弟豁然。却具者般体段。以火炬打圆相云。大众会么。撺火炬云。看。
　　弘觉忞禅师为玄玄其公煅骨。皮肤脱落露真常。那个将身北斗藏。火后依然还入煅。精金要见十分黄。惟我同参其公禅师。丛林卫霍之臣。知识萧曹之佐。始也受生阳羡。饮光之中天降迹。县知佛日当兴。少焉脱白龙池。耶舍之鹿苑皈投。默计法轮定转。所以二十年事先师。朝挈盖暮提缾。恒随步武。五六处襄法社。栉甚风沐甚雨。历尽艰辛。然则丹山出而毛骨权奇。师窟游而爪牙锋利。事应乃尔。理实当然。其柰智困於天刑。神疲於物务。兼之风云未遘羽翮先摧。后先师仅五周。趋寂灭将一纪。於戏。泰岳颓而群峰偃。象王去而象子随。白日不移轮。青山常举足。寒崖一归卧。嗟哉春复春。今则其徒萃章辈深恐异草之横生。谋迁涅盘之大宅。正当移身换步时。如何道得越格超方句。放下骨衬云。红炉一点清嵩雪。梅放香林第一枝。

　　灵骨入塔

　　应庵华禅师为此庵和尚入塔。摩酰三眼洞彻无私。末后全提今之是也。故我此庵和尚平生担板不受差排。会尽物我一如。透过生死窠臼。履刀山剑树如步红莲。入镬汤炉炭似登宝所。全体是个大解脱门。更无一丝毫许外物。化缘既毕。借路经过。火光三昧自焚躯。烈焰亘天谁着眼。黄阵灵骨五色璨然。不昧高踪斩新光彩。今日安藏窣堵。坐断溪山。万木生风。千江照月。真灯烈焰。少室增辉。正恁么时。且移身换步一句作么生道。还知落处么。宝印当空妙。重重锦缝开。喝一喝。
　　密云悟禅师为守元大师入塔。以拄杖指塔云。尽十方世界是个无缝塔。复敲塔门云。且道者一缝作么合煞。以手举露骨送入云。请师兄塞却。
　　弘觉忞禅师为云门雪大师入塔。以拄杖指塔户云。大众还知者一段因缘也未。若也未知。山僧不免借[浦/女]帔子拜[浦/女]年去也。须弥顶上铁围龛。内有空王月一函。莫谓秋光净如练。佛来相见也垂帘。且道当山堂头和尚到此又作么生。珊瑚枝枝撑着月。千古万古众同瞻。

　　撒骨

　　毒海良禅师自遗撒骨法语云。太湖三万六千顷。中有浮图绝正偏。今日遗骸归去也。碧天连水水连天。

　　安牌

　　元叟端禅师为别谷和尚入祖堂。白云作丛林纪纲。以达磨居中。开山居左。百丈居右。天下依而行之。丝毫无有紊乱。别谷和尚在兹山为二十六代。捐以此日。居于此堂。晨香夕灯。其永无替。
　　愚庵及禅师为平山林和尚入祖堂。召大众云。亭亭石塔东峰上。此老初来百神仰。福源浩浩起当湖。千岁岩头飞白浪。宗镜高悬二十年。不啻焰光高万丈。翻身靠倒灵鹫峰。双树悲风撼穹壤。扑碎破沙盆。灭却正法眼。动静绝行踪。去来无影象。是谓眼空佛祖道重王臣。年逾八秩五处住山平山老和尚。指牌云。湖光潋滟山空蒙。觌体全彰大人相。
　　天童性禅师为前住当山第六十四代仁叟怀禅师生入祖堂。大机大用阐单传。震动东南半壁天。一句不言群象主。威音王佛莫齐肩。某德重丛林道通渊脉。深得西印宗旨。大弘广慈世家。照用则正眼洞明。放行则真风卓迈。发劈箭机以的破的。鼓霹雳舌以空遣空。所以人天自化外道归降。两坐名山法轮大转。回浇漓之末运。续无尽之真灯。希年养高自他具足。且最后一着还居正位。毕竟作么生道。当阳提起破沙盆。佛祖堂中称独尊。
　　佛涅盘日师送自牌位入祖堂。捧牌位云。三界都来总大梦。十方世界一空洞。为他恐堕断常见。又向虚空中凿空。个汉行脚全无。禅道罔措。坏灭临济正宗。籍没大慧家世。为伊正眼瞎却不能普振真风。故自罪犯弥天。今又预居祖席。我且贬汝异类横身。西州作牛东州作马。衔铁负鞍拖犁拽耙。饶伊要骑便骑要下便下。摇动尾巴天上天下。也只是精灵业识。好与一顿。且道正位端居一句又作么生。喝一喝。遂放牌位。
　　弘觉忞禅师送密云先和尚入先觉堂。先知觉后知。先觉觉后觉。从上佛祖莫不乘此愿力而受生。顺兹化仪而趋寂。所以我堂头先和尚从无住本建最胜幢。踞寂灭场现人间世。风行六处草偃入埏。金粟峰头蹴踏千千龙象。太白山里变化亿亿鹍鹏。今则法雨既周於此界。慈云将布於他方。天台五百罗汉遮留不住。此会百万人天牵挽莫回。遂独步於南辰。竟藏身於北斗。既然如是。因甚从前鼻头绳索仍落在手里。正恁么时。且道把住即是放行即是。海神知贵不知价。留与人间光照夜。

　　尊宿遗书至提纲

　　云盖智禅师黄龙死心和尚遗书至上堂。法门不幸法幢摧。五蕴山中化作灰。昨夜泥牛通一线。黄龙从此入轮回。
　　龙门远禅师黄龙山死心和尚遗书至上堂。死心心已死。心死死犹生。抝折黄龙角。翻身卧地行。者老子从来翻着襕衫倒携席帽。口头粗慥肚里柔和。检点丛林呵叱学者。虽传晦堂道。爱用云门禅。以骂风骂雨为训徒。以种菜种蔬为作务。兴灾降祸少喜多嗔。愚人见即攒眉。智者点头相许。要去便去。果然作家。腾身元是莫徭人。睡中失却死心老。呜呼哀哉。法门不幸。
　　黄龙灵源和尚遗书至上堂。昔开正续铭。今示真归告。一路涅盘门。行说皆亲到。明然临济灯。妙唱黄龙道。空海久澄虚。云涛方浩浩。横吞巨海高驾铁船。隐显同源卷舒无际者。其惟灵源乎。禅师居究竟地。住本觉境。虽曰示生。实无生而可示。虽曰示灭。实无灭而可示。明明密密密密明明。真化不移何妨出没。所以遗言作训。真告普闻。能事始终。一期云毕。而某曩岁游方之始邂逅龙舒。许以半面之交。气投分感虽则荆山隐玉已遇良知。尔后[虫*半]腹剖珠登舟获剑。欧峰再会素愿尤谐。欢洽妙期有同符节。自初及此三十年间。理契同风至音无间。夫何遽别。特示遽书。感存念亡。此情弥切。虽然如是。佛佛不思议。不许长住世。大众审思惟。毕竟祇者是。然则子期既没伯牙绝弦。盖伤其无知音尔。况此至道。离见超情莫逆於心。夫何言也。昔人问长沙。南泉迁化向什么处去。沙云。石头作沙弥时参见六祖。云。不问石头作沙弥时参见六祖。南泉迁化向什么处去。沙云。教伊寻思去。师乃呵呵大笑云。会么。水长船高。泥多佛大。共至灵前。不劳观听。
　　蒋山佛鉴和尚遗书至上堂。恶恶师兄师兄。出在我前。去复我先。恶恶师兄师兄。出在我前。许我并驾而齐肩。去复我先。使我只翼而孤骞。岂不念兹苦海群迷未度。况乃五湖玄学负笈趋筵。遽辞舟檝孰济长川。然佛法道理自有因缘。此盖众生无佑薄福使然。永违丛社。法炬无传。我闻如来双林示灭。又闻达磨只履西迁。佛佛祖祖其道绵绵。况我钟山佛鉴法兄妙机无间出没应缘。去来生死吾何预焉。而某於师门最为深契。在雁序手足相连。义交金石气薄云天。听遗音而何忍。念朽质以非坚。同心共照。夫复何言。尚记得如来灭度。阿难问迦叶曰。世尊传金襕外更传何法。迦叶曰阿难。阿难应喏。迦叶曰倒却门前剎竿着。大众。若无者个公案。生死炽然。白云师翁道。金襕之外复何传。弟应兄呼岂偶然。倒却门前剎竿着。免教伊旧倚墙边。大众。会得么。倚墙边。倚墙边。寂灭光中礼白莲。
　　大慧杲禅师天童觉和尚遗书至。受书云。古人道。末后一句始到牢关。把断要津不通凡圣。举起书云。者个是天童和尚末后把断要津全提底消息。还委悉么。如未委悉。却请维那分明说破。宣了遂升座云。法幢摧。法梁折。法河乾。法眼灭。虽然如是。正是天童真实说。且道说底事作么生。知音知后更谁知。
　　密庵杰禅师木庵和尚遗书至。拈香云。大众。还识者尊慈么。虽与我同条生。不与我同条死。稔闻在七闽扬尘兼簸土。凌篦宗风不柰何。今朝喜见清平路。清平路。既见异。竟如何。茶倾三奠。香爇一炉。伏惟尚享。
　　灵隐佛海禅师遗书至上堂。呼猿洞口。虚空迸裂。鸦飞不度。如行如说。三十三天扑帝钟。打刀须是邠州铁。喝一喝下座。
　　元叟端禅师天童云外和尚遗书至上堂。举云居膺和尚迁化次问侍者云。今日是何日。者云初三。居云三十年后但云只者是。遂乃端然告寂。师云。云居得曹洞正传。为宗门百世师表。末后全提。因甚一场懡[怡-台+罗]。击拂子云。无缝塔中云匼匝。不萌枝上月团圆。
　　愚庵及禅师育王石室和尚遗书至并入祖堂上堂。五十三年弄巧成拙。踏破虚空赤脚行。万象森罗笑不彻。大众。个是育王石室和尚末后为人底句子。明如杲日宽若太虚。权实照用俱备。擒纵杀活皆全。可以津济四生。可以梯航九有。蚊子上铁牛。无你插嘴处。卓拄杖云。者里见得。无一处不睹慈容。无一时不闻说法。苟或未然。少间下座普请讽经庄严品位。香烟起处一任观瞻。
　　笑隐欣禅师金山长溪和尚遗书至上堂。大法既微。赖恢宏於堪忍界内。幻身虽没。当鼓舞於寂灭海中。临济道。不得灭吾正法眼藏。大觉道。我要付与一只箭。良由弘法心重。愍物情深。故有落草之谭。诸人还见金山垂手处么。铁船无底蹋翻去。依旧东山水上行。
　　灵隐独孤和尚遗书至上堂。灵机绝待不涉去来。妙用无方宁存轨则。大梅闻鼯鼠声。埋没自己。普化索木直裰。诳惑他人。争如我灵隐和尚随缘施设不堕功勋。七十四年光前绝后。直得飞来峰起舞。冷泉亭[跳-兆+孛]跳。诸人还见此老涅盘后大人相么。落落横身三界外。堂堂独步劫空前。
　　东林古智和尚遗书至上堂。拈兔角杖。敲出佛祖骨髓。握吹毛剑。扫荡今古葛藤。临行道个听末后句。烜赫虚空。如临济灭却正法眼。得三圣直下承当。盘山告众索传真。普化独解翻觔斗。龙翔与么追悼。众中莫有换手搥胸者么。击拂子云。寥寥天地无知己。不听遗音空绝弦。
　　径山和尚遗书至上堂。昔妙喜祖到蒋山应庵和尚上堂云。天下具大眼目尊宿。惟法叔一人而已。今我径山法叔。再世妙喜也。小侄曾闻於朝请为兹寺开山而未果所愿。遗书忽临。如睹象驾之至。堂堂正体俨金锡之横肩。琅琅法音闻虚空之振铎。四众攀恋不胜哀感。既是生死无间。未免宾主相见去也。传家只个金刚王。留与儿孙作标格。
　　楚石琦禅师因龙翔昙芳和尚遗书至上堂。心同虚空界。示等虚空法。证得虚空时。无是无非法。既无是法又无非法。则诸佛成等正觉转妙法轮入般涅盘如梦相似。昙芳老子佛海禅师。屡董名蓝亲承眷遇。方辞径坞即据龙翔。末后光明全身舍利。八斛四斗未足为多。试拈一粒与诸人看。竖拂子云。海神知贵不知价。留与人间光照夜。掷拂子。
　　了庵欲禅师宣州天宁遗书至上堂。铁牛吼破双溪月。石女含笙悲不彻。鹘眼龙睛总不知。聋子亲闻哑子说。山僧二十年前亲见草庭老子向万仞崖头拾得个断贯索。到处穿他天下宗师鼻孔。及乎应缘而出瑞世天宁。水到渠成风行草偃。又欲用此索穿他天下衲僧鼻孔。化缘既毕奄尔真归。撒手那边全无朕迹。所以道声前非声色后非色。蚊子上铁牛无你下嘴处。山僧今日不免倒行此令去也。少间下座诣灵前烧一炷香点一盏茶。欲与他穿了鼻孔。何故。吃拳须记打拳时。
　　报国希白和尚讣至上堂。未达境惟心起。种种分别。达境惟心已。分别则不生。於不生法中独露本来面目。直是离相离名绝对绝待。破尘破的透色透声。故我报国和尚得此三昧。两处住山单传正印。扫除邪解扶树此宗。能事既毕撒手那边。末后全提甚生光彩。且道与他摩胸告众椁示双趺是同是别。拍禅床云。羚羊挂角千峰上。更有羚羊在上峰。
　　仙岩仲谋和尚遗书至上堂。杜城山顶打凤罗龙。黄池水边张虾钓鳖。逗到衣锦还乡。一味斩钉截铁。如今傀儡线索断。五色祥麟步天岸。有伴何妨却再来。了却先师旧公案。且先师公案作么生了。卓拄杖喝一喝。
　　弘觉忞禅师天童和尚断七复闻显圣尔密弁山久默二禅师讣音。师为安灵设奠云。平地西风起。吹倒空王殿。亦有善法幢。以次相倾淀。慧命尚县丝。人天胡可恋。子细思量着。无如衲僧便。海底泥牛已绝踪。草鞋不用行乡县。休云世界何寥寥。须信皇封成一片。好衲僧。荐不荐。於此犹未达根源。香烧一炷茶三奠。搥胸只得哭苍天。魔王拍手恣欢忭。

　　护法遗书至提纲

　　密庵杰禅师施司谏讣音至上堂。风行草偃。水到渠成。信脚与么来。云收雾卷是处皆春。信脚与么去。空澄海湛物我一如。所以道。去来不以象。动静不以心。如是则尘尘剎剎普现威权。盖色骑声纤尘不立。罗笼不肯住。呼唤不回头。古圣不安排。至今无辙迹。且道司谏施公即今在什么处。良久云。黄梁才梦断。竺国一花敷。复说偈云。昔年相见谈真谛。今日升堂话去来。一念廓然无向背。春光铁树自花开。

　　请西序头首提纲(两序)

　　恕中愠禅师请西序上堂。如来藏中不留一法。衲僧门下岂有多端。灵树和尚云。我首座生也。我首座行脚也。一字不着画。会么。不见道。客来无茶点。蒿汤备礼仪。
　　月江印禅师请头首上堂。善哉三下板。知识尽来参。既善知时节。我今不再三。古人与么道。大似按牛头吃草。云峰则不然。善哉三下板。收足上蒲团。脊梁生铁铸。透过祖师关。一气转一大藏教。背手拈却须弥山。七处征心无心可觅。八还辨见无见可还。梦入天宫犹未醒。金鸡飞上玉栏杆。
　　笑隐欣禅师请头首上堂。腾今耀古。摩酰正眼洞明。鍜圣镕凡。向上钳锤妙密。定佛祖纲宗之句。须是其人。展主宾互换之机。要求作者。所以道。作大厦非一木能成。涉巨川岂一棹可济。直得照用同时。星飞电卷。人境俱夺。玉振金声。正恁么时。诸人鼻孔在山僧手里。且道山僧鼻孔在什么处。掷拂子云。一任横拖倒拽。

　　请两堂首座

　　真净文禅师请首座维那典座上堂。三德六味施佛及僧。香积厨中善调在手。三世诸佛向砧槌上声声相应。且道相应个什么。良久云。问取堂中第一座。
　　请首座典座及逍遥和尚来上堂。不动真际为诸法立处。昨日监院名。今朝首座号。缘应百千般。立处头头妙。典座把杓柄。一一临时料。众口若能调。逍遥同一道。诸法立处今已彰。作么生说个不动真际底道理。喝一喝下座。
　　请首座上堂。一番新。一番旧。新旧相资要成就。诸禅德。且道成就个什么。为成就佛事耶。成就道场耶。成就丛林耶。若与么成就。岂有教外别传。乃拈拄杖云。此为复是教内教外。是新是旧。不得唤作柱杖。便成就取好。遂掷下下座。
　　圆悟勤禅师请首座上堂。合千差。包万有。齐往来。印古今。混有无。一生死。举不犯之令。行不言之教。齐不齐。平不平。於此建立。於此辨明。於此纪纲。於此表帅。何法不容。何事不成。何德不圆。何心不契。且风行草偃一句作么生道。为山登九仞。捻土定千钧。
　　元叟端禅师请首座上堂。有际天之云涛。可容吞舟之鱼。有九万里之风。可负垂天之翼。建法幢。立宗旨。苟非其人。安任其事。拍禅床云。有意气时添意气。不风流处也风流。
　　恕中愠禅师请首座上堂。开凿人天眼目。挽回上古风规。坐断情尘意想。不落玄妙机关。斩新日月特地乾坤。须是其人堪任其事。灵树虚第一座而待云门。盖为此也。拍禅床。莫怪渠侬多意气。他家曾踏上头关。
　　愚庵及禅师请昌国吉祥亨子元充首座上堂。临济建立黄檗宗旨。普化尽力成褫无端。仰山道。此人有头无尾有始无终。山僧昔年承乏海山。子元横身辅佐。兹者备员宕寺。又荷分座说法。却不似仰山道此人有头无尾有始无终也。谛观佛祖。各各出兴随方化导。莫不全宾全主全主全宾。大用齐彰大机普应。流通正法眼藏。显示涅盘妙心。直得云行雨施水到渠成。还他过量人堪任过量事。卓拄杖云。龙得水时添意气。虎逢山色长威狞。
　　笑隐欣禅师请首座提点兼谢吉祥崇教二长老上堂。擘开泰华。巨灵谩逞其威。百步穿杨。由基未为中的。所以接云门嗣雪峰。指临济参黄檗。睦州眼里无筋。拽耙牵犁种田博饭。杨岐腕头欠力。龙翔寻常不敢轻意用人。不及用时以一当百。如汉高不善将兵而善将将。非惟纪纲丛林。要作后来榜样。更有难弟难兄来往更酬迭唱。不妨打凤与罗龙。龟毛结网三千丈。
　　牧云门禅师请首座上堂。日南长至。节屇书云。天心复见。扶阳抑阴。紫罗抹额绣裙腰。甚生标致。赫赤布裙无来替换。家无滞货不发。所以烹金琢玉须资作有钳锤。荷教扶宗全仗本色兄弟。挥佛日於西垂。回狂澜於既倒。岂不是君子道长小人道消。你大众还见么。物宜求新。楼前海棠花开却。一朵两朵。人宜求旧。即日堂中第一座。少渠不得。且阿那个是第一座。卓拄杖云。苏州有。

　　留首座

　　圆悟勤禅师留首座上堂。古道坦然。真规不坠。纪纲得所。表帅得人。内肃外宁。安家乐业。以大千界为一真境。以十方佛同一舍那。文殊普贤交光相罗。观音弥勒擎拳合掌。临济德山互相赞成。白牯狸奴了无向背。可以演无生曲。唱太平歌。且超情离见一句作么生道。木人把板云中拍。石女含笙井底吹。
　　虎丘隆禅师留首座上堂。田地稳密。鬼家活计。从空放下。坐井窥天。虎丘门下不说老婆禅。只要诸人眼横鼻直。三十年后免得敲砖打瓦。何故。物宜求新。人宜求旧。不起於座现诸威仪。且道出格一句作么生。良久云。落霞与孤鹜齐飞。秋水共长天一色。

　　请藏主侍者

　　南石琇禅师请藏主维那侍者上堂。一大藏教是个切脚。直指单传秦时[车*度]轹。国师唤侍者。净地何必抛泥沙。兴化打克宾。瘥病岂假驴驮药。你有拄杖子我与你拄杖子。你无拄杖子我夺却你拄杖子。
　　请藏主侍者上堂。少林心印触处昭彰。衲子生涯随时施设。侧身对客原梦度茶。擎叉辊球卓牌打地。一一全体全用。着着迈古迈今。十地菩萨尚颟顸。四果声闻应罔措。径山者里又且不然。含晖亭上圣沧溟。凌霄峰头挹南岳。
　　愚庵及禅师请侍者诸山客至上堂。一叶落。天下秋。法身须透闹啾啾。定光金地遥招手。智者江陵暗点头。唤侍者云。三界唯心。万法唯识。一句中具三玄。一玄中具三要。且道与上来说话相去多少。良久云。若也不会。问取诸山和尚。
　　恕中愠禅师请侍者上堂。赵州与文远。斗劣不斗胜。老大不识羞。相席还打令。致使明眼人。无由辨邪正。邪正既不辨。转转成毛病。瑞岩百不能。爱用无星秤。称起太虚空。锱铢无欠剩。以此为瑞为祥。以此为坑为阱。断衲僧之咽喉。续佛祖之慧命。

　　请东序知事提纲(监寺　提点　典座)

　　真净文禅师请知事上堂。至道无难。惟嫌拣择。岂可以亲疎好丑择而然后用之。要用便用。入到手中土作黄金。抛来掷去满目光辉。也要众人见。诸德又作么生。不拣择好丑而用之。喝一喝下座。
　　笑隐欣禅师朝廷降给斋粮并请监寺典座上堂。我本无心有所希求。今此宝藏自然而至。杨岐金刚圈十分光彩。东山铁酸馅百味具足。若是知恩报恩。不妨大家受用。且道受用个什么。几片白云横谷口。数声寒雁起沧洲。令人苦忆寒山子。红叶断崖何处秋。
　　了庵欲禅师请提点上堂。杨岐栗棘蓬。东山铁酸馅。多处添些子。点即不到。少处减些子。到即不点。万机俱赴。八面玲珑。一句全提。风行草偃。击拂子。龙得水时添意气。虎逢山色长威狞。
　　保宁勇禅师上堂。十方梵剎。事同一家。量才补职。买帽相头。衲僧家一日二时向长连床上开单展钵拈匙把筯。欠个什么。糊饼馎饦糖糕馂饀乃寻常茶饭。虽然如是。且道杓柄在什人手里。若也知得。一任恣意餐啜。若也不知。今日请新典座。
　　密庵杰禅师请典座上堂。举夹山在沩山充典座。沩山一日问。今日堂中吃甚菜。座云两年同一春。山云如法修事着。座云龙宿凤巢。师云。柄霸在手纵夺临时。敲磕将来百味具足。其中只欠一味。且道是油是酱。若检点得出。华藏功不浪施。其或未然。更听重下注脚。辅弼宗门有老成。一番提掇一番新。咬姜呷醋知咸淡。便是丛林过量人。
　　元叟端禅师请典座上堂。草木衰谢。春至自荣。众生颠倒。妄尽自觉。僧问三平如何是有漏。平云笊篱。如何是无漏。平云木杓。乱走衲僧。一任图度。

　　列祖提纲录卷第三十一
　　列祖提纲录卷第三十二

　　　　武林十八涧理安禅寺住持娄东行悦集

　　请列职杂务提纲(修造　化主　发化主　监收)

　　五祖演禅师请修造上堂。白云今日权将大宋世界作一面碁盘。先将东岳泰山南岳衡山西岳华山北岳恒山中岳嵩山定却五方。次将五台峨嵋支提罗浮以为相助。左畔则斜飞雁阵。右边则虎口双关。遂举手云。且道者一着落在什么处。若知落处。便为敌手。若也未然。白云试通个消息。十九条平路。争功势未休。莫教一着错。败子卒难收。
　　虎丘隆禅师请修造上堂。如来三转於大千。赵州半藏亦如然。其轮本来常清净。一念承当谁后先。虽然。也是个英灵汉始得。便乃横身担荷绍续宗风。立吾家万世不朽之功。显大丈夫儿特达之志。抱荆山玉握灵蛇珠。光耀丛林挥戈佛日。直得龙吟雾起虎啸风生。象王行处绝狐踪。狮子窟中无异兽。虽然如是。且道应缘垂手一句作么生道。旃檀叶叶古风清。吹落人间香馥郁。
　　五祖演禅师请化主上堂。造化之功。祖宗门下。作天地发生之气。春夏秋冬。决含灵颠倒之心。宁乐我净。若据衲僧用处又且不然。变大地为黄金。搅长河为酥酪。犹未称白云在。忽有个汉出来道。似恁说话只是个贪心不足汉。自云。道着。参。
　　龙门远禅师请化主上堂。一竿一笠一蓑衣。急水滩头下钓丝。钩上锦鳞容易得。芦花深处月明归。复举古人问三尊宿。二龙争珠谁是得者。一云得即失。一云老僧祇管看。一云谁是不得者。师云。得即失。着忙作什么。老僧祇管看。看济甚么事。末后一语。谁是不得者。若人会得。祖师言句一大藏教自然不疑去。还明得么。谁是不得者。非取亦非舍。马载驴驮时。便是归来也。下座。
　　剑门分禅师请化主上堂。万代金轮王子孙。粪衣缀钵化朱门。个中消息许谁会。多认枝头落叶黄。个中非愚亦非智。天上人间无有比。金粟如来笑点头。落落英风振天地。君不见。剑门老。等闲掷下深深饵。不钓人间非与是。又不见。河沙诸佛为群生。横也竖也没纤忌。咄。一曲太平春复秋。十分高价未为酬。天边红日岂虚出。照世精明混众流。下座。
　　保宁勇禅师发化主上堂。尽十方世界为一大阵。若圣若凡种种异类出此不得。释迦为主将。文殊作先锋。普贤为殿后。阵势既圆。且道与什么人相见。良久云。定光金地遥招手。智者江陵暗点头。遂拈拄杖云。如今尽在保宁拄杖头上。开甘露门示真实相。展缩无碍纵横自由。还见么。若也见得。真不掩伪。若也不见。分付诸方化主一任将向南州北县。扶过断桥水。伴归明月村。卓一下下座。
　　发化主上堂。身披信施衣。口吃信施食。施者绝纤毫。受者无踪迹。大施门正开。百千及万亿。信手拈将来。切忌从他觅。既不从他觅。向信手处道将一句来。有么。若无。保宁自道去也。一封书信通消息。两贴茶汤表信仪。
　　五祖演禅师发诸郡化主上堂。荷众诸禅流。才能足机划。逢人定有钱。见面宁无麦。已是我家儿。久为物外客。温柔一手抬。刚硬双拳搦。牙爪一时全。胜南山白额。
　　圆悟勤禅师住云居发化主上堂。火不待日而热性相类。风不待月而凉气相合。独树不成林。单丝不成线。建大厦非一木之能。济巨川非一棹之力。所以道。众毛成球。聚铁成[金*斧]。要须内外相应宾主和融。自然气类相同羽毛相似。正与么时如何。八万四千非凤毛。三十三人入虎穴。复有颂云。三十余员云水客。诸方分化力行持。山门庶事浑依赖。正是金毛奋迅时。真净文禅师因发化主上堂。出家沙门当清净自活。以乞食为正命。食不过分。离憍慢故。以乞法为正念。增长智慧不滞寂故。蓦拈拄杖云。你有拄杖子与你拄杖子。你无拄杖子夺却你拄杖子。於此荐得。增汝智慧。破汝憍慢。火焰里藏身。淤泥中出现。千手千眼大悲菩萨。一任神通变化。於此不荐。有清泉兮恣汝饮。有碧岩兮从汝栖。切忌寒猿深夜啼。
　　发化主后上堂。丐者月余朝束装。有烦知事首座大众一动一静宁不有劳。然则劳动若是道人分上无非佛事。所谓往复无际动静一源。苟契神於动静。则无滞於往还。心迹不生顺逆何咎。此则於心无心。於事无事。又何妨於动静往还之勤。其或得之者正乎心。失之者乱乎性。盖得失之自殊。非动静之有异。乃拈拄杖掷下。喝一喝下座。
　　上堂发化主。举王大王向雪峰会里请晏监院住鼓山。雪峰谓众曰。有一只圣箭子入九重城里建立佛事去也。有孚上座去中路截住问云。承闻圣箭子入九重城里去是否。晏云是。孚云忽遇三军围绕时如何。晏云他家自有通霄路。孚云与么则离宫失殿去也。晏云何处不称尊。孚遂回谓雪峰云圣箭子途中折了也。峰云他道什么。孚举前话。峰云奴奴他语也得。孚云和尚肐膊终不向外曲。师云。雪峰虽为一千五百人善知识。受侯王供养福报因缘即不无。若是佛法未在。洞山则不然。云和尚圣箭途中折了也。云他道什么。师云待伊举了拽拄杖打将出去。一使孚上座於后作个本色衲僧。二与圣箭子出其锋铓。三与禅门作个真正宗匠。为后人眼目。诸禅德。是也不是。有眼者辨取。良久云。洞山也有三只圣箭子。各往一方作大佛事。莫有作家战将向途中截住。将圣箭子总与折折。却来洞山手里请棒吃。有么有么。若无。明日普请向新丰亭上随例吃茶相送。
　　洞山聪禅师发供养主示众。住持之道。劳他十方高人。且实际理地不受一尘。佛事门中不舍一法。盖为清众之故。所以忘劳。然尽大地作一个糊饼。天下人尽得吃。唯有深沙神不得吃。怒发。将蒺藜杖一棒瓦解氷消。
　　剑门分禅师发化主上堂。无拘系。笑嘻嘻。惟佛与佛乃能知。时光不管急如箭。一钵甘为贱乞儿。贱乞儿。何处去。影分泉落无穷数。水里难寻月在天。[囗@力]。百万圣贤犹蹉过。
　　应庵华禅师请监收上堂。古来为法老尊宿。荷众曾无有倦时。况是年来衰落甚。动为多与行相违。应须痛念平生事。着意披襟善护持。颗粒果能无渗漏。少林初不隔毫牦。
　　元叟端禅师请监收上堂。山乡每忧旱。水乡常畏潦。付托既得人。安用挂怀抱。古人云。千粒万粒一粒生。只者一粒甚处生。归堂吃茶。
　　愚庵及禅师请监收并谢雨上堂。今朝八月初一。天外云收日出。夜来灌门龙王见大神变降注大雨。尽大地草木丛林稻禾菽粟皆得沾济。隆教寺里普请监收。个个得人。一年三百六十日管取粥足饭足。江南两浙春寒秋热。下座。
　　恕中愠禅师请监收上堂。兼谢天童藏主。以字不成八字不是。玲珑岩顶白浪滔天。万工塘中蓬尘涨起。分毫上定当。升合里论量。收得来。放得去。随缘剔脱触处放光。可以起临济正宗。可以灭正法眼藏。虽然。若是个中人闻与么道。直须洗耳有分。且谁是个中人。面如满月目如莲。天上人间咸恭敬。

　　举名德兼法嗣立僧

　　真净文禅师上堂。丹霞烧木佛。院主眉须落。又教中云。未见自作他受他作自受。若尔则禅门与教乘敌体相违。故丹霞自烧木佛旁僧受殃。未审此理如何。莫有人明得么。良久云。若无人。唯澄公首座深明此理。希诸高德旦暮亲而扣之就而明之。下座。
　　圆悟勤禅师举杲首座立僧上堂。鹘儿未出窠。已有摩霄志。虎子未绝乳。已有食牛气。况复羽翼成。况复爪牙备。奋迅即惊群。八面清风起。一条脊梁硬似铁。一条白棒掀天地。相与建法幢。展衲僧巴鼻。
　　举丹霞裕长老为人入室上堂。大众。摩酰首罗揭示顶门正眼。摩竭陁国全提向上钳锤。壁立万仞绝承当。孤光烁破四天下。所以道杀人刀活人剑。将错就错。上古之风规亦是今时之枢要。和泥合水。若论杀人刀不存毫末。活人剑横尸万里。须知杀中有活。擒纵人天。活中有杀。权衡佛祖。直饶说得杀活倜傥分明。山僧更问你觅剑在。正恁么时。见么。万仞悬崖垂只手。高峰共唱太平歌。复云。赵州道。赵州南石桥北观音院里有弥勒祖师留下一只履。直至如今觅不得。诸人要知落处么。问取丹霞和尚。
　　举泰首座立僧上堂。大人具大见。大智得大用。一飞六月息。一诺千金重。滔天必江海。崔嵬必山岳。先知觉未知。先觉觉后觉。打开无尽藏。运出无价珍。不依倚一物。显示本来人。
　　举悟和尚立僧上堂。只者是。大似撒沙向眼中。只者不是。还如注水向耳里。直下无事。平地陷人。别有机关。堕坑落堑。且毕竟作么生。祇园屈曲流泉急。鹫岭巍峨云出迟。复云。云居开大洪炉。不止烹佛烹祖。但有一切持来烈焰堆中辨取。是则当处平和。不是切宜退步。煅出金刚眼睛。直得乾坤独露。虽然到者田地。须知向上一路。还委悉么。放将三圣瞎驴。踢杀大雄猛虎。
　　大慧杲禅师举本颜二首座立僧上堂。驱耕夫之牛。夺饥人之食。趯翻大海水。拳倒须弥卢。生擒兕虎。活捉狞龙。犹未是衲僧本分事。作么生是衲僧本分事。问取堂中二首座。
　　应庵华禅师举西堂正法和尚立僧云。西天四七。唐土二三。天下老和尚无不以此顶[宁*页]上一着。流通正法眼藏。显示涅盘妙心。是故云梦之竹天下之劲也。然而不矫揉不羽筈则不能以入坚。堂溪之金天下之利也。然而不镕范不砥砺则不能以击强。矫揉羽筈。镕范砥砺。既妙至人之用。其赤手提持。解黏去缚抽钉拔楔。烹佛煅祖转凡成圣。亦不出此个端由。所谓善知识者是大因缘。其斯之谓欤。正当恁么时如何。伫看汗血八骏驹。何啻日驰三万里。
　　举杰首座立僧上堂。一棒一条痕。一掴一手血。临济老瞎驴。至今犹未瞥。须弥顶上浪拍天。大洋海水无一滴。伟哉本色人。顶门亚三只。辨龙蛇。百草头。擒虎兕。一毫力。穿大地人鼻孔。坐断衲僧摇舌。虽然。犹未拨动向上一窍在。且作么生是向上一窍。问取堂中首座杰。
　　密庵杰禅师请前堂首座鹤林印和尚立僧上堂。佛法无人说。虽慧不能了。去却上头关。面南看北斗。虚空挂剑。杀活临时。鞭起临济瞎驴。放出五祖酸豏。尽大地人亡锋结舌。扶竖佛祖正宗。还他过量人能持过量事。过量人已见。过量事已闻。且不涉言诠一句如何通信。下座烦知事头首大众诣首座寮扣问。
　　天目礼禅师举国清枯桩昙和尚立僧上堂。谢三郎螺江钓鱼。郁山主眯水骑驴。老卢负石蹋碓。长庆坐破团蒲。各人自守封疆。好与三十拄杖。只如阆州人说台州话又作么生。问取国清和尚。
　　箬庵问禅师举昱首座立僧上堂。眼里不着沙。耳里不着水。虽然俊俏衲僧。宁免守株待兔。眼里着得须弥山。耳里着得四大海水。横来也着。竖来也着。一任象马龙蛇拳踢蹴踏。且道凭个甚么得到与么地。顾左右云。问取堂中第一座。
　　弘觉忞禅师举山幢怀大师立僧上堂。万里鳌钩。盖为狞龙而下钓。千钧之弩。岂因鼷鼠而发机。然道在人弘。事无一向。所以出群狮子天外吼音。敌胜丈夫随方导物。磨砻临济吹毛剑。倜傥杨岐栗棘蓬。当可卷而怀之。遇奇人则拈出。眼光明烁四天下。噫气卷舒六合云。设若据令而行。直得无位真人与他镂明脊骨。况乃入廛垂手。任是大悲菩萨更为额上栽眉。正恁么时。灭却正法眼即且置。为我扶起破沙盆一句作么生道。倒将浩瀚西江水。注作玲珑妙密锤。复举叶县省禅师云。宗师血脉或凡或圣。龙树马鸣天堂地狱。镬汤炉炭牛头狱卒。森罗万象日月星辰。他方此土有情无情。以手画一画云。俱入此宗。此宗门中亦能杀人亦能活人。杀人须是杀人刀。活人须是活人句。大众。要识杀人刀活人句么。问取前堂座元山幢怀大师。下座。

　　立僧后秉命普说

　　雪岩钦禅师道场立僧普说。禅客出问云。天气秋高玉露垂。庭前黄菊绽东篱。临济德山施棒喝。不问知音更问谁。答云知音知后更谁知。进云。与么则水向石边流出冷。风从花里过来香。答云闲言语。进云如何是德山棒。答云穿过你髑髅。进云如何是临济喝。答云还闻么。进云。记得昔日临济和尚示众道。我有时一喝如金刚王宝剑。有时一喝如踞地狮子。有时一喝作探竿影草。有时一喝不作一喝用。此意如何。答云从头问将来。进云如何是一喝如金刚王宝剑。答云切忌伤锋犯手。进云如何是一喝如踞地狮子。答云真个可怜生。进云如何是一喝作探竿影草。答云不得面前背后。进云如何是一喝不作一喝用。答云却须参始得。进云。探竿影草验来人。一喝须教海岳昏。不是法王亲的子。等闲谁敢踏渠门。云。且缓缓。进云。只如释迦世尊四十九年横说竖说。说不尽底事。今夜座元禅师如何布施。答云犹嫌少在。进云。选佛若无如是眼。宗风那得到如今。师拈起拄杖云。只者是德山棒。卓一下。只者是临济喝。伶俐汉向未举已前一提提得。水向石边流出冷。风从花里过来香。其或未然。更烦拄杖子借德山鼻孔与临济出气去也。卓一下。金刚宝剑。卓一下。踞地狮子。卓一下。探竿影草。只如一喝不作一喝用。与前三喝是同是别。若谓是同。临济大师未肯点头在。若谓是别。争柰被德山老汉一串穿却鼻孔。毕竟德山临济二大老鼻孔与四十九年说不尽底相去多少。乃靠拄杖。复云。既隆释种。须绍门风。谛审先宗。是何标格。岂不见临济三度扣黄檗。被六十拄杖如嵩枝拂相似。又不见德山於龙潭吹灭纸烛处脱然悟去。道穷诸玄辩若一毫置於太虚。竭世枢机似一滴投於巨壑。二大老可谓穷千圣之骨髓。彻万法之根源。流芳后世垂范於丛林者矣。今时参学道流又须带些子眼筋。觑破他古人败阙处始得。若也觑得破。便见黄檗龙潭虽似金翅擘海直取龙吞。要且未免作死马医。临济德山是则不离当处独跨大方。其柰舍长就短埋没己灵。要称百世宗师未得在。道场门下不说觑破觑不破。尽是在他顶[宁*页]上放屙底汉。如今既在者里聚首片时。钦上座未免借堂上老人威光。掀翻海岳撞碎太虚。也要大家证据。虽然。王令正严。岂可搀行夺市。今朝九月一打板坐禅。首座谓之表率。或恐一人半人新发意菩萨欲觑捕此道者未有入头处。未有下手脚处。或工夫有间而不得成片段。或少有欢喜不复加鞭以求正悟。或已有悟门为悟所迷。光影不脱碍正知见。或为胜妙快乐所罩。堕在解脱深坑转身不得。或於古今差别机缘有意味可以啖啄者。一一计较得行。无意味难於咬嚼者。又却分疎不下。或为一切奇言妙句奥理玄文障在八识田中抛舍不下。谓之杂毒入心。如油入面永取不出。如今要得通上彻下一翻翻转。须是将一则古人没意智底话头如生冤家与之作对。直是扑一交倒地始得。若是未有者个消息。直饶行脚走尽天涯海角。口里记尽落索。春秋打闲铺席。一似卖狼虎药。只益戏论诳惑后昆。自己衣单下半文不直底一着毕竟不曾摸着。若是真个卒地断嚗地折底汉。眼目动静言语提持着。去离泥水脱略窠臼。一切处一切时只么平帖帖地。那里恁么生生狞狞咤咤沙沙道。我无敌於天下者也。者个唤作西天九十六种之数。夸张知解该抹圣贤。望吾佛祖之道远之远矣。若是具正因有志之士。莫被者一种[土*盍]圾性地泛滥心源。须信有正宗之下单传直截之妙始得。如赵州一个无字。真个是一口吹毛利剑。可以破疑团断生死。空万法融古今。只贵利根上智。拨着便转撩着便行。然后不妨与赵州老汉同一眼目同一受用。以至总万别千差之要。开千差万别之门。全宾全主全体全用。全放全收全生全杀。而总不外此矣。若是性根迟钝操舍不行。却须竖起生铁脊梁。向长连床上厚着蒲团挺身而坐。尽三百六十骨节与八万四千毛窍并作一个无字。握两拳头撑两眼睛。一提提起便欲斩为两段。能如是着鞭如是用力。何患乎不成片段。何患乎不到头。似觉提不起时。转觉热闷闷时与昏昏扰扰时。却须全体一放放下。翻转身来就地略行数步。於行处亦如是着鞭如是用力。只当下别是一般精神。又复翻身上蒲团挺身而坐。则胸次中灼然如银山铁壁。虚劳劳地静悄悄地。何处有一丝毫动相有一丝毫异相。到者个时节却不得守在者里。又须翻身下地如坐而行。然后又复如行而坐。昼若不足继之以夜。夜若不足继之以旦。翻来覆去提去提来。不知不觉忽然拶透。如贫得宝似暗得灯。如云开见日如水底火发。尽十方剎海是个大圆镜。尽十方剎海是个自己。谓之心空及第。见彻父母未生前面目。若说明大法透古今以尽佛祖之奥喻。如入海方始插得脚前面洪涛际天巨浪沃日那里更在那里。切不得听人道。悟是表显之说个事本来成现。只消一笑知归。是则固是。其柰隔壁抟谜青黄赤白长短方圆。毕竟不曾亲见。被人掇在面前。分明是差珍异宝却唤作瓦砾砖头。分明是瓦砾砖头却唤作差珍异宝。又不得听人道。参禅本是安乐法门。那里有许多生生受受劳劳攘攘。只消默默提撕久久自契。者个唤作死水浸石头。永无醒动底分子。又不得听人道。只者无字是个系驴橛子。只消提来顿在面前牢牢把定。系住者一念子。念头纯熟自然到家。殊不知者一念子如灯焰焰如水涓涓。眨得眼来千里万里。自非泼撒一回那里被你把得定系得住。又不得听人道。只消於闻声见色处领览折旋。俯仰处承当。开口道着动步踏着。六根门头一道神光昼夜未曾间歇。者个唤作生死根本业识痴团。急须斩作三段。又不得听人道。从无住本立一切法。本来无有山河大地明暗色空。无佛无祖无众生无凡无圣。无善无恶无去无来无生无死。者个唤作豁达空拨因果。莽莽荡荡招殃祸。又不得听人道。坐断主人翁不落第二见。着衣吃饭不借他力。山是山水是水僧是僧俗是俗。是法住法位世间相常住。似则也似。是则未是。如上所说并是自作障碍自生退屈。自暴自弃自残自虐。医不得底偏僻之病。除是下一服换骨灵丹。出得一身白汗。然后即知伤寒伤热伤饥伤饱尽是大休歇大安乐田地。与夫转八万四千毛病为八万四千陀罗尼门。是身是病是草是药。亦能杀一切人亦能活一切人。临时加减对症修方一切在我。若是根本不牢元气不足。莫教被人下一粒巴豆。便见通身发作面黑眼花。一时性命都讨不见。若是识安危知休咎底汉。但是醍醐毒药与你对面一翻翻却。於一毫头别有通霄活路。如今都是口耳传习讹谬方书。并不见一人有神圣功巧之妙。悞人多矣。往往指见闻觉知扬眉瞬目为自己。复引即心即佛与目前说法听法一段历历孤明之语为证。然后举是风动幡动不是风动不是幡动却唤者个作初机公案。教你向者里淘澄见地剔抉根源。然后又举栢树子麻三斤乾屎橛之类唤作单头浅近公案。教你开口处识取话头。然后又举玄沙未彻赵州勘婆之类唤作试金石子。又唤作换眼睛乌豆。然后又举百丈野狐女子出定之类。唤作宗门关键罗龙打凤底钳锤。然后又举马祖一喝岩头末后句之类。唤作向上爪牙衲僧巴鼻。以至从上老冻侬一时垂慈利物之要。莫不尽有印板上脱来底样子。教你从头穿凿从头注解。合着者个样子便唤作明大法透古今。殊不知幸然自是一个净洁琉璃瓶子。无端倾许多狼狼籍籍在里了也。抑不知从上若佛若祖与夫尽天下老和尚只是共一个舌头。有时用一机千机万机齐副。有时道一句千句万句合辙。有时指千句万句只是一机。有时提千机万机只是一句。直得摇乾荡坤盖天遮地。如击石火似闪电光。构得构不得未免丧身失命。那里有你取意观瞻将心凑泊底分。又那里似世间村秀才教小学自上大人读到论语孟子毛诗周易一般。若如是又何用九年面壁立雪齐腰。只么传将去学将去便休。将知个事是出世间法。须具出世间眼器量一肩担取始得。若只逐旋扭捏逐旋博量逐旋分别。谓之以情意识测度如来不思议大圆觉海。如取萤火烧须弥山终不能着。纵饶筑得一肚皮残羹馊饭。还有一点用得也无。还瞒得一切人也无。纵饶瞒得他人。还瞒得自己也无。纵饶瞒得自己。还瞒得灯笼露柱也无。既瞒不得未免被森罗万象在冷地笑你在。只如钦上座今夜恁么口劳舌沸说七道八。且道还出得者一笑也无。若谓出不得。未免亦是西天九十六种之数。若谓出得。其柰有旁观眼在。且道旁观眼在甚么处。夜深久立。伏惟珍重。

　　秉命入室后普说

　　雪岩钦禅师入室后普说。兄弟且在者里聚首片时。待为你扭捏鼻孔劈析太虚一上。虽是好肉剜疮。毕竟刀子是铁。你还知一句中具三玄一玄中具三要么。又还知宾中有主主中有宾。有时全宾是主有时全主是宾么。又还知杀中有活活中有杀。有时全杀是活有时全活是杀么。又还知开口不在舌上么。又还知一手抬一手搦么。若也於此明辩不下缁素不行。未免见人道是便道是道非便道非。正谓矮子看戏随人上下。安知青布幕内元来有人。者个说话莫道你未有田地底人摸索不着。只是参道者禅着青布衫汉十个五双浑仑吞枣。莫说用意识搏量口耳沿习之辈。随语生解逐句穿凿定矣。须知道此逸格绝尘之妙。不得思量拟议。不涉见闻觉知。又须知道人人具足个个圆成。只为无量劫来为生死飘荡无明业识蒙蔽。不得现前不得受用。如今要得向威音王以前一翻翻转。须是信道者一着子真个是我本有之物。决定不从人得。然后尽父母所生之体。天地所禀之气。并作一口吹毛利剑。将自己一条穷性命斩作两段。扬在万仞悬崖之下。直得森罗万象彻底平沉。方谓之心空及第海印发光。苟或外此。直饶参得一肚皮。筑得一布袋。腊月三十日未免手忙脚乱如落汤螃蠏。某在无准痴绝会下时。有个朋友每每有一言半句脍炙人口。於古人旁敲暗打处亦自尽知落着。只是不曾做蒲团上自己工夫。后来曾在诸方做藏主。气高行辈。一日因打数头闲官司。构架不彻为他人所胜。因此郁气呕血。致一疾弗救。於临终时直得千生万受求死不得死。每见朋友来问疾便道我参禅平生不曾做蒲团上工夫。不信有悟门。只在册子着倒。将谓佛祖之道止於此矣。今日到者里一点也用不着。劝你辈参禅莫如我一般。须是做靠实工夫始得。说了又眼泪下。者个便是不信有悟门底样子。死不知去处生不知来处。所谓生死事大无常迅速。转眼便是来生。忽然一息不来。前路茫茫不知何往。撞入驴胎马腹中总不见得。你辈初机晚进何不趂身强力徤打教彻去。者里孤峰绝顶炉鞴之所。丛林温暖百事现成。香积供养殊胜。若不向者里打教彻去。可谓孤负佛祖孤负檀信孤负师友孤负自己。一朝不恰好打个手蹉脚跌。自己若不明白。粒米茎齑悉用牵犂拽耙偿他始得。岂不见夏间许多亡僧各各烧作一堆灰送在三塔里了。如今在甚处安身立命。还知么。若也不知。岂不是死不知去处。谓之死大。即今眼眨眨地在者里问个父母未生前面目。开口不得。岂不是生不知来处。谓之生大。灼然生死事大。须是把当一件无大至大底大事。竖起生铁脊梁。讨教明白始得。十二时中莫杂用心。莫只悠悠漾漾虚度时光。须是打教成一片始得。须是者一念子无丝毫间断始得。古者尚道看经看教是杂用心。何况你白日起来只了逐东逐西七上八下。为人事役役者哉。古者又道。参禅学道是杂用心。参禅学道既是杂用心。却教你向那里用心。喝一喝。含元殿里何须更问长安。自是你一念驰求。不歇弃了现成活计。却欲登天入地别讨生涯别求佛法。所以做尽伎俩。受尽辛勤转加颠倒。若能直下顿歇驰求一念。则万法当体寂灭万法依旧炽然。行也得坐也得。着衣吃饭不是别人。山青水绿夜暗昼明。昏沉散乱生死涅盘总是自家纵横游戏得大自在法门。无一法可弃无一法可取。佛与众生俱是假名殊无实义。虽然。你又须是己眼自开冷地一笑。知道元在自己屋舍中当轩大坐始得。若只逐旋扶篱摸壁傍人门户。又是认驴鞍桥作阿爷下颔。则没交涉矣。如适来为兄弟举话。有一人半人开口不识语路。踏步不知高低。要登主人堂入主人室也恐未得在。如今大事为你不得。小事各自知当。彼此不须败阙。牌且纳还上方。

　　两序进退提纲

　　楚石琦禅师进退两序上堂。东边底东边去。西边底西边去。去去实不去。生铁称锤被虫蛀。来来实不来。灯笼沿壁上天台。且道不动尊居何国土。一镞破三关。分明箭后路。
　　进退两序上堂。千尺丝纶。意在锦鳞红尾。一声霹雳。要看攫雾拏云。随时有卷有舒。觌体无新无旧。光扬法社辅弼宗门。高蹈世表下视尘窟。总是当人受用处。还委悉么。龙袖拂开全体现。象王行处绝狐踪。
　　进退两班上堂。虎豹文章全归爪牙之力。鲲鹏变化必籍羽翼之功。法社要在得人。丛林自然增气。睦州佐黄檗。杨岐辅慈明。相与建法幢。展衲僧巴鼻。
　　了庵欲禅师进退头首上堂。宗门中有四种宾主。临济大师已尝点出。若也脚未跨门一一辨得。非唯不久当作唱导之师。抑且不谬为吾家种草。其或奴郎不辨玉石不分。要称衲僧未得在。岂不见忠国师睡次丹霞适至。乃问侍者耽源云国师在么。源云在即在只是不见客。霞云太深远生。源云。莫道上座。佛眼也觑不见。霞云龙生龙子凤生凤儿。遂去。国师睡起源举似前话。国师打二十拄杖趂出。丹霞闻云不谬为南阳国师。师喝一喝云。不解作客。劳烦主人。虽然。不因夜来雁。争见海门秋。
　　进退头首并谢大云长老上堂。一椎便就。揭开华藏十三重。不假一槌。抹过无边香水海。两堂下喝宾主历然。照用同时与夺自在。便见大云弥覆六合清风。甘泽顺时百果成熟。且结角罗文一句作么生道。趂时盖却屋。乘时刈却禾。轮纳王租了。鼓腹恣讴歌。
　　笑隐欣禅师进退两序上堂。心空及第。选佛何必选官。荷负丛林。为众一似为己。报国为法择人量才授职。如乐奏九成。左右进退无不合度。只如一喝分宾主照用一时行。诸人作么生甄别。喝一喝。九万里鹏才奋迅。三千年鹤便翱翔。

　　挂钵时请知事

　　真净文禅师因请知事上堂。祖师门下灯灯相续心心相印。一灯灭而一灯然。一心隐而一心照。故万般之事须籍心明。心若不明是事失准。诸禅德。要不失准么。僧堂里大家着力。
　　虎丘隆禅师请知事上堂。掩室摩竭。杜口毗耶。面壁九年。黄梅夜渡。简点将来。翻成计较。殊不知日不待火而热。月不待风而凉。云从龙风从虎。作无作为无为。恁么会得。便能恢张法席毗赞丛林。共建法幢流通正脉。敢问大众。据令一句作么生道。祇园今古饶春色。朵朵浑开薝卜花。

　　请两序

　　圆悟勤禅师请两序上堂。独掌不浪鸣。独树不成林。建法幢。立宗旨。须是互为宾主安贴家邦。所以道。我若坐时你须立。我若立时你须坐。我若孤峰独宿。你须偃息干戈。我若天上人间。你须三头六臂。然后可以光扬佛日。且道浩浩之中如何辨主。是处是慈氏。无门无善财。下座。
　　元叟端禅师请两序上堂。一心不生。万法无咎。欲左即左。欲右即右。如头之耳目。如身之臂肘。其进用也罔涉离微。其退藏也岂存窠臼。日午打三更。面南看北斗。
　　愚庵及禅师请两序上堂。独树不成林。两手鸣掴掴。老大小丛林。各要知时节。主事辅弼山门。头首赞扬佛法。十方高人聚会。究取当头一着。长老坐致太平。手里把个木杓。蓦拈拄杖云。诸人从朝至暮啾啾唧唧说黄道黑。总在杓头里七出八没。且道杓柄长多少。卓拄杖喝一喝。
　　全室泐禅师请两序上堂。梦往天宫说法。是首座分上事。演出一大藏教。是藏主分上事。客来须看贼来须打。是知客分上事。终日择火拈香。是殿主分上事。三呼三应是侍者分上事。作么生是诸人分上事。遂卓拄杖云。但将饭向无心碗。自有人扶折脚铛。

　　列祖提纲录卷第三十二
　　列祖提纲录卷第三十三

　　　　武林十八涧理安禅寺住持娄东行悦集

　　谢西序头首提纲(首座　书记　藏主　知殿　侍者)

　　真净文禅师谢主首上堂。实际理地不受一尘。佛事门中不舍一法。乃拈拄杖云。不是一法又舍个什么佛事也。三德六味施佛及僧。法界人天普同供养。受供养则不无。还知滋味也无。若不知。分付与首座。复敲香台云。五千余轴言言异。一一龙宫海藏来。遂掷下云。实际理地不用安排。分付与藏主。
　　佛朗性禅师叙谢头首上堂。布毛才吹。化现无边华藏世界。金槌在握。纵擒一切诸佛如来。扑碎茶瓯。金声玉振。挈漏灯盏。耀古腾今。兔角丈横挑大千日月。龟毛拂运转尘剎法轮。物物圆通头头具足。还见佛国山[跳-兆+孛]跳撞破汝诸人鼻孔擢瞎汝诸人眼睛么。喝一喝。春风夏雨应时来。李白桃红次第开。
　　叙谢头首上堂。是善是恶一切俱忘。凡圣情尽即大道场。冬树花发。炎月氷霜。拈法界用易短为长。以太虚口吞吐十方。大众委悉么。良久云。圆超空色摩尼宝。开凿人天没限量。卓拄杖嘘一嘘下座。
　　笑隐欣禅师谢头首上堂。看看腊月二十五。云门一曲凭谁委。打鼓当阳普请看。万象森罗齐起舞。西序丛林喜得人。冲霄鸾凤看高举。进退威仪揖让时。就中一喝分宾主。且道那个是宾那个是主。喝一喝。甜瓜彻蒂甜。苦瓜连根苦。
　　南石琇禅师谢头首兼祈雨上堂。灵利衲僧转辘辘地。对宾客侧身而立。结众缘化炭化粮。听栏鸡鼓翅而鸣。看茶瓢从地[跳-兆+孛]跳。卓拄杖云。夜来江上雨。分作万家流。
　　五祖演禅师谢首座上堂。椎破蟠桃核得见其仁。捋断骊龙须得遇其宝。虽然如是。也未是好手。黄帝失玄珠於赤水。使智索之而不得。使离朱索之而不得。使契诟索之而不得。乃使罔象。直饶罔象得之。亦未是好手。争似今日与大众同使一个通事舍人。虽然如是。也只得一半。
　　谢首座上堂。弥勒看不见。释迦说不得。恁么尊贵生。日用无差忒。得不得。识不识。三德六味味逾多。千古万古为规则。
　　云外岫禅师谢首座知客藏主上堂。以拂子打圆相云。摩诃衍法。离四句绝百非。又打一圆相云。礼之用和为贵先。王之道斯为美。又打一圆云。摩尼珠人不识。如来藏里亲收得。大众见么。所见不同。互有得失。天童者里。毋固毋必。
　　觉源昙禅师谢前堂首座上堂。恢杨岐宗风。坐南泉钵位。佛祖命根。衲僧巴鼻。卓拄杖云。东头买贱。西头卖贵。
　　雪岩钦禅师谢首座维那上堂。人天眼目。佛祖纲维。千差万别。一以贯之。如何见得。克宾法战不胜。南泉斩却猫儿。
　　千岩长禅师谢首座上堂。举五祖和尚云。槌破蟠桃核得见其仁。捋断骊龙须得遇其宝。虽然如是。未是好手。争如我伏龙山中天章首座。也不槌碎蟠桃核。头头应用皆仁。也不捋断骊龙须。处处全彰其宝。呼释迦弥勒为灶下之奴。拈丈六金身作一茎之草。吹毛一拂血溅梵天。珊瑚树林红日杲杲。虽然如是。也只得一半。下座。
　　元叟端禅师谢首座维那上堂。金槌未动以前。大地山河百杂碎。玉尘未挥之际。森罗万象尽交参。殷人以栢。周人以栗。家住海门东。黄昏候日出。
　　谢首座藏主侍者上堂。开口道着。鹞子过新罗。举步踏着。猢狲入布袋。赵州会下二僧相推不肯作第一座。义出丰年。南泉道。王老师与汝往来者是藏。俭生不孝。忠国师云。将谓我孤负汝。元来汝孤负我。烂泥里有刺。中天竺快便难逢。一时掀翻了也。会则天高东南。不会则地倾西北。
　　上堂谢首座。东弗于逮打鼓。西瞿耶尼说禅。南赡部洲吃饭。北郁单越噇眠。钟楼上念赞。床脚下种菜。胜首座道。猛虎当路坐。摘杨花摘杨花。
　　用彰俊禅师谢首座知客侍者直岁上堂。索犀牛扇子。无风起浪。问眉间挂剑。平地干戈。二俱莫涉。别有条章。扑碎玻璃盏子。拈起无柄镢头。浅锄明月。深种白云。时时歌尧舜之风。日日乐羲皇之化。且知恩报恩一句作么生道。九万里鹏才展翼。十千年鹤便翱翔。
　　笑隐欣禅师谢书记藏主侍者上堂。临济三玄三要。指鹿为马。黄龙佛手驴脚。唤金作鍮。一大藏教是切脚。三千剎海一浮沤。吾孤负汝汝孤负我。剑去已远刻舟奚求。休休。青山归未得。又过一年秋。
　　雪岩钦禅师上堂谢渊道讲师复岩藏主。一心三观。一句三玄。曾无彼此。休分教禅。回途复妙也枯木岩前差路。穷渊极流兮海底红尘亘天。只如一大藏教是个切脚。毕竟切什么字。卓拄杖云。十卜千千。
　　唯庵然禅师谢藏主维那上堂。天无门。地无户。俊快衲僧一任来去。藏里摩尼照彻十方。洞里桃花千葩竞吐。假劫外之春风。应今时之律吕。海神夜半看鲛珠。眼光挂在扶桑树。喝一喝。
　　石屋珙禅师谢藏主上堂。今朝八月一十五。树凋叶落金风露。野狐窟宅梵王宫。狗子尾巴书卍字。大藏小藏从何来。拈拄杖云。尽从者里流将去。等闲道个钵啰娘。截断古今闲露布。
　　了庵欲禅师上堂。一大藏教是个切脚。毕竟正文无人道着。你要识正文么。上大人。丘乙己。化三千。七十士。尔小生。八九子。佳作仁。可知礼也。众中忽有个衲僧出来道。恁么提唱实谓闻所未闻。山僧不免分付维那明窗下安排。忽若更道。恁么提唱料掉没交涉。山僧亦未免分付明窗下安排。何故。直钩钓鲸鳖。曲钩钓龟鳖。金鸡啼上玉阑干。别有佳声继前哲。喝一喝。
　　上堂。一大藏教束之高阁。长期短期无绳自缚。莫更纷纷纭纭。直须洒洒落落。杨岐一头驴。只有三只脚。潘阆倒骑归。跌杀黄番绰。五味拈来饡秤锤。别有香风满寥廓。喝。复举道吾和尚云。高不在绝顶。富不在福严。乐不在天堂。苦不在地狱。相识满天下。知心能几人。大慧和尚云。高在绝顶。富在福严。乐在天堂。苦在地狱。谁知席帽下。元是昔愁人。师云。二大老一人高高处观之不足。一人低低处平之有余。唱教门中足可观光。若约衲僧门下。犹欠悟在。本觉又作么生。但将饭向无心碗。自有人提折脚铛。
　　石屋珙禅师谢殿主净头上堂。一身清净则多身清净。一世界清净则多世界清净。东司头臭气。佛殿里蓬尘。从什么处得来。以手掩鼻云。又有一点也。
　　铁关枢禅师谢殿主上堂。如何是佛殿里底。悉哩苏卢苏卢悉哩。江国春风吹不起。鹧鸪啼在深花里。击拂子。
　　觉源昙禅师谢侍者上堂。文远当年侍赵州。东司说法未轻酬。回光一念分明处。午夜霜清月满楼。

　　谢东序知事提纲(知事　监院　都监寺　维那　典座)

　　五祖演禅师谢主事上堂。文殊张帆。普贤把柁。势至观音共相唱和。嬴得双泉闹中打坐。打坐即不无。且道下水船一曲作么生唱。啰逻哩啰逻哩。俗气不除。
　　虎丘隆禅师谢知事上堂。万里浮云卷碧天。年年此夜十分圆。令人转忆寒山子。说似吾心恰宛然。所以道。欲明恁么事。还他恁么人。若是恁么人。须明恁么事。便能以此心相照。以此心相知。扶持野老无尽家风。成就丛林万世基业。其把定也离念绝尘更无渗漏。其放行也光生瓦砾和气霭然。高低普应前后无差。且道此人成得个什么边事。还委悉么。将此身心奉尘剎。是则名为报佛恩。
　　谢知事头首上堂。锋芒未露如天普盖。古帆未挂似地普擎。所以道。天不言。四时行焉。地不言。万物生焉。万物生则迁谢不停。四时行则寒暑流转各居其位去。寒时大家寒。热时大家热。是法住法位世间相常住。无一法不为妙用。无一物不为真如。处处真。无回互。尘尘尔。绝承当。须是其中人。方能恁么去。便能横身担荷翊赞丛林。自利利他得大解脱。其或未然。好事不须频话会。留将和气暖丹田。
　　育王谌禅师谢知事上堂。尺头有寸鉴者犹稀。秤尾无星且莫错认。若欲定古今轻重。较佛祖短长。但请於中着一只眼。果能一尺还他十寸。八两元是半觔。自然内外和平家国无事。山僧今日已是两手分付。汝等诸人还肯信受奉行也无。尺量刀剪遍世间。志公不是闲和尚。
　　应庵华禅师谢知事上堂。一喝分宾主。照用一时行。要会个中意。日午打三更。祇如一喝未施已前。还有宾主也无。既分之后。那个是宾那个是主。者里缁素得出。宾则始终宾。主则始终主。祇如宾不是宾主不是主。且一喝落在什么处。横按镆铘全正令。太平寰宇斩痴顽。
　　天目礼禅师谢知事上堂。担荷山门非止一事。官府庄司山园田地。呷醋咬姜量茶数米。金不博金水不洗水。因甚如此。杨岐驴。玄沙虎。
　　真净文禅师谢监院上堂。身是光明幢。心是神通藏。大众各自照顾抖擞精神。而今现定。僧也如是。俗也如是。释迦也如是。弥勒也如是。还有人信得及么。若信得及不为分外。若信不及亦不亏欠。信与不信。光明幢神通藏。各自参堂去。下座。
　　圆悟勤禅师谢监寺上堂。滴水氷生。百了千当。铁作脊梁骨。金铸坚实心。荷负丛林。赞弼知识。典刑可法。直下扑实头底。且道是什么人。相逢相见呵呵笑。更有春风春又春。
　　谢监院上堂。举药山一日语云岩云。与我唤沙弥来。岩云和尚唤他作什么。山云我有个折脚铛子要伊提上挈下。岩云恁么则与和尚共出一只手也。师云。道头知尾举一明三。山僧有个小颂。一步阔一步。一着高一着。提折脚铛儿。施阿伽陁药。须弥土一撮。沧溟水半杓。快意唱巴歌。过屠门大嚼。
　　石屋珙禅师谢都寺冬斋并维那上堂。一徧一切。一切徧一。香积世界以香饭为佛事。南阎浮提以音声为佛事。东胜神州打槌。西瞿耶尼普请。怀州牛吃禾。益州马腹胀。粗餐易饱。细嚼难饥。只恐不是玉。是玉也大奇。
　　圆悟勤禅师谢维那直岁上堂。烹金琢玉须资作者钳锤。荷教扶宗必仗本分兄弟。交为肘臂。互作主。宾便可以显大机发大用。布慈云洒甘露。驾慈航观断岸。超生死越涅盘。令他天下衲僧顶门上放光。脚跟下历落。个个如龙如虎。人人玉转珠回。非唯扶竖丛林。亦乃流通正眼。岂不是奇特事。敢问大众。奇特一句作么生道。妙舞更须夸徧拍。三台须是大家催。
　　应庵华禅师谢维那上堂。举兴化问克宾维那。汝不久为唱道之师。宾云不入者保社。化云会了不入不会不入。宾云总不与么。化便打。乃云。克宾维那法战不胜。罚钱五贯。设饡饭一堂。至来日斋时。化自白椎云。克宾维那法战不胜。不得吃饭。即便赶出。雪窦云。克宾要承嗣兴化。罚钱出院且置。却须索取者一棒始得。棒既吃。了作么生索得。雪窦要断不平之事。今夜与克宾维那雪屈。以拄杖一时打散。师云。大小雪窦与克宾雪屈。要且无合杀。下座。
　　恕中愠禅师谢维那侍者上堂。金椎一击。电掣飙驰。纸袄潜书。珠回玉转。东头买贵西头卖贱。拈得鼻孔打失眼睛。拈拄杖。出头天外看。谁是我般人。
　　五祖演禅师谢典座上堂。白云嵌枯老汉。要吃无皮酸饀。典座取巧安排。一任众人[口*(一/巾)]啖。良久云。羊羹虽美。众口难调。
　　谢典座上堂。变生为熟虽然易。众口调和转见难。咸澹若知真个味。自然饥饱不相干。
　　谢典座上堂。小绳钱贯。大绳井索。日急要用。笊篱木杓。虽然破家具。应用有处着着错。南北东西。水洒不着。

　　谢列职杂务提纲(化主　庄主　监收　谢两序)

　　黄龙南禅师因化主归上堂。世间有五种不易。一化者不易。二施者不易。三变生为熟者不易。四端坐吃者不易。更有一种不易是甚么人。良久云。聻。便下座。
　　真净文禅师化士归上堂。诸州丐士经年去。次第归来复纳疏。打鼓普请共证明。今朝九月二十五。大众。证明则不无。须知钵盂饭。粒粒皆辛苦。钵里饭滋味大众总知。归宗道今朝九月二十五又且如何。良久乃呼侍者。参退请诸郡化主吃茶喝一喝。
　　长安化主归上堂。大众。一两丝。一匹绢。一一尽从蚕口现。口中吐出济人间。衲僧如何总不荐。若也荐。家家门里含元殿。喝一喝下座。
　　谢月化主上堂。灵山话月。曹溪指月。圣寿今朝谢月。且道与古人谁亲谁疎。莫有人辨得么。若也辨得。将此身心奉尘剎。是则名为报佛恩。若辨不得。无角铁牛眠少室。生儿石女老黄梅。笑杀栽松道者。参。
　　五祖演禅师谢街坊上堂。街坊昨日将一把沙到方丈前。一见老僧劈面便撒。赖遇老僧先见。衫袖一遮并不方事。今朝举似大众不敢隐藏。何故。赏伊胆大下得者个手脚。忽有人问白云。为什么只恁休去。不见道。老不以筋力为能。然虽如是。宾主历然。
　　月庵果禅师谢供头上堂。解猛虎颔下金铃。惊群动众。取苍龙穴里明珠。光天照地。山僧今日到此赞叹不及。汝等诸人合作么生。竖起拂子云。眨上眉毛速须荐取。掷拂子下座。
　　龙门远禅师贤席头纳疏上堂。一叶飘飘水上归。姑苏春色照岩扉。坐禅片石重来看。却笑山云拂藓衣。所以沉空滞寂之士名为贪着小乘。混世同尘之人谓之圆通之侣。不舍道法而现凡夫事。岂是植种於空。现前日用是大总持门。一一亲得其力。如斯之旨事可量哉。昔日黄梅散席道在老卢。坐折连床湖南最盛。古今榜样。作者同知。进止合仪。动静可法。况龙门新兴保社意在求人。众手陶金谁是得者。有么有么。令人思百丈解踏马驹行。参。
　　梦庵信禅师化士归上堂。冒暑经寒已逾半载。艰辛受尽且喜归来。而今粥饭现成。一众皆承渠力。方见禅人岁寒道义心口相应。若非自肯承当。安得如斯用意。用意则不无。且道承当个什么。良久云。若不得流水。还应过别山。参。
　　应庵华禅师化主请上堂。法身无相而诸相显然。法眼无瑕而群机洞照。所以一尘入正受。诸尘三昧起。德山入门便棒。临济入门便喝。至於历代祖师撩钩搭索露布葛藤。无不精彻渊奥通证十虚。尘尘尔。剎剎尔。念念尔。时有西蜀比丘希慧从那伽大定安详而起。不离是定入诸尘劳门。成就一切众生行愿海。此心既辨克就。今辰营备斋羞。供养释迦如来五百十六应真大阿罗汉。且道释迦老子还来也无。若道来。即今在什么处。若道不来。又供养个什么。诸人向者里觑得透。便与释迦老子同一心知。同一眼见。同一受用。其或未然。归宗更下个注脚。但愿东风齐着力。年年吹入我门来。
　　密庵杰禅师街坊纳疏上堂。去年第一会水陆街坊。今年罗汉第一会里纳疏。识得去年人。便是今年事。今年与去年。非新亦非故。擂鼓共证明。眉毛俱卓竖。北郁打三更。西瞿日未暮。其施汝者不名福田。供养汝者堕三恶道。还会么。行到水穷处。坐看云起时。复举僧问赵州如何是不错底路。州云明心见性是不错底路。师云。赵州眼观东南意在西北。大似狐狸恋窟有甚快活处。忽有问径山如何是不错底路。只向他道。家家门里透长安。
　　呆庵庄禅师化主回上堂。禅子临川化导归。入门一笑展双眉。破微尘出大经卷。打鼓槌钟报众知。正与么时。且道功归何所。昨夜春回空劫外。觉华香绽不萌枝。
　　箬庵问禅师谢化主上堂。本是无缘薄福僧。自惭绵力住崚嶒。断岩壁立云千尺。不羡人间裨贩名。大众。且道有缘好无缘好。自有一双穷相手。不轻祗揖等闲人。
　　五祖演禅师谢庄主上堂。一不做。二不休。不风流处也风流。若要公私济辨。好看露地白牛。
　　真净文禅师谢庄主监收上堂。参玄上士。味道高人。於动静日用间百事现成。受用具足。一一要知来处。所以古人云。譬如大地。何物不从地之所生。诸佛唯指一心。何法不从心之所立。洞山分野地之所生或麦或麻或豆或稻。然非其人则不能成辨安立。既有安立。得不劳乎神用。然神用虽劳。粒粒不落别处。且道落在什么处。遂拈拄杖掷下召大众云。见么。阿谁无分。知来处么。若知。可谓不风流处也风流。
　　五祖演禅师谢监收上堂。人之性命事。第一须是○。欲得成此○。先须防於○。若是真○人。○○。
　　天目礼禅师谢麦监收上堂。山前麦熟。翁媪欢呼。收拾归来。其中有面。馒头[饥-几+追]子。前年别今日。思量笑杀人。
　　恕中愠禅师谢来苏庄监收上堂。山僧昨遣数员宿将征诸未服。既徯我来苏一鼓而下。直得风以时雨以时。嘉谷登庶民乐。今当还师振旅奏凯。论功坐亨太平之时。玄弼真君忍俊不禁。不觉手之舞之足之蹈之。於一毫端上扬声而歌曰。台州仙。高一伯。红莲青。江口白。鰕壳来归兮连子格。且道是什么曲调。乃云。饭饱弄箸。
　　应庵华禅师谢知事头首上堂。大丈夫汉脊梁硬如铁。在乎进退之间。初无喜难之色。其退也。古寺闲房焚香清坐。究竟乃新报佛恩德。其进也。公於心明赏罚使纪纲不坠表帅得人。各应其宜。然后据虎头收虎尾。第一句下明宗旨。蒋山虽然痛下毒手。全身担荷要在当人。正恁么时。且道不失其序一句作么生道。玲珑八面活鱍鱍。千古万古振家声。
　　密庵杰禅师谢知事头首上堂。一新一旧。跳出窠臼。一出一入。胡饼里呷汁。一擒一纵。开眼作梦。一照一用。鳝鱼走入麻油瓮。所以道。若论此事直须挥剑。若不挥剑。渔父栖巢。古人与么。大似将钱买李子。只从赤边咬。且道结角在什么处。蓦拈拄杖卓一卓下座。
　　谢知事头首上堂。叙谢之余复有何事。其进也风行草偃水到渠成。其退也玉蕴荆山其价愈重。且道不落进退一句作么生道。油煎石磉盘。风吹毛球走。虚空背上白毛生。拈得鼻孔失却口。喝一喝下座。
　　元叟端禅师谢两序上堂。灵机廓彻。智鉴虚圆。固无动寂之殊。岂有久新之异。拈起也十日丽天。放下也百川赴海。后先齐致。左右逢原。正恁么时如何。三界炎敲烁金石。蒲团永日自寥寥。
　　长翁净禅师谢新旧两班上堂。开无间地狱。现阎罗大王。聚夜叉一部。列牛头两行。与其进者剑树上猛火进用。与其退者刀山里寒氷退藏。且道理会甚事。叵耐饭饱弄箸。判断屎急尿床。其或未然。花柳春风入戏场。
　　呆庵庄禅师叙谢两序上堂。打开宝藏。运出家珍。普济群生。悉令充足。金刚圈栗棘蓬总是闲家泼具。只如遇贱则贵逢低则高。不伤物义一句合作么生。饡饭从教香馥郁。纸衣莫使墨淋漓。
　　佛朗性禅师谢两序上堂。漏灯盏提上挈下。鉴地辉天。白日梦升兜率宫。炽然说法。徧十方世界是摩尼宝藏。尽情收拾将来。一槌号令从头穿却。人天遵依永为标榜。普报四恩。齐资三有。一灯既然灯灯无尽。众生界尽真灯不泯。过现未来作诸佛事。大众委悉么。卓拄杖喝一喝云。龙得水时添意气。虎逢山色长威狞。
　　箬庵问禅师谢两序上堂。着草鞋住院。负栲栳为人。动若行云。止犹谷神。初无心於彼此。岂有意於去来。所以纲宗在握。赏罚惟公。正令当行。进退有序。其进也高山可仰。其退也湛水长闲。若有一丝毫情存系恋。便属泥犁渣滓。金刚圈栗棘蓬吞得跳得。须是其人。且开先启后果满功圆一句作么生道。横担楖栗千峰上。已有人提折脚铛。
　　谢两序上堂。进一步风飕飕雨飒飒。脚下泥深三尺。退一步孤逈逈峭巍巍。法堂前草深一丈。荆棘林中下脚易。月明帘外转身难。知进知退知安知危。有始有终有结有解。权衡济上宗风。鉴别今时露布。通身肩荷杰立化门。肝胆横披胸襟独迈。是则明如杲日。要须各建玄猷。树大厦非一木之支。济巨川岂一人之力。今日丝纶收处风月犹新。敬谢诸仁共相展布。
　　牧云门禅师冬至谢两序上堂。欲识佛性义。当观时节因缘。寒来暑往秋收冬藏。云腾致雨露结为霜。六阴极处一阳乃生。一阳既生谓之长至。山中自春初到冬尾。樵山耕田栽园种地。执运劳力有烦众兄弟道用。今日肆筵设席。炊杜田饭。瀹本山茶。普同供养。贵图聚头崖壑。戮力丛林。腊月火烧山。明取衲衣下事。种田博饭吃。免得浩浩说禅。若能恁么。真是金生丽水玉出昆岗。山僧口喃喃地道个谓语助者焉哉乎也。总不虚设。虽然如是。且道团圞头一句作么生道。路遥知马力。岁久见人心。

　　沙弥得度垂示(执刀　付衣系大众章)

　　恕中愠禅师与沙弥落发。世尊在雪山以金刀自剪。丕显如来顶相。汝既不能。吾为汝剃落。前圣后圣其揆一也。
　　铁关枢禅师光渊源三人落发。拈来三寸铁。除去末后结。脑后放圆光。渊源同皎洁。
　　落发。一斩一切斩。有甚无明草。剃发云。珊瑚树头日杲杲。
　　落发。父母非我亲。诸佛非我道。一法不留存。方堪为种草。
　　二人剪发。十八非迟。十七非早。坐断两头。万机俱扫。剪发云。头陀石被莓苔裹。
　　弘觉忞禅师沙弥剃落。恒沙劫种出家因。优钵今开火内茎。发断青丝除爱结。虚空背上白毛生。驱象驾。请长缨。一举九天云外步。等闲蹋倒法王城。
　　沙弥剃落。金刀剪断无明发。露出娘生旧顶门。莫谓毁形虚事褫。人天何处不称尊。
　　沙弥剃落。何似生。辽天鹘。万里云。只一突。是渠因甚得与么活卓卓地。直下一刀俱斩断。更无毫发可容留。
　　沙弥剃落。僧宝谁云沧海珠。尽虚空界济无余。德缾甘露应常满。名称方宜胜丈夫。
　　尼本然剃落。狻猊才出崛。威猛荡寰区。独跨大方步。岂为格量拘。然而舍金轮之宝位。子夜踰城。脱珍御之龙衣。青山断发。何以佛佛道同乎。还会么。要作人天真榜样。信然脱俗是良谟。
　　恕中愠禅师付衣。提起云。此衣竖穷三际。横亘十方。从上老宿莫不披之提持正印。宜善护持。令法久住。
　　弘觉忞禅师付衣。大士胎衣变九条。多生法御应常调。今朝三事全披得。好作人天正法桥。
　　付衣。千生未易闻名字。一旦通身服九条。青嶂外。何逍遥。三尺龙泉光照胆。万人丛里夺高标。
　　付衣。柔和忍辱不虚褫。消瘦青莲众患离。名字六师曾未晓。佛同禀受祖同持。勤加护。摄威仪。虚空迭作红莲座。火聚开为白藕池。
　　付衣。袈裟着体岂寻常。誓铠全披好自将。宝杖一挥三界静。鬓珠亲解法中王。
　　付衣。入斯室。着斯衣。量才补职。如是因。如是果。法尔当然。祇如信受奉行时合作么生。横身三界外。独脱万机前。
　　付衣。锦衣公子休夸富。天上六铢未足多。一缕龙免金翅难。好教慈覆徧娑婆。
　　付衣。归卷金襕去。深藏定水涯。为标千圣格。所以待龙华。况复割烦恼而得消瘦之名。离染着而被青莲之号。服之者忍辱增进。持之者功德无边。可不顶戴遵奉也邪。提起衣云。还见么。茎缕蘸乾生死海。何人出得者袈裟。

　　列祖提纲录卷第三十三
　　列祖提纲录卷第三十四

　　　　武林十八涧理安禅寺住持娄东行悦集

　　度僧提纲(大众)

　　圆悟勤禅师受季善友为僧上堂。三界无安。四生拘促。欲脱爱网超步大方。正应披忍辱铠操智慧刀。运上品心发殊胜志。与蕴魔．烦恼魔．死魔共战。灭三毒破魔网始是大丈夫汉。岂不见教中道。三界无安犹如火宅。众苦充满甚可怖畏。又道。是舍惟有一门而复狭小。虽然狭小。过去诸佛现在诸佛未来诸佛尽从个里出去。且道毕竟如何。良久云。何似生。辽天鹘。万里云。只一突。
　　众道友为李道山披剃上堂。顶门阐金刚正眼。始辨大机。杀人不眨眼底汉立地成佛。方明大用。直得如此。犹只是吾门建法幢立宗旨趣向在。且向上还有事也无。若知有向上事去。设使尽乾坤大地草木丛林一一现千百亿释迦身。不消一捏。至於倾悬河辩用崄崖机。尽四圣六凡一时轩豁。提得将来不消一拶。且道据个什么便恁么。所谓大人具大见。大智得大用。向无明窟子里便放无量宝光。向众生境界中便作不思议事。如丹霞相似。才方举起便知落处。更不涉唇吻。更不落言诠。始似过他一个聱头。便乃十分领略。只如未刬草时在什么处。既要刬草与说戒。两手掩耳又落在什么处。过量人有过量事。只如当机一句作么生道。数声清磬是非外。一个闲人天地间。复颂云。丹霞刬草烧木佛。宫使舍缘吹布毛。惊群敌胜真狮子。一钓须连十二鳌。
　　佛眼远禅师行者落发上堂。露柱多年出家。灯笼久已落发。佛殿坚持禁戒。三门近得休歇。大事本来平等。无着清凉满月。度尽草木丛林。一似阳和齐发。下座。
　　大慧杲禅师为太学上舍生杨麟剃染上堂。已着槽厂。将错就错。骑却圣僧。不妨快乐。龙象蹴踏。非驴驼作。堪笑诸方。妄生穿凿。休穿凿。祥麟只有一只角。
　　楚石琦禅师度僧上堂。未出家时。父母兄弟障你光明不得。既出家了。师僧道伴障你光明不得。观山玩水处。拈香拨火处。着衣吃饭处。屙屎送尿处。总是你光明发现处。且如父母未生已前者一段光明在什么处。宝月当空圆圣智。何山松桧不青青。
　　箬庵问禅师岸道者芟染升座云。教中道。清净行者不上天堂。破戒比丘不入地狱。拈拄杖云。曼殊大士来也。复靠云。断岸孤舟。
　　壁道者芟染升座。师云。山花似锦水如蓝。见色闻声莫被谩。世出世间殊胜相。分明觌面一毫端。卓拄杖。

　　付戒提纲

　　嵩岳元珪禅师一日有异人者峨冠袴褶而至。从者极多。轻步舒徐。称谒大师。师睹其形貌奇伟非常。乃谕之曰。善来。仁者胡为而至。彼曰师宁识我耶。师曰吾观佛与众生等。吾一目之岂分别耶。彼曰。我此岳神也。能生死於人。师安得一目我哉。师曰。吾本不生。汝焉能死。吾视身与空等。视吾与汝等。汝能坏空与汝乎。苟能坏空及汝。吾则不生不灭也。汝尚不能如是。又焉能生死吾耶。神稽首曰。我亦聪明正直於余神。讵知师有广大之智辩乎。愿授以正戒。令我度世。师曰。汝既乞戒。即既戒也。所以者何。戒外无戒。又何戒哉。神曰。此理也。我闻茫昧。止求师戒。我身为门弟子。师即为张座秉炉正几曰。付汝五戒。若能奉持即应曰能。不能即曰否。神曰谨受教。师曰汝能不淫乎。曰亦娶也。师曰。非谓此也。谓无罗欲也。曰能。师曰汝能不盗乎。曰。何乏我也。焉有盗取哉。师曰。非谓此也。谓飨而福淫。不供而祸善也。曰能。师曰汝能不杀乎。曰实司其柄焉曰不杀。师曰非谓此也。谓有滥误疑混也。曰能。师曰汝能不妄乎。曰我正直焉能有妄乎。师曰。非谓此也。谓先后不合天心也。曰能。师曰汝不遭酒败乎。曰能。师曰。如上是为佛戒也。又言以有心奉持而无心拘执。以有心为物而无心想。身能如是则先天地生不为精。后天地死不为老。终日变化而不为动。毕尽寂默而不为休。信此则虽娶非妻也。虽飨非取也。虽柄非权也。虽作非故也。虽醉非惛也。若能无心於万物。则罗欲不为淫。福淫祸善不为盗。滥误疑混不为杀。先后违天不为妄。惛荒颠倒不为醉。是谓无心也。无心则无戒。无戒则无心无佛无众生。无汝及无我。孰为戒哉。神曰我神通亚佛。师曰。汝神通十句。五能五不能。佛则十句。七能三不能。神悚然避席。跪启曰可得闻乎。师曰汝能戾上帝东天行而西七曜乎。曰不能。师曰汝能夺地祇融五岳而结四海乎。曰不能。师曰。是谓五不能也。佛能空一切相成万法智。而不能即灭定业。佛能知群有性穷亿劫事。而不能化导无缘。佛能度无量有情。而不能尽众生界。是谓三不能也。定业亦不牢久。无缘亦是一期。众生界本无增减。亘无一人能主其法。有法无主是谓无法。无法无主是谓无心。如我解佛亦无神通也。但能以无心通达一切法尔。神曰。我诚浅昧。未闻空义。师所授戒。我当奉行。今愿报慈德。效我所能。师曰。吾观身无物。观法无常。块然更有何欲。神曰。师必命我为世间事。展我小神功。使已发心初发心未发心不信心必信心五等人目我神踪。知有佛有神。有能有不能。有自然有非自然者。师曰无为是无为是。神曰。佛亦使神护法。师宁隳叛佛耶。愿随意垂诲。师不得已而言曰。东岩寺之障莽然无树。北岫有之而背。非屏拥。汝能移北树於东岭乎。神曰已闻命矣。然昏夜间必有喧动。愿师无骇。即作礼辞去。师门送而且观之。见仪卫逶迤如王者之状。岚霭烟霞纷纶间错。幢旛环佩凌空隐没焉。其夕果有[日/出/大/米]风吼雷奔云掣电。栋宇摇荡宿鸟声喧。师谓众曰。无怖无怖。神与我契矣。诘旦和霁。则北岩松栝尽移东岭。森然行植。师谓其徒曰。吾没后无令外知。若为口实人将妖我。
　　晦堂心禅师开戒上堂。我有大妄语。对众频频举。佛法陷平人。不许去与取。遂竖起拂子云。者个是佛耶。是法耶。你诸人作么生去。者个非佛耶。非法耶。你诸人作么生取。若去不得又取不得。你现前若僧若俗若男若女若长若幼岂不全身总在里许。还有跳得出者么。若也跳得出。过在山僧。诸人无分。若也跳不出。过在诸人。山僧无分。且道总不恁么底人又作么生。少间於戒坛之上更与诸人道破。下座。
　　瑞白雪禅师秉命授戒。升座鸣尺云。会么。此是千华座上卢舍那佛放大宝光。光告千华上佛。传此心地戒品。直至如今流在金粟峰头上密下云和尚处。承和尚慈旨。命雪上座为汝诸人聊通一线。复鸣尺云。会么。若也会得。金风一夜雨。个个髑髅新。其或未会。且将三皈十戒为汝等敷宣。
　　弘觉忞禅师为新戒付衣上堂。昨晚南岳与匡庐两山争论佛法。一山道南岳让和尚乃曹溪嫡子。一山道青原思大师实宝林正宗。一山道庐陵米价传千古。一山道砖镜磨穿古佛心。互相竞争不已。罗浮山闻得。出来约住云。莫争莫争。饶你青原思大师南岳让和尚少不得从我岭南者里去。山僧蓦头与罗浮山一棒。天台合掌道。善哉。和尚打者一棒。不妨透顶透底畅快杀人。山僧遂与震威一喝。咄缩头去。於是四山各各懡[怡-台+罗]而退。拈起袈裟角云。还见么。自从卢老收归后。须信人人总有之。
　　箬庵问禅师上堂。本来面目全呈露。一点无欺是戒源。今日分明重举似。当阳直指不相瞒。男是男女是女僧是僧俗是俗。各各不相知。各各不相借。三世诸佛侵你一些子不得。历代祖师夺你一些子不得。天下善知识添你一些子不得。直下凛如氷雪。通身皎若严霜。人人独自称尊。个个点胸点肋。骑声盖色迈俗超方。便应如是信如是解如是行如是证。於如是中建立。於如是中利济。为人天佛祖之师。作天下古今标榜。须是恁么人方成恁么事。到者里。风行草偃水到渠成。历历孤明洞然莹彻。谁是能授者。谁是得授者。良久云。一华五叶芬芳遍。大地弘开火宅莲。
　　牧云门禅师新戒请上堂。一法若有。毗卢堕在凡夫。万法若无。普贤失其境界。出有无。有条通天大路。须菩提解之为空。优波离持之为戒。阿阇世王获之证无根信。勇施菩萨悟之入无生忍。涅盘会上广额屠儿放下屠刀道是千佛一数。善来菩萨子依样画葫芦即不无。画成后如何行履。牵犂拽耙气冲天。露爪张牙得人怕。阿呵呵。是甚么语话。便下座。
　　上堂。腊月初一逢二九。红日东升光忽透。空崖半夜起大风。主山案山草木俱作狮子吼。当恁么时。谁是久参。谁是新戒。马大师即心即佛。八字打开。非心非佛。全机独露。敢问诸人。洗面时为甚么摸着鼻孔。过堂时把定匙筯。还会么。早知灯是火。饭熟几多时。

　　道具提纲(钵盂　拄杖　拂子)

　　千岩长禅师因蒋居士施钵盂上堂。问话且止。况此事不在语言文字上。何谓也。尽十方世界是个钵盂。三世诸佛在里许转大法轮。历代祖师天下老和尚乃至一切有情无情总在里许头出头没。汝等禅和家还跳得出么。若跳得出。须弥南畔把手同行。若跳不出。长连床上吃粥吃饭。兹承常州直心居士同令弟月堂居士委宏都寺送钵盂五百副。斋米五十石及嚫资种种供养。登山表散大众。请升於此座举唱。若举麻三觔乾屎橛锯解秤槌之类。虽是本分家风。於诸人分上了无交涉。未免举一两则古话。也要诸人咬嚼。僧问杨岐。天得一清。地得一宁。衲僧得一堪作甚么。岐云钵盂口向天。有问无明。只向道披毛戴角。又僧问洞山。时时勤拂拭勿使惹尘埃。为甚不得衣钵。山云。直饶道本来无一物。也不合得他衣钵。雪窦云。他既不受是眼。将来底必应是瞎。还见祖师衣钵么。若於此入门。便乃两手分付。非惟大庾岭头一人提不起。设使合国人来且缓缓将去。师云。洞山太尊贵生。雪窦太悭吝生。无明者里则不然。将来底是眼。不受底是瞎。禅和家个个腕头有力。不怕提不起。不怕将不去。何处更觅祖师。即今两手分付。大众。无明与么批判。且道与古人相去多少。还有证明者么。若证明得。居士功不浪施。若证明不得。无明不惜眉毛复成一颂。以拂子打圆相云。大众见么。大地浑囵黑漆钵。吞吐虚空口门阔。白饭山堆迭迭来。死人吃了都教活。毕竟此功归阿谁。常州在家蒋菩萨。老僧也只得一分。大家有眼何曾瞎。分付囊藏又展开。千古万古阿剌剌。
　　雪窦显禅师因僧送拄杖上堂。师拈拄杖云。清峻孤根别有灵。势含山水自分明。提来胜得丰城剑。报尽人间两不平。复云。大凡以平报不平是义烈常准。以不平报不平为格外清规。亦犹以智遣惑颇逢下士。以智遣智罕遇作家。要会两不平么。诸人也没量罪过。雪窦也没量罪过。雪窦过自能检责。你者漆桶不打更待几时。以拄杖一时趂下。
　　恕中愠禅师谢明庆莹中和尚惠竹拂上堂。拈起示众云。凌云劲节。傲雪孤标。结根於旷劫之先。孕质於三乘之外。一刀两段。不假思惟。信手拈来。神号鬼泣。非麈尾之能齐。岂龟毛之可比。击处而雷轰蛰户。竖时而剑倚长空。马师束手归降。百丈望风敛衽。有如是之妙用。有如是之神通。汝诸人还知来处么。若也未知。问取明庆和尚。击禅床下座。

　　大挂搭归堂提纲(名胜)

　　首山念禅师大挂搭归堂上堂。三春景谢。朱夏将临。是禅子罢游之际。幽窗挂锡之辰。林下相逢合谈何事。良久云。拟指千差路。回光百万程。
　　琅琊觉禅师大挂搭归堂上堂。与么来者。上间安排。不与么来者。下间挂搭。向上人来。独自凄凄暗度江。更有一人向什么处着。良久云。钓竿斫尽重栽竹。不计工程得便休。珍重。
　　雪岩钦禅师上堂。众无多寡。道绝方隅。小中现大。尘包太虚。丁此末法荒凉之运。南明只得扶起。森罗万象炽然常说。抑下从上佛祖尽作参徒。参则固是。且道以谁为师。且请归堂挂搭。
　　上堂。修造工夫已办。龙神土地亦安。因甚水云来往尚如月晓星残。山僧已是不禁冷淡。未免总万象於一堂。同时挂搭。与诸人朝暮同参。卓拄杖云。更添一单。
　　剑门分禅师新恩长老挂搭上堂。长老为僧四十年。者回退院来参禅。藤条劈面鞭将去。醉蝶难寻火里莲。下座。

　　普请提纲

　　应庵华禅师普请栽松上堂。举临济在黄檗栽松公案。沩山问仰山。黄檗当时祇嘱临济一人。别更有在。仰云。有。祇是年代深远。不欲举似和尚。沩云。虽然如是。吾也要知。但举看。仰云。有一人指南。吴越令行。遇大风即止。师云。黄檗道虽然如是。子日吃吾三十棒了也。养子之缘固当如是。临济正令虽行。可惜向镢头边甘自活埋。仰山见解未出常流。岂止遇大风即止。当时何不道。直待虚空界尽。此话方始大行。岂不是头正尾正。蒋山今日捋下面皮。要与诸人相见去也。蓦拈拄杖卓一卓云。惊群须是英灵。汉胜敌还他狮子儿。
　　普庵肃禅师普请上堂。当时驴觑井。如今井觑驴。酒醒溪边思往昔。至今方觉彼区区。空花解弄迷儿路。蝶引痴蜂入网蛛。谁是那头能警叱。回光返照越贤愚。云盖瓦铺须子细。笔端有口显文殊。咦。珍重。
　　高峰妙禅师普请上堂。禅不在参。道不须悟。动转施为。山岳鼓舞。孟八郎汉便恁么去。争似西峰搬石运土。
　　愚庵及禅师普请栽松上堂。举临济在黄檗栽松公案毕乃云。诸人要做临济儿孙则且置。只如黄檗道。虽然如是。子已吃吾三十棒了也。且道临济当时过在什么处。应庵云。养子之缘固当如是。扶强不扶弱。济以镢头打地三下。复作嘘嘘声。为是啐啄同时。为复别有道理。普慈向者里拟着个眼。也要诸人瞥地。卓拄杖云。雪后始知松栢操。事难方见丈夫心。
　　箬庵问禅师普请示众。担砖肩负重。摘茶手揽香。重底若辛苦。馨香不久长。难行难忍处。满路要生光。共此云堂里。休疑手脚忙。有人识得偈意。与他鈯斧住山。
　　玉林琇禅师普请上堂。盘山道向上一路千圣不传。慈明道向上一路千圣不然。大慧道向上一路热碗鸣声。诸大老恁么提持。脚未点地在。报恩则不然。向上一路千圣同途。今日山中乏粮。禅侣托钵明道。蔡封翁同阖门诸上善人送资到山。普请大众好生出坡。下座。
　　朝宗忍禅师上堂。今朝十月初一日。田家收割将毕未毕。衲僧门下事如何。灵佑初住荒村破院。普请大家竭力。挥拂子下座。
　　弘觉忞禅师普请栽松上堂。若论此事。如种树相似。拣择欲精。下手须确。根宜其条直。坎贵其宽容。然后时之以雨旸。资之以风露。则自然由拱把以至合抱。由合抱以至荫覆人天。虽然者边底从你种。祇如那边底又作么生栽。蓦召大众。众举首。师云根生也。复说偈曰。怪来禅社日凋伤。四望乔林卒就荒。干折薪樵知法弱。根摧匠石占魔强。幽栖鸟出无高托。天外鹤归失故翔。欲起山门千载色。请栽大树作阴凉。

　　亡僧迁化请佛事(锁龛　起龛　奠茶汤)

　　天如则禅师为宗上座锁龛。灯笼沿壁上天台。且道明甚么宗旨。宗上座死却活句。活却死句。佛祖牢关锁你不住。
　　恕中愠禅师为运监寺锁龛。灵机密运。智鉴发辉。直得三脚驴[跳-兆+孛]跳踏破虚空。只者锁子有甚用处。
　　南石琇禅师为净上座锁龛。一念心清净。则生死永绝。随波逐浪句。截断众流句。函盖乾坤句。总不劳拈出。
　　弘觉忞禅师为圜通老宿封龛。逝多国上赖相成。又向何方展化轮。只在阿閦兼妙喜。人天无路问玄津。恭惟圜通老禅宿法海圣贤随宜应迹。普门大士方便垂纶。住世七十九年。将及迦文之寿算。念周千百亿。所欲分布袋之多身。钓丝一夜收竿。抛尽云山海月。归鸟几多迷谷。难寻苔径华茵。俊哉狮子之行。逈而绝侣。卓尔象王之步。谁则为邻。掩龛云。物外乾坤忘主管。壶中日月自朝昏。
　　为印明都寺封龛。法界不容身。至真无相貌。谁挖太虚空。突开者一窍。盖因妄有生。因生有灭。生灭灭已。寂灭现前。唯我印公都寺以广大心。运无私智。力还普天宝所。冀转无上法轮。坐此界。分我人。未免自生拘执。然巨泽有乍兴之波浪。长空无积久之风云。瞥然一念回光。自应千差坐断。况复换步趋无为之岸。移身归寂寞之乡。可谓争之不足让之有余者矣。正当恁么时又且如何。尘嚣无复来芳径。剩有白云隔坞封。
　　天如则禅师为文监寺起龛。不立文字。不涉程途。正与么时。如何是文监寺出门句子。一不得有。二不得无。倒跨杨岐三脚驴。
　　恕中愠和尚为聪西堂起龛。某是黜聪明泯知见不惧生死底汉。扬下住山鈯斧。正好东行西行。
　　印藏主起龛。毗卢正印文彩灿。如不善用者。动成窒碍。平地上死人无数。透过荆棘林是好手。
　　升都寺起龛。拗折圣箭子。好个升平世界。生老病死甚处得来。放便倒。扶便起。星流电激三千里。
　　常都寺起龛。爱惜常住如护眼睛底。一念尽情放下了也。涅盘台上不用迟留。胜热门头更须进步。
　　汉监寺起龛。今朝一队死汉送个活汉。透过金刚圈。吞却栗棘蓬。十方世界杳无消息。虽然。也是丧车后掉药囊。
　　无用宽禅师为大善寺长老起龛。旷大劫来只是一宗。若圣若凡谁敢当锋。住山斧子轻抛下。出门步步起清风。
　　正觉宗院主起龛。拈杖云。正觉一宗。烁破虚空。无用与渠亲举起。出门且喜日轮红。
　　天隐修禅师为成侍者起龛。拈拄杖击龛云。吾徒通成可谓信心脱俗。九载事师殷勤。只者着子尚未惺惺。涅盘台上请汝先行。且道正恁么时。是生耶是死耶。生既未生。生即无生。死既离死。死亦无死。无死无生。灵然独存。咦。门外春风潇洒去。一回消息一回新。
　　聪侍者起龛。行聪行聪。十九如风。偶然失脚。满盘尽空。一空空到无空处。返本还元总是同。你若会得。生来便去也不为夭。你若会不得。纵然百岁不为老。即今会得。便恁么去。以拄杖指龛云。出去。
　　弘觉忞禅师为莹维那起龛。一蹋黄河水断流。山川行到路穷头。骖骏骥服。骅骝挥鞭。直出青霄外。俯视尘沙界。一沤人间天上。何处得淹留。
　　霞屋应都寺起龛。祇解恁么去。不解恁么来者。五步虽存。七步不活。既解恁么来。又解恁么去。还他朝游西天暮归唐土汉始得。何故。脚跟无线如蓬转。信有渠侬得自由。
　　为鄂州惟凡禅人起龛。平地上死人无数。过得荆棘林方是好手。大众。祇如荆棘林已过底又作么生。古佛放光留不住。铁牛无脚也须行。
　　为印明都寺起龛。衲僧得力句。不在南岳定在天台。印都寺你是海州人。亲从天台来。就中得力句。还曾拾着也未。若也未曾。山僧有个妙法与你。东西蓦过三千。南北倒回十万。乃喝一喝云。到头霜夜月。任运落前溪。
　　为恒彻禅人起龛。未得彻头。须索讨个入路。不得入路。过在全活尚未死。既得彻头。须索讨个出路。不得出路。到底死了未曾活。所以道。门里出身易。身里出门难。若是脚下无私汉。红线断十景。神驹过海南。五色祥麟步天岸。
　　为止休净上座起龛。多年赋就还乡曲。欲唱人前恐脱空。带血连宵啼蜀魄。归思不禁上眉峰。春去也。绿满丛。夹路桃华风雨后。马蹄何处避残红。
　　为宝庆南源融禅师起龛。春光无脚走阎浮。鸟语华香遍界周。芳草那堪迷古岸。黄金索断铁牛头。忘管带。绝拘留。信步天南仍地北。更嫌何处不风流。
　　为灵章蕴禅师起龛。水上东山行不住。火中木马骤清风。为缘鼻断黄金索。八角磨盘任走空。
　　天如则禅师为聪上座汤。去聪黜明。苦口良药。衲僧有病在膏肓。锁断咽喉吞不落。聪上座。汝今药病两忘。一任吞却吐却。
　　恕中愠禅师为满书记起骨茶。满肚文章。通身担板。及乎挨拶将来。直是皮穿骨露。南匾头自非慈明痛下毒手。未免向泐潭死水里浸杀。人在画楼沽酒处。相要来吃赵州茶。

　　拄持为亡僧秉炬(清规云。锁龛起龛等佛事。维那禀首座商量。可以依资轮请头首为之。惟秉炬必请住持举佛事。今时诸方亦命头首。恐非古道)

　　无相真禅师为静维那火。大众。还知静维那么。严陵滩上父母生缘。白苇峰头易服而至。蹉过如来顶宝。满肚风雷。欲绍长者家财。翅摩霄汉。两头俱脱。一事无成。抱病来归。悬知不救。老芦山今日为伊出手。令伊直下知归。火焰藏身。弹指透过荆棘林。瞥尔回头。倒骑钟楼入佛殿。试问大众。正与么时还有照用双行者么。涅盘一路非生灭。火里氷花着眼看。
　　圆悟勤禅师为亡僧火。五蕴山头涅盘路。四方八面没遮栏。通身尽是金刚眼。一粒灵丹火里燃。
　　大慧杲禅师为彦维那火。者个上座。了五蕴性空。悟诸法无我。才觉四大乖违。知是收因结果。预于三两日前洗浴剃头。亲写遗言。问我乞一把火。不顾顶后万里神光。岂恋目前玄关金锁。无明业识痴团。一一从头点过。如此了事衲僧。世间能有几个。彦维那既恁么。更有一事须说破。若到天台雁荡游。传语嵩山破灶堕。
　　为法灯监寺火。以火炬指龛云。者个是已灭底法灯。复举起火炬云。者个是无漏底智火。无漏智火然法灯。然也灭也无不可。灯监寺还知么。灰飞烟灭后。优昙花一朵。
　　为充禅人火。人人皆有四大。充禅独有五大。地水火风之余。更有一枚笠大。此笠内空外空内外空。包含欲界色界无色界。说甚须弥铁围江河大海。万象森罗总在里许无迫无隘。而今四大已乖张。唯有笠大镇长在。者笠大。甚奇怪。一唱两唱三唱。贵亦不卖贱亦不卖。毕竟如何。打与充禅同入火光三昧。
　　为超禅人下火。山下麦黄蚕已断。一队死人送活汉。活人身似铁金刚。即今再入红炉煅。
　　应庵华禅师为南书记火。东湖莞岭及归宗。烨烨腾辉炉鞴中。铁眼铜睛烹不破。衲僧巴鼻好流通。
　　天目礼禅师为南禅值雨门首秉炬。指南一路。南北西东。孟八郎汉便与么去。去则不无。只如前面是夜叉罗剎。后面是恶浪悬崖。中间是陷人火坑。到者里又作么生。出门一阵雨滂澎。
　　元叟端禅师为定维那火。一槌之下正眼豁开。亘尘沙劫是个大寂定门。顾视左右云。夜来何处火。烧出古人坟。
　　为此上座火。此虚妄身若无六尘。则不能有火里蝍蟟吞却山河大地了也。今者妄身。当在何处。
　　为道上座火。道不在内亦不在外。大海不宿死尸。烈焰不存蚊蚋。掷下火。
　　为定上座火。那伽大定。动寂常真。生死去来。如同游戏。剑刃上翻身。火焰中走马。
　　为玄首座火。摧残峭峻。销铄玄微。兜率宫中了无梦想。劳生路上永绝驱驰。火里乌龟头戴角。翻身触倒五须弥。
　　为泳掌财火。秤盘上分斤定两是汝。算筒边横千竖百是汝。且道生死海中[涌-用+(圉-土)]泳游戏。是汝不是汝。掷下火云。烈焰堆中分明荐取。
　　高峰妙禅师为若琼上座火。举炬云。向者里荐得。拈一茎草即是琼楼玉殿。不然。琼楼玉殿即是一茎草。掷下火云。剔起眉毛火里看。
　　明山都管火。以火打圆相云。者里见得。便见山即山水即水。大洋海底火星飞。天目峰头波浪起。不然。掷下火云。家家门前火把子。
　　法昙上座火。汝名瞿昙。佛名法昙。分明举似。疑则别参。掷火云。大洋海里火烧龛。
　　中峰本禅师为茂直岁火。诸方直岁度火把与住持。今日住持度火把与直岁。且道是明甚么边事。明日优昙花茂发。净饭王宫生悉达。只从者里便承当。千古万古阿剌剌。
　　宗监院火。归宗一味禅。杨岐三脚驴。两重公案。一句破除。且道是那一句。掷火把云。腊雪堆中火一炉。
　　圆浴主火。以火把打圆相云。圆浴主见么。唤作圆相则背。不唤作圆相则触。透过两重关。还他亲眷属。莲峰突出碓觜花。杓柄兜翻狮子足。香水沉沉彻底乾。普请大众齐刮目。且道看甚么。掷火把云。脱壳神龟飞上天。无位真人火中浴。
　　祥柴头火。举起火把云。祥柴头见么。万朵祥云匝地飘。丛林枝叶半肩挑。今朝匾担两头折。千日斫。一日烧。
　　无用宽禅师为宗院主火。四大本空。都无挂碍。火里翻身。一彩两赛。
　　记寺主火。记得的用不着。无手人打杀虚空。惊得须弥颠倒卓。掷火云。便向烈焰堆中。放下龟毛兔角。喝着。
　　古梅友禅师为德维那火。兴化当年打克宾。仰山把火没疎亲。遍参知识工夫切。撒手便行眼有筋。即此身。离此身。涅盘台上火箭飞。从教落叶又归根。
　　天如则禅师为让后堂火。说法兜率宫。让他第一座。翻身涅盘岸。夺得最初机。离四句。绝百非。烈焰唯中更发挥。
　　依维那火。以火把打圆相云。云峰破桶箍。依稀似者个。以火把打破云。一击百杂碎。且道是甚么。性火真空。性空真火。
　　净首座火。清净妙法身。本来无出没。以火指龛云。者个聻。不是心不是佛不是物。假名无位真人。唤作丛林表率。劫火洞然。烧他不得。
　　严都寺火。天童家法不严。都寺两个灯盏。南山知事得人。直是一生担板。要见严都寺担板处么。死柴头上火通红。现出摩酰三只眼。
　　赞首座火。眉间挂剑。可毁不可赞。斩却猫儿。可赞不可毁。忽然赞毁双行。毕竟是何道理。火烧南海波斯嘴。
　　瑞监寺火。辉天鉴地一着子。盏底漏油盛不起。眉毛睫上火星飞。烁破涅盘与生死。举火云。诸人还见么。我见灯明佛。本光瑞如此。
　　能上座火。拖个死尸来。鼻孔不对口。能所两俱亡。鰕跳不出斗。掷火把云。如今跳出了也。水底火发烧虚空。丛林尽作狮子吼。
　　龙上座火。死水不藏龙。汝还会也未。汝若会。试入火光三昧。
　　愚庵及禅师为灯都寺火。举火把云。漏灯盏子照破历劫生死昏衢。尽十方世界是个大涅盘门。顾左右云。夜来何处火。烧出古人坟。
　　为清殿主火。琉璃殿上荆棘参天。胜热门头清风匝地。掷火云。郎当屋舍没人修。火官头上风车子。
　　为嗣隆藏主火。宗风欲嗣虎丘隆。藏教掀翻气吐虹。二十七年全体现。南山烧炭北山红。
　　为乘提点火。十方国土中。唯有一乘法。劫火洞然。世界俱坏。惟金刚圈不坏。莫不便是者个法么。举火把云。道得也是火焰上添草。
　　为瑞浴主火。坚固法身浓滴滴地。火不能烧水不能洗。掷火云。我见灯明佛。本光瑞如此。

　　列祖提纲录卷第三十四
　　列祖提纲录卷第三十五

　　　　武林十八涧理安禅寺住持娄东行悦集

　　住持为亡僧秉炬(起骨　煅骨　入塔　撒骨)

　　恕中愠禅师为耐监寺火。逼慈明晚参是死伎。竖起火云。火炎昆岗。玉石俱焚。耐烹炼者。惟真金尔。
　　为受都寺火。受得恶辣拳踢。便解超生越死。漏灯盏动地放光。金刚圈分文不直。烈焰堆中埋钓车。钓得鲤鱼长一尺。
　　为福维那火。福城东际不异于今。汝因甚向桶箍爆处方始死却伎俩灭却现行。举火云。点火照看面皮厚多少。
　　为生都寺火。杨岐对白云发笑。大似逼生蛇化龙。总是死门。俱非活路。掷下火云。我唤作火。汝不得唤作火。
　　有提点火。拈却漏灯盏。放出本有灵光。照破历劫生死昏衢之夜。月不待风而凉。日不待火而热。
　　为义都寺火。汝虽出尘。不明胜义。是情执未断。汝虽年耄。不达性空。是大事未了。即今四大已离。未断断取。未了了取。杨岐担子抝作柴烧。烈焰堆中横飞雪雹。
　　无文璨禅师为珠浴主下火。家家门前火把子。临机应用无不可。香水海里动地放光。生死路头一时照破。某人还见么。以火把打圆相云。切忌唤作明珠一颗。
　　姜头下火。尽力事犁鉏。无意除须发。老去志益坚。生姜不改辣。大地忽鉏翻。一死不再活。看看。开先今日活汝去也。掷下火把云。火蛇劈面来。虚空连底脱。
　　呆庵庄禅师为珍藏主火。从门入者不是家珍。三乘教典都无实义。唤作火则烧杀你。不唤作火冻杀你。
　　义藏主火。与汝往来者是藏。不与汝往来者亦是藏。要明第一义谛。切忌死他语下。以火把打圆相云。月不待风而凉。日不待火而热。掷下火。
　　药监寺火。应病与药。据欵结案。金刚圈栗棘蓬。透不过吞不下。总是死汉。山前猛虎趂於菟。火里蝍蟟吞鳖鼻。
　　玑藏主火。辩倾河汉。文缀珠玑。生死岸头总用不着。一大藏教是个之字。祖师西来是个右字。提起火云。胜热门头参得透。丙丁童子念摩诃。
　　铁关枢禅师为超监寺火。击碎金圈。超越生死。白日青天火把子。
　　南石琇禅师为月维那新上座火。纲维已经岁月。不是新入丛林。死生大事苟或未明。且听火焰为汝说法。
　　为茂知客火。未悟客尘烦恼炽茂。既了一真廓清宇宙。直得死柴头。火焰扬真吼。
　　为净上座火。净智妙圆。体自空寂。出生入死。如火烧氷。
　　为达性空首座火。钟楼上念赞。床脚下种菜。直下了达。生死无疑。性空真火。性火真空。蟭螟吞却须弥峰。
　　为澄藏主火。扬下柴瓣。剎海波澄。了知无佛无祖。谁云有死有生。泥捏金刚云里走。笔描菩萨火中行。
　　为堂司库行者净守火。碓房舂米是生死岸头事。廊下报众是生死岸头事。作么生出得生死。二由一有。一亦莫守。火里[即*鸟]鹩开笑口。
　　佛朗性禅师为天童妙监寺火。者一交里了。生死无可道。作得主中主。论甚妙不妙。抹过金刚圈。常光净悄悄。以火把打圆相云。会么。烈焰堆中急转身。向上别有通天窍。
　　为汝琼都寺火。一毫头上琼楼玉殿。者边那边日面月面。抹过杨岐三脚驴。管甚生死急如箭。大火堆中炼一番。堂堂正体金刚焰。喝一喝。
　　为灵春都寺火。一气令初回。春光遍大地。放下漏灯盏。生死若游戏。来来实不来。去去本无去。真空性火无生忍。便是龙华最上记。
　　为恩极都寺火。极济慈定力。岂有生死疾。夜行莫踏白。非水便是石。公私总莫论。击碎无明窟。以火打圆相云。智火金刚身。大千如日出。
　　石雨方禅师海火头火。一向你烧火。今日火烧你。但得火性空。你性亦复尔。海火头会也未。一阵无风波浪生。智海虽深终见底。
　　弘觉忞禅师为达本火头火。冷灶着把火。热灶着把火。如尔所作因。还尔所得果。知因达本体无生。笑杀嵩山破灶堕。
　　为止休净上座火。一念回光。父母未生谁是我。四楞塌地。真常独露本来人。况复知止能止。知休即休。古庙香炉去。一条白练去。虽受他家钵盂。不更强安柄杷。白醭华平。堆口角黄。独饭烂嚼铛中。唯其掩息如灰。故能死生若脱。但只恁么去。恐守寒岩异草青。坐着白云宗不妙。山僧到此不免为你别转一机。欲待横身三界内。请参胜热婆罗门。撺下火苣便烧。
　　为印明都寺火。难侵最是祖爷田。九鼠三蛇任穴穿。几度洞然明劫火。松风时到竹坡前。所以古者道。体竭形消而不灭。金流朴散而常存。此之是也。恁么更说甚么三十年前河流东。三十年后河流西。要且世界成与者个没交涉。世界住与者个没交涉。世界坏空亦与者个没交涉。且道者个是甚么。撺下火苣云。劈面来时亲荐得。当空宝印搭青天。
　　为瑞驼僧火。谁云曲不藏直。须信活中有死。如今死了却活。顶后神光万里。提起火苣云。看看。我见灯明佛。本光瑞如此。
　　为惟凡禅人举火。不着凡情便圣情。吴山楚水竞峥嵘。而今黄鹤楼拳倒。鹦鹉洲前月正明。急着眼。好惺惺。消息尽时全体见。铁蛇火里嚼寒氷。
　　为恒彻禅人火。般若如大火聚。四面不可入。般若如清凉池。四面皆可入。可入也没处去。不可入也没处去。祇如全身在里许底又作么生。攃手那边千圣外。回途堪作火中牛。
　　为本具柴头火。羡尔出家晚。行业多纯恪。雨落打草鞋。晴乾图得着。职供爨下薪。日向青山斫。右提拙斧芟。左搓芒绳缚。鸟道负将归。高低尽蹋着。三昧堂堂受用身。由来本具妙明焯。无端担子折今朝。庆快平生真洒落。何似嵩山破灶堕。岂争普化摇铃铎。阿呵呵。乐不乐。火里蝍蟟吞大虫。万里天边飞一[荤-车+(友-又+鸟)]。
　　箬庵问禅师为闻副寺火。从闻思修。入三摩地。掣断黄金锁。通身百杂碎。石火光中荐得亲。一声长啸清风起。
　　为澄侍者火。竹林寺里亲见亲闻底。便是今日底。石磬山中亲证亲据底。便是今日底。你不曾背我。我不曾亏你。从朝至莫执巾瓶。一段声光盖天地。八风吹不动。毁誉莫能加。抹过五须弥。掀翻四大海。骊龙颔下夺得髻珠。猛虎须边挥开毒手。是则眼亲手辨烜赫一时。到头脱锁离钩真能坐断。不谬为狮子窟中狮子。诚所谓旃檀林里旃檀。汝事既圆。予心何憾。到者里透过末后重关百尺竿头。且道还有进步也无。自从烁破昏衢暗。徧界明明不覆藏。遂投炬。
　　祖关依禅人火。慧灯堂光辉徧界。洗钵池烈焰亘天。依报正报具足庄严。抹过诸方瞎秃禅。不妨绝后光前。
　　自休禅人火。教休不肯休。荷众曾竭力。剔起两茎眉。不信有今日。若也信得及。死生何间隔。竖起光明幢。为君重着楔。
　　瀚堂禅人火。瀚上座你从何处来。却从何处去。你底来处便是去处。识得去处不负来处。祇如无所从来亦无所去又作么生。看。火发也。
　　无文灿禅师为议上座起骨。向上一机满眼满耳。如过风疾焰不容凑泊。如倚天长剑不容拟议。何故。转脑回头。横尸万里。
　　慧上人起骨。慧日高悬。普天匝地。烁破佛祖眼睛。揭示衲僧巴鼻。虽然觌体全真。认着依前不是。何故。差之毫牦。失之千里。
　　高峰妙禅师为二正上座煅骨。正上座。两不成双一不成只。牙齿分明是具骨。万煅炉中色正辉。泥牛触碎苍龙窟。
　　广舍上座煅骨。取不得。舍不得。正恁么时。如何委悉。咄。剔起眉毛火里看。分明一具黄金骨。
　　大慧杲禅师为益照二禅人入塔。呈起左手骨云。者个是眉州益。呈起右手骨云。者个是饶州照。一人会禅。一人会教。虽然各自行。毕竟同时到。且道同时到底事作么生。谁家别馆池塘里。一对鸳鸯画不成。
　　为月禅人入塔。捧起骨云。灵山话月。曹溪指月。妙喜今朝捧月。仔细穷究将来。一时未得剿绝。何以故。却被者个阿师尽把机关漏泄。既漏泄。看看又是中秋节。无物堪比伦。教渠自家说。
　　古梅友禅师为传侍者入塔。树倒藤枯。红炉焰灭。弄尽骨董。更无漏泄。打归塔院。氷清玉洁。传侍者。掣开大地到牢关。如净琉璃含宝月。
　　恕中愠禅师为明都管入塔。明知是者个。开口道不得。明知不是者个。开口却道得。坐断两重关。天然露风骨。百发百中圣箭离弦。七穿八穴湘南潭北。为君几下苍龙窟。
　　呆庵庄禅师为履首座入塔。真实履践的人。出生入死如同游戏。且眉间挂剑时如何。拟议不来。髑髅着地。
　　南石琇禅师为因监寺入塔。因妄有生。因生有灭。寂灭现前。髑髅眼活。菡萏花开栗棘蓬。无缝塔中云合匝。
　　铁关枢禅师为慈都寺入塔。报慈隔。枯骨汁。金刚圈。烂泥团。扬下骨云。澄潭不许苍龙蟠。
　　高峰妙禅师为得意化主入塔。得意忘言。逆行顺化。常在途中。不离家舍。弹指一下云。塔户开了也。遍界髑髅无处藏。者里全身俱放下。
　　中峰本禅师为谦西堂入塔(号无碍。住千顷寺)。彻骨穷来三十年。每於佛祖结生冤。巨灵捏碎虚空骨。大用尘尘总现前。恭惟某人狮子岩前参得一句。莲华峰顶似空合空。莲华峰顶悟得一机。狮子岩前如镜照镜。者边那边应用不缺。千顷万顷遇缘即宗。拈却水火珠。放下打草扇。到者里尽十方世界是金刚正体。尽十方世界是无缝塔门。出亦无碍入亦无碍。且道不出不入一句作么生举扬。铁马冲开青石门。玉鸡啄破黄金[谷-禾+卵]。
　　鉴首座入塔。末后一句子。你未跨滇一万八千里路时已常说了也。今日古鉴发光。露出晴空闪电。团团无缝塔门开。收取眉间三尺剑。(云南人)
　　弘知客入塔。维那不在。当汝打槌。劈头一下。振起宏规。掣开无缝塔。击破玉玻璃。正是全身放下时。
　　天如则禅师为大上座入塔。尽大地是个大上座。尽大地是个死髑髅。尽大地是个无缝塔。且道门从那里入。喝一喝。
　　幻有传禅师为众灵骨入普同塔。尽十方世界是个无缝塔。又向何所在觅入处出处。因人妄计有出有入耳。今日不管是张三底骨衬。也不管是李四底骨衬。也不管是徐五底谢八底。举拄杖指塔户云。总为我拈来。都放在者里安。置忽忆释迦老子云。我观三千大千世界。乃至中间。无有如芥子许地不是我舍身命处。咦。将此身心奉尘剎。是则名为报佛恩。
　　箬庵问禅师为彻首座入塔。尊贵一路天然自别。彻尾彻头何生何灭。生铁铸就心肝。浑钢炼成脊骨。是汝寻常特立孤标人天表率。撒开穷相手。奋起辽天鼻。虽然未展全威。早已开花铁橛。笑香严上树特地周遮。嗤鹫岭拈花空资余力。果然赤手承当。不谬衲僧气息。山僧今日到者里。有口难扬。有心莫测。以拄杖打圆相云。扶起丛林大法幢。留与后人为准则。
　　弘侍者入塔。狭路相逢。蓦遭热喝。烧却茅庵。同出同没。撞倒须弥山。浑身无处着。未肯甘心便活埋。几度江南又江北。且道山僧负你你负山僧。投骨云。大恸忽倾三日雨。不风流处也风流。
　　永书记入塔。人道我是生。道上座是死。山僧道我是死。上座却活。以何验得。指塔云。入。(时值师五十诞辰)
　　玉禅人入普同。剑峡险未是险。瞿塘深未是深。出一保社入一丛林。摸他碗底高突兀。瞰他户牖难探扪。今日忽然靠倒。送归万丈渊坑。以拄杖指塔云。到处去来无朕迹。不如者里好安身。
　　弘觉忞禅师为惟凡禅人入塔。少林即说得皮髓。南岳亦分眼舌心。蓦过湘南潭又北。尽云一国充黄金。提起骨衬云。天童者里要且不然。凡圣目前齐包裹。从教枯骨作龙吟。
　　石雨方禅师栖烟盘铭山鸣同入塔。常寂光土凡圣同居土。一手遮拦一手揭露。栖烟盘铭山鸣三位。觉灵既已共命同船。从此不须回互。要回互。同气相求。同声相和。擿骨曰。陊。
　　移宝寿旧普同灵骨入新普同塔。如来禅。祖师禅。尽仗春风二月天。东云水。西云水。鹧鸪啼。落花飞。去众觉灵且莫动。虽然不食空王俸。也要大家知奉重。擿骨曰。送。
　　无相真禅师为京监院撒骨。六十三年梦幻身。个中消息许谁亲。铁牛耕罢翻身处。触破澄潭夜月新。京监院早岁行脚徧历诸方。投老归来随缘任运。非常洒落到底惺惺。虽然去住自由。争柰者个犹在。是恁么时。诸人还知落处么。阿耨池心一派来。电光照彻三千界。

　　比丘尼迁化请佛事(起龛　秉炬　入塔)

　　元叟端禅师为妙净洁长尼起龛。见身无实是佛身。山河大地逈绝异缘。了心如幻是佛幻。草木丛林更无别法。故我某人现比丘尼身。成大丈夫事。抛玉楼金殿。直趣此宗。挺铁壁银山。单明自己。廓性天之云翳。荡心地之尘昏。透声透色八面玲珑。亘古亘今十方通畅。毋固毋必能柔能刚。道契南北两朝。名满东西二淛。灵机活脱。刘铁磨未足观光。智鉴虚圆。凌行婆亦须退步。全体是个解脱大海。全体是个涅盘妙心。无起灭可求。无生死可出。百骸溃散卓尔独存。四大分离湛然常寂。正与么时。身里出门即不问。门里出身作么生。毗卢顶上从来往。安乐邦中任去留。
　　弘觉忞禅师为希庵尼起龛。一番提起一番新。固守玄关坐杀人。没北斗。出南辰。欲看飞龙千界外。密移一步是通津。大众。祇如推不向前约不退后底。又且如何。以拄杖击龛一下云。伸出铁驴三只脚。倒骑玉象趂麒麟。
　　元叟端禅师为尼能上座火。生缘既了。能事既毕。四大五蕴则且置。性比丘尼转一念成阿罗汉。毕竟有何凭据。掷下火云。炎炎火一团。触着烧杀你。
　　弘觉忞禅师为本佑尼火。四大分张后。诸缘尽舍离。涅盘山侧望。烟草正萋迷。摧残峻(峭销)烁玄微。髑髅乾尽娘生眼。万里神光顶后辉。
　　无用宽禅师为慈受道姑入塔。示现阎浮童女身。不曾错认定盘星。火中煅过犹光彩。窣堵波中四季春。
　　箬庵问禅师为尼戒生入普同。白玉琢成。黄金铸就。百千诸佛共参随。普光殿上同携手。不是涅盘亦非后有。放身命处绝踪由。依旧面南看北斗。

　　优婆塞迁化请佛事(起棺　秉炬　起骨　入圹撒土　点主)

　　石门刚禅师为杜均玉起棺。五十余年一梦归。好人去速实堪悲。寒梅带露兰江上。也似愁人泣泪垂。恭惟某人一州达士四海佳声。幼年绍叔父之箕裘。壮岁胜祖宗之家业。二男二女喜有室而有家。一夫一妇宜曰寿而曰富。岂期染膏肓之疾。何遽罹肺腑之忧。忽移夜壑之舟。永别天年之数。正谓花开雨骤月皎云遮。眷戚哀号妻儿痛苦。堂上之孀亲失所。连枝之手足伤情。便好以智慧刀割断恩爱网。踏开生死路。跳出是非关。返照回光。悟本性无非佛性。归真舍妄。了凡心即是圣心。出火宅。高驾大车向尘退转一步。卜阴宅。当归里便请安然对溪山。不异净邦。有何隔碍。当着猛省。更莫迟疑。虽然如是。且道出门一句得作么生。咦。信脚出门皆大道。此方他界任优游。
　　天目礼禅师为陈统制秉炬。一作边头战马催。几番得胜凯歌回。如今老大身无用。卧听城头奏落梅。忠肠易断。愤气难摧。末后一重牢寨。南山为汝冲开。陈统制。快须啮镞机前看。火箭空中劈面来。
　　中峰本禅师为冯将仕秉炬。现成公案绝安排。无位真人笑满腮。吸尽太湖涓滴水。寒梅树树待春开。举火把云。某人八十年来只凭者个起家立业。勤仓俭廪积有余。仁居义路行无竭。八十年来只凭者个崇德慕善。举心曾不昧天真。触着通身是方便。八十年来只凭者个教子育孙。挺挺群贤继芳躅。珊珊环佩振高门。八十年来只凭者个收因结果。苞汤水面青溶溶。善庆堂前花朵朵。到者里。本来面目触物纯真。自己家山不离跬步。八万四千毛窍与性空真火窍窍相通。三百六十骨节与性火真空节节相拄。垂光散为福德林。流辉摄入光明户。且道者个是何物聻。以火把打圆相云。团团转作大圆镜。条条照出珊瑚枝。尽大地人都不见。只许冯公独自知。
　　古梅友禅师无为居士火。万叶坠黄金。千峰凛寒岳。翻身直上涅盘山。毕竟以何为倚托。从来鼻孔大头垂。出入行藏须摸索。休摸索。山头石虎吼声乾。海底泥牛触折角。百千诸佛眼中沙。一念不生成正觉。是即是已。毕竟如何是末后句。觉通居士。喏。倒骑铁马上昆仑。一任红炉炼空壳。
　　高峰妙禅师为智光居士火。以火打圆相云。姑苏水。天目山。总是维摩不二关。烈焰光中回首处。依稀彷佛似人间。
　　弘觉忞禅师人力林子佩火。生涯白膊度朝曛。荷众常肩百二斤。扁担今朝亲折却。逍遥一似海天云。林子佩。知也未。由汝往因福不修。生来日与苦相磕。流离波迸几多般。怙恃无人谁覆盖。托丛林。为倚赖。朝斫青山莫负途。通身白汗流滂沛。命何悭。孤且脆。未登三十早夭亡。岂是皇天真不惠。听我言。休怨怼。以火苣打圆相云。唯此一事浩然均。富不有余贫不匮。在汝躬。无缺坏。大威光[(合/酉)*欠]火摩尼。雨宝之时珍徧界。劫可烧。渠无碍。不增不减自金刚。身去身来常三昧。肩上锹。手中耒。喝一喝云。者回尽付丙丁翁。一笔勾消穷鬼债。撺下便烧。
　　天如则禅师云壑石万户起骨。生则封侯策战功。死当庙食显神聪。抚骨云。更从者里翻身去。佛国尘尘有路通。某人英勇无敌。沉静有谋。武略文韬。自任绿林之冯异。忠肝义胆。每怀赤壁之周瑜。朋友推其贤。士卒感其惠。奉王命剪除猺獞。奋不顾身。握兵权威震蛮荒。闻者丧气。奏凯始传於天上。归途忽厌於人间。清湘院前打翻筋斗去。吴松江上迎得骨函归。天地为之改容。山川为之堕泪。功既成矣。死何憾焉。合国称为大丈夫。二十四年从教似梦。传家赖有奇男子。百千万世可以流芳。到者里。猛着精神。别通消息。裂开烦恼网。击破死生关。幻形幻影有去有来。似浮云之出壑。真性真明不迁不变。如皎月之当空。即此是自己根源。即此是故乡田地。即此是安身立命处。即此是成佛作祖时。是则固是。且道即今起骨还有祥瑞也无。昨夜天风搅雪花。为公洒扫西归路。
　　无相真禅师为严百三三秘省入圹。大众。故严百三三秘省。文星孕彩廓彻四明。将攀月里高枝。欲作人间霖雨。时不我与。遽逐逝波。是凭脱体提撕。要见本来面目。芦山今日豁开方便直指要津。百三三秘省便恁么彻底去。一入一切一切入一。独步大方游戏三昧。然虽如是。更须转却一切处始得。若一切处转不得。同死不同生。若一切处转得。同生不同死。正当恁么时。要会超生脱死句么。凛凛英风用无尽。行看兰玉霭家声。
　　应庵华禅师为留守枢密大资掩土。天高地厚。海阔山遥。发最上机。示真实相。故我留守枢密相公。廓顶门正眼。显肘后灵符。以此为国为民。以此至忠至孝。可谓大功不宰。果见作家。末后全提。十虚坐断。无生田地有种有收。般若舟航有津有济。直得高超物表独蹈大方。正恁么时。全身奉重一句作么生道。好须云外看。一剑倚天寒。
　　元叟端禅师为渤海月轩朱处士掩土。尽十方世界是个大光明藏。从古至今无一法可增。尽十方虚空是个大解脱门。从古至今无一法可减。故我渤海月轩处士。为一乡之善士。作三界之韵人。其在儒也则儒苑之蓍龟。其在佛也则佛门之墙堑。虽示作有为事而不灭坏无为之相。虽示学无为法而不分别有为之名。虽示有功名富贵而不为功名富贵所拘牵。虽示有尘劳业感而不为尘劳业感所汩没。拓本来田地。显自己家风。以诗书振祖宗。以礼义悦亲友。处夫妇如琴如瑟。生子孙如凤如麟。行种种方便。成种种因缘。昔年全体与么来。蛇现酒中之影。今朝全体与么去。鸿遗沙上之痕。酒中蛇影既无实迹可留。沙上鸿痕岂有真踪堪恋。七通八达了没遮拦。万别千差都无挂碍。正恁么时。归根得旨末后光扬一句如何擎展。一坏黄土盖平生。千古清风动岩穴。
　　千岩长禅师为楼清翁入圹。天公岂可没人情。雨雪堆中拣得晴。修福自然招福报。生前死后显光明。大众还见面前一片田地么。者是我清翁老人亲手做得来底。生也受用不尽。死也受用不尽。传之子子孙孙亦复受用不尽。现前诸人若能见样学样。各请归家做取者一片田地好。不然。山僧更为铺花锦上。世有英杰积善种德。一句合头千车共辙。即日恭惟我故檀越清翁老朝奉。智者国师种族。义乌县里老成。八十四年生生本不生。行而能说说而行。八十四年死死亦不死。子又生孙孙又子。三年之丧孝也。今日之葬礼也。天之清。翁之清矣。邻上清释梵之宫。地之厚。德之厚焉。廓心地真常之境。泥[土*孛]头突出鼻孔。髑髅中豁开眼睛。观色即空成大智。不住生死。观空即色成大悲。不住涅盘。既不住涅盘又不住生死。即今清翁老人全身奉重一句作么生道。以土撒云。灵棺可掩名难掩。路上行人口似碑。只此告违。伏惟珍重。
　　为楼文翁入圹。生死世之常。消长天之道。人为万物灵。一老一不老。恭惟故檀越文翁提举楼公尊灵。富寿双全。名行兼至。八十五年前未有父母所生皮袋子。八十五年后父母所生皮袋子终归土里。八十五年中有见闻知觉。有喜怒哀乐。别尊卑。分善恶。事上种种有条。理上头头无错。为井邑之老成。成儿孙之家活。圣世现长者之身。人中奋大夫之作。皆从皮袋子主人公做将出来。如今主人公抛了皮袋子。盛在棺材里。且道与父母未生前面目同耶不同耶。一即三三即一。千变万化从中出。金乌夜夜彻天飞。朝朝涌起团团日。世尊云。身相属四大。心性归六尘。四大体各离。谁为和合者。老檀越。者个犹是生死岸头事。超生脱死一句又且如何。拈土云。大地都卢土一撮。一撮土中天地阔。天地只是一灵棺。一对眼睛活泼泼。回头撞着自家底。明月清风安可比。耀古腾今只者是。老人年尊。伏惟安置。
　　天如则禅师为居竹曹公掩圹。脱得生死。要知落处。落处既分明。从空放下去。放下后如何。天开地辟现全身。玉凤夜栖无影树。某人梅渚参军之子。守斋教授之孙。远则武惠王以来。历代传青史。近则文恭公而下。满门无白丁。人皆羡其盛哉。公不以为荣也。小试教庠之任。厌吴江枫冷而拂袖便归。继承省檄之招。爱蒸溪竹居而掉头弗起。素行富贵富贵不淫。无意功名功名自至。左干戈右爼豆。固未忘曹氏家声。朝诗酒暮琴书。且愿效晋人风度。亦尝刲股和羹以疗大父之病。亦尝解衣推食以供寒士之需。其待朋友也切切偲偲。其待宗党也磊磊落落。儒学子弟仰之为文章巨公。集贤缙绅号之以清逸处士。平生万事已足。末后一机更高。顶门露金刚眼睛。着着见古人关棙。笔底现法华宝藏。头头显自己家珍。文字语言一无所碍。涅盘生死两不相妨。从前只道出来出来速出来。苦哉三界火宅。到此方知归去归去好归去。俨然一会灵山。既曰知归。争柰有个将不去底。既将不去。合与覆藏。既曰覆藏。有何证据。撒土云。化城宝所无分别。寸土元来是寸金。
　　弘觉忞禅师为丸钟黄居士掩土。卓拄杖云。者一片地。从本已来。体无向背。境绝方隅。开辟自生佛已前。庄严在威音那畔。非三灾之可到。岂四运之能迁。良由田地稳密。故名金刚王宝剎。亦名无畏狮子幢。其隐也。三世诸佛侵欺不得。其密也。历代宗师天下老和尚跨越无门。今则山僧收将元本契书。两手付与丸钟黄居士。便请四棱着地全身放倒。归涅盘之大宅。统法海以为家。更无此界他方。谁分客乡流寓。竹松引畔常露本地风光。百草头边全彰脚跟大事。直得如月临秋水在处光辉。似雁过长空景沉无迹。所以道。处处真。处处真。尘尘尽是本来人。真实说时声不见。正体堂堂没却身。敢问既没却身又且如何是堂堂正体。汉地不收秦不管。倒骑驴子上杨州。
　　石雨方禅师为太常葛屺瞻居士点主。山高为笔。水长为墨。先生之风描写不及。其天道也。天何言哉。其文章也。文不加点。虽然。湖南夫子成千古。风月依稀任主张。

　　优婆夷迁化请佛事(起棺　茶炬　煅骨　入塔　撒骨　点主)

　　无用宽禅师为孔氏夫人起棺。无用之语。都无定止。觌面相逢。喝声道起。
　　为周安人起棺。本无男女相。四大假合就。现身尘世中。苦乐逆顺受。喝。跳出生死关。清风喧宇宙。
　　天隐修禅师为严道人起棺。拈拄杖击棺云。迷从旷劫直至而今。舍身受身轮回虚幻。你若者里荐得。业障如山一击分明百杂碎。真性如海片时返照万缘空。其或未然。再听古佛偈云。假借四大以为身。心本无生因境有。前境若无心亦无。罪福如幻起亦灭。既然如是。出门一句作么生道。以拄杖指云。熏风自南来。且归林下去。
　　元叟端禅师为聚净人下火。不是风动。不是旛动。此是卢行者坐断人舌头底句。直下如大火聚。近之则燎却面门。
　　高峰妙禅师为志足净人火。生不足。死有余。灰飞烟灭露全躯。便恁么。有何拘。六月炎炎火一炉。
　　为志明道人火。只遮一着子。今古无传授。惟有明道人。始终能保守。铁牛火里翻筋斗。
　　无用宽禅师为慈山道人火。击破死关。通身畅快。哮吼一声。威音劫外。掷火云。山头火发。一彩两赛。
　　为慈发净人火。水底火发烧虚空。大地山河一梦中。便向机先身得脱。南山石虎咬清风。
　　为王氏慈道人火。东村王大嫂。和州买栲栳。火急走家来。一觉不知晓。掷火云。烧了。
　　箬庵问禅师为行珠优婆夷火。摩尼久埋没。今朝光始灿。烁破太虚空。氷河发火焰。荐不荐。试入红炉重煅炼。
　　高峰妙禅师为智藏净人煅骨。一大藏教。全体是火。若有岭南灵骨。便好赤身担荷。虽然。更入红炉重煅过。
　　古梅友禅师为荣道者入塔。灰飞大野。骨节还山。爆地一声。始到牢关。荣道者。一点灵光非内外。浮屠空锁白云闲。
　　石雨方禅师为法雷送母净缘入塔。白云无迹。绿水有源。二俱不住。谁是净缘。会得者男相女相悉归安养。不会者无缝塔里暂尔偷安。且道无缝塔又如何偷安。昨夜花枝零落尽。晓来依旧北风寒。
　　无用宽禅师为慈清道人撒骨。一生一死孰能分。骨节腾光耀顶门。撒向洪波深水里。好似从前都不曾。
　　箬庵问禅师吴白涵居士请为太夫人点主。师拈笔云。大众会么。此是从上若佛若祖不断底血脉。天人群生类皆承此恩力。今日奉为吴母蒋太孺人当阳点出。普令令子贤孙各知所自。现前一众共彻未见未闻一断奇特大事。乃点主云。一叶花敷金色界。万山云拱玉楼台。

　　建楞严会提纲(安居前)

　　净因成禅师楞严会上堂。拈拄杖曰。清净本然。云何忽生山河大地。看看。富楼那穿过释迦老子鼻孔。释迦老子钻破虚空肚皮。且道山河大地在甚么处。掷下拄杖召大众曰。虚空翻筋斗。向新罗国里去也。是你诸人。切忌认叶止啼刻舟寻剑。
　　龙翔珪禅师建会上堂。见见之时。见非是见。见犹离见。见不能及。落花有意随流水。流水无情恋落花。诸可还者自然非汝。不汝还者非汝而谁。长恨春归无觅处。不知转入此中来。喝一喝曰。三十年后莫道能仁教坏人家男女。
　　净慈象禅师建会上堂。古者道。一翳在眼。空花乱坠。拈拄杖曰。净慈拈起拄杖。岂不是一翳在眼。百千诸佛总在拄杖头现丈六紫磨金色之身。乘其国土游历十方。说一切法度一切众。岂不是空花乱坠。即今莫有向拄杖未拈已前坐断得么。出来与净慈相见。如无。切忌向空本无花眼本无翳处着到。蓦掷拄杖下座。

　　列祖提纲录卷第三十五
　　列祖提纲录卷第三十六

　　　　武林十八涧理安禅寺住持娄东行悦集

　　结制提纲(节腊)

　　琅琊觉禅师结夏上堂。汝等诸人在者里过夏。与你点出五般病。一不得向万里无寸草处去。二不得孤峰独宿。三不得张弓架箭。四不得物外安身。五不得滞於生杀。何故。一处有滞自救难为。五处若通方名导师。汝等诸人若到诸方遇明眼作者。与我通个消息。贵得祖风不坠。若是常徒即便寝息。何故。踝形国里夸服饰。想君太煞不知时。
　　云居佑禅师结夏示众。无相光中有一无位真人。出没三界流转五道。不舍十恶业。不堕五阴身。不除烦恼障。不证涅盘。不憎毁禁。不敬持戒。不经冬不过夏。汝等诸人还知去处么。良久云。九旬阳焰里。五分法身圆。
　　白云端禅师结夏云。安居之首禁足为名。禁足之意意在进道而护生。衲僧家有何生而可护。何道而可进。唾一唾。唾破释迦老子面门。行一步。踏断释迦老子脊骨。犹是随行逐队汉。未是本分衲僧。如何是本分衲僧。无限风流慵卖弄。免教人指好郎君。
　　真净文禅师洞山结夏上堂。十方聚会。三月一结。息狂妄心。除苦恼热。获胜清凉。证大寂灭。到波罗岸。出生死辙。以此圣制故不虚设。声闻缘觉不见不闻。三世诸佛祇可自知。衲僧跳不出。打在绻缋里。动即开眼尿床。梦中说梦。且向洞山门下九十日讨个活路。
　　上堂。兹日夏首。众僧结制之晨。泐潭山比丘克文与清净大众。踞菩萨乘。修寂灭行。以大圆觉为我伽蓝。身心安居平等本际。涅盘自性无系属故。今我敬请不依声闻。当与十方如来及大菩萨三月安居。为修菩萨无上妙觉大因缘故。离诸垢染清净梵行。若能如是。所谓如莲华不着水。心清净超於彼。
　　五祖演禅师四面结夏上堂云。结夏无可供养大众。作一家燕管顾诸人。遂抬手云。啰逻招。啰逻摇。啰逻送。莫怪空疎。伏惟珍重。
　　海会结夏上堂。此夏居白云。禅人偶聚会。三月九旬中。尊卑相倚赖。粥饭与茶汤。精粗随分耐。逐意习经书。任运行三昧。彼此出家儿。放教肚皮大。
　　结夏上堂。孟夏渐热。伏惟首座大众尊候万福。却似夹竹桃花锦上铺花。徧地花。莫眼花。每年事例不用张查。下座人事巡寮吃茶。
　　圆悟勤禅师结夏上堂。高超十地。不历僧祇。物我一如。身心平等。不与万法为侣。不与千圣同途。历历常光现前。处处壁立万仞。直饶透出威音已前。犹是者边事在。及乎理随事变应物应机。或现十种他受用身。或现三尺一丈六。有时孤峰顶上目视云霄。有时浅草平田横三竖四。亦只是者边事。只如不动步而廓周沙界。不起念而周徧十虚底人。且道九旬三月还结夏也无。云在岭头闲不彻。水流涧下太忙生。
　　结夏上堂。一尘含法界无边。子细检点。犹有空缺处。在百亿毛头狮子。百亿毛头一时现。着实论量。未是极则之谈。若论本分事。大人具大见。大智得大用。设使尽无边香水海。越不可说不可说世界。都卢是自己安居处。举一念超越无边剎海。犹未是衲僧行履处。不犯锋铓不拘得失。不落二见不在中间。正当恁么时如何。山中九十日。云外几千年。
　　结夏请上堂。豁开户牖当轩者谁。无面目可见。徧界不藏。无形相可睹。全机独用。以无面目而诸相历然。以无形相而十身具足。解脱门广启。选佛场宏开。作不可思议功勋。成无量殊胜奇特。直得一为无量无量为一。小中现大大中现小。坐微尘里转大法轮。犹未是衲僧本分事。於中若得桶底子脱。五色线断。目前无法。心外无机。则圆融一切无有所为。成就诸法全体显现。且正当恁么时。不落功勋一句作么生道。三尺龙泉光照胆。万人丛里夺高标。
　　云居结夏上堂。眼声耳色不思议。百草颠头受用时。表里洞然无一事。端能保护蜡人儿。好日多同。遇缘即宗。法随法行。法幢随处建立。有世界以光明为佛事。有世界以音声为佛事。有世界以香饭为佛事。有世界以庄严为佛事。有世界以寂默为佛事。且道云居以何为佛事。不惜眉毛为诸人拈出。行住坐卧动转施为。万象森罗包含内外。无一法不周。无一事不圆。到者里。着着尽是佛事则且置。佛在什么处。委悉么。高高峰顶无消息。深深海底没踪由。复云。九十光阴一撮子。半千人在毫端中。各各包含大千界。全承渠力得雍容。没筑磕。绝行踪。万里虽然无寸草。德云不下妙高峰。
　　结制上堂。二千年前佛制。诸方遵行为例。九旬之内安闲。共作鬼家活计。且是如何鬼家活计。猢狲入布袋。复云。九旬结袋口。安居解脱道。水乳自和同。万缘无所挠。栗棘蓬快吞。金刚圈猛跳。共透衲僧家。顶[宁*页]上一窍。
　　龙门远禅师结夏上堂。挥戈佛日不西流。照彻人间洞九幽。从此安居无一事。休将玄妙挂心头。
　　结夏上堂。龙门结夏胜诸方。大地山河为举扬。若向九旬参得透。更无佛法可商量。
　　结夏上堂。龙门门下无凡客。不假风雷自有奇。三月进修从此始。经行宴坐可思议。三月安居。九旬禁足。禀如来之教旨。乃释子之清规。桥彴津梁。人间天上。或垂手入廛者未尝离於此座。观心入定者亦常游乎十方。此岂可以有心知。岂可以无心会。苟能如是。何生而不护。何足而不禁。覆被万灵广益群品。或不由斯道者。吾末如之何也。下座。
　　虎丘隆禅师结制。朱明启候。九夏初临。四海高人。罢摇金锡。心猿顿歇。意马休征。戒洁沧海之珠。性朗碧天之月。纤尘莫染。帝网交光。离相绝名。真机独露。正当恁么时。安居一句作么生道。谁知鹫岭当年事。一念回光尚宛然。
　　大慧杲禅师径山结夏上堂。此日诸方丛林莫不踞菩萨乘修寂灭行。以大圆觉为我伽蓝。身心安居平等性智。径山又且不然。从今日去九十日内。与诸衲子共吃无米饭。咬优昙根。饮不湿水。说睡梦语。且道恁么修行。与诸方结制相去多少。良久云。将此深心奉尘剎。是则名为报佛恩。下座。
　　结夏上堂。一年一度解。一年一度结。只是者个事。何须更多说。不多说。踏着秤锤硬似铁。
　　云门庵结夏示众。有句无句。如藤倚树。孟八郎汉便恁么去。机不到。语不副。眼里着得百千万亿须弥山。耳里着得无量无边香水海。机副语。语投机。眼里着沙不得。耳里着水不得。有般汉闻恁么道。便道见月休观指。归家罢问程。不知垂万里钩。驻千里乌骓。布漫天网。打冲浪鲲鲸。若是虾蟆蚯蚓跛鳖盲龟。徒劳上钓。徒劳入网。须是恁么人。方知恁么事。所以道。杀人自有杀人刀。活人自有活人剑。有杀人刀无活人剑。一切死人活不得。有活人剑无杀人刀。一切活人死不得。死得活人。活得死人。便能刮龟毛於铁牛背上。截兔角於石女腰边。不作奇特商量。不作玄妙解会。何须九旬禁足三月护生。谨守蜡人无绳自缚。须知尽十方徧法界。无有如针锋许不是各各当人安居之处。便恁么去更有事在。敢问诸人。只如不死不活底人出来。且作么生杀作么生活。若杀不得活不得。佛法无灵验。直饶杀得活得。也未是作家。於衲僧分上了无交涉。且道衲僧有什么长处。良久云。虽有一双穷相手。未曾低揖等闲人。喝一喝。
　　结夏示众。今日是众僧结制之辰。云门庵比丘宗杲与赤肉团上无位真人。现前清净大众。以法界为伽蓝。同诸菩萨九十日内安居。其中跳金刚圈。吞栗棘蓬。作梦中佛事。降镜里魔军。三业清净六根明洁。身四威仪无诸过患。悬契如来一百四十大愿。绍三宝种永不断绝。苟能如是修证。如是安居。是大丈夫汉。是真出家儿。不须谨守蜡人如鹅护雪。其或未然。赵州东壁挂葫芦。莫道不疑好。拍禅床下座。
　　应庵华禅师结夏上堂。横按拄杖云。住山僧某甲据菩萨乘修寂灭行。同入清净实相住持。以大圆觉为我伽蓝。身心安居平等性智。老僧二千年前与十二大士同在光明藏中。亲闻如来金口叮咛付嘱。向二千年后为末世众生广演斯要。今正是时。报恩不敢囊藏被盖。更为诸人八字打开去也。以拄杖卓一下云。先请文殊大士向山僧拄杖头上为诸人说安居偈。护生须是杀。杀尽始安居。要会个中意。铁船水上浮。次当山僧重说偈言去也。文殊据虎头。山僧收虎尾。中间诸菩萨随例生欢喜。复以拄杖卓一卓下座。
　　或庵体禅师结夏上堂。十方聚会。九夏同居。柔和作衣。法空为座。随处建立。触事而真。容众尊贤。共成保社。不逞摧邪显正。谁分旧住新归。飋飋松风宝莲阁超今迈古。寥寥江月朝宗亭激浊扬清。明明古佛生涯。一一道人活计。祇如不亏实相宾主历然一句作么生道。妙舞不须夸徧拍。三台须是大家催。
　　密庵杰禅师结夏上堂。十四十五。立规立矩。十六十七。无固无必。以大圆觉为我伽蓝。身心安居平等性智。黄面老子二千年前留一则公案。直至於今毫发不差。灵隐移向十四日施展。诸人还见么。还闻么。蓦拈拄杖卓一卓云。只此见闻非见闻。无余声色可呈君。个中若了元无事。体用何妨分不分。喝一喝下座。
　　结夏上堂。二千年前旧公案。今日拈来重剖判。任是铁眼与铜睛。也须更入红炉煅。众中忽有个不受人瞒底出来道。尽大地是个红炉也煅某甲不破。只向他道。也知你向鬼窟里作活计。
　　元叟端禅师结夏上堂。二千二百五十年前。光明藏中金口亲曾付嘱。二千二百五十年后。比丘行端其当显示。护生须是杀。杀尽始安居。会得个中意。铁船水上浮。
　　结夏上堂。中峰门下千岁岩前。囊无系蚁之丝。厨乏聚蝇之糁。兹者时当首夏。凭何揭示玄徒。说性说心行棒行喝是弄猢狲家具。向上向下亦有亦无是诸方煎过药滓。三世诸佛与你岂殊。六代祖师与你何别。百千劫内谩自驰求。十二时中何曾欠少。变现普周法界。收摄在一微尘。寒暑固难变迁。生死岂能拘缀。但办肯心。必不相赚。
　　结夏示众。世道不古。人根益微。背本趋末甚多。遡流穷源极少。但言即心即佛。不知心佛旨归。惟云藉教明宗。不省教中玄要。争锋唇吻。怀宝胸襟。拾瓦砾以当黄金。指萤火而为阳燧。甘驰求而靡怠。竟劬瘁以何成。轮回六道之中。盘绕四生之内。深所畏者。良可悯焉。三月安居由兹开创。十方聚会从此进修。若也外息诸缘。自然内心无喘。尘尘虚明湛寂。处处廓彻灵通。烦恼即是菩提。障碍皆名解脱。
　　结夏上堂。诸方禁足。我者里是事不足。诸方护生。我者里逐旋营生。诸方也怪中竺不得。中竺也怪诸方不得。
　　结夏上堂。十五日以前水长船高。十五日已后泥多佛大。正当十五日。狸奴白牯。情与无情。身心安居平等性智。复说偈云。腊人还只尔。铁弹复何如。夜短睡不足。日长饥有余。
　　楚石琦禅师结夏上堂。今日结也。憍陈如尊者领众归堂。钵盂口向天。露柱脚踏地。一要扫刮床帐。防备蚊虫。二要晒[日*良]蒲团。免教搭湿。三要热时挥扇。困时打眠。切不得将禅道佛法贴在额尖上。灵龟负图自取丧身之兆。九十日内作么生。熏风自南来。殿阁生微凉。复举云盖安和尚问石霜。万户俱闭即不问。万户俱开时如何。霜云堂中事作么生。安云无人接得渠。霜云。道也太煞道。只道得八成。安云却请和尚道。霜云无人识得渠。师云。或有人问永祚。万户俱开时如何。向他道且喜到来。你道与古人是同是别。
　　结夏上堂。汝诸人见寿山摇唇鼓舌。便拟聚头[舀*鸟]啄。向意根下抟量。及乎放出金刚圈。扬下栗棘蓬。十个五双吞跳不得。此无他。从前在髑髅里妄想惯了。又闺阁暖软物未除。卒遇恶辣钳锤便生退屈。明明向你道此事不在言语上。千经万论可是无言语。还使得偷心也无。端的要死偷心。不用九十日内参取。
　　结夏上堂。衣食养寿命。一日不可无。粪埽敌寒暑。粗粝疗形枯。昨日三春。今朝九夏。何不[这-言+(珍-王)]色身强徤时拨教生死路头明白。要去便去要住便住。谁障得你。谁碍得你。岂不俊哉。岂不快哉。且道生死路头作么生拨。空手把鉏头。步行骑水牛。人从桥上过。桥流水不流。若不会。与你下个注脚。空手把鉏头。骤马上高楼。步行骑水牛。闹处冷湫湫。人从桥上过。饭箩头受饿。桥流水不流。拨火觅浮沤。时不待人。复举圆觉经云。居一切时不起妄念。於诸妄心亦不息灭。住妄想境不加了知。於无了知不辨真实。师云。若然者。道有也得道无也得。向上也得向下也得。得也得不得也得。数片白云笼古寺。一条绿水绕青山。
　　呆庵庄禅师结夏上堂。九旬禁足。今朝始特地升堂为指南。一念不生三际断。百千诸佛是同参。同参事则不问。且道百千诸佛只今向什处安身立命。击拂子。手执夜明符。几个知天晓。
　　愚庵及禅师上堂。举僧问虎丘隆禅师。九旬禁足意旨如何。隆云理长则就。师云。九夏安居就理长。径山无法可论量。桑畴雨过罗纨腻。麦陇风来饼饵香。
　　无用宽禅师结夏上堂。诸方结制有什巴鼻。太湖梁山冷氷氷地。二百个铁额铜头。无用分作两处。提起放下吞声饮气。拟议之间顶门着地。卓拄杖一下云。法王法制。
　　结夏上堂。以拂子召众云。不是心不是佛不是物。也不散诞。也不拘束。一般茆草冷。滑滑又漉漉。太湖西梁山。粥足与饭足。诸兄弟。正好向者里抝折拄杖。倾心露腹。免致巡门逐户风餐水宿。忽然[囗@力]地一声。亦不必笑亦不必哭。八臂那咤纳命不足。喝一喝下座。
　　天目礼禅师结夏上堂。众生诸佛大地山河。往古来今他方此土。拈拄杖云。尽在拄杖头上禁足护生。独有一大阐提人不入者保社。何故。黄河三千年一度清。
　　结夏上堂。七尺单前。一蒲团地。横亘十方。竖穷三际。一切诸佛众生多才少智。虎胆狼心鼠肝虫臂。尽在里许安居结制。谓之平等性智。大众还知老僧不在里许么。参。
　　雪岩钦禅师结夏。以拂子打一圆相云。以大圆觉为我伽蓝。安居有学无学。万象森罗发明所得非得平等性智。於九十日中禁尽一切众生之足而无住相。断尽一切众生之命而无杀相。乃至藏天地於一尘。融古今於一念。然后一尘尘各有一天地。一念念各有一古今。非延非促无自无他。击拂子云。清茶淡饭衲僧家。复举临济问洛浦。从上一人行棒一人行喝。阿那个亲。浦云总不亲。济云亲处作么生。浦便喝。济便打。师拈云。二大老虽是啐啄同时。要且未会转身句在。忽有人问如何是转身句。顾侍者云。牢记取。
　　结夏上堂。护生须是杀。自伤己命。杀尽始安居。难逃业镜。会得个中意。铁船水上浮。莫也是虚空钉橛。钵盂安柄。仰山今日不遵古规。且要别行条令。作么生。一切寻常。只据现定。
　　结夏上堂。圆觉伽蓝。天是天地是地。平等性智。山是山水是水。毕竟九十日内十二时中如何践履。青绢扇子足风凉。
　　高峰妙禅师结制上堂。大限九旬。小限七日。粗中有细。细中有密。密密无间纤尘不立。正恁么时。银山铁壁进则无门退之则失。如堕万丈深坑。四面悬崖荆棘。切须猛烈英雄。直要翻身跳出。若还一念迟疑。佛亦救你不得。此是最上玄门。普请大众着力。山僧虽则不管闲非。越例与诸人通个消息。[○@川][○@三][○@∴]。
　　结制上堂。西峰今年结夏有一奇特事。不得不告报诸人。且道是什奇特事。龙蛇混杂。凡圣同居。
　　结制上堂。西峰今年结夏。全然不成保社。一日两顿薄粥。大家忍饥无暇。虽有真如佛性菩提涅盘。和声掷拄杖云。权且扬在狮子岩下。
　　结制上堂。封却拄杖头。结却布袋头。大家团圞头。赤眼火柴头。嗄。正是冤家共聚头。不妨头上更安头。以拄杖打散。
　　结制上堂。今年龙象颇多。权作三堂结夏。虽然名字不同。是法本无高下。中间有个肉身菩萨。现与诸人同结同修同眠同坐。若也检点得出。说甚黄面瞿昙西来达磨。不然。且待七月十五却与诸人说破。
　　千岩长禅师结夏上堂。诸方今日结夏。千岩今日结舌。良久云。是同是别。以手掴口云。又成多说。下座。
　　天如则禅师结夏示众。今晨四月十五。诸方浩浩谭禅。不是结却布袋。便是同泛铁船。者里随缘度日。谁能掘地觅天。饥来吃饭困来打眠。只有一事不得向诸人道。阎罗老子要算饭钱。
　　结夏示众。护生须是杀。罪犯弥天。杀尽始安居。狼藉不少。惟有生苕帚功不浪施。扫断葛藤露布。任诸人坐卧纵横。十二个时辰使教颠倒走。与么则克期取证有何消息。熏风自南来。殿阁生微凉。
　　唯庵然禅师结夏上堂。九十日包三大劫。诸人直要彻根源。会须拨转当头柁。觉海乘风驾铁船。蓦拈拄杖云。柁根在者里。船在什么处。喝一喝。
　　结制上堂。一二三四五六七。金刚捏出秤锤汁。七六五四三二一。扶桑枝上悬红日。鹭鸾牵动铁昆仑。挨得虚空半边侧。碧眼黄头胆丧魂。惊走入大圆觉海。藏踪遁迹。浸烂鼻孔。要且黈气不得。个事且止。只如诸人日用二六时中。毕竟作么生履践。良久云。不因樵子径。争到葛洪家。
　　结制上堂。蜡人为验始於今日。九十日终推功辨的。黄面瞿昙结住布袋头。百万人天咸皆受屈。松隐结制总不恁么。以手作摇橹势云。山僧即今驾无底铁船。普请大众同入大圆觉海游戏去也。喝一喝云。看取定南针。
　　无文璨禅师结夏上堂。百不知。百不会。饱吃饭。熟打睡。要得克期取证。须证如是三昧。
　　北磵简禅师结夏上堂。以大圆觉为我伽蓝。身心安居平等性智。吃官酒。卧官街。当处死。当处埋。本来无位次。何用强安排。
　　虚舟度禅师结夏上堂。举云门和尚示众云。汝等诸人在此过夏。山僧深不欲向你道。惜取眉毛好。师云。云门灵龟曳尾拂迹迹生。灵隐即不然。汝等诸人在此过夏。山僧直截向你说。口是祸门。
　　月江印禅师结制上堂。雪峰领众到浮江。自失一只眼。西院留天平商量两错。不惜几茎眉。云峰有年无德。也不留人过夏商量两错生风起草。也不领徒诸方寄夏带水拖泥。也不探龙宫踏翻巨海。也不入虎穴踢倒须弥。只是饮水定渴。吃饭疗饥。禅客相逢只弹指。此心能有几人知。
　　结制上堂。麻三斤。乾屎橛。蜡人氷。鹅护雪。猫有歃血之功。虎有起尸之德。赵州亲见老南泉。临济未是白拈贼。
　　结夏。琅琊点出五病。西院商量两错。井蛙不足以语东海。夏虫不可以语氷霜。若是捎空俊鹘。便合乘时。止泺渊鱼。徒劳激浪。是故从上若佛若祖天下老和尚。莫不向刀山剑树上镬汤炉炭中成等正觉。拔济有情。若约山僧看来。也是秤锤蘸醋。喝一喝。
　　剑门分禅师懒庵和尚出队领众至结夏。师升座。壶山剑门今夏有烦释迦弥勒为侍者。文殊普贤为监厨。观音势至作劝首众。阿罗汉为簥夫。分司列局有规矩。发机须是千钧弩。一一要须亲透过。斯晨结夏仲冬严寒。胡言汉语。若透不过。举足下步生生死死枉受轮回。有不可说不可说之苦。是则是也。山僧有救苦安乐法门接待汝。妙用纵横绝无纤虑。要知么。今朝四月十五日升座罢。侍者请劝首引诸施主就西禅老师座前烧香。大家吃茶去。
　　晦机熙禅师结制上堂。以手作结布袋势云。南山今日结布袋口了也。汝等诸人各各於中身心安居平等性智。忽有个冲开碧落撞倒须弥底。莫道结子不坚密。良久云。漫天网子百千重。
　　痴绝冲禅师结夏上堂。圆觉伽蓝。尘尘有路。坐断去来。顿空今古。那里十三。者边十五。后先不差毫发许。可笑黄面瞿昙。至今不知落处。
　　虚堂愚禅师结夏上堂。有一人日销万两黄金。同此圣制。只是无人认得。若有人认得。许伊日销万两黄金。
　　伊庵权禅师上堂。今朝结却布袋口。明眼衲僧莫乱走。心行灭处解翻身。喷啑也成狮子吼。旃檀林。任驰骤。剔起眉毛顶上生。剜肉成疮露家丑。
　　默堂悟禅师结夏上堂。最初一步。十方世界现全身。末后一言。一微尘中深锁断。有时提起如倚天长剑光耀乾坤。有时放下似红炉点雪虚含万象。得到恁么田地。天魔外道拱手归降。三世诸佛一时稽首。便可以大圆觉为我伽蓝。於一毛端现宝王剎。如是则朝往西天暮归东土亦是禁足。百花丛里坐。淫坊酒肆行。亦是禁足。虽然如是。不曾动着者里一步。恁么则九旬无虚弃之功。百劫有今时之用。堪报不报之恩。以助无为之化。此即是涅盘妙心金刚王宝剑。敢问大众。作么生得到者田地去。如人上山各自努力。
　　石屋珙禅师结制上堂。今朝四月十五日。行脚师僧念头息。草鞋乾晒待秋风。金锡罢游留靠壁。鸬鹚偏爱守空池。凤凰岂肯栖荆棘。平生肝胆向人倾。相识犹如不相识。
　　结制上堂。福源今日结制。不得不为诸人议定。第一。从朝至暮举足下足不得踏着常住地。若踏着常住地。定犯着波罗夷罪。第二。十二时中不得向鼻孔里出气。若向鼻孔里出气。定犯着波罗夷罪。第三件事且莫说。且莫说。留在七月十五也未迟。瓮里何曾走却鳖。
　　结制上堂。四月十五日已前。夜短睡不足。四月十五日已后。日长饥有余。正当四月十五日。福源寺里禅和子。粥亦足饭亦足睡亦足。游戏圆觉伽蓝。安居平等性智。敢问诸人。因甚得到者般田地。熏风入户自生凉。湖水到门非有意。
　　恕中愠禅师结夏上堂。云门云。今月十五入夏也。寒山子作么生。灵岩道。今月十五入夏也。黑漆桶作么生。旃檀丛林旃檀围绕。狮子丛林狮子围绕。衲僧鼻孔大头垂。金刚脑后三斤铁。
　　了庵欲禅师结夏上堂。本觉今朝结夏。为汝约法三章。一者日里一餐。二者夜间一寝。三者山门头佛殿里东行西行。不得踏破常住砖。卓拄杖下座。
　　结制上堂。一大藏教束之高阁。长期短期无绳自缚。莫更纷纷纭纭。直须洒洒落落。杨岐一头驴只有三只脚。潘阆倒骑归。跌杀黄番绰。五味拈来饡秤锤。别有香风满寥廓。喝。复举道吾和尚。云高不在绝顶。富不在福严。乐不在天堂。苦不在地狱。相识满天下。知心能几人。大慧和尚云。高在绝顶。富在福严。乐在天堂。苦在地狱。谁知席帽下。元是昔愁人。师云。二大老一人高高处观之不足。一人低低处平之有余。唱教门中足可观光。若约衲僧门下犹欠悟在。本觉又作么生。但将饭向无心碗。自有人提折脚铛。
　　结夏上堂。今朝四月十五。随分椎钟击鼓。灯笼动地放光。露柱掀天起舞。揭开临济三玄。抽却云门一顾。击拂子。发机须是千钧弩。
　　杰峰愚禅师结制示众。六根不动。千眼顿开。一念才生。万机寝削。击碎祖师关棙。掀翻大藏灵文。不堕声色二途。不立有无知见。当头俱坐断。一性自闲闲。何须更用三月安居九旬禁足。昼参夜参。茶里饭里。使尽平生气力。用尽平生伎俩。撑眉努目。咬齿捏拳。讨得许多生受吃做甚么。其或未然。太平元是将军定。不许将军见太平。
　　结制示众。黄面老子二千年前立个限局。三月安居九旬禁足。克期取证戒杀护生。致使诸方丛林於四月十五日结制。谓之结却袋头。外不放入。内不放出。与么修行。驴年也未有个出日。石溪则不然。四月十五结却布袋头。略通一线路。从他入底自入。出底自出。去底自去。来底自来。何故。毕竟水须朝海去。到头云定觅山归。
　　南石琇禅师结制上堂。世尊掩室因沙。穷则计拙。东山设一家燕。义出丰年。北山者里。室不掩。燕不设。行则与诸人同行。坐则与诸人同坐。饥则饭。困则寝。自然踏着向上玄关。显示衲僧巴鼻。洞山五位不用分张。临济三玄何劳花擘。正恁么时。如何是衲僧行履处。拄杖且将闲靠壁。草鞋乾晒待秋风。
　　结制上堂。以大圆觉为我伽蓝。身心安居平等性智。开眼寐语。护生须是杀。杀尽始安居。会得个中意。铁船水上浮。诳諕闾阎。直饶总不与么。亦未是衲僧行履处。且作么生是衲僧行履处。长短三期俱莫立。饥来吃饭困来眠。虽然。切忌随径山舌头转。
　　笑隐欣禅师结夏上堂。据菩萨乘。修寂灭行。同入清净实相住持。释迦老子於明镜中更加绘画。报国则不然。有时三头六臂。变现大力魔王。有时日面月面。示应大悲千手眼。三条椽下倒卧横眠。十字街头纵横游戏。卓拄杖云。若无举鼎拔山力。千里乌骓不易骑。
　　结夏上堂。举天平依和尚行脚时参西院。常云。莫道会佛法。觅个举话人也无。一日西院遥见召云。从依。平举头。西院云错。平行三两步。西院又云错。平近前。西院云适来者两错。是西院错。上座错。平云从依错。西院云错。平休去。西院云。且在者里过夏。待共上座商量者两错。平当时便行。住后谓众云。我当初行脚时被风吹到思明长老处。连下两错。更留我过夏。待共我商量。我不道恁么时错。发足南方去时。早知道错了也。雪窦颂云。禅家流。爱轻薄。满肚参来用不着。堪悲堪笑天平老。却谓当初悔行脚。错错。西院清风顿销铄。复。云忽有个衲僧出云错。雪窦错何似天平错。师云。者一则公案。丛林中商量者多。决断者少。中峰今日为诸人断看。一人监主自盗。一人卖贼放赃。一人知而不肯。各与三十拄杖。何也。速则易改。久则难追。
　　雪峤信禅师结制上堂。四十年来恁么行。斩开碧落血腥腥。其中果有希奇事。狮子游行不问程。稽首灯王如来。普愿微尘国土众生同入般若波罗密门。且道般若波罗密门作么生入。举拂子云。鉴。
　　箬庵问禅师结夏示众。人皆苦炎热。我爱夏日长。熏风自南来。殿阁生微凉。良久云。大家在者里。蓦拍禅床。须信茫茫烟浪里。自然别有好商量。
　　结夏升座。现成公案。逈绝誵讹。掉下腰包。大事已办。佛祖说不到。今日说到。佛祖行不到。今日行到。直得德山临济喝似雷轰棒如雨点。到者里也只得退身三步。十圣三贤罔措。野狐潜觑无门。你若错脚踏着常住一片砖。便见分身两段。何况较古较今说长道短。鼓是煽非惑乱人家男女。长期短限者边那边。虚费草鞋消磨岁月。阎老子面前他时打鬼骨臀。且道是甚么人承受。山僧二十年前向水边林下撞着个无面目老汉。水也不曾沾他一滴。今日敢向人天众前为者老汉出气。冤家路狭被诸上座逼定。要山僧为众结夏。结夏且置。你将山僧拄杖安置在什么处。莫动着。动着则头破脑裂。卓拄杖云。谨白。
　　结制上堂。师云。逼胡孙上树。画虎成狸。剥名品荔枝。弄巧成拙。今日三。明日四。枝上生枝。齩破话头。裂碎鼻孔。平地上坑陷人家男女。直饶向未举以前荐得。犹为立地死汉。诸兄弟。幸不作者般虫豸。当阳直截一句作么生道。秋风秋雨寒侵骨。烂叶堆云且闭门。
　　结制上堂。曲说直说尘说剎说。三世一时说。舌头不出口。明眼衲僧向者里共出只手。贵图宗风不坠。师法有据。若只循途守辙。何祇埋没生平。九旬伊始。圣制初成。打头不遇作家。到底翻成骨董。要不入者圈缋么。一句逈超千百亿。六月黄河彻底氷。
　　结制上堂。一法不是有。万法不是无。不说如来禅。不明祖师意。宾是宾主是主。礼是礼乐是乐。满面春风泼画栏。梵王宫殿开深钥。坐享太平底也少伊不得。提上挈下底也少伊不得。其间设或半肯半不肯。山僧只恁么放过。云无心而出岫。水盈科而或流。遇高山而必止。到大海而方休。蓦卓拄杖云。长期短限浑闲事。要使人人尽彻头。
　　结制上堂。灵云见桃花。堕坑落堑。香严闻击竹。接响乘虚。现成田地一任纵横。十字荒田不拣草。信手拈来是。且道是个甚么。天晴日出。雨落地湿。春山迭乱青。春水翻空碧。自是不归归便得。见不成。闻不及。拟议不来还劈脊。此时不直究根源。更待当来问弥勒。
　　林皋豫禅师结制上堂。今年结夏不寻常。柴满堆兮麦满仓。珍重五湖云水客。轻摇蒲扇足风凉。喝一喝。
　　牧云门禅师结夏上堂。天童结夏草鞋高挂。无内无外无高无下。以大圆觉为我伽蓝。身心安居平等性智。大众。以大圆觉为我伽蓝。则百亿须弥百亿日月百亿四天下。乃至华藏世界尽无边香水海。总出不得天童门限。身心安居平等性智。但只饥来吃饭困来打眠。行但行坐但坐。菩提烦恼生死涅盘智慧愚痴真如佛性。当人脚跟下总不必动着。正恁么时如何。黄莺啼绿树。好听个中玄。下座。
　　弘觉忞禅师结制上堂。乃举起拄杖云。看看。山僧拄杖头上横开宝剎毕集群宗。就中请得毗卢遮那如来为堂头和尚。卢舍那如来为都监寺。释迦如来为化主。文殊师利菩萨为首座。弥勒菩萨为维那。观音菩萨为书记。得大势菩萨为副寺。普贤菩萨为典座。药王菩萨为知藏。药上菩萨为典客。无边身菩萨为直岁。寂根菩萨为知殿。勇施菩萨为知浴。慧上菩萨为侍者。萨陀波仑菩萨为寮元。地藏菩萨为堂主。善财菩萨为参头。总十方三世尽空法界。若凡若圣咸皆普入圆觉伽蓝之内。各各安居平等性智之中。於是毗卢遮那如来为众演法曰。护生须是杀。杀尽始安居。会得个中意。铁船水上浮。文殊师利菩萨为秉拂小参曰。十方同聚会。个个学无为。此是选佛场。心空及第归。乃召云。大众。如斯谛信得及去。即今便与诸圣同参。将来次补毗卢遮那如来为大和尚。其或尚留观听稍涉迟疑。则诸人自诸人。拄杖子自拄杖子。依旧去圣时遥。正法将灭。九十日内切须自着精彩好。久立珍重。
　　天童奇禅师结夏上堂。山僧二十年前偶一日冷地里将三千大千世界所有众生性命摄在一微尘里。并无一人得知。所谓藏山於海。藏舟於壑。夜半有力者负去。寐者不觉耳。今日山僧普告大众。还信得及么。如信得及见得彻。便好休去歇去。如信不及见不彻。不妨朝参暮参。一朝参到无参处。遂顾视左右云。始知无处不家山。

　　列祖提纲录卷第三十六
　　列祖提纲录卷第三十七

　　　　武林十八涧理安禅寺住持娄东行悦集

　　中夏提纲

　　或庵体禅师中夏上堂。赫日炎炎六月天。虚空孟浪说新禅。临风有耳应难听。不落诸缘取次传。莫问东西。坐断妙高峰顶。休分彼此。平吞报化佛头。寒不愁寒。色空无二。热不愁热。心境一如。大禅佛旁若无人。野盘僧身为逆旅。灰心老衲未免攒眉。杜口维摩也应冷笑。且道笑个甚么。有心用处皆为错。无意看时却宛然。
　　雪岩钦禅师中夏上堂。前四十五日。过去已过去。后四十五日。未来犹未来。卓拄杖云。正当今日。且道还有过去未来之相也无。更有一丝毫不去不来之相也无。若向着里定当得下。五更洗面黄昏打睡。斋时有报晨朝有粥。朝朝相似暮暮一般。其或未然。报恩昨日预做中夏。今朝击鼓升堂。使府迎奉观音菩萨在设厅供养。启建祈晴道场。
　　中夏上堂。前四十五日。知进不知退。后四十五日。知退不知进。正当今日。进退两忘。季夏极热。熏风自凉。卓拄杖云。时闻一阵藕花香。
　　高峰妙禅师中夏上堂。前四十五日何处去。焦尾大虫入闹市。后四十五日何处来。三脚驴子上高台。俊鹰快鹞便合乘时。跛鳖盲龟徒劳[跳-兆+孛]跳。
　　中夏上堂。竖拂子召大众云。到者里进前一步也不得。退后一步也不得。总不恁么也不得。毕竟如何。不得不得。
　　中峰本禅师中夏示众。大众。四十五日前。朝昏沉暮散乱。四十五日后。朝散乱暮昏沉。正当今日。在四十五日之中。试把昏沉散乱来与老僧看。既无你拈出处。则真如菩提涅盘解脱亦无你拈出处。莫说你拈不出。便是於大寂定中唤起二千年外释迦老汉来。敢保其亦无拈出之理。既拈不出。你唤甚么作昏散。又唤甚么作寂照。直下圣凡情尽能所障空。觌体无依当机绝待。不见四十五日在前。不见四十五日在后。三际平等一道虚闲。即今觅个中夏亦不可得。虽然。此犹是途路中事。若曰到家消息。犹较西天十万程。诸禅德。你最初立志要为生死大事。不是说了便休。须发起一片不顾生不顾死底决定志气也。不管你前四十五。后四十五。正当四十五。不四十五。爆爆地提个所参话。任你说是说非论长论短。拍盲举起拍盲打捱。谁管今生打得彻打不彻。直饶以热铁轮驱入刀山剑树上。一日走百千万亿匝。要教把所参话须臾放下终不可得。有此等志气。欲超过佛祖为不难矣。从前做不到古人地位。只是志愿不真切。立脚不稳当。所以古人道。过河须用筏。学道须用志。释迦弥勒初无所长。只是个能立志愿底凡夫耳。昔僧问古德。一念不起还有过也无。德云须弥山。且道与赵州青州布衫相去几何。如其未委。此去四十五日后。却来露个消息。
　　万峰蔚禅师中夏示众。达磨的的西来。直指人心见性成佛。且道性作么生。一喝於此。直下疑团百杂碎。便见青青翠竹显真如。柳绿花红明皎洁。风生虎啸石龙吟。燕语莺啼为汝决。衲僧家活泼泼。满怀撒出夜明珠。献宝波斯难辨别。放倒和衣打觉眠。一任天崩与地裂。其或未然。参。
　　楚石琦禅师中夏上堂。前四十五日已过去。后四十五日尚未来。正当四十五日之中。觅现在相不可得。所以道。过去心不可得。现在心不可得。未来心不可得。此不可得亦不可得。平生肝胆向人倾。相识犹如不相识。
　　古梅友禅师中夏上堂。九旬禁足又过一半。心地未明如牵火钻。光阴莫虚度。了却闲公案。平地无端捉得贼。老僧出来为汝断。
　　用彰俊禅师中夏上堂。举黄檗因临济半夏上山问讯。见黄檗看经。济云。我将谓是个人。元来是个唵黑豆老和尚。住数日乃辞去。檗云。汝破夏来。何不终夏去。济去。暂来礼拜。檗便打令其去。济行数里。疑其事再回终夏。拈云。招之不来。挥之不去。是什么人。瑞岩若做黄檗。待他再回。棒折也未放在。何故。棒上不成龙。
　　无文璨禅师中夏上堂。前半夏所作法门所修行愿。山僧已在西山为诸人演说。后半夏所作法门所修行愿。山僧今在东湖为诸人演说。东湖所作与西山不同。西山所说与东湖不别。指槐骂柳。证龟成鳖。憍梵钵提侧耳听。舜若多神惊吐舌。
　　了庵欲禅师中夏上堂。前半夏已去。后半夏未来。正当今日谓之中夏。大众。过去已往。未来未至。即今事作么生。莫是二边俱莫立。中道不须安么。者般说话是你诸人嚼过底残羹剩饭。因甚么拶着十个五双鼻孔索头在别人手里。且道利害在什么处。一翳在眼。空花乱坠。

　　建盂兰盆会提纲

　　石雨方禅师盂兰盆会上堂。今日是目连救母地官赦罪之辰。云集忏悔。亡者可以超生。存者可以获福。此是世间父母也。然出世间亦各各有个父母。他能长你法身。养你慧命。大众。还知么。者个父母非形像可求。非远近可见。非呼唤可应。然众中亦有父母俱丧者。亦有父母俱存者。且道又如何忏悔使他超生。又如何保佑使他获福。还有定当得者么。拍禅床一下下座。

　　解制提纲

　　洞山价禅师示众。兄弟初秋夏末东去西去。直须向万里无寸草处去始得。又云。只如万里无寸草处。作么生去。
　　石霜圆禅师解夏上堂。昨日作婴孩。今朝年已老。未明三八九。难蹈古皇道。手铄黄河乾。脚踢须弥倒。浮生梦幻身。人命夕难保。天堂并地狱。皆由心所造。南山北岭松。北岭南山草。一雨润无边。根苗壮枯槁。五湖参学人。但问虚空讨。死脱夏天衫。生披冬月袄。分明无事人。特地生烦恼。喝一喝下座。
　　云峰悦禅师解夏上堂。日月易流。光阴倐忽。始见安居又当自恣。此夏喜得大众各各道体康安。然出家之流旷达无碍。初秋夏末或东去或西去。出一丛林入一丛林。忽有人问上座。翠岩和尚今夏如何为人。被他一问如何祇对。莫道九九八十一。莫道但得雪消去自然春到来。莫道日出东方夜落西。莫道合取狗口。莫道下一喝抚一掌坐具蓦口摵拂袖便行。诸禅德。如斯布露深屈翠岩。既不然者。别作么生披露。试对众道看。还有道得底么。众无语。师云。若到诸方。莫道我从翠岩来。便下座。
　　大觉琏禅师解夏上堂。秋风起。庭梧坠。衲子纭纭看祥瑞。张三李四卖嚣尘。拾得寒山争贱贵。觌面相逢更无难易。四衢道中棚栏瓦市。逼塞虚空普天匝地。是临济赤肉团上。雪峰南山鳖鼻。玄沙见虎。俱胝竖指。一时拈来当面布施。更若拟议。千山万水。复曰。过。
　　白云端禅师解夏。举洞山悟本禅师云。初秋夏末。直须向万里无寸草处去。有僧举似浏阳庵主。主云出门便是草。师云。若见得庵主便见得洞山。若见得洞山便见得庵主。见洞山却易。见庵主却难。见为他不为住持之绊。不见道。云在岭头闲不彻。水流涧下太忙生。
　　保宁勇禅师解夏上堂。秋风才动。布袋头开。来者自来。去者自去。江淮两浙足有家风。衡岳庐峰更多幽致。驱驱辘辘劫劫波波。须知道。不动如来未尝举步。且道不动步一句作么生道。良久云。适来堂里来。却归堂里去。
　　长庆安禅师解夏上堂。汝诸人总来就安求觅甚么。若欲作佛。汝自是佛。担佛傍家走。如渴鹿趂阳焰相似。何时得相应去。汝欲作佛。但无许多颠倒攀缘妄想恶觉垢净众生之心。便是初心正觉佛。更向何处别讨。所以安在沩山三十年来。吃沩山饭。屙沩山屎。不学沩山禅。祇看一头水牯牛。若落落入草。便把鼻孔拽转来。才犯人苗稼。即鞭挞调伏。既久可怜生。受人言语。如今变作个露地白牛常在面前。终日露逈逈地。趂亦不去。汝诸人各自有无价大宝。从眼门放光。照见山河大地。耳门放光。领采一切善恶音响。如是六门昼夜常放光明。亦名放光三昧。汝自不识取。影在四大身中。内外扶持。不教倾侧。如人负重担从独木桥上过。亦不教失脚。且道是甚么物任持便得如是。且无丝发可见。岂不见志公和尚云。内外追寻觅总无。境上施为浑大有。珍重。
　　真净文禅师解夏上堂。此个事学不得教不得传不得。须是当人悟始得。悟得也可可地。闲闲地。了了明明地。历历落落地。一切神通变化悉自具足。不用外求。乃拈拄杖横按云。横按镆铘全正令。太平寰宇斩痴顽。遂掷下。良久喝一喝下座。
　　大沩喆禅师解夏上堂。十方同聚会。个个学无为。此是选佛场。心空及第归。慧先门下直拔超升不历科目。诸人既到者里。风云布地牙爪已成。但欠雷声烧尾。如今为你诸人震忽雷去也。以拄杖击禅床下座。
　　五祖演禅师解夏上堂。一尘起。大地收。一叶落。天下秋。金风动处警砌畔之蛩吟。玉露零时引林间之蝉噪。远烟别浦行行之鸥鹭争飞。绝壁危峦处处之猿猱竞啸。又见渔人举棹。樵子讴歌。数声羌笛牧童戏。一片征帆孤客梦。可以发挥祖道建立宗风。九旬无虚弃之功。百劫在今时之用。如斯话会。衲子攒眉。不见道。一尘不立始归家。若有纤毫非眷属。
　　解夏上堂。九旬三个月。弹指瞥然间。忙者直然忙。闲者直然闲。事事无穷尽。千古白云山。
　　上堂。三月安居今已满。九旬禁足事如何。西天蜡验闻声久。此土鹅珠说者多。季运二千年远意。混流水乳积成河。林泉开士齐弘护。莫使堕颓着众魔。
　　圆悟勤禅师解夏上堂。秋光清浅。秋露虚凝。秋风飕飗。秋色澄净。乃释迦护生之功已毕。实衲僧结制之法周圆。若能内忘己见。外了法空。内外一如。虚凝澄寂。则全心即佛。全佛即心。与诸佛把手共行。与祖师同得同用。到个里。更说什么结。更说什么解。二六时中净裸裸赤洒洒。终日着衣不曾挂一缕丝。终日吃饭不曾咬一粒米。所谓动若行云止犹谷神。岂有心於彼此。那有像於去来。触处逢渠全机独脱。正恁么时如何。白云本是无心物。等闲出没大虚空。复云。九十日功圆此日。不须更验蜡人来。虽然万里无寸草。袋口今朝已解开。
　　解夏上堂。圆觉伽蓝豁开户牖。华严剎海大座当轩。促百千亿劫为一念。岂止百二十日长期。延一念作百千亿劫。宁论此世来生。始见流金烁石。俄然玉露垂珠。时节不相饶。物理有变复。当时结夏。普天匝地一时结。此时解制。普天匝地一时解。结时初不相着。解时初不相离。到者里通一线晓一机去。你为你我为我。长底长短底短。清者自清浊者自浊。於中也无去来亦无动转。浩然太均同归一致。然后放收擒纵得大解脱。更唤什么作你作我作长作短。一时截断。且自恣一句作么生道。云在岭头闲不彻。水流涧下太忙生。
　　解制上堂。寻常一味。无过朴实头。坐断千差。更须高着眼。壁立万仞处净裸裸。平田浅草里峭危危。当处平和。拖泥带水。深挑痛札。犯手伤锋。欲得两不相妨。各请休机罢钓。且九夏赏劳一句作么生道。险处岂尝忘顾鉴。纵行平地索堤防。
　　解夏上堂。毫端宝剎。宽阔优游。十世邻虚。古今渺邈。洞视不见。彻听不闻。到者里。非止善财七日敛念。设使文殊百劫运大智力。起无边神用。亦不能觑见。只汝诸人九十日间各各於中全体游历。出没卷舒纵横收放。八穴七穿东涌西没。傥忽於此知得谛当去。不妨步步踏着实地。心心契证平常。苟或未然。今日布袋口开。还委悉么。良久云。无谓清秋多胜致。低回且复按云头。
　　龙门远禅师解夏上堂。以一粒芥子击修罗窟。於中晏坐九旬。振六镮锡杖。登须弥卢。直上安居三月。倚长松而自誓。临绿水以经行。周游井邑则动止萧萧。依处丛林则威仪济济。岂论城隍聚落。不分胜地宝坊。心月孤圆神珠炳焕。六门虚静万法咸如。如此护生岂有生之可护。如此持律岂有律而可持。囊内蜡人通身雪冷。诚堪庆贺喜何如哉。
　　解夏上堂。毗目仙人执善财手。顿见过去微尘诸佛。及其放手。宛然依旧。龙门长老领诸大众爰於此地结足安居。及其解夏。宛然依旧。善财依旧处微尘。诸佛含摄有归。大众依旧处三月。九旬敛收无迹。还会么。毛端藏剎海。芥子纳须弥。不离见闻缘。超然登十地。四生六道即心自性。三途八难普现色身。居华藏海之中。住不思议之内。如斯之旨乃吾辈之常分耳。还信得及么。
　　解夏上堂。拈起拄杖卓一下云。圆明了知不由心念。抵死要道堕坑落堑。毕竟如何。乃靠拄杖下座。
　　岳林真禅师解夏上堂。古人道秋初夏末。合有责情三十棒。岳林则不然。灵山会上世尊拈花迦叶微笑。正当恁么时。好与三十棒。何故如此。太平时节强起干戈。教人吹大法螺。击大法鼓。举步则金莲躞蹀。端居则宝步巍峨。梵王引道於前。香华缭绕。帝释随之於后。龙象骈罗。至今后代儿孙递相放敩。三三两两皆言出格风标。劫劫波波未肯归家稳坐。鼓唇摇舌宛如钟磬笙竽。奋臂点胸何啻稻麻竹苇。更逞游山玩水拨草瞻风。人前说得石点头。天上飞来花扑地。也好与三十棒。且道坐夏赏劳如何酬奖。良久曰。万宝功成何厚薄。千钧价重自低昂。
　　虎丘隆禅师解夏上堂。有佛处不得住。上无攀仰。无佛处急走过。下绝己躬。从来无向背。本自绝罗笼。出门撞着须菩提。寸草不生千万里。自是长嘴鸟。休言芳树不栖。谩自说禅说道。摩斯咤直饶心挂树头。未免身沉海底。莫动着。动着三十棒且置。休夏自恣一句作么生道。青山绿水元依旧。明月清风共一家。
　　大慧杲禅师解夏上。堂四月十五者公案。七月十五方结绝。即今者里许多人。人人有理难分雪。众中莫有辨口利词底么。试出来分雪看。直饶分雪得去。也须脑门着地始得。
　　解夏上堂。拈拄杖云。百二十日夏。日日无空缺。露柱逞神通。灯笼呈丑拙。彻不彻。却来棒头为汝决。卓一下。
　　解夏上堂。一百二十日禁足。三十五日在外走。熨斗煎茶铫不同。泥牛解作狮子吼。今朝法岁已周圆。拈得鼻孔失却口。以大圆觉为伽蓝。七七依前四十九。
　　解夏示众。洞山万里一条铁。浏阳一击百杂碎。云门关字常现前。翠岩眉毛在不在。乃举拂子云。云门大师来也。还见么。击拂子云。一彩两赛。
　　解夏示众。衲僧相见莫疑猜。布袋结头今日开。露柱着衫南岳去。灯笼脱帽上天台。蓦拈拄杖云。只有云门木上座。终年无去亦无来。有时独靠古屏畔。觑破门前下马台。掷拄杖下座。
　　应庵华禅师解夏上堂。举僧问云门。秋初夏末。前程或有人问。未审对他道什么。门云大众退后。僧云过在什么处。门云还我九十日饭钱来。师云。者僧有迎刃底谋略。云门具杀活手段。虽然。若在报恩门下。更须勘过始得。下座。
　　或庵禅师解制上堂。虎穴魔宫阔步挨。毁僧谤佛不安排。无明三毒令人怕。是我冤家一样乖。会么。正令提纲。法堂前草深一丈。邪师过谬。齑瓮里淹杀几人。出处不凡到头得地。气吞云梦光射斗牛。以法界作伽蓝。龙蛇易辨。以恒沙为广众。衲子难瞒。虎口争餐非为性燥。马前相扑岂是英灵。九夏三秋全提大用。诸方未曾到底境界尽底掀翻。佛祖不出口底舌头一齐坐断。谁跨自恣。道甚护生。鼻直眼横风高韵远。入得南禅室。出得南禅门。行人不以路为仇。拈得死蛇解弄活。祇如来早布袋头开。日见日亲复有何说。良久云。端的克家真种草。不同短贩野盘僧。复举僧问古德。九旬禁足今当满自恣之机又若何。德云。猢狲趂蛱蝶。九步作一歇。复问会么。僧云不会。德云。两个儿童携木鼓。者边拍了那边舞。须臾变现百千般。一一示君君看取。师云。者僧探头太过。古德拔贫斗富未见老成。忽有人问南禅。九旬禁足今当满自恣之机又若何。但向道。要行便行得住且住。也不问会与不会。他或云必竟如何。却向道。生铁面皮刀砍不入。拍盲气性已徧诸方。是则是。切忌错举。
　　密庵杰禅师解夏上堂。乌巨今日解夏。乃遵黄面老子二千年前话杷。验蜡人彻底氷清。护戒珠了无缝罅。惟有露柱灯笼不肯入者保社。何故。从来心似铁。端不受差排。
　　解夏上堂。十五日已前。无绳自缚。十五日已后。脚瘦草鞋宽。正当十五日。天无私盖地无私载。风不鸣条雨不破块。大家抚掌乐升平。一任东倒及西擂。喝一喝下座。
　　解夏上堂。四月十五日结。七月十五日解。六只骰子满盆红。大都只是看头采。喝一喝。
　　解夏上堂。一个葫芦才倒地。满地葫芦尽倾倒。欲识单传直指禅。今日斗凑得恰好。
　　无准范禅师解夏上堂。一夏已满。无事不辨。遂府钵盂。邛州磁碗。
　　高峰妙禅师解制示众。九旬把定绳头。不容丝毫走作。直得个个皮穿骨露七零八落。冷眼看来正谓掘地讨天千错万错。今日到者里。不免放开一线。彼此无拘无束。东西南北任运腾腾。天上人间逍遥快乐。然虽如是。且道忽遇镬汤炉炭剑树刀山未审如何栖泊。良久云。恶。
　　解制上堂。布袋头开。喂驴喂马。要骑便骑要下便下。若到江西湖南。撞着焦尾大虫。切莫道在西峰度夏。
　　解制上堂。一夏以来诸人懡[怡-台+罗]。山僧亦懡[怡-台+罗]。懡[怡-台+罗]逢懡[怡-台+罗]。彼此无空过。今朝圣制告圆。不免更说些懡[怡-台+罗]禅。赢得大家俱懡[怡-台+罗]。如何是懡[怡-台+罗]禅。咄。猛火着油煎。
　　解制上堂。拈拄杖卓一下云。打开布袋头。放出百千牛。纵随芳草去。终不被人收。一日归来重会面。半含容笑半含羞。大众。羞且止。毕竟笑个什么。又卓一下云。休。
　　万峰蔚禅师上堂。一叶落。天下秋。一尘起。大地收。解开布袋口。衲僧得自由。脚头脚底风云起。撒土扬沙辊入流。逼塞虚空无影象。啼莺元在柳梢头。毕竟作么生取用。喝。
　　天如则禅师解夏示众。以拄杖击禅床云。圆觉伽蓝一击百杂碎也。四月十五结本无结。七月十五解亦非解。西天人验蜡人氷。自成多事。东土人验铁弹子。惯弄虚头。我者里一味朴实。你有拄杖子与你拄杖子。你无拄杖子夺却你拄杖子。
　　唯庵然禅师解制上堂。举翠岩夏末示众云。一夏已来与兄弟说话。看翠岩眉毛在么。保福云作贼人心虚。师云好事不出门。长庆云生也。师云恶事传千里。云门云关。师云错。者一队汉只解护惜眉毛。不知打失鼻孔。龙峰今日直要与伊据款结案。大众还委悉么。暑气尽随云雨去。清风透入户庭来。喝一喝。
　　永泰仁禅师解夏上堂。松风凛凛。败叶纷纷。岸柳衰残。猿啼远岫。若也善观时节。方与诸圣相邻。未出得衲僧活计。诸仁者。当此之际正好横担拄杖高挂钵囊。到处撞开方丈门。且与老胡相见。若也一言不契。坐具拂开便行。岂不快哉。山僧自行脚已来。未尝逢着一个半个。何故如此。良久云。土旷人稀。相逢者少。
　　率庵宗禅师上堂。举岳林振禅师示众云。布袋口开。还有买的么。僧云有。林云。不作贱不作贵。作么生买。僧无语。林曰老僧失利。师云。岳林设个问端也甚奇特。及至被人道个有字。直得东遮西掩囊藏不迭。护国云。今日布袋口开还有买底么。良久云。栏杆虽共倚。山色不同观。
　　雪庭净禅师解夏上堂。知有底人。过万年如同一日。不知有者。过一日如同万年。不见死心和尚道。山僧行脚三十余年。以九十日为一夏。增一日也不得。减一日也不得。取不得。舍不得。不可得中祇么得。翠云见处又且不然。山僧行脚三十年来。谁管他一日九十日。也无得。也无不得。处处当来见弥勒。且道弥勒在甚么处。金风吹渭水。落叶满长安。
　　古梅友禅师解夏上堂。九旬禁足。特地成错。三月安居。无绳自缚。布袋解开。乾坤寥廓。放去若龟毛。收来悬兔角。试将两眼挂虚空。一阵凉风生殿角。
　　铁关枢禅师解夏上堂。七月十五。放出猛虎。吼作金毛。吞却佛祖。大众。既是猛虎。为甚作狮子哮吼。
　　上堂。举沩山问仰山。子一夏作得个什么。仰云。开得一片畬。种得一箩粟。沩云子也不空过一夏。施鸩毒於樽俎之间。仰山问沩山。和尚一夏作得个什么。沩云日中一食夜后一宿。仰云和尚也不空过一夏。挥戈矛於笑谈之顷。召大众云。会么。两个驼子相逢着。世上祇今无直人。
　　月江印禅师解夏云。秋初夏末。兄弟家东去西去。如壮士展臂不假他力。如狮子游行不求伴侣。盖为人人脚跟下有条通天活路。三世诸佛六代祖师天下老和尚与你把手共行。岂不见云门大师问洞山。近离甚处。查渡。夏在甚处。湖南报慈。几时离彼。八月二十五。云门云放你三顿棒。次日上方丈问云。昨日蒙和尚放三顿棒。不知过在甚处。饭袋子江西湖南便恁么去。洞山於言下大悟。云门提出倚天长剑。凛凛神锋不易。洞山放将赤身冲他白刃。正与么时如何。金乌啄破琉璃壳。玉兔挨开碧海门。
　　正法明禅师解制上堂。林叶纷纷落。乾坤报早秋。分明西祖意。何用更驰求。若恁么会得。始信佛祖之道本自平夷。大解脱门元无关钥。弥纶宇宙逼塞虚空。量不可穷智不能测。若也未明此旨不达其源。任是百劫熏功千生炼行。徒自疲苦了无交涉。若深明此旨洞达其源。乃知动静施为经行坐卧。头头合道念念朝宗。祖不云乎。迷生寂乱。悟无好恶。得失是非一时放却。如是则谁迷谁悟谁是谁非。自是诸人独生异见。观大观小执有执无。己灵独耀不肯承当。心月孤圆自生违背。何异家中舍父衣内忘珠。致使菩提路上荆棘成林。解脱空中迷云蔽日。山僧今日幸值众僧自恣。化主还山。诸上善人得得光访。不可缄默随分葛藤。曲为今时少开方便也。须是诸人着眼各自谛观。若更拟议寻思。白云万里。遂拈拄杖云。於斯明得。灵山一会俨在目前。其或未然。更待来晨分付。
　　正堂辨禅师解夏上堂。十五日已前不得去。少林只履无藏处。十五日已后不得住。桂子天香和雨露。正当十五日又且如何。阿呵呵。风流不在着衣多。
　　退庵休禅师上堂。结夏时左眼半斤。解夏时右眼八两。谩云九十日安居。嬴得一肚皮妄想。直饶七穴八穿。未免山僧拄杖。虽然如是。千钧之弩不为鼷鼠发机。
　　石屋珙禅师解制上堂。有佛处不得住。楼台月色云收去。无佛处急走过。池塘荷叶风吹破。三千里外逢人不得错举。朗州山澧州水。四海五湖皇化里。腰包顶笠万千千。问着尽言山与水。忽有不甘底出来道。山但言山水但言水有甚么过。良久云。未可全抛一片心。逢人且说三分话。
　　解制上堂。九旬同禁足。自恣是今朝。暮雨青灯寺。西风白石桥。孤身三事衲。万里一轻包。若到沩山处。须防笑里刀。
　　解制上堂。今朝七月十五。凉风开我竹户。岭上一片两片白云。被他吹得七横八竖。轻飘飘浮逼逼。欲散不散欲聚不聚。老僧招手向白云。白云白云何不住。到头终是觅山归。流落天涯与途路。喝一喝。
　　元叟端禅师解夏上堂。四月十五日结。拈拄杖左卓一卓。诸方向者里禁足安居。七月十五日解。拈拄杖右卓一卓。诸方向者里休夏自恣。空劫前无佛名无众生名。结又结个甚么。解又解个甚么。靠拄杖便下座。
　　解夏上堂。秋山削玉。秋水磨铜。南北东西活路通。两只草鞋徤如虎。一条钖杖狞如龙。忽然撞着定上座道。无位真人与非无位真人相去多少。切忌无言满面红。
　　解夏上堂。结却布袋头。万象森罗没出气处。解却布袋头。山河大地得大自在。结也结了。解也解了。诸人一任东去西去。前程忽有人问着。輙不得道在中天竺过夏。下座。
　　解夏上堂。举东山和尚示众云。百炼黄金铸铁牛。十分高价与人酬。庭前不有华含笑。又是东山一夏休。师云。径山随氀[叟*毛]也有一颂。老矣无心铸铁牛。眼前随分即相酬。庭前叶脱西风起。且喜凌霄一夏休。
　　楚石琦禅师解夏上堂。今日解也。南天台北五台一任七纵八横。前程忽有人问永祚近日如何。作么生祗对。但道来时不教某甲传语。管取坐断天下人舌头。虽然。者个是永祚的。那个是上座的。
　　解夏上堂。尽十方世界是个真实人体。菩提烦恼生死涅盘。有为无为前圣后圣。结制解制长期短期。真实体上了没交涉。雪峰三到投子九上洞山。末后鳌山店上打失鼻孔。大随参六十余员善知识。长庆坐破七个蒲团。兴化於大觉棒头深明黄檗意旨。掀翻海岳罢却干戈。如将谷响千斤换得空花万片。威音那畔空劫已前。但有言说都无实义。穿却天下人鼻孔一句作么生道。大鹏展翅盖十洲。篱边燕雀空啾啾。复举僧问云门。秋初夏末。前程忽有人问。未审对他道什么。门云大众退后。僧云过在什么处。门云还我九十日饭钱来。师云。放过即不可。未审道什么。但对他道。七十二棒翻成一百二十。过在什么处。对他道。你但吃棒。我要者话行。
　　呆庵庄禅师解夏上堂。圣制告圆。正是今日。诸方丛席说禅说道闹浩浩地。我者里孤逈逈峭巍巍。纵有佛法。谁着眼觑。拍禅床下座。
　　上堂。解夏之后东去西去南去北去。直须向高高山顶立深深海底行。若是闺阁中物舍不得。未免堕坑落堑。击拂子。当门更不栽荆棘。免被人来惹着衣。
　　愚庵及禅师解夏进退两序上堂。有进有退。有结有解。左之右之。风流儒雅。钟楼上念赞。床脚下种菜。胜首座道。猛虎当路坐。卓拄杖云。一雨普滋三草二木。
　　解夏上堂。四月十五日结却布袋头。十字纵横底有甚数。七月十五日解却布袋头。无绳自缚底有甚数。喝一喝。结也不可得。解亦何曾有。结解二圆离。面南看北斗。下座。
　　笑隐欣禅师解夏上堂。禅人解夏东西去。莫道腰包趂早凉。三界炎炎如火宅。不知何处是家乡。
　　解夏上堂。举僧问九峰。西天夏末多有得道果者。未审此间有也无。峰云有。僧云是什么人。峰云。头戴午夜月。脚踏黄金地。师云。西天此土不离寸步。得道得果凤萦金锁。我此一众总不与么。不用修行也无功颗。九十日中亦不虚过。如今暑退凉生。一任经行坐卧。莫问祖师机缘。总是野狐涎唾。便是鹘眼龙睛。也与从头按过。放出长沙老大虫。惊到嵩山破灶堕。
　　恕中愠禅师解夏上堂。举德山远和尚夏满上堂。僧问九旬禁足今已满。自恣之仪事若何。德山云。猢狲趂蛱蝶。九步作一歇。僧云未审意旨如何。德山以颂示之云。两个儿童舁木鼓。左边打了右边舞。剎那变现百千般。分明示君君记取。拈云。答也答了。颂也颂了。争柰者僧未肯点首在。灵岩路见不平。要与德山相见。自恣在今朝。有华当面贴。一句定誵讹猢。狲趂蛱蝶。蛱蝶飞。无处寻。空中打坐。海底穿针。蓦拈拄杖顾视左右云。众中莫有因斋庆赞者么。卓拄杖。休将闲学解。埋没祖师心。
　　上堂。夏有解结。法无定相。有无之义。空里沤华。南天台北五台。在诸人脚跟底踏着。踏不着置而不说。前程忽有问何处来。切不得道瑞岩来。教他疑三十年。
　　无文璨禅师解夏上堂。举老宿一夏不为师僧说话公案。师颂云。一言已出驷难追。道了如何悔得来。冷地被人相讦露。牙关咬定口慵开。
　　了庵欲禅师解夏上堂。佛欢喜。僧自恣。香象渡河。截流而去。有利无利不离行市。拄杖头边别有天地。卓拄杖喝一喝。
　　南石琇禅师解夏上堂。圆觉能出一切法。一切法未尝离圆觉。蝼蚁知雨而封穴。石[虫*去]应节而扬葩。粘手粘脚底有甚数。十字纵横底有甚数。
　　解制施主舍禅床席并法衣上堂。九夏安居纤魔不起。一众高人行藏轻利。沉香井水饮者除渴。潮田米饭食者不饥。仰山烧畬种粟。沩山夜寝昼餐。百丈卷拜席向马祖。世尊以伽黎围饮光。良久。夜来金气应。凉到竹床多。
　　寿昌经禅师解制上堂。三月安居。九旬禁是。不求佛法僧。岂为人天福。说个愿一切众生同证菩提。大似父死呼公哭。毕竟作么生。除是波斯能啮镞。珍重。
　　破山明禅师解制上堂。东风解冻。百草萠芽。行脚衲子似粟如麻。拖泥带水兮草鞋狞似虎。混俗和光兮拄杖活如蛇。向有佛处不可住。无佛处急走过。方称英俊作家。切不可向万里无寸草处去。虚度生涯。大众。且如山僧者里九旬禁足三月调心。今日解制临行一句作么生道。摘杨花。摘杨花。
　　箬庵问禅师解制上堂。神通妙用游戏自如。动静去来无忧无喜。尘劫非远。剎那非促。布袋头日日解开。安乐神时时应现。何必朝参弥勒暮谒释迦。俗谛义中真成胜谛。火焰里转大法轮。百草头全彰祖印。豁开顶[宁*页]截断流机。超出人天一头地。且随缘不变大海纳川一句毕竟作么生道。日长闲昼永。春老绿阴多。
　　解制上堂。举三圣问雪峰。透网金鳞以何为食。峰云待汝出网来向汝道。圣云。一千五百人善知识。话头也不识。峰云老僧住持事繁。师云。三圣雪峰把手向高高山顶立深深海底行。是则同道唱和节拍相随。山僧者里要且不然。忽有问透网金鳞以何为食。向他道今日解制。更云一千五百人善知识话头也不识。但云善为道路。且道与古人是同是别。下座。
　　牧云门禅师解制上堂。上元时节天色晴霁。天童者里大开门户。放诸菩萨子出门游戏。一地二地三地四地五六地。欢喜发光留不住。地地增修要远行。刚剩第八不动地。日月灯明佛忍俊不禁。涌身高七多罗树。一一为他摩顶授记。去者下坡不走快便难逢。住者眉毛撕结鼻孔相拄。去去去。住住住。菩萨子。莫道病天童。语话无凭据。咄。
　　全室泐禅师解夏上堂。今朝七月十五。一句全宾全主。解却布袋头开。一任东去西去。无佛处急走过。有佛处不得住。三千里外逢人。不得错举。喝一喝。
　　东苑镜禅师解制辞众入山上堂。孤亭独望春山远。九曲清清日夜行。且喜风光流不尽。垂杨堤畔月初生。大众。一结一解原是千古风规。一住一行要且机缘有自。山僧今日对众分付。拄杖子欲向千万峰头去也。大众再四劝请为法久住。师曰。大众。向我拄杖头边道得一句来。山僧即住。众拟议。师卓一卓曰。从来共住无人识。长啸一声归去来。下座。
　　鼓山贤禅师解制日上堂。今日解制。诸兄弟未免或东或西。山僧有三句分付。第一出门不得拖着死尸走。第二到人家吃饭不得沾唇。第三不得向万里无寸草处住着。若能不犯这三句。他日烧一片香供养老僧未为分外。若於三句有犯。切莫道在真寂过冬。珍重。
　　弘觉忞禅师解夏兼为檀越荐严上堂。一灵真性岂假胞胎。识想为缘致有形累。果若诸人从四月十五至今七月十五。一期之内。痛切如丧考妣。急遽如救头然。髑髅裂破娘生面目。全彰本有。净裸裸常光现前。峭巍巍壁立万仞。则自然动无遗照举必全真。妙用难思神机莫测。金锡振处。空华之狱户顿开。宝杖敲时。镜象之莲邦随见。作无边如幻佛事。度无量如梦众生。尤是教乘极则之谭。作么生是衲僧亲切为人一句。洞岫庭山齐削玉。七十二峰青到今。
　　嵩乳密禅师解制上堂。师云。欲知佛性义。当观时节因缘。即今是甚么时节。溪柳垂金线。山花展翠屏。白云青嶂里。深惬野僧情。好个满天和气徧地春光。传不雕之心印。演不说之灵章。诸人倘如斯会得。便知檀度大施门开。将从上佛祖钵袋子当阳拈出。一任诸人东掷西抛。恁么也得。落花有意随流水。不恁么也得。流水无情送落花。恁么不么恁总得。常忆江南三月里。鹧鸪啼处百花香。下座。

　　列祖提纲录卷第三十七
　　列祖提纲录卷第三十八

　　　　武林十八涧理安禅寺住持娄东行悦集

　　头首四节秉拂

　　大慧杲禅师结夏秉拂。声前逈逈一路子。黄面瞿昙不知。一句明明百草头。碧眼胡儿罔措。闹浩浩处静悄悄。静悄悄处闹浩浩。直下如王宝剑谁敢当头。拟犯锋铓横尸万里。更说甚么似地擎山不知山之孤峻。如石含玉不知玉之无瑕。更说甚么香象渡河彻底截流而过。更说甚么全明全暗双放双收。须知恁么来者寸丝不挂。恁么去者堆山积岳。将错就错以大圆觉为我伽蓝。身心安居平等性智。九十日内和泥脱墼。到者里若有转身一路。则不守自家活计。岂遵先圣轨仪。所以道全锋敌胜罕遇知音。同死同生万中无一。且道同生同死底是甚面目。蓦拈拄杖云。赵州和尚来也。金佛不度炉。木佛不度火。泥佛不度水。卓一下云。百杂碎没缝罅。明眼衲僧盲聋喑痖。金刚水际藏身。非非想天走马。一即一切一切即一。尽大地是个解脱门。是人知有。且道石室行者踢碓。因甚么忘却移脚。良久喝一喝。复举三圣道。我逢人即出。出则不为人。兴化道。我逢人即不出。出则便为人。真净和尚云。两个老古锥。窃得临济些子活计。各自分疆列界气冲宇宙。使明眼人只得好笑。师云。真净老人大似欺诬亡没。杲上座即不然。豁开三要三玄路。坐断须弥第一峰。且道在三圣分上耶。在兴化分上耶。具眼者辨取。
　　天如则禅师杭州净慈禅寺结夏节秉拂。问答毕乃云。有法可说是名谤法。无法可说亦名谤法。不见一法是大过患。若见一法亦是过患。恁么也不得。不恁么也不得。恁么不恁么总不得。三世诸佛历代祖师到者里结舌有分。只如道。法非见闻觉知。不离见闻觉知。竖拂云。还见么。击拂云。还闻么。既见了。既闻了。毕竟是有法耶。是无法耶。喝一喝。者里是甚么境界。说有说无。衲僧家向银山铁壁里突出金刚眼睛。彻见佛祖肝肠。无丝毫渗漏。和他命根一拶拶断。然后全主全宾全杀全活。趂动南山白额。吞却无毛大虫。不妨鼻孔里听声。眉毛上吐气。恁么也得。不恁么也得。恁么不恁么总得。是谓我为法王於法自在。说甚么安居禁足克期取证。大好无绳自缚去也。者个犹是作用边事。若曰真正举扬。且待上方拄杖子出来露个消息。卓拄杖云。惊群须是英灵汉。敌胜还他狮子儿。
　　楚石琦禅师径山首座寮结夏秉拂。拈拄杖云。者个是径山拄杖子。为甚么在琦上座手里。已知来处。何假繁词。脱或未知。不免露个消息。凌霄峰顶。选佛场开。一句当阳。十方坐断。果然坐断去。久参先德不妨禁足护生。后学初机谁敢违条起例。上无攀仰下绝己躬。人人常光现前。个个壁立万仞。三世诸佛舌头无骨。六代祖师眼上安眉。德山见僧入门便棒。画饼充饥。临济见僧入门便喝。望梅止渴。老妙喜见僧入门便道。唤作竹篦则触。不唤作竹篦则背。不得下语不得无语。雕沙无镂玉之谈。结草乖道人之意。既不得下语又不得无语。拈来抝作两截。看他作个什么伎俩。广泽龙王忍俊不禁。把须弥山一掴百杂碎。[跳-兆+孛]跳上梵天去也。召众云。且道者一期佛事还有为人处也无。以拄杖连卓三下。复举南岳让和尚遣一僧往江西探马大师。候大师上堂出问云作么生。大师云。自从胡乱后。三十年不曾少盐酱。师云。马大师道三十年不曾少盐酱。早是费却多少盐酱了也。我若作马大师。才见者僧出来。便下禅床擒住痛与一顿。教他归去举似南岳。且显师承有据。自家眼目分明。管取坐断天下人舌头。曹溪一脉未致寂寥在。
　　用彰俊禅师灵隐秉拂。大道本无背向。拟心凑泊则差。天是天地是地。山是山水是水。日月星辰运行四时有什么过。黄面瞿昙也大无端。刚要立期立限。使大地众生据菩萨乘修菩萨行。恰如群蚋聚一器中。鼓发狂闹无有休息。如斯禁制。争知灵山门下。灯笼走入露柱。佛殿骑却山门。斯须之间[石*盘]礴於上方拄杖头上。开安居法门。说秘密王三昧法。拈拄杖卓一下。还闻么。古德道。我为诸圣说。不为凡夫说。咄。

　　解制秉拂

　　佛朗性禅师领众赴京考试。留天界。居第一座。解制秉拂。狮子弦一奏。群音悉绝。正令全提。凡圣结舌。众中有作家禅将。直下出来人天众前展阵开旗。共建法幢。有么有么。良久云。大众。便恁么散去。已是恶水不少。既无。莫怪秉拂上座将黑豆换却诸人眼睛去也。蓦拈拄杖卓一下云。软似兜罗。又卓一下云。硬如铁壁。天上天下古今不识。若唤作禅道佛法。正是小家恶口。文章奇句亦是妄言绮语。尽属埋没先宗。得无累乎诸人。若向生佛已前各各脚跟下有一片无阴阳田地。极是洁净极是分晓。不劳心力回头一觑本来成现。安乐受用无不如意。说甚德山棒临济喝。尽是太平奸贼乱世英雄。明眼人在。一场笑具。更要九旬禁足结制解制。悬沙止饥。箭穿石里。然承堂头和尚慈旨。难以固辞。只得暂借威光。於万指丛中马头截角。况僧录司官诸位宗主和尚屈驾临筵。为法作证。诸佛欢喜。贤圣骈集。人天交接。并会中达官士庶七趣四生无边凡圣八部天龙。一切神众普皆欢喜。各各自闻廓彻妙旨。更不敢加一丝毫头佛法与诸人分上。虽然如是。疎山今日也要与诸人据欵结案去也。卓拄杖喝一喝云。直截根源佛所印。摘叶寻枝吾不能。复举夜来堂头和尚举东山上堂云。百炼黄金铸铁牛。十分高价与人酬。庭前不有花含笑。又是东山一夏休。古人与么道。毕竟意旨如何。师云。百炼黄金铸铁牛。头角觅不得。十分高价与人酬。大好行市。庭前不有花含笑。众僧不归单位。又是东山一夏休。秋初无雨白露看。古人与么道。毕竟意旨如何。钓竿斫尽重栽竹。不得鲲鲸誓不休。顾视大众云。委悉么。喝一喝云。痴人面前不得说梦。久立众慈伏惟珍重。下座。

　　冬夜秉拂

　　大慧杲禅师冬至秉拂。豁开户牖。妙手画难成。当轩者谁。抬眸已蹉过。不是心不是佛不是物。不是禅不是道。三世诸佛说不及。六代祖师传不到。便恁么去。只是个无孔铁锤。直饶出得荆棘林。未免死於平地上。所以道。言无展事。语不投机。承言者丧。滞句者迷。可中有个出情尘超物外。不承言不滞句。百草头上荐得祖师。闹市里识得自己。直下如龙得水似虎靠山。脚跟下正好朝打三千暮打八百。何故。我王库内无如是刀。若是出格道流。必不作者般去就。虽然如是。尽法无民。今夜放一线道。与诸人相见。举起拂子云。君子道长。画一画云。小人道消。滴水一滴冻。节令不相饶。狸奴白牯鼻绳断。水底藏身被火烧。击禅床一下。复举本仁示众云。寻常不欲向声前句后鼓弄人家男女。何故。且声不是声。色不是色。有僧问如何是声不是声。仁云唤作色得么。僧云如何色不是色。仁云唤作声得么。僧礼拜。仁云且道为你说答你话。若人辩得。许你有个入处。师云。本仁将一穿云居子换却天下人眼睛。却被者僧将一条断贯索不动干戈穿却鼻孔。后来舜老夫拈云。本仁既已入草。者僧又落深村。然则阳春雪曲时人难和。村歌社舞到处与人合得着。师云。舜老夫是则也是。未免随搂摗。秉拂上座不惜眉毛为诸人说破。声不是声色不是色。马后驴前神出鬼没。雪曲阳春和不齐村歌社舞且淈[泳-永+盾]。以拂子击禅床云。者个决定不是声。复举起云。者个决定不是色。且毕竟是个甚么。喝一喝云。此时若不究根源。直待当来问弥勒。

　　岁夜秉拂

　　大慧杲禅师岁节秉拂。百尺竿头进一步。甚么处得者消息来。万仞峰前露一机。堕在时人窠窟里。莫妄想。放下着。绝伎俩处便肯承当。鼻孔索头在我手里。所以南泉道。牵牛向溪东放。不免食他国王水草。牵牛向溪西放。亦不免食他国王水草。不如随分纳些些。总不见得。杲上座随分纳些些去也。良久云。释迦掩室於摩竭。耕地种蒺藜。净名杜口於毗耶。锢鏴着生铁。须菩提唱无说以显道。馊饭祭闲神。释梵绝听而雨华。果有领受者。直饶向上一路千圣不传。硬纠纠活鱍鱍。棒下无生忍。临机不见师。也是隔靴抓痒。总不恁么。落在无事界中。且作么生通得个机关。应得个时节去。蓦拈拄杖卓一下云。还委悉么。差之毫厘失之千里。孟春犹寒终而复始。释迦老子是系驴橛。一大藏教是破故纸。如我按指海印发光。汝暂举心尘劳先起。超佛越祖之谈。未语已前向诸人脚跟下蹉过了也。毕竟如何。毗婆尸佛早留心。直至如今不得妙。又卓一下。复举僧问镜清。新年头还有佛法也无。清云有。僧云如何是新年头佛法。清云元正启祚万物咸新。僧云谢师答话。清云山僧今日失利。又僧问明教。新年头还有佛法也无。教云无。僧云。年年是好年日日是好日。为甚么却无。教云张公吃酒李公醉。僧云老老大大龙头蛇尾。教云山僧今日失利。师云。二尊宿一人向高高峰顶立不露顶。一人向深深海底行不湿脚。是则也是。未免有些誵讹。今夜或有人问杲上座。新年头还有佛法也无。只向他道。今日一队奴仆在茶堂里村歌社舞弄些神鬼。直得点胸尊者恶发。把钵盂峰一掷掷过恒河沙世界之外。惊得憍陈如怕怖慞惶。倒骑露柱跳入担板禅和鼻孔里。撞倒舒州天柱峰。安乐山神忍俊不禁出来拦胸搊住云。尊者。你既称阿罗汉。出三界二十五有尘劳超分段生死。因甚么有许多无明。被者一问不胜懡[怡-台+罗]。却回佛殿里第三位打坐。依旧点胸点肋道。天上天下惟我独尊。自云。住住杲上座。他问新年头佛法。为甚么一向虚空里打筋斗说脱空谩人。良久云。杲上座今夜失利。
　　用彰俊禅师净慈首座寮秉拂。一年三百六十日。结交头一句子要与本地相契。无一毫头走作始得。如或走作。不落妙胜境界。便入颠倒海里。衲僧家如百炼精金。入水入火不为火水所变。入净入秽不为净秽所移。故此南屏门下现前一众。壁立万仞滴水氷生。又管甚三阳布令四序开端。上方拄杖子闻与么道。踊跃出来与秉拂上座交相庆赞。拈拄杖卓一下。咄哉拙郎君。巧妙无人识。打破凤林关。着靴水上立。喝一喝。

　　住持谢秉拂提纲

　　雪岩钦禅师上堂谢一清叟并藏主秉拂。夜月透灵犀。寒光吞老蚌。如是转法轮乎沉乎万象。直得纯清绝点。固是真常流注。打破相呈又成甚么伎俩。拍膝一下云。山僧恁么道。也是无风起浪。
　　元叟端禅师上堂谢夏斋秉拂。雪峰和尚云。演一句则千句万句流通。拈向一边。饮一味则千味百味具足。置之一壁。雪峰低头归庵。岩头闻云。雪峰与我同条生。不与我同条死。且作么生。临朕砧井底种林禽。今年桃李贵。一颗直千金。
　　上堂谢秉拂。首座说底。见也见了闻也闻了。藏主说底。见也见了闻也闻了。拈拄杖云。拄杖子涌身虚空放大光明现大神变。说四十二波罗密法门。未见者直须见取。未闻者直须闻取。卓一卓。只此见闻非见闻。无余声色可呈君。个中若了全无事。体用何妨分不分。
　　上堂谢秉拂并夏斋。举赵州会下二僧相推不肯作第一座。主事白州。州云总教他作第二座。主事云第一座教谁作。州云装香着。主事云装香了也。州云戒香．定香．解脱香。应庵叔祖云。赵州下者一槌。不妨惊群动众。子细检点将来。也是泥里洗土块。荐福门下不用相推。第一座也有人。第二座也有人。第三座也有人。虽然。不免从头注过。第一座铁额铜头觑不破。第二座阳春白雪无人和。第三座真实身心同达磨。师云。玉本无瑕雕文丧德。赵州应庵之谓也。中峰咬定牙关尽力[跳-兆+孛]跳出他绻缋不得。亦未免从头注过。第一座露柱灯笼俱拶破。第二座偏向净缶里吐唾。第三座璞玉浑金能几个。都寺营辨夏斋又且如何。水长船高。泥多佛大。
　　谢秉拂并夏斋上堂。教中道。於食等者於法亦等。於法等者於食亦等。都寺营斋。内外悉皆饫饱。是名食等。首座秉拂。内外悉皆见闻。是名法等。其施汝者不名福田。供养汝者堕三恶道。喝一喝下座。
　　上堂谢秉拂并夏斋。无弦琴上抚出五音六律。无底钵中饤出七珍八宝。未闻者得闻。未饱者得饱。碁盘石[跳-兆+孛]跳上天。钵盂池哮吼入海。俱胝道者忍俊不禁。将国一祖师坐禅石喝成三片。直下恰似川字籀文。喝一喝。
　　铁关枢禅师谢首座秉拂上堂。一机疾雷破山。十圣三贤耳聋眼瞎。一句狞龙搅海。铜头铁额胆丧魂飞。且道是甚么句。卓拄杖喝一喝。不是我首座。大难提持。
　　楚石琦禅师谢首座秉拂都寺办斋上堂。禅非意想。以意想求之则乖。道绝功[烈-列+勋]。以功[烈-列+勋]拟之则错。安个是立个非。舍个迷就个悟。转急转缓转亲转疎。不能透过那边。多只住在者里。进则银山万迭。退则铁壁千寻。拶得一路开。挨得一线入。元来自己便是银山铁壁。到与么地有甚么奇特。三德六味味逾多。一句了然超百亿。
　　愚庵及禅师谢斋秉拂上堂。五祖和尚示众云。结夏无可管顾诸人。未免作一家宴。遂抬手云。逻啰招。逻啰摇。逻啰送。莫怪空疎伏惟珍重。南屏冬至丛席荒凉。直是无可施设。赖有库司都寺与堂中首座前日作那一场佛事不同小小。离四句绝百非。搅酥酪醍醐为一味。镕缾盘钗钏为一金。令我现前一众。三世诸佛历代祖师。五百十六大阿罗汉。均饱禅悦法喜。眼里也饱耳里也饱。不觉手之舞之足之蹈之。欢喜踊跃向宗镜光中同声赞叹云。希有希有奇哉奇哉。於食等者於法亦等。於法等者於食亦等。山僧只管端坐受供养。且道与五祖相共多少。良久云。其施汝者不名福田。供养汝者堕三恶道。
　　解制谢都寺办斋藏主秉拂上堂。咬破铁酸饀。百味具足。演出大藏教。一句该通。三脚驴子弄蹄行。万里无寸草。下座。
　　笑隐欣禅师谢秉拂上堂。正印全提圣凡路绝。箭锋相拄照用同时。一句子函盖乾坤。一句子奔流度刃。你有拄杖子我与你拄杖子。你无拄杖子我夺却你拄杖子。
　　谢首座秉拂都寺斋上堂。还丹一粒点铁成金。至理一言转凡成圣。杨岐和尚道。天得一以清。地得一以宁。衲僧得一时如何。钵盂口向天。者里透得。非但转凡成圣点铁成金。亦能与人抽钉拔楔解粘去缚。提持纲要荷负丛林。其或未然。同器而食。饭色有异。
　　谢首座秉拂都寺斋上堂。问一答十问十答百。当阳突出须弥卢。於食等者於法亦等。信口咬破铁酸饀。一句三玄一玄三要。千牛拽不回。先照后用先用后照。俊鹘趂不及。离四句绝百非则不问。如何是摩诃衍法。卓拄杖下座。
　　谢首座秉拂上堂。举大慧和尚在云居圆悟会中作首座冬夜秉拂。昭觉元禅师出问。眉间挂剑时如何。大慧云血溅梵天。师云。奇哉奇哉。一千七百人善知识生气凛然。谁知二百年后金陵城中再逢作者。如狮子筋琴一奏则众弦皆绝。如涂毒鼓一击则闻者皆丧。我此一众亲近承事勿生疲厌。各随根机成就法器。虽然。有际天之云涛可容吞舟之鱼。有九万里之风可负垂天之翼。
　　了庵欲禅师谢首座秉拂兼客至上堂。南泉斩猫。赵州戴草鞋而出。兴化法战。克宾设饡饭便行。是皆发挥本有灵光。要且不借别人鼻孔出气。所以前日首座说法高耸人天。今朝道伴相过光扬宗眼。且道山僧鼓两片皮成得甚么边事。拍禅床。从前汗马无人识。只要重论盖代功。

　　月分须知(正月)

　　杨岐会禅师岁旦上堂。春风如刀。春雨如膏。律令正行。万物情动。你道脚踏实地一句作么生道。出来向东涌西没处道看。直饶道得。也是梁山颂子。
　　云峰悦禅师岁旦上堂。三十六旬竟。今朝还复起。剎那不相知。诸法何曾尔。尊卑叙礼仪。欢戚同居止。廓哉总持门。而人不能启。玉兔金乌。藏头露尾。以拂子击禅床下座。
　　真净文禅师岁旦上堂。不见一法即如来。方得名为观自在。诸禅德。今日人人添一岁。还见么。若不见。又道人人添一岁。若见。在甚么处安着。既见着处便见出处。出处既明方能世出世间於法自在。观自在菩萨将钱买糊饼。放下却是馒头。好诸禅德。一年添一岁。一岁一如来。拈拄杖云。拄杖子亦成佛也。看。
　　岁旦上堂。去年贫未是贫。今年贫始是贫。去年贫犹有卓锥之地。今年贫连锥也无。师云。香严与么道。奇特甚奇特。要且只知其贫不知其富。洞山即不然。去年富未是富。今年富始是富。去年富惟有一领墨黪布褊形。今年富添得一条百衲山水袈裟。岁朝抖擞呈禅众。实谓风流出当家。诸禅德。洞山与么。为复是不肯古人耶。为复扶古人耶。试辨看。
　　元旦上堂。问话毕乃云。一问一答皆是当人各各神通光明清净妙心。一一从自己运出来烜赫现前。自是众生迷情不觉不知。改旦新元伏惟知事首座大众尊候万福。良久云。昨日今朝事不同。人人依旧主人翁。虽然平等添新岁。梦觉元来总是空。是空却不空。二十空门元不着。一性如来体共同。喝一喝下座。
　　白云端禅师岁旦上堂。今日普天之下尽添一岁。且道水牯牛还添也无。添与不添且置。且道牯牛鼻孔重多少。若知得他鼻孔觔两分明。一任侵他人苗稼。若也未然。腊月三十日莫道春来草自青。
　　保宁勇禅师岁旦上堂。昨日去年去。今日今年来。去年去不去。今年来不来。徧野盈尺雪。大地亡纤埃。无名无字人。举目聊徘徊。
　　五祖演禅师岁旦上堂。元正启祚。万物咸新。扬尽大千沙界。都来只在一尘。乃展手云。是新是旧。有人出来道看。若无。四面且世谛流布去也。遂叉手云。孟春犹寒。伏惟首座大众洎诸知事尊体起居万福。
　　岁朝上堂。威音王已前也恁么。威音王已后也恁么。三世诸佛也恁么。西天四七东土二三也恁么。前年去年也恁么。明年后年更后年外后年也恁么。忽有个出来道。和尚和尚。自云。若不被他唤住。便一百年也只恁么。复云。元正启祚。万物咸新。去年乞火和烟得。今日担泉带月归。晷运推移日南长至。当轩有直道。无人肯驻脚。孟春犹寒。伏惟首座大众起居万福。苏武牧羊海畔累日忻然。李陵望汉台边终朝笑发。落在甚处。仁义只从贫处断。世情偏向富门多。
　　元旦上堂。元正启祚。西天此土。万物咸新。獬豸麒麟。应时纳佑。诚言不谬。孟春犹寒。万种千般。伏惟首座大众普天齐用。洎诸知事怀才抱义。并诸化主如龙似虎。尊体起居万福。直是如金如玉。岁岁三百六十日。管取粥足饭足。
　　圆悟勤禅师岁旦上堂。元正启祚。打开门户。万物维新。天地同春。应时纳佑。不落窠臼。罄无不宜。万世一时。孟春犹寒。伏惟首座大众起居万福。乞火和烟得。担泉带月归。复云。新年头有佛法。正是土上加泥。新年头无佛法。又成当面蹉过。到个里佛法世法有无新旧一时拈向一边。且不落夤缘一句作么生道。还委悉么。乾坤一合地糊饼。日月两轮天气球。
　　龙门远禅师元旦上堂。万物咸新论故乡。抬眸元是旧爷娘。先春花发馨香远。物外山河日月长。复举僧问百丈如何是奇特事。丈云独坐大雄峰。僧礼拜。丈便打。师云错打人。僧问德山如何是奇特事。山云我宗无语句亦无一法与人。师云犹较些子。僧问罗山如何是奇特事。罗山云道什么。师云。成何道理。大众。古人钩头着饵意在得鱼。如今洗脚上船能有几个。或有人问龙门如何是奇特事。山僧向伊道。此去太湖不远。恁么说话有甚奇特。又向伊道咫尺是棠梨。大众还会么。等闲如不会。须作等闲看。下座。
　　元旦上堂。以拄杖画一画云。天得一。斗牛女虚危室毕。地得一。草木山河并土石。君得一。上下四维无等匹。召大众云。万象森罗影现中。一颗圆明光的历。有欢荣有愁戚。或冤亲或顺逆。富且贵贫且乞。万样千般谁运为。空谷之声随应出。鸳鸯绣了任君看。不露金针太绵密。褒禅奉劝各回头。莫待临行却啾唧。识取摩诃般若光。万古悠悠是今日。久立。
　　大慧杲禅师岁旦上堂。拈拄杖空中作书字势云。岁朝把笔。万事皆吉。应时纳佑。庆无不宜。若作世谛流布。平地吃交。更在佛法商量。眉须堕落。卓拄杖下座。
　　岁旦上堂。去年今日也只是者个。前年今日也只是者个。先前年今日也只是者个。外前年今日也只是者个。明年今日也只是者个。后年今日也只是者个。外后年今日也只是者个。更外后年今日也只是者个。且道者个是什么。元正启祚。万物咸新。应时纳佑。庆无不宜。喝一喝云。俗气不除。
　　岁旦上堂。一年三百六十日。今朝又是从头起。人人有个主人公。水牛衔却老鼠尾。深沙欢。那咤喜。佛殿走出三门去。僧堂撞入厨库里。敢问大众。还有不迁义也无。自云。有。作么生是不迁义。东君行正令。华发树南枝。
　　应庵华禅师元正上堂。举僧问镜清。新年头还有佛法也无。清云有。僧云如何是新年佛法。清云元正启祚万物咸新。僧云谢师答话。清云镜清今日失利。僧又问智门。新年还有佛法也无。门云无。僧云年年是好年为什么却无。门云张公吃酒李公醉。僧云老老大大龙头蛇尾。门云智门今日失利。师云。二尊宿一人嘴长三尺。一人项短二寸。若检点得出。报恩今日失利。
　　元旦上堂。古今天地古今日月。古今人伦古今山河。释迦弥勒坐筹帷幄。耶舍拭眼罢战沙场。且道功成名遂一句作么生道。万人遐仰处。红日到中天。
　　元正上堂。元正启祚更无回互。万物咸新截铁斩钉。应时纳佑跳出窠臼。孟春犹寒言端语端。知事头首各各希有。云堂大众雍容郑重。蒋山恁么说话。且道在里许不在里许。若在里许。未免是个流俗阿师。不在里许。又着在什么处。所以道。世人住处我不住。世人行处我不行。不是与人难共住。大都缁素要分明。
　　密庵杰禅师岁旦上堂。元正一旦万事成办。大乘小乘井索钱贯。更问佛法如何。也是秦时[车*度]轹钻。
　　松源岳禅师岁旦示众。元正改旦万事成现。有时放行有时坐断。不惜两茎眉。和盘掇转看。佛法世法都卢一片。既是佛法世法。如何得成一片。但辨肯心。必不相赚。
　　灵隐远禅师上堂。新岁有来由。烹茶上酒楼。一双为两脚。半个有三头。突出神难辨。相逢鬼见愁。倒吹无孔笛。促拍舞凉州。咄。
　　净慈昌禅师元旦上堂。举拂子曰。岁朝把笔。万事皆吉。忽有个汉出来道。和尚。这个是三家村里保正书门底。为甚么将来宝华王座上当作宗乘。祇向他道。牛进千头。马入百疋。
　　石霜鉴禅师上堂。送旧年。迎新岁。动用不离。光影内澄辉。湛湛夜堂寒。借问诸人会不会。若也会。增瑕类。若不会。依前昧。与君指个截流机。白云更在青山外。
　　高峰妙禅师岁旦示众。百年难遇岁朝春。姹女梳妆越样新。惟有东村王大姐。依前满面是埃尘。
　　岁旦示众。山僧去年三十六。今年又添一岁。诸人共知。拈拄杖云。且道拄杖子年多少。击禅床云。元正启祚。万物咸新。
　　万寿念禅师岁旦上堂。往复无际。动静一源。含有德以还空。越无私而逈出。昔日日。今日日。照无两明。昔日风。今日风。鼓无两动。昔日雨。今日雨。泽无两润。於其中间觅去来相而不可得。何故。自他心起。起处无踪。自他心忘。忘无灭迹。大众。若向者里会去。与天地而同根。共万物而为一体。若也未明。山僧为你重重颂出。元正一。古佛家风从此出。不劳向上用工夫。历劫何曾异今日。元正二。寂寥冷淡无滋味。赵州相唤吃茶来。剔起眉毛须瞥地。元正三。上来稽首各和南。若问香山山里事。灵源一派碧如蓝。遂喝一喝下座。
　　护国昌禅师上堂。拈拄杖卓曰。三十六旬之开始。七十二候之起元。万邦迎和气之时。东帝布生成之令。直得天垂瑞彩地涌祯祥。微微细雨洗寒空。淡淡春光笼野色。可谓应时纳佑庆无不宜。尽大地人皆添一岁。敢问诸人。且道那一人年多少。良久曰。千岁老儿颜似玉。万年童子鬓如丝。
　　万杉坚禅师岁旦上堂。有一人不拜岁不迎新。寒暑不能侵其体。圣凡不能混其迹。从来鼻孔辽天。谁管多年历日。大众。且道此人即今在甚么处。卓拄杖曰。咄咄咄。没处去。
　　大梅英禅师元旦上堂。三十六旬之始。七十二候之初。末后一句则且置。祇如当头一句又作么生道。拈拄杖曰。岁朝把笔。万事皆吉。急急如律令。大众。山僧恁么举唱。且道还有祖师意也无。良久曰。记得东村黑李四。年年亲写在门前。卓拄杖下座。
　　剑门分禅师元旦上堂。弄虚头。徒费力。寒暑不能变真实。堂堂受屈深可怜。几度年年正月一。拈起杀人刀。火后茎茅万丈高。放下活人剑。不是贵兮不是贱。纵横杀活。如狮子出林群狐绝踪迹。年年是好年。日日是好日。大鹏不作老鸦飞。黄河九曲纤纤直。喝一喝下座。

　　列祖提纲录卷第三十八
　　列祖提纲录卷第三十九

　　　　武林十八涧理安禅寺住持娄东行悦集

　　元旦提纲

　　师子端禅师新岁上堂。新岁新春雪又浓。森罗万象尽皆同。相逢莫认者般事。筋斗全抛示祖风。遂打筋斗下座。
　　无用宽禅师元旦上堂。太湖梁山。彻底掀翻。一柄无用拂子。击开黄龙三关。大众。各各起居多福。卓拄杖一下云。只看赵州无字。不必东卜西卜。下座。
　　元旦上堂。太湖山上贺新年。万象森罗笑揭天。惊得泥牛吞石虎。尘尘剎剎自安然。喝一喝云。风调雨顺祝皇元。下座。
　　天如则禅师新年示众。憍陈如上座。禾山殷打鼓。牛尾巴说禅。乌楖栗下语说禅云。腊月三十昨日去。正月初一今日来。下语云。夜暗昼明。去是谁去。天高地阔。来是谁来。狮林好个上堂。被他抄前说了。只落得打个问讯烧香吃茶。
　　仰山简禅师元旦上堂。新律才分。霞光报晓。天色欲暖还冷。气候似冬忽春。盖鸿蒙之象初升。乃严凝之寒未退。时须倾刻已属东君。勿此为劳共称得岁。刚有一人不在斯限。天地无由盖载。寒暑岂得推迁。日月莫谐照临。阴阳卒难变易。若教此人受岁。终是不甘。时节到来。又争讳得。且道受岁人与不受岁人两家相见如何作贺。良久曰。寒随一夜去。春逐五更来。
　　唯庵然禅师岁旦上堂。元正启祚。万物咸亨。蓦拈拄杖云。拄杖子昨夜抽条。今朝吐蕊。花开五叶。香徧大千。且道当得新年头佛法也无。卓拄杖喝一喝。
　　铁关枢禅师元旦谢监寺上堂。三世诸佛六代祖师天下老和尚。竖拂子。总在拂子头上庆贺新元令旦。普山将栗棘蓬普同供养。吞一任吞吐一任吐。吞不下吐不出未免丧身失命。喝一喝。
　　石屋珙禅师岁旦上堂。钟楼上念赞。床脚下种菜。胜首座道猛虎当路坐。福源者里。山门头贺正歌唱。佛殿里祝圣讽经。一种是声无限意。有堪听有不堪听。诸人还曾检点得出么。喝一喝下座。
　　岁朝上堂。镜清道新年头佛法有。明教道新年头佛法无。道是有也未必有。道是无也未必无。张公吃酒李公。醉赵州东壁挂葫芦。
　　元叟端禅师元旦上堂。昨日唤今朝作新岁。今朝唤昨日作旧年。且如何是物不迁义。击拂子。岭上寒梅才破雪。城边杨柳已含烟。
　　元旦上堂。旧腊昨朝送。新春今日迎。九天腾瑞气。万国霭欢声。
　　笑隐欣禅师元旦上堂。元正启祚。万物咸新。海宇欢呼。人天交庆。直得石女倒骑铁马踏破虚空。木人鞭动泥牛耕翻碧落。阿呵呵。会也么。有意气时添意气。不风流处也风流。
　　元旦上堂。金刚正体露堂堂。万象森罗般若光。泯去来机超当念。无阴阳地理全彰。木鸡报晓啼深巷。石女迎春出洞房。共喜龙湖多瑞气。天风时送御炉香。
　　恕中愠禅师元旦上堂。新年头有一句子举似诸人。者一句子即是父母未生已前底句子。不得向举起处承当。不得向意根下卜度。但见皇风成一片。不知何处是封疆。
　　元旦上堂。新年头佛法。触处皆现成。憧憧贺岁客。倒屣相欢迎。笑指好天气。风日犹和明。必定田稻熟。鼓腹歌太平。大众。忽遇上上人来又作么生祗待。青原酒。赵州茶。三杯两盏醉卧烟霞。大底风流出当家。
　　呆庵庄禅师元旦上堂。天得一以清。地得一以宁。君王得一致太平。衲僧得一滴水氷生。拈拄杖。只如拄杖子得一时如何。直示新年头佛法。敲风打雨任纵横。靠拄杖。
　　正旦上堂。一切无情皆有佛性。晨朝起来庆贺新年。法堂上撞着露柱。礼他三拜有何不可。安乐山神无端性懆鼓合。点胸尊者在佛殿基上说是说非。总与二十拄杖。趂出赵州关外去也。不见道。三千条令主者施行。
　　元旦上堂。新年头不可与诸人葛藤。德山棒临济喝拈放一边。你道赵州和尚使得十二时辰。还有勘验处也无。击拂子。家家门前赫日月。太平不用将军威。
　　元旦上堂。老僧未开口已前。一切时一切处普光心印文彩全彰。待汝着眼觑来。早是涂糊了也。今朝特为点出。普请诸人证据。蓦拈拄杖卓一下云。新年把笔万事大吉。靠拄杖下座。
　　天目礼禅师岁旦上堂。昨朝残雪。今日新年。互相庆贺。礼数周旋。惟有能仁到老不辨推迁。举头天外看。浑是旧山川。
　　楚石琦禅师岁旦上堂。拈拄杖云。山僧一条拄杖。不曾胡乱打人。今日新正开封去也。释迦老子达磨大师放过不可。自余之辈车载斗量。利剑不斩死汉。忽有人出来道长老聻。劈脊便棒。不是与人难共住。大都缁素要分明。靠拄杖下座。
　　岁旦上堂。拈拄杖云。新年头有佛法。拄杖子也未敢相许。新年头无佛法。拄杖子也未敢相许。离四句绝百非。总是诸方旧话子。拄杖子也未敢相许。画一画。元正启祚万物咸新。
　　岁旦上堂。今年年是去年年。年去年来知几年。昨日日是今日日。日出日入非一日。只个无去来无出入。年年是好年。日日是好日。四溟东海流。般若波罗密。
　　岁旦上堂。祖师道。果满菩提圆。花开世界起。拈拄杖云。一花开也。是桃是李。今日新年头。昨日旧年尾。识得本来人。无忧亦无喜。卓一下云。处处绿杨堪系马。家家门底透长安。
　　岁旦上堂。举香严云。去年贫未是贫。今年贫始是贫。去年贫有卓锥之地。今年贫锥也无。真净云。去年富未是富。今年富始是富。去年富惟有一领黑黪布衫。今年添得一条百衲袈裟。岁朝抖擞呈禅众。实谓风流出当家。师云。香严贫未是贫。柰何犹有个浑身。真净富未是富。家私未免俱呈露。凤山者里不说富不说贫。随家丰俭没疎亲。竖拂子。收来兔角长三尺。放去龟毛重九觔。
　　岁旦上堂。半夜起来赴省堂焚祝。焚祝了丞相府诸衙门人事。人事毕即回殿堂行香撒沙咒土绕廊行道。次第诸山报礼准备接官。若作新年头佛法会。入地狱如箭射。
　　正旦上堂。三百六旬之始。二十四气之初。斗柄回春风光夺目。或昼短而夜长。或夜短而昼长。或暑往而寒来。或暑来而寒往。花根本艳。虎体元斑。虽然不改旧时人。未免人人添一岁。召众云。祇者一岁添到尽。未来际那里洎在。
　　愚庵及禅师上堂。元正启祚。万物咸新。井底蓬尘蔽日。山上鲤鱼拏云。且不涉时缘一句作么生道。拈拄杖云。拄杖今朝添一岁。拈来依旧黑粼皴。
　　了庵欲禅师上堂。新年换旧年。打破又完全。衲僧虽不荐。鼻孔已辽天。看看。蟭螟睫上放夜市。大虫舌上打秋千。喝。
　　元旦上堂。月生一。三世如来从此出。月生二。突出如来祖师意。月生三。森罗万象竞头参。拍禅床云。皇基磅礴三千界。宝历开端亿万年。
　　上堂。元正改旦。一句全提。万机休罢。千圣不携。紫烟笼帝阙。睿算与天齐。
　　上堂。正旦值庚申。成汤德日新。皇元开凤历。八万四千春。
　　元旦上堂。元正启祚。上马见路。万物咸新。触处通津。恭惟头首大众。虽是死蛇却要活弄。各各道体起居万福。狮子哮吼象王回旋。虎拜稽首天子万年。
　　用彰俊禅师岁旦上堂。旧岁欲去未去之际。新年欲来未来之时。已是泄天机於言下。露真智於众前了也。今日开端击鼓集众。且道说什么法即得。良久。大众。露柱大灯笼一岁。灯笼大古佛一岁。古佛大虚空一岁。住住。若不喝住。几乎数到自己。便下座。
　　南石琇禅师元旦上堂。元正启祚。万物咸新。年新月新日新时新。大地山河纤洪动植一一俱新。且道衲僧分上事还有新旧也无。喝一喝下座。
　　玉芝聚禅师元旦上堂。撇眼流光如箭急。今朝又是正月一。家家门上贴桃符。大鬼小鬼都窜匿。犹有一个不顺阴阳的汉。古貌堂堂无朕迹。明逾日。黑逾漆。郁垒眼睛觑不及。今日被山僧捉败了也。特与诸人报消息。咄。佛殿里祝赞。僧堂前云集。
　　无趣空禅师元旦示众。今日是三百六旬第一日。家家户户庆新年。皇皇春令行天下。合国群臣祝圣延。大明九重殿上。八方司府堂前。锦袍簇簇玉佩便便。恭前鞠后俯仰周旋。扬尘舞蹈万岁声喧。威仪三百礼仪三千。一时顿现。若作国礼商量。不唯背了如来。此外更无佛法。若作佛法领会。不唯背了天子。此外更无国礼。毕竟作么生始得。礼法并致。一道流通。遂举拂子鞠躬云。皇图巩固。帝道遐昌。以拂子打一圆相云。佛日增辉。仁风永扇。
　　密云悟禅师岁旦上堂。新年新月新日新时。长老又披新法衣。拈衣云。者个是衣。如何是法。放下衣云。九九百百张七赵八。孟春犹寒不得露骨。喝一喝下座。
　　箬庵问禅师元旦升座。山僧有一句子。去年不曾道。前年不曾道。先前年不曾道。幸逢时节因缘。岂可等闲抛却。诸上座一总立定。听山僧为你举似。以拄杖横按云。大明国土中。崇祯圣天子。在上十五年过了。岁序逢正。今日是第一日。
　　元旦上堂。首出庶物。万国咸宁。朝来洗面摸着鼻。一阵好风来户清。灯笼倾听露柱侧聆。放出樵童牧竖。纵横敌胜惊群。一任高高山顶立深深水底行。大家把手乐升平。且把手一句作么生决定。今年蚕麦熟。罗睺罗儿与一文。
　　元旦上堂。祖师心印状似铁牛之机。去即印住。住即印破。孤峰凛凛赤手全提。你才恁么我不恁么。你不恁么我却恁么。主宾互换权实双彰。是他伶俐衲僧自然缁素逈别。忽若囫囵吞枣。不免孤他先圣昧自己灵。山河大地碍却眼光。明暗色空填置胸臆。栗棘蓬且作么生吞。金刚圈且作么生跳。临济三玄洞山五位翻成剩法。所以道。得之於心。伊兰作栴檀之树。失之於旨。甘露乃蒺藜之园。到者里忽有个汉出来。拈头作尾拈尾作头。能为佛祖之师。堪作人天之眼。磬室拄杖两手分付。有么。元正咨祚。万物咸亨。应时纳佑。庆无不宜。喝一喝下座。
　　元旦升座。彻骨彻髓。坐断千山。截铁斩钉。整新一句。以此报国。以此福民。以此利益群生。以此展开家法。直得龙吟雾起虎啸风生。万象昭回森罗显焕。头头成现法法全彰。洞明佛祖向上一机。廓示人天正法眼藏。放行也不动一丝毫。把住也何曾匿光彩。伶俐汉向者里着得一只眼。便能荷负纲宗提持大法。匡扶知识赞弼丛林。拈芥子作须弥。转长河为酥酪。庆一人之有道。乐四海之宴清。共助无为同明化日也不为分外。且道正当恁么时还有恁么人么。卓拄杖云。一点春和资气力。万年松挺雪霜姿。
　　弘觉忞禅师岁旦上堂。元正启祚。万物咸新。恭惟首座大众各各道体起居万福。蓦抚掌呵呵大笑云。好笑好笑。笑得人肚肠筯欲断。你道山僧笑个甚么。昨夜四更头。大禹王成汤王周武王相共拜贺新正。因即云门山顶大晏昊天玉阙之宫。酒半酣间。武王起身劝饮。行个令子。以新正即景席上生风为号。胜者免饮。负者罚酒。於是载言曰。天开於子。地辟於丑。人生於寅。周正建子天统也。商正建丑地统也。夏正建寅人统也。三才者。天为首。地次之。人又次之。商王负。夏禹王大负。当饮。青州从事三大瓯飞觥欲举。汤王曰。寡人不应受罚。易曰乾在坤上曰否。坤在乾上曰泰。然则周王固欲否而不欲泰乎。夏禹王曰。寡人亦不应受罚。书曰天降下民。作之君。作之师。夏正建寅所以便民事也。是故颜渊问为邦。子曰行夏之时。不觉语高声喧。惊醒了山洞里石陈搏底。睡起来打个呵欠。矢口朗吟曰。洞里无云别有天。桃花如锦柳如烟。仙家不会论冬夏。石烂松枯又一年。三后闻之无着惭惶处。亟命车驾司回辇而去。尔等诸人还曾得知也未。喝一喝云。除却华山陈处士。谁人不带是非行。
　　朝宗忍禅师元旦上堂。拈香云。此一瓣香。祝延当今新帝圣寿无疆。伏愿清四海之妖氛。大中兴之德业。(问答不录)乃云。若论此事。如老年底人与少年底人过节相似。总是个岁朝景况。若是少年底人。便觉自身与目前一切人境焕然一新。即向来所厌所弃底亦顿改观。咸同庆贺欣喜无量。正所谓说似人不得。呈似人不得底境界。若是老年底人。经历已多。虽亦共相拜庆。未免一切平怀。所以道。任从天下乐欣欣。我独不肯。又道。八十翁翁入场屋。真诚不是小儿戏。此便是从上最初末后底关节。诸人若能透此两关。自然亲见古人立地处。虽然。只如不老不少底人又似个甚么。蓦云。新年头佛法不可多说。且待诸人透此两关来更向你说。下座。

　　立春日提纲

　　长庆圆禅师立春上堂。寒气将残春日到。无索铁牛皆[跳-兆+孛]跳。筑着昆仑鼻孔头。触倒须弥成粪扫。牧童儿。鞭弃了。懒吹无孔笛。拍手呵呵笑。归去来兮归去来。烟霞深处和衣倒。良久曰。切忌睡着。
　　中庵空禅师春日上堂。拈拄杖卓一下云。先打春牛头。又卓一下曰。后打春牛尾。惊起虚空入藕丝里。释迦无路潜踪。弥勒急走千里。文殊却知落处。拊掌大笑欢喜。且道欢喜个甚么。春风昨夜入门来。便见千华生碓觜。
　　断桥伦禅师立春上堂。举达观颕禅师示众云。七佛是处隶。万法是心奴。且道主人翁在甚么处。自喝云。七佛已下出头。又自诺云。各自祗候。师云。唤七佛为性隶。指万法是心奴。达观自谓有出身路。及乎自喝自诺。又是奴隶边事。主人翁何曾梦见在。大众。要见么。以拂子拂一拂云。晓来一阵春风动。开遍园林百样花。
　　雪岩钦禅师立春上堂。春风荡荡。春日熙熙。花开笑面。柳展欢眉。处处呢喃紫燕。声声睍睆黄鹂。麻三斤乾屎橛庭前栢树子。者里见得。全理全事无是无非。坐断集云峰顶上。大家齐贺太平时。
　　月江印禅师立春上堂。立春之日百事大吉。门上钉桃符。篱头吹筚篥。林下参玄人。有口只挂壁。泥牛鞭起趂春耕。通身总是黄金骨。
　　密云悟禅师立春上堂。无影枝头一点春。可怜大地尽埋尘。陈年宿债昨宵尽。错谓今朝又是新。喝一喝云。举头天外看。谁是个般人。复喝一喝下座。
　　玉林琇禅师立春因事小参。春风吹。春雨润。忽地园林秀且媚。无根树子也开华。试问禅家会不会。顾视左右云。若也会得。佛法丛林时时茂盛。若也未会。禅林秋晚卒风暴雨颇多。众兄弟善自护持。莫被风力所转。卓拄杖。
　　牧云门禅师上堂。人日立春。宇宙斩新。雪消氷解。万木欣欣。正恁么时。无位真人向面门突出。把定世界。直得日月未足为明。虚空未足为广。泰山未足为高。江海未足为深。黑漫漫地填沟塞壑。且如何是不坏世相放行一句。淑气催黄鸟。晴光转绿苹。下座。
　　立春上堂。灵枢密运。四序推移。天地之间。其犹橐钥。看看冬到来。即便春风至。长连床上学得底是第二机。若是第一机。天下老和尚未曾提着。山僧又如何折合。举拂云。看看。五彩画头。黄金点额。复击一击云。好好一只春牛。被僧山一鞭粉碎了也。闻一知二。从他徧界分身。认影迷头。一任眼[目*答][强-弓+目]地。
　　立春小参。五九四十五。穷汉街头舞。舞即舞。尚有春风四十五。若作世谛流布。一卷好经被歪嘴和尚念坏。毕竟如何。喷嚏一下云。春朝打嚏。百事大吉。
　　弘觉忞禅师立春上堂。休言水土北来憨。红杏长开月二三。但愿东风齐着力。不单春色在江南。大众。五九尽日又逢春了也。转盻之间桃红柳绿。白牡丹红芍药。文官果频婆果开徧园林有日在。第不审诸人心华几时发明。若也未得发明。山僧昔年行脚在黄麻。传得诸葛武侯与曹操鏖兵赤壁。时因吴将周公瑾欲用火攻。为渠借转东南风底祭法。不免举行一上。上天皇皇。下土茫茫。即有山东青州府益都县大觉禅寺住持某乙。一心虔请司风使者主风神王。盘中有馔壶中有浆。沈醉东风。愿东风火速发扬。胡卢胡卢。即今东风已到。待渠试为诸人着力看。拽拄杖下座一时打散归方丈。

　　元宵日提纲

　　五祖演禅师上堂。今宵正月半。乾坤都一片。普贤门大开。相逢不相见。乃云。过在阿谁。
　　上堂。今朝正月半。与诸人相见。嫩麦长新苗。粒粒皆成面。荐不荐。全藉春风扇。
　　大慧杲禅师上堂。今朝正月半。有则旧公案。点起数碗灯。打鼓普请看。看即不无。忽尔油尽灯灭时。暗地里切忌撞着露柱。
　　上堂。元宵佳节同欢乐。处处咸燃无尽灯。火光烁破胜热面。夜神忽患冷头疼。参。
　　应庵华禅师上元日上堂。十五日已前提水放火。十五日已后雀噪鸦鸣。正当十五日风恬浪静雨顺风调民安国泰。有一句子到你。哑却我口。无一句子到你。瞎却你眼。三文钱娶个黑老婆。头不梳面不洗。知他是凡是圣。蓦拍禅床一下云。不入惊人浪。难寻称意鱼。
　　上元日上堂。去年无此雪。今年有此雪。人皆怨此雪。不见元宵灯与月。莫怨雪。自是时人无辨别。堪辨别。一片清光倚寥沉。
　　密庵杰禅师上元上堂。今朝上元节。是处挂灯球。一灯然百千镫。镫镫相续。重重无尽。如宝丝网。三世诸佛向光影里出现。六代祖师向光影里说法度人。四圣六凡向光影里头出头没。山河大地向光影里成立。诸人若信得及去。觅其光影来处了不可得。便乃坐断报化佛头。若信不及。十二时中被光影使得七颠八倒。
　　上堂。今朝正月半。普请大家看。过去灯明如来在汝诸人脚跟下放光动地。还见么。若也见得。神头鬼面里。元来有人在。若见不得。切忌撞墙撞壁。
　　上元上堂。十五日已前。明头来明头打。十五日已后。暗头来暗头打。正当十五日。一镫燃百千镫。镫镫相续。廓彻圣凡。观世音菩萨将钱买胡饼。放下因什么却是个铁酸豏。若作佛法商量。故是匙挑不上。不作佛法商量。平地陷人无数。总不与么。也是食饱伤心。下座。
　　无用宽禅师元宵上堂。者一点子光明。历劫不被人瞒。汝等小根浅德。只去经教中文书里寻行数墨胡钻乱钻。纵使辩才无碍。也只是会得个乾慧。蹉过了光阴。好的勾当千般万般。无用老人今日不惜口业。捋下面皮与你明白说破。教你休去歇去。万年一念一念万年。非惟一生受用。免致永堕黄泉。伶俐衲子剔起心镫。照彻无量无边。卓拄杖一下。喝一喝云。参堂去。下座。
　　雪岩钦禅师元宵上堂。元宵令节。且喜天晴。高烧银烛。照佛光明。集云峰无油不点。非常烜赫逈出常情。何也。我见镫明佛。本光瑞如此。
　　元宵上堂。去岁元宵节。无油不点镫。今岁元宵节。有月照危层。药师琉璃光佛示现端严妙相。一一在诸人眉毛眼睫上放大光明。还见么。见被见碍。不见被不见碍。去却见。除却碍。三门与佛殿相对。
　　元宵上堂。雨中镫。云中月。最分明。太皎洁。汝等诸人闻恁么道。将谓梦中说梦。殊不知荆棘林中。一片田园逈别。且道与仰山相去多少。异车同辙。
　　高峰妙禅师元宵上堂。参禅须是铁汉。着手心头便判。只如雪覆千山孤峰不白。作么生判。掷拄杖云。上元定是正月半。
　　中峰本禅师元宵示众。须弥镫王如来与药师琉璃光佛昨夜在十字街头相遇。乃携手看鳌山镫火。忽撞见个庞眉雪顶老汉。向百众人前说四句偈。谓惟心即佛。即佛惟心。此话相传古到今。对面不知镫是火。区区徒向外边寻。时二如来忍俊不禁乃厉声曰。你说也是。惟欠悟在。只个即心是佛即佛惟心。说与三岁小儿悉皆领会。柰何不悟。说食不疗饥也。请问悟时消息。乃曰。试以喻明。有人失去径寸之珠。虽百千两金不足与较其价之轻重。使此珠不获。虽万死莫酬。其寻求之心。镂之肺肝刻之心膂。形之梦寐贯之见闻。念念不忘孜孜不舍。一日不获则一日之念不休。一年不获则一年之心不废。愈不见愈精勤。益不获益勇锐。乃至情消想竭思苦神穷。寒暑两忘寝食俱废。积年累岁。正於无可捉摸处。蓦忽入手。圆陀陀光漾漾。其三十年驰求之心一时顿息。是谓悟也。其寻觅此珠於心剿形瘵之际。岂非参乎。忽顿现此珠於神明意朗之顷。岂非悟乎。苟不因参寻之难。安有此悟获之喜也。与论至此。忽被个傍不甘底一喝喝散。惟见镫自是镫。火自是火。楼台突兀车马交驰。华敷井井金莲。焰续条条玉烛。胡张三。黑李四。万人海里醉扶归。查沙鬼。大斋郎。百戏场中狂未歇。正恁么时。且不涉悟迷共乐升平底句如何举似。琉璃满腹藏明月。菡萏浑身放宝光。
　　无文璨禅师元宵上堂。竖拂子云。肥不剩肉。瘦不露骨。动地放光明。眼睛乌律律。山僧见了未免合掌赞叹。道个不是心不是佛不是物。
　　佛国白禅师上堂。过去已过去。未来且莫算。正当现在事。今朝正月半。明月正团圆。打鼓普请看。大众。看即不无。毕竟唤甚么作月。休於天上觅。莫向水中寻。
　　法泰禅师上堂。今朝正月已半。是处灯火缭乱。满城罗绮骈阗。交互往来游玩。文殊走入闹篮中。普贤端坐高楼看。且道观音在甚么处。震天椎画鼓。聒地奏笙歌。
　　竹泉林禅师元宵上堂。今朝上元节。雪霁见晴春。梵剎镫千点。长空月一轮。鼓钟喧静夜。歌管闹比邻。总是圆通境。何须别问津。
　　上堂。古杭管内灵隐名山。肇建於东晋咸和年间。慧理法师为第一祖。今日上元令节诸处放灯。知事直岁各各照管风烛。下座。
　　藏叟珍禅师元宵上堂。春雪寒。春宵短。古佛心。破灯盏。正法眼。乾纸捻。抖擞精神只管看。看到北斗西移南斗东转。上元依旧正月半。
　　天目礼禅师元宵上堂。三五元宵节。烧镫夺夜寒。满城人共赏。彻晓恣歌欢。燃镫古佛閧閧地。更无一人识他。且道广寿还识也无。乃云。不识不识。
　　元宵上堂。昨夜摩腾法师徧点莲灯助佛光明。直得善信真人失却光彩。太白龙王出来道。我从龙种上尊王佛时便住此山。未闻有者个消息。於是空中打个闪电。变作满天黑风暴雨。还委悉么。我见镫明佛。本光瑞如此。
　　元叟端禅师元宵上堂并谢监收浴主维那。千粒万粒从一粒生。只者一粒从甚处生。千镫万镫从一镫起。只者一镫从甚处起。识得一镫。千镫万镫镫镫不疑。识得一粒。千粒万粒粒粒无碍。三脚驴子弄蹄行。踏破无边香水海。拈拄杖卓一卓。顶门也少者一槌不得。
　　上元上堂。尽大地是一椀镫。三世诸佛六代祖师天下老和尚在镫影里横尸露骨。进一步。筑碎释迦脑门。退一步。踏折达磨脊梁。不进不退。坐在临济德山鼻尖上。且作么生得平展去。良久云。海枯终见底。人死不知心。
　　定慧式禅师元宵上堂。一月初圆百川澄影。一灯发彩万炷流辉。月无留影之心。灯无传辉之念。若得如是。可以处於喧哗入乎尘俗。运大悲光於沙界。开普门眼於生灵。岂惟观音大士三十二种妙应无方。具缚凡夫一一皆能开正法眼。虽然如是。也须是斩钉截铁汉始得。其或不然。静处萨婆诃。
　　恕中愠禅师元宵上堂。天上月圆。人间灯晃。旷劫来事。不隔纤尘。有佛处不得住。无佛处急走过。
　　元宵请后堂首座上堂。旷大劫来灯一椀。照天照地几人知。要看不尽传持处。兜率宫中梦觉时。
　　月江印禅师元宵上堂。今朝正月十五。处处村歌社舞。曲录床上老僧。随分说佛说祖。雪峰辊球。禾山打鼓。惊起东海鲤鱼。吞却南山猛虎。报诸人。休莽卤。我见镫明佛。本光瑞如此。
　　用彰俊禅师元宵上堂。燃灯前。色空明暗两无偏。燃镫后。大地山河颠倒走。正燃镫。万别千差一道明。火照火兮如白昼。光吞光也见真镫。击拂子下座。
　　元宵上堂。镫明佛以一光散作百千万亿光。谓之现瑞。瑞岩以百千万亿本光聚作一光。亦谓之现瑞。古今日月。古今山河。古今光明(古今祥瑞)。且道镫明佛光与瑞岩之光是同是别。广南除夜纳凉。五台六月下雪。
　　楚石琦禅师元宵上堂。烈焰炉中捞得月。此月了无圆缺。大洋海底剔金镫。此镫不属晦明。正当正月十五日。天上人间标不出。黑似漆。明如日。自古自今谁得谁失。皆吾心之常分。非有假於他术。喝一喝。
　　元宵上堂。今朝正月半。镫月光撩乱。目前无一物。打鼓普请看。复云。刺破眼。
　　元宵上堂。一切月以一月为真。一切镫以一镫为体。一即一切一切即一。一从甚么处起。洎合错下注脚。
　　元宵忏会上堂。有一人具大阐提。作无间业。舍戒定慧。行贪嗔痴。栽蒺藜於三有田中。种荆棘於一真地上。乃至谤佛毁法破和合僧。宁可永劫沉沦。不求诸圣解脱。直待一切众生成佛尽。乃发阿耨多罗三藐三菩提心。未审此人如何忏悔。良久。镬汤炉炭吹教灭。剑树刀山喝使摧。
　　元宵上堂。始贺大年朝。又当正月半。看看百草长。急急三春换。世事密如麻。光阴忙似钻。杖头窟磊子。举动令人羡。村歌社舞斗施呈。直截示人人不荐。
　　了庵欲禅师元宵上堂。镜镜交辉。灯灯相烛。境智互融。事理俱备。唤作华藏性海。正是平地扬波。直饶尽乾坤大地无纤毫过患。犹是转句。不见一色。始是半提。更须知有全提时节。便恁么去。法堂前何止草深一丈。放过一着。有个商量。山门新旧知事随年进退。因时请得首座表率维那举唱。洗光佛日重整颓纲。见前诸德一一循规守矩。人人舍短从长。信手揭开释迦老子青莲华眼。徐步踏着达摩大师生铁脊梁。有底硕学饱参与汝证据。无底良辰美景与汝敷扬。以拂子画一画云。好事不须频话会。留将和气暖肝肠。
　　元宵进退两序上堂。十五日已前明中有暗。十五日已后暗中有明。正当十五日明暗双忘体用俱寂。譬如千镫洞照一室。光光交罗各不相借。且道是知事分上事。头首分上事。诸人分上事。莫有道得底么。拈拄杖卓一下云。蟭螟睫上放元宵。狸奴倒上菩提树。
　　元宵进退两序上堂。以字既不成。八字亦不是。侍者参得禅。毕竟谁相委。三脚驴子弄蹄行。八臂那咤阑不住。觉皇殿上庆赏元宵。妙触宣明成佛子住。击拂子云。相逢不饮空归去。洞里桃花解笑人。复举药山谓云岩云。与我唤沙弥来。岩云和尚唤他作甚么。山云我有个折脚铛子要伊提上挈下。岩云与么则与和尚共出只手。应庵和尚云。药山道头云岩知尾。虽然头尾两全。要且不识羞耻。师云。老应庵只知其一不知其二。然俭生不孝义出丰年。彼时药山一个折脚铛子。只消云岩提上挈下已自有余。较之本觉。今日若非两班贤佐协力扶持。便见灰寒火冷。以故不蓄茎齑粒米。直教来者饱齁齁地去。岂不出他古人。还委悉么。雪后始知松栢操。事难方见丈夫心。
　　元宵上堂。释迦老子道。一人发真归元。十方虚空悉皆消殒。五祖和尚道。一人发真归元。十方虚空筑着磕着。若向筑着磕着处会得。只会祖师禅。不会如来禅。若向悉皆消殒处会得。只会得如来禅。要且未会祖师禅。山僧道。一人发真归元。十方虚空性相平等。且道是祖师禅如来禅。喝一喝云。一释迦。二元和。三佛陀。自余是甚么碗脱丘。
　　元宵上堂。若论此事。正如一灯分为千镫。镫镫相续无有穷尽。在东则为知事。在西则为头首。在方丈则为住持。在闲寮则为耆旧。至於三条椽下七尺单前。经行坐卧卷舒出没。莫不以此镫而为佛事。一明一切明。一用一切用。重重主伴历历交参。无党无偏无新无故。只贵现成受用。到头不涉安排。任是疥狗泥猪。少他一分不得。击拂子。一气不言含有象。万灵何处谢无私。
　　元宵南山和尚至上堂。尽法界是一真镫。徧尘区是一佛剎。灵利汉一踏踏翻。非惟可以观光上国独步大方。便乃控佛祖宏机廓人天幽迹。好大众。头峭五岳。眼生三角。左刮龟毛。右截兔角。焦尾忽乘云雷飞。金毛乱触日月落。月里仙人巧画眉。九逵摆动黄金铎。喝一喝。
　　元宵上堂。十五日已前明不见暗。十五日已后暗不见明。正当十五日。譬如一室中然一镫。外悬十镜。镫镜交辉重重无尽。唤作境智互融事理俱备。不妨奇特。若约衲僧分上。正是抱桥柱洗澡。把缆放船。有甚共语处。岂不见临济会下两堂首座相见同时下喝。直是宾主历然。若也见得。非惟庆快平生光扬宗眼。便可向高高峰顶行船。深深海底走马。利剑提来斩万机。将报不平绕天下。喝。
　　愚庵及禅师上堂。今朝正月十五。开却千门万户。斩新旧日风规。扫荡陈年露布。良久云。春暖画堂多富贵。夜深镫月两相宜。
　　元宵上堂。人人自有光明在。看时不见暗昏昏。既是自己光明。因甚看时不见。蓦拈拄杖敲烛台云。一镫发千光。千光一镫见。
　　上堂。十五日已前春雨如膏。十五日已后春光似箭。正当十五日。管弦沸月宣和气。镫火烧空夺夜寒。拈镫笼来佛殿里。将山门安镫笼上。一切智智清净。无二无二分。无别无断故。蓦拈拄杖云。三岁孩儿抱花鼓。莫来拦我球门路。
　　天真则禅师元宵上堂。元宵月正圆。因甚道月半醆子扑落地。楪子成两片。直得郁蓝天上乐奏升平。娑竭海中金鳌鼓舞。帝网重重发现。百千日月交辉。总与么荐得。早是随他光影转。且道毕竟如何。击拂子云。醉乘白鹤登云阙。梦跨青鸾入绛宫。酒醒眼开俱不见。闲花野草自春风。
　　石屋珙禅师元宵谢东班殿主并无念西堂上堂。进以礼。退以礼。天地与我同根。万物与我一体。烂生姜。陈皂角。旧笊篱。破木杓。东头卖贱西头卖贵。有利无利不离行市。夜来无位真人提金刚圈。点飞龙马。走徧四天下。却与寰中和尚在蟭螟眼里共赏元宵。天晓起来依然即在赤肉团上。卓拄杖一下云。我见镫明佛。本光瑞如此。
　　元宵上堂。山堂兀坐思悠悠。节令推迁莫暂留。新岁始闻歌鼓吹。元宵又见挂镫球。心田荆棘参天长。业海波涛滚底流。不向死前先画策。草根从自锁枯髅。
　　元宵上堂。南阎浮地以音声为佛事。十方俱击鼓。十处一时闻。福源寺里上堂。西林寺里一一听得。西林寺里念佛。福源寺里一一听得。赞叹也获一分功德。毁谤也获一分功德。一即一切一切即一。鹦湖市上做元宵。因甚东家点镫西家暗坐。你也理会不得。我也理会不得。冷水浸冬瓜。大家相淈[泳-永+盾]。
　　天隐修禅师元夕上堂。然镫佛为汝诸人授记去也。以拄杖右边卓一下。释迦牟尼过者边着。复以拄杖左边卓一下。慈氏世尊过者边着。且道今当第几。以拄杖中间卓一下。谁取正眼觑着。掷拄杖下座。
　　箬庵问禅师元宵解制上堂。来底自来。去底自去。水上葫芦。按捺不住。是则虾蟆跳上天。不是则大虫吞却虎。是与不是互相钝置。碧眼黄头何本可据。无绳自缚去死十分。有眼如盲调弦胶柱。何似生。辽天鹘万里云。只一突鬼争漆桶。夜相揩本光。照见镫明佛。

　　二月闭垆日提纲

　　雪峤信禅师罢垆上堂。一二三四五六七。万仞峰头独足立。良久云。一期过了。堂中不见一个半个。且喜太平。十字街头撞着马相公。与你索饭钱。你作么生抵对。喝一喝。春风日日到园林。夜夜面南看北斗。
　　牧云门禅师罢垆上堂。孟冬十月记开垆。看看逗到上元时。虽然村落无镫火。别有光明一段奇。诸人若也尚留观听。古南未免从胸卍字涌出宝光殷懃相送。蓦拈拄杖云。者木上座又道不必不必。何故。掷下云。家家门前火把子。

　　列祖提纲录卷第三十九
　　列祖提纲录卷第四十

　　　　武林十八涧理安禅寺住持娄东行悦集

　　寒食提纲(三月)

　　云峰悦禅师寒食日上堂。诸上座。还会么。冬至寒食一百五。家家冢上添新土。翻思拾得与寒山。南北东西太莽卤。南泉不打盐官鼓。以拂击禅床下座。
　　五祖演禅师寒食小参。李白桃红。山青水绿。云横洞口。月皎长空。只向者里荐得。法眼道。月明幽室寒。星分拱辰异。便须瓦解氷消。韶国师道。通玄峰顶不是人间。心外无法满目青山。亦须百杂碎。何也。尽乾坤大地不消一捏。然虽如是。事无一向。今夜且放过一着。
　　慧远海禅师上堂。好是仲春渐暖。那堪寒食清明。万迭云山耸翠。一天风月良邻。在处华红柳绿。湖天浪稳风平。山禽枝上语谆谆。再三琐琐碎碎。嘱付叮叮咛咛。你且道叮咛嘱付个甚么。卓拄杖曰。记取明年今日。依旧寒食清明。
　　真定府洪济宗颐禅师上堂。冬去寒食。一百单五。活人路上。死人无数。头钻荆棘林。将谓众生苦。拜扫事如何。骨堆上添土。唯有出家人。不踏无生路。大众。且道向甚处去。还会么。南天台北五台。参。
　　无文璨禅师清明上堂。桃花无数。李花无数。若向者里活眼不开。平地上死人更是无数。去年踏青人。今年不来。今年上坟底。明年何处。日月急如梭。生死何定据。谨白参玄人。光阴莫虚度。
　　了庵欲禅师清明上堂。冬至寒食一百五。今朝正是三月六。山又绿。水又绿。一声款乃渔家曲。山僧昨日偶尔郊行。作得一偈举似大众。华冠不整舍那衣。秃帚还随破畚箕。五个老婆三个丑。一双红杏换消梨。下座。
　　法舟济禅师清明示众。燕语莺啼。桃红柳绿。风月晴和。春光满目。一般富贵江山。却有两般境界。山僧虽则不管闲非。也与诸人说个间架。有的笙歌鼎沸。罗绮骈阗。人醉处。玉楼[穴/幻]窕。马嘶边。翠草生烟。有的向楸梧冢畔松栢茔前。呼娘叫子擗地号天。纵哽咽。烦冤莫诉。任挥泪。悲苦难宣。者两般人。乐者乐彻心源。苦者苦入骨髓。山僧者里看来。却好个如幻法门一相三昧。且如何是一相三昧。卓拄杖云。愁人莫向愁人说。说与愁人愁杀人。
　　湛然澄禅师清明示众。绿满园林翠欲流。子规啼血正绸缪。纸灰堆满三尺冢。哭倒斜阳恨未休。大众。为人一世。收成结果不过如是而已。须知大千世界一丘冢。去来生死总在里许。你以长河为酥酪祭献此人。他亦不受。且道为甚聻。
　　山茨际禅师清明示众。春朝晴日望飞烟。半是人家烧纸钱。本有爷娘浑不识。却看黄土哭苍天。

　　铺帐簟提纲(四月)

　　雪岩钦禅师上堂。铺帐簟。青碧纱厨。凉簟氷铺。三伏暑威不到。水晶宫阙不如。敢问诸人。毕竟与洞山道向镬汤炉炭里回避。还有商量处也无。卓拄杖云。蚊子上铁牛。

　　端午提纲(五月)

　　真净文禅师上堂。今朝五月复端午。随众生心解分布。粽子虽然应所知。要须一一知来处。且道从什么处来。蓦拈拄杖云。若知拄杖子来处。即知一切法来处。所以随众生心。应所知量。循业发现。只如大众从什么处发现。一一分明在目前。若知发现。不妨奇特。若也不知。何名出家。遂掷下云。只者末后一着。也大难会。喝一喝下座。
　　五祖演禅师端午上堂。今日端午节。白云有一道神符。也有些小灵验。不敢隐藏。举似诸人。一要今上皇帝太后圣躬万岁。二要合朝卿相文武百官州县寀寮尝居禄位。三要万民乐业雨顺风调。有个符使却来报白云道。诸处尽去徧。只为神通小。不柰一件事何。遂问他是甚事。使云禅和子鼻孔辽天。白云向伊说。莫道你。我尚不柰何。然虽如是。泽广藏山理能伏豹。毕竟如何。一抽三。二添四。黄牛角向天。八脚垂过鼻。急急下座。
　　端午上堂。举昔日有秀才造无鬼论。论就才放笔。有鬼现身斫手谓秀才云你争柰我何。白云当时若见。便以手作鹁鸠嘴。向伊道谷谷孤。
　　圆悟勤禅师端午上堂。新月如钩。轻云映火。山前麦熟。筐里蚕缲。田夫戢戢栽苗。柳岸垂垂之线。风调雨顺。盗贼消禳。我辈林下之人。一饷非常庆快。才作此语。蓦地有个符使出来道。山前诸处五瘟行疫病太甚。欲就和尚觅个神符往前驱逐。山僧遂以拄杖画一圆相与之。瞥然不见。逡巡却来道。五瘟疫鬼已驱向他方世界去也。只有一事待请益和尚。此灵验神符从何处得来。山僧劈脊便打。当下灭迹消声。因行掉臂成个颂子。五月五日天中节。赤口毒舌尽消灭。五月五日午时书。放下蛇头捋虎须。
　　龙门远禅师上堂。今日端午。世间人钉桃符书门阃。使万邪不窥其户。百鬼不入其门。世间人又使针烧炙采药登山。使万病不干其体。疫疠不入其身。遂失声叫曰。阿[口*耶][口*耶]。阿[口*耶][口*耶]。尽大地人烧破皮肉。教山僧受无限苦痛。昔楚大夫以忠言不用沉于湘江。后人哀之。以竹筒盛饭系五色丝祭之。风俗至今流传不断。遂呕吐数声曰。世间人吃却米粽。教老僧胀破肚皮。大众。别人烧炙别人吃物。为甚么龙门长老受痛受饱。未能情忘缘虑事出见闻。於此门中遂为戏论。岂不见先圣有言曰。怀州牛吃禾。益州马腹胀。天下觅医人。灸猪左膊上。何也。远走不如近匍匐。久立。
　　大慧杲禅师上堂。今朝又是五月五。大鬼拍手小鬼舞。蓦然撞着桃符神。两手椎胸叫冤苦。艾人云。休叫苦。遂拈拄杖卓一下云。只有一处堪回互。回互不回互。回而更相涉。掷下云。不尔依位住。参。
　　端午示众。拈拄杖。举云门大师道。从上诸圣为甚么不到者里。莲华峰庵主道。古人到者里为什么不肯住。师云。二尊宿折东篱补西壁。抱桥柱洗澡把缆放船即不无。要且无为人底道理。云门即不然。未到者里教伊到。已到者里教伊头破脑裂。且道还有为人处也无。良久云。一二三四五。虚空阙处补。五四三二一。当门书大吉。好手挥斤去鼻泥。衲僧机妙安能识。蓦然识。百草头边露消息。且作么生是露底消息。唵陪临唵齿临。急急如律令。卓一下。
　　上堂。今朝五月五。天降沛然雨。艾人与门神。聚头相耳语。且道说个什么。雪窦禅师来。一口吞佛祖。
　　上堂。今朝又是端午节。文殊善财忙不彻。杀人活人药不灵。自添脑后三斤铁。蓦拈拄杖卓一下云。观音妙智力。能救世间苦。遂掷下云。是什么。铁蛇钻入土。
　　应庵华禅师端午上堂。五月五日端午节。好事当阳难掩塞。归宗突出拄杖头。闲神野鬼俱消灭。砌下寒泉忽倒流。岭上白云不敢白。复举文殊一日令善财采药云是药者采将来。善财徧采无不是药。却来白云无不是药者。文殊云是药者采将来。善财拈一茎草与文殊。文殊提起示众云。此药亦能杀人亦能活人。师云。大小文殊被善财换却眼睛。下座。
　　端午上堂。一二三四五。五四三二一。从头检点来。笑杀维摩诘。带累李胡子。喷水髭须湿。洒净已周圆。次念波罗密。蒋山恁么道。千古谁人识。识不识。何处觅。堪与丛林为轨则。蓦拈拄杖卓一卓云。急急如律令勅。
　　或庵体禅师端午上堂。天下今朝是端午。元来觉报无门户。野鬼闲神枉出头。赤口白口空婆姆。平居更不钉桃符。号令只挝涂毒鼓。若还耳见眼闻声。管取纵横超佛祖。
　　密庵杰禅师端午上堂。五月五日端午节。阴云叆叇甘雨未决。君王降赐宝香。林下祈求恳切。孚佑龙。善时节。好将一雨润焦枯。匝地清凉消恼热。记得僧问乾峰。十方薄伽梵。一路涅盘门。未审路头在什么处。峰以拄杖子画一画云在者里。僧后请益云门。门拈手中扇云。扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。大众。乾峰摇头。云门摆尾。亘古亘今。挂人唇齿。径山有条攀条。拈拄杖掷下云。会看云雷殷地起。
　　兜率慧照禅师上堂。举拂子曰。端午龙安亦鼓桡。青山云里得逍遥。饥餮渴饮无穷乐。谁爱争先夺锦标。却向乾地上划船。高山头起浪。明椎玉鼓暗展铁旗。一盏菖蒲茶。数个沙糖粽。且移北郁单越来与南阎浮提斗额看。击禅床下座。
　　雪岩钦禅师端午上堂。天悠悠。云悠悠。辊底浪花翻雪竞龙舟。当是时也。可笑三闾楚大夫正在死水里浸杀。浸不杀。千古万古湘江阔。
　　铁关枢禅师端午上堂。今朝五月五。打动震天鼓。竖拂子。托出无底盘。满饤黄金黍。禅流板齿无毛。到此如何吞吐。解吞吐。达磨大师不是祖。
　　中峰本禅师端午示众。春秋夏五。不书其月。记史之人。乃疑文阙。阙不阙。十字街头石敢当。恣向人前逞妖孽。倒骑艾虎上高楼。背挂神符施妙诀。禁赤口。消白舌。收卷门门五色钱。将谓无人能鉴别。忽被无手法师劈胸搊住。拽向蟭螟眼中。却把真机多漏泄。且漏泄底在甚么处。庭中一树石榴花。晓日照开如泼血。
　　千岩长禅师端午上堂。夏日吃麦粥。头顶茅草屋。东司雨淋淋。无处可下足。中有老头陀。岂可称尊宿。可怜诸禅和。刚要相攒簇。虽然无受用。且喜相和睦。徤者共成褫。病者奉水菽。今朝端午节。无酒又无肉。擎出一杯茶。满泛菖蒲玉。且道成得甚么事。人情若好。吃水也甜。
　　唯庵然禅师端午上堂。黄米粽吃一钵。菖蒲茶吃半瓯。个是衲僧好时节。大家相见饱齁齁。纵横自在。自乐自由。说甚仰山开畬。沩山牯牛。禾山打鼓。雪峰辊球。总是小儿杂剧。且非先德宗猷。只如端午掩殃一句又作么生。目前无怪异。不用贴钟馗。
　　端午上堂。诸方尽吃菖蒲茶。唯我自酌青原酒。儱儱哄哄发颠狂。打落南辰连北斗。掷拄杖下座。
　　南石琇禅师端午上堂。是处人家悬艾虎。灵岩但吃菖蒲茶。莫言淡薄无滋味。毕竟风流出当家。
　　了庵欲禅师上堂。闻声悟道见色明心。鹊噪鸦鸣风动尘起。痴人面前不得说梦。僧问赵州如何是祖师西来意。州云庭前栢树子。深山藏独虎。浅草露群蛇。一年一度天中节。细切菖蒲泛酽茶。下座。
　　上堂。五月五。天中节。不书符。不捏诀。放教心地坦然平。百怪千妖自消灭。岂不见文殊一日令善财采药。善财云无不是药者。文殊云是药采将来。善财拈一茎草度与文殊。文殊接得示众云。此药亦能杀人亦能活人。天童华和尚云。大小文殊被善财换却眼睛。大众。应庵老人可使为百世宗师。要且只知其一不知其二。山僧道。一手不独拍。两手鸣掴掴。担板禅和气食牛。抬头只道乾坤窄。喝。
　　上堂。时节不相饶。今朝五月五。东家钉桃符。西家悬艾虎。孤峰绝顶头。也须资一路。拈起须弥槌。且击虚空鼓。翻身跃倒鬼门关。大地山河无寸土。喝一喝下座。
　　广慧宝琳禅师午节上堂。今朝五月五。百草灵苗谁不睹。善财采药与文殊。杀活临机互为主。禅家流。莫莽卤。眨上眉毛好看取。信手拈来知不却。甜者甜兮苦者苦。
　　元叟端禅师端午上堂。五月五日端午节。艾虎桃符总休说。凤山只个金刚王。百怪千妖俱殄灭。江南两浙春寒秋热。观世音菩萨将钱买胡饼。放下手却是生铁。
　　午节上堂。中峰今朝五月五。且无桃符并艾虎。当阳直截便知机。妙用纵横绝方所。衲僧家。休莽卤。甜瓜彻蒂甜。苦瓠连根苦。
　　恕中愠禅师端午上堂。龙牙和尚云。学道先须有悟由。还如曾斗快龙舟。虽然旧阁闲田地。一度嬴来方始休。大小龙牙见地不脱坐在者里。山僧不惜眉毛为他拨开一路。便见功超一切道绝名言。乃云。迷悟从来总自由。要须平地上行舟。乾坤儱侗无今古。千载清风卒未休。就中忽有出来道。瑞岩也是钉桩摇橹。阿呵呵。将谓无人。便下座。
　　端午上堂。五月五日端午节。竞渡江头歌管咽。衲僧共啜菖蒲茶。无限馨香生颊舌。百病消除。千妖殄灭。文殊令善财采药。善财拈草度与文殊。石上栽华。文殊接得示众云。此药亦能杀人亦能活人。空中钉橛。顾视左右云。莫有与文殊善财作主底么。喝一喝。
　　用彰俊禅师端午上堂。举五祖端阳示众云。昔日有秀才造无鬼论。论就才放笔。有鬼现身斫手谓秀才云你争柰我何。白云当时若见。便以手作鹁鸠嘴。向伊道谷谷呱。拈云。无鬼论就。有鬼现形。置之莫问。五祖以手作鹁鸠嘴。也是随邪逐恶。瑞岩家无白泽之图。亦无如是妖怪。
　　天目礼禅师端午上堂。月届蕤宾。节临重午。不斗龙舟。不喧鼉鼓。山中药草信手拈来。举拂子云。见么。亦能杀人亦能活人。其或未然。菖蒲浮苦茗。角黍腻人牙。击拂子一下。
　　笑隐欣禅师端午上堂。尽大地是药。信手拈来草。文殊与善财。一起复一倒。当机解变通。更问中峰老。日中或饥或饱。夜后蚊虫獦蚤。事事求如意。日日添烦恼。有事不如无事好。
　　楚石琦禅师端午上堂。今朝五月五。不打薅芸鼓。荒却自家田。味却家中主。报诸人。休莽卤。赤口白舌尽消除。无位真人汗如雨。
　　端午上堂。今朝五月五。艾人骑艾虎。南北东西走一遭。回来说道。大地众生皆受苦。所谓生苦老苦病苦死苦乃至五阴盛苦。一切诸苦皆可医。惟有禅和子心病最难医。用不得砒霜石蜜甘草陈皮。作么生医得。我有一只古方。无有医不得者。僧问赵州。学人乍入丛林乞师方便。州云吃粥了也未。僧云吃粥了也。州云洗钵盂去。粥了洗钵。不用狐疑。鲸吞海水尽。露出珊瑚枝。抚掌下座。
　　愚庵及禅师上堂。五月五日端午节。潦倒径山无法说。大家吃醆菖蒲茶。一般滋味休分别。分别则任汝诸人。且道毕竟是何滋味。良久云。人情若好。吃水也肥。
　　无文璨禅师端午上堂。符不书。药不采。起死禁不祥。拈拄杖云。幸有者个在。卓一下。满院熏风夏日长。人在藕花香世界。
　　东叟颕禅师上堂。挝动鼓众期聚。耳同闻。目同睹。超乾坤越今古夫。何故如此。五月五是端午。
　　笑岩宝禅师端阳日示众。举大慧杲和尚上堂。今朝又是五月五。大鬼拍手小鬼舞。蓦然撞着桃符神。两手搥胸叫冤苦。师云。大众。大慧与么道。大似少个禁方。何谓。向青天白日里见神见鬼。笑岩则不然。今朝正是五月五。云从龙。风从虎。山僧要与十方现前诸大圣凡赌个赌。信手拈来百草头。甜者甜兮苦者苦。拈拄杖云。蓦然突出者一条。穿过从上诸佛祖。是你现前诸人百样具有。为什么唯少者一个。众中忽有个见义勇为汉愤地出来道。和尚且莫寐语好。若论者一个。敢道现前人人不欠半分毫。师放下拄杖笑云。汝宛不知。矢上更加尖。堆上重添土。
　　湛然澄禅师端午上堂。五月五。天中节。赤口白舌尽消灭。桃符艾虎插满头。雄黄菖蒲和酒噎。酩酊不知岁月移。千妖百怪皆驱绝。谁管魔来与佛来。一齐都把脑门揭。大众。何故如此。不见道。护生须是杀。杀尽始安居。要知杀底道理么。逞此良辰。以艾叶为旗。以菖蒲为剑。以猛利心挺英雄胆。不管是非得失圣凡真妄。乃至贪嗔痴爱一切诸烦恼贼。提起一刀两断。直得净裸裸赤洒洒。圆陀陀活泼泼。作个世出世间大丈夫。兄弟。还有恁么人。真得恁么地么。若不得恁么地。山僧有个护身符子相送去也。拈拄杖云。看看。太上老君急急如律令勅。
　　箬庵问禅师端阳上堂。神锋凛凛宝剑当关。百怪潜踪群妖屏迹。初非造作不属安排。不历功勋不繇途径。向前黯黑退后岌业。一操直入觌体全提。百折不回浑钢铸就。山河大地是物。明暗色空是物。尘尘尔剎剎尔。该括万有统摄六虚。唤甚么作山河大地。唤甚么作明暗色空。有时惺惺有时寂寂。内外融彻表里洞如。到者里。三世诸佛与黧奴白牯同时得同时失。同时照同时用。汝诸人知有不知有。威音那畔太煞现成。今事门头曾无异轨。山僧不妨应时及节。与诸人把手共行去也。拈拂子云。葵榴红似火。蒲艾绿如茵。
　　牧云门禅师端午示众。五月五。端阳节。心月浴主作禅悦。角黍虽然没得尝。杜田米饭须防噎。放下筯。肚已饱。当午日轮正杲杲。拈来蒲剑斩蛇头。闲看儿童斗百草。善财手里有一茎。能杀人。能活人。不是寻常底药草。疗诸病。无不好。只在山僧拄杖头。诸人不用别寻讨。
　　弘觉忞禅师天中节请首座上堂。孤忠未见喻君王。抱愤尤甘没楚湘。火宅正炎迷出路。寸心那得不回皇。有般汉道。三界若空华。四生如梦幻。本无能出之人。亦无所出之处。只要了空达幻觉梦而已。山僧道。善哉。梦作么生觉。幻作么生达。空作么生了。齐着力。莫央庠。截如飞之箭浪。舞跨海之龙舫。高标夺得灵山锦。方信男儿当自强。喝一喝。复举文殊一日命善财采药曰是药者采将来。善财徧观大地无不是药。却来白曰无有不是药者。殊曰是药者采将来。善财遂於地上拈一茎草度与文殊。文殊接得呈起示众曰。此药能杀人亦能活人。师云。有效药非灵。无病方乃圣。善财热谩文殊文殊热谩善财即置。竖拂子云。只者一茎草。利害在甚么处。便能杀人亦能活人。要识源达委么。问取堂中第一座。

　　青苗会提纲(启　散　附炙茄　六月)

　　华藏通禅师青苗会上堂。破一微尘出大经。鸢飞鱼跃更分明。不将眼看将心看。已是重敲火里氷。淹黑荳。昧平生。直须劫外话丰登。缲成白雪桑重绿。割尽黄云稻正青。
　　大沩泰禅师启青苗会上堂。德山入门便棒。平地生堆。临济入门便喝。无风起浪。俱胝只竖一指。未免颟顸。雪峰辊出三球。小儿戏剧。到者里总用不着。争如六月三伏甘雨普滋。水足东皋。禾青南亩。农夫鼓腹樵者高歌。古佛家风俨然如在。於斯会得。共乐升平。脱或未然。只知事逐眼前过。不觉老从头上来。
　　月江印禅师青苗会上堂。常啼菩萨卖却心肝学般若则易。破一微尘出大经卷则难。破一微尘出大经卷则易。摄大千经卷入一微尘则难。一掬之水可以涨滔天之浪。一篑之土可以成九仞之山。也不易。也不难。青山常伴白云闲。
　　无文璨禅师看青苗经兼谢日首座上堂。诸佛所说法要如稻麻谷粟。一字一句咬嚼得破。永绝饥虚受用不尽。者般说话。开先既遇上等人也要拈出。展两手云。今朝正是六月一。
　　了庵欲禅师建会上堂。山中二三日。启建青苗会。开眼与合眼。总是法性海。三贤固不知。十圣何曾会。惟有主稼神。证此大三昧。各乘本愿力。普应众生界。众生界无尽。此愿亦不退。稽首毗卢师。和南观自在。时有僧出云。久响本觉。元来是个座主。师云。你只识座主。要且不识本觉。僧便问如何是本觉。师劈脊便棒云。烈焰岂容蚊蚋泊。掷拄杖便归方丈。
　　笑隐欣禅师启青苗会上堂。雨泽应期。秋成可望。信知道。一雨普沾。三草二木各遂其生。一音演说。大小根机各充其量。直得山前廖胡子无着欢喜处。高声唱道。五台山上云蒸饭。佛殿阶前狗尿天。剎竿头上煎[饥-几+追]子。三个胡孙夜簸钱。拈拄杖画一画云。家无白泽之图。必无如是妖怪。
　　石屋珙禅师散会。天得一以清。地得一以宁。圣人得一天下和平。衲僧得一事事现成。拈拄杖云。拄杖子得一任运腾腾。晚来纵步东湖上。笑指禾苗一色青。
　　愚庵及禅师满散上堂。僧问。药山寻常不许人看经。意旨如何。云。常转如是经。百千万亿卷。云。山一日看经次。有问。和尚不许人看经。因甚却自看。山云我只要遮眼。又且如何。云汝若看牛皮也须穿。云。和尚今日普请看经。毕竟功归何所。云。污邪满车。瓯窭满篝。乃举教中道。如来所演八万四千法藏言教。皆名为文。离一切言音文字理不可说。是名为义。又云。若诸经中文句广博。能令众生心意踊跃。名不了义。若能宣说文句及心皆同灰烬。是名了义。山中今日满散青苗胜会。见前大众一七日中披宣大藏。依了义经不依不了义经。一句一偈一字一义。莫不格於天地感於神明。悉使见闻心意踊跃。且如何说个文句及心皆同灰烬底道理。云门大师道。直得触目无碍。祇得名身句身。山河大地是名。名亦不可得。唤作三昧性海俱备。犹是无风匝匝之波。直得忘知于觉。觉即佛性。唤作无事人。更须知有向上一窍在。且作么生是向上一窍。拈拄杖。污邪满车。瓯窭满篝。喝一喝。
　　恕中愠禅师青苗上堂。依经解义。三世佛冤。离经一字。即同魔说。山中连日集众看经用保禾苗。但见白底是纸。黑底是字。既不离经自立。亦不依经解义。且道是佛说是魔说。喝一喝。
　　笑隐欣禅师青苗会上堂。改旦令辰。恭惟首座大众起居多福。数日祈保青苗有烦讽经。风雨以时天之道。百谷生成地之利。所以祖师道。心地生诸种。因事复生理。果满菩提圆。华开世界起。蓦拈拄杖云。拄杖子走到西天。却归新罗国里去也。卓一下云。石牛拦古路。一马生三寅。
　　了庵欲禅师满散青苗上堂。佛以一音演说法。众生随类各得解。灵山会上退席五千。逝多林中半聋半哑。眼空四海必有商量。心洞十方孰辨真倒。卓拄杖云。绿杨阴里戴嵩牛。芳草渡头韩干马。喝一喝下座。
　　保宁勇禅师炙茄斋上堂。佛祖正令。凡圣俱忘。机智难明。心境双绝。所以佛祖到者里尽皆亡锋结舌。设有一言半句皆是为蛇画足之谈。实际理中本无是事。何谓。只要诸人瞥地去。不逐语言云返本还源去。不涉岐路去。踏破化成去。截断两头去。归家端坐去。诸人何不向佛未出世时荐取。祖师未来时荐取。父母未生时荐取。祇如父母未生时。且自家作何面目。委悉么。良久云。团团古镜无纤翳。试请回头一照看。
　　五祖演禅师炙茄会上堂。六月三伏天。火云布都野。松间临水坐。解带同欢奲。[先/(毛*毛)]侣弄荷花。宾朋倾玉斝。红尘事繁华。碧洞何潇洒。重会在明年。相期莫相舍。白云曾有约。愿结青莲社。

　　列祖提纲录卷第四十
　　列祖提纲录卷第四十一

　　　　武林十八涧理安禅寺住持娄东行悦集

　　立秋日提纲(七月)

　　密庵杰禅师立秋上堂。一叶落。天下秋。风高云淡。水碧空浮。达磨不会接手句。少林空坐冷啾啾。叵耐云门垛根汉。复於头上更安头。记得僧问云门。达磨九年面壁意旨如何。门云念七。师喝云。果然只在者里。良久复云。勘破了也。
　　法石空禅师立秋上堂。千家楼阁。一霎秋风。祇知襟袖凉生。不觉园林叶落。於斯荐得。触处全真。其或未然。且作寒温相见。
　　断桥伦禅师立秋上堂。德山低头。夹山点头。俱胝竖起手指头。玄沙[祝/土]破脚指头。提起拄杖云。都来不出山僧拄杖头。何以见得。卓拄杖云。一叶落。天下秋。
　　愚庵及禅师秋日示众。叨据名蓝海上洲。惭无道福继芳猷。宗纲委地方堪悯。圣德如天未易酬。好把灵符悬肘后。莫将闲事涴心头。金风昨夜飘梧叶。地北天南又早秋。

　　开旦过提纲(八月)

　　天目礼禅师上堂。诸方今日旦过堂开尽皆容受。福泉深山牢关把定一迹难登。且道放开即是把定即是。王郎衫袖阔。郑老帽檐高。

　　中秋日提纲

　　真净文禅师上堂。今朝八月中秋。正是月圆当户。所谓盲者不见。非日月之咎。故经云。是法平等。无有高下。迷者自迷。悟者自悟。大众当知。不得莽卤。
　　五祖演禅师中秋上堂。中秋月。中秋月。古今尽谓寻常别。别不别。皎皎清光徧大千。任从天下纭纭说。
　　圆悟勤禅师中秋上堂。秋半西风急。当空月正圆。萧萧木叶落。湛湛露珠悬。嘹唳冲云雁。凄清抱树蝉。头头浑漏泄。切忌觅幽玄。
　　大慧杲禅师中秋上堂。人有心看月。月无心照人。有无成一片。方始得惺惺。蓦拈拄杖卓一下云。者个不可不惺惺。掷下云。若知扑落非他物。始信纵横不是尘。
　　中秋上堂。举仰山与长沙玩月次。山以手指月云。人人尽有者个。只是用不得。沙云却是请汝用。山云作么生用。沙近前一踏踏倒仰山。山起来云直下是个大虫。师云。皎洁一轮。寒光万里。灵利者叶落知秋。傝[(宋-木+几)*辱]者忠言逆耳。休不休。已不已。小释迦有陷虎之机。老大虫却无牙齿。当时一踏岂造次。蓦然倒地非偶尔。众中还有缁素得二老出者么。良久云。设有也是掉棒打月。
　　或庵体禅师中秋上堂。天上中秋月。人间半夜灯。不辜黄面老。何媿黑衣卿。正按乾坤阔。旁提星斗明。朝昏门大启。饮啄庆生平。
　　寿宁道完禅师上堂。古人见此月。今人见此月。此月镇常存。古今人还别。若人心似月。碧潭光皎洁。决定是心源。此说更无说。咄。
　　法泉佛慧禅师中秋上堂。画一圆相以手拓起云。诸仁者。还见么。团团离海峤。渐渐出云衢。诸人若也未见。莫道南明长老措大。相却与宝华王座上念中秋月诗。若也见得。此夜一轮满。清光何处无。
　　投子普聪禅师中秋上堂。寂住峰顶叶落归根。明月堂前金风玉露。且道深秋一句作么生道。良久云。古往不知何处去。后夜依前月到窗。下座。
　　泐潭景祥禅师中秋上堂。灵山话。曹溪指。放过初生斫头底。未问龙眠老古锥。昨夜三更转向西。正当恁么时。有人问如何是月。向明暗未分处道得一句。便与古人共出只手。如或未然。宝峰不免依样画样应个时节。乃打一圆相曰。清光万古复千古。岂止人间一夜看。
　　虎丘隆禅师中秋日上堂云。摩竭掩室。毗耶杜词。斯皆理为神御。故口以之而默。岂曰无辩。辩所不能言也。放出陕府铁牛。触杀嘉州大象。撞透天关掀翻地轴。看看。磕破诸人髑髅。还有识痛痒者么。良久云。万山不隔今宵月。一片清光分外明。
　　剑门分禅师中秋上堂。八月十五中秋节。月满长空光皎洁。还见么。拍禅床云。剑门者里不是天机轻漏泄。盖是老婆心太切。大众。寻光弄影没交涉。下座。
　　罗汉南禅师上堂。禅不禅。道不道。三寸舌头胡乱扫。昨夜日轮飘桂花。今朝月窟生芝草。阿呵呵。万两黄金无处讨。一句绝思量。诸法不相到。
　　灵隐淳禅师中秋上堂。吾心似秋月。碧潭清皎洁。乃喝云。寒山子话堕了也。诸禅德。皎洁无尘。岂中秋之月可比。虚明绝待。非照世之珠可伦。独露乾坤。光吞万象。普天匝地。耀古腾今。且道是个甚么。良久云。此夜一轮满。清光何处无。
　　寓庵潜禅师中秋上堂。去年人看中秋月。今年人看中秋月。今年人是去年人。去年月是今年月。还有人向者里着得一只眼么。若也着得。径山分半院与伊住。其或未然。归堂吃茶。(一作大慧)
　　雪岩钦禅师中秋上堂。晕入灵犀。胎含老蚌。正好修行。正好供养。有人於此拂袖便行。脚跟下已吃三十拄杖。何以见得。禅归海。经归藏。
　　中秋上堂。非阙不知圆。非圆不知阙。圆阙本相因。本无圆与阙。既无圆阙。是汝诸人向甚处见月。竖拂子云。团团离海峤。渐渐出云衢。打圆相。此夜一轮满。清光何处无。
　　中秋上堂。好供养。好修行。拂袖便去。也不多争。何故。此夜一轮满。清光何处无。
　　中峰本禅师狮子岩东冈幻住庵中秋示众云。天上月。水中月。光漾漾。与谁说。今宵幸遇中秋节。记得灵山话。曹溪指。南泉玩。寒山比。将谓广寒殿里别无。人元来总是弄巧翻成拙。竹影筛金。瑶阶积雪。尽谓一轮光皎洁。那知今夜圆。后夜缺。有个譬喻试听说。三十夜止有一夜圆。此圆时如诸禅德之精勤勇猛也。三百六十夜止有一夜是中秋。此中秋之月如诸禅德於精勤勇猛中打成一片之时也。柰何精勤时少懈怠时多。又奚止於一暴十寒而已哉。虽三百六十夜遇此良宵。其或痴云骤起迷雾横陈。觌体暗昏昏依旧没交涉。无始时来总是恁么蹉过。昔人有喝火口号。谓日间闹炒炒。夜间静悄悄。可惜好光阴。一时都过了。照顾火烛时。闻者多有警。省本上座对此中秋之月亦有个口号。勉为大众举似。天上月月月。二十九夜缺。只有今夜圆。莫教云雾摄。摄不摄。眨得眼来天又明。宽着程途。且待三生六十劫。
　　石屋珙禅师中秋上堂。初三月。十五月。缺时无圆。圆时无缺。圆缺不相干。清光常皎洁。昨夜蟾宫雨露多。天风吹落黄金屑。
　　中秋上堂。黑月难见。白月易见。黑白未分已前。眼见何如心见。所以道。见见之时。见非是见。见犹离见。见不能及。卓拄杖云。昨夜蟾宫桂子开。好风吹下天香来。昭王白骨埋青草。无人为扫黄金台。
　　中秋谢藏主上堂。天上月正圆。人间月方半。诸人恐未知。打鼓普请看。道是如来藏里摩尼珠。又似宾头卢尊者手中琉璃椀。比也不可比。辨也不可辨。天风吹露湿桂花。香浸云边广寒殿。
　　笑隐欣禅师中秋上堂。举盘山道。心月孤圆。光吞万象。光非照境。境亦非存。光境俱亡。复是何物。师云。盘山好个心月孤圆。又道复是何物。惜乎话作两橛。报国不是将官物作自己人情。也要诸人同一受用。玉露暗飘无景树。金风微动夜明帘。木人鞭起泥牛吼。不许苍龙卧碧潭。
　　恕中愠禅师中秋谢侍者上堂。一痕未吐。千圣罔测。其由三五正圆。万像莫逃其质。长沙与仰山一踏。南泉拂袖便行。诸人还会么。犀牛扇子无头角。拈起清风徧大千。
　　古梅友禅师中秋上堂。衲僧家。没来由。天不管。地不收。杖头挑日月。随处逞风流。业海深无底。随流辊入流。还有得知时节底么。莫问渠侬知不知。一轮明月挂中秋。
　　南石琇禅师中秋上堂。有进有退有主有宾。有权有实有照有用。眼目人天纲维法社。者个是衲僧分上事。三家村里臭老婆左涂右抹。十字街头廖胡子东倒西擂。且道是什么人分上事。良久。此夜一轮满。清光何处无。
　　无文璨禅师中秋谢修造进严耆旧上堂。土木场中辊一回。平生己眼豁然开。广寒宫殿无关钥。撞破髑髅归去来。
　　中秋上堂。拍禅床云。山僧今日豁开广寒宫殿。千门万户六通四辟。普请尽大地人稳步而升。操三寸戈与万人敌。虽然。仙桂第一枝。毕竟谁折得。
　　铁关枢禅师中秋上堂。缺月圆月半明半暗。吞月吐月全放全收。拂子打圆相。一点光吞万象秋。
　　楚石琦禅师中秋上堂。天地未分时。高低覆载何在。日月不到处。光明照烛无偏。真个是描不成画不就。昨夜三更白如昼。
　　中秋上堂。举云岩扫地次。道吾云何得大区区生。岩云须知有不区区者。吾云与么则第二月也。岩竖起帚云者个是第几月。吾拂袖出去。云门云奴见婢殷勤。师云。云岩竖起帚道。吾便出去。总是第二月。那个是不区区者。此夜一轮满。清光何处无。
　　中秋上堂。贵买朱砂画月。算来枉用工夫。纯将白粉涂成。要且未是真月。文殊道。但一月真。中间自无是月非月。竖拂子云。本无偏照处。刚有不明时。
　　中秋上堂。一月普现一切水。一切水月一月摄。尽大地是水。阿那个是月。尽大地是月。阿那个是水。你若不信。钱塘江里少哩。
　　中秋上堂。天上月圆。人间月半。古人道。赫日犹亏半。乌沉始得圆。且那一半落在甚么处。更深夜静。共伊商量。
　　中秋上堂。凤山说何似万象说。八月十五夜。月最亲切。八月十八日。潮更直截。闻不闻。瞥不瞥。嘉州大象吃蒺藜。陕府铁牛流出血。
　　了庵欲禅师中秋上堂。举马祖与西堂百丈南泉玩月公案。师云。言气相投。机感相应。古今尽谓玩月话奇特。殊不知马大师怜儿不觉丑。若也据令而行。者一队弄光影汉总好与本分草料。免见门户寂寥。拍禅床云。禹力不到处。河声流向西。
　　上堂。好个中秋节。莫言无供养。风吹丹桂花。清香满天上。诸人眼里也饱。耳里也饱。鼻里也饱。只恐肚里不饱。若得肚里饱去。则不疑佛不疑祖不疑天下老和尚。拈出袖里金锤。打开光明宝藏。不涉凡圣路岐。便是渡河香象。喝一喝。
　　中秋上堂。久矣不上堂。口边生白醭。侍者来烧香请法。拈出秦时旧[车*度]轹。金刚脑后下一锤。空里磨盘生八角。寒山抚掌笑呵呵。夜来月向西边落。喝一喝。
　　中秋客至上堂。灵山指月。曹溪话月。马祖百丈西堂南泉玩月。盘山道。心月孤圆。光吞万象。光非照境。境亦非存。光境俱亡。复是何物。癞马系枯椿。洞山道。光境未亡复是何物。黑牛卧死水。育王师翁云。月在水中捞不上。徒劳[翟*支]碎水中天。夜深山寺开门睡。月自飞来在面前。用尽自己心。笑破他人口。本觉今日中秋。灵山上客垂访。适值满天风雨。既无可修行。又无可供养。终不拂袖便行。未免相与凭危栏倚曲槛。推出手面一轮。直是清光万里。三关不立。开凿人天。四句顿除。光扬祖道。击拂子云。八万四千非凤毛。三十三人入虎穴。

　　重阳日提纲(九月)

　　真净文禅师上堂。先上座煮黄栗粥供养禅众。吃了总饱齁齁地。挂起钵盂。知恩方解报恩。三十年后不得辜负赵州老。直饶当下见得倜傥分明。不随古人言语所转。各证无生法忍得大解脱。须知三年一闰九月重阳。是何宗旨。喝一喝下座。
　　天童朴禅师重阳上堂。牛皮鞔露柱。露柱啾啾叫。镫笼佯不知。虚明还自照。殿脊老鸱吻。闻得呵呵笑。三门侧耳听。就上打之绕。譬如十日菊。开彻阿谁要。阿呵呵。未必秋香一夜衰。熨斗煎茶不同铫。
　　石门雅禅师重阳示众。茱萸鲜嫩菊花香。畅杀陶家醉倒郎。我辈泛觞虽绝分。东篱闲玩也无妨。大众。闲玩即不无。且道眼在什么处。知有底。眉毛眼上横。未谙者。红黄里乱走。阿呵呵。今日元来九月九。喝一喝。
　　永泰觉禅师上堂。金风浙沥。玉露凄清。菊解香苞。稻悬嘉穟。时清道泰。野老讴歌。处处登高。人人欢乐。诸禅德。祇如林间衲子岂不知时。若也燕默忘形。昧他光景。翠微深处不逐四时。一炷旃檀无恩不报。拍禅床下座。
　　月顶轮禅师重阳上堂。重阳何物助僧家。篱菊枝枝尽发花。不学故侯将伴饮。为君泛出赵州茶。只此一杯醒大梦。卢仝七碗谩矜夸。良久曰。便请。卓拄杖一下。
　　寓庵潜禅师菊旦上堂。今朝九月初九。天色半晴半雨。衲僧鼻孔眼睛。切忌和泥合水。乃顾视大众。惺惺直是惺惺。伶俐不妨伶俐。等闲问着十人。五双不知落处。不见道。事因叮咛起。(一作大慧)
　　罗汉南禅师示众。[台-台+弗][台-台+弗]篱根菊正黄。妙谈西祖意琅琅。不知谁解闻斯语。堪为宗门立纪纲。便见罗汉拂子展大神通。化作文殊普贤观音势至。穿过诸人髑髅。必也尽知来处。可谓於出入息中供养恒沙诸佛。若也不知。分付德山临济。击一击。
　　愚庵及禅师九日上堂。举大茅示众云。欲识诸佛心。但向众生心行中识取。欲识常住不迁义。但向万物凋落处会取。师云。古人言不虚发。发必全真。众生现行无明烦恼业识茫茫。作么说个诸佛心。秋变冬凋。春生夏长。万物荣谢无有停息。又如何说个不迁义。三玄三要事难分。得意忘言道易亲。一句明明该万象。重阳九日菊花新。拍禅床云。汾阳和尚来也。切忌错下注脚。
　　重阳上堂。举真净和尚云。九日无白醪。饱餐黄栗糕。十日有黄菊。催人打禾谷。五更钟未鸣。邻鸡已数声。相逢不下马。各自奔前程。师云。逸格风流。通身文采。老云庵美则美矣。若约衲僧分上。犹欠剿绝在。山僧效颦亦有一偈举似大众。非图迈古超今。且要应时应节。九日无白醪。萸茶满椀浇。十日有黄菊。凉飙动林麓。五更钟未鸣。过雁两三声。更欲求玄旨。迢迢十万程。
　　上堂。举白云示众云。金蕊丛丛带露新。采来烹茗赏佳辰。浮杯何必须宜酒。但有清香自醉人。开福道。白云老人大似巧媳妇做出无面馎饦。惜乎知味者少。开福效颦亦有一偈。重阳黄菊未成花。落帽无劳忆孟嘉。但得青山长在眼。不妨流水去无涯。师云。白云开福大似徐六担板各见一边。径山见处也要诸人共知。时移节换是寻常。过了重阳又一阳。人事自生今日意。黄花只作去年香。
　　笑隐欣禅师重阳上堂。中峰用处没疎亲。道合宁论主与宾。却笑汾阳强分别。重阳九日菊花新。
　　铁关枢禅师重九上堂。九月九。醭生口。茱萸茶。菊花酒。三世诸佛不知有。
　　无文璨禅师重九上堂。天地一东篱。万古一重九。黄花三两枝。东湖随分有。逢人不拈出。只么空双手。醉杀天下人。不是茱萸酒。
　　千岩长禅师上堂。九月九。家家尽吃茱萸酒。堪笑山居道者家。两枚豆粽塞却口。太寒酸。无可有。八角磨盘空里走。却有些儿胜俗人。日日面南看北斗。
　　了庵欲禅师重九客至上堂。两两不成双。三三自成九。本色住山人。何处寻窠臼。卓拄杖云。离四句。绝百非。驴前马后。莫乱针锥。
　　九日上堂。三四五六七八九。碧眼胡僧不知有。三更收得夜明符。天晓起来成漏逗。篱下黄花烂熳开。龙山落帽沾风埃。令人长忆庞居士。天上人间不可陪。阿呵呵。会也么。若也不会。山僧更道两句去也。石头一个住山斧。古往今来称独步。马师胡乱三十年。谁道少盐还少醋。喝一喝。
　　上堂。举白云示众云。金蕊丛丛带露新。采来烹茗赏佳辰。浮杯何必须宜酒。但有清香自醉人。师云。白云老人大似巧媳妇做出无面馎饦。惜乎知味者少。开福效颦亦有一偈。重阳黄菊未成花。落帽无劳忆孟嘉。但得青山常在眼。不妨流水去无涯。
　　九日进退头首上堂。今朝九月九。万物随时候。满泛茱萸茶。何用菊花酒。毕竟醉兀兀。不似长醒醒。诸人若也信得及。便见堂中上座决有长处。知得堂中上座决有长处。便知释迦老子横说竖说直说曲说。四十九年重重败阙。知得四十九年重重败阙。便知兴化堂前饡饭吹香。克宾维那全锋敌胜。知得克宾维那全锋敌胜。便知古雪窦抑扬有准。韩大伯笑里藏刀。知得抑扬有准笑里藏刀。便知国师三唤侍者三应。将谓我孤负汝却是汝孤负我。虽然。且道节文在什么处。击拂子云。闪电烁开千圣眼。好山多在太湖中。
　　重阳永福子有和尚归上堂。开甘露门。据甘露室。令诸众生食甘露味。永福和尚即其人也。兹者龙归旧窟。凤返丹山。草木丛林顿增光彩。本觉法弟何幸如之。所谓物宜求新。人宜求旧。无端陈蒲鞋。手握赤梢鲤。倒跨三脚驴。跳出云峰破桶篐中。扬声大叫云。欲上座。你只见锥头利。不见凿头方。岂不闻佛法大事静退小节。山僧被渠一问。直得无言可对。无理可伸。只记得汾阳和尚道。三玄三要事难分。得意忘言道易亲。一句明明该万象。重阳九日菊花新。喝一喝下座。
　　湛然澄禅师上堂。三玄三要事难分。得意忘言道易亲。一句明明该万象。重阳九日菊花新。此汾阳老人与临济大师共个鼻孔毫毛窍穴一些子也不异。无端后来有个老宿。将三玄三要逐句解说曰。体中玄。句中玄。玄中玄。虽则眉目活肖。以东塔看来。直是埋没祖宗。赚误后贤。何也。不见百丈云。六句内会取。三句外用得。若一句作一句说。长老自堕地狱。不干学人事。若三句作一句说。学人自堕地狱。不干长老事。蓦拈拄杖云。唤作拄杖是人天有句。不唤作拄杖是声闻无句。亦有亦无非有非无是菩萨中道句。若乃如是逐句指点。则拄杖子入地狱如箭射。然拄杖子还向你诸人曾道个什么来。以其无恁么事。所以能穿过你诸人髑髅。透入你诸人眼睛。你诸人也须各各善知回互始得。复竖起拄杖云。看看。今日是重阳节。澄长老无可说。大家邀往烟雨楼。把手登高望秋色。遂以手作急招势云。来来。欲穷千里目。更上一层楼。
　　牧云门禅师重九上堂。九月重阳节。风俗爱登高。登高必须山。登山须到顶。而今时节。祖庭秋晚丛林凋零。求个到顶底绝少。你须知得上山路也得。若知得上山路。不向中路止息。要到顶也不难。设或连上山路也不解。尽你将常熟山绕百匝千匝千年万年。每日只见撞墙撞壁。又乌知宇宙之宽天地之大。而今一众幸同住。山中上山路最近。遂拈拄杖指云。若解蓦直去。便可傲睨天外同赏重阳。其或未然。遥知兄弟登高处。徧插茱萸少一人。
　　石雨方禅师上堂。操一叶之扁舟。是第一义。泛鉴湖之晓月。是第一义。拈妙香而氤氲。是第一义。散天花以怡悦。是第一义。法筵龙象众在什么处去也。移彤山向天华。天华不大。移天华向彤山。彤山不小。没弦琴弹得者。头头合拍。篱边菊赏得底。处处成欢。虽然。若是陶渊明。何须赋归去。

　　开炉提纲(十月)

　　真净文禅师开炉上堂。凡夫色碍。二乘空碍。菩萨色空无碍。目前万象森罗。理事融通自在。僧堂又添暖火。十方高人共会。不必更分彼此。同是一真法界。喝一喝下座。
　　保宁勇禅师开炉上堂。今朝十月一。炉簇无烟火。削发披缁流。竞向炉边坐。霜清天乍寒。水冷氷未锁。不知天上与人间。更有阿谁过似我。拍手大笑下座。
　　法昌遇禅师开炉日以一力挝鼓升座曰。法昌今日开炉。行脚僧无一个。唯有十八高人。缄口围炉打坐。不是规矩严难。免见诸人话堕。直饶口似秤锤。未免灯笼勘破。不知道绝功勋。枉用修因证果。喝一喝。但能一念回心。即脱二乘羁锁。
　　偃溪闻禅师开炉上堂。举赵州和尚示众云。老僧三十年前在南方火炉头。有个无宾主话。直至如今无人举着。师云。森罗万象。明暗色空。日夜举扬。赵州古佛。不是不知。只为贪程太速。
　　长翁净禅师开炉上堂。召众打圆相云。个是天童火炉。近前则烧杀。退后则冻杀。忽有个汉出来道。合作么生。[囗@力]火炉动也。
　　超化藻禅师开炉上堂。雪满寒窗。烧尽丹霞木佛。氷交野渡。冻杀陕府铁牛。直得寒灰发焰片雪不留。任运纵横现成受用。诸禅德。要会么。衲帔蒙头坐。冷暖了无知。
　　圆悟勤禅师开炉上堂。三世诸佛向火焰里转大法轮。热发作什么。火焰为三世诸佛说法。三世诸佛立地听。也须照顾眉毛。若是聊闻彻骨彻髓。信得及见得彻。直下与三世诸佛同生同死。与火焰同起同灭。当处解脱得大安隐。衲被蒙头便是个清凉世界。苟或未然。只知事逐眼前过。不觉老从头上来。
　　开炉上堂。乾茆近火。理合先燋。滴水氷生。事不相涉。倘或透生死。明寒暑。融动静。一去来。直得意遣情忘如痴似兀。然后乃可饥则吃饭健则经行。热则乘凉寒则向火。虽然如是。赵州道。我在南方二十年。有个无宾主句。直至如今无人举得。且无宾主话火炉头如何举得。还委悉么。衲被蒙头万事休。此时山僧都不会。
　　瞎堂远禅师开炉上堂。天无门。地无壁。葫芦棚上种冬瓜。两手扶犂水过膝。跳金圈。吞栗棘。毡拍板对无孔笛。屈屈。独脚山魈解双趯。去年冬里无炭烧。今年定是无火炙。饥时饥到眼睛黄。穷时穷到赤骨立。屈屈。且道屈个甚么。叵耐监寺．副寺．维那．典座．直岁等却与泥水匠商量。放出两头鸱鹘。咬杀佛殿脊。
　　或庵体禅师开炉上堂。暑往寒来十月朝。开炉着火拥云袍。断将不涉廉纤句。勘破当年噇酒糟。会么。风头稍硬暖室商量。汉语难明胡言易辨。妙峰孤顶犬竞髑髅。善法堂前鬼争漆桶。说甚面壁九年耳聋三日。胡饼是馒头。乌龟成白鳖。东西十万南北八千。元来只在鼻头尖。摸着通身汗如雨。
　　开炉上堂。举五祖演和尚示众云。难难几多般。易易没巴鼻。好好催人老。默默从此得。过得者四重关了。泗洲人见大圣。焦山老汉也有此说。难难放过软顽。易易多添瞌睡。好好和衣便倒。默默有筋有骨。过得四重关了。屋里贩杨州。其或犹豫未决。更听一颂。夤缘过夏又经冬。难易当知好恶同。肚里饥疮无括扰。炉中生炭满空红。挑灰弄土非相许。阔论高谈岂相容。迭足跏趺描不就。眼空烟景振宗风。
　　应庵华禅师开炉上堂。三世诸佛吞却火焰。火焰烧杀三世诸佛。一盲引众盲相牵入火坑。棒打不碎底填沟塞壑。刀斫不入底卧雪眠霜。作世谛商量也得。作佛法流布也得。浑囵吞却。三十年后有人索饭钱在。直饶烂嚼白汤咽下。未免粘牙带齿。且道蒋山为人在什么处。烂研巴豆三千颗。泻尽诸方五味禅。
　　雪岩钦禅师开炉上堂。死柴头上有无烟火。水晶宫里烈焰烧空。舜若多神眉须自堕。拈拄杖云。拄杖子闻与么道。是信耶是不信耶。卓拄杖云。双破。
　　开炉上堂。不冷不热炉鞴。半真半假金鍮。铸作瓶盘钗钏。却成品字柴头。且道与赵州无宾主话相去多少。疑则别参。
　　开炉上堂。火冷灰寒炭又无。大家兀坐嘴卢都。冷灰堆里忽豆爆。大地通红火一炉。世界与么阔。火炉与么阔则不问。且道香匙火筯大小长短相去多少。不得动着。

　　列祖提纲录卷第四十一
　　列祖提纲录卷第四十二

　　　　武林十八涧理安禅寺住持娄东行悦集
　　开炉提纲
　　高峰妙禅师开炉上堂。竖起拂子云。者些火种自灵山传至西峰。已得二千二百三十余载。今日幸遇开炉。特为诸人拈出。以拂子吹一吹乃掷下云。照顾烧却眉毛。
　　开炉上堂。三千世界作炉。百亿须弥为炭。生铁铸就禅和。炙得通身红烂。正恁么时。莫有亸得过底么。左右顾视云。嗄。将谓水不能溺。火不能焚。元来总是一队烂额焦头汉。
　　中峰本禅师开炉示众。世界阔一丈。古镜阔一丈。你还知蒲团上一个吞不下吐不出底无义味话头也阔一丈么。者里一肩荷负得去。便可唤火炉作古镜。唤古镜作世界。都无异致。如其未尔。火炉与古镜。世界与话头。相违不止三千里。何以如此。盖能所分别作障碍。觌体如银山铁壁之坚。只此便是生死轮回根本。故楞严谓。根尘同源。缚脱无二。识性虚妄。犹若空华。由尘发知。因根有相。相见无性。同於交芦。者里无你动步处。无你着眼处。昔安楞严读到知见立知即无明本。知见无见斯即涅盘。虽破句读之。其桶底当下脱落。直得七穿八穴。洞见老释迦心肝五藏。直下唤古镜作火炉。不妨洞照森罗万象。唤火炉作古镜。不妨熏炙氷霜面皮。洗尽见尘。绞乾情浪。无第二念。无第二人。唤南作北。敲东击西。死柴头上烂发心华。水底辉腾赤焰。冷灰堆里拨出火种。毛端盘结青烟。一切处和气蔼然。一切处阳春燠若。信手拈来。安有一毫剩法与人为知为解者哉。年来佛法无灵。往往将根尘识妄认作真心。说得宛然。了无交涉。记得儒劝学有诗谓。击石乃有火。不击元无烟。人学始知道。不学非自然。此说虽曰训蒙。於禅学分上说得恰妙。何以知然。谓石中有火。不以智巧击之引之。则终於不遇也。今人惟知石中有火。未曾施半钱智巧之力击之。终日指此冷石说火之用。说到光然落地。依前只是块石头。要觅一点火为用了不可得。此是不肯死心做工夫以求正悟。惟记相似语言而说禅者是也。更有一等阐提人闻说石中有火。急碎其石欲取其火。乃至碎抹为尘终不得火。却不责不以智巧求之便。乃不肯信石中果有真火。此是不信自心成佛之凡夫也。此说且置。何谓智巧。勉向第二门头立个喻子。首以信根为石。次以无义味话头为击石之手。又以坚固不退转志愿之铁打个火刀。乃以精进勇猛不顾危亡之力向动静闲忙中敲之击之。使不间断。又必待无量劫中蒙佛祖授记般若种性乾草蓦忽相承。是谓智巧也。引起一星子延燎不已。直教三千世界化为焦焰。复何难哉。舍此智巧。未见有烧物之火无缘而自出也。记得百丈令沩山拨火。沩拨之不得。丈躬拨得之。谓沩曰。尔道无。者个聻。直下还着得智巧也无。聊说一偈。十方世界火炉阔。冷灰堆里深深拨。得一星儿遽喜欢。今古拈来闹聒聒。诸禅流。休抹挞。燎却眉毛莫便休。或不如斯遭冻杀。
　　唯庵然禅师开炉上堂。暖气相接正在斯时。深深冷灰里拨着星儿之火。向死柴头上发机燎起亘天烈焰。烧却舜若多神面皮。敢问诸人。作么生回避。掷拄杖下座。
　　开炉上堂。十月风高作寒色。今朝正值开炉日。长途多少未归人。祖父田园俱丧失。何如白鹭鸶翘足溪边立。毛长骨瘦历风波。那论有食与无食。诸兄弟。也要大家知此消息。且道是什么消息。归堂吃茶。
　　元叟端禅师开炉上堂。举雪峰云。三世诸佛向火焰上转大法轮。云门云。火焰为三世诸佛说法。三世诸佛立地听。应庵云。三世诸佛为火焰说法。火焰烧杀三世诸佛。师云。三大老一人鼻孔辽天。一人眼睛突出。一人脚跟不点地。诸人若也拣辨得出。凤山今日开炉。其或未然。前头大有雪霜在。
　　开炉上堂。举雪峰示众云。世界阔一丈。古镜阔一丈。玄沙问云火炉阔多少。峰云如古镜阔。沙云者老汉脚跟未点地在。师云。古镜即是火炉。火炉即是古镜。不是雪峰老汉。争得头正尾正。鹫峰今日忽有人问火炉阔多少。只向道。随家丰俭。
　　呆庵庄禅师开炉上堂。举赵州和尚指火示僧云。我唤作火。你不得唤作火。师云。赵州老老大大。刚要挑灰弄火。云居则不然。相共围炉烧火向。主宾道合自忘言。
　　横川珙禅师开炉上堂。僧出云。丙丁童子来求火。师云。归去生柴带叶烧。乃云。古镜阔一丈。火炉阔一丈。火焰为三世诸佛说法。三世诸佛立地听。你诸人长连床上立地听。
　　黄龙新禅师开炉示众。举雪峰道。三世诸佛向火焰里转大法轮。云门道。火焰为三世诸佛说法。三世诸佛立地听。雪峰云门交互争辉。薪尽火灭。三世诸佛向甚么处听。莫恋白云深处坐。切忌寒灰烧杀人。
　　石屋珙禅师开炉上堂。法昌和尚道。法昌今日开炉。行脚僧无一个。惟有十六高人。缄口围炉打坐。福源不与么道。福源今日开炉。炭墼也无一个。五湖四海禅和。衲帔蒙头打坐。不是冷眼旁观。免见挑灰弄火。宽心宁耐到春来。屋角梅花香朵朵。
　　上堂。十月初一日开炉。诸方说寒道热。福源一味寻常。不会安排施设。深深埋两个炭团。满满堆一炉黄叶。莫嫌火种无多。只要暖气相接。放下重帘。密糊窗缝。谁管你屋上浓霜庭前深雪。但得自家屋里一团和气。外边冷言冷语不须听。由他自歇。诸禅德。本色住山人。且无刀斧痕。
　　笑隐欣禅师开炉上堂。住院惭无福。冬来事事无。家贫羞见客。炭少未开炉。壁破添泥补。窗虚欠纸糊。西来祖师意。勘破老臊胡。
　　开炉上堂。火炉头话无宾主。中峰一一为君举。捏不成团擘不开。贵似黄金贱如土。放两抛三是几多。五五元来二十五。
　　月江印禅师开炉上堂。东边是知事。西边是头首。师子儿哮吼。龙马驹[跳-兆+孛]跳。火炉阔一丈。古镜阔一丈。古佛塔庙前。面南看北斗。
　　铁关枢禅师开炉谢灵山阇黎上堂。拈拄杖。只者火种。灵山会上付嘱天宝。向沉埋之秋拨开红焰暖热丛林。拨一拨云。见么。者里蹉过。冻杀阇黎。
　　愚庵及禅师开炉上堂。今朝十月初一。门外寒风凛溧。待归暖处商量。何似当阳拈出。蓦拈拄杖云。火炉阔一尺。古镜阔一尺。三世诸佛出不得。六代祖师出不得。天下老和尚出不得。
　　上堂。诸方今日开炉。未免与诸人说些火炉头话。以拂子作吹火势云。唤作火烧杀你。不唤作火冻杀你。
　　无文璨禅师开炉谢耆旧踏田上堂。赵州无宾主话。田地稳密底开口便道着。信脚便踏着。若是东西不辨南北不分。未免被人侵疆越界。荐福门下总是田地稳密底人。拈起香匙放下火筯一一天真。因甚如此。公验分明。
　　开炉上堂。寒涕垂颐。围炉打坐。说什天之高地之大。最好笑是老杨岐。拈起死柴头。未开口时先话堕。
　　杰峰愚禅师开炉上堂。天寒岁晚孤峰上。此道寥寥孰与论。旋补荷衣消白日。频烧榾柮到黄昏。宗风且莫留人世。佛法应无继子孙。赖有邻封来送供。人间何处不称尊。
　　恕中愠禅师开炉上堂。杨岐和尚示众云。薄福住杨岐。年来气力疎。寒风凋败叶。犹喜故人归。啰啰哩。拈起死柴头。且向无烟火。山僧虽霟末裔。要且不与同尘。薄福住鞔峰。多嗔还少喜。此日话开炉。火种无些子。报诸人。休拟议。大家收足上蒲团。今岁立春在年里。
　　了庵欲禅师开炉上堂。今朝十月旦。开炉无兽炭。倒转死柴头。光明何灿烂。三世诸佛在此转大法轮。六代祖师在此联芳续焰。天下老和尚在此各立门庭。光光相罗如宝丝网。大用现前清机历掌。有功者罚。无功者赏。引水浇蔬五老前。披蓑侧笠千峰上。喝。
　　开炉上堂。举丹霞烧木佛公案乃云。山僧当时若作院主。待他道既无舍利更请两尊烧之。便与踏向火中。免见千古之下引得一类学语之流。随例道大用现前不存轨则。喝一喝。
　　南石琇禅师开炉上堂。赵州和尚示众云。老僧三十年前在南方火炉头。有个无宾主话。直至如今无人举着。且道如何是无宾主话。若向者里会得。一大藏教是甚拭疮疣纸。虽然。若唤作无宾主话。玄沙道底。下座。
　　开炉请藏主．维那兼明首座设斋月西堂至上堂。往来不往来。是藏不是藏。机先解洞明。依然未谛当。拈起金锤放下鈯斧。要知有实有权。挂眉间剑借香积饭。灼尔能夺能纵。虽然。未是火炉头话。且如何是火炉头话。今朝初一。明朝初二。
　　天真则禅师开炉上堂。寒冬冷月到来也。大家祇得补破遮寒。若向针头线后透得。管取工夫自然成片。且道工夫成片后如何。以手托起云。如意宝珠元自具。无劳拨火再寻氷。
　　开炉上堂。今朝是开炉日。普请东西两序知悉。若不是饆饠汤饼。大家打些面吃。下帘拢。粘户隙。拾竹柴。烘衲头。扒草火。当炭墼。阿呵呵。甚奇特。且道作么生是不通风缝受用底一句子。挂拂子作烘手势云。你也烘。我也烘。深藏稳便度隆冬。
　　朝宗忍禅师开炉上堂。把住绳头结。百千万亿为一大网。大开炉鞴盘。镕缾钗钏为一金。密密绵绵。古往今来无可拟。堂堂赫赫。上天下地莫能俦。直得千圣跻攀无路。万灵景仰无门。魔外潜踪。狐狼绝迹。且道具甚么神通。得恁么自在。衲帔蒙头万事休。此时山僧都不会。下座。
　　牧云门禅师开炉上堂。今日开炉。诸人还识开炉底意么。霜花点白。山寮各下暖帘。枫叶飞红。将见坚氷踵至。通方上士鉴在机先。得旨归根去。天寒人寒滴水滴冻。随流认得性。无喜亦无忧。不假炭煤。宏开炉鞴。直下化钝铁作良金。镕顽铜成法器。妙手虽呈。大功不宰。驱沩山水牯直入栏圈。打疎山木蛇横钻泥土。且道甚么时节是他出头分。莫看水草嫌枯淡。好听春雷换甲鳞。下座。
　　弘觉忞禅师上堂。天童寺里开炉。以虚空为炉床。四大部洲为炉脚。须弥卢为火筯。七金山为炭团。其余森罗万象日月星辰赤县神州山川人物为引火黄叶。且道火种聻。以拄杖划一划云。饶你向者里荐得透脱分晓。及乎施用未有其方。也则是个守死善道。要得发焰联辉。正未可在。当恁么时。发焰联辉一句作么生道。喝一喝云。八万四千非凤毛。三十三人入虎穴。
　　开炉上堂。佛法无多子。久长难得人。山僧昔在兹山以不办久长之念。住凡四周寒暑。散席他往。东住天台。南住於越。西住吴兴。北住青齐。已经十有一载。无端遭人抑逼。还复归领住持。则岩头云老室内氷冷。正当今日开炉。作么生得接焰连辉去。拱手云。着力全在诸弟兄。

　　冬至提纲(十一月)

　　真净文禅师上堂。冬后一阳生。乾坤解通变。衲僧莫守株。彼此丈夫汉。日日天真活。人人自可见。如何都不顾。随他物所转。喝一喝下座。
　　云峰悦禅师冬至上堂。节令屇书云。山家何所论。一轮才出海。万类尽沾恩。以拂子击禅床下座。
　　雪窦显禅师冬至上堂。相逢不拈出。举意便知有。早是不唧[口*留]汉。更乱踏步向前。实谓苦屈。诸禅德。看他先觉未离兜率已降阎浮。未出母胎度人已讫。若言周行七步目顾四方。天地之间唯我独尊。尚有人不放伊过。如今巧说异端不肯荷负。真可哀愍。所以道天魔外道是辜恩德汉。声闻二乘是自欺诳人。你见如此不平之事。便合愤悱驱将去喝将去。随例道我不知我不会。者般底。苦海里有什么出头时。
　　白云端禅师上堂。今朝至节。一阳生於此日。拈起拄杖。且道者个作么生。便恁么构得。且恁么应时纳佑。若数至大年朝。前头大有雪在。所以承天十度发言九度休。何谓如此。当门不必栽荆棘。后代儿孙惹着依。虽然如是。三十年后太公钓鱼。
　　五祖演禅师冬至上堂。少年天子此日拜郊。林泉之士远望歌谣。万岁万岁。便下座。
　　冬日上堂。达磨西来。事久多变。后代儿孙门风无限。搅扰身心一团麻线。白云今日都通截断。大众。一百单五近清明。上元定是正月半。
　　圆悟勤禅师大礼令节上堂。七日来复。各归至尽之本。一阳生起。聿见天地之心。彻底辟重玄。当阳阐正眼。直得万国共庆四海同欢。福聚一人位隆无极。有个奇特应时应节因缘举似大众。还委悉么。皇帝有勅。大赦天下。
　　佛鉴勤禅师上堂。世尊有密语。迦叶不覆藏。乃曰。你寻常说黄道黑评品古今。岂不是密语。你寻常折旋俯仰拈匙把筯祇揖万福。是覆藏不覆藏。忽然瞥地去也不可知。要会么。世尊有密语。冬到寒食一百五。迦叶不覆藏。水泄不通已露赃。灵俐衲僧如会得。一重雪上一重霜。
　　泐潭准禅师冬至上堂。五九四十五。圣人作而万物睹。秦时[车*度]轹钻。头尖汉祖殿前樊哙怒。曾闻黄鹤楼崔灏题诗在上头。晴川历历汉阳戍。芳草萋萋鹦鹅洲。可知礼也。君子务本。本立而道生。道生一。一生二。二生三。三生万物。蓦拈拄杖起身云。大众。宝峰何似孔夫子。良久曰。酒逢知己饮。诗向会人吟。卓拄杖下座。
　　虎丘隆禅师上堂。灵机密运。日月旋流。四象推迁。一阳来复。化育之本匝地普天。草木昆虫悉承恩力。且作么生是化育之本。良久云。一气不言含有象。万灵何处谢无私。复举僧问南院。日月交谢寒暑迭迁。如何是不涉寒暑者。院云紫罗抹额绣裙腰。僧云。向上之机今已晓。中下之流如何解会。院云炭库里藏身。师云。问既有宗。答亦惊群。虽然如是。南院只解观根逗器应病与药。虎丘更资一路。或有僧问。日月交谢寒暑迭迁如何是不涉寒暑者。对他道。前村深雪里昨夜一枝开。待他又问。向上之机今已晓。中下之流如何解会。对他道。买帽相头。
　　懒庵鼎需禅师至节上堂。二十五日已前。群阴消伏泥龙闭户。二十五日已后。一阳来复铁树开花。正当二十五日。尘中醉客骑驴骑马。前街后街递相庆贺。物外闲人衲帔蒙头围炉打坐。风萧萧雨萧萧冷湫湫。谁管你张先生李道士胡达磨。
　　应庵华禅师冬至上堂。君子道长。小人道消。衲僧活计不在两头。有般痴汉便问。未审在什么处。似者般底。不打更待何时。且道宝林恁么道。还有过也无。试定当看。
　　密庵杰禅师冬至上堂。日南长至。庆无不利。石笋暗抽条。寒岩增暖气。东村王老半醉半醒。林下道人没巴没鼻。蓦拈拄杖云。若人於此彻根源。胜似燃灯亲授记。掷拄杖下座。
　　冬至日入新众寮上堂。天不言。四时行。地不言。万物生。圣人不言。垂衣拱手万国来王。衲僧不言。移凶星为吉曜。捏大地作伽蓝。裁长补短。革故鼎新。便见玲珑八面峭峻十方。坐断溪山包罗风月。且入门一句作么生道。一阳来复后。瑞气自腾腾。
　　物初禅师上堂。一冬二冬。你侬我侬。暗中偷笑。当面脱空。虽是寻常茶饭。谁知米里有虫。夜来好风。吹折门前一株松。
　　光孝彻禅师冬日上堂。羊头车子推明月。没底船儿载晓风。一句顿超情量外。道无南北与西东。所以劫前消息非口耳之所传。格外真规岂思量之能解。须知佛佛祖祖了无一法为人。子子孙孙直下全身荷负。既已万机寝削。自然一糁不留。湛湛之波碧水冷涵於秋色。灵灵之照霁天净洗於氷轮。宛转旁参叶通兼带。梦手推开玉户。翻身拨动机轮。正令才行。又见一阳萌动。化工密运。俄惊三世变迁。虽则默尔无言。争柰炽然常说。无迁无变。今朝拈置一边。有故有新。且道如何话会。诸人还委悉么。群阴消剥尽。来日是书云。
　　谷隐静显禅师冬至上堂。晷运推移。日长一线。且道佛法长多少。自曰。九九八十一。诸人还会么。若无人会。山僧为你重说偈言。九九八十一。日南长至日。晷运既推移。大家相委悉。非为世谛流布。且要应时纳佑。参。
　　玉泉皓禅师冬至示众。晷运推移。布裈赫赤。莫怪不洗。无来换替。
　　典牛游禅师至节上堂。晷运推移。日南长至。布裈不洗。无来换替。大小玉泉无风起浪。云岩路见不平。直下一锤粉碎。遂高声曰。看脚下。
　　石屋珙禅师冬节上堂。昨夜阴回阳复爻。晓来湖岸见氷消。皇官日影喜添线。胡地笋长梅破梢。春漏一痕舒柳眼。云拖五色束天腰。明明空劫已前事。不是虚言诳尔曹。
　　冶父川禅师上堂。群阴剥尽一阳生。草木园林尽发萠。唯有衲僧无底钵。依然盛饭又盛羹。
　　东叟颕禅师上堂。拈拂子画一画云。伏羲发天地之秘。未明者消息。又点三点云。瞿昙示圆伊之形。未明者消息。者消息如何辨的。不见道。冬至乃书云物。击拂子。
　　天目礼禅师上堂云。黄钟才起时。九数从头数。相将幽谷莺啼。次第雕梁燕语。田父祭勾芒。丛祠敲社鼓。农父狎牛郎。村姑教蚕妇。光阴老尽世间人。冬至寒食一百五。
　　密印民禅师冬至上堂。举玉泉皓和尚云。雪雪片片不别。下到腊月。再从来年正月二月三月四月五月六月七月八月九月十月。依前不歇。冻杀饥杀。免教胡说乱说。师曰。不是骂人。亦非赞叹。高出临济德山。不似云居罗汉。且道玉泉意作么生。良久曰。但得雪消去。自然春到来。
　　雪岩钦禅师冬至上堂谢横舟相访。晓天月白。古岸舟横。一阳来复。吾道大亨。直得千年晋栢树与千年陶公井起来叉手当胸。互相庆贺道。且喜寒氷发焰。枯干花开。堂前露柱也怀胎。
　　高峰妙禅师冬至上堂。良久云。一阳来复。万物咸新。恭惟盲龟跛鳖鬼怪妖精。莫问前长后短。大家扶起破沙盆。
　　冬至上堂。世间动不动法。皆属阴阳迁变。蓦拈拄杖云。惟有山僧木上座。能为万象主。不逐四时凋。乃靠拄杖云。无形木寂寥。
　　千岩长禅师冬至上堂。六阴已极一阳生。佛道还同世道亨。惟有祖师门下客。依前日午打三更。
　　无用宽禅师冬至上堂。阳随阴转。阴随阳灭。气数循环。转转不歇。索性不顾危亡。尽力一棒打彻。喝一喝云。便是临济德山。也是马后落节。下座。
　　元叟端禅师冬至上堂。开口道着。举步踏着。十个有五双。因甚不知落处。冬至月头卖被买牛。冬至月尾卖牛买被。不觉日又夜。争教人少年。
　　至节上堂。群阴剥尽。一阳复生。千卉万汇。无不发生。拈拄杖云。拄杖多年挂屋壁。夜来头角也峥嵘。
　　冬至上堂。灵机廓彻。万法无私。智鉴洞明。十虚无间。转一阳出六阴之内。驱六阴入一阳之中。尘尘普应剎剎全彰。道泰时清民康物阜。拍禅床云。五色祥云连凤阙。一轮红日耀龙楼。
　　呆庵庄禅师冬至上堂。鲁公台上书云。是世法不是佛法。慈明堂前揭榜。是佛法不是世法。径山门下。佛法世法拈放一边。施主今日辨供。堂中大有胡饼。一任诸人横咬竖咬。
　　冬至上堂。举洞山掇退果桌话。师拈云。当断不断反招其乱。若是径山。见他道过在什么处。便与掀翻果桌。亦使洞山知有向上爪牙。今日儿孙不致寂寥。虽然。也须脚踏实地始得。拈拄杖。不向蓝田射石虎。何人知是李将军。卓拄杖下座。
　　愚庵及禅师上堂。冬至前后砂飞石走。草木丛林作狮子吼。群阴剥尽一气潜回。一亦莫守万法无咎。蓦拈拄杖云。拄杖子吞却山河大地置而不问。且道马大师自从胡乱后。因甚三十年不少盐酱。卓拄杖。金轮天子同。草店家风别。
　　无文灿禅师冬至上堂。至日书云。云作何色。眼里无筋。青黄赤白。
　　冬至上堂。僧问疎山如何是冬来意。山云京师出大黄。师颂云。京师出大黄。价直极相当。未曾识道地。枉自费商量。
　　铁关枢禅师冬至上堂。六阴剥。左卓拄杖云。狮子峰撑天拄地。一阳复。右卓拄杖云。将军峰拄地撑天。中间卓拄杖云。三箭定天山。
　　至节。举赵州问寰中。般若以何为体。中云般若以何为体。剑轮挥处日月沉辉。长水请益琅琊。清净本然云何忽生山河大地。琊云清净本然云何忽生山河大地。宝杖敲时乾坤失色。若是皮下有血底。向二大老未开口前荐得。群阴剥尽何曾动着一丝毫。一阳来复未免眼中重着屑。时节至兮理自彰。梅到骨寒香破雪。
　　了庵欲禅师冬至上堂。一冬二冬。叉手当胸。逢场作戏。遇缘即宗。打瓦鼓。应黄钟。风从虎兮云从龙。下座。
　　上堂。化育之本。物我同途。生佛之元。古今不易。所以雪峰道。尽大地撮来如粟米大。抛向面前。漆桶不会。打鼓普请看。卓拄杖云。六爻未动群阴塞。一气潜回万汇新。
　　上堂。节序推迁。又见一阳来复。灵光洞耀。依然体露真常。拨开向上玄关。突出眼睛鼻孔。释迦弥勒犹是他奴。且道他是阿谁。击拂子云。岭梅残雪后。云鬓未梳时。
　　笑隐欣禅师冬至上堂。群阴剥尽。一阳复生。四时运行。万物资始。直得护龙河上化日舒长。观稼亭前祥云五色。城市笙歌鼎沸。士女游观山堂。钟鼓深沉。衲僧禅寂。真谛俗谛不二。佛法世法混融。所以道。知一切法。即心自性。成就慧身。不由他悟。

　　铸法钟提(法器　挂钟　鸣钟　施钟)

　　应庵华禅师新铸钟上堂。有大智人。具大知见。启大炉鞴。奋大钳锤。然后示大机。显大用。於二百日中成此大法器。住大解脱门。亘千万亿劫。震大圆音。空明暗相。以此津济四生。以此梯航九有。以此祈祥忏罪。以此息苦停酸。以此揭示顶门正眼。以此流通佛祖慧命。直得星飞电卷山色凝光。凤舞鸾翔龙驰虎骤。岂不见玄沙和尚道。直似秋潭月影。静夜钟声。随扣击以无亏。触波澜而不散。犹是生死岸头事。苟能於此洞明。便见玄沙老子即今向紫霄峰下拭眼堂前骑声盖色。坐断十方。脱或未然。塞却耳根分明听取。
　　无用宽禅师正觉寺挂钟。父母未生一点子。洪炉烹炼转精神。当阳挂起打一下。天上人间播好音。连打二下云。上祝吾皇万万春。
　　山茨际禅师为云居印心院主挂钟。师云。祗树林内忽钟声。撩倒阿难悟本真。今日山僧重击着。阿谁会得证圆闻。乃击钟三下云。若将耳听终难会。眼里闻来方始亲。
　　大沩智禅师初居秀州之西庵。一日普净院范钟成。请鸣钟。曰。长子罗睺罗。遵受如来勅。撞钟发大机。阿难圆信入。我今撞此钟。见闻获大益。上彻三千界。下透无穷极。尘劫逈寥寥。太空常寂寂。息苦与停酸。皆承此恩力。
　　应庵华禅师传法寺智都僧正请鸣钟。师示众云。顽铜钝铁。美玉精金。大冶红炉。一模铸就。不假毗沙门天王神力。岂从须弥顶[宁*页]上持来。器重千钧。楼高百尺。启圆通三昧。发清净妙音。直须眼处承当。莫向耳边领略。镬汤炉炭不用吹而自灭。刀山剑树何待喝而后摧。昏梦顿除。沉迷了悟。万象森罗俱作舞。大千沙界一时闻。大众。且道末上一槌落在甚么处。劫石有消日。洪音无尽时。
　　弘觉忞禅师为新钟发声。大冶煅成真法器。那堪高躅耸人天。声光自此长辉赫。伫听洪音徧大千。
　　天隐修禅师居士施铜钟荐考妣请小参。师拈槌指钟云。者钟彼为荐父母。又乞山僧说法。山僧无法可说。记得东坡居士有钟铭偈云。有钟谁为撞。有撞谁撞之。三合而后鸣。闻所闻为五。缺一不可得。汝则安能闻。汝闻竟安在。云云。大小东坡说义理禅。山僧则不然。蓦举钟槌云。还见么。复敲钟三下云。还闻么。者里会得。一超直入如来地。其或未会。更听一偈。钟声一击顿超然。荐拔先灵出阴缠。今日老僧亲指示。管教步步踏青莲。

　　挂板法语(挂钟板)

　　密云悟禅师挂板。丛林号令。佛祖钳椎。今朝悬向堂前轻轻击着。直令人人顿断命根。虽然如是。更有一人。且道具何面目。高着眼始得。
　　山茨际禅师挂板。丛林号令。佛祖纪纲。悬起也有眼皆见。击着也有耳咸闻。既见既闻。直下是观音入理之门。当处即善财功圆之际。虽然如是。且不落声色一句作么生。遂击板云。骑声盖色甚分明。
　　弘觉忞禅师挂钟板。逈无依倚处立卓。纵横窈绝机宜中。翕张变态。化裁妙天然之矩矱。动寂露法王之根苗。所以把住则烈日霜飞四溟无水泄。放行则寒氷焰发大地忽阳和。正当今日。权衡佛祖高耸人天即置。斩新条行新令一句又作么生道。遂击一下云。霹雳一声喧宇宙。心华开遍少林春。
　　石雨方禅师宝寿挂钟板。旧日规模。一任梅花连夜发。斩新条令。岂容客子带回春。铜头铁额底。到此也须重锻。龙骧虎骤底。不妨依教奉行。今有密言。有谁唱和。良久曰。无则仰劳二上座去也。遂击钟板。

　　挂木鱼提纲

　　无用宽禅师梁山挂木鱼上堂。不似鱼。不似蜃。烁破虚空。钵盂安柄。饥逢王膳不能餐。香积国门施号令。喝一喝云。倒骑廊庑日日。敲禹门一跳风波高。卓柱杖一下云。照顾眉毛。便下座。

　　制法鼓提纲

　　白云演禅师新鞔法鼓上堂。多载顽皮击不响。新皮才动震天雷。无滞莫言随势去。有声谁谓不平来。何也。双眼听不闻。双耳觑不见。一条平坦路。是谁没方便。
　　大慧杲禅师新鞔法鼓岁旦上堂。新岁击新鼓。普施新法雨。万物尽从新。一一就规矩。普贤大士欣欢。乘时打开门户。放出白象王。徧地无寻处。拈起拄杖云。惟有者个不属故新。等闲开口吞却法身。掷下云。是甚么。千年桃核里。元是旧时仁。
　　恕中愠禅师新鞔法鼓上堂。只与么散去。已迟三刻。那更指东画西说黄道黑。明眼人咬牙有分。虽然。有条攀条无条攀例。不见盐官示众云。虚空为鼓。须弥为椎。什么人打得。掘地深埋。南泉云。王老师不打者破鼓。是精识精。法眼别云。王老师不打。班门弄斧。灵岩新鞔法鼓。以木为身。以皮为面。要打便打。要歇便歇。且无许多劳攘。只是不得闻着。闻着则丧身失命。且谁是丧身失命者。床下烂蒲鞋。篱根秃苕帚。
　　天真则禅师制法鼓上堂。此鼓震若雷霆。悬如日月。震旦国中击动。兜率天宫普说。尘尘说剎剎说炽然说道。八臂那咤扑帝钟。金刚脑后三斤铁。海门坐断阃外乾坤。却笑禾山轻漏泄。从此泉石增辉。无不欢悦。切切切。个个圆闻俱透。彻以拂子击空云。冬冬冬。

　　列祖提纲录卷第四十二(终)

