续藏经   禅林宝训音义
　明 大建较
 禅林宝训音义序

　　宝训一书。昔妙喜竹庵二师。虑末法之浇漓丛林之衰替。於是摭古德之嘉言善行。会萃成编。冀欲挽回佛日。重整頺纲。使凡庸之辈。因言企行。德业惟新者也。然编集虽成。未遑流布。盖法运有时。待缘方显。嗣有东吴净善师者。游历云居。获残编於祖庵师。忻其所遇。吻浃于怀。第恨首尾不完。难成教义。是以重加纂集。广搜先德之言。积累三百余篇。斯宝训所繇出也。其中扶扬法化。教诫僧徒。革丛林之弊政。警学者之疎愚。则是编也。顾可以少乎哉。奈何躁浅之流。视其词章平易。而束之高阁者。比比有之。岂不负前贤之苦心沟壑之言哉。(建)自戊申。辞雪浪师于苏之望亭。学之于长安。参预诸师门下。凡宗乘讲演之期。曾不舍此。谆谆熟习。故彼方禅衲。淳朴之风犹在矣。惟是集也。文约义丰。事多博涉。初学未谙。不无留阻。间有音义。传写未刊。递悞成讹。参差鱼鲁。繇是音义所刊。乌容已也。今也山中多册。择其简要者。以为定本。复于内外经书。参互考证。继晷焚膏。日以积月。雠校方成。时诸法侣。睹斯善本。爰常住授梓流通。以便后来寻讨。不揣荒陋。叙其本末云耳。
　　时
　　崇祯乙亥仲春三日梁溪比丘大建识

　　 

　　禅林宝训音义

　　　　云栖后学比丘　大建　较

●序
　　篇首也。犹门之庠序也。

禅林
　　禅者。静虑也。林者。丛林也。盖谓山林之士。湖海之流。云集招提。同堂共命。结伴参学。修习静业。以此言之。故曰禅林。

宝训
　　宝者。珍爱也。训者。教诫也。盖谓此书所载。皆诸老嘉言善行也。足以开其未悟。训其未成。故使后学重如至宝。由是名之。故曰宝训。

者
　　者之一字。迭定之辞。盖欲叙一书之来由也。

昔妙喜
　　昔者。往古也。妙喜者。临安府(今杭州)径山宗杲大慧普觉禅师。江东宣州宁国奚氏子。嗣佛果克勤禅师。南岳下十五世。十三入校。不乐世典。诣东山慧云院。惠济禅师。十七落发披缁。后入云居之西。古云门寺之旧基。诛茅结庵经二十年。辟地湖湘转仰山。邂逅竹庵珪禅师。相与着颂古百余篇。此宝训。是其时集也。详见通载二十卷。

竹庵
　　温州龙翔竹庵士珪禅师。成都府史氏子。嗣佛眼清远禅师。南岳下十五世也。

诛茅江西云门时共集
　　诛茅者。斩草也。谓其二师於云门寺旧址。诛斩茅草结庵隐居之时。同鸠集此书也。

予淳熙间。游云居得之老僧祖庵
　　予者。我也。不称我而称予。乃宾主之谦辞也。淳熙。宋孝宗之年号也。游者。涉历也。谓净善老师。游方。至云居山云门之故址。老僧祖庵。所得此宝训。祖庵未详氏族法嗣也。

惜其年深蠧损。首尾不完
　　惜者。难之叹惜也。其者。指物之辞。蠧者。食纸鱼虫也。谓叹惜所得宝训。年载深远。被蠧鱼损坏。上下前后首尾不得完全也。

后来或见于语录传记中。积之十年。仅五十篇余
　　语者。密显真机曰语。总集众事曰录。博载古今曰传。广志贤否曰记。仅方才也。谓自得此书以来。有不完之篇。或全睹见於诸语录传记中。积聚十年。方才五十之余篇也。

仍取黄龙
　　隆兴府。黄龙惠南禅师。信州张氏子。嗣石霜楚圆。南岳下十一世也。

下至佛照
　　庆元府。即明州育王寺。德光佛照拙庵禅师。临江郡彭氏子。嗣大慧宗杲禅师。南岳下十六世。依本郡东山华光寺。吉禅师祝发。后来孝宗淳熙三年十一月。诏入选德殿谈禅。淳熙五年赐佛照号。达於天下。宗风大振也。

简堂
　　台州国清寺简堂行机禅师。本郡杨氏子。嗣护国景元禅师。南岳下十六世也。

诸老遗语。节葺类三百篇
　　仍者。复也。节。制也。葺。修补也。谓仍复取黄龙以下至佛照简堂诸老。遗留语录。节制补葺。兼前五十余篇类。积聚三百篇也。

其所得有先后。而不以古今为诠次
　　其助语之辞。谓其所得简篇。有先有后而录之。不依往古为先。来今为后。作诠显次第耳。此序约三分分科。自此已上为序分也。

大槩使学者。削势利人我。趣道德仁义而已
　　槩者。意也。略也。削。删也势。威势。也。利。财利也。人我者。彼此之称。趣。向也。又行而张足也。道者。事物当然之理。人所共由也。德者。得也。行道而得於心也。仁者。心之德。爱之理。义者。心之制。事之宜也。盖此书大意。使令学者削威势财利之心。人我彼此之念。趣向道德义理而已。而已者。结尽无余之辞。此言宝训之义。

其文理优游平易。无高诞荒邈诡异之迹
　　此伸宝训之文也。文。谓文字。理。谓条理。优游者。自如之貌。平和简易。高诞者。孤危高大也。诞。又诳妄也。荒。芜也。诡。诈也。谓此书文字。条理。优游自如。平和简易。有如此之善。无孤危妄诞荒芜无稽之言。邈慢诡诈异怪失据之事迹也。

实可以助入道之远猷也
　　此深言其效也。可。谓近可而有所未尽之辞。猷。法也。道也。谓此书其文平易。实可以与学者。助入道之法则也。以上为正宗分。下乃流通分也且将刊木以广流传。必有同志之士。一见而心许者。

予虽老死丘壑。而志愿足矣
　　且。权且也。将且然未必之辞。士。谓有行义之称。许。谓允从也。丘者。士阜之高者也。壑者。有水曰泽。无水曰壑也。志者。心之所之也。愿谓情希也。盖谓将此书刊木印造。以广流传而不滞止。如有与予同志之士。一见此书。心若允从者。予纵老死丘壑之中。而心志情愿满足矣。

东吴沙门净善书
　　东吴。苏州郡名也。沙门。略梵谓也。全谓沙迦门曩。此云勤息。谓勤行善法。息灭诸恶。净善乃序主讳。后学不可双称。当曰上净下善也。是东吴人也。书者。如也。叙事如人之意也。又舒也。刘勰曰。舒布其言。陈於简牍者曰书。

●卷上
　　卷者。卷也。卷多而舒少也。上者。对待之义。有上则有下也。

明教
　　杭州佛日明教契嵩禅师。字仲灵自号潜子藤州谭津李氏子。嗣洞山晓聪。清源下十世。七岁出家。十三得度。十九游方。常戴观音像一轴。日诵圣号十万。率以为常。世间经书莫不徧览。作原教论十万余言。儒释之道一贯。以抗韩愈排佛之说。知开封府龙图王公素。欧阳修。程师孟奏进。仁宗览之嘉叹。付编修入藏。曰辅教篇三卷。赐紫衣方袍明教之号也。

和尚
　　梵本正名邬波迦。传之于阗翻为和尚。传至此土翻为力生。谓出家者。因师之力。而生长法身。出功德财。养智慧命。故曰力生也。

尊
　　重也。崇也。

道
　　心通曰道。又成名之谓道。即佛祖微妙之道也。在儒即允执厥中之妙道也。

德
　　身正曰德。立身之谓也。僧有戒定慧。儒有孝悌忠信。皆谓之德也。

匹夫
　　穷独之称也。三军之中可夺帅。匹夫之志不可夺。注。三军之勇在人。匹夫之志在己故也。

王
　　王去声。凡有天下者。人称曰王。又身临四海曰王。

伯夷叔齐
　　孤竹君之二子也。孤竹。即殷汤所封之邦君也。姓墨胎氏。名初。字子期。其子伯夷名允。字公信。季子叔齐名智。字公达。谥曰。伯夷叔齐也。其父将薨。遗命立叔齐。齐以天伦为重。我在位不义。伯夷以父命为尊。我在位不孝。二人俱逃。国人立其仲子为君。其二人闻西伯昌善养老。盍往而归之。文王卒。武王伐纣。二人叩马首而谏曰。父死不葬。爰及干戈。可谓孝乎。以臣弒君。可谓忠乎。左右欲兵之。太公曰。此义人也。扶而去之。武王平定。天下宗周。夷齐耻不食周粟。遂隐首阳山。采薇而食。卒之饿死。史咏云。孤竹夷齐耻战争。望尘遮道请休兵。首阳山倒为平地。应始无人说姓名。

夏桀
　　名履癸。帝发之子。谥法。贼人多杀曰桀。荒淫无道。得施氏女名妹喜。作琼楼瑶台。极意取娱。酒池运船。糟堤可望十里。龙逢以忠谏不从而杀。殷汤有德。伊尹佐汤伐桀。桀战不胜。奔三棕国。汤又从而伐之。放桀於南巢而死。自禹至桀。一十七世。历年四百三十有二。

商纣
　　名辛。亦名受。帝乙之子。谥法。残义损善曰纣。得苏氏女妲己。甚宠爱之。设酒池肉林。使男女裸形相逐其间。作长夜宫。一百一十日为一昼。用炮烙之刑。刳孕剒涉。造鹿台。七年乃成。业害忠良。臣叔比干。竭忠而谏。遂剖心而死。太师箕子。徉狂而为奴。庶兄微子。为其亡仁。避而去之。后武王举兵伐之。败登鹿台。蒙头赴火而死。自汤至纣。共三十世。历年六百二十九年。史咏云。积粟成尘竟不开。谁知拒谏剖英才。武王兵起无人敌。遂作商郊一聚灰。

周幽
　　名宫涅。宣王之子。谥法。壅遏不通曰幽。殆政虐民。遂致岐山自崩。山川水竭。得褒人女名褒姒以宠之。乃贬申后。并太子宜臼。褒姒不好笑。於骊山举火。戏媚褒姒之笑。后申侯怒。召犬戎杀於骊山之下。史咏曰。恃宠多矫得自由。骊山举火戏诸侯。岂知一笑倾家国。不觉胡尘满玉楼。

周厉
　　名胡。夷王之子。谥法。杀戮无辜曰厉。王行无道。侈傲暴虐。国人谤之。王使卫巫监谤。但有谤者尽杀之。召公谏曰。塞下之口。遂上之过。恐为社稷忧。王不听。国人叛之。祸及於王。王乃出奔於彘。太子幼。周召二公相和恊。共理国事。故称共和也。小雅二十二篇。皆文武成康之善政。至此而尽废矣。

喜怒
　　唐太宗曰。桀纣。天子也。以桀纣之名。加之於匹夫则怒。颜闵匹夫也。以匹夫之名。加於天子则喜。所贵在德。不在位也。

患
　　忧也。

○圣
　　灵明洞鉴曰圣。又圣犹正也。以正教诲人也。

贤
　　超凡亚圣。曰贤。

学
　　习学也。已知未知未能。而欲求知求能者也。

学以聚之
　　君子学以聚之。问以辩之。宽以居之。仁以行之。注曰。圣人在下。虽显而未得位。则进德修业而已。学聚问辩。进业也。宽居行仁。修德也。又学聚问辩者。谓人苟不务学。则无以会众理。而但有诸己也。学弗问。无以辩别众理。使之条件不紊。而精粗本末。或不知所择也。出易经九二之文也。

裨
　　补也。助也。

日新
　　汤之盘铭曰。苟日新。日日新。又日新。然在彼学者。进业修德而转新也。如沐其身涤除旧染之污而自新也。此文出大学。

○太史公
　　姓司马。名谈。为太史令。其子名迁。袭其父职。乃尊其父。故称公也。西汉龙门人。

孟子
　　名轲。字子舆。邹国人。作孟子之书七篇。上下两卷也。

梁惠王
　　魏侯[荤-车+(卸-ㄗ)]也。都大梁。僭称王位。谥曰惠。史记惠王三十五年。卑礼厚弊以招贤。而孟子至。梁王问曰。叟。不远千里而来。何以利吾国乎。孟子对曰。王何必曰利。亦有仁义而已。王问意。强兵富国之类。孟子之对。不以富为利。以义为利也。

罕言利
　　罕者。少也。罕言利与命与仁。命之理微。仁之道大。利之害义。谓圣人恐学者陷溺於利。以利灭公。贪利害义。沦於污下。故罕言之。

尊崇下
　　尊崇。天子也。贫贱。庶民也。谓自天子至庶民。同害贪利之病。有何差别。

弊
　　病也。

夫
　　承上启下之辞。

悖戾
　　逆理乖违法度也。

是不亦
　　岂不是也。

张
　　施也。

征
　　取也。

○有形下
　　论云。有形之恶。其来有方。其敌可御。无形之恶。其来不测。其害非细故。所以杀人之恶小。害人之恶大。杀人者以迹言之。害人者以心言之。迹虽杀人。其过可恕。忍心害理。其殃极甚。是故有形之恶。显然可见。无形之恶。冥然莫测。以人之可见可知。故以为轻为小。以人之莫见莫知。故以为重为大也。

游晏
　　游。逸也。宾主合欢安静之筵也。

鸩毒
　　鸟名。其形如鸡。其色紫绿。颈长八寸。以蛇蝮为食。其毛羽历於饮食之间。食则杀人也。

戈矛
　　皆兵器也。戈。平头戟。长六尺六寸。矛。长二丈。其形如钩。俱伤人器也。

堂奥
　　正房曰堂。幽深曰奥。

邻巷
　　五家为邻。二十五家为巷。

戎狄
　　西戎北狄也。

礼法
　　天理之节文。人事之仪则。法者。制度品节也。左传曰。藏於杳然冥然之间。而发於卒然之际。非圣人以礼为之防。则人之类灭久矣。

○大觉
　　明州育王寺怀琏禅师。字器之。福建漳州陈氏子。嗣泐潭怀澄禅师。清源下十四世。宋仁宗皇佑二年。正月诏住京师十方净因禅院。二月十九日。诏对化成殿。问佛法大意。奏对称旨。赐号大觉禅师。归居於阿育王山广利寺。

包公
　　名拯。字希仁。谥孝肃。官为御史。天性严厉。未尝有笑容。知开封府日。有民李觉安。生子年幼。因病以白金百两。寄与张惠明。觉安命终。惠明还归其子。其子不受。一谓受人之寄可当还之。一谓父无所寄不当受之。各尽其心而已。

责付
　　给散也。

○圆通
　　庐山圆通居讷禅师。字仲敏。西蜀梓州蹇氏子。嗣延庆子荣。清源下十世。为人英伟。过目成诵。十一出家。十七诵法华经得度。后游襄州。密契心要。后游庐山。道价日重。南康郡守程师孟。奏请住圆通寺。

中正
　　中而不偏。正而不邪。

尊严
　　尊而可敬。严而可威。

谊
　　义同。

言简
　　言简则诚实而信。尽理则道体精明也。

鲜
　　少也。

○仁祖
　　宋四帝仁宗也。

皇佑
　　即年号也。

银珰
　　耳[王*垂]也。秦汉中以小宦官。着银珰左貂。明帝改为金珰右貂。宫中出入传命使。悉用阉人。

绿绨
　　下音啼。绿色也。即盛诏书囊也。

尺一
　　汉时制一尺之板。而驾诏书也。

孝慈
　　汴京自唐朝毁寺。太祖建隆间复兴两街。止是南山律部。慈恩贤首疏钞义学而已。士夫聪明超越者。皆厌名相因果。当时天台止观。达磨禅宗未行。淳化(太宗年号)以来。四明尊者。天台忏主遵式行道东南。止观心宗慧眼照映天下。翰林杨亿晁回。首发明之至。是时内使李允宁。奏施汴宅一区。创立禅席。赐额十方净因禅院。帝留意空宗。诏下三省定议。召有道者住持。欧阳修。程师孟。奏请圆通讷禅师。允宁亲持诏下江州。讷称目疾耳背不赴。帝益敬重。听举自代。讷举大觉应诏。天下贤哲。在讷得之矣。

伽蓝
　　译为众园。园谓生植之所。佛弟子则生植道芽。趣登圣果。能福利群生。故曰众园也。

旌
　　旗首曰旌。以旌有功者。又钦也。

崇
　　敬重也。

固辞
　　辞而不受也。三辞为节。一辞为礼。二辞为谦。三辞为固辞也。

滥厕
　　泛杂也。

幸
　　不当得而得也。

饭蔬
　　饭。食也。蔬。粗食也。圣人之心。浑然天理。虽处困极。而乐亦无不在焉。其视不义之富贵。如浮云之有无。漠然无动其心。

不为
　　性本如空。难名难相。金屑虽贵。落眼成尘。

先哲
　　指范蠡也。

累
　　萦缚也。

厌
　　满足也。

东坡
　　姓苏。名轼。字子瞻。号东坡居士。眉山人。得法东林常聪禅师。仕至翰林。尝与佛印。激扬酬唱。盖可见之。宋七哲宗元符三年。於黄州筑室城东。因号东坡。於徽宗靖国元年。卒于常州。

○躄
　　跛而不能行也。

挟
　　兼有恃之称也。

○百丈
　　洪州百丈山怀海大智禅师。福州常乐王氏子。嗣马祖道一禅师。南岳下二世。

丛林
　　乃众僧所止之处。行人栖心修道之所也。草不乱生曰丛。木不乱长曰林。言其内有规矩法度也。

规矩
　　圆器曰规。方器曰矩。乃丛林之模范也。

盗规矩
　　因公置私。监守自盗之义。又因法作奸。佐监为盗也。此言因规矩而反害丛林也。

巢居穴处
　　上古之士。未有丛林。夏则居巢。冬则居穴。守典刑而自律也。

安危兴亡
　　有德者丛林日安。无德者丛林日危。数也。时也。谓安危在人。兴亡在时。住持无道德。则丛林将废。纵有道德。苟非其时。亦不可强也。

可将
　　持守行之。谭子化书云。苟德可将。何必广粟帛乎。苟数可凭。何必广甲兵乎。

○治
　　修必曰治。定心曰治。修理其事。方用其力曰治。事有条理。已见效故曰治。


　　震上坤下。

重门豫
　　雷地豫卦。安和悦乐之义。杨氏曰。川途既通。则暴客至矣。不可不御之术也。故取诸豫。重门以御之。击柝以警之。则暴客无自而入也。二阴在上。重门之象。一阳在下。击柝之象。三阴在内。悦豫之象。又曰。豫者。怠惰也。击柝以警怠惰。

柝
　　音托。斫木为之。夜行所击也。

○玉不琢下
　　此二句。出礼记学记篇。

今之所下
　　此二句。出韩文公答唐顺宗表状。

善恶
　　善者所以感发人之善心。恶者可以惩创人之逸志。

○妙
　　神明不测。玄奥难知。言词不可示。分别不能解。故曰妙也。

寓
　　寄也。

异
　　怪也。

逮
　　及也。

释迦
　　此云能仁。谓以仁德利化众生。

醇
　　精一无杂也。

第一义
　　真谛非有。俗谛非无。不有不无。名中道第一义谛也。

示
　　垂示也。犹天地以万像。垂示与人也。

慈悲
　　慈能与乐。悲能拔苦。

生民
　　盖自天降生民。即阴阳交媾。元气感化而生於人也。

淳朴
　　实心不虚也。

三皇
　　皇。大也。道。配天之大也。天之极大之称。煌煌人莫违故也。太昊。伏羲氏。炎帝。神农氏。黄帝。有熊氏。此能广其道。故称三皇。善用时政也。

简素
　　三皇之时。风俗淳厚。人民质朴。结绳作政。画地为牢。不争竞而财饶。无制令而民自服也。

窦
　　孔穴也。

凿
　　心无天游。则六凿相攘。谓之凿情也。

五帝
　　审谛也。谓审谛於万物。王天下之号也。少昊。金天氏。颛顼。高杨氏。帝喾。高辛氏。帝尧。陶唐氏。帝舜。有虞氏。主社稷。安人民。合於帝道。故称五帝善用仁信也。

详文
　　五帝之时。风气渐开。创制立法。五典敦而五礼备。五服彰而五刑周。法度礼乐彰矣。

三王
　　往也。天下所归往也。乃夏禹。姒姓。殷汤。于姓。周文王。姬姓。孔子曰。善用智勇也。

密严
　　三王之时。九五之位。不逊贤而传子孙。礼乐文章。刑政法度。至此大备。

诰誓
　　尚书之篇名。如商之仲虺之诰。汤诰。周之康诰。酒诰。商之甘誓。汤誓。周之秦誓也。誓约也。盟约於诸侯曰。朕躬有罪。无以万方。万方有罪。罪在朕躬。

佛
　　梵语佛陀。此云觉也。谓自觉觉他。觉行圆满也。

如来
　　从如实道而来。如谓本觉。来谓始觉。始本不二。故曰如来。

性命理
　　天之所赋曰命。物之所受曰性。性之所具曰理。其名虽殊。而理则一也。

迭
　　递也。互也。

极
　　穷尽也。此明已上诸圣。皆造乎至极之地。则不能无毙。毙迹示其不通也。乃不能周全万备。如夫子大圣人不得位。而诛正卯之迹。周公虽圣。而诛管蔡之迹。尧舜虽圣。不能化其子之善。先圣后圣。其揆一也。道之不行。乃时数之变也。若以时变。责圣人之心。非愚即狂。孙莘老是其人也。

弊迹
　　如丹朱商均之不肖。桀纣幽厉之不君。法门教化陵夷。国家纪纲紊乱。皆称毙迹也。

靡靡
　　渐渐也。又坏散延连也。

鼎立
　　禹王。造鼎三足两耳。和五味之器也。鼎分三足。一口朝天。一口。即王道也。

诋訾
　　责谤也。

孙莘老书
　　修撰侍郎孙莘老。问教於大觉曰。三代以降。列圣相承。政通人和。道传统续。不以佛教未来为欠。周姬讫箓。更秦换汉。宪网刑巢。蔽空落野。不以佛教已至而革。四海派分。异说捷出。由唐而至。五季为甚。庶务万机。理乱非常。奉佛之教奚益。间有草衣木食。岩栖涧饮。不过独善其身耳。又有名而异行。假而非真。教化未孚。弊乃生焉。然师必有辩伫闻其说。妙道篇。师所答也。

○克
　　除己之私心也。

四众
　　在家二众。出家二众。

○聪明
　　见闻不惑。故曰聪明。

石门聪
　　襄州谷隐山石门寺。蕴聪禅师。嗣首山念禅师。南岳下九世。得法后住石门日。襄州太守。以私意笞辱。既归。众僧迎於道侧。首座趣前问讯曰。太守无辜曲辱和尚。师以手指地云。平地起骨堆。随手涌一骨堆。太守闻知。令人削去。复涌如初。太守全家死於襄州也。

栖贤舜
　　南康军云居晓舜禅师。字老夫。嗣洞山聪。瑞州胡氏子。清源下十世。住庐山栖贤日。槐都官守南康。多贪墨迹。舜不忍以常住物。结情固位。被人谮於郡守问还俗。民其衣。大觉昔曾入舜之室。故往京都访大觉。让舜正寝。琏居偏室。仁宗数诏入内问道。竟不言舜事。偶一日。圣旨勑净慈饭僧。见大觉侍舜甚恭。归奏。帝召见之。乃叹曰。道韵奇伟。真山林达士。遂於扇书曰。赐晓舜依旧为僧。再住栖贤。仍赐紫衣银钵。舜罢栖贤日。有二壮力。舁轿至罗汉寺前。二人相谓曰。今不是我院长老。不须远送。弃轿而回。舜既再来。令人安抚曰。你当时做得是。但安心不必疑惧。入院上堂曰。无端被谮枉遭迍。半年有余作俗人。今日再归三峡寺。几多欢喜几多嗔。

欤
　　疑辞。谦退而不敢质言。而言欤也。

隐微
　　上幽暗也。下细事也。谓事之首不足虑。祸隐微深可忧也。盖着者。人所易见。故得为之。隐者。人所难知。故当谨而不可忽也。

尤
　　甚也。

○罹
　　非理而遭痛毒也。

横逆
　　强暴不顺理也。文出孟子离娄章。

民衣
　　老夫还俗。服民之衣也。

畴
　　往昔之事也。

辇
　　天子之车也。有轮曰辇。无轮曰舆。

○赋
　　禀也。均表敷布曰赋。谓天之所赋性於人。均而无偏也。

权衡
　　上秤锤也。下秤杆也。

货
　　以财变物曰货。

殖
　　积聚财宝曰殖。又货之所宜曰殖。

一日不作
　　百丈寺。在南岳之绝顶也。大智禅师。每日力作以偿其供。有劝止者。则曰我无德以劳人。众不忍而藏其作具。徧索不得。遂不食。故有一日不作一日不食之语。流播寰宇。先德率身多如此矣。

垂
　　将也。

涉
　　历也。

○传持
　　代代相承曰传。拳拳执守曰持。

操
　　守志不改曰操。

履
　　践行不怠曰履。

住持
　　安住道德。执持教化。令法久住故也。又住於真理。持而不失。

衒
　　彰卖也。

渝
　　变也。

夷险
　　上坦而平也。下峻而不平也。

致
　　理也。

○远录公
　　舒州浮山法远圆鉴禅师。郑州王氏子。嗣叶县省禅师。远尝与达观颕。薛大头。七八辈游蜀。几次遭迍。师以智脱之。众以晓吏事。故称远公也。

益坚
　　乃马援之言也。不坠青云之志。

益壮
　　宁识白首之心。

苟窃
　　不正之貌。苟容取安也。

志
　　心之所之曰志。谨守而不逐物也。

质
　　本色也。

表
　　耐也。

节义
　　有节操而所行。合乎义理也。

标致
　　标。举也。言其超卓杰立之极也。

自强
　　易云。君子之道。终日乾乾。而自强不息也。

逸翮
　　上纵也。下羽劲也。

○陆沉
　　言无水而沉也。当显而反隐。陆沉於众。不愿人知也。

叶县省
　　汝州叶县广教院。归省禅师。冀州贾氏子。嗣首山念禅师。南岳下九世。其住持枯淡严密。衲子畏之。浮山远。天衣怀。闻其高风。特往参叩。正值雪寒。省喝骂驱逐。至以将水泼地。衣服皆湿。他僧怒去。唯远与怀。整衣数具。复坐如故。师到呵曰。你更不去。待我打你。远。近前云。某二人数千里。特来参和尚禅。岂以一杓水泼之便去。师笑曰。你两个果来要参禅。却去挂搭。远充典座。众苦其枯淡。省偶出庄去。远窃取钥匙取油面。作五味粥方熟。师忽归。粥罢诣典作。远至。师云。汝窃取油面。系盗用常住。远云。实取油面。愿乞责罚。师令算估衣钵还讫。更打三十拄杖赶出院。道友劝勉师不允。友曰。若不容归。只乞随众听法。师亦不许。师一日出街。见远旅邸前立。师曰。此是院门房廊。你在此许久。曾还店钱否。令算所欠追取。远无难色。持钵於市化还之。师一日出街。见远持钵。归谓众曰。远真意参禅。遂令归。上堂对众付衣法嗣。

依违
　　谋善者从之。不善者违之。亦何有所定平。出小雅也。

姑息
　　苟容取安。出礼记。

○暴
　　音曝。日晒也。

○刻剥
　　削害於人也。

中外
　　中则徒属。外则四众。

洽
　　恩泽周徧曰洽。

哀
　　敢怒而不敢言。

○三要
　　宋仁宗。司马光谏曰仁明勇。注曰。仁者。纯乎天理。断绝众恶。无一毫私欲也。明者。烛物理。辩是非。无一息之疑惑也。勇者。见义必为。闻善必迁。无一之退怯也。

教化
　　以道诲人曰教。躬行於上。风动於下曰化。

佞
　　才辨论曲谓也。

耘
　　锄也。

刈
　　割也。

○智愚贤不肖
　　禀清和之气。才识明敏曰智。禀滓浊驳杂之气。顽蠢无知曰愚。禀得天地至和之气。慈俭温良曰贤。禀阴阳谬乱之气。凶险奸邪曰不肖。如明暗相倾。熏莸不并。决然之理矣。

诈佞
　　诈佞者。与君子不似也。谓发言宛同圣贤。行事不如常人。

素分
　　命禀於有生之前。而清浊已定。故有智愚之分也。

醇懿
　　一色成体曰醇。温柔克圣曰懿。

嗜欲
　　上贪也。下情之所好欲也。

纲纪
　　总绳曰纲。众目曰纪。网赖纲纪。君赖股肱。乃规范之大者也。

优劣
　　上胜也。下衰弱也。

乌
　　何也。

○从容
　　上七恭切。含缓而不迫也。

雍肃
　　和敬也。

○道悟真
　　潭州道悟寺可真禅师。嗣石霜圆禅师。南岳十世。

驰骋
　　自夸也。

丹雘
　　彩色之总名。山海经云。鸡足山下多丹雘。说文云。雘。美也。

○五祖演
　　蕲州五祖法演禅师。绵州邓氏子。嗣白云端禅师。南岳下十三世。

心为下
　　心者。神明之府。虚灵洞彻。以具众理而应万事者也。谓百千三昧。无量法门。莫不皆由一心而建立也。

敬
　　和悦也。

庄
　　端严也。

神
　　灵也。阴阳不测之谓神。又阳之精也。

○士
　　有德之称。

谛当
　　审实曰谛。中正曰当。

闻
　　去声。声着於外曰闻。

利养
　　财之所欲曰利。利之所乐曰养。

把茅
　　出世为人而结庵。乃草庵也。

勉
　　加力行之也。

○杨岐
　　远州杨岐山方会禅师。宜春冷氏之子。嗣慈明圆禅师。南岳十世。

仅
　　将也。

莫
　　与暮同。季冬也。

霰
　　雨雪杂下。

遑
　　不急之貌。谓虽有雪霰。不以寒苦动其心。

讵
　　岂也。

事丰屋
　　事。好也。宋李靖公名沆。为丞相。自奉甚薄。所居陋巷。厅事无重门。家人劝修之。沆曰。身食厚禄。安荣如意。人生朝暮不保。奚用功夫。事丰屋也。

翌
　　明日也。

树下居
　　佛戒弟子日中一食。树下一宿。修身以避名。临大节而不可夺。

○心城
　　谓其中有正觉法王。万德所聚。故曰心城。使宼不侵夺。境缘不摇动。方可进道。

越思
　　越。过也。学而不思则罔。思而不学则殆。

○陶铸
　　范土曰陶。镕金曰铸。

革
　　改也。

○病
　　忧也。圣人云。不患人之不己知。患不知人也。

听言观行
　　始我观听於人也。谓听其所说。以为有德。但恐其能言而不能行。必欲观其所行之行也。

南岳让
　　衡州南岳怀让禅师。金州杜氏子。嗣六祖大鉴禅师。

大鉴
　　六祖惠能大鉴禅师。范阳人。即涿州也。卢氏子。先父迁於岭南新州住。后生能。嗣五祖弘忍大师也。

马祖
　　江西马祖道一禅师。汉州什邡县马氏子。嗣南岳让禅师。依罗汉寺出家。容貌奇异。牛行虎视。引舌过鼻。足下有二轮。乃唐德宗时人也。

固非下
　　道高于师。方堪传授。见于师齐。减师半德也。

洪规
　　大法也。谓权衡佛祖。模范人天。非细事也。

当家种草
　　当家者。选有德之子。克绍家业。使祖风之不遗坠也。种草者。如农家种田。相地厚薄而投子也。

巧言令色
　　令。犹善也。言乃心之声。出於口。当出而出。色。心之发。见於面。当见而见。则天理存於内矣。或出诸於外。巧言如簧。甘言若醴。象恭其容。色庄其貌。务以悦人之听观。而本心之德全忘矣。

便僻
　　外习威仪。举止轻扬。而内无实德也。

謟
　　屈己佞求。曰謟。

媚
　　亲顺取悦於人也。

○柄
　　权也。

惠
　　以恩及人曰惠。爱施者。仁之端。

德
　　以敬修身曰德。修身者。智之府。

敷
　　施也。

适
　　当也。用也。

养
　　保守也。

宣
　　布散也。

蓄
　　养也。积也。

孰
　　谁也。

○省觐
　　省察也。秋后见曰觐。如朝廷。须为朝觐。乃会合省察一年之事。

筹虑
　　方思后对。而不敢便答。

正色
　　有威而不猛。严而厉恭。虽曰怒。而不失其正也。

细务
　　急先务心。君子务本。

慈明
　　潭州石霜慈明楚圆禅师。金州李氏子。嗣汾阳善昭禅师。南岳下九世也。

机辩
　　机如掣电。辩似悬河。

弟子
　　学於师后曰弟。智从师生曰子。

应对
　　有呼则应。有问则对。

含缓
　　忍而不敢言曰含。从容而不急曰缓。

○猥屑
　　不可言其所为谓之恶也。猥。鄙也。屑。苟也。

愈加下
　　施不测之恩也。

○己过
　　孟子曰。子路人告之有过则喜。喜其得闻改之。其勇於自修如此。程子曰。子路人告之有过则喜。可谓百世之师也。

喜善
　　禹王闻善言则拜。盖不待有过。而屈己以受天下之善也。

包荒
　　易经泰卦。君子处泰之道。必有包荒之量。其施为宽裕详密也。又量宽容众。德广安居也。

硕
　　广也。大也。

○啻
　　止也。

○郭功辅
　　提刑郭正祥。字功辅。号净空居士。问道於白云端。

造物
　　儒言天命。释言定业也。

○绝江
　　直渡也。

访白云
　　郭功辅。乃现宰官身而作佛事。可谓在欲而无欲。居尘不染尘。亦是他宿植德本。有大因缘。故致根尘脱系。一念无依。到此桥断路穷。不免求人指示。故访白云於海会。白具通方正眼。运匠石之功。施无碍之辩。便问公牛淳乎。以公曾经大冶锤钳。已到不疑之地。谓全身担荷。脱体承当。向他道淳矣。白云居养子之缘。婆心太切。只恐他见道未稳。故以雷轰电掣之机。振地威雄之势而叱之。可谓把关须用精严吏。不验分明不放行。正如疾风知劲草。烈火辩真金。公已是鼻孔撩天。脚跟点地的人。纵是八面风吹他不动。得处稳密。何妨八面风吹。见地唯深。岂惧四山来合。遂拱而立。谓得处自然忘计较。拈来全不费工夫。白云到此。雪后始知松栢操。事难方显丈夫儿。车不横推。理无曲断。满口许他道。淳乎。淳乎。南泉大沩无异此也。仍赠一偈。前二句颂他见地明白。谓饥餐嫩草遥山去。渴饮寒泉绕涧回。后二句颂他放旷今时。谓放旷不耕空劫地。暮天何用牧歌摧。又曰。上大人者。一是归美之辞。二是出身活句。可谓大冶精金。还他作者。

白云端
　　舒州白云守端禅师。衡阳葛氏子。嗣杨岐方会禅师。南岳下十二世。

南泉
　　池州南泉普愿禅师。郑州新郑王氏子。嗣马祖道一禅师。一日上堂示众云。王老师牧一头水牯牛。拟向溪东牧。不免犯官家苗稼。拟向溪西牧。亦不免犯官家苗稼。不如随分纳些些。总不见得也。

大沩
　　潭州沩山灵佑禅师。福州长溪赵氏子。嗣百丈怀海禅师。一日上堂云。老僧百年后。向山下檀越家。作一水牯牛。右胁书五字。沩山僧某甲。当时唤作沩山僧。却是水牯牛。唤作水牯牛。却是沩山僧。毕竟唤作什么即得。仰山出众礼拜而退。

○翠岩真
　　洪州翠岩可真禅师。福州人。得法於石霜楚圆禅师。

点胸
　　因他装点胸襟。欲高过於人。故点胸之混名。播扬於丛林。

禅观
　　秉一心而为禅。照万法而为观。又禅止散乱。观照心昏。

金銮善
　　慈明之高弟也。道悟真。杨岐方会。皆推伏之。未详法嗣。

痴禅
　　耽味禅而未发慧。曰痴禅。如守株待兔等。翠岩真。尝谓亲见慈明。天下无可其意者。一日与金銮善论道游山次。善拈一片瓦置於石上曰。向这里下得一转语。许你亲见慈明。真拟之。善叱之曰。伫思停机。情关未透。何曾梦见先师在。师兄参禅虽多。而不妙悟。可谓痴禅矣。

○朝市
　　廛阓之所也。白乐天云。大隐居朝市。小隐住丘樊。丘樊甚冷落。朝市太嚣喧。不如作中隐。隐作留司官。

鼓惑
　　鼓动人心。惑乱人意。

稽
　　考证之谓。

○无为子
　　姓杨名杰。字次公。号无为居士。任至礼部。无为州人。得法於天衣怀禅师。

可言
　　马氏曰。夫可言不可行。君子不言也。则言顾行。而言不违行矣。

可行
　　可行不可言。君子弗行也。则行顾言。而行不违言矣。

类
　　比也。法也。

枢机
　　门转处曰枢。机者弩牙也。易系辞曰。君子居其室。出其言。善则千里之外应之。况其迩者乎。言行君子之枢机。枢机之发。荣辱之主也。所以动天地。感鬼神。可不慎乎。昔成汤有七年之旱。太史占之曰。当以人祷之。汤曰。吾所为请雨者民也。若以人祷。返害其民。吾当自祷。遂斋戒剪发断爪。素车白马。身穿白苎。以身为牺。祷於桑林之野。祝曰。无以余一人不敏。伤民之命。遂以六事自责曰。政不节欤。民失职欤。女谒盛欤。宫室崇欤。苞苴行欤。谗夫昌欤。言讫。忽大雨数千里。汤有此德。故言行遂能动天地也。

○止观定慧
　　三观之总名也。停息诸念曰止。如理思惟曰观。内心不动曰定。随缘照了曰慧。梵语奢摩他。此云止。止久曰定。梵语三摩钵提。此云观。观久曰慧。梵语禅那。此云等该。等该前二。即定慧之通称。通遮通照。故曰等该。在因曰止观。在果曰定慧。若约三学互论。即一心不动。人境双忘曰戒。觉心圆明。内外湛然曰定。随缘应物。妙用无穷曰慧。名虽有三。其揆一也。

作止任灭
　　作者。即心造心作之谓也。若有人言。我於本心作种种行。欲求真理。即名为病。止者。止妄即真之谓也。若有人言。我今永息诸念。寂然平等。欲求真理。即名为病。任者。随缘任情之谓也。若有人言。我等今者。不断生死。不求涅盘。任彼一切。欲求真理。是名为病。灭者。寂灭之谓也。若有人言。我今求永灭一切烦恼身心。根尘虚妄境界。欲求真理。是名为病。止观定慧为本。作止任灭为末。

自欺
　　欺昧也。大学曰。所谓诚其意者。毋自欺也。知为善以去恶。而心之所发由未诚。是为自欺也。

○上下偷安
　　去圣时遥。邪佞之辈。寄身於我教中。在上者。不教其下。其下者。不奉其上。各取一身之安也。

归宗
　　寺名。在庐山之南。昔年羲之隐居之处。洗砚池。今犹在也。

○晦堂
　　隆兴府黄龙山。祖心晦堂宝觉禅师。南雄邬氏子。嗣黄龙。南岳下。十二世也。

宝峰
　　寺名。

月公晦
　　讳晓月。字公晦。得法於琅琊觉禅师。於宋熙宁间。住洪州泐潭宝峰精舍。作楞严标旨。

洞彻
　　洞明玄理。彻底无依。

忝
　　辱也。

功名美器
　　有功名。无美器。有美器。无功名。盖天命也。不与人全。昔种放隐终南。闻希夷之风。往见之。希夷曰。当有显宦。但名者古今美器。造物所忌。子名将有败之。后果如言也。

终
　　君子曰终。小人曰死。谓君子有益於时。死闻於后。平生以保身为事。故没可言终也。死者。澌尽泯没。滥朽无节。故小人则言死也。文见论语大全。

几微
　　易系辞曰。知几其神乎。君子上交不謟。下交不渎。其知几乎。几者。动之微。吉凶之先见者也。

○独步
　　湖海孤危也。袁淑谓谢庄曰。江东无我。卿当独步。

扣砺
　　上取也。下磨砺也。谓取他有余。补我不足。

慊
　　曾子曰。晋楚之富不及也。彼以其富。我以吾仁。被以其爵。我以吾义。吾何慊乎哉。慊自是也。

强
　　胜也。乐也。

自广而狭
　　自广而狭小於人。出书经。

矜式
　　规法也。令人依而行之。使诸大夫国人。皆有所矜式。出孟子。

○陈莹中
　　延平县。陈了翁。名。[土*雚]字莹中号。华严居士。

糅
　　米不绝色。谓碎米而杂其好饭。言君子小人。相混而不可辩。

恻隐
　　孟子曰。恻隐之心。仁之端也。恻者伤之切。隐者痛之深。即慈悲不忍之心也。

障百川
　　回众流而入海也。韩文公进学解曰。障百川而东之。回狂澜而既倒。谓入廛垂手。接物利生也。

谧
　　静也。

○感副寺
　　南岳福岩慈感禅师。潼州杜氏子。嗣黄龙南禅师。

化侍者
　　隆兴府。双岭伈化禅师。得法於黄龙惠南禅师。

廉
　　正直无私曰廉。

秀庄主
　　潭州大沩怀秀禅师。信州应氏子。嗣黄龙禅师。

量
　　有量则容纳众流也。

忠
　　有忠则尽情奉上也。

灵源
　　隆兴府黄龙灵源惟清禅师本州陈氏子。嗣黄龙祖心。

○朱给事
　　名显谟。字世英。任至给事。问道於黄龙南禅师。

自恃
　　自负聪明之资。轻视佛祖之道。

矛盾
　　上枪也。下护身牌。昔人以二事双卖。各叹其胜。智者语云。我买汝矛。还刺汝盾。入於不入。即无其辞。以况自相违也。

祁
　　大也。

溽暑
　　胜热也。

○川陵
　　众流入海曰川。大阜曰陵。

昆
　　诸也。

○云峰
　　南岳云峰文悦禅师。南昌徐氏子。嗣大愚守芝禅师。南岳下十一世也。

○蹙頞
　　攒眉促鼻也。

闺物
　　胸襟之识情。又私溺之物。

夯
　　音享。荷负之势。

○
　　乾上坤下。

否卦
　　否。闭塞也。大往小来。阳往居外。阴来居内。阴气不上升。阳气不下降。二气不交。万物不生。天地否塞也。以人事言。君不下孚於臣。臣不上孚於君。上下不交。人情否塞也。以一人言。在外者。阳气散而不顺。在内者。阴气附而不调。阴阳不合。气血不通。表里失度也。此七月之卦。


　　坤上乾下。

泰卦
　　泰。通也。小往大来。小。阴也。往居於外。大。阳也。来居於内。阳气下降。阴气上升。二气相交。而万物化生。天地通泰也。以人事言。大为君。小为臣。君推诚以任下。臣进忠以奉上。上下之志通。朝廷通泰也。阳为君子。阴为小人。君子来在于内。小人往在于外。人情通泰也。此正月之卦。


　　艮上兑下。

损卦
　　山泽损卦。损。减损也。以人事言。在上者。取民以自厚。在下者。薄己以奉君。必至上下俱损矣。故本义云。损下卦上画之阳。益上卦上画之阴。损兑泽之深。益良山之高。取内益外。剥民奉君之象。曰损。


　　巽上震下。

益卦
　　风雷益卦。益。增益也。巽为风。震为雷。雷激则风怒。二物相助。所以为益。以人事言。在上者。施其泽以及下。在下者。进其诚以奉上。是两相增益也。故本义云。损上卦。初画之阳。益下卦。初画之阴。曰益。

庶
　　众也。

叛
　　返也。背也。

圣人尝喻
　　孔子答鲁哀公也。家语。

贯珠
　　贯。串也。言其相续不绝也。累累如贯珠然。

观日
　　谓兴废之源。诚在损益得失。故曰观日。

元龟
　　寿千岁。满尺二寸。预知未来吉凶祸福也。

○荆公
　　姓王。名安石。字介甫。临川人。宋朝六帝神宗。熙宁三年拜为相。封荆国公。七年夏四月不雨。安石罢相。八年二月再拜为相。九年十二月致仕。问道於黄龙南禅师。

○举措
　　上处置勤作也。下安布施为也。

独居隐微
　　独者。人所不知。而己所独知之地也。隐者。暗处也。微者。细事也。言幽暗之中。微细之事。迹虽未形。而几则已动。人虽不知。而己独知之。至此尤加戒谨也。

○隐士
　　不贵为官。以道自乐。

潘延之
　　名兴。字延之。号清逸居士。问道於黄龙南禅师。

造次
　　急据苟且之时。

扩
　　推广之义。又引张也。

克
　　满也。

○父严
　　乃马援征於交趾。以书戒於子侄曰。莫贪嗜好。勤学事业。子侄从而不敢违。故知子敬由父严也。

隆洼
　　谓天下之道。以适中为贵。过与不及。俱不可也。下之平之。欲其损有余而益不足。务合中道也。

姁妪
　　上许御切。下衣遇切。阴阳相得。覆育万物。以气曰姁。以体曰妪。姁当作煦。出礼记。

○三关语
　　黄龙问龙庆闲云。人人有个生缘。上座生缘在甚么处。闲云。早晨吃白粥。至晚又觉饥。又问云。我手何如佛手。闲云。月下弄琵琶。又问云。我脚何似驴脚。闲云。鹭鸶立雪非同色。三十余年未有契其机者。脱有酬对。唯敛目危坐。由此丛林。目为三关语。师自颂云。生缘断处伸驴脚。驴脚伸时佛手开。为报五湖参禅客。三关一一透将来。

脱有
　　或然之辞。

○孰与
　　下去声。及也。

○越
　　地名。在绍兴府。

之
　　往也。

○英邵武
　　隆兴府泐潭洪英禅师。邵武陈氏子。嗣黄龙惠南禅师。

○批判
　　批点分判。谓圣人之心如宝鉴。物来则现。未有心念也。岂堪分章析句。批点拈提。此则无异描虚空。而刻湛水。亦乃向枝蔓更添芒索。

公案
　　乃喻公府之案牍也。法之所在。而王道治焉。公者。乃圣贤一期之辙。天下通途之理也。案者。圣贤之正文也。凡有天下者。未尝无公府也。有公府。未尝无案牍。盖取为法。而治天下之不正矣。夫佛祖机缘。目之曰公案者。亦由是而已。盖非一人之臆见。乃百千开示同禀。至理也。

培
　　益也。

沃
　　灌也。

益之
　　增益先觉之理。

○旅泊
　　旅如客店暂住。岂能久居。泊如舟夜止歇。天晓复行。言其不常住也。

大丈夫
　　富贵不能淫。贫贱不能移。威武不能屈。此之谓大丈夫。语出孟子。

恢
　　大也。

诱掖
　　前导曰诱。傍扶曰掖。

忌
　　畏也。

媒
　　招也。

○比丘
　　梵语比丘。此云乞士。谓上乞诸佛之智。以资慧命。下乞群生之食。以资色身。比丘具五德。谓乞士。破恶。怖魔。净命。杀贼也。

苞苴
　　包裹奇物。奉献謟佞。以求托嘱也。

骯脏
　　体盘旋貌。汉书云。曲眉骯脏。倚立门傍也。

摇尾乞怜
　　如犬见人摇尾以媚之。求怜悯而已。小人謟佞。亦犹是而已矣。

天人
　　天上人间。

太息
　　大声之叹也。

颔
　　点头而纳。口不言而心许也。

○迹
　　有为功用曰迹。

○真净文
　　隆兴府。宝峰真净克文禅师。陕府闵乡郑氏子。嗣黄龙南禅师。南岳下十一世。

载
　　尔雅云。夏曰岁。取岁行一次也。商曰祀。取四时祭祀一终也。周曰年。取禾熟之意。唐虞曰载。取物终更始之义。已上俱年也。

再闰
　　闰月定四时而成岁也。张纯曰。三年一闰。天气小备。五年一闰。天气大备。盖闰月之不足。日之有余也。古者一年三百六十六日。分为十二月。每月三十日。一年共三百六十日。余剩六日。又六个月小。除六日为一岁。共余十二日。三岁共三十六日闰一月。还余六日在后。至二年余二十四日。连前六日。共三十日。又闰一月。是为三载。故易云。五岁再闰。

圣人云下
　　四句。出左传。范文子答晋景公之文也。

敏
　　勤也。

喆侍者
　　潭州大沩真如慕喆禅师。抚州临川闻氏子。嗣翠岩真。南岳下十一世也。

觉
　　音教。睡醒曰觉。

般若
　　此云智慧也。

湘西
　　即湖广长沙府。相阴湘潭县也。

目击
　　温伯雪子适齐。途中相遇孔子。二人各辞而去。子路曰。夫子久闻雪子。见无所言者何也。子曰。我与雪子目击而道存。岂用言乎。出庄子逍遥篇。

○香城顺
　　西山香城景顺禅师。蜀州人也。嗣黄龙南禅师。乃坐脱於香城。

诸葛
　　姓诸葛。名亮。字孔明。琅琊人。躬耕於南阳之西卧龙岗。与徐庶为友。时刘玄德屯兵於新野。庶见之告曰。诸葛孔明卧龙也。将军盍往见之。此人可以就见。不可以屈。由是玄德。遂诣亮所。凡三往而从之。遂拜为军师。后为蜀汉相。史咏云。世乱雄兵百战余。孔明曾此乐耘锄。蜀王不自垂三顾。争得先生出故庐。

春力
　　时运该兴。不能隐藏。

○广道者
　　瑞州九峰希广禅师。西蜀梓州人。师慈仁惠物。不寻细检。故丛林号为广无心。嗣真净克文禅师。南岳下十二世也。

舆
　　众也。

分外事
　　官受爵於国。牧民正国。岂为奇特。夫为善知识者。主丛林。兴教化。安众克己。不干常住。正宜如此。岂分外事耶。

○云委
　　积聚也。

○委曲
　　教之之法。常俯而就之。方便以成其德故也。

褫
　　音池。成就也。

体栽
　　格式也。

○舒王
　　宋徽宗。进荆公为舒王也。荆公熙宁间拜为相。作务新法病民。其子王雱。为崇正殿大学士。因父佐务新法必行。雱卒。父罢相。晏闲间如梦寐。见一鬼使领雱。荷铁枷。泣於公前曰。因父务新法所致。公问使乞解。使曰。建寺饭僧可免。公遂於金陵田地。舍宅为寺。赐额保宁。请真净主之。

缣
　　音兼。绢也。

袈裟
　　具云迦罗沙曳。此云不正色。亦名离尘服。

衣
　　去声字。着衣也。

伽黎
　　名杂碎衣。以条数多故。大衣分三品。九条。十一条。十三条。名下品。十五条。十七条。十九条。名中品。二十一条。二十三条。二十五条。名上品。

估
　　卖也。价也。

事
　　好也。

○湛堂
　　隆兴府泐潭湛堂文准禅师。兴元府。梁氏子。嗣真净文禅师。南岳下十三世也。

兆
　　形显之义。

枯死
　　枯老死灭残缺蠹损也。

卜
　　决疑也。

○杜
　　断也。塞也。

注
　　灌注也。如瓶注水。使心不乱也。

出师表
　　诸葛武侯。受顾命辅后主。七擒孟获。已定南方。乃出师伐魏。临行遗表於后主。表曰。先帝创业未半。而中道崩殂。今天下三分。益州罢敝。此诚危急存亡之秋也。然侍卫之臣。不懈於内。忠志之士。亡身於外者。盖追先帝之殊遇。欲报之於陛下也。诚宜开张圣听。以光先帝遗德。恢弘志士之气。不宜妄自菲薄。引喻失义。以塞忠谏之路也。宫中府中俱为一体。湛师闻末二句。豁然开悟。如训文中云。

○好恶
　　好人之所恶。恶人之所好。是为拂人之性。灾必逮夫身。

拂
　　逆也。

○殢
　　系替二音。极困也。滞也。

僧问
　　僧问处。名偏辟问。州答处。名信手拈来无意路话。又谓放风前箭。转格外机。须向言前领旨。句外明宗。不可寻言逐句。妄生揆度。赵州已至不立玄危。平坦之地。了无佛法身心。凡酬酢。信口开合。皆无情识。不可较量也。故雪窦颂曰。偏辟曾挨老古锥。七斤衫重少人知。而今掷向西湖里。下载清风付与谁。

赵州
　　赵州观音院从谂禅师。曹州郝氏子。嗣南泉普愿禅师。南岳下三世。后住观音院。声传大夏。名闻九州。寿一百二十岁。唐昭宗乾宁四年。十一月初二日。无疾。右胁而寂也。

酬酢
　　下音昨。客报主曰酢。主答客曰酬。

簴
　　音巨。谓飞簴天上神兽。鹿头龙身。说文云。锺鼓之柎也。饰为猛兽。释名曰。横曰栒。纵曰簴。

○差
　　楚宜切。略也。

○秋晚
　　末运之际。法道凋零。

○讷
　　言迟也。

尚
　　加也。

冒
　　蒙昧也。

殆
　　乃也。危也。

○骥尾
　　参逐人行。曰附骥尾。谓苍蝇之飞不可数步。托於骥尾。乃能千里之达也。

居必下
　　出荀子劝学篇。

福严雅
　　泽州福严良雅禅师。嗣洞山守初。青原下八世也。

大宁宽
　　洪州大宁道宽禅师。嗣石霜楚禅师。南岳下十一世也。

蒋山元
　　蒋山赞元禅师。婺州义乌人。傅大士之裔。嗣石霜禅师。

楷
　　同也。并也。

龙象
　　水中力大。龙也。陆中有威。象也。巨德以喻之者。言其有力而托。有威而可习故也。

支
　　撑持也。

○上下
　　时民以名利为上。师今不爱名利。故不为时上。时人以庸鄙为下。师今操道德故。不为时下也。

○死心
　　隆兴府黄龙死心悟新禅师。韶州黄氏子。嗣黄龙祖心禅师。南岳下十三世也。

城郭
　　郭。外城也。孟子曰。三里之城。七里之郭。

良器
　　良。大也。灵源知过必改。死心正而不屈。

○憩
　　息也。

黄太史
　　讳庭坚。字鲁直。号山谷居士。得法於黄龙祖心禅师。

特尔
　　天性如此。不可强为。

○庶几
　　方可也。

○长灵卓
　　东京天宁长灵守卓禅师。泉州庄氏子。嗣灵源清禅师。南岳十四世。

连城
　　赵有卞和璧。秦昭王。欲以十二连城贸之。赵遣相如送之入秦。相如视秦王。惟有爱璧之心。而无割城之意。乃诈曰。璧有瑕。请示之。王授璧与相如。如将璧却倚柱立。怒发冲冠。谓曰。臣闻布衣之交。尚不忍相欺。况大国乎。王若急臣。臣头璧俱碎於柱。王恐璧碎。使人扶相如起。颂曰。卞璧无瑕曜日辉。秦王虽爱不输机。可怜又入相如手。一阵清风满路归。

砾
　　小石也。

神鼎
　　潭州神鼎洪諲禅师。襄水扈氏子。嗣首山念禅师。南岳下九世。寻常一衲。以度寒暑。后隐衡岳。有一豪贵来山游。见师气貌闲静。一钵无余。遂拜请住神鼎。十年枯淡。室无升米。一钵挂壁。日收盏饭。一枯木床为法座。残僧数辈围之。始终如此。后宗风大振。门弟子气吞诸方。由是慈明。发长不剪。敝衣而特往见鼎。鼎曰。汾阳有西河师子是否。慈明指后厉声曰。屋倒矣。鼎回顾相视。慈明坐脱只履而视之。鼎老忘问。又失公所在。慈明遂整衣且行且曰。见面不如闻名。遂去。鼎遣人追之不返。鼎叹曰。汾阳有此儿也。慈明自此名重四方。

○古人云
　　前汉书文帝。丁卯六年。淮南厉王长谋反。废处蜀郡。嗔恚不食死。梁太傅贾谊上疏曰。臣窃惟事执。可为痛哭者一。可为流涕者二。可为长太息者六。若其他背理而伤道者。难徧以疏举。进言者。皆言天下已安已治矣。臣独以为未也。曰安且治者。非愚则谀。皆非事实知治乱之体者也。夫抱火厝之积薪之下。而寝其上。火未及燃。固为之安。方今之执。何以异此。本末舛逆。首尾衡决。国制抢攘。非甚有纪。陛下可不壹令臣。得熟数之於前。因陈治安之策。试详择焉。

扼腕
　　上持也。下手腕也。谓跌脚捶胸。以手持腕。救之晚矣。

○磨砻
　　全篇出说苑正谏章。

○古和尚
　　惠古禅师。嗣灵源清禅师。南岳下十四世。

相倚
　　背向之义。谓背之则祸生。向之则福长也。

同域
　　美恶之义。德美则吉。性暴则凶。谓心者众妙之门。群灵之府。升降之源。祸福之本也。

靡费
　　奢侈也。

悠渐
　　始终之义。

○伊川
　　姓程名颐。字正淑。号伊川。河南人。问道於灵源禅师。

祗
　　谨也。恭也。

侮
　　轻慢也。

屡
　　频烦也。数也。

侥幸
　　上不当求而求之。下不当得而得之。

觊觎
　　上音冀。下音俞。希望欲得也。

○恶迹畏影
　　此篇言和妄归真。不起生灭心也。所行之事喻迹。起生灭心喻影。背走喻舍妄归真。就阴喻显妄明真。所谓扬汤止沸。不如釜底抽薪。夫欲人无闻。莫若无声。欲人无知。莫若无为。是知迹从念起。影逐身生。绝异念而妄迹自消。息幻体而虚影当灭。学者但解回光就己。返境观心。则佛眼明而业影自消。法身现而尘迹自绝。若是则不滞化城。而径趣宝所矣。日用明此。可坐进斯道。

○过任
　　德薄而位尊。任重而福浅。

自广
　　自广自大。下视於人也。

○觉范
　　瑞州清源寺。惠洪觉范禅师。本郡彭氏子。嗣真净文禅师。南岳下十三世。博览群书。有大辩才。作林间录。僧宝传也。

弥
　　远也。

浮沉
　　上现也。下隐也。

圣人言
　　史记孔子适周见老子。老子曰。吾闻富贵者送人以财。仁者送人以言。吾虽不能富贵。而窃仁者之号。今送子以言也。当今之士。聪明深察。而近於死者。好讥议人者也。博辩宏远。而危其身者。好发人之恶也。为人臣子。可不慎乎。孔子敬奉其教。自周返鲁。道称尊矣。

○笺
　　传之未尽曰笺。

参差
　　不齐之貌。乃言行相违也。

○行
　　言乃行之实。行乃言之表。

鄙朴
　　诚实也。

辞尽下
　　唐德宗贞元十年。兵部侍郎陆贽谏曰。明王不可以辞尽人情。不可以意选进士。进退随憎爱之情。离合系异同之趣。是由舍绳墨而意裁曲直。弃权衡而手揣重轻。虽曰精微。不能无谬。

偶
　　不期遇也。

耀乘珠
　　魏惠王曰。寡人有径寸之珠。照车前后。各十二乘者数枚。齐王曰。吾有四臣。照千里之外。岂特十二乘也。魏王有媿色。

学易
　　圣人虽生知。未尝自言无大过。似有小过在。虽是谦辞。而道理实无穷尽也。刘聘君见元城刘忠定公。自言。尝读他论加作假。五十作卒。盖加假声相近。而误读。卒於五十字。相似而分也。愚按此章之言。史记作假数年。我与易道则彬彬矣。加。正作假。而无五十字。盖孔子年七十矣。学易则明乎吉凶消长之理。进退存亡之道。故可以无大过为言尔。故圣人冀永年之穷经。庶所行之无咎。

契经
　　梵言修多罗。此云契经。谓契理契机。乃契理合机之教。

品物
　　言高低大小利钝之人。不可遗弃也。

巧梓轮桷之用
　　梓。木匠也。轮。车轮也。桷。榱桷也。盖巧梓用木之际。随其木性而用之。枉者可以为轮。直者可以为桷。使不废其材也。昔齐桓公读书於堂上。轮扁斫轮於堂下。释凿而问曰。敢问君之所读者何书。公曰。圣人之言也。扁曰。圣人在乎。公曰。圣人死矣。扁曰。然君所读者糟粕耳。公怒曰。寡人读书。轮人安得讥乎。有说则可。无说则死。扁曰。以臣事观之。臣当斫轮。徐则甘而不固。疾则苦而不入。不徐不疾。得之於心。应之於手。口不能言。有数存焉。臣不能谕臣之子。子不能受之於臣。臣年七十而老斫轮。古之斫轮者。与其不可传而死者多矣。故君之所读者糟粕耳。桓公大喜。出庄子。

良御
　　使马之人也。善使马者。称而作之。

驽骥
　　上即钝马也。下即良马也。

失性
　　各得迟疾之宜。使不失其所赋性也。

绳墨
　　梓人所用者也。木若得之。则曲直分明而见矣。

○庸流
　　心不存慎终之规。口不吐训格之言。不择人以托身。不立行以自定。见小措大。而不知所务。从物而流。不知所执。故曰庸流。

○勃
　　色变也。

诮
　　才笑切。以言相责也。

琅琊
　　徐州琅琊。广照慧觉禅师。洛阳人。嗣汾阳昭禅师。南岳下十世。

范希文
　　姓范。名仲淹。字希文。汝南人。宋仁宗庆历中。拜为参知政事。谥文正。

缗
　　音民。钱串也。

○瑞光
　　寺有四瑞。谓锺鼓自鸣。宝塔放光。瑞竹交加。白龟听法。故称曰瑞光。即今之卧佛寺也。

蹈
　　行也。

阃
　　门限也。

上人
　　内有智德。外有胜行。在人之上。故称上人。

秀
　　即嘉兴府。

○以卑自牧
　　象曰。谦谦。君子以卑自牧也。卑者。谦之至也。谓君子以自谦自卑之道。自牧自处也。

自乐
　　养道自乐处。不愿为人。以道为怀。

苐
　　但也。

乏
　　少也。

色斯举矣
　　鸟之为物也。见人颜色不善。则飘然而逝。回翔审视。至弹射不惊之处而后下之。世人见机而作。亦当如此。

○淫
　　流荡之过也。

谦光
　　位愈高而心愈下。则尊而且光。

宁克
　　岂能也。

○纯诚
　　精一无杂曰纯。真实无妄曰诚。

傥
　　或然之辞。

孚
　　信也。

○圆悟
　　成都府昭觉寺。佛果克勤禅师。彭州骆氏子。嗣五祖演禅师。

○保
　　全守曰保。

诚信
　　心实曰诚。乃信之体也。言实曰信。乃诚之用也。

惟天下至诚
　　能尽其性。则能尽人之性。能尽人之性。则能尽物之性。能尽物之性。则可以赞天地之化育。可以赞天地化育。则可以与天地同参矣。注曰。性者德无不实。理无不具。故无人欲之私。能尽者。知之无不明。处之无不当。天地至诚者。言圣人之德。天下莫能加也。赞。犹助也。参者。与天地并立。

绐
　　欺慢也。

斯须
　　暂时也。

○过恶
　　无心失理曰过。有心害理曰恶。

饬非
　　人有过非。恐人知之。以巧言自饬。欲免过而誉其善。

义能徙
　　徙者。移也。孔子曰。德之不修。学之不讲。闻义不能徙。不善不能改。是吾忧也。尹氏曰。德必修而后成。学必讲而后明。见义能徙。改过无吝。此四者日新之要。苟未能之。圣人犹忧之。况学者乎。

○隆藏主
　　平江府虎丘绍隆禅师。和之含山人。嗣圆悟勤禅师。南岳下十五世。

○智
　　分别是非曰智。又知也。妙众理而宰万物也。

孜孜
　　切切也。汲汲也。

遏
　　止也。

炎
　　小火之貌。

原
　　广平曰原。

煽
　　大火也。

不矜细行
　　书云。乌乎。夙夜罔或不勤。不矜细行。终累大德。为山九仞。功亏一篑。注曰。或犹言万一也。吕氏曰。此是勤德工夫。或之一字。最有意味。一暂止息。则非勤德也。矜者。持也。细行者。一篑也。

累
　　去声。事相缘及。

○元布袋
　　台州护国寺。此庵景元禅师。永嘉南溪张氏子。嗣圆悟禅师。南岳下十五世。

○黄蘗胜
　　瑞州黄蘗山惟胜禅师。潼州罗氏子。嗣黄龙南禅师。南岳下十二世。

得
　　岂也。

○佛鉴
　　舒州太平寺。佛鉴惠懃禅师。本郡江氏子。嗣五祖演禅师。南岳下十四世。

前言往行
　　艮上乾下。

山天大畜
　　象曰。天在山下。大畜。君子多识前言往行以畜其德。注曰。前言往行。是古圣之言行也。观其言。察其行。以成德。乃大畜之义。畜。积成也。

故常
　　古人不更之常道也。

○炳首座
　　韶州南华智炳禅师蜀川永康人。为人严厉。时号炳铁面。嗣佛鉴懃禅师。南岳下十五世。

呈身
　　先见其身。后任住持也。

长老
　　耆德之称。了达法性。内有智德。使学者尊从。故曰长老也。

抑
　　发语之辞。

○询佛灯
　　江西吉安府安吉州。何山佛灯守询禅师。本郡史氏子。嗣佛鉴懃禅师。南岳下十五世也。

挫
　　摧折也。

效
　　献也。尽也。

输诚
　　尽敬之貌。

○贼
　　侵害。

爱
　　心之缠绵不已曰爱。

阿谀
　　上卑屈也。下謟诈也。

掊克
　　聚敛也。谓刻剥民财也。

旃
　　之也。

○缀
　　补衲也。

褐
　　褐。毛布裰。氷火二鼠之毛。所织之布也。火鼠入火不焚。毛长尺许。所谓火浣布是也。氷鼠者。北方有氷。厚百尺。有鼠在下。但食氷。毛长数寸。可以为布。二事合成。冬暖夏凉。出神异记。

○根柢
　　下音底。谓无枝末。繁蔓之事也。

惜
　　痛也。

○疏通
　　能知远古书籍也。又胸次岸谷。海纳山容。无彼此之念也。

城府
　　遮蔽之义。谓外无城郭。内无府库。不积财宝。无外内之堤防也。

踊跃
　　见义合理。踊跃而前进也。

附离苟合
　　胜则依附。贫则离去。苟且取衣食而迎合之。二者皆不当。故不喜也。

翛
　　音肖。鸟之孤飞也。又自如也。

○锐
　　利也。

虑深
　　不入虎穴。焉得虎子。学者不可以世事关其心。逍遥乎微妙之境。优游乎何有之乡。然后必蹈於无事安乐之境。

所偏
　　其识不逮。则事理不能圆融也。

阙
　　闭而不通也。

○龙牙才
　　潭州龙牙寺智才禅师。舒州施氏子。嗣佛鉴懃禅师。南岳下十五世。

亟
　　急也。

○[女*畏]媟
　　上。鄙也。下。苟且也。谓不可言其所为之恶。

窥觑
　　小视貌。

○佛眼
　　舒州龙门佛眼清远禅师。临邛李氏子。嗣五祖演禅师。南岳下十四世也。

劲挺
　　至公而无私也。

傥援
　　上。希望也。幸也。下。引援也。

○莅众
　　上。临也。谓立身之道。内刚而外柔。莅众之容。上承而下顺。不和则不可接物。不严则不可驭下也。

昵
　　亲近也。

○泥
　　去声滞也。

达观颕
　　润州金山昙颕禅师。嗣石门聪禅师。

○阶墀
　　上。阶级也。下。丹墀也。谓浅而深也。

蔑
　　轻也。

○高庵
　　南康军云居高庵善悟禅师。泮州李氏子。嗣佛眼远禅师。南岳下十五世。

秋毫
　　庄子曰。秋兽生毛至微。孟子曰。明足以察秋毫之末。而不见舆薪。

睫
　　音接。眉毛也。

钧
　　三十斤也。

○区区
　　卑小之称。犹碌碌也。

○成枯木
　　东京净国枯木法成禅师。何朔人。嗣芙蓉楷禅师。清源下十二世也。

侈靡
　　奢费也。

轻肥
　　乘肥马。衣轻裘也。肥马衣轻裘。佯佯过闾里。虽得市廛怜。还为识者鄙。

○区
　　分也。

系
　　连及也。

关
　　在也。干也。

弛
　　废也。弓解。

凌迟
　　凋败也。

育王谌
　　庆元府育王寺无示介谌禅师。温州张氏子。嗣长灵卓禅师。其性刚毅。临众合古法。当时有谌铁面之称。

仰山伟
　　袁州仰山行伟禅师。何朔人。嗣黄龙南禅师。其为人性刚。莅事有法度。使某人。干某事。莫敢违者。尝将十二辈名。付维那。使明日俱到方丈受曲折。及会茶时。即失一人。伟问为谁。侍曰。随州永泰。首座曰。泰游山未回。以请他僧备具。伟然之。俄有告曰。泰实在。首座匿之。伟色庄。使搜得。泰自陈拙弱。恐失所受之事。首座实不知也。伟令击锺集众。白曰。昧心欺众。他人犹不可为。况首座。以分座授道。是老师所赏之职。而自破坏乎。二人俱受罚出院。由此诸服其公。泰后嗣法住黄蘗山。首座住沩山。嗣黄龙禅师。出僧宝传。

隳
　　毁也。

夙兴
　　早起也。

参会
　　夜晚小参省会也。

贪饕
　　求之不足曰贪。嗜之不足曰饕。

○袂
　　音眉。衣袂也。袖也。

征役
　　军差曰征。民差曰役。

○延寿堂
　　抚安老病之所也。古者丛林老僧送安乐堂。病者送延寿堂也。又今涅盘堂是。

不幸不救
　　乃天命将尽。而不能救也。

○佛印
　　南康军云居佛印了元禅师。嗣开元善暹禅师。

燕休
　　大学曰。燕居独处也。论语云。子之燕居。

从心
　　孔子曰。吾十有五。而志於学。三十而立。四十而不惑。五十而知天命。六十而耳顺。七十而从心所欲不踰矩。注曰。从者。凡事随心所欲。不过法度也。

长庚
　　星名也。东有启明。曰金星。西有长庚。曰水星。金星在西。日出则现。水星在东。日没则现。又先日而出曰启明。后日而没谓之长庚也。

晓月
　　言其二十七八之月。才出则天晓矣。所谓光景不长。若此矣。

○旌奖
　　上。表显也。下。劝奖也。

璞
　　藏玉之石也。

抵掷
　　抛弃也。

琢磨
　　治玉石者。既琢而复磨之。言其已精。而益求其精也。

圭璋
　　瑞玉也。上圆下方。公执桓圭九寸。侯执信圭。伯执躬圭。皆七寸也。

阏
　　音遏。塞也。

浚
　　音峻。深也。

殷
　　大也。

○恭敬
　　恭现於外。敬存於内。恭。庄敬也。

失容
　　无恭敬之容。显我慢之相。

谕
　　晓也。

唐石头
　　南岳石头希迁禅师。瑞州高安陈氏子。嗣清源行思禅师。后於衡岳寺之东。有石状如台。结庵居之也。

瞬
　　动目也。

○法眼
　　金陵清凉院文益禅师。余杭鲁氏子。尝与悟空修山主行脚。至福州湖外。值天雨忽作溪流瀑涨。暂寓城西地藏院。阻雪少憩。附炉次。琛曰。上座何往。师曰。迤逦行脚。曰行脚事作么生。师曰。不知。曰不知最亲切。师豁然大悟。遂嗣其法。后创法眼宗是也。

地藏
　　漳州罗汉院。珪琛禅师。常山李氏子。嗣玄沙师备禅师。后漳州。牧主请住地藏院。次迁罗汉院。破屋坏垣。师恬然自乐也。

明教见神鼎
　　嵩禅师见神鼎。鼎坐其堂上。嵩展具敬礼。鼎指堂上两小瓮曰。子来是其时。寺中今年始有酱食。至明时食粥。见一净人。挟筐取物。投僧钵中。嵩视上下有咀嚼者。有置之自若者。嵩袖之下堂看。乃碎米饼饵。嵩问於耆宿。宿曰。此寺自来不煮粥。有檀越请斋日。次第拨僧赴之。剩其乾残者。归纳库中。无斋之日。令碎焙均而分之。表同甘苦也。

○风格
　　气象度量。

凛然
　　色庄敬畏。

殊
　　绝也。

介
　　在也。动也。

裁
　　制也。谓使学者。至於无过不及之地。而终成大德也。

○甲
　　首也。以十干言之。而甲居首。乃云居为江南十剎之首也。

去就
　　见处也。行事也。

○招提
　　梵语招斗提奢。略云招提。唐言四方僧物。今称十方常住也。

削弱
　　上。减损也。下。衰败也。谓颠沛祖风。有伤法化也。

精舍
　　精修梵行之所。乃行人栖心修道之处也。

调御师
　　化物不暴曰调御。三界模范曰师。

灭裂
　　轻薄也。

○灵源门榜
　　其略曰。惟清名字住持。实同寄客。但以领徒弘法。仰助教风为职事尔。若其常住财物。既非己有。理不得专。悉委职事僧徒。分局主执。照依公私。合同支破。惟清止同众僧斋衬。随身瓶钵。任缘而住。伏望四方君子。来有所需。惟顾寝食祇接之余别难应供。若其世法。则属官物。若其佛法。则为众财。偷众财。盗官物。买悦人情。则实非素分志之所敢当。预具白文。冀垂鉴察也。

张无尽
　　丞相张商英字天觉。号无尽。十九登第。后深信佛乘。留心祖道。宋哲宗。元佑六年。为江西漕运使。后得法於兜率。从悦禅师。

屡致
　　上频数也。下请举也。

可
　　许也。肯也。

翻然
　　变动也。万章问曰。人有言。伊尹以割烹要汤有诸。孟子曰否。伊尹耕於有莘之野。而乐尧舜之道焉。汤使三往而聘之。既而翻然改曰。与我处畎亩之中。由是乐尧舜之道。吾岂若使君为尧舜之君哉。吾岂若使民为尧舜之民哉。吾岂若身亲见之哉。故天生斯民也。使先知觉后知也。予将以斯道而觉斯民。非予觉之而谁也。

假我偷安
　　佛去世逾远。教以季末。何得无邪佞之辈。寄身於我教中。苟且偷安其生也。

跬
　　丘癸切。半步也。

恙
　　病也。

凛
　　骨寒惊。惧之貌。

擘窠
　　上分也。下字眼之方楷也。

人能弘道
　　弘。廓大也。人外无道。道外无人。然人心有觉。道体无为。故人能弘道。道不能弘人。子张曰。心能尽性。人能弘道也。性不能检其心。道不能弘其人也。

○归云本
　　抚州疎山归云如本禅师。本州台城人。嗣灵隐惠远禅师。南岳下十六世。

富郑公
　　丞相富弼。字彦国。河南府人。宋神宗。拜为郑国公。又封韩国公。谥文忠定公。得法於投子修颙也。致仕洛阳。以书答苏州圆照本禅师云。曾见颙师悟入深。因缘传得老师心。东南谩说江山远。目睹灵光演妙音。

投子颙
　　舒州投子悟证修颙禅师。嗣惠林宗本禅师。清源下十二世也。

碑
　　竖石记功曰碑。

灼
　　昭然也。

笃
　　诚也。厚也。

社稷
　　社。土神。稷。谷神。建国则立坛壝以祀。盖国以安民为本。社稷亦为民而立。君之尊。系於二者之存亡。孟子曰。民为贵。社稷次之。君为轻。又扫荡烟尘曰社。起取税赋曰稷。

忘齿
　　不拘年齿。

屈势
　　不拘名位之谓也。

杨大年
　　宋杨亿。字大年。建州蒲城人。谥文正公。官至翰林。得法於广慧元琏禅师。后於四帝仁宗康定间。与慈明为友。

李和文
　　驸马都尉李遵勖。号和文居士。得法於谷隐蕴聪禅师。初参聪时。聪以崔赵公。问径山公案答之。公於言下有省。呈颂曰。学道须是铁汉。着手心头便判。直取无上菩提。一切是非莫管。后与慈明。为方外友。

广慧琏
　　汝州广慧院元琏禅师。泉州陈氏子。嗣首山念禅师。南岳下九世也。

激扬
　　激。发也。扬。举也。激浊扬清之义也。谓混浊者激发之使自勉。清洁者举扬之使易见。

班班
　　明也。件也。

兜率悦
　　隆兴府。兜率寺从悦禅师。赣州熊氏子。嗣真净文禅师。南岳下十三世也。

扣关击节
　　扣关。紧要处。难过而能过。击节。阻隔处。不通而能通也。谓扣其机关。击其节要。提持祖印。显露真机。於节要处[高*犬]击。使其庆快也。

苟然
　　岂徒然也。

张无垢
　　侍郎张九成。字子韶。号无垢居士。杭州盐官人。得法於妙喜杲禅师。

李汉老
　　参政李邴。字汉老。得法於妙喜禅师。

吕居仁
　　姓吕。名本中。字居仁。问道於妙喜杲禅师。官至翰林。

入室
　　学者请益问道。咨决心疑於禅奥之室也。

方外友
　　出尘劳方隅之外。脱凡情拘系之中。故谓方外友也。

雷挥电扫
　　雷挥。则激散长空。电扫。则荡除妖孽。盖情爱顺逆逈然清净也。

衽
　　衣襟也。

辟易
　　惶悚失守之貌。

涯涘
　　水之边际也。言其不能测度也。

拟
　　度也。

书刺
　　下音七。古来未有纸。削竹木以书其名姓。

恬
　　安静也。

馁
　　奴罪切。饥也。

折腰
　　折腰之势也。晋时陶潜。字渊明。号元亮。门栽五柳。自号五柳先生。为彭泽令。性简贵。不私事上官。一日遣督邮至县。吏谓应束带见之。渊明叹曰。吾岂能为五斗米。折腰向乡里小儿。即日解绶去职。赋归去来辞。史咏云。英俊那堪屈下僚。门栽五柳事萧条。凤凰不共鸡争食。莫怪先生懒折腰。

拥篲
　　扫地之形也。汉高祖即位。五日一朝太公。以父子礼待之。其家令。谓太公曰。高祖虽子。人主也。太公虽父。人臣也。柰何以人主而拜人臣。如此则威重不行矣。后高祖朝太公。公拥篲迎门却行。高祖大惊。下扶太公。公曰。帝。人主也。柰何以我乱天下之法。於是高祖。尊太公为太上皇帝。善家令之言。赐金五百斤也。

酸寒
　　言怖畏之势。身酸心寒也。

局蹐
　　上。曲身也。下。累足小步也。谓人恐惧。其身不敢伸。足不敢放。謟势如此也。

锺
　　聚也。

申
　　明也。呈也。

膜拜
　　长跪也。

诛
　　明其罪而杀之。曰诛。

录
　　收录其名。而考其罪。曰录。

赎
　　纳金免罪曰赎。

僧远
　　齐高祖建元元年。庚辰八月。有事驾临锺山。因幸沙门僧远。帝访之。远床坐辞老疾不迎。高祖将诣床下见之。左右曰。房榻窄狭。不能容舆盖。遂驻辇。殷懃致问而去。且远居山五十余年。初时饮食不继。涧饮木食。二十余年。诸方仰其高风。寿终之日。以表奏帝。帝遂以为师。御葬锺山焉。

慧远
　　庐山东林虎溪慧远禅师。雁门楼烦贾氏子。晋孝武帝太元五年。先因秦乱。未归於晋。少为儒生。博通六经。尤邃周易。尝於弟慧持。造安法师席下。闻说般若经。喜叹曰。儒道九流。特糠秕耳。遂祝发出家。以大法为己任。安。弟子千余。师居第一座。及关中扰乱。安。散其徒。师南游至浔阳。见匡山爱之。结庐山中。太守桓尹尊其道德。为创精舍。一夕。雷风拔树鼓沙。荡平地基。致木於上。以为神运焉。道价弥高。晋室衰微。天下奇才隐居不仕。师结莲社。会诸贤儒。并沙门千余人。求生净土。东晋安帝。驾临浔阳。诏远一出。师辞以老疾不出。帝愈加敬勑九江大守。岁时送资道之具。卜居三十年。影不出山。凡送客。以虎溪桥为限。临终数日。天乐来迎。面西端坐而逝。寿八十三岁。着匡山集三十卷。盛行於世矣。

○圆极岑
　　太平州。隐静圆极彦岑禅师。抚州台城人。嗣云居法如禅师。南岳下十六世也。

跋
　　前曰序。后曰跋。

典刑
　　孟子曰。太甲颠覆汤之典刑。乃谓圣人正暴除乱。惩恶除非。劝善之法度也。

几
　　近也。将也。

扫地
　　乃教之倒败也。

王蛮子
　　乃方语。是法门中奴仆也。

箴
　　规诚也。亦作药针。能除毒病也。

醉
　　昏迷也。

○东山空
　　福州雪峰东山惠空禅师。本郡陈氏子。嗣泐潭善清禅师。南岳下十四世。幼岁圆顶披缁。振锡游方。契悟於草堂。开法於雪峰也。

援
　　助也。

忘於道
　　庄子大宗师篇。孔子云。鱼相忘於江湖。鸟相忘於虚空。人相忘於道术。注云。水深游泳。鱼得其乐故相忘。道阔无涯。物我俱泯。人得其乐。故相忘也。

闽
　　福建之地名也。

偿负
　　上。还也。受贷不偿曰负。

○浙翁琰
　　金陵锺山如琰禅师。号浙翁。未详法嗣。

赦
　　有罪全放曰赦。

璨隐山
　　未详。

古人
　　瑞州洞山自宝禅师。卢州人。嗣五祖戒禅师。清源下九世。为人严谨。尝在五祖为库司。戒病。令侍者。往库中取生姜前药。宝叱之。侍者白戒。戒令取钱回买。宝方取姜与之。后筠州洞山缺住持。郡守以书托戒。所举智者主之。戒曰。卖生姜汉住得。遂出世住洞山。后移归宗寺。一日出门见喝道者来。师问甚么官。从曰。县尉。令避路。宝侧立道左避之。马忽见跪而不行。宝曰。畜生却识人。尉知是宝。再拜而去。后迁云居。一夜山神肩舆绕寺行。宝曰。抬你爷娘。抬上方丈去。宝初行脚时。尝宿旅邸。为娼女所窘。遂让榻与之睡。宝夜危坐至旦。娼女索宿钱。宝与之。出门将火。自烧其褥而去。娼女以实告母。遂请师置斋求忏。谓真佛子也。尝作达磨赞。最播丛林。琅琊觉和尚知之。今载正法眼藏中。

踞
　　大座居也。

泛
　　多也。浮也。

剎
　　梵语剎瑟。此云竿。即旛柱也。凡沙门得道者。建旛以告四方。出要览。

●卷下
　　义见上卷下。

雪堂行
　　衢州乌巨山。雪堂道行禅师。迅州叶氏子。嗣佛眼远禅师。南岳下十五世。

沿
　　从流而下也。今谓从一路也。

博山本
　　饶州荐福悟本禅师。江州人。前住博山。嗣大慧禅师。南岳下十六世。

入寺下六条
　　路径开阔。居处好。廊庑修整。建立好。香灯不绝。报恩好。锺鼓分明。法令好。粥饭精洁。恩众好。僧行有礼。规矩好。

张希颜事
　　宋时张希颜。为萍乡邑宰。范延龄为殿直。押兵过金陵。张咏上命知金陵事。问曰。天使沿路见好官员么。曰。昨过萍乡邑宰。张希颜好官员也。咏曰。焉得知其为好。答曰。自入其境。桥路完美。田园阔辟。野无堕农。市无赌博。夜闻更鼓分明。必知有美政者。咏曰。希颜固贤矣。天使亦好官员。即日同荐於朝。希颜为发运使。延龄为阁门侯也。张咏字复之。后封定国公者。此之致也。

阁下
　　称呼之辞。又语录云。宰相三公郡守。俱称阁下。

○金堤
　　上取坚固之义。下乃池塘之岸。

溃
　　散也。

非特
　　不比也。

○煨烬
　　下音尽。即火之余也。

○晦庵光
　　信州龟峰。晦庵惠光禅师。建宁人。嗣雪堂行机禅师。

弱冠
　　古者二十岁方冠。此十五六。未冠之称也。

佩
　　大带也。又凡带必有佩。古人凡遇善行嘉言。即书於佩。示其不忘也。

准
　　法则也。又准者。所以揆平驭正。注曰。立水以望绳。以水为平。即是为平之器。

○谩
　　空也。欺也。

挺持
　　超越而独立也。

○且庵
　　真州长芦且庵。守仁禅师。越之上虞人。嗣雪堂行禅师。南岳下十六世也。

颇
　　不正之貌。

就
　　纵也。

启迪
　　开导也。

○应庵华
　　明州天童应庵昙华禅师。蕲州汪氏子。嗣虎丘隆禅师。南岳下十六世。

○志气
　　上心志也。下血气也。以理养心。志不昏。以志帅气。气不堕。论云。气听命於心者。是贤也。心听命於气者。为小人也。夫气者。志之卒也。志者。气之帅也。苟心随气变。则气反为志之帅也。气为帅。则吾心之志衰。斯乃心为气役也。圣贤君子。以心御气。而不为气所御。以心移气。而不为气所移也。

○普云圆
　　南康军普云自圆禅师。绵州雍氏子。嗣南庵悟禅师。南岳下十六世。

首座
　　表率丛林。人天眼目。分座说法。开凿后昆。故曰首座也。

一材僧
　　未详。或指水庵。

书记
　　执掌文翰。凡山门榜疏。书简祈祷语祠。悉皆属之。

白杨顺
　　抚州白杨法顺禅师。绵州文氏子。嗣佛眼远禅师。南岳下十五世也。师一日上堂曰。好事堆堆迭迭来。不须造作与安排。落林黄叶水摧去。横谷白云风卷回。寒雁一声情念断。霜钟才动我山摧。白杨更有过人处。尽夜寒炉拨死灰。

藏主
　　执掌经藏。兼通义理。函帙目录。常加典对。缺者补完。断者粘缀也。

通乌头
　　真州北山法通禅师。嗣长芦了清禅师。

知客
　　知典宾客。缁白相遇。应对香茶。迎请务令整齐。

贤真牧
　　南康军归宗真牧正贤禅师。潼州陈氏子。嗣佛眼远禅师。南岳下十五世。

维那
　　纲维僧众。曲尽调摄。僧事内外。无不掌之。维那。华梵兼举。即今之悦众也。

副事
　　掌常住金谷钱帛。米麦出入。随时上历也。

用侄
　　婺州双林德用禅师。本郡戴氏子。嗣高庵善悟禅师。

监寺
　　梵语摩监帝。此云寺主。即今监寺。此职早暮勤事香火。应接官员。历事廉能公谨。上下无怨者。充之矣。

海纳山容
　　量如大海。无水不纳。心似山谷。无物不容也。

○赞佑
　　佐助也。

社
　　席也。会也。

啸
　　吹气之声。

冽
　　寒气也。

骧
　　腾跃远举之貌。

虎啸龙骧
　　易乾卦九五。飞龙在天。利见大人。何谓也。子曰。同声相应。同气相求。水流湿。火就燥。云从龙。风从虎。圣人作而万物睹。本乎天者亲乎上。本乎地者亲乎下。则各从其类也。又诗云。上下皆同德。风云际会时。如天施雨露。万物生光辉。

药山
　　澧州药山惟俨禅师。绛州韩氏子。嗣石头迁禅师。

天皇
　　荆州天皇道悟禅师。婺州东阳张氏子。嗣石头禅师。

翼
　　飞举之貌。

鸿
　　大雁也。

沛
　　水流下急之貌。

潸
　　音山。泪下之貌。

○直枉行道
　　直道而事人。焉往而不三黜。枉道而事人。何必去父母之邦。此鲁论中柳下惠语也。

刍粟
　　草子之饭也。

惓惓
　　忧闷也。

旬浃
　　下音节。十日为旬。十二日为浃也。

○偶
　　象人之形曰偶。

○万庵
　　江州东林万庵。道颜禅师。潼州解氏子。嗣大慧杲禅师。南岳下十六世也。

贯首座
　　未详。

使符
　　汉制以竹长六寸分而相合。为符信也。

狼
　　多贪害物曰狼。

间气
　　不世而出曰间气。如伊尹周公之类也。又谓出格之人。与世无干也。

○富贵
　　有财曰富。有禄曰贵。

泚
　　千里切。水清也。

鉴
　　古镜照像。妍丑难逃。溪潭乃映中天。宝鉴毛发难逃。不假造作。

○忠恕
　　尽己之谓忠。让人之谓恕。

俚
　　鄙俗之言。

介
　　所守之节。坚正不移。

伎俩
　　能巧多艺也。

匹似间
　　方语。不要紧也。

○方侍者
　　吉州禾山超宗惠方禅师。嗣黄龙南禅师。南岳下十二世。

○惨怛
　　慈悲之容。恻隐之貌。

抚循
　　上。安也。下。顺也。乃屈尊就卑之义也。

中和
　　理无偏颇。事无缓急。又喜怒哀乐之未发。谓之中。发而皆中节。谓之和。

雠
　　怀冤相报之意。不容宽恕之心。

诟
　　音后。怒也。

趂
　　逐也。

权豪
　　当位有势曰权。财力俱胜曰豪。

罔
　　无也。

激之
　　感发其忠。

○秀圆通
　　汴梁法云寺圆通法秀禅师。秦州陇城辛氏子。嗣天衣怀禅师。清源下十一世。

○忿啑
　　下本作懥字。上怒之甚也。下怒之滞也。

○愤愤
　　心欲通而未能也。

悱排
　　口欲言而未能言也。

○乡党
　　一万二千家为乡。五百家为党。

商贾
　　下音古。行商坐贾。

屠沽
　　宰杀曰屠。卖酒曰沽。

闾阎
　　里巷之门。

负贩
　　上。担荷也。下。贱买贵卖也。

漏卮
　　注酒之器也。古云江河不能满漏卮。

焦釜
　　秦伐赵。赵取救於齐。齐不明。周子曰。今日亡赵。明日患及齐。救赵之急务。宜若捧漏卮而沃焦釜。

○圆照
　　东京惠林寺圆照宗本禅师。常州无锡管氏子。嗣天衣义怀禅师。清源下十一世也。

○乡
　　与向同。先也。

○草堂清
　　隆兴府草堂善清禅师。南雍州何氏子。嗣黄龙祖心禅师。南岳下十三世。

燎
　　烧也。

荧荧
　　小火星也。

都邑
　　天子所居曰都。周礼云。四县曰都。邑。国也。四井为邑。

燔
　　音烦。烧也。

○佥
　　众也。皆也。

却行求前
　　时孔子在卫。冉求言与季孙曰。国有圣人而不能用。欲求其治。是犹却行而求前。岂可及乎。

○平侍者
　　太阳平侍者。预明安之室。有年矣。虽尽得其旨。惟以生灭为己任。挤陷同列。忌出其右。时琅琊广照。公安圆鉴居众时。汾阳昭禅师。令其探明安宗旨。太阳明安云。兴洞山一宗。非远即觉也。二师云。有平侍者在。安以手指胸云。此处不佳。又捏拇指。叉中示云。平向去当死於此尔。既明安迁化。遗嘱云。[疗-(日/小)+土]身十年无难。当为太阳山打供。入塔时。门人恐平将不利於师。遂作李和文都尉。所施黄白器物。书於塔铭。实无也。后平住太阳。忽云。先师灵骨。风水不利。取而焚之。山门耆宿切谏。平云。与我有妨。遂发塔。见师颜貌如生。薪尽俨然。众皆惊异。平以镢破其脑。益油薪。俄成灰烬。众以其事闻於官。坐平谋塔中物。不孝还俗。平后自称为黄秀才。谒琅琊。琅琊曰。昔年平侍者。今朝黄秀才。我在太阳时。见你做出来。遂不纳。又谒公安。安亦然。平流浪无依。后於三叉路口。遭大虫食之。竟不免太阳手叉之记。悲哉。

坎坷
　　不平之貌。

○亲疎
　　爱而近之曰亲。恶而远之曰疎。

缄默
　　上。封也。下。不言也。时孔子观周。入后稷之庙。有金人焉。三缄其口。而铭其背曰。天机不密。四时何行。地机不密。万物何生。人机不密。万事何成。此古慎言之人也。又诫人之避谗。

○雪峰
　　福州雪峰义存禅师。南安鲁氏子。嗣德山宣鉴禅师。

云门
　　广东韶州云门山光峰院。文偃禅师。嘉兴张氏子。嗣雪峰存禅师。

俊
　　智过千人曰俊。

驾骏驷
　　四马在轭曰驾。俊马曰骏。一乘四马曰驷。

六辔
　　下普具切。车有四马。各两辔。共八辔。以骖马内两辔系於轼。骖马外两辔。及夹辕两服。马四辔。分置两手。以为六辔。

策
　　马棰也。以鞭击马也。

顾盻
　　回视也。

○山堂
　　隆兴府。黄龙山堂道震禅师。金陵赵氏子。嗣泐潭善禅师。

梁
　　美谷也。

啮肥
　　上。噬也。下。肥腻也。言所食者。皆佳谷美味之物也。

○鸱
　　充尸切。亦名鸢。似雁而白也。

鴝
　　音劬。鴝鹆也。即八哥是也。

驭
　　乘也。

罔然
　　言不知其理也。

蹑
　　践也。

伍
　　聚也。五人相参曰伍。又伴也。

老庞
　　襄州庞蕴。字道玄。衡阳县人。得法於马祖。尝作偈曰。但自无心於万物。何妨万物常围绕。铁牛不怕狮子吼。恰似木人见花鸟。木人本体自无情。花鸟逢人亦不惊。心境如如只这是。何虑菩提道不成。

○御
　　治也。使也。

骄
　　矜肆。

辜
　　罪犯应死。曰辜。

○韩子仓
　　名驹。字子仓。问道於山堂道震禅师。任至尚书。

李成兵
　　南宋高宗。绍兴元年。李成作乱。聚集浙江各处。贼宼十余万。战据江淮十余州。自号李天王。劫掠襄阳。遇岳飞杀败。投入江者不知其数。李成败走投金。自此襄汉悉平。川陕道路方通。征税无阻矣。

诘
　　问也。

○三请一辞
　　古语云。三让而进。一辞而退。言士之自重也。

○野庵
　　隆兴府。石亭野庵祖璇禅师。嗣大慧宗杲禅师。

○李商老
　　庐山李商老。因修造动土。触犯土神。致举家病肿。求医不效。乃焚香斋戒。诵念炽盛光王神咒。未及七日。夜梦老人。着白衣骑牛。陷地旋没而去。翌日全家病痊矣。

元首座
　　成都府。昭觉寺微庵道元禅师。嗣佛果懃禅师。南岳下十五世。

唯唯
　　上声应之速。而无疑也。加唯唯两字者。顺从之至也。

茧足
　　足重皮也。楚欲伐宋。墨子。自鲁趣楚十日十夜。足肿如重茧。而不休息。谓足伤起皮。如重茧也。

渚宫
　　上音主。地名。即荆州府是也。

塔铭
　　妙喜禅师。因湛堂示寂。请觉范状其行实。又得龙安照然禅师书为绍介。特往荆州。谒无尽居士。求塔铭。初见无尽。问。公祇任么着草鞋远来。师曰。某数百里。特来见相公。公曰。年多少。师曰。二十四岁。又问。水牯牛多少。师曰两个。公曰。甚么处学得虚头言来。师曰。今日亲见相公。无尽笑曰。且坐吃茶。才坐又问。远来有何事缘。师趣前曰。湛堂和尚示寂茶毗。眼睛牙齿。数珠不坏。得舍利无数。山门耆宿。皆欲得相公大手笔作塔铭。激厉后学。特地远来。冒渎钧听。无尽曰。被罪在此。不曾为人作文字。今有一问。若道得。即作塔铭。道不得。即与钱五贯。裹足却归兜率参禅去。师云。请相公问。公曰。闻准老眼睛不坏是否。答曰是。公曰。我不问你这个眼睛。师曰。问甚么眼睛。公曰。金刚正眼睛。师曰。若是金刚正眼睛。在相公笔头上。公曰。如此则老夫为他点出光明。令他照天照地去也。师乃趣前云。先师多幸。谢相公塔铭。无尽唯唯而笑。其略曰。舍利。孔老之书无闻也。先佛世尊灭度之后。弟子收取舍利。起塔供养。赵州从谂禅师。舍利多至万粒。近世龙庆闲百丈肃。烟气所及皆成舍利。大体出家人。本为生死事大。若生死到来。不知下落。则不如三家村里省事汉。临终嘱付。一一分明。四大色身。诸缘假合。从本以来。舍利岂有体性。若梵行清洁白业坚固。灵明廓彻。预知报谢。不惊不怖。则依正二报。毫厘不失。若世间粗心。於本分事上。十二时中。不曾照管。微细流注。生大我慢。此是业主鬼来借宅。如此而欲舍利流珠。诸根不坏。岂可得乎。

○十金
　　即十两也。

墨迹
　　下与迹同。即书籍字帖也。

茶毗
　　梵语。此云火化。

○佛性
　　潭州大沩佛性法泰禅师。汉州李氏子。嗣圆悟勤禅师。南岳下十五世也。

地客
　　即佃户也。

祖超然
　　临安府。超然文祖禅师。嗣天衣怀禅师。清源下十一世也。

弒
　　以下杀上。曰弒。

○抑
　　逼也。

狡猾
　　奸顽多诈也。

○大士
　　有德之称。谓当代英贤。思拔群类。智出众情。弘道利生。故曰大士也。

亮座主
　　西蜀人。颇讲经论。因参马祖。发明大事。隐於洪州西山。更无消息。政和间。有熊秀才。游西山。过翠岩。长老思文。与秀才。俱是鄱阳人。故遣二力士。抬篮舆送至。所经林壑。草木荫翳。偶见一僧。貌古神清。庞眉雪顶。编叶为衣。坐於盘石。如壁间画佛图澄之状。熊自谓曰。今时无这般僧。尝闻亮座主。隐於西山。疑其犹在。出舆踧踖而前曰。莫是亮座主么。僧以手向东指。熊方与二力。随手回视。失僧所在。时小雨初歇。熊登石视。其座处犹乾。踌躇回顾。太息曰。宿缘不厚。虽遇而不遇也。

隐山
　　潭州龙山禅师。因参马祖。发明心要。后隐潭州龙山。一日洞山悟本。於密师伯游山。前见溪流菜叶。莫有道人居否。遂拨草循溪。行六七里。忽见隐山在庵前便问。此山无路。阇黎从何处来。洞曰。无路且置。和尚从何而入。师曰。我不从云水来。洞曰。和尚住此山多少时节。曰。春秋不涉。洞曰。此山先住。和尚先住。师曰。不知。洞曰。为甚么不知。师曰。我不从人天来。洞曰。和尚得何道理便住此山。师曰。我见两个泥牛斗入海。直至如今绝消息。洞山良久。具威仪礼拜。便问。如何是主中主。师曰。长年不出户。洞曰。如何主中宾。师云。青山覆白云。洞曰。宾主相去几何。师曰。长江水上波。洞曰。宾主相见。有何言句。师曰。清风拂白云。洞山辞退。乃述偈曰。三间茅屋从来住。一道神光万境闲。莫将是非来辩我。浮生穿凿不相关。自此焚庵。遁入深山幽寂之处。不知所在。因号隐山。

○率
　　尊也。修也。

○恬退
　　乐然而退。不愿为人。

○超然居士
　　郡王赵令矜。字表之。号超然居士。都郡南康。嗣圆悟勤禅师。

抑
　　止也。

戚
　　忧也。

○蒙
　　欺昧遮掩。曰蒙。

○
　　震上离下。

丰亨
　　雷火丰卦。丰者。大也。以明而动。盛大之势也。故其占有亨道焉。然盛极将衰。又有忧道焉。圣人以为徒忧无益。但守常不至过盛。彖辞云。日中则[日/亥]。月盈则食。天地盈虚。与时消息。而况人乎。况于鬼神乎。盖言丰盛难常。以此为戒也。日中盛极。则当[日/亥]昧。月盈极则有亏缺。天地之盈亏。尚随时消息。况人生于天地之间。鬼神为天地之气机。丰盛之时。以此为戒。欲人守中。不至於过盛也。处丰之道。岂容易哉。

消息
　　阴死为消。阳死为息。

令闻
　　上。善也。下去声。名远达也。

时乎难得
　　夫功难成而易败。时难得而易失。谓时乎时乎不再来。李左车。谓韩信之言也。

○砥砺
　　琢磨也。

涉猎
　　谓之泛览流观。譬如涉水猎兽。意不精专。终不克见深奥之旨也。

面墙
　　论语云。子谓伯鱼曰。女为周南召南矣乎。曰。人而不为周南召南。犹面墙而立也欤。言其一物无所见。一步不可行也。

○籍名
　　但身离尘世。迹寄烟霞。故有司。文籍不得着其名也。

创
　　楚浪切。初造也。

汲汲
　　小人为利。而无少暇。

○津途
　　渡水处曰津。陆行处曰途。

○辅弼
　　扶助也。如朝廷有股肱之臣。则天下治。丛林有贤智衲僧。则法门兴也。

冲寒下
　　谓隆冬盛暑之时。或执劳。则踊跃以身先之。未尝有懒惰之容。现於颜面也。

始自南源
　　杨大年。以书抵宜春太守黄守旦。使请师出世说法。守以南源致请。后谒神鼎。鼎叹曰。汾阳有此儿耶。师自此名重四方。定林沙门本延。有道行。雅为士大夫敬信。见鼎称赞慈明知见。可兴临济之道。时道吾虚席。延白郡守请以主之。法令整肃。忘躯为众。后迁石霜。又居福岩。又住兴化。

总柄纲律
　　统束也。谓统束丛林。权衡僧任。立纲陈纪。整顿规绳。救时之毙也。

为法下
　　惟知有佛法。而不知有其身也。

造次
　　急遽苟且之时。

颠沛
　　倾覆流难之际。

遽
　　勃然而变其色也。疾也。

抝
　　刚硬孤高。不近人情。

孚铁脚
　　长芦应天永孚禅师。嗣泐潭怀澄。其游方至一旅邸。有娼女所逼不惑。女告母。母叹曰。真佛子也。故丛林云。平生孚铁脚。道价喧宇宙。

偃
　　仆也。倒也。论语孔子曰。君子之德风。小人之德草。草上之风必偃。

龟鉴
　　龟知未来之祸福。鉴照现在之妍媸。

○本首座
　　即博山悟本也。

当
　　去声。发言之中节也。

○撙节
　　量其所入。度其所出。节俭廉约。无使奢侈。

储
　　积聚也。嗣也。如太子嗣君。故谓之储。

○曹洞宗
　　曹。乃抚州曹山本寂禅师。嗣洞山良介禅师。初离洞山。入曹溪礼祖塔。回吉州之吉水众响山名。遂请开法。师拟曹溪。凡随所居处。立曹为号。洞山之宗。至师最隆。故称曹洞宗也。

率然
　　轻忽也。

○衡阳
　　湖南道。衡州府。衡阳县也。

揭
　　高举也。张示也。

涕泗
　　目出汁曰涕。鼻出汁曰泗。

遑处
　　居处不安之貌。又急也。

妇女
　　但有闺门之志。而无境外之心。

下板
　　官谓下僚。下板。言居於下位也。

谷泉
　　南岳芭蕉庵大道谷泉禅师。泉州人。嗣汾阳善昭禅师。南岳下十世也。

大愚
　　瑞州太愚山。守芝禅师。嗣汾阳。

汾阳
　　汾州太子院。善昭禅师。太原俞氏子。嗣首山念禅师。南岳下九世也。

混火队中
　　汾阳道望天下。慈明等决志亲谒。当时河东泽潞。皆屯兵。众皆无行。惟公等。不顾危阻。渡河登太行山。易衣混军队中。露眠草宿。不辞劳苦。遂造汾阳。参见。详在僧宝传。

○移梅阳
　　即广东潮州府。梅阳县也。侍郎张九成。未第时。因谈杨文公吕微仲。诸儒所造精妙。皆由学禅而至。於是慕禅学。闻宝印楚明禅师道风。敬往参请。师举栢树子话。令时时提撕一日闻蛙鸣释然契入。有偈曰。春天月下一声蛙。撞破乾坤共一家。正恁么时谁会得。岭头脚痛有玄沙。宋高宗绍兴七年。七月十一日。诏妙喜住径山能仁寺。至绍兴十一年。张九成。与诸大夫辈往谒。评议格物话。妙喜曰。公祇知有格物。不知有物格。诸公茫然。妙喜大笑。公曰。师能开谕乎。喜曰。不见小说载。唐人与安禄山叛者。其人先为阆州守。有画像在焉。时唐明皇。幸蜀见之怒。令使臣以剑击之。像首落。时阆州守。隐居陕西。首忽然堕地。公闻顿领深旨。呈偈题於轩壁。曰。子韶格物。妙喜物格。欲识一贯。两个五百。妙喜重其悟入。时为上堂。引神臂弓一发。透过千层甲。老僧拈来看。直甚臭皮袜之句。是时军国边事。方议神臂弓之用。右相秦桧。以为讥议朝政。五月民佛日。窜衡阳。贬九成为南康军。妙喜绍兴七年。住径山。十一年五月内贬衡阳。着正法眼藏三帙。被人重谮。复贬梅阳。未几。诏复形服。时四方虚席以邀。不就。绍兴二十年。十一月诏住明州。阿育王寺。二十八年。再诏住径山。孝宗隆兴元年八月初一日。示寂。宋时自秦桧专国。士大夫名望者。悉屏之远方。龌龊委靡。不振之徒。一言契合。即登正府。仍止除一厅。谓之伴拜。稍出一言。斥而去之。不异奴隶也。

○侔
　　齐也。

临济
　　镇州临济院义玄禅师。曹州南华邢氏子。嗣黄蘗希运禅师。南岳下四世。

德山
　　鼎州德山宣鉴禅师。简州周氏子。嗣龙潭崇信禅师。南岳下四世也。

○古之圣人
　　司马光曰。楚庄以无灾为惧。曰。天岂弃不谷乎。

不谷
　　不善人也。亦是谦辞。又罪也。谓我有罪。天岂弃而不诛也。

谤辱
　　尧有不慈之心。舜有不孝之过。

尧舜
　　翊善传圣。曰尧。仁盛圣明。曰舜。

○不涉典章
　　孟浪之谈。取笑傍观也。作事轻率。曰孟浪。

妄号帝王
　　楞严经云。譬如有人。妄号帝王。自取诛灭。况复法王。如何妄窃也。今谓未得谓得。未证谓证。妄称有道。欺罔聋俗。切取声利。以自断送。讵可救乎。盖圣贤贵真正难闻。岂凡夫而可妄称哉。

水潦鹤
　　阿难至竹林中。闻有比丘。诵法偈曰。若人生百岁。不见水潦鹤。不如生一日。而得睹见之。阿难闻已。惨然叹曰。世间眼灭。何其速乎。烦恼诸恶。如何便起。违返圣教。自生妄灭。无有慧明。常处痴暗。永当流转生死。便语比丘。此非佛语。不可修行。汝今当知。二人谤佛。一虽多闻。而生邪见。二解深义。颠倒妄说。有此二法。为自毁伤。不能令人离三恶道。汝今当听。我演佛偈。若人生百岁。不解生灭法。不如生一日。而得解了知。尔时比丘。即向其师而告之。师曰。阿难老朽。言多错谬。不可信矣。汝今当依前偈而诵。阿难后闻。比丘复诵前偈。问其故。答言。吾师告我。阿难老朽。言多虚妄。汝可依前而诵。阿难思惟。彼轻我言。或受余教。即入三昧。推求胜德。不见有能。回挽彼意。作是念言。异哉异哉。不复正也。当堕三途。文出阿育王传。

属庵
　　上音祝。值遇也。

条陈
　　上。目也。下。设也。谓布列条章。陈设法度。以救末法之弊也。

兢业
　　兢兢。戒谨也。履薄氷而惧陷。业业。恐惧也。蹈剑刃而恐伤。

知我
　　孔子作春秋。以寓王法。其大要皆天子之事。知孔子者。谓此书之作遏人欲於横流。存天理於既灭。为后世虑至深远也。

罪我
　　罪孔子者。以谓无其位。而托二百四十二年南面之权。使乱臣贼子禁其欲。而不敢肆。则戚矣。

○杜撰
　　上。塞也。下。造也。述也。言不通古法。而自造也。如杜光庭。假佛经。而作道经也。

○方册
　　以竹为纸。书载典章。合而成帙。曰方册。

东坡见佛印
　　佛印了元禅师。一日与学徒坐次。东坡诣金山。值佛印入室。师云。此间无坐处。坡云。借师四大作禅床。师云。老僧有一问。道得即坐。道不得。即输腰间玉带。坡即解带置案云。请师问。师云。老僧四大本空。五阴非有。汝向甚么处坐。坡无语。印召侍者。留下玉带。永镇山门。以衲衣酬之。坡作赋云。病骨难堪玉带围。钝根仍落箭锋机。会当乞食歌姬院。换得云山旧衲衣。

特地
　　无故换也。

○决择
　　决择深奥。启悟真源。

降欵
　　输诚尽敬之貌。

○悬谶
　　上。远也。下。将来之事也。达磨大师。得法后。问般若多罗云。当往何国而作佛事。师曰。汝虽得法。未可远行。且止南天。待吾灭后。六十七岁。当往震旦说大法药。直接上根。慎勿远行。衰於日下。又问。彼有大士。堪为法器否。千载之下。有留难否。师曰。汝之所化。获菩提者。不可胜数。吾灭度后六十七载。彼国有难。水中文布。善自降之。汝至时勿住。彼国唯好有为功德。不见佛理。听吾偈曰。路行跨水复逢羊。独自凄凄暗渡江。日下可怜双像马。二株嫩桂久昌昌。又云。一百五十年。有小难。听吾偈曰。心中虽吉外头凶。川下僧房名不中。若有毒龙生武子。忽逢小鼠寂无穷。又曰。却后林下见一人。当得道果。听吾偈曰。震旦虽阔无别路。要假儿孙脚下行。金鸡解衔一粒粟。供养十方罗汉僧。谓首句。即道一也。次句。乃石头也。第三句。即南岳让。让乃金鸡县人。第四句。颂马祖。祖是四川什邡县。罗汉寺僧。嗣南岳之法故尔。谓达磨。悬谶石头南岳。为曹洞临济之宗祖也。

密证
　　明教曰。密也者。非不言而暗证也。真密也。注。外传信衣。内授密证。乃吾佛祖真实秘密之法也。

比
　　每也。往也。

显微下
　　谓妙音幽微。玄宗渊奥。语言文字。有所不能形容矣。故至理绝言。非言可及。虽云道本无言。非言不显。谓真心离相。即诸相而显真心。至理绝言。假微言而昭彰至道也。

抑扬
　　纵夺之义。

炊
　　音吹。爨也。

雪窦
　　明州雪窦重显禅师。遂州李氏子。嗣智门光祚禅师。一日示众云。三分光阴二早过。灵台一点不揩磨。贪生逐日区区走。唤不回头怎柰何。

汪洋
　　广有之貌。

浑淳
　　清浊未分也。

○维摩
　　经云。大乘菩萨。入诸淫舍。示欲之过。虽有妻子。常修梵行。

圆觉
　　经云。一切障碍。即究竟觉。乃至诸戒定慧。及淫怒痴。俱为梵行。此大权圣人示迹利生。而外道邪人。以此诳人。滥膺恭敬。

贪瞋痴
　　引取无厌。曰贪。又爱欲也。由爱心计着而发也。怒心之盛曰瞋。又刚烈也。由心气相作而发也。然心属火。气属金。心火转气。金转刚故也。迷惑无知曰痴。又愚昧也。由轻慢恃己而发也。


　　离上乾下。

火天大有卦
　　所有之大也。火在天上。无物不照。故圣人有大作为。非凡可比也。特为凡夫。兴大慈心。作大利益。遂设戒定慧三学。

戒定慧
　　防非止恶曰戒。止息诸缘曰定。破惑证真曰慧。此三者。入道之门。泥洹之要。凡为僧者。於此宜尽心焉。

○曲折
　　听分付发放也。

拾遗牌
　　古者丛林。凡兴佛事。必须挂牌。晓谕大众。今挂拾遗者。类余也。

○小参
　　禅门话。早旦升堂曰早参。日晡时念诵曰晚参。随时说法曰小参。普参者。凡圣皆集。缁素咸臻。主法者。以等心应物。垂示万机。令法久住矣。或小参乃家训也。训诲学者之规范也。

粝
　　米不精也。

○辩首座
　　都府昭觉寺辩禅师。嗣大沩法泰禅师。

傥
　　或然之辞。

虫豸
　　有足曰虫。无足曰豸。

绳墨
　　规矩也。木随绳墨而正直。心随教化而离邪。凡行道德。兴教化。不可须臾忘也。

○筇
　　竹杖也。

屦
　　音巨。草履也。

适
　　称也。

狞
　　恶也。

栗棘蓬
　　杨岐示众云。透得金刚圈。吞得栗棘蓬。便与三世诸佛把手共行。历代祖师。共一鼻孔。其或未然。参须实参。悟须实悟者也。

○佛智
　　庆元府。育王寺。佛智端裕禅师。吴越王之裔也。嗣圆悟勤禅师。

水庵
　　临安府净慈。水庵端一禅师。婺州马氏子。嗣佛智裕禅师。南岳下十六世。

冲澹
　　上。和也。下。恬静也。

昂
　　孤高自如之貌。

屑
　　轻苟也。又顾也。

藞苴
　　上。郎假切。下。音鲊。中州人。谓蜀人不遵轨辙。曰藞苴。又苴不熟之貌也。

社火
　　俗呼会伴也。

○御
　　制也。

○迂
　　远也。

陵夷
　　上。小山也。下。平也。言丘陵溃堕。渐至於地。教化渐废。以类此也。

○径挺
　　当机直指。绝无回避。拟议之间。白云千里。

○月堂
　　临安府。净慈月堂道昌禅师。潮州宝溪吴氏子。嗣妙湛惠禅师。


　　巽上艮下。

风山渐卦
　　渐。渐进之义。象曰。山上有木渐。君子以居贤德善裕。注云。二者皆当以渐而进。贤字衍。唐丘志曰。居安虑危。防微杜渐。此古人忧之深。虑之远。而防其未然也。

鬻
　　卖也。

○尤延之
　　姓尤。名袤。字延之。号遂初居士。问道於水庵一禅师。

荒逸
　　恣情放意。怠惰荒淫。流荡无返也。

○苟简
　　苟求声利。简去仁义。

六人
　　慈明圆。大愚芝。琅琊觉。谷泉道。法华峰。天胜泰。

○投子
　　舒州投子山。义清禅师。嗣水庵一禅师。南岳下十七世也。

九重
　　天子之门有九重也。

选德
　　乃内宫殿名也。

上
　　仁君即位后。皆称上。乃宋孝宗也。

青出於蓝
　　出荀子劝学篇。青色。乃由蓝中之靛。而染之。其色返深於蓝。弟子学不止。而胜於师。乃末胜本也。

如鱼有水
　　刘玄德。得武侯。云长。翼德。皆不悦。玄德乃云。孤之有孔明。犹鱼之有水也。愿君请无复言。重孔明。以晓二人也。

紫岩居士
　　张浚。字德远。号紫岩居士。绍兴初。拜封为和国公。问道於圆悟勤禅师。

师资
　　师者。人之模范。为人之长。训物之规。资者。助也。助发己身之行业。又师以道传於弟子。弟子资学於师也。

○累卵
　　晋灵公。建九层之台。三年不起。有臣荀息。谏曰。臣能累十二棋子。又加九卵在其上。公曰。危哉。息曰。不危。公造九层之台。三年不成。男不耕。女不织。其危甚矣。公闻之。遂止也。

毋
　　音无。禁止之辞。

宸庭
　　即选德殿。乃天子北辰之宫也。

伐
　　夸也。

○倜傥
　　上音剔。穷而不变也。下音倘。卓异貌。谓雅致慷慨。潇洒无羁也。

岸谷
　　岸。露额也。谷。两山间流道。盖胸次冲虚。如高岸空谷。有容川之量。

徇
　　以身逐物。曰徇。

殒获
　　儒行篇云。不殒获於贫贱。注云。如萚殒而飘零。似禾获而枯槁也。又殒者。如有所坠。获者。如有所割刈也。乃困迫失志之貌。

秀之天宁
　　嘉兴府。秀水县。天宁寺也。

○攸司
　　所主掌也。

十局头
　　今十局。即百丈清规中。两序要也。余不预焉。谓两堂首座。书记。藏主。知客。都管。监寺。副寺。维那。典座也。

翼戴
　　上。恭敬也。下。顶戴也。

拳拳
　　勤而奉持。

惴惴
　　之端切。忧也。

睽
　　音奎。斜视也。

屠狯
　　宰杀曰屠。杀戮曰狯。又害也。

袭
　　合也。

○妙湛
　　福州雪峰。妙湛思慧禅师。钱塘俞氏子。嗣法云善本禅师。

适
　　的从也。相称也。

○恳
　　至诚求也。

○建炎
　　宋高宗年号。

上巳日
　　即三月三日也。

锺相
　　绍兴五年。洞庭湖贼。锺相作乱。伤残人民。得张俊官兵。锺相败死。不数日客商来往。居民耕植。锺相。号天皇大王。

澧阳
　　湖广常德府。澧阳州是也。

文殊导
　　常德府。文殊正导禅师。眉州徐氏子。嗣佛鉴勤禅师。十三得度。诣都习唯识论。自以为至得。同学诘曰。三界唯心。万法唯识。今目前万象凝然。心识安在。师无对。由是周游江淮。得法后应世。住文殊寺。宋高宗建炎三年春。示众。举临济临灭。嘱三圣因缘。曰。正法眼藏瞎驴灭。临济何曾有此说。古今时人皆妄传。不信但看后三月。果至后三月。锺相叛於澧阳。其徒欲与师南奔。师曰。学道所以了生死。何得避之。俄然贼至。师曰。速然见杀。快汝心意。贼举槊残之。血皆白乳。贼惊骇。引席覆而去。

毅
　　音义。果敢也。端也。

至人
　　行到之人。又圣人也。

丹棱
　　即四川眉州。丹棱县。

○心闻
　　台州万年寺。心闻云贲禅师。永嘉人。嗣育王介谌禅师。南岳下十六世也。

瞠
　　撑直视也。

划
　　音获。以刀破物也。

札
　　竹洽切。刺也。

搭滞
　　凝止不脱也。言未得彻证。犹有疑碍。今用一锥一札。使其超然。默契本心。不存凡圣。廓落无依。纵横自在而已。

○风穴
　　汝州风穴延沼禅师。钱塘余杭刘氏子。嗣南院惠颙禅师。南岳下七世也。

白丁
　　地名。地多小人。风穴隐匿数年。未知孰是。

大梅
　　明州。大梅山法常禅师。襄阳郑氏子。嗣马祖。后隐居於大梅。

悠悠
　　优也。寻常游行之人。

诒
　　音移。慢也欺也。

叔
　　季也。末法之时也。

靡
　　偃也。归也。

矧
　　音审。况也。

瑰伟
　　上。公回切。玉美也。下。音苇。乃奇大也。

○天禧
　　宋三帝。真宗年号也。

笼络
　　如鸟之在笼。马着羁络。不能脱去。学者溺之。亦犹是也。

宣政
　　宋八帝徽宗年号也。

碧岩集
　　山名。圆悟禅师。在此作评唱。释雪窦颂古。为碧岩集也。

宁道者
　　潭州开福道宁禅师。歙溪汪氏子。嗣五祖演禅师。南岳下十四世。

绍兴
　　宋十帝。高宗年号也。

佛日
　　即妙喜也。

骛
　　音务。奔也。

渍
　　音自。浸润也。

祛
　　除却也。

剧
　　增也。尤甚也。

○拙庵
　　庆元府。育王山佛照德光禅师。临江军彭氏子。嗣大慧杲禅师。南岳下十六世。

颅
　　顶骨。

颡
　　额也。

颐
　　颔也。

七处
　　两手两足。两眉及顶。

○虞尹文
　　姓虞。名尹。字彬文。幼十岁时。善赋诗词。有惊人之语。后孝宗为相。置翘村馆舍。以筵四方贤士。

伊尹
　　性伊。名尹。伤中国无贤君。叹斯道不行。隐耕於有莘之野。汤三往聘之。拜为相。

吕望
　　东海人。姓姜。名尚。字子牙。钓鱼磻溪之宝鸡县。西伯将出猎。卜之曰。所获者非熊非罴。非虎非彪。霸王之辅。果获姜尚於渭水之阳。与语大悦曰。自吾先君太公。尝云。当有圣人适周。太公望子久矣。故号太公望。立为师。封为吕。后佐武王伐纣也。咏曰。岸草青青渭水流。子牙曾此独垂钩。当时未入飞熊兆。几向斜阳叹白头。

阶级
　　上。阶梯也。下。次第也。

箕踞
　　长伸两足。以两手按两膝上。其形似箕。唐诗云。绿树阴浓足四邻。青苔日厚自无尘。科头箕踞长松下。白眼看他世上人。

○揵
　　所击之物也。锺磬板木鱼等物。凡击之有声者。皆名为揵。

柱石
　　汉。田延年。谓霍光曰。将军为国柱石。今谓柱石者。欲撑柱宗门。令法久住也。

芥蒂
　　上。音介。下。音瘥。望人豁略曰。幸勿芥蒂。又刺鲠也。鲠者。骨不下咽也。古谓蹇谔直言。为骨鲠也直言难受。如鲠骨留咽也。

○刬
　　削也。谓去其疑执。断其情思也。

○可亲下
　　三句出孔子家语。儒行篇也。

淫溽
　　礼记云。居家不淫。饮食不溽。注。淫。流荡也。恣纵贪味。曰溽也。

干将镆铘
　　孝子传云。楚王夫人。夏乘凉抱铁柱感孕。产生一铁块。楚王。令干将造剑。三年乃成双剑。一雌一雄。干将密将雄剑以匿。进雌剑。王秘匣中。尝闻悲鸣。王问群臣。臣曰。剑有雌雄。鸣者忆雄耳。王大怒。干将知罪必死。将剑藏於屋柱中。嘱妻镆铘曰。日出北户。南山有松。松生於石。剑在其中。妻后生男。名眉间赤。年十五岁。问母曰。吾父何在。母述前事。思惟剖柱。果得其剑。欲为父报雠。楚王知之。勑令觅得其人。当厚赏之。眉间赤。遂逃。俄有客曰。子莫非眉间赤否。曰然。客曰。吾甑山人。能为子报父雠。赤曰。父昔无辜。枉被荼毒。君今见惠。当何所须。客曰。当得子头。并剑。赤乃自刎其头。客得其头并剑。进与楚王。王曰大幸。客曰。愿将此头。以油烹之。王遂与头投鼎。烹至三日不烂。客请王视。客以剑挥王头。落於鼎中。二头相啮。客恐眉间赤头不胜。乃自刎头助之。三头相啮。俄顷俱烂。

虞
　　忧虑也。

阙
　　损失也。

○末学肤受
　　东京赋云。末学肤受。贵耳贱目。注。肤。皮肤也。皮肤之受。故云肤受也。此外受浅薄。非内实所受。贵於耳。贱於目也。

溟渊
　　上。水之黑色也。以东西南北四海为四溟。下。深也。海有九转。回水漩澓。其水至深。故为九渊。

○庶几
　　从容审察也。

亘
　　通也。

○蓬荜
　　织荆为门也。礼记二十九卷。儒行篇四十一。儒有一亩之宫。环堵之室。荜门圭窦。蓬户瓮牖。

憔悴
　　枯疗也。忧劳也。

磊落
　　如众石之崩落。而无阻滞。皆大人之相。无物滞於胸中。如干戈丛里。横身直过。荆棘林中。摆手便行。脚跟下无五色线。舌头上无十字关。鼻端无泥痕。眼中无金屑故也。

颐指
　　但动颐而指麾。不劳用力。皆如意也。

洋洋
　　流荡之貌。

趦趄
　　上。音咨。下。音[泳-永+苴]。欲趣而不行也。

攫金
　　上。爪持也。列子云。昔齐人有欲金者。青旦衣冠之市。适鬻金之所。窃金而去。金主捕之曰。人皆在焉。子何攫人之金。答曰。取金之时不见其人。而独见其金。言人贪其利而忘其耻。见其利而忘其害也。

上池之水
　　古史云。芦越之东有扁鹊。姓秦名缓。渤海郡人。少时为舍长。客长桑君。见扁鹊独奇。常勤遇之。出入十余年。一日呼扁鹊私坐。间语之曰。我有药方。年将老矣。欲传与公。公无泄漏。鹊敬诺。遂出怀中药方与之。示以上池水服之。三七日当见物矣。尽取方以授之。忽不见其人也。鹊如其言。以药水服之。三七日视垣外一方人。后视病。尽见五脏症结。持以胗脉名耳。注。水未至於地。承取竹木上露水。故名上池之水。

○中兴
　　废而复兴曰。中兴也。如汉光武中。兴汉业也。

佚豫
　　纵意悦情而为。

态
　　美意也。

便
　　利也。

图
　　谋也。

○密庵
　　庆元府。天童密庵咸杰禅师。福州郑氏子。嗣应庵华禅师。南岳下十七世。

○懦
　　弱也。

韬晦
　　韬藏虚名而弃华务实。晦隐其迹。而和光同尘也。

毁方瓦合
　　礼记二十九卷。儒行第四十一。儒有博学而不穷。笃行而不惓。乃慕贤而容众。毁方而瓦合。宽裕有如此者。略注云。毁方瓦合者。陶瓦之事。其初则圆。剖而为四。其形则方。毁其圆以为方。合其方而复圆。盖於涵容之中。未尝无分辨。故曰宽裕有如此者也。

○嫉妬
　　殉自名利。不耐他荣。曰嫉妬。又害贤曰嫉。忌色曰妬。

○管见
　　小见也。如管窥天。能见多许。此言识见暗短。而无高明远大之见者。

险诐
　　不平謟诈之言。

猜忌
　　心多疑曰猜。意多憎曰忌。谓忘人大恩。记人小过。是己非人也。

沮
　　坏也。止遏也。

讦
　　攻发人之私。曰讦。

○自得辉
　　杭州净慈自得慧辉禅师。会稽张氏子。嗣天童正觉禅师。

○条理
　　上整。下治也。始条理。终条理。见孟子。

弛
　　音豸。坏也。

隳
　　毁坏也。

贼
　　私取也。

○驽骀
　　钝马也。

莹
　　玉之光也。

○或庵
　　镇江府。焦山或庵禅师。台州罗氏子。嗣护国景元禅师。南岳下十六世也。

选佛颂
　　庞居士。问马祖。不与万法为侣者是甚么人。祖云。待汝一口吸尽西江水。即向汝道。居士豁然大悟。呈偈曰。十方同聚会。个个学无为。此是选佛场。心空及第归。

钱公
　　宋丞相。姓钱。名相祖。字象先。问道於或庵体禅师。

解
　　会也。

遁
　　隐藏也。

乾道
　　宋孝宗年号。

瞎堂
　　临安府。灵隐寺瞎堂慧远禅师。眉山彭氏子。嗣圆悟勤禅师。

○翩
　　孤鸟疾飞之貌。又自如也。

○凌然
　　超越也。

○翕
　　如鸟之聚也。

杜抝
　　不依轨辙曰杜。不顺人情曰抝。

拍
　　拊也。自不能行。拍人肩而行之。

队
　　群也。

匡
　　止也。

○一贤衲子
　　如国得一贤臣。则兴国治邦。法门得一贤衲子。则丛林永赖。

○悼
　　挽也。哀而至痛。

陶泓
　　泓。宝泓。石泓。涵星泓。皆砚之别名也。

底
　　何也。

无笔
　　老师一段光明。犹若虚空。无笔可判也。

○楮
　　楮皮。蔡伦将此而作纸也。

绠
　　音梗。取水之绳。训言。楮小不可怀大。绠短不可汲深。此二句出庄子至乐篇。言其才小。不堪大用也。

鸱鸺
　　亦名鸺鹠。怪鸟也。鸣之则雨。昼则无所见。夜则目明也。此出庄子秋水篇。言人见小。而不能见大也。

静南堂
　　彭州大随南堂元静禅师。阆州玉山。大儒赵约仲之子。嗣五祖演禅师。

颕
　　锋利也。

○番
　　音婆。即饶州鄱阳县也。番。与鄱同。

筦
　　音管。乐器。

藜
　　藜藿似蒿而可食。

敛具
　　即棺椁也。

贷
　　音代。赊借也。

枢密
　　即今都察院官之称。

宣抚
　　即巡按也。

路
　　昔谓之路。今名之府。

死猫头
　　明向上事也。此物本是腥臭之物。若有具眼衲僧。直下承当。一口吞之。则佛祖之病悉除。通身轻快。举僧问曹山。世间何物最贵。山云。死猫头为贵。丹霞颂云。腥臊红烂不堪闻。动处轻轻血污身。何事杳无人着价。为伊不是世间珍。喻向上事。

○榱桷
　　即椽也。

楹枋
　　上柱。下丕木也。

梁栋
　　脊木曰栋。负栋曰梁。

龃龉
　　上咀。下语。不相当也。又坎坷也。

溥
　　音普。广也。

○芾
　　音肺。

膏
　　润也。以膏脂膏运车也。

孱
　　音巉。重岩孤峻之貌。

培塿
　　土阜之山。

木末
　　日在木之稍。不久而没。如人老年。不久而亡也。

苍黄
　　惊见失措之貌。蜀南常雨。日出则犬吠。南越数州。犬皆苍黄。下雪则犬噬狂走。至无雪方至。

空谷
　　师以无心而应物也。

央
　　尽也。

负
　　恃也。

大机
　　杭州天宁寺。重机明真禅师。台州人。嗣玄沙师备禅师。

小机
　　即简堂行机禅师。

一岑
　　即圆极岑禅师。

庸僧
　　戚戚於衣食。念念於名利。生不知来。死不知去。寻常粥饭之流也。

西归履
　　达磨御葬熊耳。魏武帝。使宋云使西域而回。至葱岭遇师。手携只履。云乃问何往。师曰。西天去也。云归告帝。帝令起圹。唯空龛只履在耳。

买帖
　　将书买院。作住持之说也。又买求权贵。讨帖坐禅也。

恃
　　赖也。言既无好僧。佛法恃赖何人而兴也。

高僧
　　行解双运。不入世流。

○紫泥
　　天子六玺。皆以武都紫泥。以封函匣。使鬼神不敢视也。武都。即今阶州。其山水皆赤泥。为印色至赤也。

卒
　　终亡也。

○信疑轻爱
　　遮敝不明。在所信之偏。阻隔不通。在所疑之甚。忽亡其事。在所轻之过。溺在其人。在所爱其事也。

博采
　　诗云。劳心博采用。又广览之谓也。

高异
　　舍近趣远。曰慕高。厌常悦怪。曰好异也。

○清明
　　廉而不淈曰清。善知贤否曰明。

诖
　　怪卦二音。过差。

适值
　　上的。下当。

饘
　　音占。厚曰饘。薄曰粥。

榾柮
　　树无枝叶。又短木也。

自适
　　下音失。自乐也。

○枫桥
　　苏州寒山寺前枫桥也。

纷纷
　　多乱而无取之貌。皆商贾之事。

啐啄
　　如鸡抱卵。小鸡欲出。以嘴吮声曰啐。母鸡忆出。以嘴啮之曰啄。作家机缘相投。见机而解。亦犹是矣。

稗贩
　　上音败。草也。似稻而非稻。俗谓良田中[廿/狼]稗。松林中荆棘也。贩者。贱买。贵卖也。稗。或作裨。附也。楞严经云。裨贩如来也。虽裨附我教之中。以佛法贪贩利养也。

○慈受深
　　东京慧林慈受怀深禅师。夏氏子。嗣长芦崇信禅师。

径山讷
　　临安府。径山妙空智讷禅师。嗣长芦信禅师。

殆
　　甚也。

碌碌
　　庸常多石之貌。

行解
　　泯解而修曰行。心明朗彻曰解。

涸
　　水乾也。

区区
　　卑屈也。自谦也。

○灵芝照
　　杭州灵芝寺圆照禅师。字湛然。余姚唐氏子。嗣未详。

谗谤
　　佞言深切。谮言贤良。曰谗。未至深切。但言人恶。曰谤。

反目
　　怒目相视也。易云。夫妻反目。

攘臂
　　宣袂出臂也。孟子云。冯妇攘臂下车。

宼雠
　　上。敌暴也。下。冤仇也。孟子云。君之视臣如草芥。则臣视君如宼雠。

子游下
　　子游。孔子弟子。姓言。名偃。字子游。注云。数。频渎也。事君苟谏之不行。则去之可也。若谏之频渎。则听者厌。轻者去其爵。重则伤其身。是求荣於君。而反取其辱也。导友不纳。则止之可也。若导之频渎。令听者厌。乃至口然而心不然。言和而意不和。一言不和。怒气相加。是则求亲而反疎也。

噎郁
　　上。气不通也。下。气变色也。

斗构
　　权巧方便。令人暗结冤雠。如两将相敌。兵仗在后。相斗之形。故曰斗构也。

孔子
　　姓孔。名丘。字仲尼。周灵王。庚戌二十一年。十一月初四日。生於鲁国兖州邹邑。平乡晋昌里。父叔梁纥。母颜氏。至唐七帝玄宗。谥号曰文宣。

谮愬
　　子张问明。子曰。浸润之谮。肤受之愬。不行焉。可谓明矣。注曰。浸润者。如水浸灌。滋润渐渍。而不骤也。谮者。毁人之行也。言毁人之行。渐渍而不骤。则听者。不觉其入。而信之深矣。肤受。谓肌肤所受。利害切身。愬。与诉同。愬者。愬己之冤也。言愬冤急迫而切。则听者。不及致详而发之暴矣。二者难察能察之。则可见其心之明。照之远。不蔽於近也。

曾参
　　姓曾。名参。字子舆。孔子弟子。武城人。至孝。孔子因之作孝经。秦之甘茂曰。鲁人与曾参同名者杀人。人告其母。母曰。吾子不杀人。织机自若。少倾人又告曾参杀人。母又自若。又一人告之。其母投机杼。下机踰墙而走。臣贤不及曾参。王信臣又不及其母。疑臣者。非特三人。臣恐大王投抒矣。秦武王。任使甘茂伐韩。韩侵宜阳之言。

市有虎
　　韩子曰。庞共太子。质於邯郸。谓魏王曰。今有一人。言市中有虎。大王曰否。又一人言信乎。王曰否。三人言有虎。王信乎。王曰。寡人信之矣。庞共曰。市无虎明矣。三人言城市有虎。王既信矣。而说佞之言。慎勿轻信。愿王察之。王大悦。

浼
　　音每。染污也。

申
　　呈也。明也。

文中子
　　姓王。名通。字仲淹。洛阳龙门人。没后。门人谥为文中子。隋炀帝时人。西游长安。见帝於太极殿。奏太平十二策。遵王道。推霸略。稽古验今。帝大悦曰。得生几晚。下其议於公卿不允。文中子。知谋之不用。作东征歌而归。读诗书。正礼乐。修六经。赞易道。九年六经大备。门人自远而至者。河南董常。太山姚义。京兆杜如晦。赵郡李靖。南阳陈元。河东薜守。中山贾琼。太原王珪。清河房玄龄。巨鹿魏征。颕川陈叔达。咸称为师。面南而受王佐之道。及余往来。受道千余人。贾琼问曰。何以息谤。文中子曰。无辩。问如何止怨。曰无争。乃云。闻谤而怒者。谗之囮。见誉而喜者。佞之媒。绝囮去媒。谗佞远矣。囮。音由。鸟之媒也。

事
　　承也。习也。

○懒庵枢
　　临安府灵隐寺。懒庵道枢禅师。嗣道场居惠禅师。

渠
　　他也。

○四种常住
　　钞云。僧物有四种。一者。常住常住。谓众僧舍宅什物。树木田园仆畜。米麦等物。以体局当处。不通余界。但得受用。不许分卖。故重云常住常住。二者。十方常住。谓寺中供僧成熟之饮食等物。体具十方。非局本处。善现律云。不打钟食。犯偷盗罪。今诸寺居同食。食既成熟。乃打钟鼓。盖明十方僧。俱有分故也。三者。现前常住者。此有二种。谓一物现前。二僧众现前。但此物。惟施此处现前僧众故也。四者。十方现前常住。谓亡僧之物。施轻体同十方。唯本处现在僧得分故。毗婆沙论云。盗亡僧物。则於谁处得根本罪。答。已作羯磨者。於羯磨众处得。若未作羯磨者。普於一切善诸说法众得。今详分亡僧物。十方来僧。在羯磨数前即得。羯磨后来不得也。

○涅盘
　　梵语涅盘。此云灭度。谓除烦恼。度过生死故也。又涅而不生。盘而不灭。不生不灭。故名涅盘。

不作下
　　字相。文字空也。句相。语言性空也。闻相。能闻性空也。佛相。能说法人空也。说相。所说之法空也。

航
　　渡人之舟也。

譊
　　音娆。喧争也。

噫　　恨叹之辞。
　　谓此书。有三百篇。所载者。皆诸老嘉言善行。使后学者。则依而行之。泯利欲之心。去人我之见。而造乎道德之域矣。犹恐溺迹名言。故取涅盘。置於卷终。故使拂名言。而明无相之旨也。

●后序
　　后。前后也。序。绪也。如茧得绪。绪尽一茧之丝。此书得序。序尽一书之义。

幻居
　　南京锺山灵谷寺。定岩禅师之庵名。

坟典
　　三皇之书。曰坟。五帝之书。曰典。

易
　　更改。谓经历改易。四十余年也。

缮
　　编录文字也。

锓梓
　　以刀镂板也。
　　音义卷终谨跋以赋云　(较妙云师写本)。
　　禅林音义咸抄本　　乌焉成马岂堪模　　于今雠较锓梨枣　　免使人传递写讹
　　崇祯乙亥孟春上元日大建书于云栖之净业山房

　　禅林宝训音义卷终

