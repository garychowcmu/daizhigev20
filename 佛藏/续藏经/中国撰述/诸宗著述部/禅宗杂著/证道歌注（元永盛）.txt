续藏经   证道歌注
　元 永盛述　德弘编


 竺原禅师注证道歌序

　　神光见达磨。三拜起立付以衣法。真觉参曹溪。绕床振锡而定宗旨。盍心法之精微非言所及。后来诸祖行棒行喝。辊球作舞。打鼓振铎。以大机大用发扬为己为人之妙。而所谓东土有大乘根器传佛心宗者。正谓是也。惟大乘菩萨能为己为人。独觉．声闻则不能之。是知吾宗授受岂细事哉。近时丛林不古。或少有见解而无真履实践。失其体也。或有静工而不能提唱纲要以利生接物。失其用也。若体用兼资行解俱备。江淮之间惟竺源禅师而已。师蚤徧参名宿。佛祖教典无不探赜。而卓然以己躬大事为任。末见无能教公。机语契合遂嗣其法。两住鄱之妙果寺。倦於涉世。谢归南巢。海内学者大至。室无所容。有以真觉证道歌请注。师随问析之。学者笔录成帙。姑熟陈善会愿刻诸梓以惠来学。而征序於予。予谓理之悟则一。事之修则无穷。故华严四法界终之以事事无碍者。谓其不舍一法而无一物不得其当也。真觉始由教观修行。如人之治田园居室既富。且有特契劵未之明允。及见六祖。犹持券入官一印印定。永保家业。与马祖．百丈．黄檗．临济．南阳．大珠如契经说法。莫不由斯。而雏道人乌足语此哉。吾又闻无能公益通经教儒老百家。而师则辩博过之。故其发挥真觉之蕴特应酬余事耳。若夫室中征诘机迅雷电。揭示衲僧向上巴鼻。当逢作者别为拈出。
　　至元六年庚辰岁秋八月龙翔比丘(大欣)拜书

　　 

　　永嘉真觉大师证道歌

　　　　南巢竺源兰若法慧宏德禅师注颂
　　　　参学门人　德弘　编
　　君不见(最初一着觌面相呈。又云甚处去也)。绝学无为闲道人(元来只在者里)。不除妄想不求真(且信一半)。无明实性即佛性(依稀越国)。幻化空身即法身(彷佛扬州)。法身觉了无一物(唤作一物即不中)。本源自性天真佛(佛之一字吾不喜闻)。五蕴浮云空去来(平地起土堆)。三毒水泡虚出没(虚空里揣骨)。
　　绝学者学无所学也。学无所学。学之绝矣。无为者为无所为也。为无所为。为之无矣。非世之绝学无为。乃世出世间之绝学无为也。自觉觉他觉行圆满。三身圆显十号俱彰者。诸佛之绝学无为也。十圣三贤六度万行。众生度尽方证菩提者。菩萨之绝学无为也。断三界尘劳出分段生死。诸漏已尽不受后有者。二乘之绝学无为也。洞悟诸佛心宗。透彻衲僧巴鼻。行解相应智眼圆明者。衲僧之绝学无为也。三际平等一道清虚。尽十方世界是个沙门全身。万象森罗是个金刚正体。无坏无杂无欠无余。上无诸佛之可成。下无众生之可度。平帖帖地。闲落落地。身心一如身外无余。可谓绝学无为闲道人也。到这田地。更无第二人。亦无第二念。圣凡情泯。真妄见空。返观无明实性即是佛性。幻化空身即是法身。大包无外。细入无内。荡荡无为。兀兀自化。无名无字无去无来。亘古亘今湛然常住。故云法身觉了无一物。本源自性天真佛。了知五蕴三毒如浮云水泡虚出没耳。五阴者即色受想行识。三毒者即贪瞋痴也。又云饿鬼畜生地狱也。虽然犹是教乘边事。临济门下正在半途。到家一句作么生道。
　　君不见。为渠通一线。井底起红尘。山头生白练。丈二眉毛颔下生。八角磨盘空里转。
　　证实相(虚空吃铁棒)。无人法(王宫生悉陀)。剎那灭却阿鼻业(甚处得消息来)。若将妄语诳众生(着甚死急)。自招拔舌尘沙劫(林深藏猛虎艹浅露群蛇)。
　　一相无相谓之实相。即一切众生本有灵觉之心也。此心自无量劫来至于今日。本自清净。本自圆满。本自具足。本自灵妙。廓若太虚明如皎月。与他三世诸佛同体无异。良由二仪初分。三才始立。最初不觉托识受生。瞽智眼於昏衢匍匐九居之内。锁真觉於梦夜沈迷三界之中。因师指教方觉前非。回光返照洞彻真源。故谓之证到此田地。无人无法。无佛无众生。无去无来。无生无死。旷劫无明业识应念顿消。故云剎那灭却阿鼻业。梵语阿鼻。此云无间。乃极苦之地狱也。永嘉恐世人信之不及。故立誓云。我若将此语诳惑於人。自招拔舌尘沙劫数也。此是深慈痛悲故能尔矣。劫者。时分也。还信得及么。更听一颂。
　　证实相。无人法。无明荒艹连根拔。三千剎海冷沈沈。一切圣贤阿剌剌。
　　顿觉了(犹是钝汉)。如来禅(谁为安名)。六度万行体中圆(可知礼也。又云为蛇画足)。梦里明明有六趣(又有这个在)。觉后空空无大千(犹较些子)。
　　顿觉者非次第方便而证也。乃上根利智一闻千悟一了百当之人也。如断一缕丝。一断一切断。一证一切证。如来禅者即诸法如义。来无所来也。非四禅八定之禅。乃达磨大师不立文字单传直指如来心印之禅也。既悟此心诸缘悉舍。即檀波罗蜜也。本来清净即戒波罗蜜也。不以赞而喜不以谤而瞋即忍波罗蜜也。念念无妄即精进波罗蜜也。内寂不摇即禅波罗蜜也。智照如日即般若波罗蜜也。到此田地。三千威仪八万细行步步皆如。无一理而不圆。无一事而不备。故云六度万行体中圆也。迷时诸境亦然。悟后万法俱息。故云梦里明明有六趣。觉后空空无大千。大千者。释迦如来之化境也。化境尚空。况有六趣。只如觉后一句作么生道。
　　顿觉了。如来禅。打破虚空无两边。一段风光藏不得。分明独露劫空前。
　　无罪福(风吹不入)。无损益(雨打不湿)。寂灭性中莫问觅(天晴依旧日头出)。比来尘镜未曾磨(平地起干戈)。今日分明须剖柝(试举似看)。谁无念(空中掣闪电)。谁无生(古路铁蛇横)。若是无生无不生(将逐符行)。唤取机关木人问(拈主丈便打)。求佛施功早晚成(再犯不容)。
　　我心本空。罪福无主。罪福既无主。安有损益乎。身心寂灭平等一如。离文字相。离缘虑相。离一切想。离一切执着。故云莫问觅也。大师悯彼来学推己及人。良由劳生自信不及。背觉合尘弃本逐末。随业漂流荡而忘返。被见闻觉知恩爱习气笼罩。自己不得现前。神通光明不得发露。譬如古镜久埋尘垢不能照物。所以今日分明为他剖开分析。那里有个天生弥勒自然释迦。故云谁无念谁无生。信得及致力切。打开自己宝藏。见彻本来面目。内心外境廓尔虚融。彼圣此凡平等超越。故云若是无生无不生。治生产业皆与实相不相违背。是法住法位世间相常住。又虑世人以无念无生成断灭见解。自谓百了千当。譬如机关木人亦无心念。欲求成佛无有是处。故云早晚成。即何时成也。
　　无罪福。无损益。一句了然超百亿。夜夜月向西边沈。日日日从东畔出。
　　放四大(休捏怪)。莫把捉(总是错)。寂灭性中随饮啄(五色麒麟一只角)。诸行无常一切空(爷死哭么)。即是如来大圆觉(白日青天星斗落)。
　　执之失度必入邪路。放之自然体无去住。得底人既知四大本空五蕴非有。卓卓巍巍孤孤迥迥。自由自如无拘无束。放旷喻如太虚。清净同於皎月。水边林下任意逍遥。粝食粗衣随缘饮啄。返观诸行皆是无常。一切诸法本来空寂。如是知如是见如是信解。不生法相即是如来大圆觉也。
　　放四大。莫把捉。烈焰那许蚊蚋泊。一条主丈两人扶。万里虚空飞一鹗。
　　决定说(炎天飞片雪)。表真僧(鼻直眼横)。有人不肯任情征(用肯作么)。直截根源佛所印。摘叶寻枝我不能(直得分疎不下)。
　　智鉴圆明妍媸自现。或是或非或邪或正。一言决定终无异说。内怀菩萨行。外现声闻身。作人天之领袖。为苦海之慈航。故云表真僧也。或有邪解异见之人。心不信受任情征问。假饶尽艹木丛林稻麻竹苇悉为舌头。一一舌头发如上之问难。不消一弹指并乃高低普应前后无差。所以道直截根源佛所印。摘叶寻枝我不能也。
　　决定说。表真僧。曹溪六祖岭南能。自从马师胡乱后。续焰联芳继祖灯。
　　摩尼珠(一举四十九)。人不识(蹉过了也)。如来藏里亲收得(元来只在者里)。六般神用空不空(银山只是银山)。一颗圆光色非色(铁壁只是铁壁)。
　　梵语摩尼。唐言如意。或云金翅鸟王之心珠也。在人分上即是自己本有灵明真觉之性。一切神通三昧本自具足。只为劳生自信不及。背觉合尘迷不自知。故云人不识。独有诸佛如来妙性圆明湛然空寂。百千三昧随意现前。故云如来藏里亲收得。此摩尼珠能应五色。或云有六窍。喻人元为一精明。分为六和合。一根既返源六用成休伏。所以道六般神用空不空。一颗圆光色非色也。
　　摩尼珠。人不识。明历历地黑似漆。森罗万象悉含融。四圣六凡从此出。
　　净五眼(东家点灯)。得五力(西家暗坐)。唯证乃知难可测(人平不语。水平不流)。镜里看形见不难(切忌动着)。水中捉月争拈得(弄光影汉)。
　　五眼者。天眼彻见一切。肉眼不被物惑。法眼见性本空。慧眼智照洞明。佛眼物我等观。五眼既净。则信力．进力．念力．定力．慧力自得现前。心地法门唯证乃知。非凡情所能测度也。若人回光返照。见彻本来面目则不难矣。若妄认前尘光影为自己者。譬如猕猴水中捉月。争拈得也。故云镜里看形见不难。水中捉月争拈得。
　　净五眼。得五力。秤锤头上捏出汁。浑仑好个解脱门。八字打开拖不入。
　　常独行(眼上两眉横)。常独步(脚底通霄路)。达者同游涅盘路(且道路头在什么处)。调古神清风自高(云居尊者)。貌悴骨刚人不顾(方有少分相应)。
　　庞居士问马祖云。不与万法为侣者是什么人。祖云待汝一口吸尽西江水即向汝道。者里见得彻去。便可横行海上独步丹霄。与他从上诸祖把手共行不为分外。只如僧问乾峰云。十方薄伽梵。一路涅盘门。必竟路头在甚么处。峰以主丈画一画云在这里。又作么生。所以道调古神清风自高。貌悴骨刚人不顾。三十年后有人悟去也不定。
　　常独行。常独步。脚底艹鞋狞似虎。翻身抹过太虚空。不觉踏断来时路。
　　穷释子(主人翁)。口称贫(惺惺着)。实是身贫道不贫(他时异日莫被人瞒)。贫则身常披缕褐(左眼半斤)。道则心藏无价珍(右眼八两)。无价珍(重言不当吃)。用无尽(若有尽又堪作什么)。利物应缘终不吝(阿谁无者一坐具地)。三身四智体中圆(正中偏)。八解六通心地印(偏中正)。上士一决一切了(本不增一丝毫)。中下多闻多不信(亦不减一丝毫)。但自怀中解垢衣(修证即不无)。谁能向外夸精进(染污即不得)。
　　古云。学道先须且学贫。学贫贫后道方亲。此戒贪等不事外饰也。出家儿从佛氏姓故称释子。子者男子之通称也。梵语释迦。此云能仁。不言释迦者从其简也。身外无物而心怀圣道。实非贫也。复言贫则常披缕褐道则心藏无价珍者。则百千法门无量妙义恒沙功德三昧神通悉皆具足。出生无穷用之无尽。接物利生应病与药。大喜大舍无吝无惜。转八识为四智。束四智为三身。乃至八解六通森罗万象。一印印定毫发无差。故云体中圆心地印者是也。上根利智之士。一决一切决。一了一切了。中下之机。触途成滞故多闻多不信也。得底人但以正悟之境灵灵自照。洗磨无量劫来微细习垢。霜露果熟辄出头来。如急水滩头月华。千波万浪触之不散。始不被生死阴魔之所惑。故云但自怀中解垢衣。谁能向外夸精进。盖不同向外驰求者也。
　　穷释子。口称贫。信手拈来用得亲。水底金乌天上日。眼中童子面前人。
　　从他谤(泥人吃铁棒)。任他非(鱼目混明珠)。把火烧天徒自疲(诬人之罪以罪罪之)。我闻恰似饮甘露(早自落他圈圚了也)。销镕顿入不思议(救得一半)。观恶言(金不博金)。是功德(水不洗水)。此则成吾善知识(上大人丘乙己)。不因讪谤起冤亲(重迭关山路)。何表无生慈忍力(一箭中青霄)。
　　心与空相应则毁誉赞谤何忧何喜。身与空相应则刀割香涂何苦何乐。资生与空相应则施夺取与何得何失。故道中人不与物竞是非。逆顺来前如不闻不见。他之伎俩有尽。我之不采无穷。如人执火烧天。徒自疲劳耳。於天何有哉。闻之如饮甘露心自清凉。顿入不思议解脱境界也。返观此恶言皆是功德。盖缘言语性空冤亲平等。此则成吾善知识也。如先佛於过去劫中。世世生生被提婆达多处处恼害。因慈忍力得成无上正等菩提。故云不因讪谤起冤亲。何表无生慈忍力。
　　从他谤。任他非。直下回观他是谁。殊相劣形皆是幻。凡名圣号总成虚。
　　宗亦通[○@一]。说亦通[○@十]。定慧圆明不滞空[○@卍]。非但我今独达了[○@人]。恒沙诸佛体皆同[○@佛]。
　　宗通者即悟诸佛之心宗也。乃达磨大师单传直指之道。不可以智知不可以识识。惟在当人自证自悟到无证无悟之地。所以从上诸老递相出兴。向千圣顶[宁*页]上提持者一着子。俾学者尽得单传直指之妙方。谓宗通也。然后命掌藏钥。披阅一代圣教。备知顿渐秘密不定之方。藏通别圆之味。方谓说通也。宗说既通。定慧均等。方谓圆明不滞空也。永嘉自云。非但我今独达了此定慧圆明之旨。与恒沙诸佛同证此体。古云天下无二道。圣人无二心者是也。恒沙者。西天有恒沙。方四十里。河中有沙。其细如面。世尊说法多指此沙为喻。今永嘉依经而言。
　　宗亦通。说亦通。团团杲日丽晴空。百千三昧无量义。只在寻常日用中。
　　师子吼(虚空开大口)。无畏说(万窍翻一舌)。百兽闻之皆脑裂(红炉焰上飞片雪)。香象奔波失却威(非其境界)。天龙寂听生欣悦(犹带识在)。
　　师子乃兽中之王。若哮吼一声则百兽闻之悉皆脑裂。以喻大乘菩萨所说圆顿法音则魔宫振动。小乘外道各生疑惑而不领解。如华严会上有眼不见舍那身。有耳不闻圆顿教。又如法华会上退席者是也。所以道向上一路千圣不传。学者劳形如猿捉影。故云香象奔波失却威。香象喻权教菩萨及诸二乘。虽悟法空之理。不明圆顿之机。譬如香象虽有威德。闻师子吼则失威奔走。唯诸天龙王宿熏大种。一闻圆音悉皆欢悦。故云寂听生欣悦也。
　　师子吼。无畏说。憍梵波提咬着舌。海神怒把珊瑚鞭。须弥山王痛不彻。
　　游江海(乱走作么)。涉山川(还我艹鞋钱来)。寻师访道为参禅(阿谁欠少)。自从认得曹溪路(试拈将来看)。了知生死不相干(不许夜行投明须到)。
　　古之尊宿出一丛林入一保社参寻知识。皆为究竟己躬大事。如善财五十三参。雪峰三登九到。乃至天下老和尚徧参知识之门。方到不疑之地。真觉自谓往曹溪六祖印证心地法门。了知生死不相干涉也。
　　游江海。涉山川。逢人觅我一文钱。开州好个憨布袋。十字街头恣掣颠。
　　行亦禅○。坐亦禅○。语默动静体安然○。纵遇锋刀常坦坦(也是徐六担板)。假饶毒药也闲闲(又隔一重关)。我师得见然灯佛(癞儿牵伴)。多劫曾为忍辱仙(擘破却团圆。又云剑去久矣)。
　　到家人身心寂灭动静一如。五欲八风撼摇不动。四生九有笼罩无门。生死去来湛然空寂。故云体安然。到者田地。纵遇锋刀坦然无怖。假饶毒药亦乃闲闲。如师子尊者受刃。达磨大师服毒。已证无生法忍而然也。就引我佛因地中布发掩泥。然灯受记汝於来世作佛号释迦牟尼。复引於多劫中为忍辱仙人山中修道。值歌利王与诸宫人入山游猎。昼寝时诸宫人游山见一人俨然独坐。是诸宫人但来瞻仰。王起问诸近臣宫人何在。左右奏曰往彼仙人庵所也。王怒躬自仗剑问云汝是何人。对云忍辱仙人。王遂以剑断其手足。节节支解不生瞋恨。乃至种种苦行非止一劫。故云多劫曾为忍辱仙也。
　　行亦禅。坐亦禅。此即人间得道仙。有问祖师西来意。劈胸便奋一粗拳。
　　几回生(一不成只)。几回死(二不成双)。生死悠悠无定止(二由一有。一亦莫守)。自从顿悟了无生(既是无生又作么生了)。於诸荣辱何忧喜(有智无智较三十里)。
　　真觉自叹云。未悟已先於无量劫中受无量生死。轮转往来无暂停止。於不迁境上空受轮回。向无脱法中妄自缠缚。如春蚕之作茧。似秋蛾之赴灯。故云生死悠悠无定止。自从顿悟无生法忍。即荣辱两忘忧喜俱灭。生死於我何有哉。
　　几回生。几回死。亘古亘今只如此。神头鬼面有多般。返本还源没些子。
　　入深山(鱼行水浊)。生兰若(鸟飞毛落)。岑崟幽邃长松下(天地一指。万物一马)。优游静坐野僧家(百鸟不衔花)。阒寂安居实潇洒(没可把。又云今古历然)。
　　古老得旨后隐入深山穷谷。茅庐石室形影相吊不与世接。以寂静之境灵灵自照。岁久月深具大无畏。随缘放旷任意逍遥。三界不能拘。六尘岂能扰。可谓优游静坐野僧家。阒寂安居实潇洒。
　　入深山。住兰若。世出世间俱放下。净裸裸地绝承当。赤洒洒兮没可把。
　　觉即了(云开月皎)。不施功(虎啸生风)。一切有为法不同(梁宝元来是志公)。住相布施生天福(寰中天子敕)。犹如仰箭射虚空(塞外将军令)。势力尽(人贫智短)。箭还坠(马瘦毛长)。招得来生不如意(夜行莫踏白。不是水便是石)争似无为实相门(弹指云从这里入)。一超直入如来地(且喜到家)。
　　觉悟了彻底人。获无功用智。与有为功行不同也。昔梁武帝问达磨。朕自即位以来。造寺写经度僧无数。有何功德。磨云。此是人天小果有漏之因。非大功德。帝曰如何是大功德。磨云。净智妙圆体自空寂。如是功德不以世求。武帝滞於有为之功也。所以道住相布施生天福。犹如仰箭射虚空。到势力尽时箭还坠落。故云招得来生不如意。寒山云。我见转轮王。千子常围绕。十善化四天。庄严多七宝。七宝镇随身。庄严甚妙好。一朝福报尽。犹如栖芦鸟。还作牛领虫。六趣受业道。况复诸凡夫。无常岂可保。争似无为实相门。一超直入如来地。无为实相者即涅拌妙心实相无相法门也。如来地者即前后际断一真法界也。於此颔旨。如王子登极。白衣拜相。故云直入如来地。
　　觉即了。不施功。物我俱忘心境空。菡萏枝枝撑素月。栴檀叶叶扇香风。
　　但得本(车不横行)。不愁末(理无曲断)。如净瑠璃含宝月(眼观东南意在西北)。既能解此如意珠(相逢不拈出。举意便知有)。自利利他终不竭(是我家里人。方说家里话)。
　　根本既明。枝叶自茂。本者即本有灵觉之性也。末者即百千三昧神通妙用也。净瑠璃者喻内外莹彻也。宝月者喻妙性圆明也。譬如虚空具含众象。於诸境界无所分别。故云既能解此如意珠。自利利他终不竭。不求殊胜而殊胜自至。自觉觉他妙用无穷也。
　　但得本。不愁末。妙用纵横活鱍鱍。信手拓开不二门。大千沙界如许阔。
　　江月照(井底虾蟆跳)。松风吹(鹁鸠树上啼)。永夜清宵何所为(作贼人心虚)。佛性戒珠心地印(不劳悬古镜)。雾露云霞体上衣(天晓自分明)。
　　此是文殊普贤大人境界。非思量分别之所能及。古云。成三十年只作境会。永夜清宵何所为。早是画蛇添足。以觉自心名佛性。表里莹彻曰戒珠。能生诸法云心地。号令群品故名印。虽有多名。理即一也。天地与我同根。万物与我同体。故云雾露云霞体上衣。
　　江月照。松风吹。更於何处觅文殊。十世古今如电拂。三千剎海一籧庐。
　　降龙钵(黑似漆)。解虎锡(明如日)。两钴金环鸣历历(上下四维无等匹)。不是标形虚事持。如来宝杖亲踪迹(达磨十万里西来。却对梁王道不识)。
　　钵盂应供。锡杖降魔。此二者是僧家随身道具也。所谓降龙钵解虎锡。各随缘起而得其名。昔世尊降火龙於钵中。高僧解二虎於锡下。文繁兹不具述。两股者表真俗二谛也。六环者表六波罗蜜也。中心者表中道也。真觉往曹溪绕床三匝振锡一下。盖有所自。不是外现威仪虚事持耳。经云。佛告比丘。汝等应受锡杖。所以者何。过去如来。现在诸佛。皆执持故。为圣人之标帜也。故云如来宝杖亲踪迹。
　　降龙钵。解虎锡。觌面当机亲托出。三千年话不复追。一日还我两度湿。
　　不求真(湘之南)。不断妄(潭之北)。了知二法空无相(中有黄金充一国)。无相无空无不空。即是如来真实相(无影树下合同船。琉璃殿上无知识)。
　　真妄二法本是假名。求断二见亦是虚妄。为彼凡夫小果断妄求真证有为涅盘。非究竟也。法华经云。但离虚妄名为解脱。其实未得一切解脱。若是圆顿之机。了知二法本空。无相无名。永嘉恐后人滞在空无相中。复言无相无空无不空。即是如来真实相。盖修证之功不齐。言思之路尽矣。
　　不求真。不断妄。拟欲断求隔天壤。若人更欲问如何。劈脊连声三十棒。
　　心镜明(灵光洞耀)。鉴无碍(迥脱根尘)。廓然莹彻周沙界(体露真常不拘文字)。万象森罗影现中(心性无染本自圆成)。一颗圆光非内外(但离妄缘即如如佛)。
　　心光洞彻无物不融。寂照河沙了无挂碍。如镜当台胡来胡现汉来汉现。光光相罗影影相照。递相融通交相涉入。可谓无边剎境自佗不隔於毫端。十世古今始终不离於当念。四圣六凡森罗万象皆从吾妙明中流出。乃至掷此方於他界。纳须弥於芥中。亦此心之常分。非假於佗术也。
　　心镜明。鉴无碍。大中现小。小中现大。法法一如。尘尘三昧。抛向面前。漆桶不会。
　　豁达空(不可放过)。拨因果(放过不可)。莽莽荡荡招殃祸(打杀有甚么罪过)。弃有着空病亦然(打着南边动北边)。还如避溺而投火(看脚下)。
　　永嘉既悟正见。愍彼邪学一向着空拨无因果。所以道莽莽荡荡无禁无制妄招殃祸。譬如懦夫自号帝王妄取诛戮。若弃有见而着无见。其病亦然。故云还如避溺而投火。
　　豁达空。拨因果。拈来一一生按过。若更忘身与死心。这个难医病转大。
　　舍妄心(海底摸针)。取真理(空中索缝)。取舍之心成巧伪(差之毫厘失之千里)。学人不了用修行(病眼见空花)。深成认贼将为子(空花结空果)。
　　若舍虚妄之心。欲取真如之理。则取舍之心未忘。遂成巧伪不实之行也。缘学人不了此旨。只认个门头户底见闻觉知昭昭灵灵为自己者。深成认贼为子也。古云。学道之人不识真。只为从前认识神。无量劫来生死本。痴人唤作本来人。
　　舍妄心。取真理。如弃大海认沤体。只见沤从水上生。不知沤灭还归水。
　　损法财(家鬼入来)。灭功德(着贼了也)。莫不由斯心意识(春风满地成狼藉)。是以禅门了却心(了了了时无可了)。顿入无生知见力(玄玄玄处亦须呵)。
　　百千法门同归方寸。河沙妙德总在心源。良由劳生自信不及向外驰求。於心意识上强作主宰。故法财功德皆损灭也。寒山子云。嗟见世间人。永劫堕迷津。不省这个意。修行徒苦辛。是以禅门了却心。顿入无生知见力。所谓还丹九转点铁成金。至理一言转凡成圣。
　　若将心识度吾宗。恰似西行却作东。捩转面皮亲见彻。团团红日上孤峰。
　　大丈夫(露)。秉慧剑(险)。般若锋兮金刚焰(交)。非但空摧外道心(破也破也)。早曾落却天魔胆(堕也堕也)。
　　世间大丈夫者。以忠孝之心秉刚烈之志。立身於廊庙之间。致君於尧舜之上。俾天下苍生皆乐和平之治者是也。出世间大丈夫即大心众生也。秉智慧剑摧五阴魔恢。复威音那畔空劫已前一片无阴阳地。起鼻祖坠地之颓纲。大济北泼天之家世者是也。般若锋者空一切诸有也。金刚焰者剿诸生死魔军也。故云非但空摧外道心。早曾落却天魔胆。诸人还见么。良久云。剑去久矣汝方刻舟。不见五祖演和尚道。
　　赵州露刃剑。寒霜光焰焰。更拟问如何。分身作两段。
　　震法雷。击法鼓。布慈云兮洒甘露。龙象蹴踏润无边。三乘五性皆醒悟。雪山肥腻更无杂。纯出醍醐我常纳。一性圆通一切性。一法徧含一切法。一月普现一切水。一切水月一月摄。诸佛法身入我性。我性同共如来合。一地具足一切地。非色非心非行业。弹指圆成八万门。剎那灭却三祇劫。一切数句非数句。与吾灵觉何交涉(上来所供并皆诣实)。
　　诸佛菩萨历代祖师天下善知识。说法利生之模范也。先以法雷而警悟之。次以法鼓而溥集之。然后以慈云普覆一雨所润。三艹二木各得滋长。故云龙象蹴踏润无边。三乘五性皆醒悟。雪山有艹名曰肥腻。更无杂异。白牛食之纯出醍醐。雪山喻一真境界。香艹喻圆修正道。白牛喻智照真理。醍醐喻一乘上味。以明上乘菩萨最初发心便成正觉。圆顿之机念念相应。故言常纳也。只如沩山云。不如随分纳些些。又作么生。一性通时则圆通一切性也。一法彻时则徧含一切法也。始知众生本来成佛。同居常寂光土。俱号毗卢遮那。譬如一月普现一切水。一切水月一月摄。递相融通交相涉入。重重无尽无尽重重。此非表法。唯证乃知。故云一地具足一切地。非色非心非行业。地者自证之地。非解会之所能及也。非色者非窒碍之色也。非心者非觉知之心也。非行者非造作之行也。非业者非所作之业也。乃上根利智一了一切了一明一切明。即阿难所谓不历僧祇获法身。到者田地。一切性相百千法门无量妙义。皆是权机非究竟法。故云一切数句非数句。与吾灵觉何交涉。
　　震法雷。击法鼓。海水奔腾须弥舞。一毫头上定乾坤。大千沙界无尘土。
　　不可毁。不可赞(两头俱坐断。一剑倚天寒)。体若虚空没涯岸(心不负人面无惭色)。不离当处常湛然(壶中别有天)。觅即知君不可见(剑去久矣汝方刻舟)。取不得(昼见日)。舍不得(夜见星)。不可得中只么得(人平不语水平不流。又云切)。
　　达道之人心如虚空。大包无外细入无内。非世间毁赞语言之能摇动也。不离当处湛然凝寂。拟欲寻觅蹉过久矣。古云。有心用处还应错。无意求时却宛然。无依无欲无名无字。取不得舍不得。腾腾任运任运腾腾。不可得中只么得。已是八字打开两手分付了也。只为分明极。翻令所得迟。
　　不可毁。不可赞。五色麒麟步天岸。若於言下错承当。无为犹被金锁难。
　　默时说(上是天)。说时默(下是地)。大施门开无壅塞(天倾西北地陷东南)。有人问我解何宗(日高树影重)。报道摩诃般若力(雨落地下湿)。或是或非人不识(识得不为冤)。逆行顺行天莫测(贼是小人智过君子)。吾早曾经多劫修(不风流处也风流)。不是等闲相诳惑(要识一贯两个五佰)。
　　善说者无义路与人寻。善默者无寂灭与人守。南堂和尚云。为宗师者须会无情说法与有情说法无异。有情者天人群生也。无情者土木瓦石也。作么生见得无异底道理。於此着得一只眼。方知尘说剎说炽然说无间歇。即今森罗万象。情与无情浩浩地宣扬。汝还闻么。经云。十方诸佛出广长舌相徧覆三千大千世界说诚实言。可谓大施门开无壅塞。或有人问是何宗旨得恁么奇特。但向他道摩诃般若力。(咄)切忌错举。或是或非或逆或顺。天莫测况於人乎。永嘉自云。吾从多劫修习般若。不是等闲欺诳惑乱於人。沩山云。生生若能不退。佛阶决定可期。信不诬矣。
　　默时说。说时默。万象森罗同一舌。世出世间绝异同。尘说剎说炽然说。
　　建法幢(好肉剜疮)。立宗旨(敲骨取髓)。明明佛敕曹溪是(且道是个什么)。第一迦叶首传灯(谢三郎不识四字罪头元来是你)。二十八代西天记(相随来也。又云递相钝置)。
　　原夫灵源湛寂法海渊深。本无名相之殊。安有圣凡之异。良由劳生自信不及。随业漂流旷劫升沈荡而忘返。故我大觉世尊运同体悲作不请友。为此大事因缘出现于世假设种种言说种种权门。令诸众生开示悟入佛之知见。如将蜜果子换彼苦胡芦也。故云建法幢立宗旨。法者本有之法。幢者高显为义。如标帜也。宗旨者众多所宗。而悟明心地如星之拱北水之朝东也。明明佛敕曹溪是者。衣止不传。法周沙界。第一迦叶首传灯者。世尊於涅盘会上。因大梵天王献金色波罗华於佛。舍身为床座请佛说法。佛拈此华普示大众。百万人皆罔措。唯迦叶一人领旨。世尊云。吾有正法眼藏涅盘妙心实相无相微妙法门。付嘱於汝。以为教外别传之旨。故云首传灯也。从此祖祖相承心心相印。二十八代西天记。初祖迦叶。二祖阿难。三祖商那和修。四祖优波鞠多。五祖提多迦。六祖弥遮迦。七祖婆须密。八祖佛驮难提。九祖伏驮密多。十祖胁尊者。十一祖富那夜奢。十二祖马鸣大士。十三祖迦毗摩罗。十四祖龙树。十五祖迦耶提婆。十六祖罗睺罗多。十七祖僧伽难提。十八祖伽耶。十九祖鸠摩罗多。二十祖奢耶多。二十一祖婆修盘头。二十二祖摩拏罗。二十三祖鹤勒那。二十四祖师子。二十五祖婆舍斯多。二十六祖不如密多。二十七祖般若多罗。二十八祖菩提达磨。故云二十八代西天记者是也。
　　建法幢。立宗旨。东土祸根从此始。毒流四海浪滔天。何啻遇大风而止。
　　法东流(祸胎生也)。入此土(猛虎当路)。菩提达磨为初祖(珊瑚枝上走玉兔)。六代传衣天下闻(闻名不如见面)。后人得道何穷数(甜瓜彻蒂甜。苦瓠连根苦)。
　　梵语菩提达磨。此云觉法。西竺为二十八代祖。此土为初祖。南天竺国香至王第三太子也。遇二十七祖。知其密迹发明心要。乃记之曰。未可远游且止南天。待吾灭后六十七载当往震旦大兴佛事。汝往南方勿住。彼唯好有为功业不见佛性。汝纵到彼不可久留。听吾偈曰。路行跨水复逢羊。独自凄凄暗度江。日下可怜双象马。二株媆桂久昌昌。师在本国破彼六宗邪解。自南天竺泛海经涉三年。时普通八年九月二十一日至广州。刺史萧昂表闻。武帝诏至金陵。帝问。朕自即位以来。造寺写经度僧无数。有何功德。师曰。此但人天小果有漏之因。如影随形虽有非实。帝曰如何是真功德。师曰。净智妙圆体自空寂。如是功德不以世求。帝问如何是圣谛第一义。师曰廓然无圣。帝曰对朕者谁。师曰不识。帝不领悟。十月十九日潜回江北。十一月二十三日届于洛阳。当后魏孝明帝太和十年也。寓止于嵩山少林。面壁而坐终日默然。人莫测之。即禅宗初祖也。后九年。时有僧神光者。旷达之士也。久居伊洛博览群书善谈玄理。每叹曰。孔老之教礼术风规。庄易之书未尽妙理。近闻达磨大师住止少林。至人不遥当造玄境。乃往彼。晨夕参承。师常端坐面壁莫闻诲励。光自曰。昔人求道敲骨取髓刺血济饥布发掩泥投崖饲虎。古尚如此。我又何人。其年十二月十九日夜天大雨雪。光坚立不动。达明积雪过膝。师悯而问曰。汝久立雪中当求何事。光悲泪曰。惟愿和尚慈悲。开甘露门广度群品。师曰。诸佛无上妙道。旷劫精勤。难行能行。非忍而忍。岂以小德小智轻心慢心欲冀真乘徒劳勤苦。光闻师诲励。潜取利刀自断左臂置于师前。师知是法器乃曰。诸佛最初求道为法忘身。汝今断臂吾前。求亦可在。遂易名慧可。光曰诸佛法印可得闻乎。师曰诸佛法印匪从人得。光曰我心未宁乞师安心。师曰将心来为汝安。光曰觅心了不可得。师曰我与汝安心竟。从此悟入。为二祖也。二祖得之於初祖。皆以衣盂相传。磨传可。可传璨。璨传信。信传忍。忍传能。乃曹溪六祖大师也。至此不传其衣但传其道。自是以后成佛作祖者水涌山出。梵剎招提碁分星布。故云后来得道何穷数。
　　法东流。入此土。开天门。辟地户。利人天。成佛祖。拟思量。何劫悟。
　　真不立(天晴日头出)。妄本空(日高花影重)。有无俱遣不空空(顶门只眼亚双瞳)。二十空门元不着(虚空放出辽天鹤)。一性如来体自同(闽蜀同风)。
　　妙性圆明离诸名相。本来无有世界。众生因妄有生。因生有灭。生灭名妄。灭妄名真。真既不立其妄本空。有无俱遣不空亦空。昔如来破二十种执有之见。因成二十空名。今明一性之理不同二十之空。故云元不着也。一性如来体自同者。迥出外道异见。即与般若妙心冥合。故云体自同。
　　真不立。妄本空。一句全提不露锋。西磵水流东磵水。南山烧火北山红。
　　心是根(一翳在眼)。法是尘(空华乱坠)。两种犹如镜上痕(打破镜来却许相见)。痕垢尽时光始现(一心不生万法俱息)。心法双忘性即真(此去汉阳不远)。
　　人禀真如不性假名曰心。从心受法曰尘。缘真如不守自性能随染净缘。故云心是根法是尘。此两种犹如古镜上之痕垢。笼罩光明不得发露。故云痕垢尽时光始现。心法双忘性即真。古德云。一翳在眼空华徧界。一妄在心河沙生灭。意销华尽妄灭证真。故云性即真也。
　　心是根。法是尘。八两元来是半斤。笑把两头俱拽脱。蟭螟眼里跨麒麟。
　　嗟末法。恶时世(阔八尺长丈二)。众生福薄难调制(真不掩伪)。去圣远兮邪见深(海枯终见底。人死不知心)。魔强法弱多冤害(脑后见腮莫与往来)。闻说如来顿教门(成者自成)。恨不灭除如瓦碎(坏者自坏)。作在心(多喜少瞋)。殃在身(少喜多瞋)。不须冤诉更尤人(眼底无筋一世贫)。欲得不招无间业(识法者惧)。莫谤如来正法轮(无云生岭上。有月落波心)。
　　者一段意。永嘉嗟叹末法中时节恶薄。纯朴既散嚣浮日盛。薄福众生不务道德。如狂象奔驰难制伏也。何况诸大圣人过去已远。邪见转深。於正法中返生冤害。如达磨落齿服毒。二祖被害。圣师尚尔况后人乎。或有学者各局己解各禀师承。彼此干戈互相攻击。得少为足自不知非。闻说如来圆顿大教法门。返以为非。恨不灭除瓦解冰销。所以因此妄心。所造无量无边黑业如影随形。故云殃在身。所感无量无边苦果皆是自作自受非他人之所致。故云不须冤诉更尤人。谤法之罪如经具明。欲得不招无间重业。休谤如来正法轮。正法者十方如来悟此而成无上正等正觉。六道异类迷此而轮转三涂。天龙护持。谤而不信则其罪可知矣。
　　嗟末法。恶时世。不信如来第一义。身心碌碌不知非。苦海茫茫自沈坠。
　　栴檀林(举一不得举二)。无杂树(放过一着落在第二)。郁密森沈师子住(手把夜明符。几个知天晓)。境静林闲独自游(行人更在青山外)。走兽飞禽皆远去(万里望乡关)。
　　栴檀林喻一真法界。唯此一事实。无杂树者。余二即非真。盖一乘菩萨境界。非二乘小机所能杂也。郁密森沈师子住。即法华云。深固幽远无人能到。到则山青水绿不是人间。唯接上根。中下之机卒难悟入。境静林闲独自游。盖师子游行不求伴侣。等闲哮吼一声。直得百兽脑裂。故云走兽飞禽皆远去。即法华退席者是也。
　　栴檀林。无杂树。大用现前只者是。鸟窠拈起布毛吹。会通当下便悟去。
　　师子儿(出窟了也)。众随后(捕影追踪)。三岁便能大哮吼(不许夜行投明须到)。若是野干逐法王(字经三写)。百年妖怪虚开口(乌焉成马)。
　　所言师子儿者。喻菩萨初发心时便成正觉。超过声闻缘觉诸小乘众。故云众随后也。三岁表见性之人圆修三法。即空假中也。空者泯一切法。假者立一切法。中者统一切法。空不定空。空处当体即中即假。假不定假。假处当体即空即中。中不定中。中处当体即空即假。此之三法不纵不横不并不别。一处常三三处常一。所以云。三谛三观三非三。三一一三无所寄。谛观名别体复同。是故能所二非二。悟入之士圆修三法。所说法门皆中道实义。故云三岁便能大哮吼。二乘凡夫诸权位人不能明见佛性。所说未实。开口终无所益也。故云若是野干逐法王。百年妖怪虚开口。
　　师子儿。众随后。一句当机绝朕兆。有时拈出示时人。眨得眼来先蹉了。
　　圆顿教(相逢不拈出。举意便知有)。勿人情(眼生三角头峭五岳)。有疑不决直须争(返蚁难寻穴。归禽易见窠)。不是山僧逞人我(我唤作火。汝不得唤作火)。修行恐落断常坑(海上阵云横)。非不非(古之今之)。是不是(今之古之)。差之毫厘失千里(猛虎入闹市)。是则龙女顿成佛(无云生岭上)。非则善星生陷坠(有月落波心)。
　　圆顿者非渐次也。教者载道之器也。勿人情者为生死事大因缘。非世间常情之比。须是洞悟诸佛心宗。透彻衲僧巴鼻。两眼相对针芥相投。方有少分相应。若有纤疑未尽。直须决问。昔无尽居士始参东林照觉总禅师。得平实之旨。自谓百了千当。及见兜率悦问。侍郎於心不欺。吾宗门有一千七百则机缘。还有疑不。无尽云。其余无疑。德山托钵因缘而已。悦云於此有疑。其他安得无疑。只如德山末后句是有是无。无尽云有。悦大笑归方丈。无尽一夜疑着。至五更起来踏翻脚凳忽然大悟。天晓呈偈云。鼓寂钟沈托钵回。岩头一拶语如雷。果然只得三年活。莫是遭他授记来。悦方许可。自此如倚天长剑谁敢当锋。永嘉自谓不是山僧逞驰人我之心。切恐后人错用身心。堕落断常二见。能陷人故名曰坑。非不非是不是。乃明是非之相分明。不可错乱也。非岂不是非乃真非也。是岂不是是乃真是也。不可瞒盰佛性儱侗真如。故云差之毫厘失千里。是则龙女顿成佛。非则善星生陷坠。重明是非之相也。昔日灵山会上有一龙女献佛宝珠。世尊受之而为说法。悟无生忍即往南方无垢世界坐宝莲华成等正觉。号华鲜如来。又有比丘名曰善星。念得十八香象驼经。不解佛意。生身溺陷地狱。谓不明佛性返成谤堕。故引以警后人也。
　　圆顿教。勿人情。翻身踏倒涅盘城。威音那畔至今日。一段风光画不成。
　　吾早年来积学问(贫人思旧债)。亦曾讨疏寻经论(不是苦心人不知)。分别名相不知休(愁人莫向愁人说)。入海算沙徒自困(说向愁人转见愁)。却被如来苦呵责(一状领过)。数他珍宝有何益(死欵难翻)。从来蹭蹬觉虚行(脚下点地)。多年枉作风尘客(要知山下路。但问去来人)。
　　此永嘉自叙少年历诸讲肆听习天台教观。深明经论精严律部。然后参寻知识决择生死。非宿有乘种安能如是。复云。分别五教名相不知休歇。譬如入海算沙徒自疲困。因思佛呵阿难。汝虽历劫熏持诸佛如来秘密妙严。不如一日修无漏业。如人数他宝。自无半钱分。从来蹭蹬觉虚行者。从无量劫来奔驰生死险道。徒自虚行於涅盘路上未曾踏实。譬如飘蓬为客。家乡转远。故云枉作风尘客。
　　树头树底觅残红。一片西飞一片东。自是桃花贪结子。错教人恨五更风。
　　种性邪(病眼见空华)。错知解(空华结空果)。不达如来圆顿制(常忆江南三月里。鹧鸪啼处百花香)。二乘精进勿道心(人贫智短)。外道聪明无智慧(马瘦毛长)。亦愚痴。亦小骇(同坑无异土)。空拳指上生实解(好掘虚空一窖埋)。执指为月枉施功(捕影追风)。根境法中虚捏怪(自买自卖)。不见一法即如来(蚌含明月玉兔怀胎)。方得名为观自在(两彩一赛)。了即业障本来空(了)。未了应须还宿债(败)。饥逢王膳不能餐。病遇医王争得瘥(师子咬人韩卢逐块)。
　　种性邪。非正因。为道之士乃是外道种子。依附邪师生诸邪见。故云错知解也。不能了达如来圆顿法门。於无量劫中受无量生死。皆因邪师而然也。二乘之人断三界二十五有尘劳。超出分段生死。如獐独跳不顾后群。故云勿道心。西天外道极有聪明。不明佛性心外求法。名曰外道。故云亦愚痴亦小呆。大人无智曰愚。小儿无智曰呆。随语生解自生执着。如空拳指上生实解也。修多罗教如标月指。若还见月。了知所标毕竟非月。学道人不明佛性。於根境识上妄生知解。故云执指为月枉施功。根境法中虚捏怪。不见一法即如来者。诸法从本来。常自寂灭相。则有无俱遣六根互用。故曰方得名为观自在。到者田地。了达罪性本空无有挂碍。楞严经云。一人发真归源。十方虚空悉皆消殒。况罪福之相耶。僧问古德云。了即业障本来空。只如狮子尊者与二祖大师是了不了。德云。不见道本来空。肇法师云。五阴元非有。四大本来空。将头临白刃。一似斩春风。故云本来空也。若不了悟。执法不忘。因果历然如影随形。故云未了应须还宿债。从上诸圣递相出兴。开方便门示真实相。良由众生自信不及不能悟入。譬如世间饥饿之人。得遇王者之膳种种美味。即生怖畏而不敢食。又如久病不瘥。得遇医王反生疑惑。不服妙药甘受病苦。故云争得瘥也。
　　种性邪。错知解。向外驰求还自昧。回光返照便归来。廓彻灵根无向背。
　　在欲行禅知见力(三九二十七)。火里生莲终不坏(他家自有通人爱)。勇施犯重悟无生。早时成佛于今在(溪边杨柳影。不碍钓舟行)。
　　若是宿熏乘种。佩大愿轮。须处五欲八风之中。不被五欲八风所转。挺然特立如火中莲华终不坏也。如裴相问杨无为东坡山谷无尽子韶诸公是也。僧问古德。欲界无禅。大德云何言有禅定。德云。阇梨只知欲界无禅。不知禅界无欲。到者田地。治生产业皆与实相不相违背。故云知见力也。过去久远有一比丘名勇施。忽於如来禁戒有所缺犯。既犯四重根本之罪。欲自清净。即将三衣挂在锡上高声唱言。我犯重罪谁为我忏。如是唱言至一精舍。遇一尊者名曰鼻鞠多罗云。推罪性了不可得。勇施比丘豁然大悟。即往南方世界成等正觉。号曰宝月如来。已至于今。故曰勇施犯重悟无生。早时成佛于今在。
　　在欲行禅知见力。白日青天轰霹雳。摩诃般若波罗密。甚深般若波罗密。
　　师子吼(雪岭泥牛走)。无畏说(虚空咬着舌)。深嗟蒙懂顽皮靻(聋人争得闻)。祇知犯重障菩提(贪观天上月)。不见如来开秘诀(失却手中桡)。有二比丘犯淫杀(黑牛卧死水)。波离萤光增罪结(癞马系枯椿)。维摩大士顿除疑。犹如赫日消霜雪(八十翁翁入场屋。真诚不是小儿戏)。
　　诸佛菩萨演说大乘自在无畏。犹如师子吼时无所畏也。深嗟极叹之词。蒙懂非聪慧也。顽皮靻者即牛领粗厚皮也。此喻小乘钝根闻大不悟。发其叹也。祇知犯前四重罪业障。於如来正法眼藏不能了罪性空也。有二比丘犯淫杀。波离萤光增罪结者。昔有二比丘山中结庵修行。坚持净戒无有缺犯。一日一比丘出。一比丘在庵禅定。忽睡着。有一樵女偷犯净戒。乃内心不悦。至同庵僧归。具说上事。其僧怒。赶逐其女。女惊怖堕坑而死。比丘转加烦恼。共往大德优波离尊者处求乞忏悔。尊者以小乘结罪。时二比丘心疑不决。转生烦惑。维摩大士呵优彼离不善观机。此二比丘久修大乘。何得将大海纳于牛迹。故云萤光增罪结也。大士云。穷罪性了不可得。不在内不在外不在中间。前际不去后际不来中际不住。三际推求了不可得。二比丘忽然顿悟获无生忍。犹如赫日消霜雪。
　　师子吼。无畏说。万窍怒风翻一舌。狸奴白牯尽潜踪。露柱灯笼生欣悦。
　　不思议。解脱力(一点水墨两处成龙)。妙用恒沙也无极(寸不如尺)。四事供养敢辞劳(有甚毕罗[饥-几+追]子快下将来)。万两黄金亦消得(独掌不浪呜。两手鸣掴掴)。粉骨碎身未足酬(没来由处有来由)。一句了然超百亿(匝地清风有何极)。
　　不思议者。不可以心思口议。故经云。假使满世间皆如舍利弗。尽思共度量。不能测佛智。盖佛智不可测度也。须是洞悟自心。与从上诸圣同一见闻同一受用。世出世间打成一片。呵笑怒骂皆是佛事。故云妙用恒沙也无极。到者田地。堪受人天供养。故云万两黄金也消得。四事者。一衣服。二卧具。三饮食。四医药。古德云。上座若也实悟去。变大地作黄金。搅长河为酥酪。供养上座未为分外。其或未然。粒米一丝直须拖犂拽耙还他始得。粉骨碎身未足酬者。如常啼菩萨敲骨出髓买花供佛求法。释迦世尊於因地中舍身求半偈。顿超弥勒十二劫。乃至先辈诸老一言之下心地开通。一轴之中义天朗耀。故云一句了然超百亿。如经具明。文繁不述。
　　不思议。解脱力。亘古亘今明如日。达磨十万里西来。却对梁王道不识。(咄)切忌钻龟打瓦。
　　法中王(头顶天)。最高胜(脚踏地)。恒沙如来同共证(千闻不如一见。又云也是无风起浪)。我今解此如意珠。信受之者皆相应(虚空包不住。大地载不起)。
　　王中法王位过百王之上。高超三界。独步大方。故云最高胜也。恒河沙数过现未来一切诸佛皆证此法。始觉合本觉。自觉觉他。故云同共证也。我今解悟此法。如如意珠出生无穷。四祖谓牛头融禅师云。百千法门同归方寸。河沙功德总在心源。一切戒门定门慧门行门悉皆具足。神通妙用并在汝心。烦恼业障本来空寂。无三界可出。无菩提可求。人与非人性相平等。大道虚旷绝思绝虑。如是之法汝今已得。更无欠少。与佛无殊。但信自心自在。莫作观行亦莫停心。荡荡无碍任意纵横。不作诸善不造诸恶。行住坐卧触目遇缘皆是佛之妙用。故云信受之者皆相应。
　　法中王。最高胜。横按镆铘行正令。太平寰宇斩痴顽。纵遇佛来也乞命。
　　了了见。无一物(日面佛月面佛)。亦无人。亦无佛(东涌西没南涌北没)。大千沙界海中沤(一箭落双雕)。一切圣贤如电拂(蹉过了也)。纵使铁轮顶上旋(胡孙上树尾连天)。定慧圆明终不失(垂手过膝)。
　　真如界内绝生佛之假名。平等性中无自他之形相。故无人无物无佛也。三千大千沙界在觉性之中。如水之浮沤乱起乱灭。故云空生大觉中。如海一沤发。沤灭空本无。况复诸三有。一切圣贤递相出兴。转眼过了。如石火电光卒难摸[打-丁+索]。故云一切圣贤如电拂。假使铁轮顶上旋者。昔有一魔王谓诸菩萨言。汝当退位。汝若不退。我飞热铁轮旋汝顶上。碎汝形体犹微尘。尔时菩萨以定慧圆明不思议力故。不失其位。时诸魔众反自退失。此永嘉引喻学道人。纵遇逆顺境界来前。如不闻不见相似。始不被生死阴魔所惑也。
　　了了见。无一物。当阳放出辽天鹘。三千剎海绝遮阑。万里虚空只一突。
　　日可冷。月可热(眼底无筋。皮下有血)。众魔不能坏真说(一口无两舌)。象驾峥嵘谩进途(兵随印转。将逐符行)。谁见螳螂能拒辙(掉棒打月)。大象不游於兔径(听取号令)。大悟不拘於小节(临济德山只得一橛)。莫将管见谤苍苍(钓鱼船上谢三郎)。未了吾今为君决(千里万里一条铁)。
　　日性本热宁可说冷。月性本冷宁可说热。十方世界唯此一事实。余二即非真。吾此一真之说。虽众魔不能坏也。大涅盘经云。佛说四谛不可令异。故永嘉引此为证。谓菩萨所弘大乘法门。众魔不能为其障碍。譬如象驾峥嵘而进。岂螳螂小虫而可拒其车辙耶。昔齐庄公出猎。有螳螂举足将抟其轮。问其御者曰此何虫也。对曰此是螳螂也。庄公曰。而以至微之力。而拒大车。不量其力。今永嘉略引为证使人易晓。故云谁见螳螂能拒辙也。大象不游於兔径者。表大乘圆顿境界。岂涉人天小乘之蹊径哉。大悟不拘於小节者。见性之人。贵要根本谛当智眼圆明足矣。於世疎略。出语无文。此为小节耳。多见今时兄弟云。不可以持犯戒律所拘。此错说也。三世诸佛历代祖师乃至天下善知识。阿谁以行染度人。故笔此以改其谬也。圆顿大教唯接上根。若小根小器浅识劣智欲窥大乘境界。犹握管窥天曰天小者。非天之咎也。故云未了吾今为君决。末后一句始到牢关。大用现前不存軏则。揭示空劫已前。岂离而今时节。不见道无位真人是什么乾屎橛。者一句也有照也有用。也有权也有实。也有宾也有主。若人捡点得出。许伊亲证阿字法门。其或未然。三十痛棒自领出去。
　　日可冷。月可热。诸佛同出广长舌。世间唯有此一真。天上更无第二月。

　　永嘉真觉大师证道歌


　　西祖单传直指之道。初无秋毫许与人领览。唯在当人自证自悟到无证无悟之地。故我真觉大师徧历教观从缘悟入。径往曹溪印可。到日值祖坐次。师绕床三匝振锡一下卓然而立。祖曰。夫沙门者具三千威仪八万细行。行行无亏。大德从何方而来。生大我慢。师曰生死事大无常迅速。祖曰。何不体取无生。了取无速乎。师曰。体即无生。了本无速。祖曰如是如是。须臾礼辞。祖曰返太速乎。师曰本非动静岂有速耶。祖曰谁知非动。师曰仁者自生分别。祖曰汝甚得无生意也。师曰无生岂有意。祖曰。若无意。谁生分别。师曰分别亦非意。祖叹曰善哉善哉。既蒙印可。方得名为证也。岂可与小根劣器未得谓得未证谓证者同日而语哉。证彻此心曰道。吟咏此道曰歌。流传沙界发明后学。真如来使行如来行也。永盛昔居学地。获益甚多。所谓雪山肥腻更无杂。纯出醍醐我常纳。诸佛法身入我性。我性同共如来合。与师同一契劵也。至元二年秋弃饶之妙果寺事。复归南巢旧隐。越明年春来六安齐头山水晶兰若。礼先祖直翁圆禅师塔。孤峰顶上诸缘不到。可堂然庵主将证道歌俾着语注述复为之颂以施来学。倘於言前领旨。格外明宗。则真觉大师肉犹暖在。其或未然。请看注脚。时至元三年岁次丁丑佛生日前住饶州西湖妙果禅寺嗣祖比丘(永盛)述。



　　永嘉大师证道若揭日月。惜乎少了一着子。从上大机大用行棒行喝。大似梦中说梦。不然。看取竺原老人下面注脚。庚辰秋仲住蒋山弟(宁心)拜题。
