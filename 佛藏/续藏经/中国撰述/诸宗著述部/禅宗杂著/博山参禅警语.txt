续藏经   博山参禅警语
　明 成正集
 博山警语序

　　警乃醒觉之义。或云惊也。譬有贼瞰巨室。主人张灯夜坐堂皇之上。謦欬作声。贼惧不能便。稍尔昏睡。则乘间而入。橐为之倾。故严城击柝。刁斗鸣辕。卒有变而无虞。以其警备於机先也。人有生死大患。乃万劫不醒之长梦。况亦为贼媒。日劫家宝。不有大觉之雄痛语警醒。则终身醉梦。了无悟日。非但睡时做不得主。即白昼开眼魔语尤甚。故博山大师乘悲愿力。来作大医王。用一味伽陀遍疗狂狷业病。故有示禅病警语五章。直捷简当。把参禅骨髓中病都说透过。其开示做工夫语最为吃紧。真是禅门一种切要新书。亦捄世之金丹九转也。
　　夫禅也。假名无体。何有病乎。盖参禅人多起执情谬解。被心意识哄杀。不向机境上求。便向学解中讨。或被古人言句碍膺。或向死水里浸杀。或坐在无事甲里。不是灵利心死不得。便是痴着心转不得。故命根难断。生灭宛然。通身都是我病。非是禅有病也。甚则成枉着魔。佛亦不可捄。此名业病。亦非禅病也。假饶死得种种心。不肯做工夫与法身理相应。不曾踏着向上关棙。坐在饭箩里轻安自在。只个轻安。正是禅病。故僧问古德。如何是清净法身。德云。无量大病源。此语如栗棘蓬。吞吐诚难。
　　古人从真参实悟中病过一番来。其垂手处自不乱下针锥。要个绝气息。识痛痒底汉。方肯诊视。是以识病乃能去病。调己然后调人。可谓三折肱为良医欤。博山大师自来参究此道。极是融通。凡有言句。皆中肯綮。非故为高妙玄着之谈。使人不知。乃平日亲证实履境界。见到说到。行到用到。其义理精明。辨才无碍。所以快说禅病。如握秦宫玉镜。照见群僚肝胆。一毫隐讳不得。古今踞曲盝床。称善知识说禅者。如师之妙罕俪。然禅病最难说。说亦不能尽。何哉。病即法身之病。法身无数。病宁有极。善救法身病者。以病为妙剂。以病为家常茶饭。以病为贴肉汗衫。在善葆之而已。
　　古人於病假中游戏而为佛事。盖看破法身无主。病自霍然。故洞山道老僧看时不见有病。特由妄想执着。故禅病竞生。昔佛说楞严五蕴魔事及外道徧计。即是今人禅病中事。然着即成魔。计则名外。不着不计。亦未为病。所以云。不作胜心。名善境界。若作圣解。即受群邪。法华云。有一导师。善知通塞险难道路。故能导彼众人前至宝所。然则大师此书。正末世舟杭。初心径路。岂但有益於今日。亦有补於将来。
　　决欲参禅做工夫。求大悟门。肯细观此书。大有相为作略。能使疑情发不起处发起。病根点不破处点破。如披沙露宝。要渠自取。如开雾见天。使人不迷。截路中有出身之路。死句里有活人之句。如圆珠走盘。不滞一语。其妙用如此。人人知此用心。可以坐睡见道。不费许多草鞋钱。直到大安乐田地。与佛祖同一鼻孔通风。有能以此自警者而警众。复以此自愈者而愈人。亦名现在医王。使祖师命脉流通。国脉与慧脉并固。庶不负大师垂示之方便愿力云尔。是为序。
　　万历辛亥岁孟秋月　信州弟子刘崇庆和南题

　　博山和尚参禅警语目次

卷上
　　示初心做工夫警语　　评古德垂示警语

卷下
　　评古德垂示警语　　示疑情发不起警语　　示疑情发得起警语　　示禅人参公案警语　　示参禅偈十首
　　 

　　博山和尚参禅警语

　　　　首座　成正　集

　　示初心做工夫警语

　　做工夫最初要发个破生死心坚硬。看破世界身心悉是假缘。无实主宰。若不发明本具底大理。则生死心不破。生死心既不破。无常杀鬼念念不停。却如何排遣。将此一念作个敲门瓦子。如坐在烈火焰中求出相似。乱行一步不得。停止一步不得。别生一念不得。望别人救不得。当恁么时。只须不顾猛火。不顾身命。不望人救。不生别念。不肯暂止。往前直奔。奔得出。是好手。
　　做工夫。贵在起疑情。何谓疑情。如生不知何来。不得不疑来处。死不知何去。不得不疑去处。生死关窍不破。则疑情顿发。结在眉睫上。放亦不下。趂亦不去。忽朝朴破疑团。生死二字是甚么闲家具。恶。古德云。大疑大悟。小疑小悟。不疑不悟。
　　做工夫。把个死字贴在额头上。将血肉身心如死去一般。祇有要究明底这一念子。现前这一念子如倚天长剑。若触其锋者。了不可得。若淘滞磨钝。则剑去久矣。
　　做工夫。最怕耽着静境。使人困於枯寂。不觉不知。动境人厌。静境多不生厌。良以行人一向处乎喧闹之场。一与静境相应。如食饴食蜜。如人倦久喜睡。安得自知耶。
　　外道使身心断灭。化为顽石。亦从静境而入。良以岁久月深。枯之又枯。寂之又寂。堕於无知。与木石何异。吾人或处於静境。祇要发明衣线下一段大事。不知在静境始得。於大事中求其静相了不可得。斯为得也。
　　做工夫。要中正劲挺。不近人情。苟循情应对。则工夫做不上。不但做不上。日久月深。则随流俗阿师无疑也。
　　做工夫人。抬头不见天。低头不见地。看山不是山。见水不是水。行不知行。坐不知坐。千人万人之中。不见有一人。通身内外只是一个疑团。可谓搅浑世界疑团。不破誓不休心。此为工夫紧要。
　　何谓搅浑世界。无量劫来本具的大理。沉沉寂寂。未尝动着。要在当人抖擞精神。天旋地转。自有波翻浪涌一段受用。
　　做工夫。不怕死不得活。只怕活不得死。果与疑情厮结在一处。动境不待遣而自遣。妄心不待净而自净。六根门头自然虚豁地。点着即到。呼着即应。何愁不活耶。
　　工夫做得上。如挑千斤担子。放亦不下。如觅要紧的失物相似。若觅不着。誓不休心。其中但不可生执生着生计。执成病。着成魔。计成外。果得一心一意。如觅失物相似。则三种泮然没交涉。所谓生心动念。即乖法体矣。
　　做工夫。举起话头时要历历明明。如猫捕鼠相似。古所谓不斩黎奴誓不休。不然则坐在鬼窟里昏昏沉沉过了一生。有何所益。
　　猫捕鼠。睁开两眼。四脚撑撑。只要拿鼠到口始得。纵有鸡犬在傍。亦不暇顾。参禅者亦复如是。只是愤然要明此理。纵八境交错於前。亦不暇顾。才有别念。非但鼠。兼走却猫儿。
　　做工夫一日。要见一日工夫。若因因循循。百劫千生。未有了的日子。博山当时插一枝香。见香了便云。工夫如前。无有损益。一日几枝香耶。一年若干许香耶。又云。光景易过。时不待人。大事未明。何日是了。由此痛惜。更多加策励。
　　做工夫。不可在古人公案上卜度。妄加解释。纵一一领略得过。与自己没交涉。殊不知古人一语一言。如大火聚。近之不得。触之不得。何况坐卧其中耶。更於其间分大分小。论上论下。不丧身失命者几希。
　　此事不与教乘合。故久修习大乘业者不知不识。何况声闻缘觉诸小乘耶。三贤十圣岂不通教。说此一事。三乘胆战。十地魂惊。等觉菩萨说法如云如雨。度不可思议众生。入无生法忍。尚唤作所知愚。与道全乖。又何况其余耶。盖此事从凡夫地。顿同佛体。人所难信。信者器。不信非器。诸行人欲入斯宗乘者。悉从信而入。信之一字。有浅有深。有邪有正。不可不辩。浅者。凡入法门。谁云不信。但信法门。非信自心。深者。诸大乘菩萨尚不具信。如华严疏云。见有能说法者。有所听法众。尚未入乎信门。如云即心即佛。谁云不信。及乎问汝是佛耶。则支梧排遣。承当不下。法华云。尽思共度量。不能测佛智。何以有尽思度量之心。盖信不具耳。
　　邪正者。自心即佛名正信。心外取法名邪信。即佛要究明自心。亲履实践到不疑之地。始名正信。如颟顸儱侗猜三枚相似。但云心即佛。实不识自心。即名邪信。
　　古人摘桃便定去。锄地便定去。作务时亦定。岂是坐久遏捺令心不起然后为定耶。若如此。即名邪定。非禅者正意。
　　六祖云。那伽常在定。无有不定时。须彻见本体。方与此定相应。释迦老子下兜率。降皇宫。入雪山。睹明星。开幻众。未出此定。不然则被动境漂溺。孰名为定。
　　动境中求起处不可得。静境中亦求起处不可得。动静既无起处。将何为境耶。会得此意。总是一个定体。充塞弥亘。无余蕴也。
　　做工夫。不得沾着世法。佛法中尚沾着一点也不得。何况世法耶。若真正话头现前。履氷不见寒。蹈火不见热。荆棘林中横身直过。不见有挂碍。始可在世法中横行直撞。不然尽被境缘转将去。欲得工夫成一片。驴年也未梦见在。
　　做工夫人。不可寻文逐句。记言记语。不但无益。与工夫作障碍。真实工夫返成缘虑。欲得心行处绝。岂可得乎。
　　做工夫。最怕比量。将心凑泊。与道转远。做到弥勒下生去。管取没交涉。若是疑情顿发的汉子。畐塞虚空。不知有虚空名字。如坐在银山铁壁之中。祗要得个活路。若不得个活路。如何得安稳去。但恁么做去。时节到来。自有个倒断。
　　近时有等邪师。教学者不在工夫上。又云古人未尝做工夫。此语最毒。迷悞后生。入地狱如箭射。
　　大义禅师坐禅铭云。切莫信道不须参。古圣孜孜为指南。虽然旧阁闲田地。一度嬴来得也未。若不须参究。便云得理。此是天生弥勒。自然释迦。此辈名为可怜悯者。盖自己不曾参究。或见古人一问一答便领悟去。遂将识情解将去。便诳妄於人。或得一场热病。叫苦连天。生平解的用不着。或到临命终时。如螃蠏入汤锅。手忙脚乱。悔之何及。
　　黄蘗禅师云。尘劳逈脱事非常。紧把绳头做一场。不是一翻寒彻骨。争得梅花醭鼻香。此语最亲切。若将此偈时时警策。工夫自然做得上。如百里程途。行一步则少一步。不行。祗住在这里。纵说得乡里事业了了明明。终不到家。当得甚么边事。
　　做工夫。最要紧是个切字。切字最有力。不切则懈怠。为懈怠生。则放逸纵意靡所不至。若用心真切。放逸懈怠何由得生。当知切之一字。不愁不到古人田地。不愁生死心不破。舍此切字。别求佛法。皆是痴狂外边走。岂可以做工夫同日而语也。
　　切之一字。岂但离过。当下超善．恶．无记三性。一句话头。用心甚切则不思善。用心甚切则不思恶。用心甚切则不落无记。话头切无掉举。话头切无昏沉。话头现前则不落无记。
　　切之一字。是最亲切句。用心亲切。则无间隙。故魔不能入。用心亲切。不生计度有无等。则不落外道。
　　做工夫人。行不知行。坐不知坐。谓话头现前。疑情不破。尚不知有身心。何况行坐耶。
　　做工夫。最怕思惟做诗做偈做文赋等。诗偈成则名诗僧。文赋工则称文字僧。与参禅没交涉。凡遇着逆顺境缘。动人念处。便当觉破。提起话头。不随境缘转始得。或云不打紧。这三个字最是悞人。学者不可不审。
　　做工夫人。多怕落空。话头现前。那得空去。只此怕落空的。便空不去。何况话头现前耶。
　　做工夫。疑情不破。如临深渊。如履薄氷。毫厘失念。则丧身失命。为疑情不破。则大理不明。一口气不来。又是一生被中阴牵引。未免随业识去。改头换面。不觉不知。由此则疑上更添个疑。提起话头。不明决定要明。不破决定要破。譬如捉贼。须是见赃始得。
　　做工夫。不得将心待悟。如人行路。住在路上待到家。终不到家。只须行到家。若将心待悟。终不悟。只须逼拶令悟。若大悟时。如莲花忽开。如大梦忽觉。良以梦不待觉。睡熟时自觉。华不得开。时节到自开。悟不待悟。因缘会合时自悟。余云因缘会合时。贵在话头真切。逼拶令悟。非待悟耶。又悟时如披云见天而廓落无依。天旋地转又是一翻境界。
　　做工夫。要紧要正。要绵密。要融豁。何谓紧。人命在呼吸。大事未明。一口气不来。前路茫茫。未知何往。不得不紧。古德云。如麻绳着水。一步紧一步。何谓正。学人须具择法眼。三千七百祖师大有样子。若毫厘有差。则入邪径。经云。唯此一事实。余二则非真。何谓绵密。眉毛与虚空厮结。针札不入。水洒不湿。不容有毫厘间隙。若有毫厘间隙。则魔境乘隙而入。古德云。一时不在。如同死人。何谓融豁。世界阔一丈。则古镜阔一丈。古镜阔一丈。则火炉阔一丈。决不拘执住在一处。捉定死蛇头。亦不系坠在两头。漭漭荡荡。古德云。圆同太虚。无欠无余。真到融豁处。则内不见有身心。外不见有世界。始得个入头。
　　紧而不正则枉用工。正而不紧则不能入。既入。须要绵密始得相应。既相应。须要融豁方为化境。
　　做工夫。着不得一丝毫别念。行住坐卧。单单只提起本参话头。发起疑情。愤然要讨个下落。若有丝毫别念。古所谓杂毒入心。岂但伤身命。此伤乎慧命。学者不可不谨。
　　余云别念。非但世间法。除究心之外。佛法中一切好事悉名别念。又岂但佛法中事。於心体上取之舍之。执之化之。悉别念矣。
　　做工夫人。多云做不上。即此做不上便做去。如人不识路。便好寻路。不可云寻不着路便休耶。如寻着路的。贵在行。直至到家乃可尔。不得站在路上不行。终无到家日子。
　　做工夫。做到无可用心处．万仞悬崖处．水穷山尽处．罗纹结角处。如老鼠入牛角。自有倒断也。
　　做工夫。最怕的一个伶俐心。伶俐心为之药忌。犯着些毫。虽真药现前。不能救耳。若真是个参禅汉。眼如盲。耳如聋。心念才起时。如撞着银山铁壁相似。如此则工夫始得相应耳。
　　工夫做得真切。将身心与器界炼得如铁橛子相似。只待渠爆得断。卒得折。更要撮得聚始得。
　　做工夫。不怕错。只怕不知非。纵然行在错处。若肯一念知非。便是成佛作祖底基本。出生死底要路。破魔网底利器也。释迦大师於外道法一一证过。祇是不坐在窠臼里。将知非便舍四个字。从凡夫只到大圣地位。此意岂但出世法。在世法中有失念处。只消个知非便舍。便做得一个净白底好人。
　　若抱定错处为是。不肯知非。纵是活佛现前。救他不得。
　　做工夫。不可避喧向寂。瞑目合眼。坐在鬼窟里作活计。古所谓黑山下坐。死水浸。济得甚么边事。只须在境缘上做得去。始是得力处。一句话头顿在眉睫上。行里坐里。着衣吃饭里。迎宾待客里。祇要明这一句话头落处。一朝洗面时。摸着鼻孔。原来太近。便得个省力。
　　做工夫。最怕认识神为佛事。或扬眉瞬目。摇头转脑。将谓有多少奇特。若把识神当事。做外道奴也不得。
　　做工夫。正要心行处灭。切不可将心凑泊。思惟问答机缘等。洞山云。体妙失宗。机昧终始。便不堪共语也。若大理彻时。一一三昧从自心中流出。思惟造作。何啻霄壤也。
　　工夫不怕做不上。做不上要做上。便是工夫。古德云。无门解脱之门。无意道人之意。贵在体悉个入处。若做不上。便打退鼓。纵百劫千生。其柰尔何。
　　疑情发得起。放不下。便是上路。将生死二字贴在额头上。如猛虎赶来。若不直走到家。必丧身失命。犹可住脚耶。
　　做工夫。祇在一则公案上用心。不可一切公案上作解会。纵能解得。终是解。非悟耶。法华经云。是法非思量分别之所能到。圆觉云。以思惟心测度如来圆觉境界。如将萤火热须弥山。终不能得。洞山云。拟将心意学玄宗。大似西行却向东。大凡穿凿公案者。须皮下有血。识惭愧始得。
　　做工夫。提起话头。祇是知疑情打不被。必竟无第二念。决不可向经书上引证。牵动识情。识情一动。则妄念纷驰。欲得言语道断。心行处灭。安可得乎。
　　道不可须臾离。可离非道也。工夫不可须臾间断。可间断非工夫也。真正参究人。如火烧眉毛上。又如救头然。何暇为他事动念耶。古德云。如一人与万人敌。觌面那容眨眼。看此语做工夫最要。不可不知。
　　做工夫。自己打未彻。祇可办自己事。不可教人。如人未到京城。便为他人说京城中事。非但瞒人。亦自瞒耳。
　　做工夫。晓夕不敢自怠。如慈明大师夜欲将睡。用引锥刺之。又云。古人为道。不食不寝。余又何人耶。
　　古人画一石灰圈。道理不明。脚步不出圈内。今人纵意肆情。游荡不羁。谓之活泼。大可笑耳。
　　工夫或得轻安。或有省发。不可便为悟也。博山当时看船子和尚没踪迹句。一日因阅传灯。见赵州嘱僧云。三千里外逢人始得。不觉打失布袋。如放下千斤担子。自谓大悟。逮见宝方。如方木逗圆孔。始具惭愧。若悟后不见大善知识。纵得安逸。终是未了。
　　宝方勉余偈云。空拶空兮功莫大。有追有也德犹微。谤他迦叶安生理。得便宜处失便宜。此是百尺竿头进步句。衲僧辈不可不审。余尝谓学者云。我得宝方不肯两个字。受用不尽。
　　做工夫。不得作道理会。但硬硬参去。始发得起疑情。若作道理会。祇是乾爆爆底。岂但打不彻自己事。连疑情亦发不起。如人云。器中盛底是何物。实不是彼所指底物。彼以非为是。便不能发疑。又不但不起疑。即以彼物为此物。以此物为彼物。如此谬解。若不开器亲见一回。则终其身而不可辨也。
　　做工夫。不可作无事会。但愤然要明此理。若作无事会。一生祇是个无事人。衣线下一件大事终是不了。如人觅失物相似。若觅着始了。若觅不着。便置在无事甲里。无有觅意。纵然失物现前。亦当面错过。盖无觅物意耳。
　　做工夫。不可作击石火电光会。若光影门头瞥有瞥无。济得甚事。要得亲履实践。亲见一回始得。若真真得意。如青天白日之下见亲生父母相似。世间之乐事更无过者。
　　做工夫。不得向意根下卜度思惟。卜度。使工夫不得成片。不能发得起疑情。思惟卜度四个字。障正信。障正行。兼障道眼。学者於彼如生冤家相似。乃可耳。
　　做工夫。不得向举起处承当。若承当。正所谓瞒顸儱侗。与参究便不相应。只须发起疑情。打教彻。无承当处。亦无承当者。如空中楼阁。七通八达。不然。认贼为子。认奴作郎。古德云。莫将驴鞍桥唤作阿爷下颔。斯之谓也。
　　做工夫。不得求人说破。若说破。终是别人底。与自己没相干。如人问路到长安。但可指路。不可更问长安事。彼一一说明长安事。终是波见底。非问路者亲见耶。若不力行。便求人说破。亦复如是。
　　做工夫。不祇是念公案。念来念去。有甚么交涉。念到弥勒下生时亦没交涉。何不念阿弥陀佛。更有利益。不但教不必念。不妨一一举起话头。如看无字。便就无上起疑情。如看栢树子。便就栢树子起疑情。如看一归何处。便就一归何处起疑情。疑情发得起。尽十方世界是一个疑团。不知有父母底身心。通身是个疑团。不知有十方世界。非内非外。滚成一团。只待彼如桶篐自爆。再见善知识。不待开口。则大事了毕。始抚掌大笑。回观念公案。大似鹦鹉学语。亦何预哉。
　　做工夫。不可须臾失正念。若失了参究一念。必流入异端。忘忘不返。如人净坐。只喜澄澄湛湛。纯清绝点为佛事。此唤作失正念。堕在澄湛中。或认定一个能讲能谭。能动能静为佛事。此唤作失正念。认识神或将妄心遏捺。令妄心不起为佛事。此唤作失正念。将妄心捺妄心。如石压草。又如剥芭蕉叶。剥一重又一重。终无了底日子。或观想身心如虚空。不起念。如墙壁。此唤作失正念。玄沙云。便拟凝心敛念。摄事归空。即是落空亡外道。魂不散底死人。总而言之。皆失正念故。
　　做工夫。疑情发得起。更要扑得破。若扑不破时。当确实正念。发大勇猛。切中更加个切字始得。径山云。大丈夫汉。决欲究竟此一段大事因缘。一等打破面皮。性燥竖起脊梁骨。莫顺人情。把自平昔所疑处贴在额头上。常时一似欠人万百贯钱。被人追索。无物可偿。生怕被人耻辱。无急得急。无忙得忙。无大得大底一件事。方有趣向分。

　　评古德垂示警语

　　赵州云。三十年不杂用心。除着衣吃饭是杂用心。
　　评。非不用心。不杂用心耳。所谓置之一处。无事不办。
　　赵州云。汝但究理坐看。三二十年若不会。截取老僧头去。
　　评。赵州着甚死急。然虽如是。岁月长。讨个三二十年不异心者也难得。
　　赵州云。老僧十八岁便解破家荡产。又云。我当时被十二时辰使。如今使得十二时。
　　评。在家产上作活计。被十二时辰使。破得家产者。便使得十二时。忽有僧问。如何是家产。博山答云。卸却皮囊即向汝道。
　　赵州云。你若一生不离丛林。不语五年十年。无人唤你作哑汉。已后佛也不柰你何。
　　评。不语即是不杂用心。若不向衣线下究理。则太远在。
　　天台韶国师云。假饶答话拣辨如悬河。祇成得个颠倒知见。若祗贵答话拣辨。有甚么难。但恐无益於人。翻成赚悞。
　　评。今时人学得一肚皮。寻常问来答去。将佛法为戏具。非但无益。多成罪过。而今恣闲言闲语以当宗乘。看古人说话。面皮厚多少。
　　国师云。诸上座从前所学拣辨．问答．记持。说道理极多。为甚么疑心不息。闻古人方便。特地不会。祇为多虚少实。
　　评。拣辨．记持皆属缘虑。生死根不断。如何会得古人意。所以云。微言滞於心首。返为缘虑之场。实际居於目前。翻为名相之境。
　　国师云。上座不知从脚跟下一时觑破。看是甚么道理。有多少法门与上座作疑求解。始知从前所学底事。祇是生死根源。阴界里活计。所以古人道。见闻不脱。如水里月。
　　评。见闻缘虑。谁人不有。要有大转变始得。若不与工夫相应。从水晶宫里穿下过来。终没交涉。古德云。知解入心。如油入面。永无出期。不可不谨。
　　绍岩禅师云。诸仁者。今日国主致请。祇图诸仁者明心。此外别无道理。诸仁者还明心也未。莫不是语言谭笑时。凝然杜默时。参寻知识时。道伴商略时。观山玩水时。耳目绝对时。是汝心否。如上所解。尽为魔魅所着。岂曰明心。
　　评。语不是。默不是。见闻不是。离见闻亦不是。作么生会。即今禅者莫乱统好。
　　岩云。更有一类人。离身中妄想外。别认徧十方世界。含日月。包太虚。谓是本来真心。斯亦外道所计。非明心也。
　　评。此唤作偏空外道。又安得身心一如。身外无余耶。即今禅和子不曾遇人。自作主宰。多落斯见。
　　又诸仁者要会么。心无是者。亦无不是者。汝拟执认。其可得乎。
　　评。前二种是病。过在执认二字上。此段是药。但无是非执认。病即愈矣。
　　瑞鹿禅师云。大凡参学。未必学问话是参学。未必学拣话是参学。未必学代语是参学。未必学别语是参学。未必学捻破经论中奇特言语是参学。未必捻破祖师奇特言语是参学。若於如是等参学。任你七通八达。於佛法中倘无见处。唤作乾慧之徒。岂不闻。聪明不敌生死。乾慧岂免苦轮。
　　评。今时人类皆如是。正所谓抛却真金拾瓦砾。不肯真实参究。恣口头三昧。如香岩问一答十。问十答百。岂不是通达。於佛法中。无有见处。父母未生前一句子便不柰何。今时学语之流。且道济得甚么边事。
　　瑞鹿禅师云。若也参学。应须真实参学始得。行时。行时参取。立时。立时参取。坐时。坐时参取。眠时。眠时参取。语时。语时参取。默时。默时参取。一切作务时。一切作务时参取。既向如是等时参。且道参个甚么人。参个甚么语。到这里。须自有个明白处始得。若不如是。唤作造次之流。则无究竟之旨。
　　评。要切究此参底语是甚么语。参底人是甚么人。若不究此语。不识此参底人。是谓空过。非参学也。
　　芭蕉云。如人行次。忽遇前面万丈深坑。背后野火来逼。两畔是荆棘林。若也向前。则堕在坑堑。若也退后。则野火烧身。转侧。则被荆棘林碍。当与恁么时。作么生免得。若也免得。有出身之路。若免不得。堕身死汉。
　　评。直须不顾危亡。始得个彻头。稍生疑议。则丧身失命。芭蕉此语。最为工夫紧要。学者多求知解。堕在玄奥窠臼里。不向这里留意。是谓空过一生。

　　博山和尚参禅警语卷之上
　　博山和尚参禅警语卷之下

　　　　首座　成正　集
　　云门云。有一般掠虚汉。食人涎唾。记得一堆一担骨董。到处驰骋驴唇马嘴。夸我解问十转五转。饶你从朝问到夜。论劫恁么还曾梦见么。
　　评。云门当时正骂十者一二人而已。今时纷纷皆是。何曾向衲衣下体究。设或坐片向之时。不是昏沉。便是散乱。盖为一肚子落索吐不去。割不断。若是个伶俐的汉。才闻恁么举。具大惭愧始得。
　　云门示众云。诸兄弟。切莫容易过时。大须仔细。古人大有葛藤相为处。祇如雪峰道。尽大地是汝自己。夹山道。百草头上荐取老僧。闹市里识取天子。洛浦云。一尘才起。大地全收。一毛头狮子。全身总是。汝把取翻覆思量看。日久岁深。自然有个入处。
　　评。此三段语牵你入门。要你肯入。不然尽在鬼窟里作活计。你若入得门。自然怗怗底。不见有山河大地。不见有自己。荐与不荐。是两头语。
　　云门云。光不透脱。有两般病。一切处不明。面前有物是。又透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹。坐在法身边是一。直饶透得法身去。放过即不可。仔细点检将来。有甚么气息。亦是病。
　　评。此病全在境量上作活计。不曾坐断。不曾透脱。不曾得转身吐气。这里若别生异念。则成魔作怪有分在。
　　玄沙云。夫学般若菩萨。须具大根器。有大智慧始得。若有智慧。即今便出脱得去。
　　评。大根器者。一闻千悟。得大总持。说个出脱字。早是方便之辞也。何以故。从来不曾系缚故。
　　玄沙云。若是根机迟钝。直须勤苦。日夜忘疲。无眠失食。如丧考妣相似。恁么急切。尽一生去。更得人荷挟。克骨究实。不妨易得构去。且况如今谁是堪任学底人。
　　评。尽大地人都堪任。惟除无知不具信根者。纵是释迦佛放光动地。其柰尔何。
　　玄沙云。仁者。莫祗是记言记语。恰似念陁罗尼相似。蹋步向前来。口里哆哆啝啝。被人把住诘问着。没去处。便嗔道。和尚不为我答话。恁么学事。大苦。知么。
　　评。记言语者。谓之杂毒入心。碍正知见。世间读书人记文字多。便不能融化。何况究出世法。肯食他人涎唾耶。
　　玄沙云。有一般坐绳床和尚。称善知识。问着摇身动手。点眼吐舌瞪视。
　　评。此等之流。通身是魔。通身是病。到腊月三十日。未免闹去在。
　　玄沙云。更有一般说昭昭灵灵。灵台智性。能见能闻。向五蕴身田里作主宰。恁么为善知识。大赚人。知么。我今问汝。汝若认昭昭灵灵是汝真实。为甚么瞌睡时又不成昭昭灵灵。若瞌睡时不是。为甚么有昭昭时。汝还会么。这个唤作认贼为子。是生死根。妄想缘气。
　　评。此是弄精魂汉。瞌睡时既做不得主。生死到来作么生折合。一生胡乱做去。岂但哄人。皆自哄耳。
　　玄沙云。汝今欲得出他五蕴身田主宰。但识取汝秘密金刚体。古人向汝道。圆成正遍。遍周沙界。
　　评。秘密金刚体。即圆成正遍。遍周沙界。分明向汝道。须是全身拶入始得。
　　玄沙云。佛道闲旷。无有程途。无门解脱之门。无意道人之意。不在三际。故不可升沉。建立乖真。非属造化。
　　评。若会得此意。不费纤毫功行。立地成佛。还多了个成字。
　　玄沙云。动则起生死之本。静则醉昏沉之乡。动静双泯。即落空亡。动静双收。颟顸佛性。
　　评。行人多厌动取静。静久复思动。须剔起眉毛。打破动静窠臼。始是道人用心也。
　　玄沙云。必须对尘对境如枯木寒灰。临时应用。不失其宜。镜照诸像。不乱光辉。鸟飞空中。不杂空色。
　　评。如枯木寒灰。盖无心不失其宜。盖应物岂与灰心泯智者同日而语哉。其不乱光辉。不杂空色云云。自彼於我何为。
　　玄沙云。所以十方无影像。三界绝行纵。不堕往来机。不住中间意。个中纤毫道不尽。即为魔王眷属。句前句后。是学人难处。所以一句当天。八万门永绝生死。
　　评。此语贵在一句当天八万门。尽十方世界无纤毫空缺处。无纤毫影像。无纤毫行迹。可谓光烁烁。活泼泼。佛祖众生没处安着生死二字。是阿谁恁么道。
　　玄沙云。直饶如秋潭月影。静夜钟声。随扣击以无亏。触波澜而不散。犹是生死岸头事。
　　评。坐禅人万一不到恁么田地。到得尚是生死岸头事。须是自寻个活路始得。
　　玄沙云。道人行处。如火销氷。终不却成氷。箭既离弦。无返回势。所以牢笼不肯住。呼唤不回头。古圣不安排。至今无处所。
　　评。道人之心。合当如是。但将此段细抹。将来自然省力。沾连些儿不得。若将识心凑泊。正所谓因地不真。果招迂曲。
　　玄沙云。今时人不悟个中道理。妄自涉事涉尘。处处染着。头头系绊。纵悟。则尘境纷纭。名相不实。
　　评。处处染着。头头系绊。只是究心不切。命根不断。不肯死去。真正参学人。如过蛊毒之乡。水也不可沾着一滴。始得个彻头。
　　玄沙云。便拟凝心敛念。摄事归空。闭目藏睛。才有念起。旋旋破除。细想才生。即便遏捺。如此见解。即是落空亡外道。魂不散底死人。冥冥漠漠。无觉无知。塞耳偷铃。徒自欺诳。
　　评。病在不起疑情。不究公案。不肯全身入理。只是将识心遏捺。纵是澄澄湛湛。毕竟命根不断。终不是做工夫人。
　　玄沙云。仁者。莫祇长恋生死爱网。被善恶业拘将去。无自由分。饶汝炼得身心同虚空去。饶汝到精明湛不摇处。不出识阴。古人唤作如急流水。流急不觉。妄为恬静。
　　评。识心不断。纵炼得身心如虚空。终被恶业牵引去。精明湛不摇处。正是识阴。如何免得生死。总而言之。不究彻大理。悉是虚妄。
　　玄沙云。恁么修行。尽出他轮回不得。依前被轮回去。所以道。诸行无常。直是三乘功果。如是可畏。若无道眼。亦不究竟。
　　评。总收上数段法语。皆非究竟。三乘行人纵行六度万行。皆生灭法。於实际理地。且喜没交涉。
　　径山云。今时有一种外道。自眼不明。只管教人死獦狙地休去歇去。若如此休歇。到千佛出世。也休歇不得。转使心头迷闷耳。
　　评。不肯起疑情。则命根不断。命根既不断。休亦不去。歇亦不得。即此休歇二字。便是生死根本。纵百劫千生。终无了底日子。
　　径山云。又一等人。教人随缘管带。忘情默照。照来照去。带来带去。转加迷闷。无有了期。
　　评。既有能带之心。所照之境。能所对立。非妄而何。若以妄心为参究。便於自心不得自在。只须坐断两头。能所不立。则碍膺之物如桶底脱矣。
　　径山云。又一等人。教人是事莫管。但只恁么歇去。歇得来情念不生。到恁么时。不是冥然无知。直是惺惺历历。这般底更是毒害。瞎却人眼。不是小事。
　　评。只饶到惺惺历历。此是对寂之法。非参究耶。若参究。直欲发明大事。既不如是。岂非毒害者哉。
　　径山云。不问久参先达。若要真个静。须是生死心破。不着做工夫。生死心破。则自静也。
　　评。疑情发得起。则生死心凝结在一处。疑情破则生死心破。於此破处求其动相了不可得。

　　示疑情发不起警语

　　做工夫。疑情发不起。便欲寻行数墨。检讨文字。广求知解。将佛祖言教一串穿过。都作一个印子印定。才举起一则公案。便作道理会去。於本参话头上不能发起疑情。逢人难问着则不喜。此是生灭心。非禅也。或随声应答。竖指擎拳。引笔疾书偈颂。开示使人参究。亦有意味。自谓得大悟门。殊不知疑情发不起。皆是识心使然。若肯一念知非。全身放下。见善知识。求个入路则可。不然生灭心胜。久之则成魔着。殆不可救。
　　做工夫。疑情发不起。於境缘上生厌离。喜到寂静无人处坐去。便觉得力。便觉有意思。才遇着些动处。心即不喜。此是生灭心。非禅也。坐久则与静境相应。冥然无知。绝对绝待。纵得禅定。凝心不动。与诸小乘何所异也。稍遇境缘则不自在。闻声见色则生怕怖。由怕怖故。魔得其便。由魔力故。行诸不善。一生修行都无所益。皆是最初不善用心。不善起疑情。不肯见人。不肯信人。於静谧处强作主宰。纵遇善知识。不肯一念知非。千佛出世。其柰尔何。
　　做工夫。疑情发不起。将情识妄想心遏捺。令妄心不起。到无起处。则澄澄湛湛。纯清绝点。此识心根源终不能破。於澄湛绝点处都作个工夫理会。才遇人点着痛处。如水上捺葫芦相似。此是生灭心。非禅也。盖为最初不肯参话头。起疑情。纵遏捺得身心不起。如石压草。若死得识心成断灭去。正是落空亡外道。若断灭不去。逢境缘时即引起识心。於澄湛绝点处便作圣解。自谓得大悟门。纵则成狂。着则成魔。於世法中诳妄无知。便起深孽。退人信心。障菩提道。
　　做工夫。疑情发不起。将身心器界悉皆空去。空到无管带处。无依倚处。不见有身心。不见有世界。非内非外。总是一空。谓空便是禅。谓空得去便是佛。行也是空。坐也是空。空来空去。行住坐卧如在虚空中行。此是生灭心。非禅也。不着则成顽空。冥然无知。着则成魔。自谓大有悟门。殊不知与参禅没交涉。若真是个参禅汉。发起疑情。一句话头如倚天长剑。触其锋者。即丧身失命。若不如是。只饶空得一念不起时。只唤作个空无所知。非究竟耶。
　　做工夫。疑情发不起。遂将识心揣摩。把古人公案胡乱穿凿去。谓是全提。谓是半提。谓是向上。谓是向下。是君是臣。是兼带语。是平实语。自谓见解人所不及。纵一一说得道理。与古人一口吐气。此是生灭心。非禅也。殊不知古人一语一言如嚼绵絮团。使人吞不下。吐不出。岂肯与人生出几多解路。引起人识心耶。若疑情发得起。全身拶入。去此解路识心。不待你死去。自然怗怗地。
　　做工夫。疑情发不起。将身心看破。纯是假缘。其中自有一物往来。能动能静。无形无相。於六根门头放光动地。散则遍周沙界。收则不立纤尘。向这里一认认定。不肯起疑情。不肯参究。便谓了事人。此是生灭心。非禅也。殊不知生死心不破。将此等为快意。正是弄识神。一朝眼光落地。便作不得主。随识神牵引去。随业受报去。若善业多。则生在人间天上。到四相五衰逼将来。便谓佛法无灵验。由此谤法。堕在地狱．饿鬼道中。出得头来。知是几多劫数。以此观之。参禅全要见人。若自作主宰。总用不着。
　　做工夫。疑情发不起。便认定个眼能见。耳能闻。舌能谭。鼻能嗅。手能执着。脚能运奔。是自己一灵真性。向这里度量。谓是悟门。逢人则瞪眼侧耳。手指脚踢。以为佛法。此是生灭心。非禅也。古人唤作如发痫病相似。又云在曲盝床上弄鬼眼睛相似。弄来弄去。弄到四大分散时则弄不去。更有一等恶见。以此为奇特。递代相传。受人供养。无惭无愧。逢人问法。则大喝一声。大笑一场。殊不知从来未曾参究。命根未断。纵行善事。都是魔业。非究竟耶。
　　做工夫。疑情发不起。便欲做有为功行。或做解脱。或行苦行。冬不炉。夏不扇。人来乞衣。便全身脱去。甘心冻死。谓之解脱。人来乞食。便自己不食。甘心饿死。谓之解脱。更有种种。不可具说。总而论之。皆是胜心所使。诳惑无知。彼无知者。谓是活佛。谓是菩萨。尽其形命。承事供养。殊不知佛戒中谓之恶律仪业。虽是持戒。步步结罪。又有一等。烧身燃臂。礼佛求忏。谓之功课。於世法中亦是好事。参究分中当得甚么事。古德云。切莫向他机境上求。谓礼佛是机境。求忏是机境。佛法中一切好事悉机境也。不是教你不行此一切善事。但用心一处。此一切善事悉能助发。滋培善根。他日道眼忽开。烧香扫地皆佛事耳。
　　做工夫。疑情发不起。便欲散诞去。便欲活泼去。逢人则自歌自舞。自欢自乐。或水边林下吟咏笑谈。或市井街坊横行直撞。自谓是个了事人。见善知识开丛林。立规炬。或坐禅。或念佛。或行一切善事。则抚掌大笑。生轻慢心。谤渎心。自不能行道。障人行道。自不能[言*奉]经礼忏。障人讽经礼忏。自不能参禅。障人参禅。自不能开丛林。障人开丛林。自不能说法。障人说法。凡有善知识出世。设几个难问。向人天众前多答一句。多问一句。喝一声。打一掌。善知识见彼做鬼戏相似。或不理会。他便向人道某善知识不会这个道理。苦哉。苦哉。此是生灭心胜。久之则摄入魔道。造无穷深孽。受魔福尽。堕无间狱。虽是善因。而招恶果。悲夫。
　　做工夫。疑情发不起。觉得同众人动止不便。太拘束。太烦紊。便欲向深山无人处住静去。或向一间房屋里住静去。初则硬作主宰。闭目凝心。跏趺合掌。硬硬做去。或一年二年。一月两月。不见下落。又有一等。坐得三两日便坐不住。或看书。或散诞。或做偈做诗。或关门打睡。外现威仪。内成流俗。更有一等恶少年。不识廉耻。不信因果。潜行贪欲。逢人则恣口肆意。诳妄无知。自言我曾见善知识来。我得上人法。使无知者信受。与彼通好。或结为道友。或招为徒弟。上行下效。自不知非。不肯返省。不肯见人。妄自尊大。大妄语成。此辈名为可怜悯者。今时厌大众。求私室。宁不寒心者哉。若真正学道人。慎勿萠此念。正好向众人中参究。彼此警觉。纵不悟道。决不陷到这般田地。学者不可不警也。

　　示疑情发得起警语

　　做工夫。疑情发得起。与法身理相应。见尽大地光皎皎地。无丝毫障碍。便欲承当个事。不肯撒手。坐在法身量边。由此命根不断。於法身中似有见地。似有受用。殊不知全是子想。古人唤作隔身句。既命根不断。通身是病。非禅也。到这里。只须全身拶入。承当个大事。亦不知有承当者。古德云。悬崖撒手。自肯承当。绝后再苏。欺君不得。若命根不断。全是生灭心。若命根断去。不知转身吐气。唤作堕身死汉。非究竟耶。这些子道理不难会。自是行者不肯见人。若遇着善知识。磕着痛处。当下知归。其或未然。则伏尸万里也。
　　做工夫。疑情发得起。与法身理相应。搅浑世界。得波翻浪涌一段受用。行人耽着此受用。推不向前。约不退后。由此不得全身拶入。如贫人遇着座黄金山相似。了了明明知得是金。不能随手得用。古人唤作守宝汉。通身是病。非禅也。到这里。只须不顾危亡。始得与法相应。天童所谓普周法界浑成饭。鼻孔累垂信饱参。若不得鼻累垂。如坐在饭箩边饿杀。大海里渴杀。济得甚么边事。所以道。悟后只须见人。如古德悟后见善知识。大有样子。若自承当个事。不肯遇人抽钉拔楔。皆唤作自欺底汉耳。
　　做工夫。疑情发得起。与法身理相应。看山不是山。见水不是水。尽大地畐塞塞地。无纤毫空缺处。忽生一个度量心似。障了面前。障了身心。提亦不起。扑亦不破。提起似有。放下似无。开口吐气不得。移身换步不得。正恁么时亦不得。到这里。通身是病。非禅也。殊不知古人用心纯一。疑情发得起。看山不是山。见水不是水。不生度量心。不起别念。硬硬逼拶去。忽朝打破疑团。通身是眼。看山依旧山。见水依旧水。山河大地从甚么处得来。求纤毫悟迹了不可得。到恁么田地。只须见人。若不见人。枯木岩前。岐路中更有岐路。到此不蹉蛇。不被枯木桩绊倒者。博山与他结个同参。
　　做工夫。疑情发得起。与法身理相应。便沉沉寂寂去．休去．歇去．一念万年去。将疑情钝置法身理中。不得受用。一向死去无回互。无管带。没气息。全被死水里浸杀。自谓之极则。通身是病。非禅也。石霜会下如此用工者极多。纵坐脱立亡。不得受用。若受得钳锤。知得痛痒。转得身。吐得气。便是人。若不知痛痒。虽会得法身句。只饶坐断十方。有甚用处。天童所谓坐断十方犹点额。密移一步看飞龙。古人大有警语为人处。大有葛藤相委悉。自是人不肯打彻。欲学善知识在人丛马踏之中千自由。百自在。得不难乎。
　　做工夫。疑情发得起。与法身理相应。坐到湛不摇处。净裸裸。赤洒洒。没可把。便放身去。不识得转位就机。向这里强立主宰。滞在法身边。通身是病。非禅也。洞山云。峰峦挺异。鹤不停机。灵木迢然。凤无依倚。当知峰峦灵木四个字太煞玄奥。不是乾爆爆地。不停无依四个字太煞活泼。不是死獦狚地。若不究到玄奥处。则不知入理之深。若不到活泼处。则不识旋机之妙。道人用心。用到无可用处。正好见人打翻漆桶。得个彻处。岂可抱愚守株。滞在一隅。甘心做笼中之鹤。退毛之凤哉。
　　做工夫。疑情发得起。与法身理相应。面前隐隐地。似有个物相似。将此隐隐地疑来疑去。桩定个前境。便自谓入得法身理。见得法界性。不知此等捏目所成。通身是病。非禅也。若真个入理之人。世界[涧-日+活]一丈。古镜[涧-日+活]一丈。横身当宇宙。求其根尘器界了不可得。又将何为身。将何为境。将何为物。将何为隐隐地。云门亦指出此病。尚有多文。若明得此一种病。则下之三种病涣然氷释矣。博山尝谓学者曰。法身中病最多。只须大病一场。始识得病根。假饶尽大地人参禅。未有一个不受法身病者。惟除盲聋喑哑者不在此限。
　　做工夫。疑情发得起。与法身理相应。见古人道尽大地是沙门一只眼。尽大地是自己一点灵光。尽大地在自己一点灵光里。又引教中道一尘中含无边法界真理。便向这里领略去。不肯求进益。生不得。死不得。将此解路谓之悟门。通身是病。非禅也。殊不知纵与理相应。若打不脱。全是理障。堕在法身边。何况被解心牵引。不能入理之深。这个猕猴子捏不死。既死不去。又安得绝后再苏耶。当知最初发疑情。便要与理相应。既与理相应。要得个深入。既得个深入。须向万仞岩头翻觔斗。打将下来。摆手出漳江。始是大人用心也。不然尽是掠虚汉。非当家种草也。
　　做工夫。疑情发得起。与法身理相应。行住坐卧如在日色里。如在灯影里。淡淡地没滋味。或更全身放下。坐到水澄珠莹之际。风清月白之时。正恁么时。依正报中都成一片境去。清清净净。伶伶俐俐。自谓之究竟。不得转身吐气。不得入廛垂手。又不肯求人决择。或向净白界中别生出异念。谓之悟门。通身是病。非禅也。天童所谓清光照眼似迷家。明白转身犹堕位。良以清光照眼。岂非水澄珠莹。风清月白乎。明白转身。更进得一步。只消似迷堕位四个字一印印定。行人到此。又作么生区处。只须有大转变。拈一茎草作丈六金身用。未为分外。不然是钉桩摇橹。渔父栖巢。唤作没血气汉。打死千个万个有甚么罪过。
　　做工夫。疑情发得起。与法身理相应。於法身边生奇特想。见光见华。见种种异相。便作圣解。将此殊异之事衒惑於人。自谓得大悟门。殊不知通身是病。非禅也。当知此等殊异境像。或是自己妄心凝结而成。或是魔境乘隙而入。或是帝释天人变化试现。妄心凝结者。如修净土人。观想不移念。忽见佛像．菩萨像等。如十六观经中说。悉与净土理合。非参禅要门。乘隙而入者。如楞严经中五蕴空时。行人心有所着。魔即随意而现。变化试现者。如菩萨修行时。帝释化身现无头鬼．无五脏鬼。菩萨无怖畏心。复现美女身。菩萨无爱染心。复现帝释身礼拜云。太山可崩。海水可竭。彼上人者难动其心。故云野人伎俩有尽。老僧不见不闻无穷。若真参学人。纵白刃交加於前。无暇动念。何况静定中不实境相耶。既与理相应。则心外无境。能观心．所现境。又安在甚么处。
　　做工夫。疑情发得起。与法身理相应。觉得身心轻安。动转施为不相留碍。此是正偏道交。四大调适。瞥尔如是。非究竟耶。彼无知者。便放下疑情。不肯参究。自谓得大悟门。殊不知命根不断。纵能入理。全是识心。以识心卜度。通身是病。非禅也。为入理不深。转身太早。虽有深知。不得实用。纵得活句。正好向水边林下保养含蓄。切不可躁进便欲为人。妄自尊大。当知最初用心。疑情发得起。结任一团时。只待渠自己迸开。始得受用。不然。稍有理致。便放下疑情。这里定是死不去。定是打不彻。一生虚过。有参禅之名。无参禅之实。只饶入廛垂手。不妨更见大善知识。彼善知识者。是大医王。能疗重病。是大施主。能施如意。切不可生自足想。不欲见人。当知不肯见人。为执己见。禅中大病。无过此者。

　　示禅人参公案警语
　　示董岩达空禅者

　　通达虚空翻白浪。好把家私都破荡。有眼不见有耳聋。赤肉团中加痛棒。
　　从教白醭口边生。佛法尘劳一坦平。正念针锋札不入。面皮铁铸没人情。
　　非礼莫教轻动步。举止安庠要回互。谩将知见妄疎亲。拶碎疑团须妙悟。
　　不破疑团誓不休。放出沩山水牯牛。一朝蓦鼻穿归也。逈地遮天这一头。

　　示峰顶智建禅者参无字公案

　　狗子佛性无。当下绝亲疎。如入千寻浪。惟求赤尾鱼。
　　有角非关鲤。无须不是渠。有无俱剿绝。直探骊龙珠。
　　又如四面火。前方一线余。退步即烧杀。横趋亦丧躯。
　　烈焰非停止。求生莫待徐。如入九重渊。如凭万仞虚。
　　用意切如此。管取发灵枢。更有前程路。水到自成渠。

　　示知白禅者参乾屎橛公案

　　如何是佛。乾屎橛。大千世界一团铁。浑身坐在铁团中。不得出时向谁说。白礼拜。复云。莫礼拜。只饶出得时。领取三十棒。

　　示智邲禅者参一句话头在甚处起公案

　　一句话头甚处起。沧海只教乾到底。一句话头甚处去。春风触着珊瑚树。
　　不究去。只究起。石陷崖崩聋两耳。十二时中步不移。如在刃锋求住止。
　　只须觔斗打将来。静陆平原方步武。男儿立志若如斯。谁道搏龙并捋虎。
　　有问台山路若何。遥指前村蓦直去。

　　示心阳居士参没踪迹公案

　　没踪迹。莫藏身。竖起脊梁祇么行。铁壁银山俱靠倒。几回欢喜几回嗔。
　　藏身处。没踪迹。休向虚空寻鸟迹。放下娘生铁面皮。蒺藜倾出黄金汁。
　　返复看。不教多。管甚众生与佛魔。只教一口都吞尽。滴水翻成几丈波。
　　行也参。坐也究。踢破指头俱漏逗。倒骑铁马上须弥。一生不着随人后。

　　示照监院看万法归一公案

　　万法归一。一归何处。竖起眉毛。如大火聚。生与同生。死与同死。行与同行。住与同住。顿起疑情。莫生怕怖。如临大敌。不暇他顾。逢逆顺境。须善回互。归处不知。肯随他务。撞破铁围山。蹲踞宝藏库。瞬目与扬眉。全机彰露布。青州布衫重七斤。门前衣旧桃千树。

　　示普周禅者参念佛公案

　　一句阿弥陀。如珠投浊水。珠投水自清。佛念妄即止。水自清。髭须可鉴绝纤尘。依稀识得娘生面。展似眉毛作么生。妄即止。万里澄潭不见底。碧玻璃上珊瑚枝。雪老氷枯祇这是。祇这是。念即空。三更初夜日通红。宝池金地莲花国。万派全归指顾中。指顾中。空此念。念空空念成一片。十万程途当下知。根尘阴界摩尼殿。摩尼殿。光皎皎。佛法尘缘都照了。转位旋机事若何。噫。生也不道。死也不道。

　　示观如禅者看父母未生前公案

　　父母未生前。谁是本来面。放下铁心肝。提起吹毛剑。世法及尘缘。如蠓入猛焰。无量妙法门。参禅最灵验。单提句话头。不堕诸方便。万别与千差。都来融一念。万仞岩前。湛水渟渟。一带晴空。闲云片片。到此则心月孤圆。敢曰灵明显现。光吞万境境非光。却笑澄江净如练。非如练。祇一线。更须入火重烹炼。穴细金针露鼻时。苏州布也扬州绢。参。

　　示宗妙禅者以千日期参公案

　　善造道者千日功。趣向如吞栗棘蓬。净白界中才一念。须弥山隔在其中。一句话头如铁橛。佛法尘劳都屏绝。昏沉散乱成团去。只须切上重加切。千日如同顷刻间。意路心思绝往还。放开两足超然上。烈火层水总是闲。全身拶入无生国。妙出有无之轨则。逼塞虚空不顾人。始知大地如漆黑。翻身拄杖活如龙。透海穿山振古风。此是日旋三昧力。法界毫端用不穷。更有向上末后句。玄妙机微都不是。不向如来行处行。男儿自有冲天志。

　　答六雪关主问参公案行人话头真切不落楞严五蕴魔外

　　细观楞严五十种魔事。不出一个看字。如色阴明白。销落诸念。乃至是人则能超越劫浊。观其所由。坚固妄想以为其本。即此坚固妄想。便不能融化。於妄想中精研。见希奇之事便作圣解。岂非着耶。如不作圣解。名善境界。不作即不着耳。又五蕴中总以妄想二字结之。最初一着便不能破。即此妄想便是魔之根蒂。其根本不除。挫其枝叶。令其不生。可乎。甚乃利其虚明。食彼精气。悉妄想牵合。非魔从外来。苟涉于慎护。正所谓雪上加霜。火上益油耳。如受阴中虚明妄想。虚明亦妄想。盖最初未到求心不有之地。非妄而何。
　　如想阴中融通妄想。最初章云心爱圆明。即前妄根与境融通。便生爱着十种。悉云心爱等。盖天魔从圆境中来。与爱心偶含。作无边魔业。安可救也。良以行人最先坐断此一念。无心即无爱。无爱则着之一字何有耶。只如第九章云心爱入灭。贪求深空等。悉是魔业。亦最初妄心不破。正所谓蒸沙作饭。沙非饭本耶。
　　如行阴中幽隐妄想。盖行阴乃迁流不止为性。故云生灭根元。从此披露。为想阴尽。彻见行阴中根元。悉是生灭念念不停。行人不随生灭迁流。故得凝明正心。尔时天魔不得其便。但於圆元中起计度。故穷其始末。有因无因等。既有计度。亡正徧知。计之一字。从幽隐中来。文云观彼幽清。不能彻见源底也。
　　如识阴中颠倒妄想。谓同分生机。倏然隳裂。六根虚静。无复驰逸。虚静为不驰逸。不驰逸为行阴尽耳。行阴既尽。见闻通邻。互用清净。故云穷诸行空。尚依识元。乃至精妙未圆。便生胜解。此十种悉以识心而生胜解。既作胜解。违远圆通。生诸种类矣。禅门中善用心者。俱不相涉。
　　思大云。十方诸佛被我一口吞尽。何处更有众生可度。此是佛祖位中留渠不住。邪魔外种其奈尔何。欲得不受其蚀。但全身入理。不待遣。不待护。妄想念尽。则魔业自尽矣。古德云。便好和根下一斧。免教节外又生枝。

　　答不执修证不废修证问

　　吾宗门下毋论利钝贤愚。但以信而入。既发起猛利心。如坐在铁壁银山。祇求迸出诸妄想心。悉不能入观照。功行安将寄乎。果得一念迸开。如披云见天。如获故物。观照功行亦何所施。祇贵参究之念甚切。其参究亦涉于功行。但不以功行立名。如看破世缘。切究至道。亦涉于观照。但不以观照立名。如圆觉云。惟除顿觉人。并法不随顺。若以观照为事。则有能观能照之心。必有所观所照之境。能所对立。非妄而何。
　　所以禅宗云。独蹈大方。心外无境。将十方世界洎父母身心融成一个。坐断两头。始得个入门。向上一路。更须自看。不然尽是鬼家活计。安可以修证同日而语耶。果颟顸不到此地。即名自欺。此辈名为可怜愍者。宁堪齿录也。南岳云。修证即不无。污染即不得。即此不污染之修。可谓圆修。还着得个修字么。即此不污染之证。可谓圆证。还着得个证字么。如此则终日修而无修。埽地焚香悉无量之佛事。又安可废。但不着修证耳。九地尚无功用行。况十地乎。乃至等觉说法。如雨如云。犹被南泉呵斥。与道全乖。况十地观照。与宗门而较其优劣。可乎。

　　示参禅偈十首

　　参禅须铁汉　　毋论期与限　　咬定牙齿关　　只教大事办　　猛火热油铛　　虚空都煮烂　　忽朝扑转过　　放下千斤祖
　　参禅莫论久　　不与尘缘偶　　剔起两茎眉　　虚空颠倒走　　须弥碾成末　　当下追本有　　生紩金汁流　　始免从前咎
　　参禅莫莽卤　　行谊要稽古　　一条弦宜心　　不遭岐路苦　　拶碎黄龙关　　拈却云门普　　这个破落僧　　从来不出户
　　参禅没主宰　　祇要心不改　　万汇及尘劳　　旋坌谁偢睬　　坚硬可擎天　　勇决堪抒海　　虽然未彻头　　管取前程在
　　参禅须审细　　莫把工程计　　有条便扳条　　无条即扳例　　不亲佛与祖　　管甚经和偈　　都来一口吞　　心空始及第
　　参禅发正信　　信正魔宫震　　片雪入红炉　　赤身游白刃　　只寻活路上　　莫教死水浸　　大散关忽开　　倒[马*夸]毗卢印
　　参禅休把玩　　倐忽时光换　　至理及玄奥　　秦时镀铄钻　　咄哉丈夫心　　着手还自判　　百年能几何　　莫待临行乱
　　参禅无巧拙　　一念贵超越　　识得指上影　　直探天边月　　劈开胸见心　　刮去毛有血　　分明举似君　　不会向谁说
　　参禅须趂早　　莫待年纪老　　耳聩眼朦胧　　朝在夕难保　　生平最乐事　　到此都潦倒　　佛法本无多　　祇要今时了
　　参禅莫治妄　　治妄仍成障　　譬欲得华鲸　　管甚波涛漾　　至体绝纤尘　　妄心是何状　　谨白参禅者　　斯门真可尚

　　博山和尚参禅警语卷之下(终)

