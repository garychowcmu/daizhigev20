续藏经   慈受怀深禅师广录
　(侍者)善清．善随．宗先．普绍 编

 慈受深和尚语录序

　　　　右朝散郎充徽猷阁待制提举江州太平观赐紫金鱼袋　　韩驹　叙
　　古之教者。未始不以文字。至梁达磨。始不立文字。以教其徒。然谓之不立。则文字已彰。而况其余乎。自达磨以来。凡为人师者。其徒往往私记其说。谓之语录。盖今禅说之在天下。无虑数千万言。又安在其为不立哉。若知文字性空。说本无说。则虽数千万言。犹为不立也。
　　慈受老人。始居资福。退而庵于蒋山之崦。累年。名益有闻。由是六迁法席。三奉天子之命。所至。学者归之。其平生所说法具足矣。有能听之。如树林水鸟。则人得以悟入。其功不细。稍寻绎之。则岂独说法者之过。为之叙者。与有罪焉。绍兴三年。十一月旦日。

　　慈受深和尚广录目次

卷第一
　　序　　资福禅寺语录　　焦山禅寺语录　　慧林禅寺语录

卷第二
　　偈赞

卷第三
　　序　　慧林禅寺升堂颂古上

卷第四
　　颂古下

　　慈受深和尚广录目次(终)

　　 

　　慈受深和尚广录卷第一
　　慈受深和尚资福语录

　　　　侍者　善清　编
　　师於政和三年。八月初十日。在长芦受请。拈起帖云。不奈诸人苦再三。薄缘终是自多惭。晓猿夜鹤应相笑。特地伸头入闹篮。
　　便度帖。与维那。
　　师於祖照禅师手中。接得法衣云。鸡足收藏之后。云锁千峰。曹溪分付已来。声传万古。若非宗门苗裔。祖室儿孙。谁敢承当地底。遂展开云。不图特地光华。且要毛色有异。
　　披法衣了。师顾示大众云。要见拆半破三。唱九作十。须向高高处。与诸人相见。
　　师遂升座云。尘埋古镜久偷安。匿耀潜辉度岁寒。今日光明藏不得。虚堂高挂任君看。莫有分妍别丑底么。便请出来鉴照。
　　僧问。师今已受仪真请。末头一句若为宣。师云札。进云。一字流通。千车同辙。师云。曹溪路上少人行。进云。须知云水难藏。自有龙神推出。师云。老僧不知。僧问。昔日北禅请不去。今朝资福便承当。为复是因缘有地。为复是时节使然。师云。流水下山。方圆任器。进云。有心用处还应错。无意求时却自然。师云。有心无心都未是。
　　师乃云。开顶门正眼。照古照今。放脑后神光。无内无外。若是个中人。於照处不留情。光中常独露。问处似箭锋相拄。答处如胶漆相投。拈出向上钳锤。拽出金刚宝剑。正当恁么时。还有相见么。不见赵州云。有佛处不得住。无佛处急走过。三千里外。逢人不得错举。既然如是。因什么到者里。三间茅屋。一请便行。良久云。剑为不平离宝匣。药因投病出金缾。
　　师在长芦辞众。僧问。师今欲入红尘去。临岐相别意如何。师云。黄叶纷纷古路头。进云。自惭多逆顺。不得从师行。师云。着上芒鞋未是迟。进云。特把一声归去笛。夜深吹过汨罗江。师云。又却恁么去也　师乃云。一动一静。似野鹤之翱翔。或卷或舒。如浮云之聚散。休分南北。岂有去来。道人之心。亦复如是。若恁么也。便乃红尘闹市。虎穴魔宫。触处皆渠。无往不利。青山绿水。颇称幽情。红蓼白苹。顿光行色。便请。轻帆高挂。短桨频摇。一句临岐。不胜珍重。
　　师於八月十七日入院。便归方丈。踞座云。摩竭当年独掩关。银山铁壁莫追攀。如今大施门开也。魔佛休分听往还。
　　遂鸣鼓升座。
　　僧问。远别碧芦江岸。已届白沙道场。如何是不动尊。师云。一时坐断。进云。风行草偃去也。师云。看取令行。进云。作家宗师。出世太晚。师云。巩县茶瓶　师乃呵呵大笑云。数间茅屋不堪忧。底事来为粥饭头。赖有劫初铃子在。随贫随富自风流。只如劫初铃子。如何样度。作何音响。遂将拄杖。卓一下云。轻轻一振动乾坤。
　　上堂。僧问。牛头未见四祖时如何。师云。打鼓弄猢狲。进云。见后如何。师云。鼓破猢狲走。
　　续有僧问。鼓破猢狲走。意旨如何。师云。伎俩俱休。进云。不因一事。不长一智也。师云。汝休未得　师乃云。未得入门者。时中须有交涉。已得入门者。却要无交涉。已得入门者有交涉。如龟负图。自取丧身之兆。未得入门者无交涉。似舍父逃走。无有到家之期。然后有交涉。却要无交涉。无交涉中。却要有交涉。直饶到者般田地。正是门里出身。须知身里出门。且道。身里出门一句。作么生道。曾被佳人和泪骂。至今羞见雨中华。
　　重阳上堂云。年年此日是重阳。篱菊如闻去岁香。莫笑枝条太枯槁。从今别有好商量。会么。已得真人好消息。且道。是什么消息。新米麻餈滋味好。那堪吃处着沙糖。
　　上堂。卓拄杖一下云。资福一着。商量即错。明眼衲僧。无绳自缚。又卓一下云。资福一窍。最玄最妙。直下会得。教你冷笑。
　　上堂云。有问有答周遮。无言无说话堕。直饶顽石点头。争似归堂向火。
　　因雪上堂云。失却栏中白象儿。临风笑倒老峨嵋。街头措大无精鉴。一夜灯前赋雪诗。贫道也与你一个对嘱。良久云。桥横银螮蝀。石卧玉麒麟。
　　上堂。僧问。至理一言。转凡成圣。学人上来。请师一接师垂一足。僧云。学人便恁么去时如何。师收足。僧礼拜云。大众沾恩。学人礼谢。师便下座。归方丈。
　　上堂。举德山示众云。释迦老子。是臭臊胡。文殊普贤。是担屎汉。等妙二觉。是客作儿。声闻缘觉。是守坟墓鬼。一大藏教。是拭不净故纸。云门云。赞佛赞法。须是德山。资福即不然。德山谤佛谤法。堕在十八重地狱底。项带铁枷。身卧铁床。饥吞铁丸。渴饮铜汁。因什么如此。只为伊略无些子佛法身心。资福恁么道。还有佛法身心么。且道。有佛法身心好。无佛法身心好。莫将闲话为闲话。往往事从闲话生。久立珍重。
　　上堂云。春风扫尽庭前雪。暖日催开枝上花。物物头头皆漏泄。莫教心地乱如麻。人人是佛。众生日用不知。各各圆成。谁解回光返照。只为情生智隔。想变体殊。不能直下承当。往往当面蹉过。不见僧问法眼。慧超咨和尚。如何是佛。眼云。汝是慧超。师云。者个说话。须是个一刀两段底汉。始得。其或拟议思量。便见千山万水。
　　上堂云。若论此事。如摩酰首罗三目。又如圆伊三点。一只眼纤毫不挂。一只眼万像顿彰。一只眼真俗混同。衲僧家。到者里。更须别具一只正眼。始得。还相委悉么。铜头铁额莫商量。
　　上元节上堂云。衲僧不用看他灯。自有从前一盏明。坏衲蒙头面壁坐。灵光射破铁围城。
　　上堂云。万劫轮回妄想在。一心才歇死生休。佛魔是甚闲家具。撒手悬崖得自由。且道。自由一句。作么生道。自小持斋今已老。见人无力下禅床。
　　上堂云。一法若有。毗卢堕在凡夫。万法若无。普贤失其境界。若得有无都尽。凡圣混同。南泉不用唤如如。赵州不在明白里。譬如洪炉猛焰。岂分钗钏缾盘。明镜当台。休问青黄赤白。正当恁么时。且道。有照有用。能杀能活一句。作么生道。良久云。墙壁有耳。
　　上堂云。学道做工夫。正如人凿井。一日见泉源。平生用不尽。且道。受用不尽一句。作么生道。一滴普沾沙界润。十方休听辘轳声。
　　上堂云。仲春天气喜初晴。燕语雕梁有好声。会得玄沙当日意。便能日午打三更。卓拄杖一下云。活鱍鱍地。非常伶利。德山觑着骨毛寒。不用南山寻鳖鼻。
　　上堂。僧问。什么人不被无常吞。师云。只恐他无下口处。僧云。恁么则一念通玄箭。三尸鬼失奸也。师云。汝有一念。定被他吞了。僧云。无一念时如何。师云。捉着阇梨也　师乃云。沤生沤灭几千回。只为金刚眼不开。一日爱河波浪息。始知无去亦无来。汝等诸人。波浪息也未。金刚正眼开也未。此眼若开。照了万法。如梦如幻。当知此身。如影如响。坐断千圣路头。不落祖师阶级。亦无人亦无佛。大千沙界海中沤。一切圣贤如电拂。咄。
　　上堂。举玄沙和尚。指灯笼问僧。我唤者个。作灯笼。你唤作什么。僧云。某甲亦唤作灯笼。沙云。尽大唐国内。未有一人会佛法。
　　师云。不知。会佛法底人。唤灯笼作什么。
　　上堂。举大慈寰中禅师示众云。老僧不解答话。只是识病。时有僧出。慈便归方丈。
　　师云。大慈酌然识病。只是无药。
　　上堂。举赵州问南泉。知有底人。向什么处去。泉云。向山下作一头水牯牛去。州云。谢师指示。泉云。昨夜三更月到窗。师云。南泉摇头。赵州摆尾。子细看来。二俱失利。
　　病起上堂。僧问。昔日维摩在病。盖为群生。今朝和尚不安。当为何事。师云。今日遭人检点。僧云。和尚有病。众人尽知。众人有病。如何医得。师云。阇梨宜吃姜附汤。僧云。剑为不平离宝匣。药因投病出金瓶。师云。你道。佛病祖病。相去多少。僧云。一笔勾下。师云。苍天中更添冤苦　师乃云。病瘳鹤骨瘦棱棱。说妙谈玄总不能。赖有同行木上座。是渠强健更惺惺。遂拈拄杖。卓一下云。你既惺惺。请为大众。说一上禅。掷下拄杖。便归方丈。
　　解夏上堂云。天下丛林。今朝解制。多少衲僧。重添意气。布袋头既已放开。草鞋钱各须自备。万里无寸草处。荐取洞山家风。三十棒责情要。会取云门关棙。且道资福意。在什么处。良久云。逢人不得错举。
　　上堂。僧问。云门道。十五日已前。即不问。十五日已后。道将一句来。未审古人意旨如何。师云。今日十七。僧云。日出东方。夜落西也。师云。且信一半。僧云。十五日已后如何。师云。分身两处看。僧云。恁么则人从陈州来。却向许州去也。师云。识甚好恶　师乃云。古人贫不及。今人富太过。唯有慈受叟。家风不恁么。有油便点灯。有炭便向火。无油无炭时。大家黑处坐。坐得骨臀痛。长伸两脚卧。天明起来吃粥。说甚迷逢达磨。
　　师到长芦。众请升座。僧问。十江岸上。古佛场中。二老相逢。合谈何事。师云。六耳不同谋。进云。祥烟生座席。瑞气起庭除。师云。好事不如无。进云。可谓知音知后更谁知。何必清风动天地。师云。独有阇梨未相识。进云。从来鼻孔辽天。不受他人浇泼。师云裂转。进云。久闻资福有此机要。师云。特地一场愁。进云。大众证明。学人礼谢　师乃云。道在何曾有间然。休分城市与林泉。重来问法栖禅处。依旧清风满目前。信知法无固必亦随缘。在山林则一事不为。入尘劳则万机俱扫。一动一静。无非真净界中。或去或来。尽是菩提场内。如拳作掌。开合有时。似水生波。起灭无定。是以长芦唱起云门曲。资福和起德山歌。拍拍无私。头头有据。更不谈玄说妙。抑古扬今。自然水乳和同。休问溪山各异。然虽如是。忽若有个气不平底。出来。高声喝云。不会为客。吵噪丛林。又教资福如何祗对。良久云。洎合停囚长智。
　　冬至上堂云。今朝一阳生。明日便数九。张三依旧肥。李四从来瘠。吃尽天下药。旧病依前有。用尽自家心。笑破他人口。为什么如此。花根本艳。虎体元斑。
　　上堂云。一夜翻空大雪。玉殿银楼皎洁。晓来庭际无人。莫道山僧不说。虽然如是赚杀人。
　　岁旦上堂云。东风吹尽晓天云。大地山河总变春。不用当门书大吉。个中无鬼亦无神。
　　上堂。举僧问云门。久雨不晴时如何。门云。札。有人问资福。久雨不晴时如何。山僧祗对他道。收。云门札。资福收。一擒一纵。各有来由。昨夜春风吹树尾。晓来红日上云头。翻笑双林傅大士。却道桥流水不流。
　　上元节上堂云。夜来灯烛斗荧煌。多少众生彻晓忙。究竟不知灯是火。昧却灵台一点光。还有回光返照底么。归堂吃茶去。
　　上堂云。今朝吃粥太晚。徐六街头担板。只知打鼓升堂。不觉又是吃饭。吃粥了吃饭。吃饭了吃粥。清风月下守株人。凉兔渐遥春草绿。
　　上堂。举云居齐禅师问僧。从什么处来。僧云。堂中来。齐云。何得妄语。僧无对。
　　师云。者僧是小妄语。云居是大妄语。
　　上堂。举鲁祖。凡见僧来。便面壁。梁山有偈云。鲁祖三昧最省力。才见僧来便面壁。若是知机达道人。自然当下便心息。
　　僧又请益琅琊广照。照云。祖师面壁播诸方。多少衲僧谩度量。最好晚来江上望。数枝寒栢倚斜阳。
　　师云。资福不是雌黄古人。只图大家知有。鲁祖面壁。词穷理寡。广照梁山。见蛇先怕。若问慈受。劈脊便打。
　　佛鉴禅师。退智海。过资福。师上堂云。太平山下曾相见。抚掌呵呵笑脸开。莫怪嘉声腾万口。杖藜方自日边来。下座后。拜请禅师。为四众。说几句子。东京城里话。
　　旦日上堂云。金轮御世乾坤永。玉烛调时宇宙明。桃李无言春烂熳。不知何以报升平。
　　上堂。举赵州坐次。侍者报云。大王来也。州下绳床云。大王万福。侍者云未在。州云。又道来也。
　　师云。一等是萝卜头禅。才落赵州手里。不妨好滋味。
　　上堂云。有处不是有。敲禅床数下云。唤作无得么。无处不是无。竖起拂子云。唤作有得么。有无不是处。佛祖沈踪。馨香满道途。是处填沟塞壑。明眼汉。试捡点看。
　　上堂。举陆大夫问南泉。弟子家中。缾内养一鹅儿。迩来渐大。欲出此鹅。又不得打破缾。又不得损却鹅儿。未审和尚。有方便。泉召大夫。大夫应诺。泉云。出了也。师云。南泉鼻孔。在陆大夫手里了也。当时才见他恁么问。但向他道。你肚里。有许多计较。又云。佛法不是者个道理。
　　上堂。举沩山道。自小牧一头水牯牛。拟向溪东放。不免食他国王水草。拟向溪西放。不免食他国王水草。不如随分纳些些。师云。沩山大似野老不知尧舜力。耕田凿井过余生。殊不知。人人分上。牧一头水牯牛。十二时行履底。是国王田地。饮啖底。是国王水草。从来头角峥嵘。况是毛色有异。诸人还识得也未。若也识得。无恩不报。无法不通。其或未然。东西南北休分别。尽在吾皇一化中。
　　上堂云。古人道。忍忍。三世冤家从此尽。饶饶。万祸千殃从此消。默默。无上菩提从此出。
　　师云。会得此三种了。好个不快活汉。山僧祇是得人一牛。还他一马。泼水相唾。插觜厮骂。卓拄杖一下云。平出平出。
　　上堂云。流注真常几万回。虚空无去亦无来。个中何地容生死。打破当堂明镜台。
　　上堂云。天面雁横七八点。海门日上两三竿。祖师心印分明在。自是时人不解看。直饶看得。也是方木逗圆孔。
　　上堂。举紫胡半夜在僧堂中。叫捉贼捉贼。众僧惊起。有一僧。被胡捉住云。捉得也。捉得也。僧连声叫。不是。我。胡云。是即是。只是你不肯承当。
　　师云。紫胡也是按牛头吃草。
　　上堂云。心境顿消融。方明色与空。欲识本来体。青山白云中。
　　师云。龙济和尚恁么道。抛砂撤土。向后人眼里。直至而今。玄黄不辩。山僧今日为诸人。金鎞刮膜。整顿双睛。令他个个。别开顶门一只眼。心境顿消融。方明色与空。欲识本来体。遂竖起拂子。良久云。海里使风山上船。
　　上堂。举云门云。有三种人。一人因说得悟。一人因唤得悟。一人闻举便回去。且道。闻举便回去。意作么生。好与三十棒。
　　师云。云门大似见兔放鹰。
　　大雪上堂云。四维上下白漫漫。玉殿琼楼正好看。任是黑风吹海立。渠侬门户不相干。曹溪路上。绝踪绝迹。少室岩前。滴水滴冻。盐官扇子。拈放一边。赵州布衫。略无暖气。正当恁么时。如何是寒暑不侵底句。石女解栽无影树。木人能种火中莲。
　　岁旦上堂云。时人皆拜岁。山僧不贺年。孟春犹寒在。日月几曾迁。去年今日后。今日去年前。新旧不同者。谁后复谁先。
　　师云。大小龙济山主。被一个旧岁新年碍却。说得许多道理。终未免黏唇污齿。慈受叟即不然。时人皆拜岁。山僧也贺年。光明一点在。从听二轮迁。顺俗高叉手。和光小说禅。个中如会得。佛祖本无传。
　　退院辞众。上堂云。三年住此空花相。今日归欤水月同。去住不须论彼此。人生万事转头空。修习空花万行。宴坐水月道场。降伏镜里魔军。成就梦中佛事。是知。三世诸佛说梦。六代祖师说梦。天下老和尚说梦。今朝资福说梦。说此一梦。三年零七个月。其间有利根者。轻轻唤着。便乃回头。有根性暗钝者。至今犹在梦中。山僧有个惊瞌睡底句。临行不免倾肠倒腹。尽为诸人道却。照顾鼻孔乍远。伏惟珍重。

　　慈受深和尚焦山语录

　　　　侍者　善随　编
　　师於政和七年。九月初六日。在蒋山受请。拈起　敕黄云。九重天上官家敕。唤起西庵瞌睡人。为瑞为祥人莫问。金毛师子玉麒麟。恁么会得。便使山林增秀气。泉石长清辉。其或未然。却请维那高宣一遍。
　　宣敕罢。师升座。
　　僧问。避喧求静。处世未有其方。再起西庵。如何是为人一句。师云。倚天灵刃照人寒。进云。恁么则青山藏不得。明月却相容。师云。知心有几人。进云。好酒无深巷。酽醋足人沽。师云。噇酒糟汉。
　　师乃云。法无凝滞。去来本体皆如。道亦随缘。溪山何曾有间。须知。住中无住而却住。行时不行而却行。开门方喜冷啾啾。平地忽然闹浩浩。如拳作掌。开合有时。似水生波。动静无定。且道。不涉去来底。是什么人。月行云外无心照。水到人间任运圆。
　　蒋山辞众上堂。僧问。将离钟阜。未到焦峰。不涉两头。请师速道。师云。秋空飞一雁。砧杵夜千家。进云。铁瓮城边生瑞气。海门峰顶锁重云。师云。他日焦山。与你一盏茶吃。进云。大众证明。学人礼谢。师云。彼此没便宜　师乃云。□忻得计掩深关。口醭心灰一味闲。自笑行藏无料处。又随缘业过焦山。
　　师至九月二十四日入院。归方丈。踞座云。一室寥寥是何物。三贤十圣竞头参。衲僧不会风前句。拟欲思量落二三。
　　上堂。僧问。古人面壁。意旨如何。师云。口是祸门。进云。世间多少事。尽在不言中。师云。你鼻孔。在我手里了也。进云。久闻和尚令严。师云。垂钓手徒劳坐钓台　师乃云。白苹红蓼岸边秋。短桨轻帆与自由。要会到家一句子。长江依旧水东流。
　　上堂。僧问。如何是佛。师云。担水河头卖。进云。佛向上更有事么。师云。灵利人难得　师乃云。十一月二十。唤做大冬日。张三贺郑婆。李四拜王七。早辰到夜。费尽平生力。唯有衲僧家。不打者鼓笛。为甚如此。铁额昆仑儿。通身黑如漆。
　　上堂。僧问。如何是无争三昧。师拈拄杖。走下座。打僧三下。僧叫云。某甲有什么过。师放下拄杖云。你不早道。便归方丈。
　　腊八上堂云。瞿昙学道时。菩提树下坐。忽尔见明星。漆桶便打破。才打破始信。从前灯是火。今人学道不悟道。义路推寻外边讨。更说从来无悟迷。大似团圞吞却枣。
　　上堂。僧问。知有。说不得时如何。师云。哑子吃蜜。进云。道得。不知有时如何。师云。鹦鹉唤人。僧礼拜。师云。者传语汉　师乃云。今日端午谢街坊。时节因缘要举扬。莫问腕头缠百索。且将粽子吃沙糖。且道滋味在什么处。冷物也宜少吃。
　　上堂云。是柱不见柱。非柱不见柱。是非已去了。犹较三百步。
　　上堂。举雪峰拈拄杖云。识得拄杖子。一生参学事毕。罗山闻云。识得拄杖子。更买草鞋行脚。师云。识得拄杖子。恁么也得。不恁么也得。
　　上堂。举僧问夹山。如何是夹山境。山云。猿抱子归青嶂后。鸟衔花落碧岩前。法眼道。我二十年。祇作境会。师云会么。当门种棘多针刺。惹破儿孙无限衣。
　　上堂。僧问。佛未出世时如何。师云。云中藏玉兔。进云。出世后如何。师云。日里放金乌　师乃云。五五二十五。一句超今古。夜来石公山。有个欢喜处。诸人还知么。
　　上堂。僧问。有求皆苦时如何。师云。只为不知足。进云。知足后如何。师云。不见有苦　师乃云。承言须会宗。勿自立规矩。石公山走入你鼻孔里去也。还知么。若道知。碍塞杀你。若道不知。灯笼露柱欺你去。
　　上堂。僧问。佛魔不到处。如何体会。师云。道什么。进云。恁么则绝行踪去也。师云。展手不逢人　师乃云。焦山句句是药。祇要时人安乐。费尽巴豆砒霜。转见七零八落。诸人步步是病。终日头旋眼运。祇管以火救火。不解头正尾正。忽有个汉。出来云。和尚恁么道。也是甘草口子。黄连肚皮。师大笑云。也有些子。
　　蒋山佛鉴禅师遗书至。上堂。僧问。法船没法幢摧。无限悲风匝地来。未审锺山何处去。请师高震一声雷。师云。拄杖无情也皱眉。进云。佛祖位中留不住。人间天上任遨游。师云。你还唤得应么。进云。今古应无坠。分明在目前。师云。一个棺材。两个死汉。进云。学人今日也要助哀。师云。泥人眼赤　师乃云。宗门标致久凄凉。佛鉴山头又坐亡。昨夜灯前即屈指。不知谁解整颓纲。此际法门不幸。蒋山佛鉴禅师。今月初八日。遽然坐亡。凶书既至。闻问之初。使人短气。然则衲僧家。生也如同着衫。死也还同脱袴。又何悲悼哉。在佛法淡薄之际。纪纲委地之秋。得人则兴。失人则废。西望灵龛。不胜哀恋。
　　师召大众云。还会么。惆怅锺山老水牯。去住纵横无必固。拔楔抽钉二十年。咬尽生姜呷尽醋。有时贫。有时富。谁会南山狗咬虎。纷纷衲子数如麻。不知谁解吞蓬句。听取焦山重指注。若道锺山有句。大似如藤倚树。若道锺山无句。正是沈埋佛祖。且道。毕竟如何。乃以手掩面。下座。
　　上堂。僧问。四大五蕴。自何而得。师云。春风才过处。池水自成纹。进云。直得湛然时如何。师不对。进云。却是学人。无风起浪也。师亦不对。僧长嘘一声。师便打　师乃云。江月照。松风吹。永夜清霄何所为。若是曹溪门下客。相逢不必更扬眉。
　　灵岩长老退席到山。师上堂云。扁舟何事渡江来。林底相逢笑脸开。盐米不须重话会。要须舌上起风雷。灵岩禅师。闻名有日。相见无门。何事扁舟惠然过我。可谓闻名。不如见面。见面又胜闻名。风前抚掌笑呵呵。万事观来皆戏具。是知虚空无我。任明暗以发辉。流水本闲。逐方圆而自在。所以王老师。不打者鼓笛。多少便宜。陈睦州。冷坐空房。不妨静辨。者般病痛患过。方知古人涉世漫悠悠。大底要明者个事。岂不见珠溪和尚访临济。济才见。便喝。溪云。两重公案。济云。者野狐精。溪进前。提起坐具云。展即是。不展即是。济又喝。溪收坐具便行。济云贼贼。溪便出去。莫道无事好。
　　济回首。问首座云。适来相见。有得失否。座云有。济云。宾家失。主家失。座云。二皆失。济云。失在什么处。首座拂袖便行。济云。莫道无事好。
　　后有僧。举似南泉。未审三人意旨如何。泉云。大似官马相踏。
　　师云。丛林中。商量尽道。临济握袖中灵刃。不令而行。珠溪抬掌上菱花。无心鉴物。师子窟中师子。首座方究端倪。要知卞璧无瑕。须是南泉和尚。然虽如是。子细看来。未免各有一场败阙。且道。那里是败阙处。下座。却请灵岩禅师。为诸人批判。
　　上堂。举六祖问僧。甚处来。僧云。尝参卧轮和尚。得个颂子。一生受用不尽。祖云。你试举看。卧轮有伎俩。能断百思想。对境心不动。菩提祇么长。祖乃说一颂。慧能无伎俩。不断百思想。对境心数起。菩提作么长。
　　师云。者两个老汉。大似泥人与金刚揩背。何故。焦山别有一颂。有无皆伎俩。尽是人妄想。少府打手力。笑杀韩官长。
　　檀越看藏经上堂。僧问。宝藏未开时如何。师云。谁敢添注脚。进云。四十九年谈不到。今朝方显我师机。师云。烂泥中有刺。进云。开卷后如何。师云。药山道底。进云。指天指地休谩我。截铁须还本分人。师云。筑着磕着处。你如何回避。进云。学人到者里。祇得信受奉行。师云。将谓你是个作家　师乃云。佛从大悲心。流出十二部。琅函与玉轴。遍满河沙数。言言皆妙药。字字超今古。譬如优昙花。百劫难遭遇。又如大明灯。能破黑暗处。又如智慧力。能断无明树。又如璎珞珠。能使人丰富。茫茫尘世人。急急走如兔。不觉老到来。未尝开眼觑。独有花评事。信向颇坚固。命我无心人。转此诸佛语。浮生一百年。正如草头露。上床鞋履别。保朝不保暮。少吃两块肉。多烧香一炷。羊鹿牛三车。皆行此条路。遂竖起拂子云。者里会得。便可信受奉行。其或未然。各请作礼而去。
　　上堂。僧问。斋晚未闻钟鼓响。庆赞为复是别有商量。师云。肯把金针度与人。进云。德山端的意。尽在不言中。师云。他是个无齿大虫。汝是个黄尾狗子。僧礼拜云。和尚是何心行。师云。老僧饶你不少　师乃云。鹤态云踪不定居。白沙一别半年余。焦山脚下重相见。记得当时事也无。若记得当时事。即会如今事。若会如今事。方知十二时中。行住坐卧。拈匙把筯。未尝不与山僧相见。其或涯际未分。一回相见一回老。悟取空花梦里身。
　　送庄主上堂。举百丈云。汝等为我开田。归来与汝说大义。僧云。何必归来。即今便请。丈展两手。
　　师云。百丈恁么说大义。辜负者僧。山僧今日。分明为你说破。焦山热肺肠。有事便要了。今岁润九月。来年春气早。顶门三只眼。常要光皎皎。照顾沩山水牯牛。莫教吃却他人草。
　　道友入山。上堂云。焦山僻在海门边。得到其中是夙缘。要会相逢一句子。春风依旧似当年。此一段事。譬如春风。周徧法界。随地而生。过栴檀林。其风必香。过鲍鱼肆。其风必臭。臭亦未尝臭。香亦未尝香。何以故。风性本无香臭。一切众生。见有聚散。见有悲喜。见有去来。见有生死者。皆妄也。若恁么明了。可谓处处真。尘尘尽是本来人。还会么。衣中有宝年年在。眼里无筋世世贫。
　　上堂云。春色无高下。春雷动地音。翻空一夜雨。滴破祖师心。僧问沩山和尚。今日好雨。山云。那里是好处。僧无对。山云。你问我。僧便问。那里是好处。山指雨。僧礼拜。
　　师云。百尺竿头进步。须是沩山。雨中往来。毕竟不曾湿却鼻孔。既从雨中往来。为什么。鼻孔不湿。祇为他一点也入不得。
　　上堂云。焦山无变豹。一味劝人休。众生颠倒甚。拨火觅浮沤。石巩驾弓箭。俱胝竖指头。直下歇得去。都如椀脱丘。
　　上堂。举海上横行暹道者。一日叫云。快活快活。僧问。和尚有快活。暹云。山前麦熟都收了。莫教辜负牧童儿。
　　焦山今日更快活。如暹道者。忽有人问。未审如何快活。祗对他道。厨里有人做饭。堂中有人说禅。落得焦山长老。只管横眠竖眠。
　　上堂。举昔日有人。获一块铁。铸作一座方响。人闻之。便生逸乐之情。谓之乐器。后时却将方响。铸作一口磬。人闻之。便生善。此人后因从军。却将磬。铸成一口剑。人见之。便生惊怖。后时又将剑。铸成一尊佛。人见之。便生归向。
　　诸人者。大都只是一块铁。因甚么。起得许多惊喜善恶之念。只为你色见声求。不能归根得旨。还会么。迷时境上千般有。悟去心中一物无。若会笑声还似哭。方知生与死同途。复云。也须是打破虚空始得。
　　上堂云。动弦别曲。叶落知秋。隔墙见角。便知是牛。伶利衲僧。才眨眼商量。已落第三筹。休休。不如无事挂心头。
　　上堂。举佛日才和尚。一日太守请升座。僧问。应以宰官身。得度者。即现宰官身。而为说法。如何是宰官说底法。才云。锦绣筵中吹玉笛。僧云。毕竟如何。才云。笙歌座上语如春。
　　师云。佛日顶门具眼。肘后有符。当垂手之际。不妨奇特。点检将来。只能放行。不会把定。忽有人。问慈受。如何是宰官说底法。只向他道。棒头笔下宜精审。毕竟如何。打锁敲枷好用心。
　　上堂。吾有一言。绝虑忘缘。巧说不得。祇要心传。且道是什么言。良久云多种浓阴树。留与行人作歇场。
　　上堂云。我笑禅和子。茫茫能地头。随人语脉转。何日得心休。
　　上堂。僧问。如何是海门境。师云。万古掩不得。百川从此归。进云。如何是境中人。师云。面如渥丹。进云。人境已蒙师指示。向上玄关事若何。师云。九九八十一　师乃云。滔滔生死海无涯。绿鬓朱颜未足夸。五蕴山头云散后。不知明月落谁家。者里觑得透。尘劫来事。尽在而今。其或未然。而今事一时昧了。不见道。几回生几回死。生死悠悠无定止。自从顿悟了无生。於诸荣辱何忧喜。只如无生。作么生了。
　　上堂云。一切有为法。如梦幻泡影。如露亦如电。应作如是观。师云。有为法。当如是观。只如无为法。作么生观。一翳在眼中。卢医拈不出。
　　上堂。僧问。如何是佛。师云。面黄不是真金贴。进云。如何是佛向上事。师云。一箭一莲花。僧礼拜。师弹指三下　师乃云。不是境亦非心。唤作佛时也陆沈。个中本自无阶级。切忌无阶级处寻。总不寻。过尤深。打破云门饭袋子。方知赤土是黄金。咄。
　　上堂。举乾坤之内。宇宙之间。中有一宝。秘在形山。古人恁么道。大似钉桩摇橹。抱桥柱澡洗。致令后人。一向坐在死水里。慈受有一宝。乾坤之内无处寻。宇宙之间着不得。有时埋在粪扫堆头。有时掉向无事甲里。即今在诸人眉毛上。还见么。不要放憨。
　　上堂。僧问。德山入门便棒。临济入门便喝。当明何事。师云。杀人须见血。进云。理无曲断也。师云。切忌诈明头。僧礼拜。师便打。
　　僧问。古人道。参活句。不参死句。如何是活句。师云。南山白额虎。进云。如何是死句。师云。款出囚口。僧便喝。师云。也是棺木里瞠眼。僧又喝。师便打　师乃云。大丈夫汉。莫受人瞒。唤作你作佛。已是无端。
　　上堂。僧问。先德道。本来无一物。压杀世间人。未审过在什么处。师云。阇梨眼皮薄。进云。认着依前还不是也。师云。几人跳得出　师乃云。幸自可怜生。须要人道是。遍问王老师。蹈破草鞋底。不如歇去好。
　　上堂云。红杏枝头小雨乾。东风特地作春寒。祖师门户无遮障。祇要时人着眼看。遂竖起拂子云。还会么。桃红李白蔷薇紫。问着春风总不知。

　　慈受深和尚慧林语录

　　　　侍者　宗先　编
　　师於宣和三年。三月二十五日。在焦山受请。
　　拈起敕黄。示众云。四年两受官家敕。玉璨珠华耀海门。鼓舞尧风聊自媿。不知何以答君恩。若向文彩未彰时荐得。可谓无恩不报。无法不通。其或未然。还你个丛林事例。遂付与维那。
　　宣罢升座。
　　僧问。空中书万字。文彩已彰。火里生莲花。清香有异。丹诏临门。如何举唱。师云。石女夜挑灯。进云。恁么则万丈白云藏不得。一轮光景透无边。师云。你分上。得个什么。进云。兵随印转将逐符行。师云。如何是最初一步。进云。凭栏遥望江边境。令人却忆老婆心。师云。又却恁么去也。
　　僧问。动地天书到海门。不知师意若为论。师云。大虫舌上书千字。进云。舜日与佛日增辉。皇风共真风并扇去也。师云。知恩方解报恩。进云。真智不从人得。妙机本自天然。师云。那个是汝妙机。进云。五叶芬芳传少室。今朝大地一时春。师云。祇少阇梨一个　师乃云隈岩傍水养衰残。不谓虚名落世间。到此更无回避处。只应笑倒石公山。石公山解笑。争奈笑里无刀。拄杖子点头。却是他头边有眼。到者里。三世诸佛。匿影无门。六代祖师。潜踪无地。为什么如此。祇为难逃至化。
　　师辞众。上堂云。虎穴门前曾宴坐。龙床角畔去谈禅。诸人莫苦生离思。风月从来共一天。还有相送底么。
　　僧出问。出门千里。一步为初。如何是最初一步。师云。拄杖拨开千圣眼。芒鞋蹈破万山青。进云。何事春风忽吹散。不能留得覆青山。师云。何用强生分别。进云。学人有个末后句。还许当场道也无。师云。只恐汝道不着。进云。焦山幸有西庵在。留与禅师作退居。师云。巩县茶瓶　师乃云。住亦随缘去是常。山林城市两无妨。白云本是无心物。一任风吹入帝乡。大道无间。遇缘即宗。万法有期。因时而会。休向孤峰顶上。盘结草庵。且於闹市门头。诃佛骂祖。虽然如是。且道。临岐一句。作么生道。都来一个虚空子。计甚东西南北人。某道薄人微。涉世疎谬。住持既久。曲荷诸人。乍尔东西。岂无依恋。更冀诸兄弟。时中一动一静。依诸佛语。如说而行。依祖师语。以悟为则。若能如是。可谓江山虽远。理契即邻。其或不然。何啻千山万水。
　　时众中有恸哭者。师告云。不用哭。老僧在此。四年零六个月。将无作有。指东划西。脱空谩语。诳惑诸人。今日识神自首。不敢覆藏。且骑石公山。渡杨子江。往东京城里去也。伏惟珍重。
　　师五月五日入院。归方丈。踞座云。一居丈室。家风壁立。把断重关。有谁敢入。为什么如此。直饶铁眼铜睛汉。也是门头户底人。
　　上堂。僧问。深山中建立。未是作家。闹市里举扬。方为好手。如何是到家一句。师云。一条拄杖挑明月。万事随缘入帝乡。进云。可谓上国有明主。深山无隐人。师云。葵藿有心终向日。进云。如是则已居上剎。放行西祖家风。今对人天。拨动云门关棙。师云。作么生是云门关棙。进云。祥光舒户牖。瑞气满庭除。师云。未在更道。进云。却请和尚道。师云。乍入院来。未欲行令。进云。谢和尚布施。师云吽　师乃云。千山万水路岐长。自喜亲观上国光。会得到家一句。入门切忌错商量。且道。如何得不错商量。若作佛法商量。埋没自己。若作世谛商量。辜负祖师。到者里。须知佛法人情。捏成一块。粗言细语。不见两般。恁么也得。不恁么也得。恁么不恁么总得。然后没交涉。方可闹中取静。忙里偷闲。仰戴尧天。高歌舜日。然虽如是。且道。动静不拘一句。作么生道。遂抚掌笑云。青山谁管你闲事。白日[廓-享+墨]中自有人。某山林一慵懒人耳。学问道德。俱无所长。上荷　圣恩。扫洒当院。唯是夙兴夜寐。补报　君恩。隐腹量心。但多惶恐。诸人者。古人道。相逢不拈出。举意便知有。如何是知有底事。祇如长老入院。打鼓升堂。问讯和尚。与诸人相见。者个是拈出了也。那个是知有底事。莫是焦山长老。千里之外。来慧林住持么。不是者个道理。莫是僧是僧。俗是俗么。不是者个道理。若也明得。千里同风。其或未然。对面千里。会么。虚空昨夜翻筋斗。吓倒西来碧眼胡。
　　上堂。举昔日宝公和尚。令人传语思大禅师。何不下山。教化众生。只在山头。目视云汉。作什么。思大云。三世诸佛。被我一口吞尽。何处更有众生可度。
　　师云。思大恁么说话。只知开口。不觉舌头长。既有诸佛可吞。岂无众生可度。若是山僧。即不然。自四月十六下焦山。或山路上行。或野店头宿。也不见有诸佛可吞。为什么如此。但知饥来吃饭。渴即饮水。困即啜茶。亦无众生可度。为什么如此。只为人人具足。个个圆成。虾蟆蚯蚓。项佩圆光。白牯狸奴。胸题万字。今日来到慧林院里。与诸人相见。且道。与古人说话。是同是别。会么。不劳久立。
　　师於五月二十二日。就大相国寺中。三门上开堂。师拈起疏。示众云。卷之则圣凡莫测。舒之则沙界咸闻。非图激浊扬清。亦乃分缁别素。然虽如是。要见文不加点。绝妙好词。却请表白宣过。
　　读疏罢。师指法座云。物物头头不覆藏。须弥高广露堂堂。要知此曲无音韵。更对熏风舞一场。便升座。
　　拈香云。此一瓣香。恭为祝延　　今上皇帝。圣寿万岁。恭愿。明齐二曜。寿等三山。雨顺风调。民安国泰。
　　次拈香云。此一炷香。当为何人。气息才通不可收。一回拈起一回羞。威音王外难分雪。殃及儿孙卒未休。便恁么烧却。又恐有不知香气者。爇向炉中。供养我长芦　净照禅师和尚。遂趺座。
　　智海法真禅师白槌云。法筵龙象众。当观第一义。师云。一槌便就。八字打开。更无丝发覆藏。岂有纤毫障碍。若是英灵衲子。须便舌上风生。其或蒙憧禅和。多分眼中云起。莫有未点先行。不拨自转底么。
　　僧问。立雪齐腰断臂人。昙花分得一枝春。未知今日开堂意。一句如何祝　圣君。师举起拂子。进云。恁么则金乌凝瑞彩。玉兔耀祥云。师云。若是鹞子儿。点着飞千里。进云。五湖四海归王化。一句无私乐太平。师云。祇道得八成。进云。却请和尚道十成。师云。大千沙界为天宇。亿万须弥作寿山。进云。祝圣已明於至道。为人端的合如何。师云。拄杖子未曾拈着。进云。作家禅师。天然犹在。师云。开口易。合口难。
　　僧问。法鼓一鸣丹凤阙。金炉先爇紫檀烟。开堂上祝南山寿。愿把西来密意宣。师云。曹溪水阔千寻渌。少室峰高万仞青。进云。一言妙契寰中旨。舌上风生四百州。师云。丽水一星金。流沙混不得。进云。九州和气如三月。四海欢呼似一家。师云。如是如是。进云。为报诸方同道者。尽情施设赞明时。师云。直须恁么。僧礼拜退　师乃云。直饶稻麻竹苇。草木丛。尽变衲僧。一一衲僧。通身是口。一一口中。有百千舌。一一舌端。置百千问难。不消慧林举起拂子。自然圆同太虚。无欠无余。譬如一滴狮子之血。能变六斛驴骡牛羊之乳。悉化为水。不在安排。任运如是。况千圣灵机。群生本体。不落文字。岂涉言诠。卓尔现前。超然独露。岂不见。临济禅师升堂。麻谷和尚出问。大悲千手眼。那个是正眼。临济随声云。大悲千手眼。那个是正眼。麻谷拽临济下禅床。遂自升座。临济近前云。不审。麻谷拟议。却被临济拽下禅床。复升座。良久云。久立尊官。伏惟珍重。师云。此是从上知识。升堂底样子。后人不明旨趣。一向语路推寻。往往将此公案。唤做照用同时。卷舒自在。恁么商量。欲明千圣不传之机。大似接竹竿打月。有甚交涉。殊不知。骑自马捉贼。以自刀杀贼。即易。就贼马捉贼。回贼刀杀贼。即难。何也。如国家拜将。妙得其人。应机会间不容发。方当用事之时。势安龙蟠虎踞之利。阵结长蛇偃月之衡。拥百万军。决千里胜。人但见七擒八纵。万举万全。而不见帏幄运筹。声容不动。搀旗夺鼓之间。已荡巢穴。弃甲曳兵而走。歼厥渠魁。经云。诸有智者。以譬喻得解。鬼方既定。神武不杀。班帅振旅。凯歌而还。时节因缘。众所共知。临济麻谷一状领过。且道。昔人今人。是同是别。若也定当得出。上无不报之恩。下有可行之道。还会么。四海晏清歌有道。八方无事乐尧年。即将此日开堂妙善。谨进祝延　今上皇帝。圣算无穷。恭愿　今上皇帝陛下。道合乾坤。明逾日月。恩沾万姓。俱为富寿之乡。化被四夷。皆识诗书之训。巍巍乎。荡荡乎。民无得而称焉。但臣僧某。道行无取。短拙有余。土木身心。烟云踪迹。本图水边林下。枕石眠云。木食草衣。歌咏太平而已。不谓。遽承　睿旨。扫洒慧林。遂令枯木重芳。寒灰再焰。敢不力勤香火。策励禅徒。共扬　西祖之风。上祝南山之寿。我　皇帝陛下。恭愿。似天不老。万灵永戴於无私。如日方中。一草不容於斜影　皇后。皇太子。诸王天眷。玉叶金枝。庆尚一人。咸臻五福。阖筵贤士大夫。共赐光临。庄严法会。僧录三藏。诸院禅师。四远檀信。十方清众。同歌舜日。共戴尧天。万劫千生。常逢此会。久立众慈。伏惟珍重。
　　上堂。举金峰和尚示众云。事存函盖合。理应箭锋拄。你若道得。分半院与你。时有僧出礼拜。金峰云。相见易得好。共住难为人。便下座。师云。金峰放处太轻。收来太重。慧林即不然。一切不见句。瞎却时人眼。你若道得。说什么分半院。和钵袋子。一时分付。良久云。何须寻白玉。只此是黄金。
　　上堂云。今年两次逢端午。不须更打划船鼓。金刚门外笑呵呵。一夜通身汗如雨。汗如雨。不须言。犀牛扇子亦徒然。旧山多积雪。归去是何年。
　　上堂云。古人道。说得一丈。不如行取一尺。说得一尺。不如行取一寸。说得一寸。不如行取一分。又有尊宿云。说取那行不得底。行取那说不得底。虽然恁么。未免陪分疎在。且道。说不得底。如何行。语不伤人方出口。药因有验始传人。
　　上堂云。一切有为法。如梦幻泡影。如露亦如电。应作如是观。释迦老子。只知其一。不知其二。幻化空身即法身。个中无染亦无尘。拈匙把筯如明了。扫地烧香不倩人。
　　江宁府能仁。差僧赍疏帖。请诠首座出世。坚不肯受。师便鸣鼓先升座。
　　僧问。狮子未出窟时如何。师云。怕人见爪牙。进云。出窟后如何。师云。头尾不能藏。进云。恁么则有意气时添意气。不风流处也风流。师云。打鼓大家看　师乃云。赵州住院二十年。折脚禅床欠一边。灰头土面半饥饿。苦涩家风今古传。翻笑今人做长老。恰似官人问职田。职田多。我便去。免见钵盂无着处。职田少。我不去。生怕没盐兼没醋。禅门难得好儿孙。正眼近来如扫土。慧林首座久韬藏。个中果熟自然香。大海钓鱼[拚-ㄙ+ㄊ]得失。空船归去也无妨。
　　上堂。僧问。诸人知处。良遂尽知。良遂知处。诸人不知。未审如何是良遂知处。师云。一字两头垂。进云。若不同床卧。焉知被底穿。师云。承言须会宗　师乃云。一钵迢迢历数州。朱门白屋信缘求。如今茧足归来也。自在沩山一牯牛。恁么会得。犹是油花脱子。未是到家一句。如何是到家一句。一条藜杖倚壁角。三乳芒鞋挂屋头。
　　道友就资福。作莲花会。供养罗汉。请师升座。
　　僧问。红轮出海。万里光辉。宝鉴当台。一方明曜。学人上来。请师一鉴。师云。迅雷不及掩耳。进云。一句流通。人皆耸听。师云。马无千里谩追风。进云。谁闻如是法。不发菩提心。师云。如何是菩提心。进云。南宗北祖皆如此。天上人间更问谁。师云。今日问话。有些巴鼻。进云。句句分明皆合道。家家门口透长安。师云。幸自可怜生　师乃云。拍手相逢笑不休。本来无证亦无修。人人尽是阿罗汉。何必天台雁荡求。还会么。幡花影里。菡萏香中。人人雪鬓霜髭。个个云踪鹤态。也有凝眸看鹤。也有露齿吟经。也有百衲蒙头。也有长眉盖眼。也有降龙伏虎。也有相对清谈。虽然种种不同。皆是神通游戏。不见仰山和尚。一日坐次。有一罗汉。腾空而至。仰山问云。近离甚处。罗汉云西天。仰山云。几时离彼。罗汉云。今日斋后。仰山云。何太迟生。罗汉云。游山玩水。仰山云。神通游戏。不无尊者。佛法须是老僧。罗汉云。特来东土礼文殊。此土元来有小释迦。遂腾空而去。师云。仰山老子。寻常河目海口。疾焰过风。被他恶水。蓦头浇却。到底不知。当时若见他道此土元来。有小释迦。便拽拄杖打出去。是则是。者棒放过也好。为什么如此。时难只得同香火。莫与渠侬较短长。
　　解夏上堂。举昔日有一老宿。一夏并不为师僧说话。有僧自叹云。我只恁么。空过一夏。不敢望和尚说佛法。得闻正因两字也得。老宿闻云。阇梨莫嘶速。若论正因。一字也无。恁么道了。扣齿云。适来不合恁么道。邻壁有老宿。闻云。好一釜羹。被两颗鼠粪污却。雪窦云。谁家锅釜。无一两颗。
　　师云。长夏无别趣。调和羹一釜。滋味颇馨香。刚地成点污。口是祸之门。舌是斩身斧。陪却三斤铁。只因看锢鏴。忽然有个衲僧。出来道。和尚也须照顾。慧林只向他道。死老鼠。
　　上堂。举桐峰和尚。见僧入门。便举起拂子。僧便礼拜。桐峰云。犬吠月。又僧到来。峰亦举起拂子。僧礼拜。峰便打。
　　石楼和尚。见僧入来。便举起拂子。僧便礼拜。楼云。如是如是。又僧入来。楼举起拂子。僧礼拜。楼便打。
　　临济和尚见僧入来。便举起拂子。僧便礼拜。际便打。又有一僧入来。际亦举起拂子。僧礼拜。际亦打。师云。一人得自利三昧。一人得利他三昧。一人得自利利他三昧。明眼人试辨看。
　　上堂谢知事。慧林小院子。恰似一只船。终日行上水。须得众人牵。出入底出入。说禅底说禅。做饭底做饭。打眠底打眠。有时甜似蜜。有时苦如连。恁么度众生。笑倒老金仙。若问西来意。令人肚里煎。因什么肚里煎。按尽牛头不吃草。
　　洪州九仙山。请亲长老。上堂。僧问。向上一路。千圣不传。只如嗣法宗师。自何而得。师云。当暗中有明。进云。若不传法。度众生。毕竟无由报恩。师云。已落向下。进云。还许学人重添注脚也无。师云。已不少也。僧礼拜云。一片月生海。几家人上楼　师乃云。滕王阁畔遥招手。汴水堤边未点头。要得锦鳞来上钓。大家撑动木兰舟。且道。兰舟如何撑。良久云。不犯清波意自殊。
　　师付法衣。拈起示众云。以法传心。以衣表信。黄梅山头。白莲峰顶。分付曹溪路上人。一模铸就黄金印。何故须要者个。师笑云。不借婆婆裙子系。争能随地舞三台。
　　当晚请九仙长老小参。
　　师云。今朝四月十五。已见炎炎酷暑。只宜摇扇饮水。岂可谭今引古。却请九仙长老。倾些清凉法雨。众中钉觜禅和。便好出来进步。问教口似磉盘。始信长老难做。亲长老自照顾。发机须是千钧弩。
　　送九仙长老上堂云。慧林投老入红尘。俯仰三年成跺根。自笑欲归归未得。时时送客出都城。所以道。世事悠悠。不如山丘。青松散日。碧涧长流。山云当幕。夜月为钩。卧藤萝下。块石枕头。饥餐渴饮浑无事。自在沩山水牯牛。然虽如是。便恁么去。有甚气息。七凹八凸须拈出。捏六成三未可休。
　　上堂云。着黑衣。护黑柱。虎不食斑。恶伤其侣。云何狮子身中虫。终朝返食狮子血。忍痛金毛不作声。个中滋味难分雪。从咬啮。愿尔回光返照时。始信虚空无两舌。
　　上堂。举古灵和尚问僧。甚处来。僧云。城中来。灵云。还知你所生父母。在地狱中受苦么。僧云。特地来看。灵云。汝如何看。僧哭苍天苍天。灵喝云。者里是甚所在。要哭便哭。僧云。争奈父母。在地狱中受苦。灵云。汝如何免得此难。僧云。三十年后。有人鉴此话在。
　　师云。古灵和尚向平地上陷人。烂泥里着刺。者僧若是个作家。才见他道还知你所生父母。在地狱中受苦么。便向他道。欲知旱海路。须问去来人。待者老和尚拟议。便与推倒禅床。只如今日了初侍者。追荐二亲。试问诸人。且道他父母。在地狱中受苦耶。在人天受乐耶。若定当得。许你具一只眼。若定当不得。带累初侍者。入镬汤炉炭。山僧为你诵个破地狱偈。免见一向在鬼窟里。做活计。下初死却爷共娘。二十余年割不断。今朝打破骨董箱。请我升堂举公案。
　　古灵平地起风波。瞌睡禅人不奈何。地狱天堂都莫问。大家随例吃燠鹅。
　　檀越病起。请师升堂云。佛病与祖病。众生心上疑。情尘一念脱。消散如风吹。试问诸病源。起灭从何依。来从何所来。去向何所归。若能直下见。苦痛无毫厘。不见维摩老。文殊问疾时。聚头说药方。夫却狮子儿。为什么如此。不识西天漏蓝子。几人错认作乌头。
　　端午上堂。僧问。是草皆为药。文殊强指南。个中如不会。特地使人参。学人上来。乞师方便。师云。苦瓠连根苦。甜瓜彻蒂甜。进云。如是则相逢不拈出。举意便知有。师云。知有底事作么生。进云。争奈入荒田不拣。信手拈来草。师云。何时出得荆棘林。进云。文殊公案。一笔勾下。只如尽大地是药。那个是自己。师云。退后退后。
　　僧问。句里呈机问赵州。四门相对谩轻酬。学人未晓个中意。乞师方便指来由。师云。大无外小无内。进云。如是。则问处不知玄妙旨。答时方见祖师心。师云。门里出身易。身里出门难。进云。争奈不向语中求异见。烁迦罗眼绝纤埃。师云。犹未见赵州在。进云。多少随言逐句人。门门便道无遮障。师云。虾跳不出斗　师乃云。今日适当端午。便有僧问时节因缘。问头不妨亲切。进语中不解承当。山僧为诸人。重举一遍。往昔文殊师利。为善财曰。为我采药。不是药者采将来。善财入山遍寻。无不是药者。归白文殊。山中无不是药。文殊曰。是药者采将来。善财拈一枝草。度与文殊。文殊接得。举起云。此药。亦能杀人。亦能活人。师云。者般道理。作者方知。若非铁眼铜睛。往往当面蹉过。然虽如是。善财恁么采药。只知其一。文殊恁么辩药。不知其二。遂拈起拂子云。还识者个药么。得者长生。服之不死。神农不知名。耆婆无处讨。破除佛病祖病。扫荡无明烦恼。物物头头不覆藏。灵光洞耀何人晓。
　　上堂云。天时有风雨晦明。人事有吉凶悔吝。如意事少。轗轲常多。自古而然。何足介意。此是世间俗人论议。灵山老道。过去事。如梦不可得。未来事。如电不可定。见在事。如云彷佛而有。有此方便。能行人之不能行。忍人之不能忍。慧林为你诸人。添个注脚。过去事如梦。了然无罅缝。要当做梦时。便作觉时用。未来事如电。有无不可见。莫将希望心。昧却娘生面。见在事如云。目前彷佛有。安得东南风。吹散西山口。良久云。山僧为你。吹散了也。会么。莫道无心便无事。也曾愁杀楚襄王。
　　上堂云。南来者。与他下载。北来者。与他上载。赵州和尚恁么道。大似世情看冷暖。人义遂高低。山僧因一事长一智。南来者。与他一面笑。北来者。与他一面笑。笑里亦无刀。笑里亦无妙。且道。图个什么。此事不愁怕烂了。卖者虽多买者少。慧林长老眼搭痴。谁敢按牛头吃草。
　　上堂云。适来钦道者。领一童子。持数朵莲花。入门便拜。山僧问。作什么。道者云。请和尚升堂说法。老僧唤行者。将莲花。分作四瓶。装却。道者罔措。你若荐得。何须特鸣法鼓。高踞猊台。灵山正眼。一时分付了也。既不如是。不免重新举个公案。一则为郭氏拔罪根。破疑网。二则为道者。开一只眼。不见昔日。僧问智门。莲花未出水时如何。门云莲花。僧云。出水后如何。门云。荷叶。
　　师云。智门是作家宗师。出语便斩钉截铁。然虽如是。要且只解把定。不解放行。忽有人。问山僧。莲花未出水时如何。烟笼槛外差差绿。出水后如何。风撼池中柄柄香。毕竟如何。多谢浣纱人不折。雨中留得盖鸳鸯。
　　上堂云。十年做长老。今年闹吵吵。思量世间事。佛也不可晓。昨日买个卦。卜道来年好。财帛星入门。虚耗鬼去了。知事与头首。各着些孔窍。盛点两瓯茶。多陪一面笑。大家说些快活禅。免教拄杖生烦恼。
　　开宝仁王院大悲菩萨生日。三禅升座。师当最后升座。顾视大众。遂举右拳云。者个便是八万四千母陀罗臂。复举左手。伸五指云。者个便是八万四千。清净宝目。复微笑云。大悲时时降生。诸佛头头无间。者里裂破面门。荐取通身手眼。便下座。
　　沂州天宁专使。请长老。
　　师上堂。僧问。如何是临际禅。师云。木马痛加鞭。进云。如何是云门禅。师云。虚空驾铁船。进云。如何是曹洞禅。师云。团圞缺半边。进云。如何是法眼禅。师云。红锦盖花毡。进云。如何是沩仰禅。师云。金针黑处穿。进云。五家宗派。蒙师指。向上宗乘事。若何。师云。是处井中有水。谁家灶里无烟。进云。学人到者里。理会和尚答话不得。师云。我也理会不得。僧礼拜。师云。问事即得　师乃云。时节因缘自有由。知音千里远相求。寒山陌上才招手。拾得溪边已点头。沂阳太守。墙堑真乘。千里移文。求人阙下。念禅门之衰飒。力与扶持。嗟祖道之荒凉。心存外护。况明公长老方当壮年。利生心急。便好横担拄杖。撩起布裙。且图旧店新开。从听时人买卖。不劳谦执。便请承当。然虽如是。且道。乘时一句。作么生道。五叶花敷大地春。泥牛鞭起着精神。好将一苇堂前曲。举向东州路上人。
　　上堂。僧问。百年暗室。一灯能破。如何是一灯。师便打。进云。如何是百年暗室。师云。撞着露柱。进云。恁么则光明处处透也。师云。汝莫诈明头　师乃云。昔日法眼。与悟空向火次。法眼拈起香匙。问悟空。不得唤作香匙。我道了也。你作么生。悟空云。香匙。法眼不肯。悟空过二十余日。方省此意。今时兄弟。问着便道。不可唤作火筯。又有底道。香匙只是香匙。又有底都不管。又有底道。和尚莫瞒人好。又有底。向无交涉处。下一转语。恁么商量。有甚交涉。总不恁么。又且如何。良久云。莫粗心。
　　上堂。举杜顺和尚有四句偈。流落丛林。自古及今。穿凿不一。只为你不透祖师关。行处多荆棘。便被人向咽喉把定。出气不得。慧林为你。除却有交涉底病。更除却无交涉底病。怀州牛吃禾。承言须会宗。益州马腹胀。打着南边动北边。天下觅医人。半夜放乌鸡。灸猪左膊上。十谒朱门九不开。
　　上堂云。晓来雨过地无尘。绿暗红疎烂熳春。拄杖花开人不会。等闲昧却本来身。昔日僧问忠国师。如何是本身卢舍那。国师云。与老僧过净瓶来。僧取净瓶至。国师云。却安旧处着。僧复问。如何是本身卢舍那。国师云。古佛过去久矣。
　　师云。日光月耀。不为盲者而不明。夏热冬寒。岂为怨者而不作。直得净裸裸赤洒洒。更无丝头许遮藏处。尚自不会。岂况盖覆将来。还会么。良久云。古佛过去久矣。
　　旦日上堂云。春睡不知晓。觉来天已光。七条衣未着。五味粥先香。宰相鸡鸣起。凡夫彻夜忙。不知禅和子。将底报君王。
　　上堂云。曹溪路上。休要举古论今。明眼人前。切忌谈迷说悟。只合着衣吃饭。问讯和尚。更无禅道可商量。有底工夫求解脱。便恁么信去。不妨庆快平生。其或拟议思量。未免落他阶级。何谓也。小乘多话佛。老将不谈兵。仲贻知合。今辰生日。移饮酒食肉之会。作开单展钵之缘。打动盐官鼓。唱起德山歌。点赵州茶。做云门饼。罗列如幻器具。供养影响禅和。以是无功之功。奉答劬劳之赐。慧林长老。不敢一一饰辞褒赞。恐染污诸人佛性。何以故。一切众生。只认得个父母所生之后。四大色身。却不知父母未生时。本来面目。又谓之七佛已前事。又谓之阴阳不到处。又谓之混沌未分时。又谓之空劫已前自己。记得古人生日诗一首。举似大众。他道。我昔未生时。冥冥无所知。天公强生我。生我复何为。无衣使我寒。无食使我饥。还汝天公我。还我未生时。者个说话。好则甚好。犹欠衲僧孔窍在。老僧今日。为你诸人注破。我昔未生时。露柱怀胎。冥冥无所知。不唧[口*留]汉。天公强生我。自是你把不定。生我复何为。争怪得别人。无衣使我寒。犹有者个在。无食使我饥。自有拈匙把筯底。还汝天公我。试拈出看。还我未生时。道什么。
　　上堂云。白日人事劳攘。夜里只了瞌睡。忘记安排说禅。且望诸人不罪。便下座。
　　上堂云。少室九年。垂一则语。直至而今。诸方赚举。且道。那个是当时垂底语。莫是将心来。与汝安底。是么。莫是与汝安心竟底。是么。莫是廓然无圣底。是么。休将马鞍桥。悞作爷下颔。天下老和尚。尽皆错举了也。山僧今日。为诸人。少救一半。免见后代儿孙。个个阿漉漉地。若要举得不赚。各请回光自鉴。少林孤坐九年。直得口似楄担。良久云。也只赚举了也。
　　上堂云。念念常空寂。日用大有力。此是三世诸佛行履处。六代祖师行履处。无功之功。功不虚弃。虽然如是。也须打破虚空始得。
　　上堂。举吾心似秋月。碧潭清皎洁。无物堪比伦。教我如何说。师云。寒山子说不得。即且止。诸人还说得么。直须口似磉盘。方始光明透漏。
　　上堂云。千般说万般喻。特地令人转不悟。西风昨夜泄天机。郁郁黄花香满路。
　　上堂云。欣逢诞圣时。无以报明主。唯凭一炷香。更击三通鼓。唱起太平歌。共行向上路。且道。向上路作么生行。太平歌作么生唱。良久云。只愿尧天日月长。待见黄河清万度。
　　上堂。僧问。如何是无心法。师云。木人夜半将花摇。进云。如何是有心法。师云。丰乐楼前马沓沓　师乃云。古人云。有时一喝。如金刚王宝剑。有时一喝。作踞地狮子。有时一喝。作探竿影草。有时一喝。不作一喝用。遂喝一声。且道是金刚王宝剑。是踞地狮子。是探竿影草。是不作一喝用。良久云。落花春绣水。新月夜梳云。
　　上堂。僧问。祖意西来即不问。开炉一句事如何。师云守定寒灰赚杀人。进云。恁么则直须迸出燋燎炭。始见丹霞老作家。师云。惜取眉毛　师乃云。北风如箭射庭除。冷落禅门一物无。多谢诸人相暖热。殷懃为我作开炉。富时得千两金。未为奇特。冷处着一把火。始是相成。实际理地可张罗。佛事门前堪炙手。闹浩浩中。寻求却易。冷湫湫里。摸索最难。直教枯木再生花。任是寒灰重放焰。然虽如是。且道。超时越节一句。作么生道。良久云。到头霜夜月。任运落前溪。
　　上堂云。老僧来慧林。四见书云节。不解巧逢迎。岂敢多饶舌。瞋即听你瞋。拙即从我拙。要透祖师关。放教心地歇。若不歇。腊月三十日。一时都败阙。
　　上堂云。十年持钓在江湖。蒻笠蓑衣只自如。忽尔竿头浮子动。等闲钓得一头鱼。召大众云。且道。是什么鱼。还识么。莫问竿头轻与重。且图江上不空归。
　　叙事毕。师复云。慧林铁馒头。做来年已久。不是不拈出。自是人不受。觑着齿牙寒。咬着眉头皱。不是张鹏举。谁人敢下口。咬即任咬。且道。是何滋味。良久云。泥牛背上驼红日。石女胸前挂玉环。
　　上堂。举僧问曹山。抱璞投师。乞师雕琢。山云。不雕琢。僧云。为什么不雕琢。山云。须信曹山好手。
　　师云。曹山老子。辜负者僧。既言不雕琢。说什么好手。忽有人。问慧林。为什么不雕琢。只向他道。只恐不是玉。是玉且囊藏。顿在壁角里。他年自放光。
　　上堂云。祖师正令。水泄不通。随顺机缘。副个程限。譬如铸金为人。但观其人。不观其金。其名也迷。其相也惑。所以然者。皆失其真。目前灯笼露柱。净瓶香炉。门窗户牗。皆是名相。那个是真。还委悉么。担折始知柴束重。潭深方觉约丝长。
　　上堂云。祖师妙诀。头头漏泄。众生日用不知。只管强生分别。岂不见。灵云陌上桃花。赵州指出庭前栢。别别。正似红炉一点雪。
　　上堂云。直饶一问一答。似狮子翻身。或纵或夺。如象王蹴踏。恣悬河之辩论。奋啮镞之迅机。正眼观来。未有事在。况法无别法。心即此心。凡圣同源。迷悟一致。所以道。无边剎境。自他不隔於毫端。十世古今。始终不离於当念。如是则灯笼露柱。皆可传心。拄杖禅床。时时出世。尘尘尔。念念尔。剎剎尔。昔日僧问长沙和尚。如何是无情说法。沙指东边露柱云。者个能说。僧云。未审何人解听。沙指西边露柱云。者个能听。僧云。和尚还闻么。沙云。我若闻教谁举话。师云。东边露柱说。还有口么。西边露柱听。还有耳么。灵利汉。便好荐取。
　　上堂。举僧问雪峰。声闻人见性。如夜见月。菩萨人见性。如昼见日。未审和尚见性如何。峰打三下。
　　僧又问岩头。头打三掌。
　　师云。者两个老汉。才被人问着。便手忙脚乱。忽有人。问老僧。和尚见性如何。也不掌他。也不打他。只向他道。慧林四十八。一毛不肯拔。口里说慈悲。触着便恶发。你若会得。不妨快活。
　　上堂云。若论此事。譬如大城。外有四门。随方来者。非止一路。师遂垂下一足。又以拂子。击禅床数下云。诸人从那个门里入。良久云。前不到村。后不到店。
　　上堂云。夜来看上元。一觉到天晓。纸被暖如春。被底呵呵笑。且道。笑个什么。你正忙时我正眠。
　　上堂。举僧问曹山。鲁祖面壁。当表何事。山以手掩耳。师云。古人大似怕人道着。
　　祈雨上堂云。寒食清明都过了。野桃红杏已凋零。多时不听檐头雨。特地令人忆镜清。一时念龙自在王菩萨。
　　上堂云。十方同聚会。个个学无为。此是选佛场。心空及第归。镇江周子厚。及第了也。因甚却归不得。良久云。杨子江头春柳绿。也应为汝起悲风。子厚将仕。平生勤苦。志在青云。才得登科。俄沈大夜。修崇用资冥路。愿公悟死生如梦幻。了恩爱若空花。脱离凡缘。超登彼岸。诸人还会么。石火光中高及第。南柯梦里总无真。绿袍槐简些儿物。赚杀阎浮多少人。
　　上堂。举世尊一日升座。文殊白槌云。谛观法王法。法王法如是。世尊便下座。师云。燋砖打着连底冻。
　　结夏上堂云。四海五湖人。慧林同禁足。譬如学牧牛。身心要淳熟。常耕自己田。莫犯他人谷。一句若参差。九旬何面目。岂不见道。道人优昙花。迢迢远山绿。
　　上堂云。万法是心光。诸缘唯性晓。衲僧恁么会。钻头入荒草。且道。出草一句。作么生道。你既无心我也休。
　　上堂。举有僧在长沙院侧住庵。自云。见南泉来。长沙岑和尚遣僧问。未见南泉时如何。庵主默然据坐。又问。毕竟如何。庵主云。不可别有也。长沙闻得。有偈云。百尺竿头坐底人。虽然得入未为真。百尺竿头须进步。十方世界是全身。僧便问。百尺竿头。如何进步。沙云。朗州山澧州水。僧云。请师实道。沙云。四海五湖王化里。师云。岑大虫。若无后语。也是百尺竿头坐底人。
　　上堂云。古人道。上来打个问讯。日消万两黄金。下去打个珍重。受得四天下人供养。
　　师云。古人恁么道。大似高价相酬。致令学者。一向作殊胜会了。慈受道。上来打个问讯。且喜道体轻安。下去打个珍重。秋来少契冷水。者里忽然瞥地。莫道慧林瞒你。
　　上堂。举地藏和尚云。地藏家风。无些巴鼻。土面灰头。冷湫湫地。
　　师云。古人恁么道。也是黑牛卧死水。慧林家风。有些巴鼻。下得床来。闹浩浩地。且道。闹浩浩地好。冷湫湫地好。你爱其羊。我爱其礼。便下座。
　　上堂云。身心一如。身外无余。便恁么会。缘木求鱼。岂不见道。如驴觑井。何似如井觑驴。
　　旦日上堂云。寒来共向无烟火。饭了同烹雪色茶。饱食高眠无一事。不知何以报　官家。
　　寿春府檀越。就天清寺。散千僧汗衫。请升座。师云。娘生袴子。脱体皆空。赵州布衫。更无样度。袖头打领。腋下剜襟。自然缝罅难寻。直是针锋不露。然虽如是。说食终不饱。着衣方免寒。争似者个衫子。是檀越段时升。向清净心中。流出布施。诸人正当恁么时。一句作么生道。良久云。一片信心清似水。满天和气暖如春。　师复说偈云。布施门开非一朝。云山千里肯辞劳。尘中欲听无生曲。座上先横智慧刀。贴肉汗衫容易施。有心道者却难消。愿公福似鄱台塔。一层高了一层高。
　　上堂云。盛暑隆寒相继来。慧林四见地炉开。衲僧向火知方便。切忌团圞守死灰。恁么恁么即易。不恁么不恁么却难。直教枯木再生花。任是寒灰重起焰。
　　昔日雪峰开炉次。为学者云。三世诸佛。向火焰里。转大法轮。云门云。火焰为三世诸佛说法。三世诸佛立地听。
　　师云。奇特不妨奇特。且道。火焰如何说法。三世诸佛如何闻。若是顶目之流。举着便知。晚学初机。老僧更为你添个注脚。火焰时时转法轮。广长舌相耀乾坤。衲僧不会转身句。烁破娘生旧面门。
　　上堂云。水中盐味。色里胶青。决定是有。不见其形。举起拂子云。傅大士。即今在慧林拂子头上。诸人还见么。遂击禅床一下云。人从桥上过。桥流水不流。
　　上堂云。炭头今日地炉开。涩雨悭风恼破怀。老僧向火吃酸豏。谁管檀那来不来。
　　靖康改元。十一月。因率金银。上堂云。乾坤之内。宇宙之间。中有一宝。秘在形山。
　　师云。汝等诸人者。一宝秘在形山久矣。夜来对人天众前。各各拈出。直得荧煌灿烂。耀古腾今。与国家为瑞为祥。与群生为安为乐。自然干戈永息。悔吝不生。雨顺风调。纯乐尧舜之道。只如尧舜之道。作么生乐。此身定向林间老。心与长松片石期。
　　上元日上堂云。皓月团团照碧天。鳌山灯火不须然。吾皇恭俭人心乐。自有叹声四海传。
　　上堂。举法眼云。时忆在山日。枕上听瀑布。如今城里居。欲去不得去。欲去既不得。住且还无虑。晨昏钟鼓鸣。实堪扬佛事。
　　大觉琏禅师云。时忆在山日。云泉旷野情。如今居辇寺。终日厌逢迎。禁近传寒漏。堂空听晓更。凭何通一线。庭栢向春荣。
　　师云。者两个汉。出处虽异。病痛一般。早知今日事。悔不慎当初。山僧道。忆昔在山日。眠云并枕石。如今城里居。欲去去不得。欲去既肚里空啾唧。休啾唧。更听篱头吹筚篥。
　　二月初一日。上堂云。日暖旌旗壮凤城　圣君勤俭古风清。宝刀不染匋奴血。四海从今自太平。
　　在明禧升座云。顺天门外古招提。烂熳春光照锦溪。物物更无心外法。个中能有几人知。忽然杏花岗畔。白板桥头。逢人作么生举。师抚掌笑云。莫道无人好。
　　师於三月二十六日。求退。在水门外东园。候　旨至。四月初五日。奉　朝旨。再住归院。
　　上堂。问答不录。师云。牵率归来口懒开。婆娑重陟旧猊台。孤云本是无心物。又被东风拘管来。一槌便成。方是作家手段。千割不断。欠他粥饭因缘。不如随例纳些些。况是从来活鱍鱍。唤作随波逐浪。亦名和光同尘。三世诸佛。分雪无门。六代祖师。钳口有分。正当恁么时。动静不分一句。作么生道。有缘不是予朋友。无用双眉却弟兄。
　　师复云。山僧一毫无取。百事荒唐。扫洒慧林。倏忽六载。本欲退归岩谷。以尽残龄。岂谓　朝廷。不容引去。不免移身换步。委顺世缘。再入门来。不胜勉强。伏蒙两街僧录。诸院禅师。远出都门。良勤象驾。诸官员。道友。出门相接。曲尽勤诚。其在山怀。言不能及。古来尊宿。无住持事。船子和尚。在孤舟上接物。鸟窠禅师。於树尾间为人。官府不知名。利害不到耳。处深山穷谷。木食草衣。一味与黄面禅和子。说硬嚗嚗地禅。行实逼逼地事。如今做长老者。名籍有司。恰如做官相似。身不自如。要去不得去。只为入他尘劳深也。然虽如是。衲僧到者里。却须知有放行中把定。把定中放行。还会么。听取山僧一偈。朝廷未许老僧闲。且把西来向上关。莫道禅门无致仕。更成半考便归山。
　　上堂云。夜来春睡烂如泥。禁漏声残总不知。翻忆南泉好言语。如斯痴钝也还稀。且道。承谁恩力。恁么无事。得恁么自如。还会么。扫地煎茶歌舜日。诃佛骂祖乐尧年。
　　结夏上堂云。不唯禁足。亦乃禁口。不唯禁口。亦乃禁手。不唯禁手。亦乃禁心。禁心不禁口。日日嫌佛丑。禁口不禁手。累及眉头皱。禁手不禁心。罪过转弥深。禁足更禁口。蚁子衔椀走。禁口更禁手。垂杨生左肘。禁手更禁心。大地是黄金。要得一夏安乐。细看两重注脚。山僧恁么说话。大似不龟手之药。
　　上堂。良久云。相逢不下马。各自有前程。便下座。
　　上堂。举药山久不上堂。知事白云。大众久思示诲。山云。槌钟着。众方集。山便闭却门。知事再白云。既许为大众说法。因何一言不措。山云。经有经师。论有论师。律有律师。争怪得老僧。
　　师云。药山将真珠作豌豆粜。尚无人着价。
　　后来明觉和尚道。可惜药山老汉。平地吃扑。尽大地人扶不起。
　　师云。慧林昨日也吃一扑。直得饮气吞声。回避不及。既无人相扶。不免自倒自起。诸人还会么。明珠一颗价难酬。不是知音便暗投。翻笑药山空费力。水清鱼现不吞钩。
　　上堂。举教中道。五十余年。未尝向人说如此事。师云。释迦老子。大似贫儿思旧债。年老觉心孤。
　　诸道友相别。上堂云。相送无言泪满巾。溪头黄叶正纷纷。劝君更进一杯酒。西出阳关无故人。只如者一杯酒。如何进。卓拄杖一下云。一口吸尽西江水。不知何地着离情。
　　师於七月二十八日。得　旨辞众。上堂。
　　僧问。声飞四海德如渊。唱道都城恰六年。世事悠悠乞归去。白云深处不朝　天。布袋已开头。船子便解缆。正当恁么时。如何说得个去去。实不去底道理。师云。如剑挥空。进云。恁么则好水好山应有待。如云如鹤任高飞。师云。犹涉动静在。进云。争奈楚天浑似客情远。秋色不如归兴浓。师云。临行之际莫忉忉。进云。千山不碍金刚眼。自然到处得逢师。师云。不要忘却。
　　僧问。象驾东归正作秋。水光山色共悠悠。人天普集忻相送。一句临风作么酬。师云。处处无踪迹。进云。如是则随方施法雨。是处布慈云。师云。为人倾尽一生心。进云。直得夷门山畔月。夜夜照慈航。师云。更须截断两头。师顾视四众云。六年扫洒皇家寺。一日　君恩得游还。拄杖重挑旧瓶钵。者回信脚入青山。只如临岐一句。作么生道。良久云。得意浓时便好休。下座。

　　慈受深和尚广录卷第一

　　门人慈觉大师　文刚　劝缘
　　慈受深和尚广录卷第二
　　东京慧林禅寺慈受深和尚偈赞

　　　　侍者　普绍　编

　　前住焦山历代尊宿真赞
　　珍禅师

　　末上开山师最劳。栽松种竹意何高。舟横断岸无人识。几度因风弄海涛。

　　伦禅师

　　一着天衣无缝袄。平常语话暖如春。山蔬纸帐家风在。谁是当年听法人。

　　佛印禅师

　　水翻千偈亦轻酬。一笑瓯峰万事休。今古碧桃湾底路。几多风月属渔舟。

　　深禅师

　　南山拾得劫初铃。乡曲谁人会此声。拨转海门关棙子。云楼月殿一时成。

　　从禅师

　　雪眉嵓顶鹤精神。淡薄家风世少邻。明月芦花藏不得。老来重跨铁麒麟。

　　慈受和尚自赞

　　因风便作海门居。钓尽波澜未见鱼。水冷云寒归未得。笑看新月上珊瑚。

　　前住慧林历代禅师真赞
　　圆照法空禅师

　　大圆镜中。真光明炬。慈中有威。击涂毒鼓。威中有慈。辟荆棘路。无缘饬。没遮护。一切众生。睹相而悟。

　　觉海冲禅师

　　言简理直。道高德重。无妄谈笑。无妄迎送。衲子入门。毛发耸动。密密处。莫能观。倚天灵刃照人寒。

　　佛陀逊禅师

　　转方作圆。辉今耀昔。龙袖三关。金锤一击。五十余年。胁不至席。逆鳞句。阿谁识。生死观来如戏剧。

　　佛光正禅师

　　炟赫佛光。逆顺无碍。道传昆山。声飞湖海。戏笑怒骂。皆师三昧。风流处。更尤佳。曾悟庭前栢。春风二月花。

　　祖印悟禅师

　　师道平夷。师貌浑厚。持如地心。开无妄口。四坐道场。一尘不受。节角处。没窠臼。三眼神龟火里走。

　　月印禅师

　　凛然孤风。粲然眉目。利剑当门。谁敢轻触。脱略处。妙难传。万仞峰前驾铁船。

　　退步

　　万事无如退步人。摩头至踵自观身。只因吹灭心头火。不见从前肚里瞋。
　　万事无如退步人。孤云野鹤自由身。松门十里时来往。笑揖峰头月一轮。
　　万事无如退步人。淡中滋味最天真。炉边向火慵开口。睡里抓头忘却身。
　　万事无如退步休。百年浮幻水中沤。赵州不为争糊饼。要得时人劣处求。
　　万事无如退步休。本来无证亦无修。明窗高挂多留月。黄菊深裁盛得秋。
　　万事无如退步休。华言巧语诳时流。世间种种皆儿戏。何必区区弄笔头。
　　万事无如退步行。世间名利两重坑。前头光景无多子。莫与扶尸鬼子争。
　　万事无如退步居。青山僻处结茅庐。听他人笑生涯拙。自喜闲身得自如。
　　万事无如退步看。个中生死不相干。兜兜怛怛从他做。兀兀痴痴我自安。
　　万事无如退步僧。发长懒剃貌棱层。出言吐气多山野。逆耳之谈谁肯听。
　　万事无如退步眠。放教痴钝却安然。漆因有用遭人割。膏为能明彻夜煎。
　　万事无如退步眠。松床纸帐暖如毡。梦中说话无花草。况是山僧不会禅。

　　省缘

　　学道先须要省缘。莫教到被世情牵。二时但得钵盂湿。囊底何妨无一钱。
　　学道先须要省缘。随时过得莫忧煎。无求坐卧常安乐。有意身心不坦然。
　　学道先须要省缘。省缘一法最安然。有来有往有违顺。无往无来无过愆。
　　学道先须要省缘。他人长短莫喧传。祸门不闭终无益。参取维摩老子禅。
　　学道先须要省缘。莫教到被世情牵。牵来牵去无休日。直到阎罗老子前。
　　学道先须要省缘。浮生傀儡暗抽牵。机关用尽成何事。赢得三涂鬼火煎。

　　念弥陀颂

　　万人同志念弥陀。众力相成愿力多。一朵莲开亲见佛。方知净土胜娑婆。
　　树林水鸟各宣扬。宝网金台尽道场。会得钟鸣并鼓响。弥陀触处现毫光。
　　鬓发看看染雪霜。心猿意马尚颠狂。一朝掩目空归去。始信泥犂岁月长。
　　业报差殊事不同。劳生何地出樊笼。欲知自性弥陀佛。在汝朝昏一念中。
　　众生苦海业坑深。不信因缘久溺沉。闻得叉声方念佛。始知妻子老婆心。
　　不是山僧说是非。修行魔事要君知。直须紧峭草鞋底。透过娑婆五欲池。

　　家中四威仪

　　家中行。寻常违顺不须争。若知步步无阶级。何必莲华脚下生。
　　家中住。早起开门夜闭户。运水般柴莫倩人。方知佛是凡夫做。
　　家中坐。一室寥寥是什么。灵光一点甚分明。何必青山寻达磨。
　　家中卧。展脚缩脚皆由我。若能一觉到天明。始信参禅输懒堕。

　　贪

　　学道先须不要贪。贪心障道使人凡。祖师一味无求法。流落人间谁肯参。

　　瞋

　　学道先须不要瞋。瞋心未断道休论。诸佛常说瞋如火。烧却菩提种子根。

　　痴

　　学道先须不要痴。痴心未了转狐疑。迷云头上黑如墨。白日茫茫几个知。

　　枯骨颂

　　风力机关终有尽。深情厚貌见无因。担擎黑业归何处。留得枯骸未化尘。
　　皮包血肉骨缠筋。颠倒凡夫认作身。到此始知非是我。从前金玉付何人。
　　鸟啄鸦[舀*鸟]皮肉尽。风吹日炙髑髅乾。目前试问傍观者。自把形骸检点看。
　　因瞋久恋四蛇窟。由爱长依六贼村。今日并赃都捉败。这回休要弄精魂。
　　百骸溃散杂尘泥。一物长灵复是谁。不得丹霞通一线。髑髅着地几人知。

　　枯髅。酒色财气颂

　　枯髅爱酒醉魂在。罗列杯盘手自斟。酩酊一生心似麴。想君作鬼也昏沉。
　　燕脂画面娇千样。龙麝熏衣峭百般。今日风流都不见。绿杨芳草髑髅寒。
　　生前财货因贪得。死后形骸被物拘。毕竟一文将不去。被人骂作守钱奴。
　　偶然一语不相投。努目挥拳汗欲流。若悟形骸同逆旅。胸中人我一时休。

　　天人礼枯骨

　　汝是前生我。我今天眼开。宝衣随念至。玉食自然来。谢汝昔勤苦。令吾今快哉。散花时再拜。人世莫惊猜。

　　饿鬼打死尸

　　因这臭皮囊。波波劫劫忙。只知贪快乐。不肯暂回光。白业锱铢少。黄泉岁月长。直须痛棒打。此恨卒难忘。

　　沙门破二见

　　咄咄愚痴子。云何不自观。鞭尸真倒置。礼骨自欺瞒。善恶由心造。佛魔着眼看。蹈翻烦恼海。生死不相干。

　　资福遣土地出院

　　汝为神道合威灵。酒肉如何顺世情。小鬼判官都出院。禅门法令要分明。
　　村歌社舞拜祠堂。臭秽腥膻污道场。要答神明冥护力。晨昏烧取一炉香。
　　若将酒肉污伽蓝。因果分明语再三。说着人情都不顺。山僧到此口难缄。

　　灵岩披云台十颂

　　林底常怀老药山。皮肤脱尽万机闲。披云月下时长啸。千古风流满世间。
　　戏镌崖石号披云。且欲朝昏见古人。折脚铛中聊自足。世间忧喜不关身。
　　拄筇台畔自腾腾。野草闲花照眼明。绿水青山皆旧物。鸟啼猿笑别无声。
　　春暖岩花处处红。住山境界乐无穷。劳生奔竞何时已。说与还如耳畔风。
　　当年吴越日相攻。蚁斗蜗争不少容。范蠡西施伎俩尽。青山依旧白云中。
　　兀坐云根懒举头。更无言句示禅流。森罗万象分明说。有口何妨挂壁休。
　　老来羞懒出人前。只欲隈岩傍水边。多谢洞庭峰顶月。夜来向我十分圆。
　　禅门难得好儿孙。逐句寻言总失真。山是山兮水是水。莫将情解斗尖新。
　　透过无心种种休。松间石上自悠悠。田园不用争疆界。大地都来一指头。
　　莫笑山僧语句粗。真情何处着工夫。世人用尽精神讨。缘木何曾觅得鱼。

　　和尧峰泉老
　　清辉轩

　　湛湛平湖浸月明。渔歌声断晓风清。坏衣蒙顶跏趺坐。不称诗情称道情。

　　碧玉沼

　　深静含秋一鉴宽。清甘聊酌齿牙寒。灵岩自笑荒山骨。明月泉悭祇欲乾。

　　多境岩

　　聊向苍藤挂六镮。满前嘉致属幽闲。双眸净洗看无厌。欲结遮头草一间。

　　宝云井

　　宝云诛草广禅林。凿石穷源意亦深。长叹甘泉不当路。汪汪空有济人心。

　　白龙洞

　　古洞深沉莫敢窥。森阴草木野云飞。白龙何处淹头角。天下苍生望汝归。

　　观音岩

　　笑日野花青嶂下。歌春幽鸟白云间。宝陀大士全身露。懊恼游人空看山。

　　妙高峰

　　下视群山尽子孙。孤高直与月轮分。善财不用别峰觅。只此休时见德云。

　　偃盖松

　　寒松门底如张盖。招引嘉宾眼倍青。方丈老人迎送少。未应因汝下幽庭。

　　东斋

　　禅板蒲团消永日。明窗净几映踈筠。一炉香尽六时过。转觉山家气味真。

　　西隐

　　匿影长嫌山未深。闭门莫放俗尘侵。如今满眼事奔走。欲对何人话此心。

　　余结茆西山。终日无事。因作洞庭十二偈。以彰众生日用不知之道。赵州云。时人被十二时使。老僧使得十二时。斯言最切。人莫晓焉

　　鸡鸣丑。一声唤起庵中叟。披衣蹈月听松风。人间万事慵开口。
　　平旦寅。迭迭湖山触目真。个中更拟论玄妙。七十二峰应笑人。
　　日出卯。参禅切忌生机巧。近来衲子学虚头。未曾吃饭先言饱。
　　食时辰。粥饭精粗养病身。落苏苦[廿/买]今年少。谁念庵中瘦损人。
　　禺中巳。樵夫来说人间事。六月江头兵未休。尽向众生心上起。
　　日南午。瓦炉石铫闲家具。拾薪吹火自煎茶。笑与儿童相尔汝。
　　日昳未。撩起布裙闲扫地。庵舍荒凉无客来。门前黄犬因何吠。
　　晡时申。自笑平生懒是真。白发苍颜陪奉少。听渠欢喜听渠瞋。
　　日入酉。光境前头岂长久。更无佛法可商量。听他衲子交横走。
　　黄昏戌。有口何妨长挂壁。半帘秋色卷西风。一点青灯照茆室。
　　人定亥。住山自有家风在。老来落得放心眠。人生莫被闲名碍。
　　夜半子。纸帐松床睡方美。翻身不觉念劳生。几个不遭心识使。

　　题杭州西湖可堂

　　避喧求静到湖山。却被湖山不放闲。蹈破草鞋游未遍。便甘投老两山间。
　　喜见君心有岁寒。闭门终日对琅玕。相逢不具香严眼。祇作敲风带雨看。

　　题石桥

　　冲寒得得到天台。不为青山绿水来。自愧过桥无脚力。却欣供圣有茶柸。苍崖瀑泻银河阔。方广云收金殿开。问讯厖眉老尊者。也须回首入尘埃。

　　题白道猷

　　猛虎毒蛇从法化。凶神百怪仰高踪。只因一念分凡圣。碍却前头蒸饼峰。

　　题吕城接待院

　　我来暂解包。困就长床歇。叮咛木上座。莫苦多饶舌。一身同逆旅。三界若空花。勉尔水云客。当求见作家。

　　初至包山大雪。戏题

　　老僧昨夜包山宿。茅屋青灯火满炉。料得山神心喜我。晓来岩树雪摸糊。

　　次日有鹊。巢於庵前枣树上。树高数尺。因笔戏题

　　鹊巢低树绝惊猜。可验庵僧心已灰。与汝林间缄口过。不须虚喜报人来。

　　栽松

　　栽松须觅曲松栽。养就山林拥肿材。直是无人着眼看。岁寒方得老岩偎。

　　手植小松

　　小松盈尺已凌云。肯学芬芳桃李春。想汝龙鳞合抱日。老僧应是再来人。

　　题一笑庵

　　旋缚茅茨蔽雨风。土床蒲荐自雍容。荣枯过眼人间事。尽付山僧一笑中。
　　老觉形骸渐渐衰。放怀终日眼如眉。畏人知处闲名出。犹喜归庵未甚迟。

　　题也休庵

　　曲木为庵土作床。有门不闭且无妨。时人莫笑家风拙。歇得心时事事忘。
　　唱歌楼上语风流。你既无心我也休。打着郎君心里事。从前恩爱冷啾啾。

　　睡起戏题

　　吃粥吃饭过。听风听雨眠。莫将安乐法。容易与人传。

　　题寒食花

　　寒食花无数。寂寥草莽同。只因颜色少。留得老山中。
　　少艳人稀赏。无香蝶不知。人心尚红紫。争看醉西施。

　　题纸袄

　　新成纸袄着彭亨。掉臂何妨雪里行。我既不怜人不爱。世间从此免相争。

　　师初到包山。见小池。莹如氷玉。父老云。池中昔有白龟。已进之。因命为白龟泉

　　任是流金铄石时。此泉澄湛满幽池。白龟闻已献天子。何似蹒跚在淤泥。

　　题隐泉

　　泉隐甘无竭。人闲道转高。涓涓清自足。休苦作波涛。

　　包山开井

　　山骨凿深六十尺。石中泉眼始方开。后人饮水知来处。曾费山僧心力来。

　　小师般砖造塔

　　伛偻山头自负砖。要成小塔立云烟。聚沙也似儿童戏。且为湖山结少缘。

　　入定观音

　　那伽常在定。无有不定时。为彼散乱人。故现如是相。

　　广瑞岩和尚呼主人公诺

　　主人公诺听我语。死生流转无停住。今日忙兮明日忙。灵光一点何时悟。
　　主人公诺听我道。贪名逐利何时了。争如识取自家珍。灵光灼灼无边表。
　　主人公诺听我劝。浮生莫作欺瞒汉。暗里虽然瞒得来。明中依旧还消散。
　　主人公诺听我说。百岁光阴如电掣。四十五十不回头。问君更待何时节。
　　主人公诺听我嘱。今年已是五十六。为人终是费分踈。何日口边生白醭。

　　劝食素

　　吃肉何如咬菜根。且图身口戒香熏。莫言死后无因果。八两须还他半斤。

　　劝晨朝食素

　　未能遽断荤和酒。且结晨朝清净因。省费省缘兼惜福。灵岩此语太饶人。

　　怀净照禅师

　　一别芦江后。千峰雁影沉。闻回天子诏。方见老师心。筹室应将满。禅关转见深。秋来瓯顶夜。时复梦投针。

　　阅佛鉴禅师语录

　　说禅要似锺山老。有口无心几个知。要我舌端轰霹雳。就渠眼里下钳锤。平时却出活人剑。险处聊为死马医。惭愧丛林宗匠在。与人扫尽百生疑。

　　乞退慧林。寄佛果禅师

　　单丝系住老牛脚。心欲东西未自由。凭仗东风齐着力。早教舡子下杨州。

　　寄寿春沂和尚

　　闻把东禅木杓柄。放开布袋好流传。后人薄己符言行。壁立家风要斩然。

　　答天宁讷和尚

　　老来多睡胜春蚕。五蕴山头卓个庵。随分饥餐渴饮过。不知何地见同参。

　　寄东禅玿和尚

　　闻坐天童上板头。深挑痛札未应休。吾门直截无窠臼。家破人亡始自由。

　　答广灯禅师退翠峰

　　有经遮眼明窗下。无事干怀白昼长。自拾松枝烧歙钵。看人终日竞头忙。

　　送庆善珪和尚

　　道人门冷如秋色。竟日曾无俗驾来。近为耽诗成癖好。寒窗夜作老猿哀。

　　中秋寄瑰和尚

　　秀岭高峰咫尺间。青松常伴白云闲。中秋同玩洞庭月。谁道山家不往还。

　　和规和尚

　　老来心地烂如泥。卜得胥湖作虎溪。七十二峰烟浪阔。听他游子路头迷。
　　去年西坞得相寻。雪竹霜松一径深。圆屋青灯闻妙语。使人灰尽一生心。
　　但得茅檐春睡足。何须石室较筹盈。遥知别后多萧散。坐听松风万壑清。
　　镜像魔军方满目。浮云世事急抽头。倚蒲痴坐慵开口。诗债还能饶我不。

　　和信和尚

　　一身彼此转蓬样。百岁光阴交臂间。底事石梁成邂逅。烽烟影里得余闲。
　　喜君胸次氷壶净。道富身贫只我谙。利火名汤方鼎沸。看人终日手争探。

　　示高维那。兼简宝华鉴和尚初出世

　　石上三生梦已非。人间万事眼如眉。归家更问宝华老。何似板头端坐时。

　　会源首座

　　高踪不负当年约。时忆翻然命驾来。世味任教甜似蜜。道心终使冷如灰。茅茨款我三椽小。石榻缘君一笑开。倚杖春风话平昔。寄言猿鸟莫惊猜。

　　会吉上人

　　晚岁欣逢彼上人。诛茅约我老江滨。世间声利空翻覆。林底交游无故新。学力几年淹讲席。真风一扫尽情尘。近来百鸟无寻处。开尽岩花烂熳春。

　　示纯禅者

　　故园我别已多时。见子犹能略展眉。乡语每闻聊发笑。客情无复更生悲。寻师慎勿贪眠食。立雪终教彻髓皮。毕竟禅家外文字。之乎者也不须知。

　　示敏禅者

　　寻师问道岂徒然。休似痴夫饱睡眠。白日西倾如箭息。红颜暗去若绳牵。断肱立雪思吾祖。刺股悬头效昔贤。此语叮咛须记取。莫教容易过流年。

　　示昙禅者

　　数椽茅屋海门边。云水生涯祇任缘。逸足懒收支遁马。清香聊种远公莲。欲干世上千锺禄。何似林间一觉眠。异日果来期款曲。为君芥子纳三千。

　　示求禅者

　　灵光一点自分明。照破众生违顺情。拶看通身开正眼。方能日午打三更。

　　示襄禅者

　　古人得后便休休。茆屋青灯百不求。遮眼谩将黄卷展。不风流处却风流。

　　示表禅者

　　放下千斤重担子。重归岩谷旧三椽。不须苦觅杨州鹤。伴我林间骨碖眠。

　　示皎禅者

　　世事不中回首看。湖山他日为吾来。草衣木食相陪过。肯把柴门取次开。

　　僧道成。於金山住。破屋一间。有不下山戒。喜其孤洁。赠之以偈

　　歇得心时自少魔。山头孤坐养天和。莫嫌茅舍不宽广。茅舍才宽事便多。

　　安正阇棃求偈

　　黄叶止啼知即已。敲门瓦子亦休留。虚空讲得真经后。解笑当年石点头。

　　因首座求偈

　　衣底明珠本自圆。个中无正亦无偏。蒲团纸帐坐终日。体取先师苦口禅。

　　至禅者求偈

　　探竿影草闲家具。独弄单拈破笊篱。口醭心灰诸漏尽。菱花不拭自光辉。
　　玉偈金言一扫休。己灵不重圣何求。无常煞鬼难吞处。祇为渠侬得自由。

　　道智更衣参学。求偈

　　未见虚空解讲经。个中切忌计工程。蒲团七个坐不破。岂可等闲明死生。
　　妙句玄言一切休。只看露地一头牛。忽然鼻孔芒绳断。吼月耕云便自由。

　　刚监院遣小师子文包山下书。文别求偈。兼示刚公

　　一叶轻舟泛太湖。西山来觅老僧居。归家好为力生说。林底安闲是坦途。

　　法照大师求偈

　　戴角披毛老牸牛。牵犂拽杷几经秋。脚跟终不随人转。鼻孔辽天得自由。得自由。洞庭湖里冷啾啾。

　　老僧慧因。唱尽衣钵。欲舍身火化。二偈诫之

　　衣钵老来都唱却。赤条条地更身安。但教留得娘生袴。雪打风吹不解寒。
　　好死何如且恶活。随缘随分傍岩隈。直饶野火烧残后。依旧春风吹出来。

　　因禅者欲编语录。以偈止之

　　吾祖初来字脚无。儿孙后代竞编书。子今莫苦着文字。秘取圆明顶[宁*页]珠。

　　安禅者为思溪国觉专使。远至国清。以偈却之

　　丰干端是饶舌汉。引惹闾丘特特来。累及寒山无雪处。岩门从此不应开。

　　达空大师始欲落发。以偈止之

　　若能转物即如来。粪扫堆头正眼开。随顺众生颠倒法。肯教一点污灵台。
　　逆顺机中总是禅。在家不碍出家缘。庞翁父子团圞坐。始觉无生话不偏。

　　慧林。诫禅徒入浴

　　浴时少使一瓢汤。受用浮生日子长。薪桂未言京国贵。辘轳百尺几夫忙。

　　诫参徒。睡不脱衣

　　孤舟共渡有夤缘。一众相依岂偶然。但我住山随处所。不令衲子脱衣眠。

　　寄邃首座

　　投老西山百不为。把茆是处可幽栖。太湖三万六千顷。天与山僧作虎溪。

　　寄国清光长老。兼示诸衲子

　　寒拾长谈苦口禅。无人领解许多年。如今拽转家风也。好把泥牛痛下鞭。
　　丰干漏泄因饶舌。描邈虚空总是渠。翻笑闾丘无鼻孔。灶前礼拜觅文殊。
　　聚头作相都休问。那事如何为举扬。放得肚皮沧海阔。世间无物不包藏。

　　寄普惠胜长老

　　万岁藤枝远寄来。也应知我老衰颓。水边石上扶持立。正眼时时为子开。

　　寄实相院主

　　乞得包山古寺基。竹窗松桧作幽栖。何时一棹来相访。说尽人间万事非。

　　送炬禅者归宁亲

　　出门烟水正茫茫。体露金风木叶黄。父母未生前一句。不知何地是家乡。

　　送正禅者归。为本师起塔

　　先师骨冷已多时。千里迢迢特地归。要会去来无间断。个中一步不曾移。

　　送暹禅者出京

　　毕竟归山是胜游。道人阅世本无求。小舟东下轻如叶。回首红尘一笑休。

　　送珍禅者

　　湖边看子上归舟。林底初惊一叶秋。要似羚羊长挂角。莫教猎犬得踪由。

　　送全禅者。为普慧胜长老专使。下书回

　　独秀峰前一朵春。为传消息岂辞辛。归家觅取住山斧。作个丛林向上人。

　　送印禅者

　　要如璞玉深藏器。莫比囊锥立露尖。随处关门安稳坐。不妨终日口如钳。

　　送广法初长老下乡

　　偎岩傍水我甘老。垂手入[廓-享+墨]公正时。异日归来同粥饭。折铛不用倩人提。

　　谒法报庵主。不值

　　道人云出山。轩窗有佳趣。松竹自说法。客来点头去。

　　示小师法照

　　庵小不能容汝住。湖边相送颇依依。身心欲得长坚固。记取重围吃菜时。

　　法逸云。尝记堕城时。番人追逐时。回观平江。变为瓦砾时。只此便是息心处也。师云。何止息心

　　三处莫忘真是药。两针不蓄亦无妨。浑身劫得燖鸡尽。始好参禅作歇场。

　　闻平江焚爇

　　阿呵呵了阿呵呵。聚落都如蝼蚁窠。一弄火销无影迹。几人於此悟南柯。

　　彦强求偈

　　老僧住世非长久。之子春秋正盛年。生铁脊梁须竖起。莫於乡井苦留连。

　　示师勤

　　出家毕竟事如何。超越情尘敌死魔。莫向丛林贪饱暖。百年光境等闲过。

　　示小师行脚。前辈打包。意在省缘。无冗细。无玩好。如德山挟复子。到大沩。是也。今人打包。即不恁么。钵盂以梅花衲作袋。祠部用古蜀锦为囊。净瓶交枕。总要光鲜。拄杖戒刀。莫非济楚。笠顶上。闲文泼字。须及数斤。线贴里。袜样针筒。将看一担。只要别人道好。忘却自己辛勤。若是脱洒衲僧。必不如是。草草地。挈个包子。卓卓地。做个道人。直似野鹤孤云。切忌无绳自缚。汝等更听一偈

　　古人只蓄两枚针。夏葛冬裘逐旋寻。汝辈盛年脚力健。好携复子历丛林。

　　资福训童行颂

　　世谛纷纷没了期。空门得入是便宜。直须日夜常精进。莫只劳劳空过时。
　　心猿易纵安教纵。意马难调亦要调。到老情尘扫不尽。出家四事恐难消。
　　焚香礼拜莫匆匆。目睹心存对圣容。忏悔多生尘垢罪。愿承法水洗心胸。
　　出家言行要相应。战战长如履薄氷。虽是未除须与发。直教去就便如僧。
　　也要学书也念经。出家心地要分明。他年圆顶方袍日。事事临时总现成。
　　出家不断荤和酒。枉在伽蓝地上行。到老心田如未净。菩提种草亦难生。
　　莫说他人短与长。说来说去自招殃。若能闭口深藏舌。便是修身第一方。
　　常住分毫不可偷。日生万倍恐难酬。猪头驴脚分明见。佛地今生扫未休。
　　莫学愚人说脱空。脱空说得有时穷。暗中莫道无人见。只恐难瞒马相公。
　　一等出家为弟子。事师如事在堂亲。添香换水宜勤谨。自有诸天鉴照人。
　　香积厨中好用心。五湖龙象在丛林。瞻星望月虽辛苦。须信因深果亦深。
　　二时普请宜先到。众手能为事不差。讽取如来经一卷。都胜闲话口吧吧。
　　廊下逢僧深问讯。门前遇客要相呼。出家体态宜谦让。莫似愚人礼数无。
　　家事精粗宜爱惜。使时直似眼睛看。莫将恣意胡抛掷。用者须知成者难。
　　诸寮供过要精勤。扫地装香莫厌频。事众若能常谨切。身心方是出家人。
　　衣衫鞋袜须齐整。挂搭巾单不可无。身四威仪常具足。莫随愚辈学粗踈。
　　拳手相交不可为。粗豪非是出家儿。遭人唾面须揩却。到底饶人不是痴。
　　三通浴鼓入堂时。触净须分上下衣。语笑高声皆不可。莫将粗行破威仪。
　　有时缘干到街头。照顾沩山水牯牛。门外草深常管带。等闲失却便难收。
　　色身康健莫贪眠。作务辛勤要向前。不见碓坊卢行者。祖堂衣钵是渠传。

　　和蔡相面壁轩

　　见便直下见。碧眼明寸电。瞥尔落思惟。何啻千山远。
　　壁亦何须面。禅床今拽转。翻笑钝胡僧。更不作一喘。
　　个事本来如。风光满帝都。酒楼春洞晓。尽现大毗卢。
　　处处是方便。此理几人荐。不识雪峰球。错认盐官扇。

　　孙大夫求偈

　　论政已肩裴相国。谈禅应笑老维摩。道存休恨归来晚。一语投机已是多。

　　再住慧林。和高观察韵

　　归来饱睡懒谈真。一任禅和喜作瞋。笑破野堂居士口。孤云去住也由人。

　　答葛待制

　　与君同宿洞庭山。此个因缘非等闲。好记灯前一句子。莫教流落向人间。
　　终朝圆觉不曾迷。底事劳生强是非。一扫浮云纤芥尽。个中心月自光辉。

　　题孙主簿真庆阁

　　黄卷展开共佛语。青山长对伴僧禅。一炉香尽六时过。浮世何人有此缘。

　　章学士。避地毛公山。号隐泉居士。因相约。作庐山饭。携偈赴之

　　杖藜来赴庐山饭。喜见公家园有蔬。安得龙眠老居士。丹青重画隐泉图。

　　吊王观察

　　去年公到包山寺。林底相逢笑不休。今日我来公已去。石羊石虎替人愁。
　　临终一得老僧言。扫尽胸中事万千。回首荣华都似梦。便能谈笑死生前。

　　谢王七舍人。施手写华严经。并大藏等经。及弥陀像

　　大千经卷毫端出。铁划银钩字字清。更会当头这一点。六尘堆上放光明。
　　大法流通千有春。西山犹未识金文。琅函玉轴照嵓谷。想见龙神亦喜欣。
　　每日睹佛殊胜相。还如溪上见公时。堂堂风貌无凡圣。只要当人路不迷。

　　结茆包山。寄孙彦孚主簿

　　老矣休休卜养闲。囊空赊得洞庭山。朝中谁送米三合。风雨自存茆一间。清啸有云披月岭。高眠无客打柴关。此情试为知音说。应隔沧浪冷破颜。

　　与俗兄相见

　　兄弟情深夙有由。死生岐路各须修。要知五欲坑中崄。万顷风涛一叶舟。

　　殷员外。为包山铸锺毕。求偈

　　包山一火铸锺成。百草头边总是声。唤起劳生开睡眼。一时於此得惺惺。

　　李都事求偈

　　棒头笔下宜精审。打锁敲枷好用心。成佛作祖只这是。劝君不用别追寻。

　　孙保义求偈

　　省缘知足常安乐。广费多求损道情。闹市门头祖师意。放教心地坦然平。

　　吴保义求偈

　　前日相逢欣款曲。见君胸次坦然平。祖师有个入门句。只要时中事事轻。

　　王员外求偈

　　劝君不用广贪求。随分家缘了便休。百岁光阴能几日。得回头处早回头。

　　金大翁求偈

　　礼拜烧香新活计。行舡种橘旧家风。欲知自己弥陀佛。便是亢山金大翁。

　　许善友求偈

　　二十亩田供伏腊。无妻无妾自由身。回观万顷良田者。也是人间多事人。

　　善友诵金刚经。求偈

　　背诵金刚四十年。老来心地转精专。劝渠不用忧生死。只此修行便是禅。便是禅。不须参。一句该通五百函。无我无人无寿者。尘尘剎剎笑瞿昙。

　　因读法华经。至火宅喻。不觉一笑。因书偈。示孙主簿

　　梦里分明有火殃。觉来心地本清凉。三车亦为儿童设。想见瞿昙别有方。

　　高道人云。和尚慧林小参。说。人身假合。似个破砂盆。莫教失手打碎。便见千休万休。师问。你这砂盆。使来几年也。高云。六十三年也。师笑云。照顾照顾

　　人身正类砂盆破。三篾束缚全暂时。暑往寒来宜爱惜。莫教土上更加泥。

　　高闻。眼中泪下。师云。有个不破底。还识么。高云。乞师指示

　　砂盆打破化为尘。始是撑天拄地人。举世只言身是幻。不知谁是幻中人。

　　诸道友。以法爱故。常至包山。以偈却之

　　老僧多病厌将迎。且卜西山隐姓名。若是吾家真道友。隔湖相见最分明。

　　真州檀越求偈

　　了即业障本来空。心如聚蚁意如风。未了应须还宿债。破后还将茅草盖。灯笼露柱笑呵呵。好是焦山口更多。奉报杨子江头水。等闲无事莫兴波(此人不数月因官事而死)。

　　资福改神霄。道友挽留不得。师去。以偈却绝

　　人生聚散本无常。休把闲愁脑肚肠。三十年后重相见。拍手呵呵笑一场。

　　慈受深和尚广录卷第二
　　补遗　拟寒山诗(共二十首)

　　我爱寒山子。身贫心自如。吟诗无韵度。烧火剩工夫。敝垢衣慵洗。鬅鬙发懒梳。相逢但长啸。肉眼岂知渠。
　　拾得诗清苦。风骚道自存。看云歌竹石。步月出松门。识取心中印。休磨镜上痕。时时多漏泄。尘世少知恩。
　　人生萍托水。流转成爱河。鼓激无明风。出入生死波。一念若知歇。诸缘皆息魔。急须登觉岸。劝子莫蹉跎。
　　人生贪爱重。所欲未尝周。一饭饱足矣。万锺心未休。黑业何时了。红裙也自羞。须毛已侵雪。犹自日悠悠。
　　何曾食万钱。颜子饮一瓢。贤者心念道。愚人志在庖。贤愚趣不同。何翅云泥遥。豢养恐非福。可信如昭昭。
　　人生贵无业。不贵多伎能。伎能人看好。业能灾汝形。文章妙天下。气宇吞沧溟。此身若一失。六趣且飘零。
　　世间聪明人。必欲闻其过。宁知业所使。大抵贪成[示*固]。因果镜中容。容岂非是我。阴报最分明。讵论官职大。
　　人生如春花。能得几时好。朝吹与暮洗。朱颜变枯槁。花落有后生。人老不复少。万事只今休。莫更招烦恼。
　　世人怕说死。说着死便讳。及到死期来。老眼先垂泪。恋妻复恋妾。见神并见鬼。不入祖师门。痴迷直到底。
　　六十休造屋。七十莫置衣。纵然得受用。能得几多时。身心要早歇。准拟与死期。正如人远出。预办为便宜。
　　道力与福力。平时似乱真。福力有盛衰。道力无富贫。人生不学道。只种轮回因。君看天福尽。满眼生埃尘。
　　自料七十岁。匆遽那能期。况今五六十。形骸觉渐衰。正如春暮后。青多红少时。去住呼吸间。斯言真不欺。
　　譬如临明镜。面目各相对。好者默自欣。丑者亦知愧。惟镜两无情。光明常一体。若人心似镜。成佛在弹指。
　　厚葬非孝心。死者必遭辱。君看离乱时。何墓不伐斫。黄金众贼分。白日孤魂哭。最爱庄周叟。天地为棺木。
　　出家要省缘。省缘易入道。如何无事人。娄揽闲烦恼。奔赴富贵门。庄严房舍好。不知被物使。区区直到老。
　　若以争止争。其诤转不已。惟忍能止诤。是法中尊贵。不见老瞿昙。妙相三十二。魔军刀剑来。只以无心对。
　　人身苟无业。生死何足疑。生也不须恋。死亦不须悲。一身真逆旅。万事皆儿嬉。请来绿岩畔。与君歌紫芝。
　　静看营巢燕。衔口泥千转。一洒贫家梁。一宿王宫殿。寄托暂时间。何暇分贵贱。人生达此理。没齿无欣怨。
　　贫穷难作福。富贵易造罪。有力无道心。有心无货贿。有福有道心。百中无一二。不见老瞿昙。福慧双严美。
　　佛为大医王。留经治众病。众生虽读经。展转不相应。病是贪瞋痴。扫除须净尽。贪瞋痴不除。无缘了真性。
　　慈受深和尚广录卷第三
　　东京慧林慈受广录序

　　慈受和尚。说法偈颂。如大医王应病用药。无苟然者。世同喜闻而乐道也。师住世日。众欲镂板。师力止之。因命侍者。尽取私记焚弃。故终师之身。语录未闻刊行也。师圆寂后。有得法沙门。聚师六处住持之语。铨简编次。为上下录。悉与衲子林下语也。若其逢场游戏。放言肆说。俾众生随类得解者。多不见录。余一日礼谒老师之塔。其徒相告曰。师之道德世举知有。无待后人之发扬。然。辩才敷演。春雷震而秋汉倾也。今之所传。简约如是。百岁之下。私录湮没。学者闻其风而悦之。将何证诸。今欲集参徒所记。广为之录。命工挥斤。以示后学。余曰。前所流布。已违老师之意。今予又从而校。其□□过益甚焉。其徒曰。不然。云门和尚。说法如云。殊不□人记录其语。见必怒骂。当时明教以纸为衣。□□所闻。即笔记之。今对机室中录。皆所传也。使明教从云门言。则古塔主无因以悟。而今日丛林。不复闻当时所说也。我辈宁违背老师之诫。而愿与后人共闻之。余曰。去彼取此。我不敢知。援明教之事。而流传老师言句。则同道者。庶几有取於斯。因□其语而□之。绍兴乙卯上元日盛。

　　东京慧林禅寺慈受深和尚升堂颂古上

　　　　侍者　普绍　编
　　供养六祖上堂。昨夜有人来报。初祖达磨。与二祖可和尚。三祖璨和尚。四祖信和尚。五祖忍和尚。六祖能和尚。来谒禅师。山僧遂教请。达磨近前展坐具云。久仰道风。无由礼见。山僧把住坐具云。彼此老大。不烦如是。达磨正视山僧云。九年冷坐熊峰顶。五叶花敷大地春。山僧云。少卖弄。二祖云。看着庭前三尺雪。特地令人两臂寒。山僧云。钝根阿师。三祖云。既知罪性元无染。一拳拳倒皖公山。山僧云。惜取眉毛。四祖云。悟来解脱无绳缚。拳倒虚空得自由。山僧云。未是好手。五祖云。少年再到传衣地。翻忆前生种树时。山僧云。贫兄思旧债。六祖云。莫遵舂糠无伎俩。碓中捣出古菱花。山僧云。便重不便轻。达磨云。老僧远涉鲸波。得到此土。两回中毒。险阻艰难。备尝之矣。以次诸人。立雪断臂。种树舂糠。只为此事。如今兄弟。饱食高眠。不肯学道。可谓正眼近来如扫土。禅门难得好儿孙。山僧震声喝云。尚敢嗽气在。我此方人。本来无事。被你来这里。胡言汉语。教坏他人家男女。更若忉忉。赶回葱岭。莫言不道。达磨云。去圣时遥。也有恁么长老。山僧云。说什么也有。将拄杖一时赶出方丈。复召禅和子。六个老汉。被我折合了也。这回肚里无事。各请归堂去。
　　为母作斋上堂。时光迅速急如流。一别慈颜几换我。坟墓乡关空杳杳。死生岐路两悠悠。充饥乳哺恩难报。寄体怀担力莫酬。想像音容无觅处。春风特地使人愁。恁么说话。大似俗气不除。恩爱未了。且道。衲僧将何报德。遂卓拄杖一下云。将此身心奉尘剎。是则名为报母恩。
　　上堂。涅盘生死两般名。正眼观来一性灵。五蕴山头云散后。大千沙界月长明。这一段光明。辉天鉴地。耀古腾今。不曾欠少。於其光中。无生死。无去来。无寿夭。无穷通。见有生死。见有去来。见有穷通。见有夭寿者。皆见五蕴山头阴云未散。所以道。见闻如幻翳。三界若空花。闻复翳根除。尘消觉圆净。直饶到这个田地。更须知有衲僧拄杖子始得。且道。如何是衲僧拄杖子。良久云。不犯之令。
　　上堂。诸佛不出世三转妙法轮。祖师不西来。一句徧天下。此一句子。是渡生死海坚牢舡也。此一句子。是破黑暗大明灯也。此一句子。是疗众病之良药也。此一句子。是伐烦恼树之利斧也。三世诸佛。传此一句子。六代祖师。传此一句子。一大藏教五千四十八卷。皆从此一句中流出。且道。这一句子。从什么处流出。良久云。若向意根卜度。卒未有了期。
　　上堂。焚香击鼓。问难纵横。大施门开。头头漏泄。蛾蛘蚁子。尽演苦空。露柱灯笼。皆谈般若。如斯指注。曲为今时。正眼傍观。未为稳当。衲僧家到这里。须知有三世诸佛形容不及处。六代祖师传受不得处。天下老和尚摸索不着处。若向这里透得。不妨於生死界中得大自在。若透不得。说食终不饱。
　　结夏上堂。三月安居要护生。蛾蛘蚁子乱纵横。衲僧自有转身路。不向时人行处行。良久云。三条椽下清风远。六尺单前白昼长。
　　上堂。芭蕉闻雷开。还有耳么。葵花随日转。还有眼么。社桑知天风。还有心么。海水知天寒。还有意么。无情之物。尚自知时。多少衲僧。一向瞌睡。
　　普请般土上堂。资福为人处。从来无异路。饭饱譬如闲。共般数檐土。你行我亦行。你住我亦住。会得甚奇特。不会也相许。既是不会。为什么也相许。虽然不得力。犹胜别劳心。
　　磨牛上堂。咄哉异类身。轮转无休息。戴角复被毛。觳觫偿人力。我观佛与牛。其性本来一。良由昧此心。所以异形质。想汝为人时。岂信有今日。侵欺常住钱。互用招提物。是非信口谈。酒肉恣情食。五戒既不持。人身安可得。今日堕牛身。方知无利益。
　　上堂。祖师门下。直截根源。但言见性成佛。此外□□异说。若论见性成佛之旨。各在当人分上。历历孤明。如日照昼。如月照夜。本来不昧。所以道。一切声是佛声。更无异声。一切色是佛色。更无别色。以拂子击禅床云。还闻么。观音大士。在你耳朵里。转大法轮。又举起拂子云。还见么。普贤菩萨在你眉毛上。放光动地。然虽如是。更须知有离见闻绝声色外一段事始得。你且道。如何是离见闻绝声色一段事。会么。待虚空点头。即向你道。
　　上堂。才见仲冬初。不觉又月半。光景急如梭。人情忙似钻。白发鬓边添。朱颜暗里换。名利竞头争。好事无人看。臈月三十日。饶你是铁汉。为什么如此。良久云。觉花有种无人种。心火无烟逐日烧。
　　印禅师赴蒋山请。过资福。上堂。禅门泊将气如云。江北江南把要津。莫怪林众闲未待。扫除佛祖要当人。大众。还见蒋山新堂头禅师么。心珠灿烂。气宇高明。犀顶厖眉。河目海口。一挥麈尾。下视诸方。六处道场。平肩千圣。而况锺山胜槩。江南上游。是宝公之觉场。乃舒王之禅室。久虚法席。今喜得人。四海参徒。望风景仰。况当今日。宗风不振。教法将沉。叨名窃位者。似粟如麻。振领提纲者。万中无一。更望师叔禅师。放低气宇。曲顺人情。诱引方来。流通正眼。使圆照之道。昭昭然於天下者。非师而谁。资福小侄。道行无取。踈拙有余。乍此传持。百无所有。诸事荒凉。薄缘可叹。特蒙禅师象驾光临。既然旧店童开。何惜逢场作戏。下座攀请禅师。略升此座。大震雷音。使此一众。得闻於未闻。恁么说话。犹是诸人共知底事。且道。六耳不同谋底。又作么生。记得米胡和尚。一日领众访普济。济才相见。便拽转禅床而坐。米胡於背后立。少时。便归客位。济云。也须验过始得。再令侍者请米胡。胡才至。便拽转禅床而坐。济绕禅床一匝。便归方丈。米胡领众便出。师云。看他古人相见。终不以世谛流布。一锥一札。暗去明来。天然育异。虽则如是。未免欠他一着在。众中商量道。普济便拽转禅床。翻成特地。又道。米胡於普济背后立。遂成造作。又道。才见拽转禅床。便与掀倒。又有底道。但拈起坐具。臂背便摵。恁么拈提。大似暴虎凭何。粗心太甚。若向密密处检点。远之远矣。既不恁么。且道。作么生商量。诸人要见得分明。须是新蒋山禅师批判始得。
　　锵锺上堂。欲铸红炉百炼金。先烦广结众人心。刀山剑树长年苦。好为劳生发妙音。大众。忽若有个盲聋喑痖底人。如何救得。良久云。佛手遮不得。人心自等闲。
　　上堂。昔时说有千般。今日看无一种。等闲拈转虚空。始得平生受用。只如虚空。作么生拈转。换你眼睛。穿你鼻孔。
　　上堂。举古人道。天地与我同根。万物与我一体。只如目前灯笼露柱。净缾香炉。无非是物。如何得成一体去。还会么。切忌土上更加泥。
　　上堂。弥勒真弥勒。分身千百亿。师下禅床行数步。却上座云。时时示时人。时人自不识。你若识得。焦山今日失利。
　　送化主上堂。焦山旧日时。堂安百余众。笊篱与木杓。如今不足用。多谢诸禅人。各出一只手。南北与西东。面南看北斗。厨中一个锅。煮粥又不多。若非宪上座。谁人柰尔何。水陛会街坊。六人为总领。但看正二月。夜夜香花请。二人同一心。打围要种菜。意在镢头边。两彩都一赛。臈月冷如氷。众僧犹卧簟。二人去化席。姑苏也不远。漆桶要打破。深禅却要光。但教无渗漏。得个也无妨。镇州萝卜头。今年到处少。奇公去打钱。典座呵呵笑。法真小比丘。去觅沩山牛。绳头须紧把。鼻孔要牢收。迹在牛还在。无心终易求。要得十分好。更造一层楼。更有一件事。不小亦不大。擘也擘不开。跣也跣下过。常在动用中。未有人担荷。你若肯发心。我为你说破。
　　上堂。举僧问云门。如何是韶阳一曲。门云。臈月二十五。僧云。学人便恁么去时如何。门云。且缓缓　师乃云。好诸人者。唱者虽多。会者极少。往往会得这僧问处。不会云门答处。焦山今日为你。真个唱韶阳一曲。臈月二十五。拄杖二十五。灯笼二十五。拂子二十五。
　　普请栽菜上堂。焦山别无见解。且学古人栽菜。若还总不生根。也是诸人有彩。无端跂死禅和。只要硬守疆界。忽然筑着磕着。便见草贼大败。大凡履践此事。须要自由自在。从教土面灰头。不怕风吹日[日*煞]。老来意在镢头漫。家风自有通人爱。
　　上堂。举洞山夏末示众。汝等诸人。初秋夏末。直须向万里无寸草处去。后来僧举到浏阳庵主处。主云。何不道出门便是草　师乃云。洞山者子。有口无舌端语。便息道玄路。浏阳叟。激浊扬渍。偏爱向无句中有句。慈受叟道。汝等诸人。初秋夏末。有六条路。一条可行。五条不可行。第一。不得向圣妙地上捏目生花。第二。不得向平实地上认奴作郎。第三。不得向光境门头弄粥饭气。第四。不得向无事合中隈刀避箭。第五。不得向葛藤窠里说黄道赤。第六条路。方许诸人行。且道。这一条路。作么生行。还会么。不因草鞋彼。争觉路岐长。
　　上堂。莫谓无心便是禅。个中有路更幽玄。系驴橛子惟翻后。打着南边动北边。
　　上堂。一切法不生。一切法不灭。若能如是解。诸佛常现前。汝等诸人。好将每日驰求底心。体究斯事。久久之间。自然明白去。若不恁么。皆是虚生浪死。不见古人道。努力今生须了却。莫教累劫受余殃。
　　刘太尉请。上堂。不风流处也风流。匹马追风四百州。金镞离弦胸百战。铁鞭多力恨无雠。大众。此事喻如军前严后掣鼓夺旗之义。拟议之间。早是蹉过了也。山僧。於杨子江心海门山下。札个硬寨。用临济为先锋。德山为殿后。挂三玄之戈甲。列五位之旗旛。架石巩弓。操灵云剑。打禾山之战鼓。擎秘魔之硬叉。顶门正眼耀乾坤。袖里金锤惊佛祖。探竿影草。要须点着便行。入死出生。方是作家手段。然虽如是。且道。不动干戈。坐筹帷幄者。是什么人。良久云。箭中红心人莫问。大家齐唱太平歌。
　　檀越。供养华严五十三善知识。请上堂。诸人还见么。毗卢界内。真如俗谛交参。华藏海中。诸佛众生一体。古今三世。非后非先。凡圣一心。无迷无悟。是故。如来初成正觉。叹曰。奇哉。我今普见一切众生。具有如来智慧德相。但以妄想执着。而不证得。於是不起菩提场。而升普光明殿。不离普光明殿。遍升夜摩忉利兜率他化自在诸天。称法界性。说华严经。令一切众生。於自身中。得见如来智慧德相。是故。善财童子。参五十三人善知识。毕竟不离初心。过一百一十大城。要且未尝举步。诸人要见十重法界门。十重华藏海。一为无量。无量为一。一即一切。一切即一么。遂拈起拂子云。一时向这里荐取。还会么。妙峰顶上急回首。古佛堂前着眼看。师复云。相公宿於华严性海。七处九会。有大因缘。每岁之中。常兴此会。八十卷大经者。随此方众生机感而来。若以重重无尽言之。何止於八十卷。三十九品。十万偈。也有无量无边尘沙法门。於其门中。或现天神。或现夜神。而为说法。或现童男童女。开辟妙门。或现外道舡师。或现长者居士。或现婆须密女。或现毗目仙人。或现无厌足王。或现胜热婆罗门。信知。此事不在僧不在俗。不在男不在女。各各有个三昧门。各各有个华严藏海。神而婴之。不出这个。只如德山入门便棒。临济入门便喝。鲁祖面壁。普化摇铃。秘魔擎叉。石巩放箭。神而明之。亦不出这个道理。善财童子。至大兴城。参见明智居士。见居士住四衢道中。处七宝台。熏以妙香。散以宝花。作诸音乐。一切众生。闻其乐者。无不欢喜。尔时善财童子。礼居士足。白言。我已先发阿耨多罗三藐三菩提心。未知云何学菩萨道。修菩萨行。居士告善财童子言。我得出生随意福德藏解脱门。且待须臾。汝当自见。言犹在耳。见一切人来居士所。而求种种资生之物。或求饮食者。或求汤药者。或求钱财宝物者。或求衣服者。尔时。居士。观察众生所欲。系念□时。仰观虚空。一切诸物。从空而下。如其所须。施与众人。然后为说种种妙法。师云。也甚奇怪。明智居士。得出生随意福德藏解脱门。便有如是殊胜之事。只如相公。作如是佛事。有如是庄严。亦不普系念片时。亦不曾仰观虚空。且道。相公得何三昧。证何法门。便得如斯。若也知得。便乃坐参诸位。立见文殊。其或未然。更为诸人注破。良久云。本地风光何似生。谁明日午打三更。直饶金印大如斗。争踏毗卢顶上行。
　　檀越□新宅请上堂。物物到心上。全心物自闲。古今城□□。得者□如山。且道。得个甚么。良久云。但愿清风生两腋。不愁无路到人间。太尉。新营华馆。喜见落成。供佛饭僧。以伸庆忏。适来智海天宁二老。已为诸人。委曲发扬了也。又教慧林。说个什么。然则世尊三昧。迦叶不知。迦叶三昧。阿难不知。慧林三昧。诸人不知。且据慧林三昧所观。太尉高堂峻宇。庭竹池莲。宛若山林。不类城市。又恐动土兴工。损害物命。庶凭清净之因。以涤过悞之咎。大凡损害物命。劳役人夫。无出修造。昔曹将军。晚年居处踈漏。家人请加修葺。曹公曰。时方大热。墙壁瓦砾之间。百虫生长。不可伤生。家人曰。微细虫命。既不可伤。昔公为大师领大兵如何。曹公曰。我为国事时。未尝私喜怒輙戮一人。如曹将军。真善用其心者。经云。佛子善用其心。则获一切胜妙功德。又王大王问雪峰和尚云。拟欲盖一所佛殿如何。峰云。何不盖取一所空王殿。王云。请师样子。峰展两手。后云门云。一举四十九。师云。这个殿子。久无人觑着。直得梁柱倾斜。墙壁颓落。不是雪峰重新建立。多少人枉用工夫。贫道。今日因行不妨掉臂。为诸人撑拄一上。会么。空王殿子几经秋。日[日*煞]风吹古路头。莫怪今朝聊点破。恐人一向外边修。
　　元日乔贵妃作斋。请上堂。暖日[日*煞]开地面冻。春风吹拆岭头梅。他知物物无遮障。自是时人眼不开。和风动地。全提少室家风。瑞草争春。漏泄曹溪消息。无一处而不彰妙用。无一处而不显真心。扬佛祖之大机。廓□天之正眼。高低岳渎。共转根本法轮。巨细鳞毛。普现色身三昧。若向一处荐得。百处千处皆通。其或拟议思量。何啻白云万里。大内贵妃。皆是前生位中。诸佛会上。福慧双修。故得今日示现应身。行菩萨行。助扬教化。经云。乃至於王后宫。变为女身。而为说法。如是明得。方知。贵妃终日说法。利益群生。未尝间断。且道。说什么法。诸人要知么。帘卷春风歌舜日。炉焚百和祝尧年。
　　檀越生日作斋。请上堂。直饶问者如青天霹雳。答处似旱地爆雷。明眼人前。一场漏逗。况祖师正令。不落言诠。才落言诠。便成染污。所以□赵州五年分踈不下。黑达磨九载欲语无□。更无义路可商量。岂有语言挂唇齿。然虽如是。到这里。不免重为混沌画眉。虚空着袜去也。忆得大原孚问鼓山。父母未生时。鼻孔在甚么处。山云。即今生也。鼻孔在甚么处。孚不肯。乃云。你问我。山云。父母未生时。鼻孔在甚么处。孚遂摇肩而已。师云。看他古人。等闲拈出等闲别。造次施为造□新。虽则恁么。苦据山僧。捡点将来。太原孚。被鼓山轻轻一拶。便见漏□。当时才见鼓山复问。便好与他□□草料。为什么如此。路逢剑客须呈剑。不是诗人莫献诗。
　　檀越荐要请上堂。奔驰光景几番春。何事临风一惨神。柳绿桃红依旧在。今年不见去年□。良久云。幸然明似镜。向用曲如钩。昔日庄周妻死。惠子吊之。周乃鼓盆而歌。惠子折之。周。遂论气形生死之变。为春夏秋冬之行。师云。穷根源说道理。不无庄生。若是超梦幻出轮回。则未在。不见释迦老子道。本自无生。今亦无灭。永嘉又道。自从认得曹溪路。了知生死不相干。这里明得。方知。生死去来。犹如着衫脱袴。了无疑滞。只如今日。希言自安人去世后。一年之中。印施经典。种种追悼。且道。与庄周所见。是同是别。还会么。庄周妻死鼓盆歌。毕竟无由奈尔何。争似希言今日意。修崇直使见弥陀。
　　为月印禅师移厨就塔所。上堂。叶落归根万事休。来时无口句难酬。虚空忽尔翻筋斗。吓倒云门六不收。昔日肃宗帝。问忠国师。和尚百年后。所须何物。国师云。与老僧造个无缝塔。帝云。请师塔样。国师良久云。会么。帝云。不会。国师云。吾有付法弟子耽源。却谙此事。请诏问之。国师迁化。帝诏耽源。问此意如何。源云。湘之南潭之北。中有黄金充一国。无影树下合同舡。瑠璃殿上无知识。雪窦道。无缝塔见还难。澄潭不许□□□。层落落影团团。千古万古与人看。师云。古人□□□话。好则甚好。不免带累儿孙。一向住死水里做伎俩。不能活路上作生涯。忽有人问慧林。如何是无缝塔。只向他道。春风院落无人到。野杏山桃烂熳开。师复云。慧林自元丰中建立。前后四十余年。已历十代住持。四人终於此地。五人化於外方。信知百年一俯仰。三界一坐具。山僧道行不及古人。学问不如晚辈。叨忝来此。继续诸公。无补宗风。仰惭佛祖。今日诸道友。又请就塔前升座。到这里。合说个什么即得。若说佛说祖。菩提涅盘。真如解脱。大似担水河头卖。总不恁么。合作么生。夜来得个梦。非常了了。今日举似大众。睡中信步到园上。才入门便见月印。云。和尚何故访及。山僧云。明日移厨。先来问讯。月印云。和尚住持不易。如今做长老最难。况在慧林。衣冠所会。衲子云集。是非好恶。种种不同。不易支撑。山僧云。禅师在此安隐否。不至寂寞否。月印云。甚安隐。又得觉海佛陀佛光诸老相聚。终日道话。甚有法喜禅悦之味。须臾诸老偕出相见。就坐吃茶。山僧云。时中住持事繁。不得频来问讯。迩来丛林凋弊。难得本分宗师出世。诸公何故许多时。只管在此冷坐。真灯慧命。当使谁续。诸老笑云。诚如所言。若道可行。则赴汤蹈火亦不□。道若不可行。且卷而怀之。近来学者醇而不杂。□□□得。谓得者多。退步者少。争锋者多。求寂默者□。尚□言者多。是故。人心不一。祖道虽行。觉海起立。今日相会。岂同偶然。遂拈笔书颂云。一着天衣无缝袄。不风流处也风流。灵羊挂角二十载。从听时人觅路头。诸公尽笑几绝倒。佛陀遂书偈云。当年飞锡别河东。直入都城唱祖风。壁立三关禅子讶。自知不愧老黄龙。佛光云。无缝塔前春草青。涅盘生死本空平。闲来唱个啰啰哩。世事都如热椀鸣。月印云。一入王城三载过。慧林人事就中多。如今不打这鼓笛。且伴松风明月歌。诸老云。和尚为月印作斋。不可无语。山僧遂云。自惭无德继高踪。百事荒唐懒更慵。要死山今死未得。且将香火奉诸公。诸公大笑。少顷。有百余僧至。老少肥瘦不等。山僧问云。甚处僧。僧云。普同□里挂搭僧。来礼拜和尚。内有一人云。适问诸大禅师有颂。某甲亦有一偈。不敢形於纸笔。聊口□□遍云。灌浆馂饀多年别。脯插头羹久不尝。盛谢诸人来供养。拈[匙-匕+巳]把筯也无妨。佛陀高声喝云。你禅和子。只说吃底。去去。一时走散。山僧遂睡觉。众中禅和子道。慧林长老。青天白日。对众说梦。山僧向他道。夜来做底是梦。如今说底是梦。生底是梦。死底是梦。会么。梦里移厨梦里来。梦中升座梦中斋。梦中生也梦中喜。梦里死事梦里埋。万事不由人计较。一身休更巧安排。□知梦里惺惺者。达磨西来□□鞋。
　　檀越请就□慈塔下上堂。瑞气氛氲锁梵宫。嵯峨宝塔倚高空。檐楹金碧光相照。尽落山僧一顿中。还会么。诸人才到竹竿巷口。望见塔尖。便急回去。犹较些子。其或未然。慧林不免因风吹火。就虎添斑去也。教不云乎。若人散乱心。入於塔庙中。一称南无佛。皆已成佛道。何况此日一会。香云馥郁。花雨缤纷。种种庄严。种种供具。便是灵山会上。何殊多子塔前。一瞻一礼尽真如。或赞或扬皆妙用。虽然恁么。在诸人分上。各有个无缝塔子。还曾庄严也无。若道曾庄严。且如何下手。三世诸佛。不知样度。六代祖师。只得傍观。虚空宽廓不能容。大地无边载不起。有时四棱着地。有时八面风生。有时孤逈峭巍巍。有时当处层落落。赵州五年分踈不下。达磨九载不敢承当。也知徧界不能藏。始信从来无缝罅。众中忽有个顶门具眼底衲僧。袖里藏锋底居士。出来问道。如何是和尚无缝塔。又且如何祗对。还相委悉么。良久云。看我老来唯柳眼。买人春去是榆钱。
　　道友作莲花会请上堂。灵山会上拈花。微笑者饮光。少室山前五叶。分葩者慧可。自此根苗有异。枝叶扶踈。灵云见处彻疑情。陆亘观来醒梦眼。舍利弗强生分别。须菩提特地周遮。从它万紫与千红。白有清香□扑鼻。还相委悉么。莫将肉眼眼中见。直向顶门门上着。此日一会。皆是上妙供具。殊胜庄严。有力者六肯发心。有心者力所不及。又有一等人。忽有为法经云。厌弃有为。是菩萨魔事。诸人每日享上妙五欲乐。却云。怕作有为。乃自欺诳也。昔日一居士。问智藏和尚。因果是有否。天堂地狱是有否。智藏皆云。有。居士云。某甲曾问径山和尚。皆云无。智藏云。居士有家否。士云。有。又问。居士有妻否。士云。有。智藏又云。径山和尚有家否。有妻否。士云。无。智藏云。径山恁么道不妨。居士分上。不得道无。看它古人垂慈。直得如是。诸人。且去人天路上。开个光明种子。不可说过头话。大不济事。不见。黑齿梵志。一日两手持两枝花。往见佛。佛云。放下着。梵志放下左手中花。佛又云。放下着。梵志又放下右手中花。佛又云。放下着。梵志云。我从家中。将两枝花来。一时放下了也。更教我放下甚底。佛云。我不教你放下花。令你放下内六根。外六尘。中六识。无放舍处。即是汝免生死根本。师云。释迦老子。只知见兔放鹰。不觉钻头入草。山僧更为你注破。若会得。且於祖师门下。做个小歇场。休休休。放下着。无量劫来灵性恶。只知贪爱黑如云。一段光明都昧却。休休休。放下着。浮生不用多图度。荣华富贵总成空。到头唯有无生乐。
　　檀越中秋日请就家上堂。年年今夜月华多。一点云生仗是魔。争似曹溪门下叟。一轮空月照婆婆。所以道。心月孤明。光吞万象。光非照境。境亦非存。光境俱亡。复是何物。还会么。月落乾坤暗。金刚眼自明。师复云。灵山一瞬。迦叶末上承当。少室九年。可座主最初领解。由是。佛佛授手。祖祖相传。唯此一心。更无别法。在圣而不增。处凡而不减。无添减处。强名曰一心。此一心静时。亦无三界。只为众生迷时三界有。悟去十方空。先圣不得已。有一言半句。如将黄叶作金钱。权止小儿啼哭。然虽如是。几个知音。吴国夫人。有如是寿算。有如是子孙。有如是宅舍。有如是富贵。以理推之。来源自有。更愿夫人。坚固道心。增修白业。直至成佛。方为究竟。教云。一切众生。具有如来智慧德相。但以妄想执着。而不证得。於是称法界性。说华严经。法界者。一切众生真心之本体也。如是则一切众生本来是佛。佛者以何为义。以觉为义。梵语佛陀。此番为觉。在迷底人分上。谓之背觉合尘。在悟底人分上。谓之背尘合觉。诸佛觉有三义。自觉。觉它。觉行圆满。自觉者。胜凡夫不觉。觉它者。胜二乘人。只解自觉。不能觉它。觉行圆满者。胜菩萨。菩萨虽修如上二觉。未能圆满。佛谓之大圆满觉。如中秋月。无幽不烛。初机之人。十二时中。一个觉字观照。日久岁深。尘劳境界。自然淡薄。永嘉云。觉即了。不施功。一切有为法不同。住相布施生天福。犹如仰箭射虚空。势力尽箭还坠。招得来生不如意。争似无为实相门。一超直入如来地。如来地者。便是觉也。此是成佛作祖之捷径。超生越死之路头。三世诸佛共传。六代祖师同说。愿生深信。莫作等闲。不见。肃宗帝问忠国师。时中如何用心修行。国师云。但能二六时中觉妄修真。如炼精金。光明转炽。一切众生。痴迷不觉。从开眼至合眼。所作无非虚妄。何尝觉悟来。你如今食前方丈。水陆毕陈。还觉宰杀物命么。你居华堂大厦。还觉还当么。你罗绮千箱。还觉衣不盖身者么。你鞭挞奴婢。还觉无慈悲么。这里若觉得快时。设使堕在地狱。亦须早出头来。古人谓之。不愁念起。唯恐觉迟。起即是病。觉即是药。常以此药。而治此病。如水救火。即时而灭。昔沩山问中邑和尚。如何是佛性义。邑云。我为你说个喻。如一间屋。周回六窗。中间系一猕猴。东窗唤。东边应。西窗唤。西边应。如是六窗俱唤。六窗俱应。沩山又问。忽然猕猴睡着时如何。邑下禅床擒住云。狌狌我与你相见。诸有智者。以譬喻得解。六窗者。六根门头也。猕猴者。一精明性也。佛云。本是一精明。分为六和合。只是者个猕猴。时中合惺惺处。却不能了了地惺惺。时中□□□处。却不能齁齁地瞌睡。诸人若也未会。更听□□。人人有个老猕猴。暮四朝三卒未休。唤着便能□□处。八花碍上辊金球。
　　上堂。□宵灯烛斗荧煌。幸马纵横彻晓忙。倒底不知灯是火。区区几个解回光。若论此事。正如上元夜灯球相似。玲珑八面。花光互分。一点灵明。通身不昧。高低普照。前后无差。从来佛手不能遮。任是劫风吹不灭。直得马行街上。四时春色盈门。丰乐楼前。半夜歌声聒耳。处处祖师鼻孔。众生日用不知。头头古佛眼睛。几个闹中瞥地。是故。诸佛出世。传此一灯。祖师西来。亦传此一灯。从一灯传百千灯。光明无尽。所以道。佛法无人说。虽慧不能了。譬如暗中宝。无灯不可见。宝者。是一切众生心也。暗者。一切众生恼烦也。灯者。一切善知识说法也。乃至一大藏教。五千四十八卷。皆是与人为灯为烛。德山入门便棒。临际入门便喝。亦是与诸人为灯为烛。赵州庭栢。灵云桃花。亦是与诸人为灯为烛。敢问诸人。百千万亿灯。既从此一灯出。且道。此一灯。自何而得。举拂子云。还会么。明明一点无遮障。大地山河莫覆藏。
　　檀越请上堂。灵羊挂角时。个事绝毫厘。既能通一线。方便有高低。灵山会上。五十余年。将无作有。不遇知音。少室峰前。一坐九年。以东为西。罕逢同道。自此南宗□□□代儿孙。白日青天。唱九作十。神而明之。只要□□□□入处。不见昔日长庆棱道者。往雪峰玄沙□□。平生破七个蒲团。并无所得。一日因堂中卷帘。忽然大悟。有投机颂云。也大差也大差。卷起帘来见天下。有人问我解何宗。拈起拂子蓦口打。诸人每日闻声见色。触目睹对。因甚么不悟。良由见不超色。听不出声。堕在见闻。翻成影事。遂以拂子击禅床。还闻么。只为分明极。翻令所得迟。复云。诸佛为众生说法。先谈苦空。谈苦者。为见众生认苦为乐。谈空者。破一切众生坚执之心。昔日优阗王。问宾头卢尊者曰。佛法切急处。愿乞垂示。尊者曰。譬如一男子行於旷野。被六牙白象所逐。其人见一枯井。井畔有树。树上有藤。垂於井中。其人以手攀藤。悬身於井上。下有三毒龙四毒蛇。上有黑白二鼠。更互咬藤。又有诸毒蜂螫。其人时复得蜜一点两点。滴在男子口中。因吃其蜜。遂忘其苦。尊者问王曰。此人。苦多乐多。王曰。此人都是苦相。安有乐也。尊者曰。诸有智者。以譬喻得解。大象者。无常也。四蛇者。四大也。三毒龙者。三涂也。诸蜂者。苦相也。藤者。命根也。蜜者。五欲乐也。黑白鼠者。昼夜也。大王闻之。忽然有醒。又僧问龙牙。二鼠侵藤时如何。牙云。须有隐身处始得。僧云。如何是隐身处。牙云。还见侬家么。师云。若向这里。会得龙牙意。便可打破五欲蜂窠。吞却无常大象。出生入死。更无障碍。□或未然。莫因三寸舌。辜负百年身。复拈云。二鼠侵藤真百苦。四蛇围井过千忧。忽然我断藤根子。道是千休与万休。诸人还知有一人。寒暑不能推迁。造化不能移易。口吞劫火。腹贮风轮。当在动用中。动用中寻渠不得。且道。渠是谁。良久云。从来虽共住。毕竟不知名。
　　道友过江州请上堂。昔日仰山问僧。甚处来。僧云。庐山。曾到五老峰么。僧云。不曾到。仰山云。上座不曾游山。云门道。此语皆为慈悲之故。有落草之谈。古人从苗辨地。因语识人。即且止。诸人曾游五老峰么。师笑云。又恁么云也。识得庐山五老峰。个中何地不相逢。舌头无骨随人转。熨斗煎茶铫不同。表之今日作斋。其实无它。近有庐山之行。要与诸道友一饭相别。然则道人分上。一聚一散。有何间然。在世谛中。岂无依恋。况表之身心纯熟。道义不忘。念兹在兹。摸索释迦老子鼻孔。或坐或卧。体究达磨祖师眼睛。更能於做官之处。种种方便。外护法门。现宰官身。行菩萨行。当浅斟低唱之际。正好善用杀人刀。临敲枷打锁之时。却须拈出活人剑。与一切人。解粘去缚。与一切人。抽钉拔楔。未发心者。劝渠发心。未知有者。令他知有。可谓因风吹火。用力不多。涅盘生死是空花。随顺众缘无挂碍。慧林也有个末后句。却请诸人静却耳根。向鼻孔里荐取。良久云。溪头杨柳未堪折。岭上寒梅已过时。欲赠行人无所有。为君拈出岁寒枝。遂拈拄杖云。还会么。拨开王老峰前路。放出三峡桥底云。
　　檀越请上堂。祖师心印没遮藏。一句临时要厮当。莫谓座间人不识。台星炯炯照虚堂。法无凝滞。道本随缘。应现千差。殊途一致。触物皆妙。敌体全真。与世推移。随宜运用。一切文字。治生产业。皆与实相不相违背。如是则方能回首尘劳。示现宰官。作诸佛事。刀头剑刃。运大悲光。握笔援毫。区分死活。成就王业。毗赞太平。万变施为。无非这个。还会么。良久云。一点灵光发照时。山河石壁无遮障。复云。昔日僧问云门。一切智通无障碍时如何。门云。扫地泼水相公来。诸人还会么。欲识佛性义。当观时节因缘。时节若至。其理自彰。况当春光烂熳。膏雨频沾。眼界无尘。禅门肃静。不用扫地泼水。相公钓旆光临。倾盖相逢。且道。是何道理。若向这里荐得。古释迦不前。新弥勒不后。人人[离-蹂+月]题卍字。各各项佩圆光。不假熏修。从来具足。还会么。扫地泼水相公来。人人明镜桂高台。碧油幢下呵呵笑。青眼何妨特地开。
　　檀越作炙茄斋请上堂。若据本分事中。说个什么事即得。便道人人具足。正是眉上画眉。更言个个圆成。何异眼中着屑。总不恁么。又作么生。三寸舌头无用处。一双空手不成拳。复微笑云。昔日天台山国清寺炙茄次。寒山子拈茄串。於典座背上拍一下。典座乃回头。寒山竖起串云。你且道。费却我多少油酱。师云。当时金沙不辨。玉石难分。自古至今。费油费酱。先圣莫不头头漏泄。处处打开。又布袋和尚。或在十字街头。三叉路口。蓦去人背上拍一下。才回头。展手云。乞我一文钱。师云。且道。寒山布袋意在於何。还会么。寒山痴里放奸。布袋闹中打哄。众生业识茫茫。几个眼睛定动。要知祖师妙门。毕竟不离日用。乃竖起拂子云。天时炎热。伏惟珍重。
　　高观察请上堂。山僧早来也恁么说。诸人早来也恁么闻。如今山僧又恁么说。诸人又恁么闻。始知说无别说。闻垂别闻。亘古亘今。恒恒如是。上至诸佛祖师悟此理。不曾添一丝毫。下至六道四生迷此理。不曾减一丝毫。无添减处。便是诸人本地风光。脚跟下事。□□□岩问洞山。甚处来。山云。荆南来。岩云。观察使姓什么。山云。不得姓。岩云。名什么。山云。不得名。岩云。还理事也无。山云。他自有廊幕在。岩云。还出入也无。山云。不出入。岩云。岂不出入。山拂袖出云。岩来日下堂中。昨日问话僧在么。洞山便出。岩云。某昨日错对一转语。夜来睡卧不安。请上座别一转语。岩却问。还出入么。洞山别云。太尊贵生。岩遂喜云。三十年住山。今日方遇知音。遂请洞山过夏。师云。古人恁么说话。可谓暗中有明。奇特中奇特。偏中有正。尊贵中尊贵。然虽如是。若到德山临际面前。即不恁么。有时问在答处。有时答在问处。有时答不在问处。有时问不在答处。你若拟议。老僧在你脚底。忽有人问山僧观察姓什么。但向他道。有耳者皆闻。名什么。老僧口门窄。管事也无。管事。出入也无。出入。尊贵么。尊贵。为什么如此。莫怪渠侬多意气。他家曾踏上头关。
　　檀越荐小儿请上堂。击鼓三通绝是非。本来无悟亦无迷。山僧不是多唇吻。谩把空拳吓小儿。遂举拳云。还会么。这里不会。不免为蛇画足去也。记得昔日僧问赵州。初生孩子。还具六识也无。州云。急水上打球子。僧不会。驰此语问投子。急水上打球子。意旨如何。子云。念念不停流。诸人要会生死路头么。如门开相似。更无凝滞。须会赵州投子之语。只如保承奉。向五欲波中。六年之内。打这一只球子。不妨手亲眼办。令人可爱。忽然照顾不着。打落水底。且道。这球子打落。向什么处去也。若觑得破。彭祖不为寿。殇子不为夭。太山不为高。秋毫不为小。其或未然。更为诸人添个注脚。朝日忙忙打个球。生来念念不停流。若知落处无踪迹。始会云门六不收。
　　檀越请上堂。佛佛未尝演说。祖祖皆云密传。圣解难思□心莫测。先天后地。随成坏以常存。入死出生。任去来而不变。了知众生本来成佛。如印印空。更无痕迹。是以道。灵台不磨而自莹。真源不决而自流。妙花不植而自生。玄机不拨而自转。敢问诸人。作么生说个不拨而自转底道理。良久云。玉犬吠开天际月。铁牛耕断岭头云。师复云。灵云和尚。参见大沩云。三十年中。如蚊子上铁牛。都无下觜处。一日下山见桃花。忽然瞥地。有颂云。三十年来寻剑客。几回叶落又抽枝。自从一见桃花后。直至而今更不疑。玄沙云。谛当甚谛当。敢保老兄未彻在。师云。且道。那里是灵云未彻处。顶门具眼底。举着便知。脑后安眉者。犹怀罔措。还会么。三十年来信脚行。一朝跳过是非坑。桃花岁岁随流水。一任傍人把路争。
　　檀越请上堂。云笼大野。迦叶攒眉。雨洒长天。空生下泪。处处皆明实相。头头尽露真心。无一法从外而来。尽是个中流出。不见道。风动心摇树。云生性起尘。不明今日事。昧却本来人。僧问芙蓉和尚。本来人还成佛也无。芙蓉云。你道。虚空解烦恼也无。僧云。不解烦恼。芙蓉云。本来人不解成佛。师云。恁么会得。方知本无生灭。亦无去来。亦无是非。亦无动静。但恁么信去。久久之间。自然光明透漏。圆练。今日本欲移厨就家。供养大众。追悼夫人。适倬风雨所隔。不遂推意。据出僧所见。来此修崇。更且殊胜者。有长者名曰妙善。请佛及僧。归家供养。佛遂许之。於是。长者严净厅堂。扫洒道路。其子问曰。以何因缘。严净道路。父云。我欲请佛来家供养。子曰。供养瞿昙。意图何事。父云。汝不闻。如来出世。是大福田。我欲於中而下种子。子曰。譬如世间良田。人若耕种。取田就种。将种就田。父云。田不可移。种子可往。子曰。若请世尊来就我供。必须远涉程途。辛勤往返。未来世中。纵获福德。受福之时。亦须辛苦。不若令佛及众。坐受供养。使我获福亦复如是。时长者。如子之言。诣彼供养。佛赞叹云。父知供养。子善分别。尔时世尊即说偈言。田不可往。种子自来。未来世中。获福如是。团练来此修设。正依经语。使我一众。三条椽下。自在展钵开单。十字街头。更不拖泥带水。因既如是。果亦复然。不独使夫人承此善因。人间天上。坐享如意。亦使团练此世他生。坐享安逸。坐享富贵。坐进此道。坐地成佛。
　　檀越请上堂。若据本分相见。眨上眉毛。蹉过久矣。且如释迦掩室。已涉繁词。居士默然。囊锥已露。须信道。恁么也不得。不恁么也不得。恁么不恁么总不得。若向个里转得过来。便乃拽转祖师鼻孔。不历古佛阶梯。向函盖乾坤处。随波逐浪。向随波逐浪处。却能截断众流。然虽如是。且道。举一明三一句。作么生道。良久云。东山水上行。师复云。昔日西天南印土香至王。生三子。一名月净多罗。次曰功德多罗。三名菩提达磨。即二十八祖也。王一日请二十七祖般若多罗斋。深加敬重。儭一宝珠。尊者持珠。问三太子。此珠如何。月净多罗云。此珠无价。於诸宝中。最为第一。功德多罗云。此珠。父王爱惜。非尊者有道。孰肯施之。般若多罗。复问菩提达磨。此珠如何。达磨云。此是世珠。未足为贵。於诸宝中。心珠为贵。珠不自珠。要假心珠而辨□珠。尊者知是法器。后化出家。师云。诸人每日辨金玉别珠珍。若无自宝。将何鉴照。所以道。从门入者不是家珍。若识家珍。一生受用不尽。乃至给济孤露。饶益有情。皆从此宝中流出。诸人要见么。诸公不是不将来。山僧岂是不拈出。
　　道友煎笋请上堂。道源不远。性海非遥。但向己求。莫从他觅。觅亦不得。得亦不真。修是他心。不如自性。自性清净。即是法身。无一法从外而来。尽向自己[离-蹂+月]襟流出。不见。清源和尚问石头。汝从什么处来。头云。从曹溪来。思云。汝到曹溪。得个什么。头云。未到曹溪亦不失。思云。既不失。何用更到曹溪。头云。若不到。争知不失。思举起拂子云。曹溪还有这个么。头云。非但曹溪。西天亦无。思云。汝曾到西天否。头云。若到即有也。思云。众角虽多。一麟足矣。师云。此谓之[离-蹂+月]襟流出。本分相见。今日盖居士煎笋。供养大众。忆得赵州和尚。路逢凌行婆问。向什么处去。婆云。偷赵州笋去。州云。忽遇赵州时如何。婆子便掌一下。赵州便归院。雪窦道。好掌。更下两掌。也无勘处。师复云。无勘婆子处。无勘赵州处。慧林今日因斋庆赞。为诸人点破。婆子无心偷笋。恶名已播丛林。赵州有失关防。闹里遭他毒手。然虽如是。落便宜是得便宜。
　　施主荐亡请上堂。生时水是氷。死时氷是水。若知无去来。只此两般是。便能於兹晓了。必定跳出轮回。其或未然。且在金蜂窠里。师复云。一切众生。无量劫来。妄想[真*真]倒。於无生灭中。妄见生灭。殊不知。生死涅盘。犹如昨梦。如昨梦故。当知生死与涅盘。无起无灭。其所证者。无得无失。又如病目人见空中花。空实无花。病者妄执。记得古人道。识得衣中宝。无明醉自醒。百骸俱溃散。一物镇长灵。遂拈拄杖云。拄杖子不可灵也。又举拂子云。拂子不可灵也。诸仁者。如今百骸未散。六根完具时。便要认得个灵底一物。诸人若无此物。十二时中。将什么拈匙把筯。及动转施为。诸人若无此物。即今将什么闻法。临际唤做无位真人。六祖呼为本来面目。石头名为庵中不死人。洞山指作家中不老者。譬如大海之水。通贯百川。在江曰江水。在河曰河水。及到通宗会源处。云霞消散时。又且唤做什么。要知端的□。问取虚空。
　　顾大夫为妻怀□请上堂。般若无知。无所不知。般若无见。无所不见。无知之知。是为真知。无见之见。是为真见。昔僧问智门。如何是般若体。门云。蚌含明月。又问。如何是般若用。门云。兔子怀胎　师乃云。兔子怀胎。蚌含明月。乘时正在中秋节。一颗明珠转玉盘。彻底无瑕光皎洁。
　　檀越请上堂。红日三竿高枕处。黄粮一钵饱斋时。分明千圣排肩立。不肯承当过在谁。人人是佛。众生日用不知。各各圆成。几个闹中瞥地。只为迷己逐物。执妄为真。从来蹭蹬觉虚行。多年枉作风尘客。致使家中至宝。抛离向五蕴山头。衣下明珠。流落在三涂路上。甘心乞丐。枉受贫穷。若能一念自回光。始见千生真面目。复拈起拂子云。会么。良久云。不睹云中雁。焉知沙塞寒。复云。达磨西来。单传心印。不立文字。直指人心。见性成佛。诸人还见性也未。此性。上至诸佛。下至凡夫。蠢动含灵。平等无异。譬如矿中金。石中玉。木中火。地中水。若无善巧方便。此金此玉。此火此水。终不能出。又如琴瑟箜篌。琵琶[竺-二+秦]笋。虽有妙音。若无妙指。终不能发。是知。指不妙则五音不成。智不巧则一心不现。若能於此一念回光。如梦觉人。了无所得。又如磨镜。垢尽明现。一切众生。不能直下明心见性者。良由无始时来。颠倒妄想。障闭心光。昔有汾阳和尚。凡见僧来。便云莫妄想。凡有所问。皆云莫妄想。院主云。人传和尚佛法。只有一句子。今后休得也。自后汾阳。凡见人来。只云休得也。师云。古人不欲学者所闻胜如所得。故言不敢华。解不敢作。直截向你道。莫妄想休得也。诸人还休得也未。诸人每日开眼至合眼。所作所为。无非妄想。至於睡梦之中。亦是妄想。妄想一起。颠倒万端。开尘劳门。迷清净界。若能识得妄想根源。直下休歇去。上无佛求。下无魔怖。中无生恋。亦无死畏。便是清净本源。天真妙道。若不识妄想根源。轮回三界。汩没四生。出此入彼。未有休息。山僧自来多口。今朝狭路相逢。普劝诸人。记取汾阳一段因缘。诵取慧林两首拙偈。可以向人天路上。做得个小歇场。愿世世生生常同法会。偈云。莫妄想好参详。不知终日为谁忙。若知忙里真消息。一朵莲花生沸汤。休得也便好休。百年浮幻水中沤。自家屋里天真佛。切忌区区向外求。
　　檀越请上堂。师云。祖师心印没多般。悟得无劳指一弹。剔起眉毛如不荐。春风依旧着人寒。若论此事。譬如三春时雨。高下普沾。万紫千红。悉皆蒙润。葡萄得之酸。甘草得之甜。黄连得之苦。生姜得之辣。非雨有酸甜苦辣之味。皆是根气所受不同故也。般若之法。亦复如是。如来一音演说法。众生随类各得解。或得之为诸佛。或得之为菩萨。或得之为声闻。或得之为缘觉。或得之为凡夫。其实皆一法也。不见。让和尚为马大师曰。汝学心地。犹如下种。我说法要。譬若春泽。因缘会遇。当得见道。然虽如是。且道。无阴阳田地上。生得个甚么。良久云。炳若丹青明似日。个中谁敢错商量。师复云。适来智海禅师。劝相公道。须是捉获六贼。方可一心安稳。诚哉是言。试问诸人。还识者六个贼么。若识不破。终日被他劫掠家宝。损耗法财。且道。这六个贼。如何可捉。须是执智慧刀。被坚固铠。张勇猛弓。驾精进箭。向五蕴山下。生死岸头。法鼓一鸣。便见草贼大败。恁么捉贼。犹费力在。慧林道。一群六个贼。生生欺杀人。我今识汝也。不共你相亲。你若不服我。我则到处说。教人尽识汝。遣汝行路绝。你若背服我。我则不分别。共你一处住。同证无生灭。恁么明得。方知魔即佛也。佛即魔也。魔佛不二。生死界空。记得于頔相公。参见紫玉和尚。便问。如何是佛。玉召相公。公应喏。玉云。更莫别求。后药山知得云。大小大于頔相公。噫可惜。生埋紫玉山下。相公闻得。乃往见药山。公便问。如何是佛。药山召相云。公应喏。山云。是什么。相公大悟。师复云。药山紫玉。虽则慈悲之故。翻成落草之谈。流布丛林。未免挂人唇齿。忽若相公今日问慧林如何是佛。山僧只向他道。忠孝一心清似水。功名千古重如山。碧幢红旆照春色。羸得高堂白昼闲。
　　莘王生日请升座。师云。佛身无相。染净皆空。妙体湛然。悟迷俱妄。盖为慈悲之故。从大悲愿力。示现受生。直得一手指天。一手指地。周行七步。目顾四方。大用现前。作狮子吼。便道。我降生时。见百亿微尘剎土众生。同时降生。我成道时。见百亿微尘剎土众生。同时成道。或现帝释身。或现大自在天身。或现长者身。或现居士身。或现小王身。所谓处处真。处处真。尘尘尽是本来人。虽然如是。正当今日。节角一句。作么生道。良久云。天上碧桃和露种。日边红杏倚云栽。师复云。记得昔日赵州在方丈坐。侍者报大王来。赵州下禅床叉手云。大王万福。侍者云。未至。方且来报。州云。又道来也。师云。看。他古人见地明白。受用处不妨省力。学者粗心。多是对面蹉过。诸人若向这里会得。莘国大王。不离府地。常见慧林。慧林不下禅床。常与大王相见。所以道。定光金地遥招手。智者江陵暗点头。其或未然。山僧拙颂。用祝大王之寿。洞中春色四时好。云外峰峦一样高。用祝贤王龟鹤算。年年洗眼看蟠桃。以拂子击禅床。下座。
　　闭炉升座。师云。才见开炉又闭炉。寒来暑往只须臾。庭前残雪方消尽。岭上春云已卷舒。满目更无心外法。几人曾悟髻中珠。祖师莫不叮咛语。自是时人见处粗。祖师之道。惟证方知。苟非其人。翻成戏论。所以佛法以无心为宗。无门为法门。无门之门。直须得入。无心之心。要在妙悟。是故。花红柳绿。无非清净法身。鼓响锺鸣。尽是广长舌相。堂堂门户。进步者稀。历历音声。善听者少。祖不云乎。应耳时若幽谷。大小音声无不足。十方锺鼓一时鸣。灵光韵韵常相续。师以拂子击禅床云。还闻么。圆通问大启。何事隔云泥。
　　檀越请升座。师云。壁立万仞。脚跟下踏转生死轮。坐断千差。顶门上拶出金刚眼。明如皎日。快似吹毛。离见绝闻。当阳显赫。然虽如是。更须知有衲僧杀活拄杖子始得。作么生是衲僧杀活拄杖子。烦恼海中。用这拄杖子。□舟为楫。崄恶道中。用这拄杖子。为烛为灯。三世诸佛。若无此拄杖子。将什么度生。六代祖师。若无此拄杖子。将什么传法。天下老和尚。若无此拄杖子。将什么验人。诸人若无此拄杖子。将什么上来下去。寺亟若无此拄杖子。将什么致君泽民。奉亲行孝。既各各有这拄杖子。因什么问着时拈不出。只为抛离日久。埋没时长。不肯承当。自家讳却。不见道。拈来放去无遮障。击着千门万户开。
　　上堂。归根得旨。百草头荐取老僧。随照失宗。三根椽下照顾鼻孔。昔日僧问赵州和尚。万法归一。一归何处。州云。我在青州作一领布衫。重七斤。有般底。闻人恁么举。便道。赵州问东答西。不存窠臼。且是辜负手也。且道。赵州旨趣。在什么处。良久云。水因有月方知净。天为无云始见高。
　　上堂。举僧问弘觉禅师。僧家毕竟如何。觉云。居山好。僧便作礼。觉云。你作么生会。僧云。出家人。於善恶逆顺生死境界。如山之不动。觉便打云。辜负先圣。丧我儿孙。觉复问傍僧云。你作么生会。僧云。眼不见玄黄之色。耳不闻丝竹之声。觉又打云。辜负先圣。丧我儿孙。师云。道人行处。如火消氷。鸟道玄途。转身有路。这僧若是个汉。才见他道作。作么生会。但云。和尚刀耕。学人火种。和尚煎茶。学人扫地。若下这一转语。直饶弘觉老子。门深似海。道重如山。声色形容。不可干犯。也须教满面是笑。
　　上堂。举睦州示众。未得个入头处。须得个入头处。既得个入头处。不得辜负老僧。有僧出礼拜云。某甲终不敢辜负和尚。州云。早是辜负了也。师云。那里是这僧辜负处。或云。这僧不合出来礼拜。只如不出礼拜。还是辜负耶。不是辜负耶。直饶不出。也是辜负古人。如何得不辜负去。到这里。须是个人始得。只管向识情上卜度。言句中计较。无有是处。还知睦州恁么道。已是辜负众人了也。诸人检点得出么。老婆临死三回别。眼里无筋一世贫。
　　上堂。举僧参赵州。适值赵州以衲衣盖头而坐。僧便退。州云。阇梨莫道老僧不祗对。又僧问法眼。请和尚广开方便。与学人入路。眼遂拍手一下。师云。诸人要会二尊宿意么。譬如净扫洒一条路。送人到家。只是人不肯移脚。忽然移脚时如何。慈受叟。与你提瓶挈钵。
　　王述古淑人请上堂。佛佛授手。惟此一机。祖祖相传。只明这个。这个若透得轮回息。这个不透。则生死因。所以道。不省这个意。修行徒苦辛。若向这里。千眼顿开。一时照破。行也是这个。坐也是这个。一嗔一喜。动静施为。不出这个道理。如黄金之黄。碧天之碧。更无毫发异相。然虽如是。却须知有向上一路始得。如何是向上一路。丈夫自有冲天志。莫向如来行处行。师复云。舍利弗入城。逢月上女出城。舍利弗问。向什么处去。月上女云。如舍利弗恁么去。舍利弗云。我方入城。汝已出城。如何说得个舍利弗恁么去。女曰。如来弟子。当依何住。舍利弗云。当依涅盘住。女云。如来弟子。当依大涅盘住。我如舍利弗恁么去。师云。他家虽是个女人。宛有丈夫之作。然虽如是。彼此未有衲僧鼻孔在。敢问诸人。那里是未有衲僧鼻孔处。请问□圜悟禅师。
　　宝公在塔上现相。府官请升座。师云。毗卢宝印。处处全彰。金刚眼睛。头头漏泄。无一人而不具足。无一法而不圆成。百匝千重。透顶透底。所以道。净妙法身。本无出没。大悲愿力。示现世间。或现宰官身。或现比丘身。或於一目中。流出八万四千清净宝眼。或於一臂中。分出八万四千母陀罗臂。或於一面中。化出十二面殊胜之相。寻声救苦。慈眼视人。如谷答响。似镜现相。解群生倒悬之急。扶世间累卵之危。时时曲尽老婆心。处处要明这一着。正当恁么时。一句作么生道。独龙峰顶无根草。散作阎浮大地春。
　　佛圆寂日上堂云。大觉世尊。二千年前二月十五日。入般涅盘。今之弟子。每至斯辰。而生悲仰。敢问诸人。且道。果曾入灭耶。不曾入灭耶。若定当得。方明佛法旨趣。若定当不得。任是波旬也皱眉。记得唐顺宗皇帝。问西京如满禅师。佛从何方来。灭向何方去。既言长在世。只今在何处。满云。佛从无为来。灭向无为去。法身等虚空。长在无心处。师云。好。诸人者。龙牙云。君今欲得易成佛。无念之心不较多。然虽如是。因甚僧问洞山。如何是佛。山云。麻三斤。僧问首山。如何是佛。首山云。新妇骑驴阿家牵。到者里。如何和会。如何商量。听取蒋山注脚。妙中妙玄中玄。须信壶中别有天。铁树花开春气早。晓来风雨满山川。
　　真如上座。设水陆荐金山僧行。上堂。举林杨和尚有颂曰。来年二月二。四大相抛弃。白骨散长江。免占檀那地。至迁化日升座。有僧问。云愁雾惨。大众呜呼。乞赐一言。杨垂下一足。进云。恁么则法镜不临於此土。宝月又照於何方。杨云。非公境界。进云。沤生沤灭还归水。师去师来本是常。杨喝云。临行之际。更莫忉忉。收足便化。师云。且道。古人具个什么道理。去住自如。若道有个道理。眼里生花。若道无个道理。花生眼里。毕竟如何。师拍膝一下云。家贫未是贫。路贫愁杀人。前日贼至金山。惨酷如此。诚不忍闻。显忠敏和尚。并堂中众僧。例遭毒手。肝脑涂地。流血满山。是何因缘。际会于此。今日真如上座。特罄衣盂。作斋追悼。愿诸上善人。悟生死之本空。了冤亲之平等。昔日神观禅师。因下山赴斋。路逢恶贼。贼欲剚刃。观云。我不畏死。昨日辄。许一檀越斋。不忍爽信。容我回来。受汝之杀。贼然之。既回。就贼杀之。贼既去。观遂将所斩之头。却安项上。徐徐而归。鸣鼓升堂云。汝等诸人。还闻无头人说法么。良久头落。众人方知被贼所害。师云。且道。是何三昧。既被他一刀两段了也。不知拈起头向须上者是谁。说法者是谁。若也知得。方知生死去处。不唯自知生死去处。亦乃知神观禅师去处。不唯知神观禅师去处。亦乃知金山诸兄弟去处。且道。许多禅和子。向什么处去也。莫是行舡由在把梢人么。莫是聚沫任风吹么。莫是恰似斩春风么。总不是这个道理。慈受老僧。与你下一转语。正似五百罗汉过海。各骋神通。神通大者。骑龙跨凤。自在逍遥。神通小者。便乃浮柸泛海。速登彼岸。无神通者。未免拖泥带水。一场狼籍。伏惟珍重。

　　慈受深和尚广录卷第三
　　慈受深和尚广录卷第四

　　颂古下
　　　　侍者　普绍　录
　　举阿难问迦叶。世尊传金襕外。别传何物。迦叶召阿难。阿难应诺。迦叶云。倒却门前剎竿着。
　　头陀饮光。多闻庆喜。合掌擎拳。难兄难弟。一朝狭路两相逢。裂转双睛无处避。便向门前倒剎竿。丈夫自有冲天志。
　　百丈每至升堂。常有一老人。随众听法。一日参退。老人不去。丈乃问。立者何人。老人云。某甲非人。於过去生中迦叶佛时。曾住此山。有僧问。大修行人。还落因果也无。某甲对云。不落因果。堕野狐中。经五百生。今请和尚。代一转语。丈云。你问来。老人云。大修行底人。还落因果也无。丈云。不昧因果。老人言下大悟。
　　不落与不昧。前后百丈语。毫发若参差。铁山横在路。岂不见。蓝田当年人射虎。初时一箭没其羽。子细看来元是石。再欲射时射不入。几乎惧杀李将军。千古令人空叹息。
　　天衣怀和尚。赴池州杉山请。初入院上堂云。二十年乐慕此山。今日且喜因缘际会。山僧未到此山。身先到此山。及乎到来。杉山却在山僧身内。
　　移身换步老天衣。不惜眉毛几个知。今日若明当日事。江南日暖鹧鸪啼。
　　云门云。衲僧家须有巴鼻。方识得天下人。如何是衲僧巴鼻。代云德山。
　　云门舌上有龙泉。爱把金针黑处穿。要会衲僧巴鼻子。一条红线两人牵。
　　昔有一婆。将银一百两。请赵州和尚看经一藏。赵州接得施利。遂下禅床。绕一匝云。传语婆婆。已为看经了。婆闻云。比来请看一藏。为什么祇看半藏。
　　走下禅床行一转。看了如来五千卷。婆子年高眼尚明。夜深月下穿针线。
　　梁武帝。请傅大士讲经。大士才登高座。挥桉一下。便下座。帝愕然。志公问。陛下还会么。帝云。不会。志公云。大士讲经竟。
　　大士讲经竟。挥案成注脚。一丸疗众病。不假驴驼药。
　　赵州问僧。曾到此间否。僧云。曾到。州云。吃茶去。又问僧。曾到此间否。僧云。不曾到。州云吃茶去。院主问。和尚曾到也是吃茶去。不曾到也是吃茶去。意作么生。州唤院主。主应诺。州云。吃茶去。
　　曾到吃茶去。未到吃茶去。赵州老禅和。口刮心里苦。心里苦。直至如今无雪处。
　　张拙秀才。因看千佛名经。问长沙岑和尚。百千诸佛。祇闻其名。未审。居何国土。岑云。黄鹤楼崔皓题后。秀才还曾题么。拙云。不曾题。本云。无事也好题取一篇。
　　海水有时终见底。人生到死不知心。秀才若会翻身句。管取白衣入翰林。
　　裴相。出镇死陵。游开元寺。见壁上绘高僧像。遂问僧职云。高僧仪相可观。未审。高僧在甚么处。于时。僧职莫知所措。公云。此间有禅僧么。僧职云。近有一僧。舍身扫地。身披百衲。恐是。及乎请得来。乃黄蘗断际运禅师也。裴相乃举前话问黄蘗。蘖乃召相公。公应喏。蘗云。是什么。相公豁然大悟。
　　酆城宝剑沉埋久。一道寒光射斗牛。不是张华辨端的。只应千古枉淹苗。
　　沩山一日坐次。仰山从外入来。沩山以两手握拳。相交示之。仰山便作女人拜。沩山云。如是如是。
　　佳人十八正娇痴。一曲堂前舞柘枝。祇有五郎知雅态。更无人道柳如眉。
　　雪峰云。三世诸佛。向火焰上。转大法轮。云门云。火焰为三世诸佛说法。三世诸佛立地听。
　　阿谁踏着雪峰踪。三世诸佛火焰中。赖有云门相暖热。火屋吹得满堂红。
　　踈山和尚。手握木蛇。有僧问。手中是什么。踈山提起云。曹家女。
　　别面不如花有笑。离情难似竹无心。因人说着曹家女。引得相思病转深。
　　庞婆入鹿门寺作斋。维那请疏意回向。庞婆拈梳子插向髻后曰。回向了也。便出去。
　　庞婆移转髻边梳。一段风流举世无。万事但将公道断。维那不用笔头书。
　　灵山□□□□□□□□□入定佛勑文殊□□□□□□□□□弹指一下女子□□□□□□□□□□□王梵天扑下来□□□□□□□□□□一人文殊出此□□□□□□□□□□亿文殊亦出不□□□□□□□□能出此定语未竟□□□□□□□□□出定网明绕女子□□□□□□□□□□□□□□云。文殊是七佛之师。为什么出女子定不得。网明为什么却出得。
　　长江辊底浪如银。秋日白苹红蓼新。莫怪扁舟难到岸。行舡由在把梢人。
　　百丈再参马祖。祖举拂子。丈云即此用离此用。祖挂拂子於旧处。□□□□祖云。你已后开两片皮将何为人。丈取拂子坚起。祖云即此用离此用。丈挂拂子於旧处。□□□黄蘗云。我当时被马祖一喝。直得三日圣聋。
　　父子相逢臭味同。龙泉宝剑再磨砻。要明马祖当年喝。大地山河尽耳聋。
　　疎山和尚问僧。什么处来。僧云。岭南来。山云。曾到雪峰么。僧云。曾到。山云。我已前到时是事不足。如今作么生。僧云。如今足。云粥足饭足。僧无语。云门代云。粥足。
　　一条官路坦然平。无限游人取次行。莫谓地平无险处。须知平地有深坑。
　　僧问云门和尚。达磨面壁。意旨如何。师曰念七。又僧问南泉。达磨面壁。意旨如何。泉云。天寒无被盖。
　　一人会上竿。一人会穿井。伎俩虽不同。总是一般病。若人识得这般病。衲僧鼻孔都穿尽。
　　夹山初住润州京口鹤林寺。道吾到。遇上堂。僧问。如何是法身。夹山云。法身无相。僧云。如何是法眼。夹山云。法眼无瑕。道吾不觉失笑。夹山下座。请道吾。问云。适来祗对这僧话。必有不是处。望上座慈悲指示。道吾云。某甲终不说。请往秀州华亭。见舡子和尚。舡子才见夹山。便问。大德住在甚寺。夹山云。寺则不住。住则不似。舡子云。汝道不似。不似个甚么。夹山云。不是目前法。舡子云。甚处学得来。夹山云。非耳目之所到。舡子云。一句合头语。万劫系驴橛。垂丝千尺。意在深潭。离钩三寸。子何不道。夹山拟开口。舡子便打落水。才拟出。舡子又云。道道。夹山拟开口。舡子又打。夹山豁然大悟。乃点头三下。舡子云。竿头丝线从君弄。不犯清波意自殊。夹山云。抛纶掷钓。师意如何。舡子云。丝悬渌水浮。定有无之意。速道速道。夹山云。语带玄而无路。舌头谈而不谈。舡子云。钓尽江波金鳞始遇。夹山乃揜耳。舡子云。如是如是。
　　法身无相。法眼无瑕。因风吹火。借水献花。丝毫不立。万别千差。但看来年三二月。衔泥燕子入人家。
　　镜清问僧。门外什么声。僧云。檐头雨滴声。清云。众生颠倒。迷己逐物。
　　檐头雨滴。阶前地湿。法法现成。人信不刃。更问如何。长江水急。
　　僧问洞山。如何是佛。山云。麻三斤。
　　洞山麻三斤。斤两不谩人。语稀难问事。貌古易传神。
　　云门一日般柴次。见僧抛下一片柴云。一大藏教。祇说这个。玄沙云。一大藏教。不说这个。
　　处处绿杨堪系马。家家门道透长安。一条大路平如掌。自是时人措足难。
　　僧问婆子。台山路向甚么处去。婆云。蓦直去。僧才行。婆云。好个阿师。又恁么去。前后凡问。皆如此答。僧举似赵州。州云。待我为你勘破这老婆。遂往问台山路向甚处去。婆云蓦直去。州才行。婆云。好个阿师。又恁么去。州回。举似大众云。我为你勘破这老婆了也。老宿拈云。什么处是勘破处。
　　蓦直去蓦直去。草鞋跟断人无数。唱歌须是帝乡人。一个拍兮一个舞。舞得彻勿多般。赵州婆子特用瞒。今古五台山下路。长松短桧耸云端。
　　马祖。与百丈西堂南泉玩月次。马祖问百丈。正当恁么时如何丈对云。正好供养。又问西堂。正好修行。南泉拂袖便行。马祖云。经入藏。禅归海。唯有普愿。独超物外。
　　马祖捧出菱花镜。王老亲拈白玉槌。一击当阳令瓦碎。此心能有几人知。几人知。两个分明是赤眉。风前月下扬家丑。笑倒灵山老古锥。
　　赵州访一庵主。便云。有么有么。庵主竖起拳头。州云。水浅不是泊舡处。便出。又访一庵主。亦云。有么有么。庵主又竖起拳头。州云。能纵能夺。能杀能活。礼拜而去。
　　上庵竖起拳头。赵州左眼半斤。下庵竖起拳头。赵州右眼八两。君看陕府铁牛。何似嘉州大像。若谓总没誵讹。露柱灯笼合掌。
　　僧问云门和尚。如何是超佛越祖之谈。云门云。糊饼。
　　云门一枚糊饼。天下衲僧咬嚼。若非铁作牙关。往往完圞吞却。吞时易吐时难。莫道从来面一般。踏看韶阳关捩子。方能平地起波澜。
　　赵州一日在方丈内间。沙弥唱参。向侍者云。教伊去。侍者才教去。沙弥便珍重。州向傍僧云。沙弥得入门。侍者在门外。
　　赵州门户。都无关锁。侍者粗心。当头蹉过。灵利沙弥。珍重便行。师云。这里下一转语。有么。良久无人应。师云。夜深归堂向火。
　　僧问赵州。如何是祖师西来意。州云。庭前栢树子。
　　赵州庭前栢。何似门外柳。大尽三十日。小尽二十九。更问事如何。合却□生口。
　　僧问云门。如何是透法身句。门云。北斗里藏身。
　　北斗藏身□。拟议即差讹。钻天新鹞子。不恋旧时□。
　　云门有时云。灯笼是你自己。把钵盂噇饭。不是你自己。有僧问。饭是自己时如何。门云。这野狐精。三家村里汉。门却云来来。□是你道饭是自己。僧云是。门云。驴年梦□三家村里汉。
　　终朝噇饭费工夫。不识灯笼是钵盂。多少三家村里汉。忙忙树上捉鲇鱼。
　　僧问让和尚。如镜铸像。像成后。光归何处。让云。如大德未出家时。相状向什么处去。僧成后为什么不鉴照。让云。虽□□□□□□。
　　髑髅里眼见犹在。枯木中龙声更狂。打破虚空光境尽。个中别有好商量。
　　师拈香云。忆昔去年春。正当此时节。双拳打破太虚空。无限家风浑漏泄。人中狮子丧全成。月里麒麟斗角折。斗角折。金刚正眼难磨灭。千古令人诵不休。吹散红炉一点云。
　　师复召大众云。莫怪家未破。破家人未大。一母生儿几百般。谁知净照禅师家业。到资福扫土而尽。然虽如是。开口吃饭。举手穿衣。门里出身。未是好手。平地上建立生涯。虚空里捏成活计。身里出门。始是丈夫。恁么说话。孰是知音。子细推勘将来。大似外扬家丑。取笑於人。众中莫有东家人死。西家助哀底么。若无。山僧不免自哭去也。师以手掩面。哭云。苍天苍天。
　　忌辰拈香。一言道合。水乳和同。三处相从。师资契会。他家拳拳挛挛处。资福尽知。资福跛跛挈挈处。他家总见。有时千寻海底。把手共行。有时百尺竿头。翻身直下。觑得见他底。诚谓没齿难忘。觑不见他底。至今犹怀愤气。山僧怀抱自分明。心无负人处。所以每至忌辰。不免为他设个供子。烧一炷香。虽然世谛未忘。且要大家钝置。遂顾示大众云。烧香设供。诸人共知。且道。心不负人底句。作么生道。良久云。一回饮水一回噎。本自无情似有情。欲会个中端的意。木鸡啼作两般声。
　　忌辰拈香。个事相承八百年。实无一法与人传。今朝欲报无传底。聊爇金炉一炷烟。复云。便恁么烧却。意亦未明。记得洞山和尚。一日为云岩晟禅师作斋。有僧问。和尚当时在云岩。得何指示。山云。我虽在彼。不蒙他指示。僧云。既不蒙他指示。因何却为他作斋。山云。争敢违背他。僧云。和尚昔年发足在南泉。何故却承嗣云岩。山云。我不重先师道德佛法。只重他不为我说破。僧云。未审肯他不肯他。山云。半肯半不肯。僧云。何不全肯。山云。我若全肯。则辜负先师。师云。洞山老子。大似事不前思。徒劳后悔。鼻孔既落他人手。说什么半肯与全肯。说破不说破。大丈夫。直须一刀两段。恩酬分明。然虽如是。也有一句子。今日对这老□道破。良久云。谁知老□千年腹。间有明珠径十圆。

　　登云从禅师入龛

　　师以手拍龛云。大众。古佛也恁么去。今佛也恁么去。登云禅师也恁么去。何物不败坏。是谁长坚固。诸人还知登云去处也无。若知得。焦山一众。与登云同入涅盘。其或未然。有眼石人齐下泪。无言童子暗嗟嘘。

　　登云从禅师下火

　　师举起火把云。还知这老子平生行履处么。慧日峰前。露出千生面目。石公山下。曾横一叶慈航。调古神清风自高。貌悴骨刚人不顾。昔年拂袖。五湖风月与谁争。今日重来。自是不归归便得。方喜收纶罢钓。高卧西庵。岂期叶落归根。藏身北斗。恁么恁么即是。不恁么不恁么即难。铁牛倒跨上须弥。玉笛横吹喧碧落。这般伎俩。作者方知。剔起眉毛。请高着眼。今日为登云老子。说个光前绝后底末后句。遂将火把。绕龛行一匝云。恁么若唤作火。又似髑髅前见鬼。若不唤作火。又是露柱后瞒人。且道。毕竟如何。师微笑云。谁人知此意。令我忆登云。

　　因胜澄禅师下火

　　这老子。斗时枯槁。不近人情。四海独孤标。一身无伴侣。虽则两提祖印。实无一法与人。闺门端坐冷啾啾。夜静独为鬼神说。任你傍人恶发。我心终未和同。□时开眼对青山。自笑满头生白发。不知他者。将为与时寡合。知他者。唯有焦山。不能更结世间缘。一等要行那畔路。且道。如何是那畔路。良久云。推倒岩前无影树。要须火里解翻身。

　　诸禅人下火

　　初秋夏末时。衲僧多欲去。不搭陈梢舡。便行泗州路。横担拄杖气如云。万水千山都不顾。昨日通川方上入。随例茫茫把不住。把不住。为君说个临歧句。枯木岩前差路多。别起眉毛着眼觑。
　　一身恍若风中烛。百岁端如水上沤。未到衲僧平稳处。临行那得不生愁。欲得不生愁么。闲时做却忙时事。
　　看看。云凝大野。雪积长郊。时人迷寻径之踪。这僧有冲霄之路。休说普贤境界。须知一色无差。诸人还知这僧与普贤菩萨。向银色世界里。纵横自在么。此时若不寻踪迹。便向峨嵋也不逢。
　　浮生岸树井藤。毕竟终归败坏。这僧撩起便行。也是平生庆快。着上没底芒鞋。抛下这个皮袋。且道。律上人。抛下这个皮袋了。向什么处去。贫来始觉钱堪使。醒后方知酒悞人。
　　茶□坛□火犹在。延寿堂中人又终。方言□身浑□□。□□□同一梦中。是知三世诸佛亦是梦。六代祖师亦是梦。这僧做梦了也。敢问诸人。且道。梦见个什么。良久云。三十四年如转掌。钱塘归梦此时休。
　　水无变□。地水分绕。百物不坚。一灵何往。若谓本无生死。也是座主家风。更言不属去来。未是衲僧境界。毕竟作么生商量。良久云。不许夜行。投明须到。
　　此一段事。自古及今。何人能免。若也未曾踏着祖师□□。设使辞如旺露。辩若倾珠。鼻孔辽天。气冲牛斗。到□□□□如斯无你走透处。为什么如此。多虚不如少实。

　　行者下火

　　汝幼入空门。方年二十五。须发尚未除。幻身今日去。脱下布直裰。休问温州路。大众且道。既不问温州路。向什么处去。有佛处不得住。无佛处急走过。

　　田六娘子下火

　　师拈起火把云。还见么。浮生三十二春秋。方始修行肯转头。底事又随云雨去。烟波江上使人愁。休休休。不用愁。聚散还同水上沤。直饶寿得三十岁。不免输他这一筹。田六娘子。十一月三十日。输他这一筹了也。还有人相救得么。借你光明一炬火。照破从前五障身。

　　丁忠训妻与女同下火

　　二十余年寄此间。盖芜尘土翳朱颜。今朝子母应相贺。且喜春来返故关。复召大众云。白骨两函。红焰一炬。将化为灰。作么生说个返故关底道理。良久云。野火烧不尽。春风吹又生。

　　魏先生下火

　　呜呼魏大和。为人性纯厚。虽居陋巷中。箪瓢甘自守。聚学训童蒙。束修粗糊口。岁晚好吾宗。悟世非长久。临行嘱妻子。叮咛诫诸后。不学老庄周。说葬成虚谬。不学襄阳翁。与女争先后。先生之意不如斯。欲效禅家破诸有。四众云臻。柴薪已就。虽然父子至亲。到此如何可救。不须救。生前已付山僧手。一枝红焰赠君行。看取神龟火里走。

　　周秘校下火

　　大众。沤生沤灭。盖是寻常。石火电光。岂能长久。奈缘芝兰未产。忽尔玉树沉辉。纵饶百千才俊。无量聪明。到这里一点也使不着。即今还有为他着力底么。一枝丹桂烟霄后。决战文章到此休。

　　登云从禅师掩土

　　师以手握土云。此是登云禅师收因结果处。复顾示云。莫问青囊与紫囊。个中风水十分强。青龙东去云头转。白虎西来山脚长。江月松风皆旧物。绿苔芳草尽吾乡。瑠璃殿上无知识。木马泥牛暗断肠。不问湘南潭北。休论坎短离长。即今要见个无缝罅底么。良久云。白骨已埋三尺土。青秋空绕万重山。

　　长灵卓禅师掩土

　　以手握土云。这老子。平生苦涩。恶嫌黄蘗老婆心。末后风流。唱个云门臈月曲。直得全身放下。披毛戴角总无妨。摆手便行。金锁玄关留不住。莫问借胎得妙。且看转位翻身。嘶风木马杳无踪。入海泥牛消息尽。呜呼长灵禅师。一提祖印。三坐道场。行解相应。语意俱到。虚空面目。不许商量。生铁脊梁。一生打硬。今则烟消火灭。云散月圆。谩留白骨瘗荒郊。谁会长灵元不死。诸人者且道。如何说得个不死底道理。若也明得。不妨好个因缘。其或未然。不免土上加泥去也。还见么。野鸟闲花无泪落。长松短桧有悲风。

　　诸禅人散灰

　　言公心地最精专。曾学焦山一味禅。今日满盆盛白骨。翻身重上谢郎舡。言大师。记得旧时事么。侧耳听云。旧时入室。贫道曾问他。清虚之理。毕竟无身。你这皮袋子。自何而得。虽则当时无语。如今正好参详。一切众生。只被个皮袋子碍却。所以道不得。言大师。前日以打并这皮袋子了也。诸人如今还道得么。若也道得。言公大师。今日切不浪施。其或未然。托起灰云。不入惊人浪。难逢称意鱼。
　　俗寿五十有三。出家一十八夏。平生行脚游方。多在盐城兴化。最好不曾参禅。免见钻龟打瓦。今朝子细看来。也好一场诘霸。才公才公莫要怕。焦山布施你一转古人话。净裸裸赤洒洒。南北东西没可把。忽然撞着阎罗王。拈起拂子蓦口打。
　　迢迢万里别西川。要学诸方五味禅。昨日焦山山下死。剑门关上月重圆。既是焦山山下死。因什么却向剑门关上月重圆。究竟光明终一体。任他寒影落千江。
　　衲僧才遇丙丁村。便作霜花骨一盆。火后始知梁不坏。翻身跳出是非门。法严上座。今日被他跳过了也。如今水步头相别。诸人将什么送他。遂敲盆云。严兄严兄。善为道路。从今换骨洗肠。更莫和泥合土。熟处放教生。生处不要住。扬子江头浪拍天。莫教湿却娘生袴。
　　宣州隆上人。丛林游历徧。一入焦山门。便下延寿院。终朝何辘辘。吃药都无验。火后一茎茆。众人皆总见。隆上座。你还见这一茎茆么。师遂作听势云。见么。你既见。还得自由么。又作听势云。更望和尚慈悲指示。你既得自由。更指示什么。禅和子不知。将谓焦山长老。水步头青天白日鬼语。遂拈起骨盆云。火后既能烧不坏。更须入水见长人。

　　慈受深和尚广录卷第四(终)

