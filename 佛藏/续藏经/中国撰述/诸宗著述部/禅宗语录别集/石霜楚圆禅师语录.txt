续藏经   石霜楚圆禅师语录
　(小师)慧南重编

 慈明四家录(并序)

　　慈明圆禅师(嗣昭禅师)　　杨岐会禅师(嗣圆禅师)　　白云端禅师(嗣会禅师)　　五祖演禅师(嗣端禅师)
　　　　左朝奉郎新通判泰州军州主管学事章倧撰
　　临济宗风。特盛於天下。盖其儿孙。皆鹰扬虎视。唯慈明负卓绝逸群之韵。气吞佛祖。锤拂之下。锻炼凡圣。机用超脱。诸方未有出其右者。临济之道恢廓焉。其嗣子杨岐跨三脚驴。踏杀天下人。而白云东山继绍其宗。以无字印。印破天下衲僧面门。正法眼藏。向者瞎驴边灭。观其提持网要。若揭日月。后之览者。如堕妖雾。而获指南之车。道场正堂辨公禅师。嗟乎旧板既废。斯录无传。况今末学但玩鱼目。以为其真。岂识夜光者哉。特命工重刊。目之曰慈明四家录。庶几正续之宗不坠。然金刚圈。栗棘蓬。铁酸豏。於是灿然列于前。若欲吞透未出常情。既以不然。请阅斯录。绍兴二十三年癸酉春朔日序。

 慈明禅师五会住持语录(并序)

　　　　智度山定林禅寺沙门　本延　述
　　禅宗八代。至江西马祖大师。分枝列派。大盛於天下。师门既广。学者益众。即非之论既失。权巧之机遂张。将绝异端必从正见。所以南泉赵州截断於众流。黄檗临济逈超於三世。为师不易。求人更难。的乳相投。兴化忽逢於南院。灵苗益秀。风穴乃会於首山。方今河东有昭。湖南有圆。昭即玉振於首山。圆乃珠生於汾水。希代至宝。应用以何穷。末劫真灯。分光而莫尽。噫人皆谓海为百谷王。龙为万物首。殊不知归塘泄於大方之外。罔测波澜。金翅吞於巨腹之中。安能变化。今览圆禅师之语录。亦犹是焉。谨而序之。时天圣五年丁卯十月一日序。

　　 

　　石霜楚圆禅师语录
　　师初住袁州南源山广利禅院语录

　　　　住筠州黄檗山嗣法小师赐紫　慧南　重编
　　师在崇胜院开堂曰。大众迎至法座前。僧官宣疏罢。遂升座拈香云。此一炷香。奉为今上　皇帝。伏愿。龙图永固。玉叶弥芳。又拈香云。此一炷香。奉为知郡郎中及诸官僚。福星高照。圣泽长临。又拈香云。此一炷香。为我汾州太子禅院无德禅师。且问诸人。还识无德禅师么。若也不识。炉烟起处一任观看。师遂就座。维那白槌云。法筵龙象众当观第一义。
　　师乃云。大众会么。宜阳秀水南岳石桥。若也不会。山僧谩你诸人去也。所以达磨西来。教外别传一句。且道。别传个什么。直指人心。见性成佛。只如诸人。尽是祖师指出底人。还信得及么。若信得及。与祖师同参。若信不及。可谓自生退屈。此日一会不是小缘。莫非工部郎中与诸官僚。夙承佛记。示作王臣。建立法幢。令法久住。且道。法幢作么生建立。还有英灵者么。试出来通个消息看。
　　时有僧出问。昔日世尊出世。梵王前引。帝释后随。今日和尚出世。郎中临筵。学人上来。请师说法。师云好。进云。与么则粉骨碎身去也。师云。三月野花铺地锦。九秋黄叶乱飘金。进云。与么则师今一句永镇南源也。师云。若是知音者。更不用忉忉。
　　问。郎中坚请师登座。向上宗乘事若何。师云。有问有答。进云。与么则海水腾波须弥[跳-兆+孛]跳去也。师云。大海虽然阔。龙王不肯安。进云。百杂碎。师便喝。僧应喏。师云。棒不打好人。随后与一拂。
　　问。师唱谁家曲。宗风嗣阿谁。师云。师子咬人。进云。与么则汾阳的子也。师云狂狗趂块。
　　问。如何是道。师云。蹋着不嗔。进云。如何是道中人。师云。胸驼背负。
　　问。如何是祖师西来意。师云。浑家送上船。
　　问。如何是佛法大意。师云。一亩之地三蛇九鼠。师乃云。问话且止。若论此事。岂在如斯。言多去道转远。所以道摩竭陀国已露锋铓。少室峰前入泥入水。到者里须是个人始得。但某本欲寄居山野藏拙延时。此者伏承知郡郎中与诸官僚。曲垂请命。令续先基。缘某诸事荒唐。抑而不已。如今向诸官面前。作一场笑具。还有人捡点得出么。苦也捡点得出。共相证据。若无。山僧今日失利。久立。尊官伏惟珍重。
　　师初入院升座云。祖师正令。岂有言诠。侍者拈香。早成多事。释迦掩室。已涉繁词。居士默然。却成多说。何故。彼彼出家。彼彼行脚。且问诸人。作么生是出家行脚底事。莫是着衣吃饭行住座卧广学多闻无言无说么。若与么会大。似撩棒打月。既不与么会。又作么生。还有识好恶者么。有即出来对众证明。若无。有疑请问。
　　时有僧问。鼓声才罢。大众云臻。祖意西来请师举喝。师云。你从什么处来。进云。汾阳一曲师亲唱。今日南源事若何。师云。你见南源么。
　　问。昔日梵王请佛。盖为群生。今日知县临筵。有何祥瑞。师云。落花三月雨。残梦五更钟。进云。大众沾恩。学人礼拜。师云。天阔地阔。
　　问。如何是祖师西来意。师云。昼行夜卧。
　　问。有言有说。皆是世谛之谈。无言无说未。是衲僧行履处。幸对人天请师垂示。师云。放山僧一线道。与阇梨葛藤。进云。专为流通也。师云。一片白云横世界。个中谁是出头人。
　　问。如何是佛。师云。水出高源。
　　问。如何是南源境。师云。黄河九曲水出昆仑。进云。如何是境中人。师云。随流人不顾。斫手望扶桑。
　　问。如何是佛法大意。师云。洞庭湖里浪滔天。
　　师云。更有问话者么。有即出来。诸供养中。法供养为最。还有么。若无。不可强生节目也。但某匪是当人。滥居祖列。此日何沐员外。时垂朝骑。远屇山门。至於多感在会司空檀越及诸信士。夙承佛记。方乃如斯。同心竭力。建立法幢。所以道。佛法委付王臣有力檀越。若非此人。不能建立。诸院山主长老和尚。本院前后知事。并愿同垂般若之舟。共到菩提之岸。且问诸人。还识得岸也未。若识得去。天上人间纵横自在。若不识。山僧今日被你诸人勘破。久立珍重。
　　上堂云。云收雾卷。杲日当空。不落明暗。如何通信。
　　时有僧问。如何是异类中人。师云。头长脚短。进云。与么则谢师指示。师云。半幅全封。进云。直与么去也。师云。阇梨鼻孔。为什么在山僧手里。僧无语。师便打。
　　问。久为流浪途中客。乞师方便指归源。师云。饥餐渴饮。进云。与么则因师得契如如理。十载徒劳了色空。师云。昼行三千。夜行八百。
　　问。山深觅不得时如何。师云。口能招祸。
　　问。东涌西没时如何。师云。寻。
　　问。夜静独行时如何。师云。三把茅。
　　问。宝剑未出匣时如何。师云。响。进云。出匣后如何。师嘘一声。
　　问。闲中取静时如何。师云。头枕布袋。
　　问。如何是佛。师云。莲华捧足。师乃竖起拄杖云。过去诸佛。现在诸佛。未来诸佛。西天二十八祖。唐土六祖。天下老和尚。总变成南源拄杖去也。你等诸人。向什么处。安身立命。看看拄杖子。穿过你等诸人髑髅里去也。还有识痛痒者么。有。试出来对众[跳-兆+孛]跳看。若无。南源今日失利。喝一喝。卓拄杖。下座。
　　师到崇胜。众请升座。师乃云。者里是崇胜法堂。不可向者里说佛说法去也。虽然如是。官不容针。私通车马。与么道。大似担水河头卖。众中还有人点捡得出么。试出来点捡看。有么有么。
　　时有僧问。诸法已闻今日演。请师直下指归源。师云。天不高地不远。进云。与么则孤峰出群岳。万里百花新。师云。不是掷钩客。徒劳到海堧。
　　问。昔日灵山分半座。二师相见意如何。师云。来风可鉴。进云。大众侧聆。学人礼拜去也。师云。灵利人难得。
　　问。如何是古佛家风。师云。银蟾初出海。何处不分明。进云。还许学人请益也无。师云。大海无边际。不宿水云人。
　　问。如何是不动尊。师云。提不起。进云。与么则大众攒眉去也。师云。有什么交涉。
　　问。海上云游时如何。师云苦。
　　师乃云。若向言中取则。埋没宗风。直饶句下精通。敢保此人未悟。所以道。山青水绿。雀噪鸦鸣。万派同源。海云自异。未来诸佛。口似灯笼。过去诸佛。应病施方。现在诸佛。随坑落堑。不落圣凡一句作么生道。良久云。矢上更加尖。下座。
　　师到仰山。众请升座。师乃云。宝镜当台。森罗自现。太阿在手。煞活临时。且道。还有该不着者么。有即倒道将一句来。如无。初心后学。有疑请问。时有僧问。知师久卧深潭里。大仰升堂事若何。师云。雨来山色暗。云出洞中明。进云。学人不会。特伸请益。师云。拈取簸箕别处舂。僧无语。师云。弄潮须是弄潮人。
　　有行者问。大通智胜佛。十劫坐道场。佛法不现前。不得成佛道。未审此意如何。师云。一场懡[怡-台+罗]。进云。只如大通智胜佛又如何。师云。八十翁翁若少年。进云。学人耳顺之年。乞师再垂方便。师云。众人仗事。
　　师乃云。马大师即心即佛。当人未悟。盘山非心非佛。只成戏论之谈。雪岭辊球。诳諕小儿之作。云门顾鉴。笑煞傍观。少室自伤。一场大错。德山入门便棒。未遇奇人。临济入门便喝。太煞轻薄。黄梅呈颂。人我未忘。更言祖祖相传。递相诽谤。到者里。须是个人始得。所以道。鹰生鹰子。鹘生鹘儿。然虽如此。也是巩县茶鉼。乃弹指一下。下座。
　　上堂。僧问。油尽灯灭时如何。师云。养子不及父。
　　问。牛头未见四祖时如何。师云。堆堆地。进云。见后如何。师云。堆堆地。
　　问。如何是和尚受用处。师云。困。僧拟进语。师便打。
　　问。如何是和尚家风。师云。有锡降龙虎。进云。忽遇上上人来又如何。师云。无心伏鬼神。
　　问。如何是佛法大意。师云。侯伯乘鞍马。村翁刺杖行。
　　问。失前忘后时如何。师云。不。
　　问。一得永得时如何。师云。抱石投河。
　　问。学人仗镆铘剑。取师头时如何。师云。斩取去。僧拟开口。师便打。
　　问。如何是南源狗。师云觜。
　　师乃云。一切诸佛。及阿耨多罗三藐三菩提法。皆从此经出。乃竖起拄杖云。者个是南源拄杖子。阿那个是此经。良久云。向下文长。付在来日。喝一喝。下座。
　　因同人相访。上堂云。飒飒凉风景。同人访寂寥。煮茶山上水。烧鼎洞中樵。珍重。
　　上堂。良久云。无为无事人。犹是金锁难。喝一喝。卓拄杖。下座。
　　因雪下上堂。云雪落漫漫。水云何进。且道倒退一句作么生道。还有道得么。试出来道看。设你道得倜傥分明。南源未许你在。且道南源有什么长处。
　　时有僧问。如何是宾中宾。师云。礼拜更殷懃。进云。如何是宾中主。师云。拄杖常在手。进云。如何是主中宾。师云。横担楖栗拨乾坤。进云。如何是主中主。师云。剑握甑人手。
　　问。如何是佛。师云。潇湘班竹杖。
　　问。达磨未来时如何。师云。长安夜夜家家月。进云。来后如何。师云。几处笙歌几处愁。
　　问。四山火来时如何。师云。物逐人兴。
　　问。一物不将来时如何。师云。槐木成林。
　　问佛祖不立时如何。师云。口上生茅。
　　问。知有不会底人。毕竟如何。师云。菩萨面夜叉心。
　　师乃云。诸佛放光明。助发实相义。竖起拄杖云。者个是南源拄杖子。阿那个是实相义。你若见去。被见闻所转。若也不见。行脚眼在什么处。喝一喝。下座。
　　上堂。僧问。如何是接初机句。师云。一刀两段。进云。如何是验衲僧句。师云。寒山拾得。进云。如何是正令行句。师云。来千去万。进云。如何是立乾坤句。师云。天高海阔。
　　问。如何是佛。师云。人老病生。
　　问。与师并坐时如何。师云。线穿黄叶。
　　问。如何是奇特事。师云。你试道看。僧拟议。师便打。
　　问。古人封白纸。意旨如何。师云。家贫路富。
　　师乃云。一尘才起。大地全收。一毛头师子。百亿毛头现。百亿毛头师子。一毛头现。千头万头。俱识取一头。乃竖起拄杖云。者个是南源拄杖子。阿那个是一头。喝一喝。下座。
　　上堂。云吾有一言。绝虑忘缘。巧说不得。只要心传。更有一语。无过直与。且道作么生是直与一句。良久以拄杖画一画。喝一喝。下座。
　　上堂。僧问。如何是祖师西来意。师云。三日风五日雨。
　　问。一物不将来时如何。师云。顶戴须弥。
　　问。如何是佛。师云。石打不入。
　　问。莲花未出水时如何。师云。水深盖不得。进云。出水后如何。师云。不碍往来看。进云。花开后如何。师云。南北馨香。进云。结子后如何。师云。喂鱼喂鳖。
　　师乃竖起拄杖云。恒沙诸佛恒沙国土。被南源拄杖子一时吞却。其中众生不觉不知。你衲僧鼻孔在什么处。若也知得。横担拄杖目视云霄。若也不知。长连床上有粥有饭。喝一喝。卓拄杖。下座。
　　南源山语录(终)

　　师住潭州道吾山语录

　　师在兴化开堂。众迎至法座前。表白宣疏罢。遂升座。拈香祝圣毕。乃就座。维那白槌云。法筵龙象众。当观第一义。师云。大众。释迦正眼。灵山独付饮光。达磨真宗。少室首传惠可。西天此土。各有知音。今日天人普会。还有知音者么。有即出来大家唱和。
　　有僧问。昙花开处。我佛降生。尊官临筵。请师说法。师云。花须连夜发。莫待晓风吹。进云。谢师指示。师云。天高地近。
　　问。达磨西来。曲为今日。向上宗乘。请师举唱。师云。云雨满寥廓。花开遍地春。进云。与么则涧松青冷澹。晓月照长川。师云。一句既流通。古今谁言异。进云。云生岭上。花发岩前。师云。人人尽道休官去。林下何曾见一人。进云。今日遭逢和尚。师便喝。
　　问。大众已临师座侧。祖意西来事若何。师云。月上移松影。云行山自迎。进云。争奈学人有疑何。师云。请益且待别时来。随后拂一拂。
　　问。黑豆未生芽时如何。师云。黑似漆。进云。生后如何。师云。撑天拄地。
　　问。进退不得时如何。师云。鼠断众疑。
　　师乃云。先宝应和尚道。第一句荐得。堪与祖佛为师。第二句荐得。堪与人天为师。第三句荐得。自救不了。若是道吾即不然。第一句荐得。和泥合水。第二句荐得。无绳自缚。第三句荐得。四棱着地。所以道。起也海晏河清。行人避路。坐也乾坤黯黑。日月无光。汝等诸人。何处出气。如今还有出气者么。有即出来。对众出气看。若无。道吾今日与你出气去也。乃嘘一声。卓拄杖。下座。
　　师入院上堂。僧问。才见师便回时如何。师云。湖南镇主。进云。末后殷懃请师别道。师云。多少分明。进云。大众侧聆。师云。未敢相许。
　　问。问着说不得时如何。师云。人贫智短。
　　问。步步登高时如何。师云。云生足下。
　　问。如何是禅。师云。鼻孔入地。
　　师乃云。吾峰岌岌。独露太虚之中。布水滔滔。冷泻碧宵岩畔。龙潭幽僻。游鱼透即无门。天柱山高。水云进而无路。垂钩四海。少遇狞龙。一句当锋。罕逢知己。所以三玄权设。应病施方。四拣开遮。观根逗诱。过去诸佛悲愿难穷。西祖东流。不忘付嘱。河沙知识。善巧多方。万派同源。皆归大海。且道。水不洗水一句作么生道。还有人道得么。试出来道看。设你道得倜傥分明。也未梦见野僧脚跟在。卓拄杖。下座。
　　上堂。云天地与我同根。万物与我一体。竖起拄杖云。者个是道吾拄杖。阿那个是一体。良久云。渡河须用筏。到岸不须船。喝一喝。卓拄杖。下座。
　　上堂云。宗师者。夺贫子之衣珠。究达人之见处。若不如是。尽是和泥合水汉。良久云。路逢剑客须呈剑。不是诗人莫献诗。喝一喝。下座。
　　上堂。云青青翠竹尽是真如。郁郁黄花无非般若。乃竖起拄杖云。者个是道吾拄杖。阿那个是般若。看看。文殊菩萨与善财童子。向十字路头。说因说果。被维摩居士喝一喝。直得瓦解氷消。良久云。将谓是维摩居士。元来祇是山前李胡子。卓拄杖。下座。
　　上堂。以拄杖敲禅床一下云。河沙世界百杂碎。帝释梵王向什么处安身立命。汝等诸人还知么。若知去。出来对众道看。若无。道吾今日失利。喝一喝。下座。
　　上堂。僧问。己事未明。以何为验。师云。玄沙曾见雪峰来。进云。未审意旨如何。师云。一生不出岭。
　　问。久昧衣珠。请师指出。师云。草贼大败。进云。走透无路也。师云。脚踢不动。
　　座主问。承教有言。因缘自然。自然即不问。如何是因缘。师云。记来多少时。进云。如何是自然。师云。速退速退。妨他别人问。座主拟议。师便打。
　　师乃云。有时先照后用。有时先用后照。有时照用同时。有时照用不同时。所以道。有明有暗。有起有倒。喝一喝云。且道是照是用。还有人缁素得么。若有。试请出来呈丑拙看。若无。道吾今日失利。下座。
　　上堂。云面西行向东。北斗正离宫。道去何曾去。骑牛卧水童。伏惟珍重。下座。
　　上堂。僧问。行脚不逢人时如何。师云。钓丝绞水。
　　问。如何是和尚家风。师云。囊无一镪。进云。忽遇客来。如何祗待。师云。清风扫地。明月为灯。
　　问。如何是佛。师云。有钱使钱。
　　师乃云。无明实性即佛性。幻化空身即法身。诸仁者。若也信得去。不妨省力。可谓善财入弥勒楼阁。无边法门悉皆周徧。得大无碍。悟法无生。是为无生法忍。无边剎境。自他不隔於毫端。十世古今。始终不离於当念。且问诸人。阿那个是当念。只如诸人无明之性。即汝之本觉妙明之性。盖为不了生死根源。执妄为实。随妄所转。致堕轮回受种种苦。若能回光返照。自悟本来真性不生不灭。故曰无明实性即佛性。幻化空身即法身。只如四大五蕴不净之身。都无实义。如梦如幻。如影如响。从无量劫来。流浪生死。贪爱所使。无暂休息。出此入彼。积骨如毗富罗山。饮乳如四大海水。何故。为无智慧。不能了知五蕴本空。都无所实。逐妄受生。贪欲所拘。不得自在故。所以世尊云。诸苦所因。贪欲为本。若灭贪欲。无所依止。汝等若能了知幻身虚假。本来空寂。诸见不生。无我人众生寿者。诸法皆如。故曰。幻化空身即法身。法身觉了无一物。唯有听法说法虚玄大道无着真宗。故曰。本源自性天真佛。又云。五阴浮云空去来。三毒水泡虚出没。若如是者。是为度一切苦厄。乃至无量无边烦恼知解。悉皆清净。是为清净法身。若到者个田地。便能出此入彼。舍身受身。地狱天堂。此界他方。纵横自在。任意浮沉。应物舒光。随机逗教。唤作千百亿化身。与么说话。可谓无梦说梦。和泥合水。撒屎撒尿。不识好恶。乃呵呵大笑云。若向衲僧门下。十万八千。未梦见他汗臭气在。虽然如是。事不得一向。但以假名字。引导於众生。喝一喝。下座。
　　上堂。云药多病甚。网细鱼稠。下座。
　　上堂。竖起拄杖云。僧堂佛殿。总被山僧拄杖子吞却。露柱灯笼。向什么处安身立命。汝等诸人还知么。若也知去。山僧败阙。若也不知。山僧失利。下座。
　　上堂。僧问。学人仗镆铘剑取师头时如何。师云。道吾遭逢。僧拟议。师便打。
　　问。祖意教意。是同是别。师云。马有垂缰之德。犬有[马*展]草之恩。进云。与么则不别也。师云。西天此土。
　　问。六国未宁时如何。师云。夜过天河。进云。宁后如何。师云。死在姁人手。
　　师乃云。心随万物转。转处实能幽。随流认得性。无喜亦无忧。竖起拄杖云。者个是道吾拄杖。阿那个是诸人心。恒沙国土。恒沙诸佛。西天二十八祖。唐土六祖。尽在道吾拄杖头上。转大法轮。汝等诸人还见么。若也见去。朝游西天。暮归唐土。若也不见。晨朝有粥。斋时有饭。卓拄杖。下座。
　　上堂。僧问。如何是学人自己。师云。打骨出髓。
　　问。如何是道吾境。师云。有山有水。进云。如何是境中人。师云。众人攒簇　问如何是吹毛剑。师云。佳人收取。
　　师乃云。归根得地。落叶知秋。得地即不问。你诸人知秋一句作么生道。良久云。土上更加泥。喝一喝。下座上堂。僧问。既是护法善神。为什么张弓架箭。师云。礼防君子。僧礼拜。师便打。
　　师乃云。道吾打鼓。四大部洲同参。拄杖横也。挑括乾坤大地。钵盂转也。覆却恒沙世界。且问汝等诸人。向什么处安身立命。若也知安身立命处。北俱卢州吃粥吃饭。若也不知。长连床上吃粥吃饭。卓拄杖下座。
　　道吾语录(终)

　　师住潭州石霜山崇胜禅院语录

　　师入院上堂。云迦叶堂前。石霜门下。须得具金刚眼睛。若不具金刚眼睛。二六时中。四威仪内。魔境现前。不能辩别。便乃流浪三界。休歇无期。大众。作么生是金刚眼睛。若也知去。可谓耀破四天下。若也不知。有疑请问。　时有僧问。三门不闭即不问。枯木堂前事若何。师云。也好消息。进云。一人有庆。兆民赖之。师云。千古有知音。僧礼拜。师便喝。
　　问。如何是石霜水。师云。春夏长如此。秋冬亦复然。进云。忽然塞断源头又作么生。师云。你试塞看。僧拟议。师便打云。弄潮须是弄潮人。
　　师乃云。山青水碧。观境思人。时代相遥。音容如在。忆昔诸道者。住浏阳庵时。祇代洞山禅客。下一转语。悟本一闻。便知是一千五百人善知识。当年被众迎出。住石霜山。后来果如其言。名驰天下。所谓从苗辨地。因语识人。山僧不曾住庵。不代一转语。亦被贤侯。移住石霜山。接待往来。祇以粗粥淡饭。随时应用。故不失其宜。直饶与么来者。总识得伊。不与么来者。亦不欠少伊。是伊到来。自然不打者鼓笛。特地息干戈。便道。似一条白练。古庙香炉去然。且道。与古昔还有亲疎也无。良久云。枯木堂前花更春。下座。
　　师在兴化开堂。宣疏罢。拈香祝圣毕。乃就座。维那白槌云。法筵龙象众当观第一义。师顾视左右云。幸然好个圆成。第一义却被维那一槌打碎。直得大海翻波。须弥震动。六凡四圣。胆丧魂飞。山僧且向第二义中。随波逐浪。唱九作十去也。敢问诸人。作么生是第一义。若也知去。触事有余。其或不然。有知请问。
　　时有僧问。将军挂甲人皆见。拱手归降事若何。师云。看。进云。与么则叉手当胸退身三步去也。师云。拈头作尾。拈尾作头。进云。今日遭逢。师嘘一声。
　　问。如何是当锋一句。师云。新罗人腰带。进云。向上还有事也无。师云。有。进云。大众侧聆。学人礼拜。师便喝。
　　问。扬眉瞬目。皆是方便止啼。父母未生时。请师指个入路。师云。井底乌龟头带雪。
　　问。有理不伸时如何。师云。苦。进云。舌拄上腭也。师嘘一声。进云。将谓胡须赤。师云。梦见石霜脚跟么。
　　师乃云。一切有为法。如梦幻泡影。竖起拄杖云。者个是石霜拄杖子。阿那个是有为法。西天二十八祖。唐土六祖。恒沙国土恒沙诸佛。尽在拄杖头上说佛说法。被须菩提喝一喝。一场懡[怡-台+罗]。在东还东。在西还西。在南还南。在北还北。你诸人还知么。若也知去。可谓人天交接。两得相见。若也不知。君圣臣贤。歌谣满路。以拄杖击绳床。下座。
　　冬节日上堂。云一冬复一冬。一日复一日。五湖参禅人。佳景休拈出。喝一喝。下座。
　　上堂。僧问。古镜未磨时如何。师云。新罗打鼓。进云。磨后如何。师云。西天作舞。
　　问。方木调弦时如何。师云。旛竿一尺二。进云。与么则和尚首出今时也。师云。脚拨不动。进云。莫道不知音。师云。三十年后悟去。也不定。
　　师乃云。夫说法有。须应时节。若不应时节。总是非时语。还有应着者么。应即应了。且道。落在什么处。喝一喝。卓拄杖。下座。
　　上堂。云涅盘无异路。方便有多门。乃竖起拄杖云。者个是石霜拄杖子。阿那个是涅盘门。良久云。见月休观指。归家罢问程。卓拄杖。下座。
　　岁旦上堂。云人人尽皆贺岁。唯有山僧不拜。日月本无新旧。何须特地捏怪。喝一喝。下座。
　　上堂。云佛以一音演说法。众生随类各得解。且道昼行夜卧一句。作么生道。良久以拄杖卓一下云。德山证明。便下座。
　　结夏日上堂云。结夏十五十六日。下蜡人相续。头面四五完全。鼻孔一无不足。文殊酒肆人嫌。弥勒鱼行骂俗。问诸人王不王。木人歌石女曲。秤梁低。辱不辱。南泉打破粥锅。李胡须长金粟。喝一喝。下座。
　　上堂。以拄杖卓绳床一下云。打草祇要蛇惊。下座。
　　上堂。僧问。三湘学聚名已振。掷剑挥空事若何。师便喝。进云。与么则落草马蹄红也。师又喝。进云。三日后看。师又喝。僧礼拜。
　　师乃云。石霜有三喝。衲僧难辨别。进步口喃喃。知君未猛烈。腊月炎风生。六月满山雪。为报五湖人。只此好时节。喝一喝。卓拄杖。下座。
　　上堂。云灵山一会。千圣共臻。释主瞬眸。饮光微笑。衲僧门下。犹在半途。你道全提一句作么生道。良久云。怜儿不觉丑。卓拄杖。下座。
　　解夏日上堂。云昨日作婴孩。今朝年已老。未明三八九。难踏古皇道。手掩黄河乾。脚踢须弥倒。浮生梦幻身。人命夕难保。天堂与地狱。皆由心所造。南山北岭松。北岭南山草。一雨润无边。根苗壮枯槁。五湖参禅人。可问虚空讨。死脱夏天衫。生披冬月袄。分明无事人。特地生烦恼。喝一喝。下座。
　　上堂。云世尊三昧迦叶不知。迦叶三昧阿难不知。阿难三昧商那和修不知。从上诸圣三昧互相不知。乃拈拄杖画一圆相云。者个是什么。良久云。路逢剑客须呈剑。不是诗人莫献诗。卓拄杖。下座。
　　上堂。云万机游刃。终日弘道。猪肉桉头事。作么生道。还有人道得么。若也道得。倒道将一句来。良久云。金锁连镮刀挑不出。喝一喝。下座。
　　上堂。良久云。即与么会去。早成多事。更乃如何若何。和泥合水。所以灵山会上。迦叶亲闻。少室岩前。祖师断臂。且道。断臂作个什么。卓拄杖一下。下座。
　　上堂。僧问。磨砻三尺剑。去化不平人。未审意旨如何。师云好去。进云点。师云你看。僧拍手一下归众。师云了。
　　问。如何是祖师西来意。师云。名下无虚人。
　　师乃云。上来也步步登高。下去也通身无碍。所以道。有时先敲后唱。有时先唱后敲。有时敲唱同时。有时敲唱不同时。所以王登宝殿。野老讴歌。如今还有讴歌者么。良久云。木人虽举手。石女不抬头。喝一喝。
　　雪下上堂。昨夜漫天总雪。大地一时皎洁。今朝庭际无人。莫道山僧不说。
　　上堂。云一切贤圣。皆以无为法。而有差别。前是案山。后是主山。阿那个是无为法。良久云。向下文长。付在来日。喝一喝。
　　上堂。云法身无相。应物现形。竖起拄杖云。者个是拄杖。阿那个是法身。者个葛藤且止。僧堂佛殿穿入汝等诸人鼻孔里去也。四大海水。在汝头上。海龙王在汝指甲下。汝等还觉么。若觉去。昼行三千。夜行八百。脚下烟生。头上火起。若也不知。饥来吃饭困来眠。卓拄杖。
　　上堂。云风活活雨连连。坏堂古殿一时穿。吾峰孤高耸碧天。禅人到者尽皆嫌。雪未下总言寒。那堪雪下。更烧烟转烦恼。吃茶去。珍重。
　　上堂。云太阳升南北走。夜月圆天未晓。鼻孔里藏身一句即不问。你诸人脚跟下藏身一句作么生道。还有道得么。良久云。相识满天下。知心能几人。喝一喝。
　　石霜语录(终)

　　师住南岳山福严禅院语录

　　师入院上堂。云法不孤。起仗境方生。竖起拄杖云。者个是拄杖子。阿那个是法。还有人道得么。若也道得。向四威仪中。顺道将一句来。有么有么。
　　僧问。师登四处华王座。只履西归事若何。师云。虚空无障碍。南北任升腾。进云。谢和尚答话。师云。闲者闲兮忙者忙。
　　问。山高云簇顶。海阔众流归。不犯波澜句。请师啮镞机。师云。疋上不足。进云。与么则猿啼岳顶雁凑衡阳也。师云。头尾相称。僧嘘一声。师便喝。
　　问。才离石霜方丈。便登福严道场。般若台前。不有不无一句请师道。师云。罕逢此问。进云。掷钵峰峦秀。长空万仞寒。师云。不经一事不长一智。
　　师乃云。还更有问话者么。如有。出来为众结缘。诸供养中。法供养为最。所以高来高就。低来低就。忽若总不来时又作么生。复云。一场败阙。卓拄杖。下座。
　　师在兴化开堂。僧官宣疏罢。拈香祝圣。维那白槌毕。师云。一尘才举大地全收。一一毛头一一师子现。百亿毛头百亿师子现。竖起拄杖云。者个是福严拄杖。阿那个是师子。还有人道得么。如无。有疑请问。
　　僧问。昔日梵王请佛。帝释瞻依。今日朝盖临筵。不涉二途。请师指出。师云。今古如是。
　　问。蔟锦攒花即不问。如何是本来面目。师云。一言已出。驷马难追。进云。明明三际晓。皎皎一轮孤。师云。一轮孤底又作么生。进云。洎合放过。师便喝。
　　问。承师有言。一尘才举大地全收。天柱峰高如何进步。师云。老僧在阇梨鼻孔里。进云。一句当锋今朝全露也。师云。阇梨鼻孔重多少。进云。雪砌难伸手。霜风彻骨寒。师便喝。僧云。图他一斗米。失却半年粮。师云。知过必改。
　　师乃云。问话且止。问无横竖。答岂参差。所以昔日西天国王。问波罗提尊者曰。何者是佛。答曰。见性是佛。王曰。师见性否。答曰。我见佛性。王曰。性在何处。答曰。性在作用。王曰。是何作用。我今不见。答曰。今现作用。王自不见。王曰。於我有否。答曰。王若作用。无有不是。王若不用。体亦难见。王曰。若当用时几处出现。答曰。若出现时当有其八。王曰。其八出现当为我说。波罗提即说偈曰。在胎曰身。处世名人。在眼曰见。在耳曰闻。在鼻辨香。在口谈论。在手执捉。在足运奔。徧现俱该沙界。收摄在一微尘。识者知是佛性。不识者唤作精魂。王闻偈已。心即开悟。所以道无内外。法无彼此。只为众生日用而不知。背觉合尘。流浪生死。贪嗔邪见之所使耶。而况某夙无见解。诸事荒唐。此者特承府命。俾住岳寺。实为叨忝。今日对诸官前。作一场败阙。众中还有人捡点得出么。如无。山僧今日失利。喝一喝。
　　上堂。云钵盂粗鐼子细。[匙-匕+巳]筯短长无一截。有时应供与谁论。嗟笑文殊与弥勒。珍重。
　　上堂。云法本无言。因言而显道。道本无说。假说而明真。所以诸佛出世。善巧多方。一大藏教。应病与药。三玄三要。只为根器不同。四拣四料。包含万象。你道海纳百川一句作么生道。还有人道得么。设使道得倜傥分明。未梦见衲僧沙弥童行脚跟在。且道。衲僧沙弥童行有什么长处。喝一喝。
　　上堂。云天已明鼓已响。圣众臻齐合掌。如今还有不合掌者么。有即尼乾欢喜。无即瞿昙恶发。珍重。
　　上堂。云心若无事。万法不生。意绝玄微。纤尘何立。向上一路。千圣不传。学者劳形。如猿捉影。山僧即不然。向上一路千圣不然。学者劳形。如猿捉影。喝一喝。
　　上堂。僧问。古人面壁意旨如何。师云。有年无德。有一僧出礼拜起便喝。师云。作么。僧又喝。师云瞎。僧礼拜。师云。三十棒且待别时与你吃。
　　师乃云。秋风飒飒。动禅者之游心。落叶纷纷。现道人之嘉景。朝游海上。暮宿途中。你道途中一句作么生道。如有人道得。试道将一句来。若无。福严今日失利。
　　上堂。云法法本来法。无法无非法。竖起拄杖云。者个是福严拄杖。阿那个是本来法。良久云。但有路可上。更高人也行。
　　上堂。云云笼山色。雨洒长空。日月虽升。游人不见。者个葛藤且致。且道。泥水不分一句作么生道。还有人道得么。向鼻孔里道将一句来。如无。露柱证明。喝一喝。
　　上堂云。百千妙门。同归方寸。恒沙妙德。总在心源。无三界可出。无菩提可求。人与非人。性相平等。既若然尔。为什么。那咤扑帝锺。良久云。波斯鼻孔长更长。
　　上堂。云若论底事。汝今已得。更无阙少。与佛无殊。更无别法。良久云。诸仁者。瞥地也未。古人无端。贵买而贱卖。
　　南岳福严禅院语录(终)

　　师住潭州兴化禅院语录

　　师入阴上堂。云法无定相。遇缘即宗。迭嶂初抛。重城乍到。依前登善法堂。踞师子座。说东道西。扬眉瞬目。又唤作兴化长老。旧店新开。殊不知动静去来。理无差异。旧店既开。岂无买卖。还有知价者么。出来对众商量看。
　　僧问。承师有言。迭嶂初抛。重城乍到。如何是不动尊。师云。朝凡暮圣。进云。与么则大众有赖去也。师云。唱歌须是帝乡人。僧便喝。师便打。
　　问。朝凡暮圣即不问。如何是夺人不夺境。师云。神会曾磨普寂碑。进云。如何是夺境不夺人。师云。须信壶中别有天。进云。如何是人境两俱夺。师云。寰中天子。塞外将军。进云。如何是人境俱不夺。师云。明月清风任去来。
　　问。如何是佛。师云。面如满月目如莲。天上人间咸恭敬　师乃以拄杖击绳床一下云。大众还会么。不见道。一击忘所知。更不假修持。诸方达道者。咸言上上机。香严与么悟去。分明悟得如来禅。祖师禅未梦见在。且道。祖师有甚长处。若向言中取则。悞赚后人。直饶棒下承当。辜负先圣。万法本闲。唯人自闹。所以山僧居福严。只见福严境界。晏起早眠。有时云生碧嶂。月落寒潭。音声鸟飞鸣般若台前。桫椤花香散祝融峰畔。把瘦筇坐盘石。与五湖衲子。时话玄微。灰头土面。住兴化祇见兴化家风。迎来送去。门连城市。车马骈阗。渔唱潇湘。猿啼岳麓。丝竹歌谣。时时入耳。复与四海高人。日谈禅道。岁月都忘。且道。居深山住城郭。还有优劣也无。试道看。良久云。是处是弥勒。无门无善财。
　　师开堂日。大众迎至法座前。僧官宣疏罢。拈香祝圣毕。遂就座。维那白槌云。法筵龙象众当观第一义。师乃云。会么。昔曼殊大士。於灵山会上十万众前。将末后一槌。以为第一义句。今日上首。倒行此令。且道。与昔是同是别。若乃断得。不用扬眉。其或未明。有疑请问。
　　僧问。郡侯勤重请。法驾渡湘江。掷钵峰前事。请师为举看。师云。风不来树不动。进云。忽遇作家。只与么举。还当下当。师便喝。进云。气急煞人。师云。三十年后来。与你二十棒。
　　问。雷音震动。缁素临筵。向上宗乘请师举唱。师云。湘水向东流。进云。宗乘已蒙师指示。先将何物利群生。师便喝。僧云。瞎。师云。恰是。僧抚掌。师便打。
　　问。昔日世尊拈花。迦叶微笑。今日兴化开堂。将何示徒。师云。有问有答。进云。寒山瞬目拾得扬眉去也。师云。不睹云中雁。焉知沙塞寒。进云。入水见长人。师云。不如礼拜好。
　　师乃云。问话且止。问也无穷。答也无尽。所以昔日灵山会上。世尊升座。诸大菩萨。各各据疑请问。如无疑者。为众决疑。而况今日一会。岂非造次。是故佛法委付国王大臣。以至今日。乃子乃孙。有兹尘忝感沐阖郡尊官。诸院尊宿。街市檀那。证明法会。不胜庆幸。且道。适来如许多言句。总是世谛之谈。如今设有人问如何是佛法底道理。作么生祗对他。良久乃喝一喝。下座。
　　上堂。云摩竭陀国水泄不通。少室峰前亲行此令。作么生是此令。还有人道得么。和泥合水道将一句来。有么。良久云。游子乍闻征袖湿。佳人才唱翠眉低。喝一喝。
　　上堂。云一喝分宾主。照用一时行。要会个中意。日午打三更。遂喝一喝云。且道。是宾是主。还有人分得么。若也分得。朝行三千暮行八百。若也未能。兴化今日失利。
　　上堂。以拄杖击绳床一下云。一叶落天下秋。
　　上堂。云说佛说法即不问你。寸草不生。道将一句来。良久喝一喝。卓拄杖。
　　上堂。僧问。如何是向上关捩。师云。仰面看天。进云。青山隐白云。游人行未到。师云。南辰对北极。僧礼拜。师便打。
　　问。宗乘一唱。三藏绝诠。祖令当行。十方坐断。如何是兴化巴鼻。师云。老僧一场败阙。进云。一人传虚。万人传实。师云。也有些子。进云。三十年后此话大行。师便喝。僧云了。师便打。
　　乃云。祖师心印。一印印空。一印印水。一印印泥。如今还有印不着者么若有。试出来。向脚跟下道将一句来。设你道得倜傥分明。第一不得行过衲僧门下。且道。衲僧有什么长处。良久云。人王三寸铁。遍地是刀枪。喝一喝。
　　上堂。云一尘才举。大地全收。拈起拄杖。击绳床一下云。百亿须弥。百亿日月。恒沙国土。恒沙诸佛。瓦解冰消。喝一喝。
　　上堂。云说佛说祖。和泥合水。向上向下。衲僧破草鞋。总不与么。无绳自缚。且道独脱一句作么生道。还有人道得么。试对众倒道将一句来。有么有么。良久云。冢上更加泥。喝一喝。
　　上堂。僧问。承教有言。止止不须说。我法妙难思。如何是难思之法。师云。山僧今日败阙。进云。与么则昔日五千增上慢。今朝大众息疑情。师云。被此一问。直得氷消瓦解。进云。学人罪过。师云。知过必改。
　　问。师子一吼。乾坤暗黑。露柱灯笼向什么处安身立命。师云。看。进云。与么则明月清风满座寒也。师云。你见什么道理。僧礼拜。师便打。
　　乃云。有物先天地。无形本寂寥。能为万象主。不逐四时凋。竖起拄杖云。者个是兴化拄杖。阿那个是万象主。良久云。若见诸相非相。即见如来。喝一喝。
　　上堂。云叶落知秋。归根得地。且道。如今是什么时节。喝一喝。
　　兴化语录(终)



　　师行脚时。与驸马都尉李公讳遵勖相见。才通门状。却请於高班处坐。令小童来问。道得即与上座相见。师云。今日特来相看。都尉又令小童云。碑文镌白字。当道种青松。师云。不因今日节。余日实难逢。都尉复令小童云。与么则与上座相见去也。师云。脚头脚底。都尉便请相见。才坐便问。我闻。西河有金毛师子。是否。师云。都尉什么处。得这个消息来。都尉便喝。师云。野干鸣。都尉又喝。师云。恰是。都尉拍手大笑。
　　师得数日乃辞。都尉云。如何是临行一句。师云。好自将息。都尉云。与么则不异诸方也。师云。都尉见处作么生。都尉云。放你二十棒。师云。专为流通。都尉便喝拍手一下。师云瞎。都尉云好去。师云。喏喏。
　　师在河东。为唐明嵩和尚持书。上杨内翰讳亿。才展门状。便请相见。坐次。内翰问。对面不相识。千里却同风。师云。某甲奉院门请。内翰云。真个谩语。师云。前月离唐明。内翰云。适来悔伸一问。师云。作者。内翰便喝。师云。恰是。内翰又喝。师以手面前画一画。内翰吐舌云龙象。师云。是何言欤。内翰唤客司点好茶。元来是自家人。师云。也不消得。茶罢。内翰又问。如何是圆上座为人底句。师云切。内翰云。与么则长裙新妇拖泥走。师云。谁得似内翰。内翰云。作家作家。师云。放你二十棒。内翰拍膝云。者里是什么所在。师拍手云。也不得放过。内翰呵呵大笑。又问。专使还记得唐明和尚当初悟底因缘么。师云。也曾见和尚举来。内翰云。请不吝慈悲。师遂云。见和尚举。有僧问念和尚。如何是佛法大意。念和尚云。楚王城畔。汝水东流。内翰云。只如楚王城畔汝水东流。意旨如何。师云。水上挂灯球。内翰云。与么则辜负古人去也。师云。内翰疑则别参。内翰云。三脚虾蟆跳上天。师云。一任[跳-兆+孛]跳。内翰乃大笑。
　　师住旬日取辞。内翰云。某甲有一转语。寄上座往唐明处。还得否。师云。明月照见夜行人。内翰云。却不相当也。师云。更深犹似可。午后始愁人。内翰云。开宝寺前金刚。近日为什么汗出。师云知。内翰云。上座临行。岂无为人底句。师云。重迭关山路。内翰云。与么则随上座去也。师嘘一声。内翰云。真师子儿。大作师子吼。师云。放去又扶来。内翰云。某甲适来失脚倒地。又得家童扶起。师云。有什么了期。内翰呵呵大笑。

　　勘辨

　　筠州兴教明上座持书到。师接得书便问。大路来小路来。明云。和尚试道看。便打一坐具。师云。瞎汉乱统作什么。明嘘一声。师便打。
　　问僧。近离什么处。僧云错。师云。不落时机一句作么生道。僧云错。师云。南源错。上座错。僧无语。师便打。
　　新藏主到。师问。古人道。三日不相见。莫作旧时看。一夏与藏主隔阔。如今作么生相看。新云。和尚住持不易。师云。与么则西祖不传唐土信。少林谩自立亲踈。新云。和尚为什么却与么道。师云。南源罪过。
　　问僧。近离什么处。僧云。日势稍晚。师云。不涉程途一句作么生道。僧云。七九六十三。师云灼然。僧云。气急杀人。师便打。
　　问僧。上座年多少。僧云。二十六。师云。恰与山僧拄杖同年。僧云是。师云。你道山僧拄杖年多少。僧无语。师便打。
　　师见僧来。拈起拄杖云。入你鼻孔里去也。僧云。和尚幸是大人。师云了。
　　问僧。上座名什么。僧云海满。师云。海无增减。为什么却满。僧云。和尚莫谩海满好。师云。南源罪过。
　　问新到。既是祖师门下客。不触波澜试道看。僧云。和尚幸是大人。师提起坐具云。者个聻。僧云。两重公案。师便打。第二僧云。打即不无和尚。争奈某甲何。师云。上座有什么长处。僧拟议。师便打。
　　问僧。今夏在什么处。僧云。筠州兴教。师云。芝和尚安乐么。僧云安乐。师云。放你二十棒。
　　问新到。人人尽有自己。阿那个是上座自己。僧云。坐具是七尺布。师云。悔施一问。僧拟议师便打。
　　问僧。近离什么处。僧云。云过千山碧。师云。着忙作什么。僧云。雁去水声凄。师便喝。僧亦喝。师便打。僧亦打。师云。你看这瞎汉。本分打出三门外。念你是新到。且坐吃茶。
　　问化主。入廛化道即不问你。入门一句作么生道。僧便喝。师云。乱喝作什么。僧又喝。师便打。
　　问僧。祖师门下客。祇园会里人。僧便喝。师云。乱统作什么。僧以坐具面前划一划。师云。南源过在什么处。僧无语。师便打。
　　师见僧来。拈起柱杖云。你为什么被我拄杖吞却。僧云不敢。师云。你得与么无端。僧云是。师云。还我草鞋钱来。
　　问僧。深山无异路。游人何处来。僧云。州中来。师云。南源烧香。供养你去也。僧云。不劳如是。师嘘一声。钝踬煞人。且坐吃茶。
　　问新到。人人尽有鼻孔。阿那个是上座鼻孔。僧云。某甲近离仰山。师云了。喝出去。
　　问古人道。自从青草出。更不下阶行。游人何到。僧云。云程稍远。师云。南源请益。僧以手面前划一划。师云。是何言欤。僧无语。师便打。
　　问僧。相逢不话人间事。举措又须问。岁寒一句作么生道。僧云。某甲不会。师云。南源失利。且坐吃茶。
　　问僧。入门一句作么生道。僧云。上天无路。师云。好去。僧云。入地无门。师便喝。其僧推师一推便出去。师唤云。上座上座。僧不回首。师云。南源今日败阙。
　　问僧。近离什么处。僧云。杨岐。师云。今夏在什么处。僧云。筠州兴教。师云。兴教和尚还有鼻孔么。僧云。有。师便打。
　　问僧。相逢不擎出。举意便知有。作么生是不擎出底句。僧展两手。师云。南源装香供养你去也。僧云过。师云。过在什么处。僧以手指头上。师云。太远生。僧无语。师便打。
　　九峰专使持书到。师云。玄沙封白纸。九峰何用太忉忉。使云。乱峰幽鸟语。师云。不行山下路。争见泣岐人。使云。日午打黄昏。师便喝云。欲观前人。先观所使　问僧。行脚人须知有行脚事。作么生是行脚事。僧云知。师云。知底事作么生。僧云。山高水冷。师云。念你远来。且坐吃茶。僧云。喏喏。
　　师云。晴乾不肯去。直待雨霖头。便打。
　　问僧。三日后不得故眼相看。如今作么生。僧云。特来礼拜和尚。师云。钝踬煞人。僧便喝。师云作么。僧便打。师云。者瞎汉。遂打一坐具。僧云。犹欠少在。师云。本分打出三门外。且坐与你一椀茶吃。
　　问僧穿云渡水客。不触波澜试道看。僧云。知州笔头脱。落地无人收。师云。乱道作么。僧拟议。师便喝。僧云。日轮正当午。仰面看青天。师以手面前划一划云。者个作么生。僧云了。师便打。
　　问僧。近离什么处。僧云北禅。师云。不涉程途一句作么生道。僧云。合取狗口。师云。山僧过在什么处。僧云。两重公案。师便喝。僧拟议。师便打。
　　问新到。相逢不擎出。举意便知有。不擎出底句作么生道。僧云审。师云的。僧拟议。师便喝。僧打一坐具。师云。瞎汉乱统作什么。便打。遂令吃茶。师又举前话再问。僧云。某甲适来更有一坐具在。师云。上座更有一坐具那。僧云是。师直打。至法堂。僧归客位不肯。师到客位复礼。又问第二上座。还记得适来话头么。僧云。记不得。师云札又问第一上座。还记得么。僧云。棺木里撑眼。师云。道吾棺木里撑眼。上座又作么生。僧无语。师便打。

　　偈颂
　　寄李驸马都尉二首

　　君处皇都。我居林薮。林薮皇都。南星北斗。北斗南星。问谁见丑。溢目千岑。乌飞兔走。翻谓寒山。丰干饶口。我今珍重陇西公。独坐毗耶师子吼。
　　金粟垂形饰后徒。荣居帝里显嘉谟。也知妙得相逢处。惹得天香满道途。

　　李驸马寄师三首

　　去圣时遥骇众魔。救头然事信如何。净名语默居空室。唯是文殊问疾过。
　　日暖炎风五月余。水边松下自凉居。有人来致毗卢问。手拗山花笑与渠。
　　春塘闲步把筇枝。林鸟汀鸥各自飞。岩寺路遥思问讯。如何相见又还归。

　　师继韵酬

　　像代之中达者多。不知悟了意如何。饮光击磬流沙界。惊得多闻特地过。
　　道在应无智与愚。古今达者任安居。本无万法知无碍。物物头头不是渠。
　　春暖莺啼人尽知。百花竞发乱纷飞。忽思昔日毗耶老。菩萨声闻何处归。

　　又寄都尉三首

　　触目能将语默同。老卢曾是悟幡风。须知万古怜宗裔。又见毗耶信息通。
　　湖外江山霟有缘。皆由巨庇演真诠。镇阳密句同人委。不似少林坐九年。
　　净名杜口与谁知。吉祥舍利辩多施。自惭住止神都阔。不得相逢再展眉。

　　因章介二大师。持都尉书至师。师有书复。於书后画两只脚。脚下书二大师名。寄都。尉都尉复以颂答

　　黑毫千里余。金椁示双趺。人天都不测。珍重赤须胡。

　　都尉又颂寄师

　　数旬卧病殢他谁。四大交争一任伊。南来大士相体悉。笑煞胡僧恼煞儿。

　　师和

　　金粟垂模为阿谁。十方云侣尽从伊。瞿昙相见身心息。不话犹怜八十儿。

　　寄都尉二首

　　分身千百亿。悲智愿难穷。在俗还随俗。居宫即顺宫。头头皆巨护。处处现神通。珍重吾宗幸。多能立祖风。
　　仰观天畔一轮月。几度清光西上出。大士鬅头问志公。摩诃般若波罗密。

　　都尉终临。时画一圆相。并颂呈师

　　世界无依。山河匪碍。大海微尘。须弥纳芥。拈起幞头。解下腰带。若问生死。问取皮袋。
　　师乃问。如何是太尉本来佛性。太尉云。今日热如昨日。太尉却问师。临行一句作么生道。师云。本来无挂碍。随处任方圆。太尉云。某甲晚来困倦。更不答话。师云。无佛处作佛。

　　赞李公都尉真

　　泡幻缘生。僧瑶妙笔。水月寒潭。可坚可实。来兮示化皇都。去兮他方白日。陇西令公。像代间出。文武两全。佛法俱毕。稽首观音。金粟谁悉。

　　入京舟中作

　　长江行不尽。帝里到何时。既得凉风便。休将橹棹施。

　　剑客

　　剑藏於指下。岂把乱施呈。道去应难别。都缘为不平。

　　寄琅琊觉长老

　　浮世梦不尽。人生是几遭。祇知城寺乐。不觉住山高。万物自有兴。百年心未劳。思量天地里。令我忆南曹。

　　寄汾州故人

　　常忆汾阳日。旃檀师子林。狐狼皆绝迹。野鹿并惊心。法会无僧俗。问心有古今。乾坤吾问你。谁敢下锥针。

　　寄汾州一长老

　　南北东西道。东西南北祖。拾得问寒山。夜半日轮午。

　　僧请益三决三句乃有颂

　　第一决。大地山河泄。维摩才点头。文殊便饶舌。
　　第二决。展拓看时节。语默岂相干。夜半秋天月。
　　第三决。山远路难涉。陆地弄舟行。眼中挑日月。
　　第一句。天上他方皆罔措。俱轮颠倒论多端。巍巍未到尼拘树。
　　第二句。临济德山涉路布。未过新罗棒便挥。达者途中乱指注。
　　第三句。维摩示疾文殊去。对谈一默震乾坤。直至而今作笑具。

　　三玄三要

　　第一玄。三世诸佛拟何宣。垂慈梦里生轻薄。端坐还成落断边。
　　第二玄。灵利衲僧眼未明。石火电光知是钝。扬眉瞬目涉关山。
　　第三玄。万象森罗宇宙宽。云散洞空山岳静。落花流水满长川。
　　第一要。岂话圣贤妙。拟议涉长途。抬眸七颠倒。
　　第二要。峰顶敲楗召。神通自在来。多闻门外叫。
　　第三要。起倒令人笑。掌内握乾坤。千差都一照。

　　都颂

　　报汝通玄士。棒喝要临时。若明亲的旨。半夜太阳晖。

　　五位

　　正中偏。夜半乌鸡室里鸣。海底燃灯光世界。石上栽花长枝灵。
　　偏中正。日落西山观异影。分明镜像显真宗。休把眉头窥月井。
　　正中来。木马生儿徧九垓。进退任行通鸟道。岂并巢居界内隈。
　　兼中至。彼彼丈夫全意气。矛头交互不伤锋。展拓纵横不相离。
　　兼中到。黑白已前休作造。须明露柱未生儿。莫认狂词途中走。

　　都颂五位

　　偏中归正极幽玄。正去偏来理事全。须知正位非言说。朕兆依稀属有缘。兼至去来兴妙用。到兼何更逐言诠。出没岂能该世界。荡荡无依鸟道玄。

　　云门法身

　　南北东西万万千。乾坤上下广无边。相逢相见呵呵笑。屈指抬头月半天。

　　问既是泗洲为什么杨州出现。洞山云。君子爱财。取之有道

　　泗洲忽示现杨州。天下宗师话路稠。君子爱财取有道。南海波斯鼻孔粗。

　　问如何是法身佛　风穴云。盟津关不远。最苦卧如来

　　随流方得妙。相逢辨者难。近岸腾身去。焚香不用争。

　　两堂首座齐下喝

　　啐啄之机箭拄锋。瞥然宾主当时分。宗师悯物垂缁素。北地黄河彻底浑。

　　杖林山下竹筋鞭

　　杖林山下竹筋鞭。南北禅人万万千。莫怪相逢不下马。东西各自有前程。

　　高中允请益庭前栢

　　赵州庭前栢。天下走禅客。养子莫教大。大了作家贼。

　　汝是慧超

　　僧问如何是佛。师云汝是慧超。礼拜近前叉手。思量十万迢迢。

　　灵云悟桃花二首

　　三月桃花处处新。灵云一见更无亲。相逢尽道休官去。林下何曾见一人。
　　便风帆挂上。举棹别波澜。四海参禅客。不用更瞒顸。

　　云门云糊饼

　　超佛越祖若何宣。充斋糊饼恣情餐。湖南展钵新罗咬。大食波斯索渡船。

　　赵州勘婆

　　赵州勘破婆子。落叶便合知秋。天下几多禅客。五湖四海悠悠。

　　南泉打破粥锅

　　甘贽设粥诣南泉。请师念佛众僧前。狸奴典座言归舍。当时锅镬一齐穿。

　　水出高源

　　水出高源也大奇。禅人不会眼麻弥。若也未明泥水句。灯笼露柱笑咍咍。

　　注杜顺和尚法身颂

　　怀州牛吃禾。(河沙世界)益州马腹胀(蚁衔椀走)天下觅医人。(驴头马角)灸猪左膞上(画虎成狸)。

　　牧童歌

　　牧牛童实快活。跣足披蓑双角撮。横眠牛上向天歌。人问如何牛未渴。回面观平田阔。四方放去休阑遏。八面无拘任意游。要收只在索头拨。小牛儿顺摩捋。角力未充难提掇。且从放在小平坡。虑上高峰四蹄脱。日已高休吃草。捏定鼻头无少老。一时牵向圈中眠。和泥看伊东西倒。笑呵呵好不好。又将横笛顺风吹。震动五湖山海岛。倒骑牛脱布袄。知音休向途中讨。若问牧童何处居。鞭指东西无一宝。

　　拄杖歌

　　势咤呀节难比。曲似狞龙争出水。拈来手上弄乾坤。逆顺纵横倒复起。五湖人叱叱叱。轻轻捏转教伊视。眨上眉毛数数千。直下便拈万万里。拨断藤根挑布衲。笑呵呵劈口捶。

　　十二时歌

　　鸡鸣丑。梦里逢人莽莽卤。平且寅。觉来路上弄精魂。日出卯。烜赫光[口*易]影里坐。食时辰。食饱还知是病因。禺中巳。买卖论量入市肆。日南午。万象分明作笑具。日昳未。张公吃酒李公醉。晡时申。醒来端坐醉醺醺。日入酉。茅蓬竹户硬撑拄。黄昏戌。日落西山狐未出。人定亥。老鼠床前作群队。夜半子。一轮明月苏噜哩。

　　赞诸方尊宿

　　法眼法灯　　问答精进　　箭锋相拄　　耀古腾今　　云岩洞山　　金锁玄关　　五位回互　　洞水逆还　　雪峰玄沙　　宗匠难加　　白纸为信　　今古无瑕　　沩山仰山　　明暗方圆　　多闻广解　　巧语难宣　　三十六势　　应病施权　　石霜道吾　　父子相呼　　三门五路　　广诱初徒　　君臣和合　　岂话有无　　睦州云门　　掣电来风　　泥牛哮吼　　黯黑乾坤　　现成公案　　不打好人　　临际德山　　棒喝齐行　　或逆或顺　　或暗或明　　师子一吼　　百兽潜形
　　慈明禅师偈颂(终)
