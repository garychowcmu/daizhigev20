续藏经   无明慧经禅师语录
　(嗣法)元贤重编
 寿昌和尚语录序

　　昔世尊说三乘教网。捞摝人天。末后拈花示众。惟饮光尊者一人承当。如将金刚王宝剑递与迦叶。叶便尔横拈倒用。能杀能活。毕竟锋芒不露。和匣收去。故善承当此道。只破颜微笑而已。嗣是累及西天东土诸祖相承。亦唯秉此金刚王。截断古今多少人命根。总是路见不平拔剑相助。呜呼。祖庭荒秽。法道陵替。此剑久瘗。此花谁拈。非有超越古今格量者。讵亦当此重任哉。寿昌大师道风压古。刚骨擎天。妙得无师之慧。故垂示法语天真自然。其展用自在。无硬力支排之说。其针线绵密。得偏圆绮互之妙。掀翻窠臼。脱尽廉纤。末法宗师善用金刚王剑者。非师其谁耶。故孝廉邓君尝爱其作。偈云。野师不啖人间食。十二巫峰得自繇。养就纵横无碍力。昆仑翻转作瀛洲。乃欣然谓曰。何期濒老得饮醍醐。自非真参实悟。与佛祖命脉流通。从自己胸襟中流出。安得如此。其醇至乎。昔灵源多喜演祖不诡随。不淫陋。谓其天资合道。语嘿中度。今师与演祖异世同风。然其孤标道韵。卓然挺异。如万仞凭虚。峰势倒立。直心行事。如箭中鹄。正色凛然。无一毫媟慢之态。故住山五十余白。足迹不履城隍。竿牍不近豪右。有大梅深隐之风。独恨世无马师。谁知其梅子熟且久也。师尝游少林。登五台。遇瑞峰师。一见而识。相与契合。深推重之。日惟随众作务。众未及田。师已荷镢先至。虽栉风沐雨亦无勌意。归则摄衣登座为众说法。信口而道。不落思议。衲子有好逞词锋嗜文句者。每视师法语如啜木札羹。无脍炙味。间以此议师。师亦尝笑此辈如叶公怖真龙耳。试令与地藏同时闻栽田博饭之语。亦必谓其无当於宗门玄旨矣。余窃谓师之法语置於雪岩高峰诸大老之间亦不多让。世有赏色。必然击节。然师意贵在操履。力追古风。虽百丈沩山比肩何惭。其行业隐微不可枚举。兹述其大槩。孔子有云。吾欲载之空言。不如见诸於行事。然则师之行解双修。虽质之先圣而何疑。师初住峨峰宝方二兰若。次迁寿昌。寿昌乃西竺禅师道场。西竺崇仁产也。与师同乡。有遗谶云。寿昌好牧牛。西竺再来游。至师居寿昌不浃旬。而梵剎岿然兴起。人咸谓师即古寿昌再来。信或不诬云。
　　丙辰岁佛成道日
　　信州弟子刘崇庆和南题於金华山舍

　　寿昌无明和尚语录目次

　　序卷之一
　　峨峰语录　　宝方语录　　董岩语录

卷之二
　　寿昌语录　　拈古　　颂古

卷之三
　　峨峰问答　　赞

卷之四
　　偈颂　　杂着　　塔铭
　　 

　　寿昌无明和尚语录卷一

　　　　住福州鼓山涌泉禅寺嗣法小师元贤重编

　　师初住峨峰语录
　　开堂

　　宣疏拈香白槌竟。师复拈香问曰。大众会么。此是三世诸佛用不尽底。一齐撒向娑婆世界。释迦牟尼佛犹用不尽。西天东土历代祖师亦用不尽。山僧今日信手拈来与众商量。还是教外别传经中玄旨不。函盖乾坤随波逐浪不。截断众流抬荐商量不。大用现前探竿影草不。当阳撒出金刚宝剑不。据实举论穷劫不尽。要须具智眼者拣辩得出。白是白黑是黑。即不囫囵打作一块。始可定丛林之是非。验学者之得失。应圣应凡。自然不被诈明头之所欺。举措应缘无不合吉也。然此道离微。踈之久矣。众中有大智者当弃身命尽力匡扶。以悟为期。自他兼利。一生不足再弃一生。极至三生无不合得。古云。不入生死大海。难得无价宝珠。此犹是钝机。伶俐汉一闻便知妙。然虽如是。不得春风花不开。且谩道。及至花开又吹落。首座出众问。未垂法语已涉繁端。略借权言彰明大道。迦叶行头陀之行。受世尊衣。和尚习百丈之规。登如来座。未审昔时迦叶今日峨峰是同是别。师曰庭下虚空为汝说。不必山僧再复言。座曰。同别已蒙师指示。单传宗旨事如何。师良久曰。且喜大众俱已会竟。座曰。三十年前人事异。数千白后祖灯新。师下座。

　　上堂

　　诸佛时常说法。不须拟议猜详。是何法。天地玄黄宇宙洪荒。不论通宗透教。祇贵直下承当。承当个甚么。云腾致雨露结为霜。蛟龙不宿死水。猛虎岂行路傍。透得这些关棙。何须愿往西方。不问先佛后祖。鼻孔一样放光。作么生放光。化被草木赖及万方。释迦不肯泄破。达磨九年覆藏。峨峰不惜口业。一下为众宣扬。且道作么生宣扬。挥尺一下云。罔谈彼短。靡恃己长。便下座。
　　上堂
　　瞽目老。聋瞶嫂。色声两失刚刚好。更有无手人行拳。无舌人谈道。四个相同论短长。一个於中直笑倒。且道笑个甚么。奇怪普化翻觔斗。不忝金色头陀之后。参。
　　上堂
　　空王昨夜传消息。不许师僧游圣迹。觉路从教荆棘生。玄关一任其启闭。然虽如是。要且契会空王意。良久云。门前有竹蓝且青。殿后有松韵且鸣。玉盏银缸光复明。金炉宝篆霭成云。更在一桩真意味。梅花独占一年春。下座。
　　上堂
　　拈起一着。佛祖一齐捉。放下一着。圣贤悉皆缚。辘轳飞上天庭。泥牛眠交地角。非惟九有沾恩。亦乃四生受乐。惟有八大金刚努眼瞪眉。横拈倒卓。何则。不许众生乱描邈。
　　上堂
　　青山青。无山不藏云。绿水绿。无水不生木。惟有衲僧心。调直无阿曲。挥尺一下下座。
　　上堂
　　真正龙象子。有时提不起放得下。有时放不下提得起。不弄死蛇头。要捋生虎尾。有时跨上金毛背。自然足下清风起。是否。咦。水不涸兮鱼自在。山青幽也鸟安详。珍重。

　　冬至上堂

　　冬至时临事且奇。海风吹倒珊瑚枝。龙王惊起归空界。河伯神祗尽失威。如是事。宜自知。僧曰用知作么。师曰与老僧执杖。僧曰恁么不知更好。师曰何也。僧曰。清闲僧不做。返更作愁人。师便打。

　　上堂

　　铁罗汉撞着赤声火金刚。二家尚气斗坚强。愚情不决问空王。王曰诸行无常。一众知识还会此意不。不然更听一颂。野衲门庭不顺情。寻常争许白云停。乾坤不昧真因果。一定无干那畔人。参。
　　上堂
　　首座请曰。吃金牛饭饱。孤峰顶上讴歌。饮曹山酒颠。十字街头打睡。如斯等辈混乱圣凡向上全提。乞师拯济。师曰。没巴鼻汉。大地无家。有道心人。在处安住。随时放旷自有来繇。兀尔忘缘各无分晓。上来不须问过。一定先知。下去休要通情。决然已验。据楖枥拄杖探海撩天。如帝释龙王闻而胆战。凭一钵三衣操冬傲夏。然仁君宰辅见则倾心。非为驰骋蹈高。盖亦法使如然也。大众各宜秉志步武追先。风穴之於白丁。药山之於牛圈。沩山佑拾橡栗为食。大梅常采荷叶为衣。懒赞无收涕之工。百丈示不作不食之戒。其余真参实悟不可枚举。一个个打发。如大鹏鸟翱翔万里盖地遮天。似狮子儿威震十方惊群骇众。所谓人能弘道非道弘人。自是丈夫。各宜知悉。
　　上堂
　　迷生寂乱。悟无好恶。祇如悟后又作么生。是圣是凡难捉摸。没毛老虎头戴角。翻身拟欲论空王。良骥追风趂不着。是不是非不非。归去来兮来去归。不是头陀发一笑。人天百万总无知。久立珍重。
　　上堂
　　法鼓三通众云集。看看红日上栏干。清风透腋祥云起。那事分明不隐瞒。大众会么。众默然。师曰。祇如与么。还是大众瞒山僧。山僧瞒大众。若谓山僧瞒大众。韦驮大士不心欢。毕竟作么生。宝璧割城犹自肯。须知识者始甘当。下座。
　　上堂
　　撞钟打鼓入室升堂。佛祖规绳丛林标榜。未明三八九。切莫乱怔慞。炉焚宝篆。台炳银缸。缁素一室。云水两行。夜静云收天地朗。寒风飒飒透心凉。西来教外无传旨。太煞分明不必详。会不会。庭前栢枯长果。庐陵米烂成秧。释迦老子开户。维摩大士起床。一一分明重举似。大家作礼各归堂。挥尺云。直下承当。
　　上堂
　　挥尺一下曰。宗乘中事难以措辞。大道门庭争容拟议。等闲垂一句。如太阿锋离匣。逢之者死不移时。似涂毒鼓受槌。闻之者丧不旋踵。所谓妙峰峻仞野兽难藏。宝树晶光灵禽莫泊。其用也。单趂金毛归野窟。直追铁额入深山。扫天下之搀抢。拂世间之孽屑。提堕坑落堑之类。揭迷封滞壳之流。其功也。使法界世界虚空界一体同观。俾佛道人道地狱道万法融会。虽然如是。犹未为向上事。须知更有出格量外一句。作么生道。噫。正令不行先斩首。大机一发圣贤悲。久立珍重。
　　上堂
　　有时向汝道个诸佛道不得底。有时向汝道个众生悟不得底。众生悟得底诸佛道不得。诸佛道得底众生悟不得。倘悟得者上诸佛顶[宁*页]上行。千圣尽皆拱手。况天魔等众不自甘伏。祇如还有悟得者么。咦。喜听樵歌欵欵。畏闻雪曲优优。
　　上堂
　　峨峰有一句。不是佛传的。亦非祖师禅。不许人拟议。祇贵有缘人。直下便会取。会么。头顶者毕竟非天。足踏者毕竟非地。透得此重关。另有真消息。六祖不会南方禅。达磨不会西来意。参。

　　小参

　　一定不空如人捉风。一定是空如鸟遭笼。空却不空佛不居中。佛本非有谁在不在。露柱生儿解做买卖。卖者本无一文。买者不受一块。惟有春风乃自知。百草头边解捏怪。下座。
　　小参
　　桃红李白山川窄。乌鸡端然身不黑。调御丈夫不了心。说色即空空即色。不落色空一句作么生道。良久云。阳出阴归。神出鬼没。不是一队野狐。个个立地成佛。求其自古迄今。尽是填坑挖窟。珍重。
　　小参
　　参学之士道眼未明。但当看个话头。要立个坚固志。如一人与万人敌。安其放意杀出方了。孳孳然念念然。管甚么色管甚么声。冤也不管亲也不管。佛也不管凡也不管。非是不管。有死对头在。护生须是杀。杀尽始安居。虽然如是。最是省力。不须念经不须拜佛。不须坐禅不须行脚。不须学文字不须求讲解。不须评公案不须受归戒。不须苦行不须安闲。於一切处只见有话头明白。不见於一切处。倐然一时瞥地。如日升空十方普遍。尽大地是个话头。所谓打破大散关直入解脱门。到恁么时节方是得力处。故云。得力处便是省力处也。到此始有说话分。方可见人。探竿在手。得大自由。不受罗笼。看宗也得看教也得。游方也得。混众也得。独居也得。所以云。我为法王。於法自在。一切即一一即一切。无第二人。此事若不从自心契悟一回。纵有见解如说食不饱。大丈夫儿决不说了便休自相欺诳。若不踏到底。定是不肯住。到底人始不被诸法缘转。自有通变解向。有佛处趂一步。无佛处放一着。使一切圣贤挫折他不得。讨甚巴鼻。天地阴阳算计拘束他不得。因果罪福其柰尔何。直饶佛祖到这里。只得吞声忍气。何况其余。盖为得大总持王三昧也。切宜珍重。

　　示众

　　此事更无有别事。祇要当人解慎初。生死念头打不彻。黑山鬼窟做工夫。有得的多成壅塞。无得的多落空途。智慧定堕聪明境。忘功多又自称孤。亏杀杜门壁观。费却许多盐醋。不是断臂安心。今日岂知来路。如问拾得姓名。叉手两下分付。果然得力之中。便是省力之处。若作道理商量。笑杀饮光老子。你看这般手段。成佛有甚难做。惟要时人歇得狂。不依歇处为家住。果然好事不如无。莫把无为作回互。下座。

　　开田毕示众

　　大众尽心为常住开田。山僧尽心为大众说禅。昨夜三更雷逼逼。打断坭龙角半边。下座。

　　岁夜示众

　　顾春将至冬已归。报汝诸人自省知。生死关头未打彻。话头莫纵乱交驰。此回不得安闲法。业识茫茫无所依。今古参玄诸英哲。都来回向尽今时。尽今时。悟有期。吊转乾坤在己为。欲与然灯重续焰。直教火灭与灰飞。然虽如是。当知教外一句作么生道。西天牟尼去。东土达磨归。

　　师次迁宝方语录
　　开堂

　　白槌竟。师曰。大众会得第一义么。若不会。且向第二义中荐取。喝一喝曰。会么。若论此事。贵乎操履。如行路人有路行路。路穷上树。树到杪时再进一步。则与佛祖同住。祇如这一步作么生进。咦。凌空桂影。有眼皆窥。唯除瞽目。闻而不疑。春风不在花枝上。一任灵峰哭子规。珍重。

　　上堂

　　良久云。大众会么。若如是会去犹较些子。其或未然。纵饶目击道存敢保未到。丝竹传心终成碍膺。黑漆桶底鉴貌辩色。无孔铁槌上逐气寻声。更问何者即是。气急杀人。岩厓宝木栋梁材。工人徒望。海岛龙驹社稷器。将帅空吟。面壁九年成甚事。觅心不得始安心。复云。大众。三十年后莫谓宝方无故评论古今好。下座。

　　岁夜上堂

　　诸佛常觉不迷。大似黄叶止啼。众生常迷不觉。犹若无绳自缚。恁么不恁么总不得。即此犹胜白拈贼。毕竟作么生得相应去。古今之下多少人吞声忍气。更复问是如何。一尺水一丈波。会么。记得宝方三十夜与诸云水唱玄歌。国泰民安乐。菩提萨婆诃。

　　浴佛上堂

　　黄面老人没傝[仁-二+(天/韭)]。悲愿示生四月八。一年一次热汤浇。舍死忘生而说法。四十九年一字无。末后拈花放不下。惹得傍观笑微微。大似打破葡萄架。灼然所作业不忘。撞着云门要打杀。贻累儿孙相将堕火坑。尚幸琅琊云。将此身心奉尘剎。不然则达磨一宗埽地而尽。岂知今日有宝方老汉重为分雪。祇如此一举还有报恩分也无。众中若有拈得出者。管教横身宇宙。与诸佛眉毛厮结。有么。良久云。噫。真个在家为客易。果然出外作商难。珍重。

　　上堂

　　大众礼拜。灯忽坠地。首座启曰。银缸扑地乱坠天花。曲请尊慈重然宝炬。令昏衢而再朗。使法殿以常明。师曰。金垆香袅霭。玉烛灿光辉。宝磬铿锵举。人天聚会时。如是已为山僧说法竟。何也。法本自法。法外何法。更欲说法。恐辱大法。虽然如是。勉强与大众商量个论。法之体亘古独存。非色非空。无名无相。非隐非显非暗非明。非圣非凡非僧非俗。法之说也。自古至今。天地世界森罗万象。日月星辰海岳山川。四生六道。未有一时不说也。所以云。尘尘说。剎剎说。炽然说。无间歇。大众还信么。首座曰信。师曰汝作么生信。座曰。昨向上蓝田里过。山水通融尽宝方。师曰未是信在。
　　上堂
　　大众恭请山僧上堂所为何事。拟欲求佛法。单穷趂夹穷。更要超生死。无事生出事。莫若推云归洞府。引月上蒲团。相共虚明照。一切不相干。当时南泉抖碎虚空七花八裂。惊起露柱石人遍体通流汗血。不是凌行婆。争解同心结。噫。一众知识。自当藏拙。
　　上堂
　　曹洞宗旨宝镜三昧。鉴照往来不逃真伪。观音来也。观音一堂。普贤来也普贤一队。文殊变化有多端。一时明显一时晦。且道何人共他作对。不然。但看曹山问德上座曰。佛真法身犹若虚空。应物现形如水中月。作么生说个应的道理。德曰如驴觑井。曹曰。道即太煞道。祇道得八成。德曰和尚作么生。曹曰如井觑驴。师曰。作么生会。会得如井觑驴。便明宝镜三昧。会得宝镜三昧。便会如驴觑井。会么。座曰。某甲鉴和尚即不堪。和尚鉴某甲即得。师曰你作么生会应底道理。座曰随缘应感即且置。和尚唤什么作物。师曰。应物道理宝镜三昧。如驴觑井如井觑驴。会得许入曹洞宗。不然则观音普贤文殊也相将携手笑同归。座曰。若论曹山犹涉廉纤在。何则。衲僧家不饮君王宴。焉赏野花丛。没来由跟着驴走。师曰。欲知古人游戏处。须知足下不生尘。座曰。今日又遇和尚。犹胜曹山七步。师曰更莫乱商量。下座。

　　腊八上堂

　　腊八逢辰丛林设粥。所为何缘无非顺俗。衲僧门庭不必如斯。岂不闻三世诸佛不知有。狸奴白牯却知有。若恁么三世诸佛已立下风。况迦文佛乎。且道狸奴白牯有甚长於诸佛。首座曰。为它金烹大冶玉出蓝田。师曰。然虽如是。实方不免连狸奴白牯一时趂出三门外。何以故。正令行也。秉纲立纪振丛林。海晏河清不令行。好汉尽收归宝所。化城推倒不留人。座曰。和尚道化城推倒不留人。在和尚分上即得。在某甲则不然。师曰汝作么生。座曰。闲挑布袋浑无事。笑等街头一个人。师曰也是闲弦子。座大笑。师下座。

　　除夕上堂

　　腊月三十日。年年即有之。要似今朝夜。世间实罕希。且道今夜有甚长处。僧曰。残雪方开径。春风送客归。师曰未在。僧曰和尚作么生。师曰汝不鉴乎。僧曰。公孙遗布被。大禹衣轻裘。师曰。鉴犹未真在。此时十方三世一切诸佛诸尊菩萨摩诃萨。西天东土众宗师。历代古今诸贤圣。尽在香云头上。一音演唱诸佛说不到底法。还会么。僧曰不会。师曰。岂不闻僧问佛印曰。如何是诸佛说不到底法。印曰。蚁子解寻腥处走。青蝇偏向臭边飞。僧曰某甲不会。印曰。九万里鹏从海出。三千年鹤远天归。於此领旨则不辜负今夜去。其或未然。昔百丈岁夜上堂示众曰。汝等经律论固是不知。入众参禅禅又不会。腊月三十夜作么生折合去。若折合不去。一粒微丝披毛戴角。古人举此总祗西人得个开交去也。目今新建期限。头首知事典座行人执爨负舂搬柴运水。毕竟将何补报。亦要今夜折合去。假若不尔。宜於佛印句中谨慎参好。

　　上堂

　　良久云。大众有疑上来请问。无事各自归堂。众无出。师曰。噫。莫道无事好。金刚与泥人揩背。汝等作么生商量。僧曰。远观山有色。近听水无声。师曰好事不如无。曰。昆仑骑象鹭鸶引。一场才了一场来。师曰。会得夜夜中秋月。不明日日枉烧香。复曰。时当年三夜四。各自谨守堤防。若被小人算计。一定搅乱法场。前门后户当仔细。大家严密保安康。更须知有一好事。达磨未来东土。弥陀不在西方。会么。神心按定从空望。夜半天边挂夕阳。
　　上堂
　　升堂入室是如何。祇为西来老达磨。面壁九年不说法。这一句作么生道。法筵龙象众。有会者请出举看。首座曰。某甲不出众却道得。师曰作么生道。座曰。家贫显孝子。国难见忠臣。师曰。道则不无。祇如达磨意落在甚么处。座曰。某甲不烦多说话。和尚惜取眉毛好。师曰。白云飞海岳。惹得满天愁。大众有疑则问。不可法筵中蹉过。不然是诸人之咎。非山僧之咎也。珍重。
　　上堂
　　良久曰。汝等诸人从吾觅个甚么。若论佛法。各已具足。汝於吾觅。脚跟下早是蹉过了也。诸人切莫远驰求。单单看个波罗蜜。忽尔顶门突出来。皎然大似天中日。法界虚空成一团。佛法世法都了毕。此时更拟复何为。大散关头独脚立。地转天旋遏止莫及。会么。僧曰作么是诸人本自具足底道理。师曰。待汝一脚踏平须弥顶。然后向虚空外与老僧相见。便下座。

　　元旦上堂

　　今年确与去年别。有情一切离生灭。今日不与昨日同。四方八面演宗风。坐见众生成佛去。惟有狸奴不肯通。假饶德山施棒犹如铁橛。临济下喝胜似耳聋。赵州茶他也不顺。云门饼彼亦不从。且道他具甚么眼。得如是去就。只缘彼知有。大众。彼既知有。毕竟知个甚么。噫。摩酰撞着仙陀婆。见闻知觉使不着。下座。

　　上堂

　　首座启曰。入无量义处。天雨四花。放白毫相光。地摇六震。轮王宝髻未敢轻窥。今日临筵乞施大众。师曰。长空无路禅者偏行。白浪滔天智人能[爬-巴+(获-禾)]。万丈玄门过去。犹落那边。千尺井中出来。终居此岸。伏藏纯金不顾。补囊破钵何留。行平地惊心。步险厓放胆。本色分上智眼鉴诸。祇如不涉此因缘。又是甚么去就。首座曰。番番[打-丁+就][打-丁+就]真奇怪。直胜三千夜不收。师曰珍重。
　　上堂
　　桃性本甜。李性本苦。佛道则文。禅道则武。所以鞭道拷僧呵佛骂祖。古今伶俐衲僧。且道有几人知此甜苦。达磨迨及於今。三千七百之数。参。
　　上堂
　　佛法无巧说。只要狂心歇。狂心歇得时。定有好时节。是甚么时节。枯梅逢着雪。造化机玄都漏泄。漏泄且置。祇如此好时节又作么生。噫。时寒各自珍重。
　　上堂
　　挥尺云。虚空挂剑。海里燃灯。逆地左转。令天右旋。教无舌人说法。使无手人行拳。然非今世。定是前缘。且道还是神通妙用。法尔如然。咦。龟毛合索拴沧海。惊起龙王上梵天。珍重。
　　上堂
　　易摆脱。难放下。明月清风来大厦。易放下。难摆脱。东海南溟知几阔。或有人问是何因。达磨直指真机括。岂不闻昔有僧问赵州。一物不将来时如何。州曰放下着。僧曰一物不将来放下个甚么。州曰放不下担取去。古人於此有省。故云。有水皆涵月。无山不带云。若非踏破须弥顶。争识金刚水际深。
　　上堂
　　有始无终衲僧活计。有终无始衲僧常规。有始有终衲僧家具。无始无终衲僧巴鼻。透得一句。生死自在。透得二句。来去自由。三句透得。可以为人天师。四句总透得。可以为佛祖师。大众。且作么生透。良久云。五虎凌空攒玉兔。二鸾冲汉趂金乌。
　　上堂
　　寥寥万境圆。寂寂三心灭。浩浩一天真。如如都漏泄。净名杜口於毗耶。释迦掩室於摩竭。末后复拈花又作么生说。咦。天地挑开犹且易。虚空搬合卒为难。
　　上堂
　　觉天空湛。心月通明。青沙布碧汉之章。绿水印银蟾之鉴。藏山於泽。争如藏身处没踪迹。藏舟於壑。曷若没踪迹处莫藏身。所以无味之谈塞断人口。吞吐得者逈出圣凡。漫天网子冲开。陷阱坑儿跳过。更有出格一句。作么生道。金翅击开娑竭浪。龙宫王子尽魂惊。下座。
　　上堂
　　在欲行禅。火里生莲。拈起木杓撞破苍天。偿佛祖债结众生缘。所以吃不得好吃。行不得好行。坐不得如意坐。眠不得自在眠。不许依佛座。不许傍祖边。不许游地狱。不许住人天。心不得揣。口不得言。只得如虚空相似。究竟都来实可怜。众中还有甘分者么。咦。掴碎虚空都撒却。从教弥勒下生来。参。
　　上堂
　　从上诸修行。多造地狱业。据凭一天然。莽荡无收摄。懒简教寻宗。爱抽钉拔楔。好拣辩。是非多。惹人不悦。所以黄蘖云。马祖出八十余员善知识坐道场。问着一个个阿漉漉地。唯有归宗较些子。祇如恁么说话。还是贬剥诸方。还是依公判断。还是另通消息。还是格外商量。若作恁么会。钝置不少。不然。又作么生会。埋兵斗敌图先胜。簸土扬尘要见功。
　　上堂
　　云弗依山山弗云。心无染境境无心。云山清净如心境。一道虚明烁太清。然虽如是。犹是衲僧闲家具。珍重。
　　上堂
　　群峰斗耸徒烦须弥。万派争流空凝海漠。所以大同绝比。本色超方。如锦鳞独跃海门。免烦点额。似良骥冲开[衔-金+缶]辔。谩自摇鞭。垂丝千尺不回头。美料满盘无着意。渊溟自在。海岛逍遥。须知恁么不恁么总不得一句。要是其人。会么。陶潜不肯休杯去。今昔莲宗枉挂名。
　　上堂
　　世尊拈花。探竿影草。迦叶微笑。忍俊不禁。正法眼藏付与迦叶。颟顸不少。达磨面壁无如之何。神光三拜天缘磕着。汝得吾髓是何言欤。复曰。不从人得许心传。扣己真参在志坚。铁壁银山穿下过。何分东土与西天。
　　上堂
　　钟声才罢鼓声频。太煞分明示正因。更欲升堂施问答。真成惭愧达磨心。会么。有会者请举看。不然。起动一番。众默然。师曰。细听鸟啼处。花下羡灵云。

　　上元小参

　　今朝又是上元节。彻底穷源为众说。见佛不在麻三斤。何须更用乾屎橛。佛身充满法界。也是老婆心切。天然本具足者。一任东扯西拽。眉毛绾向额中。自然与众各别。

　　小参

　　风潇潇。雨霖霖。丛林卉木实难禁。要得安然无障碍。除非痛处下金针。筋断脉绝。不死非宁。欲明明妙。试问老人星。会么。贪嗔之罪实非轻。
　　小参
　　究竟穷极不存轨则。虚明自照不劳心力。有时即心即佛。纯一酥酡。有时非心非佛。颟顸漆黑。有时不是心不是佛不是物。生金刚圈撞着头疼。有时不求佛不求法不求僧。烂楖栗刺踏着脚圻。有时东涌西没不住有为。有时南观北藏常居无额。有时探竿试杖拨草瞻风。有时无影寻踪验赃捉贼。显大机施大用。各赛精肌。握大权奋大威。单行掷掴。魔佛界空凡圣情灭。大家团圞同其休歇。
　　小参
　　事不尽於心。盖因理不明。理明无别。事何法心。弟兄左右常时用。用无有我人。本自如如体。何处乃非真。乾坤非是大。日月未为明。种种诸三昧。顺逆启愚扃。金沙马郎妇。东际善财身。本证无依欲。发用骇群英。唤作事得么。唤作理非亲。事尽事无碍。理空理自明。管甚戒定慧。说甚杀盗淫。入门便棒喝。才出不放行。大死仍复打。痛处愈加针。壁立千万仞。不通凡圣情。佛祖亦莫测。何况天鬼神。参禅学道者。休令理事萌。要入五宗旨。须当事理精。千圣不传法。单传无事心。无心无事相。诸佛及众生。了了这一着。非来去与今。
　　小参
　　三十年来学此道。如今连学一齐扫。扫不去的似冤家。送不向前推不后。拽杖翻然打木嫂。諕得石女嚎嚎叫。这般古怪事难凭。引起铁牛呵呵笑。大众会么。咦。三脚驴儿弄蹄行。问谁跨也诚希少。
　　小参
　　禅家流。当勘破。毕竟自身无有我。无我端然彼即空。说个空时犹话堕。万法齐观总祇么。了无一法是真宗。佛祖架上云烟阁。贤圣齐教立下风。三界无心无反好。何须更把尘劳扫。妙明殊胜竟无贪。世界何须生懊恼。君不见。牛头昔日曾轻慢。设有一法过涅盘。我说犹如一梦幻。果然见得分明。随处尽是家津。不向色声取舍。从他虎啸龙吟。沧溟昼夜无停水。谁论其中古及今。
　　小参
　　路傍得底终险。途中受底仍虚。自心解者犹差。从它悟底曷是。恁么不恁么总不得。作么生得是去。若於大变门头密契一场。则知世尊拈花头陀微笑。正是空花捏目。教外别传互相授受。又是白玉增瑕。千般去就有胆无心。无限铺排诳諕狂子。何必别峰相见。岂须肘后悬符。真裔出头不昧高鉴。还有么。要定乾坤之智眼。除非足下有生涯。
　　小参
　　道人住处人难住。日日日轮从西曙。万象虽同异样天。森罗纯是珊瑚树。金毛耕耨无土田。上下四围惟一路。炊无米饭饮不乳酥。饱禅悦味行无为事。其三乘龙象出缠。集。五宗狸奴返故。眉毛厮结。复云。谁。木上人家头一户。能知勿许知解慕。勿令慕。法尔如然绝思惟。千里同风齐免顾。
　　小参
　　昔者杨岐方会大师佐护慈明之道。总柄纲律三十余年。终师之世。后赴杨岐请。老屋颓圻不蔽风雨。衲子投诚愿充修造。师终却之。遇夜雪上堂曰。杨岐乍住屋壁踈。满床尽撒雪珍珠。缩脚项。暗嗟吁。翻忆古人树下居。观乎古人真参实悟。体量越格。实已到佛祖地位。尚犹不肯自安。仍如在学分中行履。孜孜不矜。受用清淡。我汝滥膺林下。饱食暖衣。寒附红炉。夜安厚被。三时闲暇百事无干。尚不足心。犹无惭愧。道行弗备习障未除。一生如意累世牵缠。切宜悔心专一向道。参求向上尽却今时。性理未明如丧考妣。念念不舍以悟为则。直须打破大散关。方可纵心行路去。珍重。

　　茶话

　　茶味本苦。枣味本甜。更须知茶味本甜。枣味本苦。其味是诸佛之导师。汝等学佛莫若学导师为上。众中还有知此味者么。不然。老僧为汝下个注脚去。良久云。珍重。

　　普说

　　参禅者须得禅源底要妙。方有语话分。此语无来由。没格式。但应机便用。实无有铺排着量之言。所以云。无味之谈塞断人口。如僧问赵州如何是道。州曰门外是。曰不问那个道。州曰甚么道。曰大道。州曰大道透长安。此等语话可商量乎。尽是禅源到底句。但具眼者自然相契。学此道者直须无有学处始有学分。若有毫端许可学者未是学也。昔香严岂不具学眼不悟道不见性耶。为甚答一句本分话不得。盖学心不散。能所未忘。禅源未透也。及乎一日因击竹大悟。始知从前尽是枉用身心。故偈曰。今年穷。锥也无。可不是乎。此事实无与人商量得。亦无从人学得。得者相见丝来线去。你一拳我一掌。你骂我我毁你。大家欢喜并无人我。如或庵曰。山蛮杜拗得人憎。不知其几多忻庆也。此等如木人与石女相谈。言言暗有清趣。终不是孟浪欺心瞒人的语。解说此语者固是难得。他三二十年不解开口。才通一线吐一句。如师子哮吼众皆惊骇。盖解行相应。生机顿发。素非一等。如慈明到神鼎祇道一句屋倒也。天下摇动。想其语若在学佛道上来。据汝将三藏十二部内千七百祖录中翻下交解下。尽都无捞摸处。论说法解义。谁又过十地菩萨及神光云光德山亮座主等耶。一个个到此门下都无开口处。可不是为第一贵胜乎。若未到禅源底。第一要谨慎言行。莫驰骋见闻之学为己任。恐撞着没巴鼻汉。才一札着心愤愤地如火发相似。又不肯下心参求忏悔。尽不免现招苦报。如僧谓云门如初生月曲弯弯地。遂失双目。如踈山一句肯诺不得全。受三十年倒屙。话到此。不得不胆战心寒。千载龟鉴岂欺人乎。要得心中怗怗。直须己躬下事明白。古人境界中通得。左之右之手舞足蹈。不知几大快活。逆行顺行天亦莫测。正是古人行处我不行。古人用的我不用。总是不令人觑破。虽则分外僭出头来。一一尽是本分上事。终不是捱墙靠壁的耳。故归宗见僧来即斩蛇。来者谓是粗行沙门。南泉斩猫。两堂僧拟议不下。文殊殃崛杀佛疑杀人天。白白将人生陷活埋。这等境界几人梦着。翻转乾坤的手段。始能名播今昔。德泽诸方。湖海衲子谁不萌此心念。但学地不尽终不至於无学地用度。虽口说得十分相应。到临机应事上七花八裂未免败露。如野干尽其声势。必不骇象忻龙也。学者可不勉诸。

　　师到少林请示众

　　某甲一味杜田。半生担板。岂称此任。特为今辰堂头和尚慈旨未能推委。不得已向诸兄弟撒土一番。原夫跋陀开创中天。达祖弘扬正法。六代相承。二枝迥秀。不存己见。要逗先机。拈华微笑之灵踪。举杖承当之密印。成褫非好手。格外知归私授岂良心。机前契旨终不似。挨门客作甘领狐涎。一定如拔揳英灵肯辜骥力。采访出缠之汉。克绍洪规。遍探越世之朋。同参向上。搂狮子窟。解彼金铃。趂鹞儿程。拔伊玉翮。使耽骨董者直下知非。着聱讹者就中达理。须臾随流得妙。击目导滞疏壅尘。豁累生迷廓。顷刻圆悟竟非颕脱。妙灵出自天然者也。蓦拈拄杖卓一卓曰。这些络索百杂碎了也。达祖未来时。消息又作么生。夜寒久立。珍重。

　　建阳董岩请结制语录
　　开堂

　　若论此事。三世诸佛口挂壁上。诸大祖师一切圣贤惭愧无门。何则。本分天然。岂落言说。故世尊说法四十九年。末后云。初从鹿野苑。终至跋提河。於是二中间。未尝有一字。山僧斗胆今日冒登此座。滥受大众殷勤。毕竟成得个甚么边事。直是专为临济大师雪屈。初问黄蘗如何是佛法大意。蘗赐棒。师云师资分上则可。二次又赐棒。师曰为道之人当如是乎。三次又棒。此即不堪。彼时合云。太多生。无用处。若黄蘗再棒。合掣下抝折掷於地上。非惟增丽黄蘗门风。亦乃光扬灵山会上正法眼藏。大众会么。父严子敬理当然。谁觉能男夺父权。不信蘗师遭一掌。大愚肋下吃三拳。然虽如此。须是临济大师始得。其或乱统。入地狱如箭射。

　　结制上堂

　　一二三四五。六七八九十。大众会么。此即是本源自性天真佛。最上第一希有之法。合当自契。其或未然。山僧未免饶舌。一二三四五。一切诸佛祖。六七八九十。般若波罗蜜。所谓十方诸佛国。惟有一佛乘。唯此一事实。余二则非真。会得直下荐取。拟议未免沉沦。然乎。男儿须具通天眼。莫把真金去博鍮。

　　上堂

　　老僧有一偈。一生受用底。今日分明举似人。祇是莫将道理会。钵盂一大口。草鞋两个鼻。以索搊起来。[跳-兆+东]通千万里。不畏高天。无愁远地。不参佛祖心。非究西来意。为缘得自由。具游戏三昧。人不肯於我。我却肯於你。何则。尽十方法界虚空。唯一个没巴鼻。何用千思百量。拟议生死来去。一条楖栗自相扶。只是不容生活计。此事真个太煞分明。若再迟疑。徒劳心力。
　　上堂
　　老子云。大道无形生育天地。大道无情运行日月。大道无名长养万物。吾不知其名。强名曰道。山僧即不然。弹指曰。这个有形生育天地。这个有情运行日月。这个有名长养万物。吾即知其名。故名这个。祇如恁么举。与老子相去几何。当知这个。生天生地。生佛生仙。生男生女。生圣生贤。生天堂地狱。生饿鬼畜生。更有一般至妙又解生无生。无生子头白如雪。解向天宫拿日月。要去毗卢顶上行。度生指往无生国。当时有个老禅伯。一杖当头亲见血。何则。恁么达磨一宗扫地而灭。如是两下成怨结。大众。作么生为他分雪。维那以拄杖一时趂散。免教思议分别。
　　上堂
　　云头按下大家看。圆鉴高悬百尺竿。即请高人登一步。架空竟不受人瞒。祇如不受人瞒意作么生。各家路大通空界。不必寻声观世音。设使摇铃携履去。看来犹不是良心。故昔凌行婆问浮杯曰。尽力道不得底句分付阿谁。杯曰浮杯无剩语。婆曰未到浮杯不妨疑着。杯曰别有长处不妨拈出。婆哭曰苍天中更添冤苦。杯不语。婆曰。论不知徧正。理不识倒邪。为人即祸生。南泉闻曰。苦哉。浮杯被这老婆推折一上。婆闻笑曰南泉犹少机关在。澄一禅客问曰。怎生是南泉犹少机关在。婆哭曰可悲可痛。复曰会么。一罔措。婆曰跂死禅和如麻似粟。一举似赵州。州曰。我若见臭老婆。问教口痖。一曰未审怎生问它。州便打。一曰为甚打某甲。州曰似这等跂死禅和不打更待几时。又打。婆闻叹曰。赵州眼光烁破四天下。州令僧问婆。如何是赵州眼。婆竖起拳头。州闻以偈问曰。当机觌面提。觌面当机疾。报汝凌行婆。哭声何得失。婆以偈答曰。哭声师已晓。已晓复谁知。当时摩竭国。几丧目前机。看这婆子只世间俗妇。尚能洞透佛祖心肝。海会道人岂可不通宗师血脉。若乃肯心顿发。谁不丈夫。其或因循。当面蹉过。此公案古来拈提者不少。尽谓浮杯受婆子折挫。不知婆子为浮杯沉埋。至今犹未起在。大众。且道可中优劣作么生分折。噫。落霞与孤鹜齐飞。秋水共长天一色。下座。
　　上堂
　　以拄杖卓一下云。三世诸佛。一切圣贤。六道四生。尽在此拄杖头上识取根源去。会否。山藤胆力大如天。勘验人天众圣贤。三十即时趂出去。看他几个解翻腾。众中设有会者请出举看。以拄杖又卓一下曰。相见不知已。徒劳出世间。宗风常浩浩。佛日永绵绵。昼夜承他力。死生赖彼恩。此回不悟去。一定哭苍天。咄。
　　上堂
　　金银琉璃珊瑚玛瑙。贵则至贵好则不好。大众还会否。若会则直下便是。拟议则白苹芳草。所以僧问杨岐如何是佛。岐曰三脚驴儿弄蹄行。僧曰莫祇这便是否。岐曰湖南长老。古人颂曰。三脚驴儿弄蹄行。直透威音万丈坑。云在岭头闲不彻。水流涧底太忙生。湖南长老如不会。行人更在青山外。只如此意甚明。大众宜当透脱。不然。山僧未免饶舌。春风吹起百花香。馥郁芬披遍十方。一切行人皆动念。惟除金色罢思量。下座。
　　上堂
　　收。山僧於法无挂碍。祇欠诸人些禅债。今朝一一为酬偿。要者来支无后悔。以拂子打一圆相曰。上不似下。下却似上。上下打合。总不似像。会么。将谓有许多债主。元来却无。咦。孤峰夜半猿啼切。皦月携星拱北辰。
　　上堂
　　素号无明实不明。凭条拄杖验踈亲。佛祖撞来只是打。看他那个解翻身。直须藏身处没踪迹。没踪迹处莫藏身始得。作么生是藏身处没踪迹。会么。拾得抚掌笑呵呵。寒山忘却来时道。珍重。
　　上堂
　　一切佛祖异口同音。共唱宗乘。各宜谛听。有能闻者出众举似。老僧尘尾当堂分付。不然向第二门头听取一颂。虚空不自行。倒使昆仑走。四处无可投。藏身於北斗。惊起乌兔飞。乾坤两眉皱。野干尽潜踪。狮子无时吼。凡圣齐教立下风。弥勒当来续其后。珍重。
　　上堂
　　曹溪一派来。云水两行集。毕竟作么生。大事都了毕。如其未透。但看黄龙心参云峰悦三年无所得。因辞去。悦曰汝往依黄蘗心。至黄蘗四年不大发明。又辞再上云峰。会悦谢世仍止石霜。因阅传灯至僧问多福。如何是多福一丛竹。福曰一茎两茎斜。僧曰不会。福曰三茎四茎曲。於此开悟。彻见二师用处。径回黄蘗。方展具。蘗曰子已入吾室矣。心踊跃曰。大事本来如是。和尚何得教人看话头百计搜寻。蘗曰。若不教尔如此究寻到无心处自见自肯。即吾埋没汝也。师曰。大众。且道作么生是大事了毕。良久云。奋然揣出虚空骨。惊起须弥折断腰。
　　上堂
　　师弹指一下云。大众作么生会。众无语。师曰。不会出世师。空劳一弹指。最无分晓句。真是难接嘴。倚天长剑逼人寒。不是其人徒侧耳。方知一颗摩尼珠。解用须是寒山子。下座。
　　上堂
　　昔外道问世尊曰。昨日说何法。曰说定法。外道曰今日说何法。尊曰不定法。外道曰。昨日说定法。今日如何说不定法。尊曰。昨日定。今日不定。师曰。外道相似瞎聋。唤钟作瓮。世尊潦倒正似连云推月下西江。大众作么生。复曰。昨日说定。今日不定。相如有病而无症。勾惹儿孙奉重多。争似庞公仆地。灵照女相扶急急如律令。若是老僧。聊与拄杖。何故。知恩者少。负恩者多。
　　上堂
　　祖师云。凡所见色皆是见心。心不自心因色故有。知色空故心即不生。如是则随时着衣吃饭任运过时。更有何事。然虽如是。亦要转身始得。不然依旧似朱顶守空池去也。差别门庭作么生过。当知天上有地。地下有天。憎中有爱。爱中有憎。不管东三西四。要会失后忘前。老僧恁么举似。大众会么。良久云。拈起虚空寻本有。抒乾沧海见真元。机关之上观师利。火焰之中看普贤。参。
　　上堂
　　举二僧参见雪峰公案毕曰。雪峰峰门易入。岩头岩上希登。壁立千仞难近傍。谁能同死及同生。末后句。见如盲。祇这是大火坑。穿云士也。到此须当审细。擭浪客也。彼见决。要知先。红炉自有真消息。一任金鍮是与非。下座。
　　上堂
　　昨日有今朝。今朝无昨日。三世一切佛。不会波罗蜜。文殊思不来。普贤想不及。何况参学人。安能明得失。八臂大那咤。高声连叫屈。且道屈个甚么。良久云。初三十一。中九下七。

　　解制上堂

　　三月安居。九旬禁足。不求佛法僧。岂为人天福。说个愿一切众生同证菩提。大似父死呼公哭。毕竟作么生。除是波斯能啮镞。珍重。

　　小参

　　昨夜三更睡不着。翻身爬得乌龟脚。世间是个起事精。一出伸兮一出缩。捉来拷打问原因。罪坐灵山黄面人。无端把朵昙花弄。坑累东西诸有情。即今还有不被坑累者么。试道看。僧曰和尚请尊重。师曰这师僧却被渠坑累。复击禅床下座。
　　小参
　　因斋庆赞宗风举。吹散迷云千万里。本自无生无不生。长鲸吞却须弥嘴。三十三天自失惊。无端却把修罗叱。惹发修罗起战争。战输藏入藕丝里。文殊举目两眉攒。普贤合掌生欢喜。未得胜者免忧。已得胜者休喜。返覆看渠渠是谁。个中何我复何你。噫。更须知有安乐一句。作么生道。海浪从教去泼天。虚空送倒休扶起。

　　师到斗峰请升座

　　师良久曰。恁么是否。若是。请尊重於斯。不会。老僧再加榼[木*(天/韭)]。若论此事。本自分明。从上诸圣曲垂方便。所以云。天是天。地是地。山是山。水是水。男是男。女是女。僧是僧。俗是俗。又云。天非天。地非地。山非山。水非水。男非男。女非女。僧非僧俗非俗。又云。即天即地。即山即水。即男即女。即僧即俗。又云。非天非地。非山非水。非男非女。非僧非俗。恁么也得。不恁么也得。恁么不恁么总皆得。虽然如是。更须知有不落此限一句。作么生道。噫。五宗话到无生处。直是须弥暗点头。久立珍重。

　　师到书林仙亭庵请升座

　　拈香竟云。今日十方三世诸佛向香云盖上放大光明。助宣第一义谛。俾一切众生共证萨婆若海。大众见否。若云见。虚空落地成几片。更闻否。若云闻。未入维摩不二门。岂不知此事如击石火似闪电光。拟议将来关山万里。更有缘契者。如九龙聚会五虎攒羊。五虎攒羊意在乎食。九龙聚会意在乎珠。设有能于骊龙颔下取珠。猛虎口中夺食。於此门中即得一橛。且道那一橛作么生。噫。超方须是英灵子。敌圣还他师子儿。下座。

　　寿昌无明和尚语录卷一
　　寿昌无明和尚语录卷二

　　　　住福州鼓山涌泉禅寺嗣法小师元贤重编

　　师三迁寿昌语录
　　开堂

　　拈香白槌竟。师曰。第一义且止。姑与大众商量个佛事。佛身无为不堕诸数。九九八十一。六六三十六。前三三后三三。谁道佛身不具足。有罪免罪无福享福。须知各有一因缘。争怪天堂并地狱。所以赵州云。老僧将丈六金身作一茎草用。将一茎草为丈六金身用。佛是烦恼烦恼是佛。僧曰佛是谁家烦恼。州曰与一切人烦恼。僧曰如何免得。州曰用免作么。从此透得赵州平实禅。则一生参学事毕。无事珍重。

　　上堂

　　举庞居士辞药山。山命十禅客相送至门首。士指空中雪云。好雪片片不落别处。师曰。虚空挂雷椎。有全禅客曰落在甚么处。师曰不识好恶。士打一掌。师曰功不浪施。全曰居士也不得草草。师曰灼然不知痛痒。士曰恁么称禅客。阎罗老子未放你在。师曰依公明断。全曰居士作么生。师曰真个钝置杀人。士又掌曰眼见如盲口说如痖。师曰大丈夫杀人须见血。师复曰。古人举此总祇要人得个落处。好雪片片毕竟落在甚么处。若也恁么会。免使迦叶微笑。其或未然。达磨依旧面壁去也。所以云。灵苗瑞草野父愁耘。玉锁金匙智人不顾。千华台座空劳设。百宝光明枉费垂。何则。为它行脚超空劫之前。受用出威音之外。视诸佛国土犹如空花。一大藏教拭疮疣纸。三十三天若一浮沤。四大部洲似一遗履。於中更复何为者乎。众知识各发大心。莫拘小节。若然打失下落处。顿足搥胸悔不来。

　　浴佛上堂

　　世尊初诞。一手指天一手指地。周行七步目顾四方。天上天下唯吾独尊。云门云。我当时若见。一棒打杀与狗子吃。贵图天下太平。琅琊云。云门所谓将此深心奉尘剎。是则名为报佛恩。时人祇知云门骂佛。若非琅琊。冤屈何伸。此事如虚空挂剑号令人天。宝印临台指挥龙象。全提向上。正眼难窥。虽佛祖犹且皱眉。况魔王安敢肆意。化风屏息。海岳翛然。要具铁胆铜肝始解步空捉影。一任野狐精岩中脱壳。从教水牯牛山下投胎。祇如不落因果造化底人。作么生话会。良久云。轮王现出真金子。灌顶承封自自然。

　　上堂

　　众知识。莫颟顸。天非高大海非宽。信解海天元是我。成仙作佛不相干。所以阿难总持第一。不消倒却门前剎竿。及至达磨九年口如磉盘。寿昌恁么举。也是太无端。下座。

　　观音诞日上堂

　　五分真香预已然。光明云起遍三千。普熏三世真如际。奉祝　　当今万万年。更冀满朝臣佐合国军民共乐尧天。观音大士且喜来也。某甲有句请问大士。实是今日圣诞耶。祇如天无盖地无底。一切世界有无情身从何而起。道得即共大士七十三八十四。道不得未免柱杖道道。良久曰。先已告过。当仁不让。念大士是正法明王。且放三十棒。珍重。

　　上堂

　　今夜初三。明朝十一。若问如来禅。一切都道毕。祖师禅作么生会。中九下七。还会么。虚空有路虚空大。可惜行人不解行。若是有能行上去。只饶佛祖也寒心。祇如恁么道。会则直下会去。若不会。时寒各自珍重。
　　上堂
　　良久曰。大众。要似这等过日子。不可似这等过时光。且道这等是个甚么。若论过日子。木人今夜死。若论过时光。石女哭断肠。间有知音者不在此限。下座。
　　上堂
　　法门才开。不许去来。禅关已闭。曷容来去。或问於意云何。向道眼横鼻直。会么。会不会。行人更在青山外。
　　上堂
　　挂起毗卢印。珍藏罔象珠。腊月开交去。不必用工夫。祇与么。别有长处。噫。感月夜来相照顾。承风时往埽游尘。梅花香送禅关里。良久云。向这里齅着始得。
　　上堂
　　若论此事。才涉唇吻便落意思。尽是死门俱非活路。所以云。恁么也不得。不恁么也不得。恁么不恁么总不得。依斯透脱。自然七纵八横天回地转。非唯人天庆幸。亦乃诸佛赞扬。其或未然。更听末后句。行雨龙王不免兴云布雾。踞地狮子自然啸月吟风。挥尺一下下座。
　　上堂
　　黄莺啼歇杨枝老。白雁飞来桂萼传。有问西来玄旨趣。不消擎起一空拳。会得者黐胶胶住。不会底无故含冤。棒下承当去也非伶俐。喝中透脱得岂解纵横。作么生始免得诸方简点。咦。狮子窟中无异兽。象王行处绝狐踪。
　　上堂
　　藏得真玺者。无权不足为贵。拾得野草者。解用总是堪珍。所以会者物物全真贫穷自乐。不会头头磕着富贵何荣。不观古人乎。德山担笼逞能。到龙潭灰飞烟灭。香严负笈恃有。见沩山瓦解氷消。不是一番寒彻骨。争得梅花扑鼻香。
　　上堂
　　以拄杖卓一下曰。一回举起一回新。昨夜三更过孟津。蓦然撞着风颠汉。三脚驴儿弄蹄行。即以拄杖一掴。彼不审来因。翻身见临济大师请决不平。济亦以拄杖趂出曰。冤有头。债有主。情理难伸。任是马祖快斧。药山利刀。莫能劈析。纵教云门舌剑。洞山唇锋。也断不明。正所谓剑为不平离宝匣。药因救病出金瓶。

　　因事上堂

　　同风罕会。据欵偏逢。狭处倒走千乘之驹。宽场难藏一尘之蠛。各得随宜受用。无非妙行难思。如实当机直须自契。若夫扶掖宗旨。一条穷性命何贪。但凡叩激己躬。万倍尊荣身不较。故宣宗吃黄蘗掌。不封粗行沙门。狮子承罽王刀。永播别传祖道。为得造深步远。自能革故鼎新。用大智能不逐是非途辙。受重赏罚方知苦乐寒酸。纵凑地刀枪莫惊。任满城火焰何惧。命根不断。毫厘顺逆不甘。性相顿空。百千生杀何涉。马祖一声喝。百丈三日耳聋。黄蘗三顿棒。临济一生心死。若是英灵衲子立成笑具。参方正眼却总难瞒。毕竟独超诸方一句作么生道。良久云。地上有程终莫走。空中无路始干行。

　　上堂

　　卓拄杖曰。拄杖流行千百年。头头露出祖根源。有时举起乾坤黑。佛祖犹然莫近边。何则。掣风[真*真]汉不顺圣意。岂容他情。是也三十。不是也三十。作么生免得。岂不见德山临济似火消冰。不管踈亲争分胜负。单喝有得。偏打无依。假饶自解翻腾藏身没影。颟顸不得。胆气如天横撞直行。威光赫奕。虽黄龙关棙自有匙开。任白马陷坑犹能跳过也。毕竟未免在。信知有出古今外一句。会么。良久云。惯捉龙头擒虎尾。通身三界没行踪。
　　上堂
　　即心即佛。几个柰何。非心非佛。呢喃者多。不是心不是佛不是物。明眼衲僧多恍惚。纵然大梅我祇即心即佛。也似蚖蛇恋窟。作么生始不拖泥带水去。咄。复云。恰好。便下座。
　　上堂
　　举普化打筋斗因缘曰。盘山当时见他打觔斗出去。合唤回将钵袋子与他。他若近前来受。劈脊便棒。免教后代参学乘虚接响去也。寿昌恁么举。还惬大众意不。良久云。纵夺横身宇宙间。到头终未得安闲。别传教外通方旨。岂肯循途望指南。
　　上堂
　　幸值小阳天。大众好谭禅。百草凋林麓。孤松秀岭[真*真]。孽虫藏孔穴。蛰龙隐深渊。一般干造化。得失有因缘。且道寿昌恁么举。还是禅非禅。众中有具眼者请和后韵。众无对。师曰。咦。若是老胡来在内。必然只履又归西。下座。

　　岁夜上堂

　　古云腊月三十夜作么生折合去。山僧借路经过。大众有解折合者。老僧与你商量。莫不是顿悟自心即名为佛不。莫不是一心不生万法无咎不。莫不是瞥地一翻通身解脱不。莫不是言前荐得句下承当不。若作恁么会。辜负先圣去也。且道作么生得不辜负去。良久云。喽啰国里生喽啰。便下座。

　　上堂

　　一义重新为众宣。满空佛祖皆称赏。异口同音赞寿昌。犹能广演如来藏。众中有领略者出众举扬。博山出曰。和尚近日修造务农不易。请和尚抛却犂耙锄头归方丈相见。师曰。然虽如是。当知末后一句。假饶诸佛有广长舌相犹不能举。直须自悟者请再举看。山曰。老马无缰。骊龙无角。师曰。乾坤海岳无尘相。南北东西有万机。
　　上堂
　　明白太甚。其或未然。黄公吃恼问张婆。贫窘教人怎柰何。张婆嘻笑答黄公。直须节俭做家风。黄公得意翻身去。四下门前栽荆棘。截断人间是与非。果然家业重新起。二下商量生意通。果是优余赛石崇。众中且道他作么生意得如是庆快。博山出曰。向上玄谈不劳拈出。断索残篇一句作么生道。师曰。若如是透得。则德山棒临济喝拈放一边。赵州茶云门饼不劳举着。山曰和尚齿不关风。师曰争柰宗门庆幸。山曰触着家风不是家风。师曰。虽然如是。此一上堂特为四来缁素等。山曰却请和尚下座。师曰。业障随云走。灵明逐日回。
　　上堂
　　不论一义二义。只要直下便是。大众。作么生说个直下便是底道理。僧曰露柱灯笼[跳-兆+孛]跳。师曰。何不道头发连须眉毛合鼻。会么。会则便请领去。不然关山万里。下座。
　　上堂
　　此事若举起。无风起尘。如放下。犹云蔽日。纵然不举不放。又在颟顸。一切屏除。未是佛祖境界。毕竟作么生是佛祖境界。咦。岚风起处乾坤震。劫火燃时世界空。
　　上堂
　　第一义真诀。唯心善分别。中间即不居。两头亦无涉。荡荡越虚空。辉辉超日月。瞥地一回时。犹雷轰电掣。龙象与金毛。闻之皆脑裂。惟有临济云门善解抽钉拔楔。祇如钉楔去后又作么生。良久云。蓦看红炉一点雪。
　　上堂
　　南无萨怛多。无始笑呵呵。毕竟因何事。憍陈如达磨。一个混众一个独坐。这等誵讹。今古禅和几柰何。却有露柱子返是觑得破。大众。且道他觑破个甚么。良久云。动地惊天。一场懡[怡-台+罗]。
　　上堂
　　若论说法。无故有因。如若说禅。有因无故。肯心贵在承当。不管贵贱贫富。释迦昔记然灯。毕竟有何分付。若云有。如云若有法得阿耨菩提。然灯佛则不与我授记。若云无。西天四七东土二三。五派宗师从何因立。所以云。极有来繇时。鬼神茶饭。最无分晓句。佛祖爪牙。然虽如是。众中有具择法眼者出众辩白看。良久云。路穷山尽处。急着眼睛看。便下座。
　　上堂
　　只有这个。作么生了。大而不大小而不小。虚空曷高天涯非杳。释迦不唧[口*留]。达磨成逗漏。雪山六载假承当。面壁九年空杜口。递代相贻古及今。谁能预发机先窍。只有木上座却解呵呵笑。
　　上堂
　　抽筋不动皮。换骨不见血。筋骨一齐空。游行不倒跌。达磨大士解灭而不解生。释迦老人解生而不解灭。要知生灭不相干。除是当年乾屎橛。
　　上堂
　　一义若有。真如实际不得其名。一义若无。普贤大士藏身无地。若道又有又无。未免儱侗。若道非有非无。犹是颟顸。祇如去此又作么生定量。众无对。师曰。乾坤无私意。圣贤无别心。达磨未来东土。南岳天台现成。下座。
　　上堂
　　在堂一众知识。要且今日重起。须是把定乾坤。莫云明朝解制。何则。露地白牛无消息。岂肯一旦干休去。掴碎虚空着意寻。看他何处藏踪迹。若然寻着牢穿鼻。骑得归来方是贵。分付南泉与沩山。大家看守哩啰哩。众生闻见悉皆如。一切齐赴龙华会。岂不闻古德云。终日在面门前露逈逈。趂亦不去。若得恁么。方不辜负释迦老子出世。我汝坐禅一上。有么。咦。有意气时添意气。不风流处也风流。下座。

　　临终辞众上堂

　　今年只有兹时在。请问诸人知也无。那事未曾亲磕着。切须绵密做工夫。从上佛祖皆因如是。昔归宗座下僧夜大叫曰我悟也。归宗次日上堂曰昨夜大悟僧出来道看。僧出曰师姑元是女人做。若论归宗。马祖下出八十余员善知识。归宗其一也。此僧若不的的当当到这田地。怎肯许他。大众。且把这公案左看右看反覆细看。是个甚么道理。还有佛法也无。还有宗乘也无。且喜没交涉。此是老僧今日最后分付一着。大众切宜珍重。

　　小参

　　悟心若虚。空微尘飞不到。何况诸圣凡。境迹能依靠。了是空心者。解说无生道。曾令石点头。普眼莫能讨。左也好。右也好。大方独步无烦恼。说法将近五十年。於中一字都忘了。世世生生法界中。屈尊就下提颠倒。复举拂子云。看看。直须头正尾正始得。
　　小参
　　心有一法。在处不安。心无一法。未免颟顸。有无心不着。毕竟是何端。江山碍眼情非瞥。心境居胸识未乾。故恁么也不得。不恁么也不得。恁么不恁么总不得。透过三句外。自然与佛无差。横行也得。直行也得。无能拦挡。杀也不怕。活也不怕。岂解伤锋。为伊有通霄路径。行於鸟道何处觅踪繇。似幻人把捉伊不住。佛祖尚不柰何。况天堂地狱耶。大众。须信有这个道理。祇如不落圣凡一句作么生道。良久云。大鹏鼓翅飞龙震。狮子频呷大象惊。
　　小参
　　一念不生。诸佛众生无二相。三心勿起。五宗百派总孤明。十方三世谁安。六道四生何立。了无所了。了得元了自心。明无所明。明时祇明本性。三藏不谈别事。五宗岂阐他乘。性理未彻。故起万种参差。心地若明。浑化百家骨董。玄路登而开义网。关棙碎而破疑团。更不滞句随言。一任昙花开遍野。竟休循行数墨。尽从贝叶散弥天。六载苦行是何缘。祇为演若。九年面壁成甚事。专引逃儿。正眼观来。诚如一梦。唯有一真一切真。棒喝徒劳驱使。万法总一法。杀活枉用行持。千圣不柰他何。祇是元无所有。诸方尽力归仰。皆因脱体全空。从教五位排斑。觅踪迹了不可得。三玄门启。求影响毕竟难知。百千文殊。神力难出那伽。一个普化。灵踪惊翻大地。争似野狐能变化。不出黄蘗圈缋。纵饶牛牯解翻身。仍受南泉呕气。三千门下。百万人天。检点将来。尽皆吃棒。且道过在甚么处。噫。祇为今时有。未免古时无。
　　小参
　　行不干径。坐弗涉床。放去无踪。收来没迹。大抵通方提掇异。竖拳舞剑越寻常。差别门庭无轨则。尽从智行不相妨。
　　小参
　　佛法非法贵在悟达。祖道无道要须亲到。达则决圣凡之是非。到则断人天之果报。达不达。一念无生定自发。发后千灯共一光。不须更议其生灭。到不到。一念纯真当实造。造到因缘机熟时。一定虚空解跌倒。论甚佛祖。谈甚法道。十方法界绝行踪。阳焰空花何处讨。
　　小参
　　汝等诸人既临法会。当以法为先。若不得法。所修何益。何者。是法即汝心是。古云。即心是佛。即心是法。法佛无二。僧宝亦然。故云。万法从心生。还知此心么。即是目下历历孤明晃耀乾坤底。又古云。心法无形。贯满十方。此心在眼能见十方色。在耳能闻十方音。如是六门无不鉴觉。须自省悟。若不识此心。纵修十善亦非解脱。纵得大定亦非究竟。纵有辩才智慧只成乾慧。不免轮回。汝莫言但要空五蕴。便度一切苦厄。不知五蕴本空。苦厄何有。经不云乎。色不异空。空不异色。受想行识亦复如是。空即心也。色受想行识亦心也。所以凡所见色。皆是见心。经云。一切世间诸所有物。皆即菩提妙明心体。此心一悟。无色无受想行识。无眼耳鼻舌身意。乃至无智亦无得。一即一切一切即一。若能如是。何虑不毕。若不悟者。但於心法无形贯满十方中参看。忽日参透。光超日月。大纳乾坤。方是入头处。管取有说话分。自然不被一切有无事缚。珍重。
　　小参
　　昨夜雷轰电掣。打破虚空。脑裂不甘。哀告毗卢。未能依公断决。大众有知者为伊分雪。僧曰总在和尚。师曰聊与一掴。

　　岁夜小参

　　时当三十夜。当知折合处。云从龙。风从虎。九九八十一。五五二十五。西天四七宗。东土二三祖。甜瓜彻蒂甜。苦匏连根苦。赵州黄蘗不落其数。参。

　　小参

　　忆昔年逢四十岁。插秧田内不知由。今时幸值古稀寿。依旧田中去使牛。栽禾博饭古之有。未审谁人共作俦。若有。即来与老僧荷锄提笠。良久云。不然。依旧老和尚自己支当去也。四五十年鼓两片皮。即今觅一个荷锄持笠人了不可得。珍重。
　　小参
　　直草不踏。横草不拈。四威仪外绝廉纤。道人不学道。何则。木头。禅者不参禅。何故。[鹿*瓦]砖。不是达磨来此。争知教外别传。摘芦渡江非本意。九年面壁乃乘权。禅者切宜勉旃。
　　小参
　　一块乘大海。大海统全潮。红尘匝地如何遣。白浪滔天作么消。众中设有拏云擭浪夺鼓搀旗者。试请着力看。不然。优钵非常不乱飘。

　　临终小参

　　人生有受非偿。莫为老病死慌。笑破无生法忍。自然业识消亡。一时云净常光发。佛祖皆安此道场。故云我今安住常寂灭光。名大涅盘。纵佛祖曲示玄妙差别门庭。七方八便接诱群机。总不出大寂灭光而已。珍重。

　　普说

　　学佛道者。第一不得住学地。要行到佛祖田地始得。故善财参一百余城。但言我先发菩提心。云何教我学菩萨道。如云无有一法可得名菩提心。从上诸祖所得。岂有少法可得也。故僧问九峰虔曰。祖祖相传复传何事。峰曰释迦悭迦叶富。僧曰如何是释迦悭。峰曰无物与人。僧曰如何是迦叶富。峰曰国内孟尝君。僧曰毕竟传底事作么生。峰曰百岁老人分夜灯。你仔细看。是有学。是无学。虽然如是。直是行到方知有此事。但行不学十有九到。但学不行十无一到。学行两全十修十到。故释迦六年苦行。达磨九年面壁。马祖二十年不开口。赵州八十岁犹行脚。克符一生穿纸衣。玄泰一世着布衲。张九成看个栢树子。吕纯甫提个赵州无。古今得此旨者笔言难尽。一个个都是实行上做。一时打破漆桶。自然头头上合。物物上明。古今用不尽底到手了也。要用时果如贫婆[打-丁+婪]草随手拈来。不行但学纵在三藏腹中穿下过。千七百则透将来。及乎定业到时。未免一场热闹。想无别念只是啊[口*耶]。然定业者何。即是无始熟用之境也。虽知此咎。尽力扫除。愈加纷杂。行力不久。虽然修进。又不知不觉打合辊作一块去也。若要定业冤家散去。第一不得打扫他。但把个敌生死话头顿在面前。与彼抵捱。必然胡思洞里闲神野鬼妖狐怪髅。佛魔天众近不得也。昔盘特伽曾持扫帚三十年。生死心破。证无生忍。安有尽力行持者不瞥地耶。然切不可恣肆言易。山僧三十年来着实力行。尚自走作不柰何。况不下死工夫得成就哉。故汾阳曰。古人二三十年方才成办。况乎今时。余每向人前弗敢言易。不是用实力曾觑破古人巴鼻。安敢说这个话。定不是饶舌瞒人。瞒人之罪定非轻也。众等若肯发心。从善财本分上用底。诸师话头上做将去。愤然一念。弗计远近。年月管取有目。如云开见日大地光辉。就解向佛未行到处。把关下寨拦挡野狐。拣辩是非。入平等除却不被六师牵入社火队。诱坏后昆污渎先圣。真师子儿一拨便转。决择种性。若非饮光别传印子上的。纵是足踏莲花。头垂宝盖。辨若悬河。横身宇宙。一定当面便吐。何则。祇要选取一个定乾坤底手段。没查滓的心肠。扶振宗风作将来眼。佛法千生莫遇。祖道万世难逢。某甲幸缘一遇。如获无孔铁锤。身心迷闷有年。忽於大好山行下过。如获至宝。身心忻跃。迨至今时用度不尽。始知千圣共传无底钵。生生世世永馨香。伏冀当来好心珍重。

　　拈古

　　嵩山极因僧问。如何是修善行人。师曰担枷带锁。如何是作恶行人。师曰修禅入定。曰某甲浅机请师直指。师曰。汝问我恶。恶不从善。汝问我善。善不从恶。会么。曰不会。师曰。恶人无善念。善人无恶心。所以道善恶如浮云。俱无起灭处。僧於言下大悟。
　　师拈曰。恶人无善。善人无恶。倐尔言外知归。翻然不落因果。僧大悟。悟甚么。狮儿迸断黄金锁。据实举论。俱未免过。毕竟过在甚么处。闲云一道凝青嶂。一任风雷鼓复收。
　　外道问世尊曰。不问有言。不问无言。世尊良久。外道赞叹曰。世尊大慈。开我迷云。令我得入。乃作礼而去。阿难白佛。外道得何道理称赞而去。世尊曰。如世良马。见鞭影而行。
　　师拈曰。此事所谓空谷传声虚堂习听。祇如世尊良久。昭觉赐棒。还是同是别。若检点得出。则外道作佛。其或未然。佛即外道。会么。龙飞凤舞真奇怪。不中胡僧碧眼看。
　　马祖云。自从胡乱后。三十年不曾少盐酱。
　　师拈曰。马祖恁么道。在老僧则不然。自从胡乱后。三十年不曾有盐酱。大众。且道与马师相去几何。咦。彼即是空言。吾即是实受。
　　僧问同安。如何是天人师。安曰。头上角未全。身上毛未生。
　　师拈曰。关津易过。险穿难行。谋士有先见之能。将元惟威勇之力。预知险处不践。定获胜地高登。不须血战以成功。善保军民之涂炭。从教神机妙算。终是乾弄一场。要知同安意么。突然掇出燎原燧。惊散巢居鬼窟精。

　　颂古

　　世尊拈花。
　　千钧宝鼎浮沧海。一丈龟毛缚太虚。不是饮光重出世。争能百万众前嗤。
　　世尊见二人舁猪过。
　　君子成人之美。平地无风浪起。虽然与众无干。未免见闻思议。
　　殃崛持钵。
　　含生多为蕴缘缠。得遇玄音即解冤。豁尔逈超空劫外。盖因不欠路头钱。
　　调达在地狱如三禅天乐。
　　世尊不识好恶。调达不知死活。蓦地故将生屎泼。致令天下问如何。大似临河而叫渴。咦。法窟爪牙。威棱莫遏。
　　马师盐酱。
　　探竿影草谂来由。是处终还不是酬。三十年来茶饭事。岂应当作宝珠收。
　　南泉斩猫。
　　南泉捏怪。赵州帮恶。累及后人。牵绳带索。惟有猫儿。高登极乐。
　　丹霞烧木佛。
　　丹霞不是好心肠。活活令人受苦殃。今日酬恩无越此。失钱遭罪几甘当。
　　南泉白牯。
　　知有不知有。天下衲僧颠倒走。纵是八臂那咤身。摸着鼻孔失却口。
　　僧问赵州如何是不错路。州曰明心见性是不错路。
　　有口无心老作家。一时正又一时邪。千般伎俩能知的。今古还他子没爷。
　　台山婆子。
　　暗藏春色。明露秋光。有眼莫鉴。纵智难量。到家不上长安路。一任风花雪月扬。
　　划断虚空真气脉。扫除贤圣正经纶。须知教外单传旨。提掇时人出见闻。
　　庵主竖拳。
　　赵州本分手段。优劣才分者憨。杀活何尝有意。不须甘与不甘。
　　赵州吃茶。
　　杀活纵横验作家。有无只是一杯茶。若然遇着仙陀客。毕竟从他不顺他。
　　南阳无缝塔。
　　问处无端举亦然。金乌的不在天边。生知自有通天眼。争肯同暝望碧蟾。
　　临济吃棒。
　　醍醐上味出乎乳。滴水搀中总不成。三十棒头开正眼。何尝传得祖师心。
　　问处情真切。慈心祇是椎。大愚不说说。瞥地始安居。骑虎头。把虎尾。棒喝宗风从是起。[日/巾]转佛祖铁心肠。谁云佛法无多子。
　　临济两堂首座相见。同时下喝。僧问还有宾主也无。济曰宾主历然。
　　宾主历然。其道绵绵。会得者丧。不会者全。
　　盐官犀牛。
　　扇子已破索犀牛。良久无酬是实酬。连累诸方多计较。尽从草里去追求。
　　洞山过水睹影大悟。
　　渠今正是我。天地难包裹。我今不是渠。佛祖莫能知。要识洞山真实处。白云飞在绿杨枝。
　　云门糊饼。
　　云门跨浪虚空走。笑倒南辰惊北斗。拈向人前不值钱。释迦老子难下口。
　　灵云见桃花悟道。
　　见色明心。附物显理。具眼宗师。许而不许。敢保老兄未彻。一队闲神野鬼。不是焦面王来。受陷遭坑几许。
　　婆生七子。
　　搅乱乾坤漉海涯。岂知兜着活冤家。幸然棒眼明如日。鬼怪何尝得近他。
　　洛浦服膺。
　　玉玺权衡在手中。何如被夺一番空。慈悲不忍还他去。不尔争些落草丛。
　　云门须弥山。
　　挑得岚风过海门。一时放出冷乾坤。苍松老栢能禁傲。遇此因缘也断魂。
　　云门乾屎橛。
　　有屈无伸事果拙。使人憎爱难分雪。直下分明者几人。镇州萝卜重加楔。
　　陈操尚书。
　　非非想天几人退。举世参禅难可对。三二十年不柰何。要如足断方知悔。
　　洞山麻三斤。
　　洞山麻三斤。缚杀几多人。不解祖师意。凝然不动心。麻三斤。是甚么。拟思量。无结果。
　　古镜未磨。
　　一把烂茅当宝木。燃起烟腾法界中。大抵逢缘沾馥郁。翻然抖碎太虚空。
　　香严击竹。
　　时来铁也变成金。岂在区区遍讨寻。击竹砾声而太悟。不知赚杀几多人。
　　南院啐啄同时。
　　呼蛇容易遣蛇难。一遣谁知又解翻。已识此蛇能变化。故垂杖送下高滩。
　　风穴问僧。啐啄同时话。汝当时作么生会。僧曰当时如在灯影里行相似。穴曰汝会也。
　　悟不从师总属缘。得时犹不费盘缠。从教地转天回者。也是金乌下碧川。
　　风穴一尘。
　　一尘飞起盖天涯。不管诸方老作家。沾着必然皆受困。未知谁不被伊遮。
　　青原信禅师上堂。老僧三十年前未参禅时。见山是山见水是水。及至后来。亲见知识有个入处。见山不是山见水不是水。而今得个休歇处。依前见山祇是山见水祇是水。大众。这三般见解是同是别。有人缁素得出。许汝亲见老僧。
　　无端呈出一三叉。龙象筵中验作家。若是老胡家里客。是非蜂起尽从他。
　　天童觉浴佛上堂曰。祇如释迦老子在摩耶胎时作么生。以拂画[○@、]相。曰祇如以清净水浴金色身时又作么生。复画[○@水]相。曰。祇如周行七步目顾四方。指天指地成道说法。神通变化智慧辩才。四十九年三百余会。说青道黄指东话西。入般涅盘时又作么生。乃画[○@十]相。
　　向上宗乘。无元字脚。大用现前。智难摸捉。清风无意过山头。绿水自然眉皱却。若能透出此玄关。无下落时有下落。
　　黄龙三关。
　　我手何似佛手。看是何人知有。禅道佛法人空。更不思前虑后。
　　我脚何似驴脚。反转手难摸索。假饶摸索得时。黄龙关未梦着。
　　人人尽有生缘。单验教外别传。未彻别传要旨。纵然透得非禅。
　　浮山九带。
　　正法眼。信手拈来不用拣。佛法藏。拟议思量即莽荡。理贯事贯各得一半。理事纵横应物随缘。屈曲垂妙。叶兼扭捏。不得放之自然。金针双锁无可不可。平怀常实不落因果。更问九带。总在九家坐。会得有眼如盲。不契无罪觅过。
　　云门三句。
　　函盖乾坤句。通天彻地是。一法杂其中。不名超十地。
　　截断众流句。镆邪决是非。辩才如泻水。到此却支离。
　　随波逐浪句。方便诱群迷。虽然言句广。未涉口唇皮。
　　石头三不得。
　　恁么也不得。虎被狐狸吓。不恁么也不得。乾坤齐暗黑。恁么不恁么总不得。黄巢灭却剑犹存。天下杳无这个贼。
　　三界唯心万法唯识。
　　三界唯心心是谁。达心心不把心推。长空亘古无形貌。毕竟名言一切灰。
　　庞居士见丹霞画七一。
　　庞老年来气运衰。挑担乾草卖长街。果然撞着穷光棍。依旧滔滔哭转来。
　　庞居士指雪。
　　好雪落处地狱滓。都缘未续钵罗花。头头总是家珍宝。祇看谁人解用他。
　　夹山普请掘坑(云云)其僧束装潜去。
　　拿龙角。捉虎尾。要且全身不落兴废。夹山老人一场悔气。这僧鬼面蛇头。也是无风浪起。
　　地藏栽田。
　　谁人不爱子孙贤。争柰非贤亦枉然。家宝已将分付竟。无知金玉当为砖。
　　僧问演祖如何是和尚家风。祖曰。老僧耳聋。高声问将来。其僧便高声问。祖曰。你问我家风。我却识你家风了也。
　　老僧耳聋。铁壁难通。谁知直下。佛祖家风。
　　克符不借。
　　拈掇全提大阐扬。何拘凡圣与存亡。虚空有骨无心事。一任时人谩度量。
　　临济打维那。
　　骅骝不是等闲驹。雪覆青山路不迷。大海泼天波莫赚。电光石火卒犹迟。
　　马师即心即佛非心非佛物。
　　即心即佛不是物。太直分明觌面呈。南山虎向水中坐。北海龙从火内停。
　　赵州无(二首)。
　　信口张开吸五湖。从教行者乱分疏。要知根本繇来处。五祖何尝付老卢。
　　狗子无佛性。虚空重安柄。撞着赤须胡。难逃穷性命。
　　五宗总颂。
　　沩仰宗。返思灵焰妙无穷。事理不二通玄旨。纵夺绵绵掌握中。
　　临济宗。棒头打印妙玄通。三拳一掌兴家业。殃及儿孙不可穷。
　　曹洞宗。无情说法出罗笼。只这是中行异类。权分五位绝无功。
　　云门宗。足断方离劫外蒙。妙法一时新定旨。四方普施永离中。
　　法眼宗。现成公案续宗风。古今一切皆归尽。剩有昙花别样红。

　　寿昌无明和尚语录卷二
　　寿昌无明和尚语录卷三

　　　　住福州鼓山涌泉寺嗣法小师元贤重编

　　峨峰问答

　　问。世尊开堂四十九年。谈经三百余会。为甚末后拈花示众。乃至饮光微笑。便言不立文字教外别传。正法眼藏密付与汝。未审作么生说个密付底道理。
　　师呵呵大笑曰。明瞒犹可。暗骗难当。
　　颂曰。划断巫山十二峰。孤明一鉴映晴空。人天百万皆惊骇。真胜全归掌握中。
　　问。世尊初降。手指天地作师子吼。天上天下唯吾独尊。为甚至雪山睹明星方悟。未审又悟个甚么。
　　师曰。咦。一乾屎橛。说他作么。
　　颂曰。谁把虚空计限年。森罗万象自留连。纵横施设无穷数。成坏何尝到彼边。
　　问。文殊是七佛之师。为甚出女子定不得。罔明是初地之士。为何又出得。敢问罔明有甚长处。
　　师咄曰。这野狐精三尺。趂出去。
　　颂曰。不向锄头寻活计。郄来架上打秋千。铿鍧鼓弄歌欢乐。镇夜令人不得眠。
　　问。善财至妙高峰觅德云比丘七日不得。后於别峰相见。何也。
　　师举尺曰。这是一切峰首。请善财来相见。
　　颂曰。尘尘普现宝王剎。岂可相逢往别峰。独有狸奴精古怪。法堂跳出上穹窿。
　　问。初祖九年面壁直接上根。未审渠还用功也无。
　　师曰。这无用汉。说他甚功。
　　颂曰。不谙世法出世法。却来此土嘴卢都。人天凡圣皆嫌弃。返得清名上祖图。
　　问。二祖说法。天花乱堕。地涌金莲。为甚么立雪求达磨安心。
　　师曰。这老有些意思。不解将金博金。却解以尘去尘。
　　颂曰。三藏琅函砌满怀。人间天上叹奇哉。知非断臂求心法。谁想呆呆亦是呆。
　　问。神秀在五祖会下为教授师。因甚将衣钵付卢行者去。
　　师曰。卢公何曾受衣钵。莫谤卢公好。
　　颂曰。老成人爱老成人。一锭金还一锭金。具眼终须知本色。岂应看错定盘星。
　　问曰。牛头未见四祖。感百鸟[口*(衔-金+缶)]花。见后为甚么却无。
　　师曰。噫。不唧[口*留]汉被人换却眼睛了也。自此不解见神见鬼。
　　颂曰。一世荣华曷可夸。千金不换野人家。门庭险峻人难近。鸟兽何能再献花。
　　问。古云。色声为无生之鸩毒。受想乃至人之坑阱。为甚么道不断烦恼而入涅盘。
　　师曰。咦。蛇头鬼脑。
　　颂曰。悞入禅园见作家。新翻时样破袈裟。有时包裹三千界。不许时人乱撒沙。
　　问。青萝夤缘直上寒松之顶。白云淡泞出没太虚之中。万法本闲。惟人自闹。如何是本闲底法。
　　师曰。墙壁瓦砾。
　　颂曰。情知国难出忠臣。不至艰危不见人。到得南阳门里去。何须更要问关津。
　　问。迷时三界有。悟后十方空。未审中心树子作么生得通去。
　　师曰。不於五浊恶世实难寻他。
　　颂曰。佛於浊世事行难。个个闻之着实参。忽日足头而撞破。竟休出岭问津关。
　　问。万象之中独露身。未审露柱与灯笼是同是别。
　　师曰。噫。却须问取露柱。
　　颂曰。四洲风月不同同。夜则西兮日则东。聊与时人通线路。须弥山隔在其中。
　　问。佛法遍在一切处。普现一切群生前。为甚迷者迷悟者悟。
　　师曰。怪一切人不得。
　　颂曰。天轮昼夜亘长明。不见皆因翳眼睛。更有一般奇异物。六根不具却知音。
　　问。古云。一切不为。佛也不作。未审作个甚么。
　　师曰。咄。听谁恁么说。且去作佛好。
　　颂曰。威音外是一乾坤。一个人儿住一村。无上涅盘为伴侣。省烦家业不须分。
　　问。三千大千界无剎不现身。为甚普眼觅普贤不得见。
　　师曰。咄。怪得普眼觅普贤不见。觅自己也不见在。
　　颂曰。何似当机不出尘。盖因见上太分明。更须知有超方意。罔象收珠不足称。
　　问。异草灵花睹者皆羡。何因又道。有眼如盲方有少分相应。
　　师曰。这事要问野狐精。即向汝道。
　　颂曰。好事不如无事好。牵起还应重跌倒。要得清安一世闲。独羡平田使犊嫂。
　　问。不涉言诠。速道速道。
　　师曰。咄。汝性急作么。待我慢慢道也无妨。
　　颂曰。孤云来去自优游。管甚时人喜复忧。不让金乌飞玉兔。何妨鹙子与萤流。
　　问。寒山拾得终日或笑或哭。敢问渠还有地狱分也无。
　　师曰。啊。他那一处无分。
　　颂曰。出缠人解入缠行。铁壁银山一掌平。遍体黄金脓滴滴。眼睛鼻孔若铜铃。
　　问。磨砖匪作镜。车钝在打牛。祇如打牛。牛在甚么处。
　　师曰。咦。知过必改。得能莫忘。
　　颂曰。大方广博纳虚空。无限行人路不通。一遇到家人的信。不劳举足在家中。
　　问。即心即佛即不问。非心非佛是如何。
　　师曰。咄。且照管话头着。
　　颂曰。即心即佛即是心。非心非佛即是佛。拟议堕落野狐坑。不拟仍沉魂鬼窟。噫。毕竟何者是佛。咄。
　　问。马祖云。自从胡乱后。三十年不曾少盐酱。未审他是贪味供养。未审是法尔如然。
　　师曰。莫错拟苍天祇许大也。
　　颂曰。抛却辕门坐玉堂。寒威凛凛整朝纲。山河平静歌娱宴。上脔何消更问尝。
　　问。灵云见桃花大悟。玄沙为甚么不肯。
　　师曰。大有人不肯玄沙在。
　　颂曰。不学行时先学走。自然引得傍人笑。铁牛不怕紫金毛。衲子河沙几个晓。
　　问。不许夜行。投明须到。假饶到后。作何勾当。
　　师曰。咄。看脚下红线着。
　　颂曰。相逢直要辩来因。眼里无筋一世贫。明暗两头俱解住。倒行始是出廛人。
　　问。楞严经云。认能推者为心。是认贼为子。为甚道尘尘剎剎现全身。
　　师曰。相识满天下。知心能几人。
　　颂曰。泼天银浪拥山来。来一回时去一回。万派千流如鼎沸。和同到海亦悠哉。
　　问。大事未明如丧考妣。大事已明亦如丧考妣。尚有何事。
　　师曰。人无远虑。必有近忧。
　　颂曰。未明明乃共诚真。贫富虽殊一样心。道行临深如履薄。通玄争肯枉光阴。
　　问。婆生七子。六个不遇知音。祇这个也不消得。抛向水中。未审渠具甚么眼得恁么。
　　师曰。咦。卖烧饼底手脚数他。
　　颂曰。手段虽低计较多。爱河翻斗烁迦罗。果然被摵徐徐去。子母俱焚莫柰何。
　　问。王老师做一头水牯牛。即今还在甚么处。
　　师曰。一尘不空到是极。
　　颂曰。可笑丛林今古客。路头不见曷参禅。南泉迁化为牛去。谁不惊惶叹可怜。
　　问。禅即不问。如何是宗。
　　师曰。葛藤绊倒大虚空。
　　颂曰。问宗不问禅。妻死哭黄天。劈脊三两尺。痛快莫成颠。
　　问。道不可以智知。不可以识识。离知识又成灰断。作么得相应去。
　　师曰。咦。山露连缠骨。水流不断筋。
　　颂曰。层层迭迭接青天。水曲山弯没际边。碧眼老胡都不涉。盖因不肯续灯传。
　　问。广南有颗镇海明珠。仰山未尝收得。敢问和尚还曾收得否。
　　师曰。[囗@力]。你那日见得聻。
　　颂曰。谁道神珠镇海涯。才方举念悉皆差。枉劳娑竭殷勤守。遍满乾坤总是他。
　　问。威音王前有一对无孔铁锤。大悲通身手眼为甚摸索不着。
　　师曰。闻时富贵。一文不如。见后贫穷。万金不换。
　　颂曰。须弥下际普金刚。透海穿山总放光。间有野僧能粉粹。人间天上少承当。
　　问。普化时常打筋斗。未审渠是何心幸。
　　师曰。绝好心肠。肥边易得。瘦肚难求。
　　颂曰。为因描得盘山真。便解丛林翻筋斗。天下道彼是疯颠。宝莲台上呵呵笑。笑甚么。活跳蚤。
　　问。古德云。你有拄杖与你拄杖。你无拄杖夺你拄杖。拄杖既无。夺个甚么。
　　师曰。夺得他手里无底。才见手段。
　　颂曰。划断山头几白云。清风祇得努双睛。空花阳焰能收去。送得来时有几人。
　　问。布袋和尚向十字街头等个人来。未审这老汉是甚么心幸。
　　师曰。待汝等着他来。即向汝道。
　　颂曰。一生单等个人来。谁觉其人久在怀。可惜诸方云水客。空劳神力用心猜。
　　问。石头问南岳。不慕诸圣不重己灵。宁可永劫受沉沦。不从诸圣求解脱。何也。
　　师曰。噫。死强汉着甚来由。
　　颂曰。毗岚持住一乾坤。万象森罗悉已遵。此是瞿昙收放的。根苗联续至今存。
　　问。百丈再参马祖。遭马祖一喝。直得三日耳聋。聋后得个甚么。
　　师曰。释迦老子付迦叶的。
　　颂曰。千钧弩不为鼷鼠。一举锋降师子威。龙象观之心胆碎。世间天上实希奇。
　　问。法是诸佛说。因何诸佛又以法为师。敢问诸佛未生时。法在甚么处。
　　师竖起拂云。会么。此是佛法僧之师。
　　颂曰。众中不有寒山客。决莫同他说一言。昔日丹霞无点化。决然道彼是疯颠。
　　问。莫谓无心便是道。无心犹隔一重关。未审是那一重关。
　　师曰。是这一重不差。省得又加搕[木*(天/韭)]。
　　颂曰。直汉从来不受欺。未尝举意我先知。苍苍也解知人意。何况人天调御师。
　　问。达磨西来直指人心见性成佛。赵州为甚么又道。佛之一字吾不喜闻。
　　师曰。贼终不认贼。赃露争不得。
　　颂曰。干将决不让不平。但是当锋犹损己。天下闻风必恐惊。三头相滚复何喜。
　　问。护生须是杀。杀尽始安居。修行人慈悲何在。
　　师曰。好。小人[怡-台+作]憧。君子慎独。
　　颂曰。九重围禁镇天威。勅合通行遍九区。剿贼除奸枭诈佞。施行发政按时宜。
　　问。古人有个未了底公案。请师销缴着。免得挂人唇齿也好。
　　师曰。可不妨举起瓦解冰销。
　　颂曰。拿住中间布袋口。那畏千头与万头。粗细圣凡收在内。管他欢喜及忧愁。
　　问曰。古人画圆相呈了。作女人拜。看将来是甚么气象。
　　师曰。拈花示众。谁解破颜。
　　颂曰。红粉佳人续祖灯。金沙滩头马郎妇。人间天上独称尊。此等何尝在二数。
　　问。古人戏椎击土。土碎豁然大悟。未审悟在甚么处。师打尺一下云。百杂碎。
　　颂曰。游戏三昧。成群作队。搊痛鼻孔。连悔至悔。跨骅骝兮五岳逍遥。碎金刚兮一身富贵。一根楖栗活如龙。万顷沧波齐屏息。
　　问。古人书心字於门壁上。其意云何。
　　师曰。无事枕松石。卖卜挂招牌。
　　颂曰。为人不得卖心肝。百尺竿头进步观。觑透古人真实意。纵横海内把天瞒。
　　问。教中道。若能转物即同如来。假如须弥山。作么生转。
　　师曰。咄。收放芥子孔里着。
　　颂曰。一尘一座五花台。法说如云遍九垓。奇怪衲僧都不采。何须转物共如来。
　　问。大觉参临济。济竖起拂子。觉展坐具。济掷下拂子。觉收坐具而去。敢问他具甚么眼。不礼而去。
　　师曰。关迷逢达磨。
　　颂曰。不假扬眉先已知。开门忆得闭门时。龙骧云起师资合。虎啸风生宾主归。
　　问。马祖下出八十余员善知识。得祖正法眼者祇三五人。牛头亦未知向上关棙。祇如关棙子正法眼相去几何。
　　师曰。咄。且向大门出。莫过祖师关。
　　颂曰。赣水湘河十八湾。舟行前后两相攀。虽然阻隔无妨碍。到岸清幽一样闲。
　　问。动容扬古路。不堕悄然机。又云。古路毒蛇头戴角。如何是古路。
　　师曰。咄。行歪难下足。尚未省来头。
　　颂曰。家家有路透长安。未到多应被彼瞒。惯便乾坤同只眼。从他言语百千般。
　　问。蠢动含灵皆有佛性。敢问世尊未出世时还有佛法也无。
　　师咄曰。会说说都市。不会说家里。
　　颂曰。物物夏长春生。人人顶天立地。是有是无。知心知己。
　　问。有道君王不纳有智之臣。和尚年老。还用侍者也无。
　　师曰。唔。须是用他。不许近傍。
　　颂曰。端居法界独称孤。宝殿翛翛一物无。济物利生常勿惮。不教人拜佛毗卢。
　　问。若道这个是。即头上安头。若道不是。即斩头求活。毕竟如何得到家去。
　　师曰。路见不平拔剑相助。
　　颂曰。太阿锋出匣。多因断不平。二边俱一则。中道勿令嬴。多少不劳诤。是非不足征。三头并六臂。不许入中厅。
　　问。赵州行脚时到南方火炉头。有个无宾主话。直至於今无人举着。请和尚举。
　　师咄曰。后生多明日。老人多往时。
　　颂曰。眼光烁破四天下。再不令人暗处行。宾主无言吾举了。不知陷杀几多人。
　　问。僧问同安。如何是天人师。安云。头上角不全。身上毛不出。此意如何。
　　师曰。啊。有口无心。说话极真。
　　颂曰。异类中行出世奇。四生生过总无依。天人师也非为贵。毛角空兮更解飞。
　　问。思大云。三世诸佛被我一口吞尽。何处更有众生可度。为甚留得弥陀观音在。
　　师举尺曰。唔。思大今日遭手了也。
　　颂曰。三世诸佛被他吞。他今忽地遭吾手。令伊一尺碎微尘。致使弥陀法道久。
　　问。尽虚空。遍法界。此是文殊智普贤行。未审衲僧分上又作么生。
　　师曰。咦。亘纳虚空。时含法界。
　　颂曰。有时万象有时空。地狱天堂不是通。法尔如然非造作。三贤十圣值惊魂。
　　问。普化摇铃。禾山打鼓。石巩张弓。迦叶作舞。恁么伎俩还当得宗乘也无。
　　师曰。要求天上福。须用世间财。
　　颂曰。老人说法懒开口。祇使鼓铃弓箭走。有智相逢不展眉。无情撞着频招手。
　　问。石牛长吼真空外。木马时嘶皓月前。未审是阿谁受用。
　　师曰。此子老僧实不知道。
　　颂曰。斯人古怪没来繇。不在乾坤及九流。佛祖位中留不住。万机谋略曷能收。
　　问。入息不居阴界。出息不涉众缘。常转如是经百千万亿卷。作么生是不转的经。
　　师曰。梵音深妙。令人乐闻。
　　颂曰。手不释卷无文字。三藏琅函一口宣。不是圣王能具眼。险些一众莫伸冤。
　　问。韩文公一样问大颠与首座。大[真*真]与首座一样答。因甚么不肯首座。
　　师曰。唔。莫错会好。却是首座不肯大[真*真]。
　　颂曰。勘判诸方同不同。有时西现有时东。文公若有摩酰眼。争肯留衣服大公。
　　问。秀禅师偈云。一切佛法自心本有。将心外求舍父逃走。且道作么生是本有的佛法。
　　师曰。噫。是何言欤。踪得家财。未免走在。
　　颂曰。圣主经纶内外安。岂应守御在金銮。簪缨积代非为贵。尊胜输归倒剎竿。
　　问。久闻忠国师遗一无缝塔。即今在甚么处。
　　师曰。咄。陕府铁牛粪堆里倒在。请去看。
　　颂曰。从来久羡南阳塔。举世无人解去寻。雪窦当时指个影。至今湖海谩沉吟。
　　问。三世诸佛不说法。历代祖师不参禅。且道甚么人得恁么去。
　　师曰。盲聋喑哑者。
　　颂曰。竭世枢机定不乖。方圆左右妙奇哉。门前各有通宵路。岂向街头问鬞呆。
　　问。一切诸佛及阿耨多罗三藐三菩提皆从此经出。且道如何是此经。
　　师曰。学而第一。
　　颂曰。行行卷卷太分明。何必三年说起因。万象森罗齐显现。空生徒自泪沾襟。
　　问。诸佛不出世。敢问王宫降诞说法利生者是阿谁。
　　师曰。系驴橛。
　　颂曰。消息从来不许知。柰缘更有泄天机。太虚今古涵天地。生死真凡敢曰谁。
　　问。楞严经云。若一人发真归元。十方虚空悉皆消陨。从古洎今成道者如麻似粟。因甚山河大地永无变迁。
　　师曰。咦。又是一眚生也。
　　颂曰。具眼端然识正邪。从他空处起空花。珍珠收在囊中竟。一任盲人乱撒沙。
　　问。那咤太子析骨还父析肉还母。然后现本身为父母说法。作么生是那咤本身。
　　师曰。咄。祇许汝见。不许人闻。
　　颂曰。太冶真金无变色。随方作器数难量。一逢垆鞴镕同了。万状千形没处藏。
　　问。无边剎海不隔毫端。敢问梵王与帝释还同里许否。
　　师曰。也要与波斯通事商量始得。
　　颂曰。剎海无边一体观。何须更论一毫端。眉间突出摩酰眼。不被真凡境迹瞒。
　　问。佛知无量劫因地中事。请问和尚三世前那事还记得否。
　　师曰。适才与汝道底。
　　颂曰。这一时通历劫通。古今三世一尘中。虚空有尽渠无尽。剔起眉毛同不同。
　　问。劫火洞然大千俱坏。未审向甚么处安身立命。
　　师曰。火焰里看是阿谁。
　　颂曰。疑云散尽露金乌。海岳虚明鉴有无。从教劫灰都散尽。端然不涉赤须胡。
　　问。珍财满室非贵。济贫赈乏为佳。请和尚随时饮啄底布施些子。
　　师曰。近前来领去。汝若生心受施。未免有事在。
　　颂曰。涧饮松餐志独高。争如出格老风骚。浮山五味亲供众。常住何曾犯一毫。
　　问。能因境有。境逐能沉。能境俱忘。复是何物。
　　师曰。有名无实。是实非名。
　　颂曰。析烟分爨最难为。打合营家极易持。孝顺和同天意顺。便宜极则少人知。
　　问。黄冠羽氅驾雾步虚不称道人。未审阿谁是道人。
　　师曰。老先生是三清之师。识否。
　　颂曰。道人不驾鹤乘云。岂住蓬莱与太清。瑶草朱英琼玉殿。拟心耽堕野狐精。
　　问。假饶全提正令是弄死蛇头。如朗月当天犹是阶下汉。作么生是向上人。
　　师曰。不穿云水履。肯戴宝花冠。
　　颂曰。纷纷雨点一时收。独羡灵云老比丘。启立门庭无限量。才方登者若冤仇。
　　问曰。承和尚有言。须弥粉碎成团去。成团则不问。目今帝释向甚么处去。
　　师曰。啊。眼睛中聻。
　　颂曰。见不通兮问不详。一身何更奉多娘。了知如幻无生底。劈破挪丸总不妨。
　　问。昨夜一问已呈方丈久矣。和尚为甚不还某甲。
　　师曰。应。
　　颂曰。琼枝寸寸为珍宝。沉水分分是妙香。宝所定然无杂具。不消意识漫商量。
　　问。古德云。悟之一字直须吐却。敢问老和尚还吐却也无。
　　师曰。咄。月有忻潭之意。水无爱月之心。
　　颂曰。大人君子意平怀。不弃愚而不尚乖。若要与君通一线。莫游南岳与天台。
　　问。涅盘和尚命众开田许说大义。及上堂为甚祇展两手。
　　师曰。嘘。离田求义。箭去久矣。
　　颂曰。茫茫一片白滔天。大义何尝又不全。从此解翻身脱壳。飞腾出世绝廉纤。
　　问。沩山召仰山曰慧寂。寂应诺。山曰出也。仰大悟。但未知悟得个甚么。
　　师曰。唔。迸断井索。忍痛难禁。
　　颂曰。麒麟落草犹无柰。忽值相携便泰然。一粒伽陀疗劫外。当知各有好因缘。
　　问。睦州关门。云门损足便大悟。毕竟悟得甚么。
　　师曰。咄。叫发眠梦事多端。
　　颂曰。为人须要为得彻。杀人必定要见血。有些气息便相妨。悬厓一拶命根绝。
　　问。万松谓洛浦。如生涩钥匙投旧锁。家常盐醋已吃知酸。於是服膺。即今钥匙在甚处。
　　师打一尺曰。收放甚处。
　　颂曰。薄靸周游天竺路。枯藤撞断海山云。腊梅落尽方空谷。笑看南山露蚤春。
　　问。马祖升堂百丈卷席。渠具甚么眼。不容师说法。
　　师曰。咄。理合如是。不必再移。
　　颂曰。祇因鼻孔痛得彻。一世心胸恨不消。把断要关浑不放。逍遥外更有逍遥。
　　问。庵主竖拳无异答。赵州褒贬意何如。
　　师曰。疆界令严。不许搀行夺市。
　　颂曰。指南一路觅天机。举眼看时定不知。句后言前如会得。电光石火卒难追。
　　问。傅大士云。能为万象主。不逐四时凋。即今春生夏长秋杀冬枯。其中还有为主底也无。
　　师曰。当该值岁。
　　颂曰。人人各有先天祖。剔起眉毛不用观。万象森罗藏在内。分明头角莫瞒顸。
　　问。临济云。赤肉团上有一无位真人。未证据者看。僧问如何是无位真人。济擒住曰道道。僧拟议。济曰无位真人是甚么乾屎橛。此理如何。
　　师曰。即师子捉兔。尽其威力。
　　颂曰。撑船不到岸。气杀岸头人。大似白拈贼。聋者许知音。
　　问。某甲捉得个野狐精。莫犯和尚讳否。
　　师曰。咦。敢莫是个死猫儿在。
　　颂曰。莫是野狐能变化。金毛队入心无怕。拿来开口与吾听。断不辜伊真及假。
　　问。某甲未出家时有一问。至今无人答得。请和尚答。
　　师曰。中九子吾以教彼讫。汝自问之。不然下七子更好问也。
　　颂曰。雠人相见两眉攒。各在心知岂假言。不放过时何所与。蓦头一尺再加拳。
　　问。白鹭下田千点雪。黄鹂上树一枝花。敢问是阿谁境界。
　　师曰。[囗@力]。好一队畜生。解这等作弄。
　　颂曰。禅宗境界绝依因。散树铺田不用寻。今日已成菩萨面。昨朝原是夜叉心。
　　问。古云。待石乌龟点头即向汝道。目今石乌龟点头也。却作么生道。
　　师曰。咦。虾蟇叫杂沓。又道净版声。
　　颂曰。转身相续句随通。绵远连环振古风。剖破心肠肝胆后。老胡不解少林宗。
　　问。汾阳问首山。百丈卷席意旨如何。山曰。龙袖拂开全体现。象王行处绝狐踪。阳大悟。敢问悟得甚么。
　　师曰。咄。祇是韩卢逐块。
　　颂曰。千年故纸好合药。祇要医王解下方。百万家财都付与。不消书契也为良。
　　问。三乘十二分教。一千七百则宗。尽是黄叶止啼。敢问和尚说底是甚么。
　　师曰。咦。聋人听去。哑子传来。
　　颂曰。良骥追风曷假鞭。真儿何用止啼钱。时来拄杖成龙去。运去黄金变作砖。
　　问。道不属知与不知。知是妄觉。不知是无记。如何得相应去。
　　师曰。不知眼中有翳。却怨空里生花。
　　颂曰。婴儿祇要乳酥尝。那管亲娘不是娘。直待有朝来具眼。尘尘剎剎显全彰。
　　问。十字街头打睡。千寻海底翻身。斯人堪作何用。
　　师曰。咄。见怪不怪。其怪自坏。
　　颂曰。解向佛前欺侮。必然祖后生端。白日青天打睡。三更半夜盘桓。古怪跷蹊诸释种。至今天下黑漫漫。
　　问。山河及大地。一法之所印。如何是一法。
　　师曰。中山河大地卉木丛林。
　　颂曰。见闻知觉最朦胧。万象群灵一握中。不入白云家里去。争知足下有清风。
　　问。甘行者在南泉设粥。仍请南泉念诵。泉乃白椎曰。请大众为狸奴白牯念摩诃般若波罗蜜。甘拂袖便行。泉闻便打破锅子。是如何。
　　师曰。咄。一个跨海征东。一个便漫天收北。
　　颂曰。因缘撞着死冤家。出入行藏岂让他。此横铁槊彼按金。又。拂袖便行钧有饵。锅儿打破玉无瑕。
　　问。南泉住庵一僧来参。泉曰。我去上山作务。汝自炊饭吃了送来。僧做饭吃了。将家火都打破。泉下午回。见僧在床睡。泉亦傍睡。僧即起去。此理如何。
　　师曰。正为朋者生。为友者死。
　　颂曰。绝世无如真子出。果然恶气播诸方。南泉若不依它作。毕竟庵中打一场。
　　问。一法若有。毗卢堕在凡夫。万法若无。普贤失其境界。左右不然。教行人如何践履。
　　师曰。脑后见腮。不与往来。
　　颂曰。倐然已到法王家。管甚千差与万差。丈六金身同草用。涅盘烦恼总空花。
　　问。教中钞解疏疏解经。未审经解甚么。
　　师曰。吽。一个连累两个。三个连累四个。
　　颂曰。连环绮互莫申舒。一窍虚通一亦无。是事不从人所得。达磨故所觜卢都。
　　问。天上无弥勒。地下无弥勒。毕竟在甚么处。
　　师曰。咦。火垆震动。通身汗流。
　　颂曰。弥勒当来下生。人人活陷深坑。现在兜率内院。白白将自罗笼。金刚般若兮无人无我。华严法界兮勿西勿东。火垆震动堪作么。须知下载有清风。
　　问。某甲有二百问。请和尚一句答来。
　　师曰。啊。答也未。转身犹可易。脱体道应难。
　　颂曰。一句当天答也未。古今宗教问皆酬。若还更要寻心路。一尺端然定不休。
　　问。莲花色比丘尼见佛。佛诃云汝何得越大僧见吾。虽见吾色身。且不见吾法身。须菩提岩中宴坐。却见吾法身。未审利害在甚么处。
　　师曰。实好心无好报。大事得无忧。
　　颂曰。舌头有骨非为佛。言说无因却是真。见不见人都一尺。令他粉骨报师恩。
　　问。赵州云。转藏经竟。婆云为甚祇转半藏。未审婆子具甚么眼。
　　师曰。错。何太多生。
　　颂曰。具眼才能收施钱。广为俭用不为悭。一旋三藏余多轴。何以犹言转未全。
　　问。地藏谓法眼曰。若论佛法一切现成。眼即大悟。未知悟得个甚么。
　　师曰。[囗@力]。八字打开。洞然直入。
　　颂曰。满盘捧出醇甘露。到口令人命即亡。绝后再苏欺不得。翻嗟岐路漫寻羊。

　　赞
　　弥陀赞

　　稽首阿弥陀。莲开九品摄娑婆。四十八愿深如海。婆心不柰阐提何。岂不闻提婆达多生陷地狱云。如三禅天乐。似这等欺圣瞒凡。不受颟顸能几个。寿昌胆大亲说破。莫把虚空乱捉摸。若有人以楖枥罪。我必自承当领荷。何以故。狭路相逢躲不过。

　　释迦赞

　　黄面老。黄面老。莫瞒我了。化白象以降皇宫。托摩耶而成潦倒。生下周行信口便道。七十九岁贪名。四十九年苦口。临终不柰阎老何。手把昙花问诸老。诸老云好。迦叶祇皱眉。所以不可言。只自微微笑。次第流传到老僧。为它倾出一栲栳。咄。

　　大士赞

　　普门大士剎剎全身。十方法界不隔一尘。拟心朝谒眼里无筋。金沙滩头鱼篮何在。普陀岩上盘石犹存。若然此处见观音。金屑落眼必伤睛。毕竟作么生。青山幽邃白云深。

　　达磨赞

　　达磨大士不顺人情。好肉剜窟痛处加针。梁武启问第一义。廓然无答太分明。自己祇云不识。真个是黑脸乌心。九年面壁等个人。神光三拜始安心。只履西归陷魏使。迨及於今。噫。可惜当面蹉过。若是跛脚云门。一棒打杀与狗子吃。贵图天下太平。

　　仰山古梅禅师赞

　　古梅古梅。捏怪何大。沾如来恩。续临济派。用金刚圈喝祖呵宗。掌野狐精囊藏被盖。有时向仰山使鬼驱风。或乃依湖海贵买贱卖。尚幸今已露贼赃。遇老僧打破营寨。若然不肯不甘心。行人尽在青山外。

　　董岩云阳禅师赞

　　云散於长空。阳回於大地。尽华藏含灵。拄杖头出气。

　　一庵禅人赞

　　一亦不可得。庵迹何所留。宝池澄巨浪。横驾采莲舟。

　　古心法师赞

　　古佛传灯久。心师续焰长。欲知渠去处。芳草卧斜阳。

　　赵预斋居士赞(居士临终落发)

　　预斋老翁这等形状。髭须白而不白。和尚相而非相。十卷楞严任你周流。一点菩提从人誉谤。似这等没用的老头陀。贬在阎浮极恶世中。留与人天作个榜样。

　　自赞

　　这个东西也写上绢。实没来由。又何可羡。有影无形无背面。天上人间不曾见。影似千江之月轮。形若太虚之闪电。可爱也达些妙而知些玄。可恶也泄万机而通万变。有时将自己亏。有时把他人骗。颠颠倒倒不成人。千万莫等阎王见。何以故。毕竟难栲伊是善不善。
　　这汉无理。第一不贤。埋头吃饭。缩脚打眠。又不慕道。亦不参禅。有人撞着无价宝。他言不值半文钱。设有人问作么生。蓦地拦胸打一拳。不是欺地便乃瞒天。撞着个作家挨拶。便云是教外别传。噫。似则也似。只好作马为牛。不解人间长福田。
　　这老汉。太懵憧。不习真。乾打閧。弗依世上务本生涯。只好山中填坑挖孔。然是此土生身。祇奉西天梵种。一生倔强诋禅宗。到得人间君子重。徐徐恶风而播诸方。也不辜他而嗣曹洞。生平不能与诸圣齐功。到也共一个鼻孔。楖枥横拈要打人。圣凡闻见眉毛痛。切莫理他。各自珍重。
　　此老无极。不识可识。才涉思惟。银山铁壁。空如来藏不假施功。碎祖师关无劳用力。漏逗今将一纸彰。迟其鉴者多生益。
　　这汉最粗。龙头蛇尾。逢人不亲。见佛不喜。寻常鼓舌摇唇。解道祇这便是。会者拄杖到头。不会佯不采去。江湖多有生嗔。其不然者。面壁腾腾顺世度时。便宜到手而已。也有不唧[口*留]汉再三请上纸。若遇出世的头陀。毕竟被他笑歪嘴。
　　这老汉。具何福。烦息人多屈曲。个底虚空不如。岂是这般面目。为人拶着笑呵呵。等闲拨动屙漉漉。问妙答玄三番四覆。有时道铁壁银山。有时云本来具足。或且敬重圣贤。又或触忤佛祖。似这等没定量阿师。也把他上数。何得将金妆橛木。灼然布施我者不名福田。供养我者应堕地狱。何以故。甜瓜彻蒂甜。苦瓠连根苦。伶俐衲僧休笑侮。
　　这潦倒汉。没些伎俩。於圣凡中不知痛痒。依林泉四十余年。混世流七旬将上。曾到大好山来。始识宗门背向。遍历南北访参。只论一条拄杖。不管圣去魔来。正令亲行非旷。抝捩不顺人情。贡高争容比量。似此不唧[口*留]阿师。安用写他这般模样。
　　这个潦倒和尚。做尽千形万状。向孤峰顶上三二十年。把水月生擒。游各丛林四五十载。将虚空乱撞。灭胡种族。啸月吟风。破提婆宗。拿云[瓝-勺+(获-禾)]浪。横推直送碎祖师关。蛮打倒拖空如来藏。未审他学得甚么本事。胡行乱为。料想彼习成大好山规。纵心放旷。(宝方请)
　　此老无知何所能。五旬避世泊林泉。闻伊撞入惟宽社。故所於禅解发颠。不希圣地。不重心田。又无忌讳。兀兀腾腾。尽世猜疑肖不贤。大抵真凡收不得。拍碎三千及大千。祇自漏逗云。功未齐于诸圣。古稀过后尚犂田。这等去就也有人写上笺。盖为明心不住禅。
　　咄。你是瞿昙真种。为甚不似面孔。论禅多则颟顸。辩教全然儱侗。说话不依古规。行事无自珍重。於世都无一法长。何如敢受人天供。

　　圆相赞

　　这一段明妙合向者希少。百万人天中独迦叶微笑。次第流传古至今。野衲幸缘而凑巧。向茅镰上放光。锄头边弘要。平山填陷阱而建道场。凿石塞濡潭以成畎亩。诱湖海衲子拚命损身。令诸山道人刳心杜口。不是与么圆伊。争得如是去就。信笔缕覼似仁真。千万莫与作家晓。何则。恐渠笑不了。(沙县陈元仁元真请)
　　相出无相。明带不明。僧繇虽妙画难成。唯斯野衲合其真。故假其形示个人。若也达磨师见。必然努目睁睛。何则。笑人笑人。
　　这样东西。像个甚么。类圆陀不陀。似光烁非烁。法界不能安。乾坤无处着。若非达性人。终是难捉摸。道者莫向语言中测度。

　　寿昌无明和尚语录卷三
　　寿昌无明和尚语录卷四

　　　　住福州鼓山涌泉寺嗣法小师元贤重编

　　偈颂
　　浴佛

　　释迦牟尼佛。不名解脱僧。如何不解脱。将房入火坑。生向摩耶腹。死堕拘尸城。至今热水无情谓。浇得年年头上痕。

　　棒喝

　　千喝并万喝。左打及右打。不为别甚事。只要解脱洒。

　　阅马祖语录

　　马驹踏杀天下人。尚幸峨峰余一个。是故不惜两茎眉。尽底掀翻都说破。

　　扫师塔

　　倐然三十年。忘却来时道。青草一般鲜。朱颜色已老。古今理本常。成坏事难保。归去来无他。惟将师塔扫。

　　作务

　　冒雨冲风去。披星带月归。不知身有苦。惟虑行门亏。

　　游山

　　暂出禅关绝顶游。万山凝翠豁双眸。翻然问着同来者。谁识山中老比丘。
　　试问白云何处去。随风带月共参堂。问伊说的何言句。各自徐徐散八方。

　　与来首座

　　年同月同。海东山东。江北河北。天通地通。佛祖命脉总收其中。要在智者指导群蒙。举勿干己。用不犯锋。现凡应圣。妙合玄宗。处处弗处。在在非逢。如是格外。付与尔躬。

　　来首座初字本然师为作颂

　　本然清净亘如然。契证多生值有缘。触目混融皆至妙。通身作用总虚玄。五宗极则机齐贯。三藏精微理共圆。不碍古今凡圣事。如来禅合祖师禅。

　　与少司马璩三谷

　　影灭皆因形尽也。心空缘是法空耶。非关不奉牟尼旨。大抵心生未免差。
　　乾坤粉碎的为奇。若是狸奴不肯伊。饶彼古今三际断。都来未尽一分疑。

　　与袁曦台孝廉

　　处处皆为般若场。山山自有白云藏。丈夫各解翻身去。岂肯甘心负臭囊。

　　与建阳傅震南刺史

　　不从诸圣慕。岂向自心求。百花开又落。总不辩春秋。

　　与邓工部六昂

　　夏秋多炎热。春冬多雨雪。寒热两相攻。智者难分别。热中即有寒。寒中即有热。主在寒热中。何须多扭捏。

　　答王太史(师妙年居山。太史勉其参方。师答以此偈)

　　素目林间饘粥甜。何尝有意效金仙。苍苍不昧其虚实。欲得全收要好田。

　　与邓征君论宗乘

　　大地山河绝渗漏。横身宇宙总虚头。不依格外通玄旨。一度忻来一度愁。
　　枯木岩前差路多。旃檀林里复如何。假饶跨上金毛背。要解禅林唱哩啰。

　　送僧行脚

　　报汝参禅要实参。莫教布袋两头担。自由独立随时去。管甚前三与后三。

　　与养冲朱明府

　　昙花烂熳遍天飞。不入侬家一筱扉。自有一条家具在。何须捧钵复披衣。
　　买得黄金卖与人。都来枉费一番心。直须扳倒虚空打。始不遭人换眼睛。

　　述悟

　　欲参无上菩提道。急急疏通大好山。知道始知山不好。翻身直出祖师关。
　　透彻乾坤向上关。眉毛不与眼相参。圣凡生死都抛却。管甚前三与后三。
　　嚗地断时成解脱。碍膺散却出缠绵。之乎者也超今古。示现乾坤别是天。
　　野狮不啖人间食。十二巫峰得自由。养就纵横无碍力。昆仑翻转作瀛洲。

　　楞严征心辩见

　　楞严妙旨总唯圆。七处征心为落偏。八还辩见归真见。真见何尝措一言。

　　山居

　　师子游行无眷属。老僧平昔爱孤独。山中种粟活残庚。一入宗门不入俗。
　　万松影里三间屋。枯木岩前一个人。三二十年如此过。肯将幽趣博虚名。

　　自叙

　　一根戒尺活生涯。变化无方要尽它。佛祖圣贤俱不让。盖因眼正验龙蛇。
　　山重重也水重重。何水何山不可容。妙湛觉天谁不爱。老僧视作破帆篷。
　　道被身心异世间。冲开铁壁与银山。圣贤用底都抛却。一任横趋佛祖关。
　　眉间常放白毫光。不畏千山葛木桩。认得分明缁素别。何愁举措不通方。
　　罄无一物自优游。水陆群魔总不收。隐显随心忘取舍。有钱终是不风流。
　　长江八月无风浪。大海三时绝水潮。相遇兹时的境界。不逍遥处也逍遥。

　　和徧容和尚归去偈

　　个中无悟亦无迷。幻现来兮复现回。来也端然谁是我。去时毕竟我为谁。不如无去无来好。争似解生解死悲。今日方知无我我。侧骑铁额不归归。

　　答剑峰庵主

　　谩携竿木混凡尘。个里如如有几人。搅乱乾坤非好手。纵横宇宙本真情。虚空掴碎泥牛吼。大海掀翻木马惊。庵主那知贫道事。南山下足北山行。

　　与吴瞻南明府

　　大道明明心目闲。不须拟议着心攀。观空入定翻成远。逐句寻言转见难。解义通玄犹滞网。随流得妙未离关。欲从此处窥玄旨。直教身心死一番。

　　大通颂

　　大通当下绝廉纤。今古风规总不沾。祇是本来元具足。盖因个里出缠绵。别峰相见仍非妙。隔岸投机岂是玄。纵有单传消息事。必然於彼也生嫌。

　　山居四首

　　不居圣域与凡笼。本分生涯众莫同。舌上虽无三峡水。心中别有一帆风。诸方火葬俱留迹。这里生埋却少踪。敢问参方方外客。老僧何似鬻薪翁。
　　圣凡情尽满怀空。两脚长伸任主公。不是痴狂迷路客。亦非醉酒卧街翁。混然无法堪思议。豁尔常明绝始终。寤寐死生俱一致。南能端不会禅宗。
　　扳倒虚空作枕眠。从伊山水自流连。虽然居世何尝世。不喜生天岂离天。一念顿空谁论道。无心默契孰参禅。通天彻地非他物。何用拈花示别传。
　　通玄一路少人行。上者方知意味清。不向空王家里住。岂从异类队中生。非关强硬忘人我。祇为分明别识情。逆顺境中牢把稳。自然别有定盘星。

　　咏风

　　虚空往返无何有。世界倾成在剎那。转地旋天功不小。翻江搅海力犹多。经过虎穴闻深吼。偃息鲸川待落波。有上般舟归去者。不劳弹指片帆过。

　　咏月

　　云散长空兔魄悬。光吞万象兴悠然。浑融世界精粗色。映彻江湖上下天。不借禅灯游法苑。还同佛火映金莲。马师物外曾夸众。王老能超藏海禅。

　　山居

　　贫居山野绝余粮。明月清风伴草床。榾柮一炉齑满钵。安闲不较世炎凉。
　　破单风雪透衣冷。袖手围炉对死灰。岂是苍天偏苦我。法身冻不杀如来。

　　山行

　　学道休分亲与踈。渠今是我我非渠。山行别有一般趣。业识牵来当作驴。

　　诫嗜好

　　道人忘嗜好。淡薄且随缘。贤达能安分。愚迷秪怨天。卧薪尝自苦。吃水也为甜。真个为生死。荷衣补破穿。

　　宝方勉众

　　门前有路行非妙。眼里无瞳看更明。学道未能超学地。铁鞋踏破枉劳神。

　　示禅人

　　空拶空兮功莫大。有追有也德犹微。谤他迦叶安生理。得便宜处失便宜。(博山初入室时。师示以此偈)
　　不肯纵心搜外道。盖因大用有生涯。现前一段风流事。除是禅林老作家。
　　要得通身浑是口。大宜宗下一齐穿。禅关不碎安能泰。直下掀翻浪拍天。
　　觉路谁家不贯穿。也须一步自新鲜。十方三界无尘隔。大地山河没际边。
　　掇出须弥问碧空。岂知舜若辩来风。翻身已入沧溟去。争柰眉毛压两瞳。
　　法门处处大张开。契理投机入不来。不信但观三佛老。直令大病打方回。
　　买得黄金卖与人。虚空抝折付知音。清风不许从门过。石女何须问故新。

　　示抚州二居士

　　云门道个须弥山。直路行人反作弯。唯有了元行得正。不登从上祖师关。
　　法眼参方知见多。无如地藏指头何。直须拶破虚空骨。一切现成始解屙。

　　示休那禅者

　　本地风光腾法界。十方清净绝微尘。含天裹地浑无物。释道儒宗谩有名。

　　示元着关主

　　得有因由悟有时。青山一岁一芳菲。但能不为时辰使。自自如然合化机。
　　万法收归一法化。遇人遇物祇一下。他行东路我行西。调直开交难拟价。
　　此事从来不许可。果然难得十成人。要教枝上生枝去。始解悬厓撒手行。

　　示少室禅者

　　祖道凌迟事若何。为因不契笑头陀。孤峰顶上生机少。大海潮中死者多。擭浪拏云能有几。掀天揭地莫寻他。要知少室山前事。顺信神光度达磨。

　　示本如禅人

　　法性本如如。因缘随妄起。知妄返归真。究真无终始。达此真妄源。含天并裹地。了知因缘迹。如梦幻起止。生死亦复然。何舍亦何取。跨上般若船。自他兼利济。

　　示涂如本孝廉

　　丈夫信得过。万法当看破。顶天立地一圆明。毕竟非人亦非我。何罪何福。谁善谁恶。应机接物本如然。遍界通方唯一个。

　　示元莹禅人

　　学道易。治心难。心治何愁道不迁。智者究心不究学。绝学空心透祖关。得心旨。法界宽。尽世机关总不干。一法不留无系累。超然透脱我人山。一法悟。诸法空。顿忘五派及三宗。独露团团光烁烁。一任真凡异与同。

　　示自明禅人

　　堪放不堪收。明知暗路头。明途不肯过。暗地岂令游。玩水知沤迹。登山达境幽。浮云同泛浪。空得自悠游。

　　示印江法师

　　心月印江明上下。通天彻地卒难穷。高高犹在深沈处。寂寂还如动用中。生灭无干虚应迹。去来不涉假名踪。发明到此真殊胜。物物临机处处同。

　　示悟空禅者

　　悟空须悟本来空。勿为真空空色笼。一悟无生生灭寂。贯通本色色空融。空生大觉如沤发。觉出虚明似日红。更有别传宗旨趣。南行北面唤山翁。

　　示建阳傅居士

　　清清净净一灵光。剎剎尘尘不覆藏。万万千千都失觉。多多少少弗思量。明明白白无生死。去去来来不断常。是是非非如作梦。真真实实快承当。

　　示堂中众禅者

　　大道不可言。不言道不显。师僧遇丹霞。一拨而便转。大道不可参。不参道不得。妙喜笼子韶。参破知物格。大道不可诤。不诤道不明。洛浦遇夹山。打中方服膺。大道不可顾。不顾道不悟。庵主却云居。蹉过娘生袴。

　　示西堂禅者

　　参罢於中事若何。无风水处解生波。乾坤拨乱酬先德。提掇南无悉怛多。

　　示灵然禅者

　　欲与先宗把手行。直须荆棘里翻身。更能跨上金毛背。始信全威不减增。

　　示黄元公茂才

　　丈夫气宇乃如王。把住虚空做一场。倐尔天缘机顿发。通身大用自承当。

　　示元贤

　　一回透入一回深。佛祖从来不许人。直饶跨上金毛背。也教棒下自翻身。

　　示明心禅者

　　明心容易死心难。死得心时境自闲。斫却月中丹桂影。横行撞倒祖师关。

　　示恬然禅人

　　金经炉鞴明真假。几受钳锤愈见新。变化无方成器用。等闲拈出骇群英。

　　示夜参僧

　　披衣终夜坐禅床。静听虚空落苦霜。门隙朔风诚似箭。几人到此肯承当。

　　董严勉众

　　真实做工夫。圣凡情尽无。活中须要死。死后听其苏。大似浮云散。还如皎月孤。光辉周法界。坐断古毗卢。

　　勉昙首座

　　秉诚万里一条铁。任巧难容其两橛。调达魔王纵力排。只须付向垆中雪。

　　勉袁太学

　　太丈夫。当勘破。人生如旅泊。暂借住一宵。天明依不可。毕竟向前行。因果未免堕。故家抛久不知归。道路伶俜都是错。
　　大丈夫。宜自晓。有身终不了。读尽百王书。未免受捶拷。一称南无佛。皆已成佛道。天堂地狱不相干。本自无身须趂蚤。

　　除夜示众

　　劫数已遭荒歉日。过年饘粥莫嫌稀。铁肝石骨无情汉。一饱端然忘百饥。

　　彻宗禅人请益

　　昼夜一架禅。身心总寂然。惟有虚明照。十方普现前。尚不见佛祖。说甚圣与仙。论何法与道。参其玄及禅。惟有空老子。与我大有缘。陪我行住坐。伴我共同眠。我知他去就。他识我根源。有时激恼我。掴一金刚圈。不是拈花示。争知有别传。一悟其宗要。翻然出盖缠。逈超今古外。何处不安然。

　　峨峰住山黄松溪居士请益

　　道人居世无同世。举措行藏心逈异。辞亲割爱隐荒丘。刀耕火种为活计。参禅学道少经师。拜佛逢人多一礼。不赴斋兮不募缘。不亲豪兮不近贵。终日忙忙岂堕闲。昼夜惺惺那得睡。时常拶定一团圞。塞断尘情僧俗路。非依佛圣非依己。不倚新条不倚故。初三十一绝商量。中九下七无回互。人于无事则心欢。我于无事犹生怖。湛湛解脱底深坑。修行直要于斯悟。拨转机关向上看。百尺竿头重进步。踏着一个死猫头。从前所有皆分付。不唯孟浪得虚为。多是前生解看顾。佛佛祖祖若枯椿。法道宗乘成露布。闲言剩语落人间。不须更觅深深处。时寒请益诉衷情。非敢饶舌生人恶。

　　警昏沉

　　三界诸生死。五欲共一行。五欲中之最。惟独睡魔王。神通犹亚佛。遍界不覆藏。然不在地上。亦不在天堂。来如风送雾。去似电飞光。一入人身体。靠壁而倒床。身命都不顾。管甚爹和娘。财宝俱不要。管甚田与庄。世间业已谢。梦里造新殃。一随善恶境。或有良不良。肆杀盗淫妄。乱法纪纲常。利害言不尽。都缘失主张。丈夫宜早觉。觅个安乐方。寻究到极则。总名常寂光。圣凡原不有。名相孰承当。三界成一梦。智者善堤防。本来无所有。祗要解参详。瞥地还须[囗@力]。悟则罢思量。今古惺惺者。除非大觉皇。学佛参禅客。莫错过时光。九年面壁坐。六载雪山藏。嘴边生白醭。心里若金刚。总祗为此事。千古姓名扬。打破魔王寨。捉贼要追赃。佛是乾屎橛。僧是老枯桩。法是疮疣纸。禅是孟八郎。参方行至此。始是到家乡。更须知有未后句。细看杨花逐夕阳。

　　师在峨峰坐禅有感

　　茫茫四海中。那个心如铁。不是铁心肠。安能狂心歇。药山见石头。话头作两橛。不值马大师。铁牛脊断绝。证此休歇场。祖佛路径别。随处住山林。仍须三条篾。堂堂大丈夫。各有出身穴。千圣不相传。万法何止辍。求其古迨今。难似头陀哲。一笑佛海枯。至今犹未竭。欲使海枯时。直教心似铁。

　　寄博山

　　懒跨青龙角。何希耀月珠。非关不济事。惟恐费工夫。

　　示黄子安茂才

　　曰大丈夫。决不模糊。回光照破。元无两个。顿机上智。绝无思议。碎金刚圈。如结生冤。得没巴鼻。始称实诣。非敢饶舌。为是直捷。付与君子。当慎於此。

　　董岩夜坐偶成

　　夜来已入那伽定。一切法界纯清净。十方诸佛总皆然。天下衲僧同共证。不在地。不居天。不住虚空玄上玄。无量劫来只如此。亦非促也亦非延。此定本来无出入。证行般若波罗密。大方广佛华严海。妙法莲华从此出。三藏玄谈元不二。百家诸子岂非一。只为当人一念殊。千变万化不同途。透入此宗称最上。於斯号曰做工夫。

　　示禅人

　　衲子行脚。逈异诸学。妙悟为期。大方广觉。碎祖师关。踏毗卢阁。吞栗棘蓬。披百杂破。向无路行。从荆棘过。语不是言。默非是坐。事无分别。理非斟酌。透海穿云。涓滴不着。山岳齐来。无能凑泊。不见凡非。单验圣过。报德护生。弗拘善恶。周遍法界。难以名邈。佛不柰何。说甚因果。地狱天堂。梦也不作。或喝或叱。纵横开廓。不其常流。谁能捉摸。阴风识浪浑归寂。上下遍融大圆觉。
　　示禅人
　　禅宗一路。直须亲悟。悟后来时。大方独步。言不干思。旨不涉注。佛魔现前。岂容分诉。如秉干将。逢者即死。似大火聚。近者难护。领在机前。非伶俐子。句后发明。安在其数。知有向上。信有此事。不涉言诠。直下独露。无方便谈。焉落义路。了斯非玄。亦无证处。扫踪绝迹。须主中主。

　　杂着
　　禅人请法语

　　大抵此道贵乎践履真实。真实铭心道自彰矣。设或其心不实。虽一日一次上堂。时刻不间谭道。祇资其谈柄。於道终无有益。然所谓真实者何也。在日用返照。自心清净。不染一切不正之弊耳。盖心如猿。意犹马。非大觉照之锁缰。尽其神机诚难制伏。及乎千鞭万拷合其伏降。融归一相。生灭迹绝。自然悟本妙明。虚彻灵通。即事即心无有剩法。发言行事皆合至公。方曰不欺心耳。至于不欺心之际。世出世法皆是佛法。生不生心总是佛心。故云实际理地不受一尘。而尘尘三昧。万行门中不舍一法。而法法皆真。昔世尊掩室于摩竭。维摩示默於毗耶。纯一全提。圣贤罔措。善财拾凡草为药。亦能杀人活人。鸟窠吹布毛示人。至令彻困彻证。南岳磨砖作镜。解马祖三十年禅关。四祖书佛为具。开懒融尽平生伎俩。百丈承一声喝。直令三日耳聋。黄蘗用三顿棒。直使千机雷发。一言之下抛万劫之縻藤。不语之中脱千生之业网。语言无味。如煮木札羹。应用有神。似炊铁钉饭。非大根智诚难吞吐。虽龙象种难於测量。有分灵苗颕异自得。不受规绳。护持末运。的究其源。总皆一真实妙悟中来矣。
　　禅人请法语
　　原夫真参实悟者。先须叩己。发辉本有之灵明。后必遇人究彻向上之巴鼻。通有无之妙要。取舍两空。透得失之玄机。荣辱一致。无着力处了生死。自由之去来。免用心思洞真凡。无阂之优劣。假饶德山棒如雨点。背脊影也无干。临济喝似雷轰。耳朵弦犹不着。非为高慢本分家风。人天百万示昙花。单传一笑。龙象几千穷不二。独许无言。以心印心。如镜合镜。示直捷之去就。无廉纤之安排。乘悲愿。逆驾法海之舟航。据自由。打开祖庭之关棙。到此之际。结舌有分。名言屏息。可谓真参。

　　念佛法要

　　念佛人要心净。净心念佛净心听。心即佛兮佛即心。成佛无非心净定。念佛人。要殷勤。净念相继佛先成。佛身充满於法界。一念无差最上乘。心念佛。绝狐疑。狐疑净尽即菩提。念念不生无系累。十方三界普光辉。念即佛。佛即念。万法归一生灵焰。灵焰光中发异苗。自然不落诸方便。念佛心。即净土。净心诸佛依中住。念佛心胜万缘空。空心蚤上无生路。念佛人。要心正。正心一似玻璃镜。十方明净物难逃。万象森罗心地印。念佛人。要真切。切心念佛狂心歇。歇却狂心佛现前。光辉一似澄潭月。波澜浩荡不相干。圣凡示现离生灭。念佛心。听时节。时节到时心自悦。似遭网打。破大散关。如失珠抒。教黄河竭。见有是利不思议。非为饶舌为君说。念佛心。须猛究。直下念中追本有。非因念佛得成佛。佛性亘然常不朽。剔起眉毛须自看。瞥然亲见忘前咎。念佛人。有因由。信心不与法为俦。参禅讲解全不顾。直下心明始便休。露地牛耕翻大地。漫天网收摄貔貅。生擒活捉威天下。越祖超宗异路头。普劝念佛参禅者。莫把家亲当怨雠。

　　皮囊歌(寓河南公署作)

　　臭皮囊。不久长。人生切莫逞豪强。为王为宰为民卒。一旦无常梦一场。勘破了。罢思量。各循造化过时光。乾坤中有能仁旨。解使时人出苦殃。且问着。是何旨。毕竟要从何所取。智者深知是妙心。此心灵妙无堪比。不盖天。不擎地。万象森罗何足计。浩荡虚玄古及今。谁云生死并来去。大丈夫。宜立志。不悟此心都不是。想起轮回实可哀。切须入道当回避。这避方。快自觅。一念无生都解释。突出真常大涅盘。圆明寂照凝天地。虽然见得的明明。亦要遇人末后句。末后句。若何为。我佛拈花示众时。人天百万浑无措。迦叶微微笑逗机。三千七百今犹古。俱要通方向上归。这般事。绝语言。到家全不涉因缘。空生枉在岩中坐。鹙子徒存日百篇。使不得。智与能。三藏玄谈我未曾。一念如如无上道。九流三教岂能臻。论乎如。即有无。有非万象诸幻有。无非虚无断灭无。会得有无之方便。穷年相伴古毗卢。超三界。出迷途。不用从前诸范模。解向异中提异类。随流顺逆自危孤。僧不着。俗何拘。尽世能为弗遇渠。壁立千寻难近傍。交驰捧喝是何如。言有骨。用无为。万别千差自应时。不持不犯无拘束。杀佛焚经破网疑。大手段。方敢纵。不得别传非释种。破沙盆内入传灯。大好山中醒世梦。醒悟后。似非曾。何殊万死及千生。祇因不契无生理。所以生生起爱憎。爱憎尽。祇一灵。洞然明白是何人。这般极则言难会。笑杀南无观世音。

　　七旬自庆文

　　恭惟老老大大幻身。届於古稀。孜孜乾乾深造。基於志学。睹般若之甚深。肯心顿发。入无住之三昧。即色是空。览宗乘之至极。决志研穷。得绵密之细推。是无即有。机缘将熟。廓值元来天然。透过大好山。如匙开锁。倐尔沾尝曹洞水。似酪凉心。登临济之堂。争甘棒喝。蹑云门之室。曷领顾咦。入沩仰之门厅。千尺井中不涉。蹈法眼之方丈。二指掌内无干。僻隐种谷於峨峰宝方。近三十白。放旷持杖於湖海寿昌。余二十秋。坐方丈而捉空花。多贻后进。登禅床而探水月。犹累先参。结制各处道场。提揭诸缘辐辏。挂诸方之唇齿。疑杀颟顸。走四海之足跟。开验得失。古怪去就。除解笑者同参。奇异行藏。唯忘言者共住。终朝穿衣吃饭。净裸裸以忍饥。恒时待客迎宾。絮叨叨而忘语。得如是不可思议。一任虎啸龙吟。成一切无尽藏微。尽从象回狮吼。祖师命脉流通。圣贤巴鼻露现。别传玄旨应在斯时。虚空有穷弘赞莫及。倾诚仰祝老和尚住无量寿。普利人天。藏向上机。均膺缁素者也。

　　寿昌无明和尚语录卷四(终)
 寿昌无明大师塔铭(有序)

　　佛祖之道。若太虚空。亘古常然。非昼夜代谢之可明昧。惟得之者。若获如意宝。应用无穷。其不思议力。性自具足。禀明於心。不假外也。从上诸祖。莫不皆然。何近代寥寥。匪曰无禅。直是无师。其果无邪。予於寿昌禅师见其人矣。谨按状。师讳慧经。号无明。抚州崇仁裴氏子。初产难。祖父诵金刚经遂得娩。因名经师。生而颕异不群。形仪苍古。若逸鹤凌空。天性澹然无嗜好。九岁入乡校。便问浩然之气是个甚么。师异之。居恒若无意於人间世者。年十七。遂弃笔砚慨然有向道志。年二十一偶入居士舍。见案头金刚经。阅之不终卷。忻然若获故物。即与士言其意。士奇之。师繇是断荤酒。决出世志。父母听之。时邑之蕴空忠禅师说法於廪山。遂往依之。即其本名曰慧经。执侍三载。凡闻所教不违如愚。尝疑金刚经四句偈。一日见傅太士颂曰。若论四句偈。应当不离身。师不觉洒然。因述偈有遍界放光明之句。以是知为夙习般若熏发也。时年二十四。一日阅大藏。一览至宗眼品。始知有教外别传之旨。至於五宗差别。窃疑之。迷闷八月。至若无闻见时。人以为愚痴。久之有省。於是切有参究志。遂辞廪山欲隐遁。乃访峨峰。见其林壑幽邃。即诛茆以居。誓不发明大事决不下此山。居三年。人无知者。因阅传灯见僧问兴善。如何是道。善曰大好山。师罔措。疑情顿发。日夜提撕至忘寝食。一日因搬石。坚不可举。极力推之。豁然大悟。即述偈曰。欲参无上菩提道。急急疏通大好山。知道始知山不好。翻身跳出祖师关。因呈廪山。山印为法器。师生而孱弱。若不胜衣。及住山日。极力砥砺自坚。躬自耕作。凿石开田不惮劳苦。不事形骸。每闻空山境喧。乃曰。老僧不采无穷。遂居不闭户。夜独山行。尝大雪封路。绝食数日。向未剃发。人或劝之。师曰待具僧相乃尔。至是始剃染授具。自此影不出山者二十四年如一日也。时邑之宝方。乃宋师宝禅师故剎也。请师重兴。乃应命。先之廪山扫师塔。而后往。有倐然三十载忘却来时道之句。时师年五十有一矣。当万历戊戌岁也。师住宝方日。益增精进力。凡作务必以身先。虽形枯骨立不厌其劳。故不数年百堵维新。开山若干。其佛殿三门堂厨毕备。四方衲子闻风而至者日渐集。时有僧问。师住此山曾见何人。师曰总未行脚。僧激之曰。岂以一隅而小天下乎。师善其言。遂荷锡远游。乃过南海访云栖。复之中原入少林礼初祖塔。扣无言宗主。问西来单传之旨。寻往京都谒达观禅师。深器重之。一时法门大老相与酬酢。无不推誉。顷之入五台参瑞峰和尚。峰门庭孤峻。师一见而契。乃请益曰。某甲於古德机缘数则有疑。乞师指示。峰曰请道。师曰临济道佛法无多子。又是个甚么。峰云。向道无多子。又是个甚么。师曰。玄沙谓灵云敢保老兄未彻在。何处是他未彻处。峰云大是玄沙未彻。师曰。赵州云。台山婆子我为汝勘破了也。勘破在甚么处。峰云却是婆子勘破赵州。师便请颂。峰云。知是般事便休。师作礼。遂相印契。峰返诘师。各以颂答。语载别录。其赵州颂云。暗藏春色。明露秋光。有眼莫鉴。纵智难量。到家不上长安路。一任风花雪月扬。峰深肯之。观师语忌十成。机贵回互。妙叶洞上之旨。自是师心亦倦游矣。乃返锡宝方。始开堂说法。时以博山来公为第一座。师资雅合。簧鼓此道。激扬宗旨。四方衲子日益至。戊申邑之寿昌乃西竺禅师所创也。久頺。众请师居之。遂应命。旧传有谶。适师与竺同乡同姓。咸以师为竺再来云。师住寿昌。不扳外援。不发化主。随缘任用。数年之间所费万计。其道场庄严焕然。丛林所宜纤悉毕具。二十年来千指围绕。又别建庵院二十余所。岂师以无作妙力而幻成者邪。惟师之生也。赋性直质。气柔而志刚。心和而行峻。虽边辐不修而容仪端肃。严霜煦日不怒而威。衲子一见失其故。有接人单提宗门向上事。即远近参请如银山铁壁。未尝轻意印可一人。以真参实究为要。故海内但闻其风。并无一言的据借为口实者。其慎密如此。然自奉甚薄。至有不堪其忧者。师澹如也。每遇病僧必亲调药饵。迁化则躬负薪茶毗。凡丛林巨细必自究心。不谋而合度。不择净秽必尽心力而为之。胸次浩然。耳目若无睹闻者。老当益壮。迨七旬尚混劳侣。耕凿不息。必先出后归。躬率开田。三剎岁入可供三百众。故生平佛法未离镢头边也。四十余年曾无一息以便自安。丈室翛然。惟作具而已。虽临广众。未尝以师道自居。至於应物。方行等慈。随机善诱。各得其宜。偈颂法语。川流云涌。岂所谓般若光明如摩尼。圆照无思而应者邪。苟有一念身心之相。则疲劳厌倦。非一日矣。尝谓自古传灯诸老虽各具无碍解脱。其不疲於万行者。独永明一人。然未及其粗。若师者。自非道契单传。心融万法。何发强精进之若此邪。益王向师道德。深加褒美。其语别载。因叹曰。去圣时遥。幸遗此老。其见重若此。故郡之征君潜谷邓公祠部海若汤公。阅师问答深加叹赏。以为今日宗风再振。一时缙绅先生无不翕然归仰。即诸方久参未决者自远而来。一见靡不泮然冰释也。丁巳臈月七日。师自田中归语大众曰。吾自此不复砌石矣。众愕然。除夕上堂曰。今年只有兹时在。试问诸人知也无。诫语谆谆。末后云。此是老僧最后一着。分付大众。切宜珍重。戊午元旦三日示微恙。遂不食。云。老僧非病。会当行矣。大众环侍。欣若平昔。众不安。以偈谕之曰。人生有受非偿。莫为老病死慌。七日以偈示博山。次第写宝方寿昌遗嘱。乃曰。古人护惜常住犹如命根。老僧不惜身命为安常住。十四日写书辞远近道俗。且勉以叩己真参。十六日众请留全身。师命茶毗。自作举火偈。令侍者彻宗唱偈举火次。辰取水漱口洗面拭身。嘱曰不必再浴。恐废常住薪水也。诫众无得效俗变孝。违者非吾弟子。乃索笔大书曰。今日分明指示。掷笔端坐而逝。时万历戊午正月十有七日未时也。茶毗火光五色。心焰如莲花。其细瓣如竹叶。顶骨诸牙不坏。余者其白如玉。重如金。文五色。藏于本寺方丈。建窣堵波。当门一齿。生时长偃下唇。竟不坏。留博山师。生於嘉靖戊申。世寿七十有一。僧臈四十有奇。得法弟子惟元来开法博山。其余弟子若干人守三山常住。有语录二卷行於世。予向师风。丙辰避暑匡山。有门人持师圆相真者。予展之即知师为格外人。而恨未及见也。因为之赞。有突出大好山。千里遥相见之语相传。博山见之。以予为法门知师之深者。乃略述师之行状。请予为塔上之铭。予痛念禅门寥落。向未有以振起者。狮弦将绝响矣。今按师之行履。其见地稳密。机辩自在。不惟法眼圆明一振頺网。而峻节孤风诚足以起末俗。至其精进忍力又当求之古人。虽影不出山而声光远及。岂非尸居龙见渊默而雷声者邪。观其超然生死。实践可知。因次序其行实。乃为之铭曰。
　　大道廓然　　如太虚空　　圣凡幻华　　影落其中　　即有求者　　竟不可得　　拟议思量　　掉棒打月　　瞿昙热乱　　达磨忙来　　到头落得　　一只皮鞋　　建涂毒鼓　　全彰正令　　如有击者　　丧身失命　　不用命者　　来时一击　　三日耳聋　　晴空霹雳　　身心俱碎　　魔佛潜踪　　摩尼光耀　　八面虚通　　惟我寿昌　　误中其毒　　遍身毛孔　　三昧出没　　化生死窟　　作光明聚　　日用头头　　无处不是　　提起镢头　　似金刚剑　　烦恼稠林　　佛祖出现　　四十余年　　垦土掘地　　瓦砾荆棘　　纯七宝砌　　身心世界　　碎为微尘　　尘尘佛剎　　坐卧经行　　佛法禅道　　拈向一边　　有来问者　　直指目前　　如大圆镜　　五色齐至　　不出不入　　死生游戏　　自堕此中　　未尝住世　　即今便行　　亦未曾去　　不信但看　　草芥纤尘　　何有一物　　不是全身　　青天塔影　　松风长舌　　说法音声　　常无间歇
　　皇明万历四十八年岁次庚申孟夏月朔旦
　　匡山逸叟憨山释德清撰

 寿昌无明和尚语录跋

　　历参诸祖机缘。证此妙明觉性。大似千机布锦。各事后素色色。头头撑天撑地。不离这个。正所谓即此用离此用者是也。窃融生逢震旦。幻寄东流。破衲中关心此事。合参语录。得力寿昌之。旨自将鸿宝家藏。未经一示道侣。顷念浮生景急迅若电光。披沙见金莫从师法。是昨虔至瓣香尺楮。驰启　黄檗隐元和尚。发祥东渡。开倡宗风。接引同志。紫气瞻临。将焉旦暮扫关遥企间。适有　藤原朝臣谏早宫内少辅茂诚公快然鸟道居士者。亦来商略此道。因缘直指。用合机投。是融不秘家珍。手出斯帙与勉。目参心证。愿公剞劂流广日东。不绝绳绳接引。噫。若居士者。大人现相。风化相推。不难弹指。如我破瓠坏衲。一针半线。匪易告成。是望亟力应渴同俦。
　　承应岁次甲午遁月朔日
　　住长崎兴福禅寺后学性融逸然氏敬题



　　吾宗有语句。别有可与一法。只此云门湛然禅师之语录。佩离文字印。能拂言句。破诸见矣。诚人天眼目也。武城适有　藤原氏户田五郎右卫门尉直正公。幻化全身居士。浮舟於正徧智海。见云门波澜。云奇哉妙哉。能掀翻窠臼。脱尽廉纤。此是一颗神珠。岂可尘劳封锁。即命工镂梓流广日东而耳。

 寿昌语录序

　　达磨大师云。明　佛心宗。行解相应。名之曰祖。从上诸先德。通身不挂寸丝。良繇见处圆明。故行处自然剿截耳。或有眼而无足。或有足而无眼。偏枯之学。古德所呵。恶能担荷佛祖大事乎。然初祖达磨大师记。已有明道者多行道者少。说理者多通理者少。岂缘会使然耶。我明自正嘉以来禅道中绝。先师乘悲愿力应化阎浮。於是江西之宗旨始立。最初从廪山发悟。而末后印法於五台。入室升堂全提正令。诸方尊之为寿昌古佛。故寿昌之名独传。先师悟道之后。住山三十年。戴笠披蓑与黄牛白牯同事。常示参徒曰。凡行处不孤硬者。必见处犹带廉纤也。牵犂拽钯法法全彰。岂待老僧再举扬乎。会下饱参弟子鼻孔辽天。先师把住咽喉不许转身通气。即上首来公谧公贤公等。犹以出世一着嘱之。余见近代宗师草草传授。末流之弊师弟交讥。然后服先师手段之辣也。或曰寿昌应西竺悬记而来。故作用与古人一体。不知为西竺易。为寿昌难。西竺当佛道炽昌之日。徧地皆旃檀林。龙象如云。其扶竖法幢也殊易。寿昌当宗风寥绝之时。触处荆棘。狐狸作崇。其建立宗旨也特难。乃参悟既与德山临济同堂。而操履又与百丈赵州共路。余所见诸方善知识。未有过寿昌者。其古佛再来耶。自寿昌单提向上一路。於是云门黄蘗径山天童诸大老。嗣与皆闻寿昌之风而起者也。虽见地未敢轻议。而践履终逊之。行解相应名之曰祖。吾师乎。吾师乎。
　　时
　　崇祯十年夏月既望
　　西江门人黄端伯稽首撰

 题无明和尚真赞并引

　　久向和尚开法於寿昌。往来衲子传者淆讹。要之皆望剎竿影者也。顷予自吴越吊紫栢云栖二大老还归匡山。作逸老计。适顽石禅人自寿昌来。述和尚入室机缘。予合掌赞曰。向禅宗澹薄。今幸见和尚标格。为向上典刑。况今此道中兴。后生晚进得有龟鉴。法门之幸。端有赖焉。予愧久沉瘴海。忍苦不禁。禅道佛法束之高阁。安敢置身人前。喜得青山白云伴此朽骨。自谓了此余年。所庆法门有人。恨不及一见面。聊申拙赞以述倾慕之怀。
　　久向无明名。未识无明面。突出大好山。千里遥相见。生涯在镢头。说法如奔电。提张没弦弓。惯用石巩箭。只要射个人。应弦早奔窜。忽撞顽石头。镞羽一齐限。抛出铁浑沦。见者绝思算。此是吾师老面皮。相看只许言前荐。若问当阳向上机。云山满目难分辩。
　　憨山老人清书
