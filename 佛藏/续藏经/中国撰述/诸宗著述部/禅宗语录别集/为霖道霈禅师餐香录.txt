续藏经   为霖道霈禅师餐香录
　(书记)太泉录

 自序

　　余住山方三年。其上堂语要。林涵斋居士已序。而刊行之。后见法门流毙。日深日下。至不忍闻见。遂辞说法之任。自甘与二三有志衲子。栽田博饭而已。盖不欲混入群队也。而诸檀信为法心深。竞赍香供入山。强请升座。弗获已堤岸复决。滚滚不休。书记仍录成巨帙。而监院源公。请梓流通。余曰。此乃博饭吃底闲言语耳。安用刻为。源曰。政当使天下有鼻孔衲僧。嗅着饭气。脑门迸裂。虚心果腹而去。其於法门之毙。庶有振乎。余闻其言。又不免随风倒柁。乃以餐香名之。而自书诸简首曰。释迦掩室。已涉廉纤。净名杜辞。葛藤满地。山僧今日。向虚空里安橛。陆地上生波。木札羹。铁钉饭。一齐拈出。可谓是真精进。是名真法供养也。若有咀嚼得下者。负吾负汝。二俱免矣。如或不然。山僧自山僧。阇黎自阇黎。且喜不相带累。
　　时
　　康熙六年腊月十日　为霖道人题于圣箭堂

 自序

　　余观今日法门流毙。力辞上堂。盖不欲混入群队也。而诸檀信为法心深。竞赍香供入山。强请升座。弗获已堤岸复决。滚滚不休。书记录成巨帙。而监院源公。请梓流通。余曰。此博饭吃底闲言语耳。安用刻为。源曰。政当使天下有鼻孔衲僧。嗅着饭气。脑门迸裂。虚心果腹而去。其於法门之毙。庶有振乎。余善其言。乃以餐香名之。而自书诸简首。
　　为霖道人题于圣箭堂

　　鼓山餐香录目次

卷上
　　自序　　上堂　　小参

卷下
　　纪贤传　　记　　序　　题跋　　疏　　文　　偈　　赞　　铭　　佛事
　　 

　　鼓山为霖和尚餐香录卷上

　　　　书记　太泉　录

　　上堂

　　副都统朱公。讳延禧。请上堂。今日伏承副都统朱公入山设供。请山僧升座演法。我佛法中。别无奇特。祇贵当人认得自性。脱去生死。立地成佛。盖本有之性。觌体圆明。祇因一念差池。便尔多生隔越。既已迷己为物。亦复认物为己。内则缚于身心。外则惑于世界。种种取舍。皆是轮回。虽然如是。眉毛祇在眼上。舌头不出口里。若能一念回光。便可直下构取。祇如回光一句。作么生道。了得身心本性空。斯人与佛何殊别。击拂子下座。
　　信士周持怛。设斋请上堂。僧问。唯一坚密身。一切尘中现。如何是坚密身。师云。未开口前荐取。进云。如何是尘中现。师云。何得当面讳却。僧礼拜。师乃云。一念无生。顿证无时之法。三心有住。永沉有漏之躯。所以昔日雪窦和尚。作为道日损偈云。三分光阴二早过。灵台一点未揩磨。贪生逐日区区去。唤不回头怎奈何。雪窦此偈。盖为世人不知谋道。虚度光阴。故下此瞑眩。可谓彻困婆心。山僧今日不免从头注破。三分光阴二早过。瓮里何曾走却鳖。灵台一点未揩磨。还瞒得渠么。贪生逐日区区去。脚头脚底。唤不回头怎奈何。真个衲僧。大众。若向雪窦言下悟去。暂息化城。得二乘寂灭之乐。向山僧言下悟去。直登宝所。得菩萨法喜之乐。更有一人。踏倒化城。踢翻宝所。且道又得个甚么。破衲蒙头万事休。此时山僧都不会。
　　善女人高寂觐。预修功德。请上堂。庾岭一铺功德。无量劫来成就。今日一回拈出。便见光辉宇宙。不须雪点红炉。一切万法仍旧。春水盈盈竞流。春山迭迭挺秀。春鸟关关和鸣。春树葱葱郁茂。若能直下便见。即是瞿昙之后。更作佛法商量。此人却不唧[口*留]。乃举拂召大众云。见么。是大神咒。是大明咒。击案下座。
　　元复大德。同众檀护设斋。请上堂千山万山。祇是一山。千水万水。祇是一水。直饶行徧天涯。何曾出得这里。元复大德将往粤东。今日特同众位檀护上山设供。与山僧言别。记得。古教云。观方知彼去去。者不至方。既去。为什么不至方。既不至方。如何又去。这里见得。则步步踏着实地。处处总是家乡。自然声和响顺。草偃风行。六国无虞。一人有庆。是事且止。祇如今日众檀护设供。毕竟功归何所。密密善根盘性地。滔滔福海涌灵源。
　　优婆夷吴太素。预修功德。请上堂。人天果报不须求。求得翻成特地愁。万行收归那边去。回程堪作度人舟。祇如那边作么生去。今日普请大众。为太素优婆夷。念摩诃般若波罗蜜多。吽吽。珍重。
　　石航上座同徒思哲求戒。请上堂。以戒为师。依戒而住。金口垂慈。最后明诲。何者为戒。六祖大师云。本性无非自性戒。须知上至诸佛。下至蠢动。无不各具此性。亦无不各具此戒。风声鸟语。皆演迦文律仪。山色江光。尽阐舍那心地。所以先师云。如何是五戒。梅花斗雪开。如何是沙弥戒。石笋破苍苔。如何是比丘戒。黄河连底冻。如何是菩萨戒。膏雨足霶[雨/沱]。诸人向者里彻去。则尽乾坤大地森罗万象。皆是当人自己性戒光明。又何待披衣展具登坛羯磨。然后为得戒耶。如或未然。山僧狗尾续貂。不免更资一路。如何是五戒。基筑金刚际。坚深莫动摇。如何是沙弥戒。莲花方出水。徧界已流香。如何是比丘戒。横身三界外。任运自腾腾。如何是菩萨戒。步步踏红尘。通身无影像。大众会么。谨护浮囊渡苦海。莫随罗剎乞微尘。因风到岸方辞筏。始是灵山一会人。珍重。
　　妙湛上座同一雨上人请上堂。温陵妙湛上座。久依博山法席。必稔闻博山家风。昔博山老人。常教人看个一口气不来。毕竟向甚么处去。此语大有为人处。今日因风吹火。不免花擘一上。一口气不来。三世诸佛已活埋。向甚么处去。黄莺啼在绿杨树。明暗双双是甚么。好看秤锤解铁锯。是事且止。博山老人即今在诸人面前葛藤。诸人还记得话头么。呵呵。若是陶渊明。攒眉便归去。击拂子下座。
　　莲乘庵主领徒。剃度求戒。请上堂。昔世尊不度女人出家。阿难为佛姨母大爱道。殷懃致请。佛乃开许。遂令佛正法五百岁衰微。虽然。非阿难无以知世尊密意。非世尊无以度脱女人。自是以来。诸女人辈。于佛法中出家。悟道证果者。不可胜纪。岂不见。诸尼受记于灵山。总持得肉于少室。末山机锋亚出。灌溪服膺。妙总契悟稳密。大慧印可。足见妄缘有差别。实性非男女。但能一念回光。方知成佛元旧。今日西峰庵主莲乘。度弟子传洁一长母子出家。特领到鼓山。圆顶受戒。姑无论其得道得果。但现脱女人之累。预参三宝之尊。已是火中莲花。不易得也。从今已去。宜各发出世心。修出世行。亭亭物外。不染世缘。更当以布施解脱自心。以持戒净治自心。以忍辱坦荡自心。以精进坚固自心。以禅定安乐自心。以智慧明利自心。自他兼利。福智圆明。作苦海之慈航。为法门之柱石。可谓真佛弟子。真报佛恩。现前诸尼。宜共勉励。珍重。
　　培慈庵主同优婆夷于太静请上堂。举清凉大法眼禅师示众云。三通鼓罢。簇簇上来。人事法事。一时周毕。师云。甜瓜彻蒂甜。净居尼慧温禅师示众云。三通鼓罢。簇簇上来。拄杖不在。苕帚柄聊与三十。师云。苦瓜连根苦。山僧则不然。三通鼓罢。簇簇上来。风动云起。水流花开。
　　般若庵主文演文熙请上堂。众生心处处缘。唯不能缘于大般若。以大般若非心意识所缘境界。所以古德。常教人离心意识参。出凡圣路学。祇如心意识作么生离。凡圣路作么生出。喝一喝云。个中若明得这一喝。心意识凡圣路。是什么热椀鸣声。正与么时。诸人还见大般若么。郁郁黄花迎晓日。青青翠竹引清风。下座。
　　佛诞日。弟子邓兴安保母礼塔。送妹出家。请上堂。年年有个四月八。摩耶夫人生悉达。今年四八更希奇。释迦全身现宝塔。孝顺之子奉重来。祝亲福寿等须弥。顶礼八万四千拜。拜拜见佛实难思。母氏多生植善本。舍女出家登戒品。法门肉骨般若缘。此意世人谁猛省。我今说偈聊赞叹。佛天欢喜光灿烂。普照法界诸有情。悉令究竟达彼岸。喝一喝。下座。
　　参领周公法讳上莲。同信士杨上宗。送法华经板。到山流通。请上堂。释迦老子未出世前。大地众生成佛已竟。及至出世后。四十九年。三百余会。费尽周遮。逗到法华会上。从头受记。反似隔了一重。虽然如是。无奈穷子背父。醉客迷珠。祇得将错就错。令渠开示悟入佛之知见。以畅出世本怀。且如何是开佛知见。打破虚空成几片。如何是示佛知见。当阳指出娘生面。如何是悟佛知见。糊饼馒头元是面。如何是入佛知见。全身已坐空王殿。诸人若能向山僧四转语中。直下领荷得去。今日世尊全身。向板头上出现。普为诸人。受记了也。如或未然。珍重流通大法宝。广长舌相永敷宣。
　　弟子姚太岳。率众善友设斋。请上堂。得人身难。值佛法难。具信心难。大众。人身已得。佛法已值。信心已具。可谓火中莲花也。虽然。且道信个什么。莫信佛么。相好难形。莫信法么。名句莫显。莫信僧么。世外腾腾。此三宝中。若能如是知。如是见。如是信解。不生法相。以拂子打圆相云。我今为汝保任此事。终不虚也。复举拂子召大众云。会么。王令已行天下徧。桃花处处笑春风。
　　信士李玉率众善友请上堂。清信弟子李玉。于福城建庵造像。孳孳为善。求福不回。今日又率众善友。上鼓山饭僧。请山僧说法。古德云。佛法有什么事。行得即是灼然。若果能行得。有什么事。祇如佛法。作么生行。会么。布施是行。持戒忍辱精进禅定智慧是行。布施度悭贪。持戒度毁犯。忍辱度瞋恚。精进度懈怠。禅定度散乱。智慧度愚痴。无量百千行门。皆归六度。虽然。有个汉。本不悭不犯。不瞋不懈。不乱不痴。教他行个什么。雕弓已挂鲸波息。万里歌谣庆一人。
　　东鲁望云上座。设斋请上堂。举。天亲菩萨。从弥勒内院下。无着菩萨问曰。人间四百年。彼天为一昼夜。弥勒于一时中。成就五百亿天子证无生法忍。未审。说什么法。天亲曰。祇说这个法。祇是梵音清雅。令人乐闻。师云。弥勒如实而说。天子如实而证。无着如实而问。天亲如实而答。今日或有人问鼓山。望云上座请和尚说法。未审。说什么法。亦答云。祇说这个法。更问如何是这个法。击拂子云。会么。不见道。梵音清雅。令人乐闻。还有证无生法忍者么。唤来好与痛棒。
　　何玉吾居士。祈嗣保安。请上堂。三界上下法。我说皆是心。离于诸心法。更无有可得。今日福城弟子何知祚。同室方氏。斋僧求福。福生了也。福从何来。旱地金莲朵朵开。礼忏忏罪。罪灭了也。罪从何去。长江日夜向东注。罪灭福生宗胤繁。枝枝子结菩提树。虽然。更有一句子。罪福该不得。生灭没相干底。蓦拈拄杖。召大众云。祇这个。上拄天下拄地黑似漆。常在动用中。动用中收不得。有人提得去。天下横行。如或不然。可谓百姓日用而不知。卓一卓。喝一喝。
　　光孝寺惠如。勉之。空生。惺凡。机先。众道友设斋。请上堂。举。宝志公云。以我身空诸法空。千品万汇悉皆同。云门拈云。你诸人立不见立。行不见行。四大五蕴不可得。何处见有山河大地来。是你诸人。每日把钵盂噇饭。唤什么作饭。何处更有一粒米来。师云。云门祇为慈悲之故。乃有落草之谈。若能直下知归。佛法更有何事。虽然。山僧不恁么道。以我身空诸法空。千品万汇悉皆同。一切智智清净。无二无二分。无别无断故。长连床上吃饭。北俱卢洲洗澡。脚踏五须弥。身穿百衲袄。却被十字街头屠狗旃陀罗。冷地里觑见。提起刚刀。高声唱云。一称南无佛。皆共成佛道。会么。大众无事归堂好。
　　孝男陈太育。荐妣请上堂。道刚优婆夷。家居省缘。勤修净业。至年七十。正念分明。念佛克期而化。兹当首七。其男太育率众孝眷。特送灵龛到山。如法阇维。安葬报亲塔中。仍礼忏饭僧。用荐冥福。更请山僧升于此座。举唱宗乘。资助往生。大众还知么。诸佛于众生心内。建立水月道场。接化众生而归净土。众生于诸佛心内。执持虚声名号。念幻佛而愿往生。啐啄无差。感应道合。正与么时。金莲台上。婴儿诞生。白玉阶前。弥陀受记。风吟宝树。波动金渠。并天乐以铿锵。共契经而符响。镜魔永伏。梦果圆成。陈氏母一生之能事毕矣。虽然如是。众中还有独超方外。不涉斯美者么。若有。弥陀老人点首不暇。观音势至赞叹莫穷。如或不然。五浊泥深千万丈。大家把手上高山。
　　佛欢喜日。比丘尼兴昌。同徒法智请上堂。昨日山僧昼寝。梦一僧入方丈礼拜。起问曰。本来无一物。教学人参个什么。山僧答云。祇参个无一物底。僧曰。无一物底。作么生参。山僧道。参亦无。僧云。莫落空否。山僧道。祇这怕落空底。拟空向什么处去。僧语塞。山僧复谓之曰。参禅要到四棱着地。始用得着。若只驴前马后。鼓弄唇舌。脚根下浮逼逼地。一推便倒。有什么堪共语处。僧亦无语。逡巡而退。及醒起来方知是梦。今日对大众前。更说个梦话。敢问大众。参禅到什么处。是四棱着地。祇这四棱着地一句。作什么生商量。莫是透得古人几则公案。解拈解颂么。莫是识得经论中一二吃紧言句么。莫是于六根门头。认得个昭昭灵灵底。便解擎拳竖指。瞬目扬眉么。莫是以个见处。融会万法。即万法融会个见处么。莫是藏睛闭目。摄念归空。一切荡尽么。如斯见解。拟求大道。譬如烝砂作饭。掘地觅天。徒自疲劳。于己何益。岂不见九峰虔和尚云。拟将心意学禅宗。大似西行却向东。不惟不能到家。最初出门时。早已错却路头了也。或有个汉。闻山僧与么道。便问。四棱着地一句。却请和尚道。此正所谓矮子观场。随人上下。转见不堪。虽然如是。今对人天众前。不可空却口。不免乘便下坡。略与大众。通个消息。今朝七月十五。诸佛欢喜。众僧自恣。监院化众。启建盂兰盆无遮大会。普度法界有情。有温陵比丘尼兴昌。同徒法智。特特远来。求受戒法。即午设斋供众。请上堂。举扬般若。用开觉路。伏愿。兴昌法智及现前一会人等。人人饱餐甘露。饫饮醍醐。进道无魔。修心有地。灯笼露柱。共作证盟。白牯黧奴。齐成佛道。伏惟。大众久立。便下座。
　　一脉监院五十初度。弟子等照罗等法。设斋。请上堂。观河无异见。祇露一斑。诞下便称尊。犹存数量。须知当人分上。一片稳密田地。绝数量。无边表。迎之不见其首。随之罔眺其后。巨浸稽天而不溺。劫火洞然而不坏。要是恁么人。方知有恁么事。既知恁么事。一任头头上明。物物上用。随处作主。遇缘即宗。四五百条花柳巷。信步行来。二三千处管弦楼。弹指便入。无挂无碍。非古非今。虽然如是。苟非其人。斫额有分。复云。山僧出世三载。承一脉源公监院事。始得化仪略备。法化流行。盖源公尽始尽终。实心实行。忘身事众。克己成功。经霜雪而不改。历风雨而不变。方杨岐之于慈明。石窗之于弘智。庶几无愧矣。今日正逢五秩。初度弟子等照等法。及合山大众。雍雍穆穆。递相庆贺。山僧有条攀条。也要庆赞一上。岁月迁流不变易。如如不动秪这是。知命知非且勿论。真实身心第一义。大众久立。下座。
　　开炉上堂。昨夜霜风刮地来。暖帘挂起地炉开。直饶铁额铜睛汉。白汗须教出一回。盖为诸人分上。有一片净白田地。无始劫来。常在其中。食息起居。只为不知不信。不免起模画样。长期短期。令汝参究。开佛祖知见。彻生死根源。要认个界至明白。不为六贼侵占。向外飘零。既认得已。方知此地是当人自己无始劫来本所住处。本所受用。不曾变易一丝毫。不曾减少一丝毫。便好定国安邦。兴家立业。发大伏藏。赈济一切。始不负出家行脚之志。众中还有认得界至明白者么。若有。即今日解制。亦不分外。如或未然。切须抖擞精神。用心体究。看他是什么道理。以悟为期。勿限时节。一期不悟。一期不休。一年不悟。一年不休。一生不悟。一生不休。弃取两生三生。无有不悟去。须是具此大根器。大力量。大志愿。于此门中。方堪入作。若只学时辈参鲜鱼禅。说道理呈伎俩。亟亟然求售于人。此则非吾家种草。不劳相见。惟同志者。共相体悉。
　　师诞日。林舜游居士设斋。请上堂。今日乃山僧贱诞。伏承林舜游居士。入山设供致祝。并请为大众说法。秪如寿作么生祝。法作么生说。大众还见目前虚空么。虚空还有时日岁月么。还有昼夜明暗么。还有边际分量么。还有彼此隔碍么。诸人若端的识得虚空落处。便识得自己落处。识得自己落处。便识得山僧落处。与从上佛祖天人群生山河国土落处。权衡造化。炉锤万物。亘古亘今。不变不易。岂不见赵州祖师云。未有世界。早有此性。世界坏时。此性不坏。时有僧问。如何是此性。州云。四大五蕴。僧云。这个是坏的。如何是此性。州云。四大五蕴。大众。赵州于贫女宅中。掘开宝藏。力士额上。剖出明珠。觌体施呈。更有何事。诸人向这里。直下领荷得去。今日舜游居士一场佛事。功不浪施。如或不然。更听颂出。人人一具金刚骨。赤肉团中万仞高。今日为君亲指出。卓拄杖云。撑天拄地不徒劳。下座。
　　本照耆德请上堂。黄梅本照朗公。以三十年道旧。特遣徒孙知化嘉禾。不远数百里而来。设供请法。为山僧庆诞。不免乘时及节。为诸人露个消息。昨夜虚空迸裂。无端堕下小儿。为渠安年立岁。也是当面糊涂。虽然。不免将错就错。道个天上天下惟我独尊。祇得八表钦承。十方向顺。山河国土。屈身低影。正与么时。还有行正令底跛脚阿师么。若有。山僧与渠。结个同参。如或不然。且与木人同接拍。高声唱起太平歌。乃卓拄杖云。吽吽。便下座。
　　太超太志太静剃度。请上堂。太超等三人。始因持血盆。素报父母恩。遂入佛门。知有出家事。逗到今日。乃割爱入山。恳求剃度受戒。释迦老子云。孝名为戒。夫为人子者。果能至心致孝于父母。则全体戒定慧。又何待剃除须发披着袈裟登坛羯磨。然后为出家得戒耶。虽然。也须认得个真父母始得。不然。徒仆仆于敬养。恋恋于恩情。但结世间生死业耳。又何益于孝之道耶。若认得真父母。便具真孝道。具真孝道。便是真出家。真受戒。真报父母恩也。且如何是诸人真父母。良久云。徧身红烂卧荆棘。三世诸佛莫扶持。十二时中勤孝顺。瞥生一念即伤伊。
　　等志剃度上堂。三界升沉事可嗟。剃除须发着袈裟。一尘不染恒清净。的是人间优钵花。大众且道。袈裟下是个什么。谩言抖擞不下。早已全体披露。晨朝洗面摩头。方知顶相元具。
　　佛成道日。总戎许公。送法衣到山饭僧。请上堂。师升座举衣示众云。大众。此衣是漳州府总戎许公讳天竉。同夫人沈氏法名太树。施与山僧说法。且道。此衣与昔日世尊所传金襕袈裟。是同是别。若道是同。今古各不相到。若道是别。线路原自相通。要会么。通身披着无丝缕。却似晴霞映碧空。遂披衣据座。乃云。雪山六载忍饥冻。一睹明星佛便成。却道众生皆具足。祇因妄想堕凡情。大众且道。这妄想作么生断。良久云。待释迦老子作凡夫时。为诸人道破。
　　一相耆宿。同均颂道友设斋。请上堂。一相耆宿问。古者道。拨草瞻风。祇图见性。请问和尚。即今性在什么处。师云。老师即今在什么处立地。进云。识得自性方脱生死。眼光落地时作么生脱。师展两手。进云。脱得生死。方知去处。四大分离时。向什么处去。师云。面前是佛殿。进云。谢师指示。礼拜归位。师乃云。今日乃一相老师。同均颂道友。以三十余年道旧。特入山相访。请升座为大众举扬。且山僧昔居受业时。亲受一相老师激劝。心铭之久矣。兹辱枉顾。虽彼此老大。非复昔时颜面。而促膝清谈。劝然叙旧。宛如昨日。可见这一段光明。亘古亘今。不变不易。大众还知有这一段光明么。若知得。便可坐断三际。逈离生灭。一真独露湛寂凝然。参禅见性也在这里。脱生死也在这里。去处也在这里。如或不然。更为指注一上。遂举拂子云。祇这个还见么。昔也如是见。今也如是见。复击拂子云。还闻么。昔也如是闻。今也如是闻。今昔虽则异时。见闻何曾有别。秪如不落见闻一句。作么生道。瑞气生嘉运。林花结早春。
　　池心宇道友募众。修礼大悲忏法。请上堂。今日福城有一大心凡夫池心宇。为闽中连年兵戈弗息。诸难竞起。生灵涂炭。触目悲酸。乃特倡缘募众。于鼓山请诸禅德。修礼大悲忏法。盖欲哀感观世音菩萨慈悲愿力。保持世界。覆护众生。共跻升平。同资仁寿。即此一念与观世音大慈悲心。一体同观。无二无别。如天普盖。似地普擎。一切众生。尽在其中。承其庥荫。受其度脱。须知此心不独心宇有之。一切众生悉皆具足。祇为封于我执。缠于爱见。故不能扩充耳。若使人人就心宇一念中扩充去。即是观世音菩萨全体出现。与大地众生。慈心相向。慈眼相视。在在处处。启慈悲门。弘慈悲化。自然天下太平。民康物阜。一人高拱。无为万邦。咸资至泽。匪有假于他术。乃自心之常分尔。虽然如是。犹是功勋边事。更须知有当人尊贵一路始得。且如何是尊贵一路。当阳突出无人识。笑倒南无观世音。
　　大悲忏圆满。善友李望山。李弘通。于明[合/土]。王今众。王岐岗。林文若。张道素。郭瞻卿。陈辉生。设斋请上堂。古今日月。古今山河。浮云变易。总不干它。然则观世音菩萨。用许多手眼。成得甚么边事。不因柳毅传书信。何缘得到洞庭湖。拈拄杖云。观世音菩萨来也。通身是徧身是。差之毫厘失千里。分付诸人。急着眼看。是甚么。卓一卓云。观音妙智力。能救世间苦。又卓一卓下座。
　　朗虚上人。报亲请上堂。人人有个本爹娘。如影随形处处彰。无奈众生自违背。今朝突出在中央。前是佛殿。后是法堂。左是厨库。右是僧堂。且道中间底本爹娘。是何面目。良久云。切忌触讳。
　　陈允泉善友。荐亲请上堂。僧问。今日允泉善友荐亲。请和尚说法。与那叱太子柝骨还父。柝肉还母。现本身。为父母说法。是同是别。师云。你但识取本身。进云。恁么则伊亲得度去也。师云。如何是你本身。进云。将此深心奉尘剎。师云。犹属影响在。师乃云。今日陈允泉善友。远自温陵来。乞山僧一语。以荐拔父母。秪如允泉父母。为存耶亡耶。若存。安用荐拔。若亡。又荐拔阿谁。唯存与亡。如何理论。须知存者无所存。但是幻存。亡者无所亡。亦唯幻亡。存亡既皆是幻。则非幻者。岂存亡可得而隐显耶。且如何是非幻者。岂不见祖师云。泡幻同无碍。如何不了悟。达法在其中。非今亦非古。即今现前大众身心。与历劫以来本生父母。若存若亡。同时放光。互相摄入。还有了悟者么。若了悟得。不惟允泉父母荐拔已竟。即诸人父母悉皆荐拔。无有遗余。如或不然。明朝生悉达。更请问摩耶。
　　佛诞日。信女蒋传果。预修请上堂。福城信女蒋传果。预布来生大福田。更请山僧转法轮。欲求无上大智慧。以慧修福是真福。以福修慧是真慧。福慧圆成两足尊。世出世间无与等。福是自心之妙德。慧是自心之妙光。若人了达于心地。一切福慧自圆满。只如当人心地。作么生了。不见道。天上天下。唯我独尊。
　　心闲上座。病中请上堂。僧问。香云缭绕。钟鼓铿锵。如何是和尚今日为人一句。师云。阇黎已道竟。进云。言前荐得。掘地觅天。句后承当。掉棒打月。不前不后。请师方便。师竖拂子。进云。若将耳听终难会。眼处闻声始得知。师云。髑髅外。道将一句来。僧拂袖归众。师云。好与三十棒。师乃云。心闲上座。居福州罗山之弥陀殿有年。绝俗清修。克己营建。近因抱病。决志还山。请山僧升座。夫一切众生。皆有身心之病。身病谓四相。心病为三毒。无奈众生不知。恃血气之刚盛。逐声色而莫返。世医拱手。莫可救疗。惟病者知之。方堪下药。且道下什么药。须知病即是药。何者。盖以病故。始知此身是苦是空是无常是无我。即能返穷此身。生所从来。死所去处。穷之不已。豁然明悟来去。不疑积劫未了之事一旦了矣。古德云。病者众生之良药。岂不信然耶。虽然。犹是药病相治。更须知有本分事始得。岂不见沩山问道吾。什么处去来。吾云。看病来。沩云。有几人病。吾云。有病底有不病底。沩云。不病底莫是智头陀么。吾云。病与不病。总不干他事。速道速道。沩云。道得也与他没交涉。大众。你看二尊宿。一拶一捺。略露风规。倾尽家私。更无余蕴。不但病不干他事。不病亦不干他事。道不得。与他没交涉。道得亦与他没交涉。且道他毕竟是阿谁。参。
　　开明上人请上堂。是风动是旛动。万象森罗。一时漏泄。非风动非旛动。三世诸佛。无地藏身。仁者心动。大小祖师。只知开口易。不觉舌头长。竖拂子云。且道这个是什么。即午开明上人设斋。山僧留取口吃饭。击拂子。下座。
　　重阳孝子陈正谟。荐考辉宇居士。请上堂。陈辉宇居士。平生持斋念佛。好善乐施。去年七十五岁。垂诫子孙。一一分明。翛然化去。其信进之力。盖可知矣。兹当小祥。其子正谟等。特遵遗命。上鼓山饭僧。请山僧升座。也要讨个阿爹本命元辰下落。古者道。红轮决定沉西去。未委灵魂往那方。须知滔天白浪。着力者能有几人。充国黄金拈出底。始是好手。还委悉么。年年九月九。徧地菊花香。
　　西隐寺僧顿超。同善友郑茂衡林天章等。放生掩骼。满忏饭僧。请上堂。徧野髑髅。高唱无生之曲。临危物命。全提杀活之机。子产固所未知。文王亦复未见。却被福城众多师僧善友。一肩领荷。既领荷已。乃复上鼓山。炊无米饭。煮不湿羹。普供大众。仍请山僧下一转语。用申庆赞。且道下什么语即得。要知么。天下太平。同跻仁寿。
　　文之上座请上堂。秋风凉秋夜长。未归客思故乡。拍禅床云。这里是什么所在。大家总在里许。切忌开眼尿床。复举。文殊菩萨。一日令善财采药曰。是药者采将来。善财徧观大地。无不是药。却来白曰。无有不是药者。文殊曰。是药者采将来。善财乃于地上。拈一茎草。度与文殊。文殊接得。呈起示众曰。此药亦能杀人。亦能活人。师云。尽大地是病。尽大地是药。以如是药。治如是病。无欠无余。自然恰好。善财可谓善采。文殊可谓善用。若有服之者。直令佛法禅道。人我贡高。是非憎爱。诸病顿起。通身庆快。许渠作个洒落底衲僧。虽然。也只医得个有病的。忽遇个无病的来。作么生医。莫将无事为无事。往往事从无事生。
　　师到南山。二胜和尚请上堂。卖松风於腊月。煞不知时。挝布鼓于雷门。尤堪捧腹。虽然。祇得将错就错。向虚空里。打个筋斗。贵得主宾道合。正脉流通。拈拄杖云。满口道不出。信手拈得来。卓一卓云。瞎驴正法眼。灭却又重开。开后如何。良久云。不是我堂头道兄和尚。谁共相委。又卓一卓。下座。
　　师到上生寺。净悟耆德。同信士朱继禧刘信笃叶子珍等。设斋请上堂。师升座拈香云。此一瓣香。供养妙应和尚。复拈香云。此一瓣香。供养曹山寂祖。伏愿。灶花再发。觉苑重春。驾宝筏于迷津。扇真风于末运。就座云。妙应和尚曹山寂祖。两个老古锥。无端向这一片地上撞出头来。一人为兄。在国欢摇头。一人为弟。在上生摆尾。搅浑世界。反覆阴阳。仔细检点来。犹是冬行春令。山僧为寂祖脚下儿孙。今日到来。虽则祖翁家业契劵分明。要且未敢顾着。何也。孟春犹寒。伏惟珍重。
　　泉州开元寺职事石航达际思圣宅出诸上座。送师还山。设斋请上堂。圆同太虚。无欠无余。山僧离鼓山到开元。则开元有山僧。鼓山无山僧。离开元还鼓山。则鼓山有山僧。开元无山僧。作么生说个无欠无余底道理。莫是云云无心以出岫。鸟倦飞而知还么。错。莫是云去去实不去。来来实不来么。错。莫是云动若行云。止犹谷神么。错。毕竟如何得不错去。咄。不劳说梦。击拂子下座。
　　毫光上人诞日设斋。请上堂。若是无生无不生。铁牛闲步火中行。轩辕甲子知多少。露柱分明与并庚。且道。露柱毕竟年多少。尘沙劫又尘沙劫。数尽尘沙算不清。
　　思圣静主。还山扫塔。请上堂。白塔青山里。全身大定中。死生俱不道。夜半日头红。正与么时。还有真见先师面目者么。若有。鼓山门下不至寂寥。如或不然。白浪滔天。正好着力。
　　池心宇道友。募众修第二坛大悲忏法。请上堂。僧问。如何是大悲心。师云。分明流出。进云。观音菩萨来也。师云。向汝道什么。进云。伏惟万福。师云。归位着。师乃云。观世音菩萨一片大悲心。现出千手眼。在娑婆险恶道中。施大无畏。与大安乐。而众生不知。由不知故。菩萨之悲心愈重。或现蚌蛤中。或现牛胆里。或作马郎妇。或作志公身。种种方便。处处接引。无奈众生之痴迷犹甚。乃於自心中。自相吴越。自动干戈。带累无限平人。堕坑落堑。其苦有不可胜言者。福城池心宇道友。触目兴感。起同体之悲。发愿募众。修礼大悲忏法三年。普为大地人忏愆请福。祈致升平。正打着观音老人痛处。今当第二期。择吉告始。特设斋。请山僧升座。举扬此一段因缘。也要大家同知此事。同发此心。同修此行。同证此法。大众还知心宇这一念落处么。天高群象正。海阔百川朝。
　　孝子王岐岗。荐严请上堂。本生真父母。刀斧砍不开。生死存亡处。了不隔纤埃。要知不隔底事么。王岐岗善友。关中人。侨居福省有年。至诚恻怛。勇於福田。尊人遇宝公。年九十二岁卒於家。岐岗闻讣。哀恸欲绝。又以弗克送终为恨。乃特上鼓山饭僧。请山僧举唱宗乘。用酬罔极。须知岐岗举念处。遇宝公已觌面相见了也。非生死所能隐显。岂闽陕所能间隔耶。不惟岐岗父子如是。乃至一切诸佛。及诸众生。山河国土。皆与岐岗。同一体性。无二无二分。无别无断故。正与么时。还委悉么。将此深心奉尘剎。是则名为报父恩。珍重。
　　自圆上座。六十初度。请上堂。自圆问。诸佛为一大事因缘。出现于世。欲令众生开示悟入佛之知见。请问。如何是佛之知见。师云。墨漆桶里放光明。进云。是法住法位。世间相常住。如何是常住。师云。前是佛殿。后是法堂。进云。此舍唯有一门。而复狭小时如何。师云。且从这里出去。进云。分明一句超然了。顿脱心猿露白牛。师云。正好耕田。进云。掀翻剎海光辉面。宛转须弥暗点头。师云。用许多闲气力作么。进云。云收夜半金乌现。等闲照见夜行人。师云。看取脚跟下。圆礼拜。师乃云。自圆上座。亲从先师得度后。在紫霞洞里。得个翻身处。始知饭是米做。从此二十年来。自歌自笑。不妨做个洒落道人。为什么。却被十二时辰转唤。今日作六旬初度耶。须知夜明帘外。别是家风。枯木堂前。另般春色。两曜之所不到。四序之所不迁。芥城莫比其数。劫石难并其坚。唯有灵源洞口石将军。许他结个同年。且道。石将军有什么长处。独立空山无个事。太平岁月自绵绵。
　　清明。弟子答响利生。送本师洞白关主印之上座。进塔设斋。请上堂。师云。坐断死关。洞然明白。销融宝印。廓尔圆彰。分明日午打三更。谁道藏身没踪迹。只得二边不住。中道不居。正当恁么时。且道洞白印之二上座。在什么处。安身立命。年年寒食清明际。杜宇花开血满山。
　　信官陈贡轩。祈福设斋请上堂。当人自心本来清净。只因一念迷倒。遂於身口意三业。起无量过咎。惟智者能用。一念觉悟。翻破迷倒。复还元净之心。此心即是佛心。一切烦恼业障。本来空寂。一切善法功德。悉自具足。不假外求。迷悟两途。实转凡成圣之要道也。更须知迷者由迷悟而迷。悟者由悟迷而悟。如人因地而倒。还从地起。离地求起。终无是理。虽然如是。有一人不属迷不属悟。不是圣不是凡。一切罪福因果。笼罩他不得。且道此人是何面目。良久召大众云。归堂去。
　　弟子心法荐师。请上堂。一切法不生。瑞草本无根。一切法不灭。红炉满盛雪。若能如是解。觑破威音外。诸佛常现前。大瑞庵主来也。白云笼岳顶。明月落前川。下座。
　　宝善监院。青恒。文之。内莹。设斋请上堂。时当末运。佛法凋零。至人乘愿再来。因时救弊。弘法利生。图报佛祖。不是为个闲名字。强求出头。作一场戏剧。取笑世谛也。昔掌石师翁。佩白马印。唱云栖道。真寂宝善两处开山。三十年来。觅个知音不可得。至晚岁。始遇先师一人。既征智证之同。遂有宝戒之授。迄今又三十余年矣。山僧尝题师翁真赞曰。摇仪峰鼗鼓。卖云栖骨董。三十余年入水泥。始遇先师同鼻孔。死生呼吸共通风。声光烛破阎浮梦。一滴苕溪水逆流。不知是济是洞。盖实录也。山僧年十八岁。甫离受业。禀戒师翁座下。亲承提挈。复指令见先师于荷山。至今日。为先师洒扫山门。皆辱师翁所教诏也。兹宝善监院青恒文之内莹诸上座。以方丈迁化。乃特赍众护法书币远来。请山僧一振颓纲。勿使先人遗化一旦坠地。因思木本水源。理难固却。乃举出先师师翁相见一段因缘。也要大家知他二老落处。不可只作矮子观场。随人上下也。敢问大众。二大老节文。毕竟在什么处。有二僧竞下语。师云。未在。乃云。木人把板云中拍。石女含笙水底吹。或有人问。和尚又作么生。不免向他道争敢违背。下座。
　　大悲忏圆满。弟子林太鼎。陈太育。设斋请上堂。闻声悟道。见色明心。水不洗水。金不博金。只如云门云。观世音菩萨将钱买糊饼。放下手。元来却是馒头。又作么生。喝云。早知饭是米。何须更忍饥。复云。咒圆三七。功满一期。因斋庆赞。无愿不随。四海波澄无一事。普天共乐太平时。下座。
　　佛诞日。福城优婆夷弟子郑道实。同男林太鼎。设斋请上堂。师拈拄杖。卓一卓云。悉达今朝恁么来。火中菡萏又重开。徧空徧界香风起。异种灵苗触处栽。祇这个。九龙吐水。还洗得着么。云门行棒。还打得回么。直饶通身是眼。也鉴不出。通身是口。赞莫及。且道是个什么。得恁么奇特。还委悉么。常在阛阓中。要且无人识。又卓一卓。下座。
　　智楞上座请上堂。师拈拄杖云。山僧不会说禅。终日闭门打眠。赖有这个上座。却能为我敷宣。卓一卓云。下不在地。上不在天。中不在内。傍不在边。露裸裸。赤洒洒。没可把。若有人拈得出。一任天下横行。不见一毛头许法为障为碍。若拈不出。被他迷却路头。东撞西磕。苦哉佛陀耶。即今还有拈得出者么。卓一卓云。珍重。
　　孝男黄知雄等。奉荐考妣。请上堂。先圣道。三界上下法。我说皆是心。离于诸心法。更无有可得。要识心么。天堂是。地狱是。成佛作祖亦是。如夜来做梦相似。人在床上。梦境千差。及至于醒。了无所得。设使未醒。亦非实有。到这里。只贵当人识得床上本人。则醒与不醒。得与不得。皆成剩语。敢问大众。毕竟如何识得这个本人去。良久云。不识不识。复云。上来举扬大法功德。奉为孝男黄知雄知权等。资荐嗣考文林郎黄公晋叔妣孺人郭氏。忏悔愆尤。庄严报地。伏愿。幽关顿破。显清净光明之身。极乐高超。证阿[鞥-合+(白-日+田)]跋致之地。
　　信官黄建五入山。建盂兰盆胜会。请上堂。堂上老亲真活佛。殷懃敬养福无边。更资亡母诸亲属。一切同登极乐天。大众须知。建老这一念广大心。起自孝道。且道。这孝又从什么处起。若也识得起处。不唯现世父母福乐百年。过去七世父母生天。乃至尽法界虚空界。一切蠢动含识。皆摄入无缘慈中。一时俱证无生法忍去也。还委悉么。老衲亲从方丈出。登堂对众阐宗风。乃举拂子召大众云。是什么。更若凝眸。不劳相见。
　　兴茂庄主诞日。弟子等纯林等志等。设斋请上堂。三缘和合之谓身。两曜推迁之谓寿。似浮云起于太虚。若洪波泻于巨壑。须知真身无相。等十界以同躯。真寿不迁。即剎那而恒寂。非生非灭。非凡非圣。非内非外。非减非增。便恁么悟去。尚堕法身。犹存数量。所以昔日僧问洞山。三身中。阿那身不堕众数。洞山云。吾常于此切。僧后问曹山。吾常于此切。意作么生。曹山云。要头便斫去。又问雪峰。峰以拄杖劈口打云。我亦曾到洞山来。大众且道。三大老意。毕竟在什么处。咄。宁可截舌。虽然如是。祇如兴茂庄主。辅弼丛林。三十余载。克勤克慎。实行实心。兹当九月朔旦。正值花甲初周。因斋庆赞一句。又作么生。还委悉么。采菊东篱下。幽然见南山。
　　牛录章京熊公讳进学。礼千佛名经。饭僧请上堂。忏悔一门。诸佛共赞。等觉已降。无不力行。普贤为华严长子。发十大愿王。其第四愿云。忏悔业障。况其他耶。博地凡夫。未阶圣果。处处贪着。无非是罪。其奈不知。虽则不知。不是无罪。譬暗中书字。火灭字存。及至天明。字终现耳。惟智者先觉。深自克责。息心改行。以复还本善。故释迦老子垂诫云。诸恶莫作。众善奉行。自净其心。是诸佛意。须知三世诸佛。历代祖师。无有一人不净此心。而成正觉者。只如净心一句。作么生。本来无一物。切忌自扬尘。打破阎浮界。独露法王身。珍重。
　　牛录章京陈公讳九州。偕男绶入山。礼千佛名经。饭僧请上堂。千佛出世。不为别事。要令大地众生。见自本性。了却生死。何也。盖为人人有个本性。只是不见。虽则不见。不可是无。人人有个生死。只不肯了。虽则不了。不可是有。生死不有。本性不无。一时拈出。布施大众。竖拂子云。是甚么。若向这里。直下见得。旷劫来事。只在如今。无边生死。一时尽净。岂不庆幸。如或不然。切须体究。这个生死。分明是有。鼓山长老为甚么道不有。这个本性。本所不见。本所不闻。鼓山长老为甚么道不无。参来参去。一朝廓然开悟。譬如日轮升空。无幽不烛。自家田地皆悉明了。然后发大伏藏。普济一切。绰有余裕。可谓世出世间胜丈夫也。与他三世千佛。把手同行。又何忝哉。大众。人身难得。大法难闻。时不待人。切须努力。珍重。
　　宗圣善公诞日。弟子法愿等。设斋请上堂。当处出生。随处灭尽。更不流入第二念。只如吾人。堕地以来。从幼至壮。从壮至老。岁月日时。剎那流变。为是第二念。非第二念。良久云。青萝夤缘。直上寒松之顶。白云淡泞。出没太虚之中。万法本闲。唯人自闹。喝一喝云。闹个甚么。复云。末法浇漓。禅戒纷乱。先师出世。力振頺纲。禅嗣寿昌。戒弘真寂。源流不紊。授受无差。年八十时。尝举寿昌一座大好山。抛与道霈。大似一发而引千钧。媿不胜其任矣。以真寂戒法。付跬存诸公。各以四句偈表信。其偈。皆前二句叙自己心中所证法门。后二句示付戒之意。无何。跬存雪樵莫违诸公。俱先掩化。而某公又妄拈宗乘。为先师所呵谴。今惟宗圣善公在耳。善公奉侍先师巾瓶有年。亲禀毗尼。教授后学。必能遵先师之重嘱。续真寂之芳猷。增佛寿命。令法久住。今日善公。五旬初度。正值先师忌辰。其徒子法愿等。设斋请升座。特举出先师付托禅戒。匡扶末法之意。以告大众。更不敢效封人之祝。溢美褒赞。何也。不见道。吾祷久矣。伏惟珍重。
　　指修庵主。为师庆寿设斋。请上堂。这个四大。性本是空。若不知空。不免道破。未入胞胎以前。在什么处。一口气不来。薪火相交。灰飞烟灭。又在甚么处。前后既无。中间岂有。中既不有。为什么又唤作五十初度。不见道。其如幻耳。祖师云。泡幻同无碍。如何不了悟。达法在其中。非今亦非古。师乃起立召大众云。这个岂不是泡幻。唤什么作无碍。这个不是无碍。又唤什么作泡幻。这里悟去。无边剎境。自他不隔于毫端。十世古今。始终不离于当念。如或不然。看他闲甲子。迁到几时休。剎那如寂静。百川应倒流。
　　祖信庵主。为师祝寿。设斋请上堂。一入信门。便登祖位。且作么生信。尽十方世界是一人。尽无量百千劫是一寿。以如是寿。寿如是人。不长不短。不减不增。且道。人是何人。寿是何寿。还委悉么。桃花流水杳然去。别有天地非人间。
　　纯一监院。同陈辉生道友。为师庆寿。请上堂。虚度浮生半百年。知非知命总茫然。饥餐渴饮寻常过。笑破虚空嘴半边。似这般无出豁汉。不辨月之大小。岁之闰余。凡不收圣不管。正好贬向无生国里。直教觅个出头地不得。安用为渠画眉指目。攒花簇锦耶。虽然。这汉却有个长处。解向人道饭是米做。锅是铁铸。若也不信。试向自己灶门前口门边。一一检点去。
　　两序众职事耆旧。制师子法被。为师庆寿。请上堂。师子丛林。师子围绕。踞地底踞地。哮吼底哮吼。返掷底返掷。滚球的滚球。直得威光凛凛。百兽潜踪。紫气腾腾。群妖遁迹。千古之下。瞻之仰之。叹莫能及。只如僧问古德。师子搏象全力着焉。师子搏兔亦全力着焉。未审。全甚么力。古德云。不欺之力。大众。要知不欺之力么。喝一喝云。末法风浇不可言。狐狼野犴塞乾坤。赤心片片忘宾主。共荷如来正法门。大众珍重。
　　福城方陈林诸护法。同池心宇道友。率四众为师祝寿设斋。请上堂。今日乃山僧五十母难之辰。伏承。众护法檀越。师僧道友。各赍香云花云。音乐云言辞云。种种妙供。而来供养。须知这一铺功德。不是锦上铺花。亦非冷灶放火。盖欲令人人知有未入父母胞胎以前一着子。只如这一着子。还有岁月也无。还有寿量也无。还有长短也无。那个既无。这个不可是有。这个那个。是一是二。还定当得出么。岂不见。昔日晏国师。问孚上座云。父母未生时。鼻孔在什么处。孚云。老兄先道。国师云。如今生也。在什么处。孚不肯。国师乃问孚。作么生。孚但摇扇。国师乃打孚一拳。大众。国师行拳。与孚上座摇扇。相去多少。须知二大老。一人摇头。一人摆尾。无影树上斗春花。石镜台前辨妍丑。有人向这里会去。即午请吃斋。若也不会。即午亦请吃斋。何故如此。大家有分。
　　林浦林印自曲水太和潘子起等众位道友。为师庆寿。设斋请上堂。大衍之数五十。其用四十有九。赵州擎茶。曹山奉酒。乾闼婆王献乐来。无孔笛中歌本有。恭贺无位真人。千寿万寿。只如无位真人。还受也无。匝地红轮秀。海底不栽花。
　　林丹章道友。募众掩骼修荐。请上堂。吾人从无始来。于生死界中。舍身受身。不知其几恒河沙劫。一一生中。皆有父母诸亲。尽观大地。若男若女。若存若亡。无有不是者。但改形易报。不复相识。兹者时值鼎革。杀气横流。苍生之没於非命者多矣。所以坏棺弃尸。处处狼藉。风吹日炙。雀啖鸦餐。无主无依。谁为悯念。有福城善男子林丹章。疚然在怀。乃特倡缘募众。亲为收敛。火葬男女。共计一千八百有奇。事竣复大作佛事。以津济之。可谓不见异相众生。全成仝体眷属。祈国家之升平。达恩亲於仁寿。皆感应自然之理也。虽然。更须知有七贤女因缘始得。昔世尊。因七贤女游尸陀林。一女指尸。谓诸姊云。尸在这里。人向什么处去。一女云。作么作么。诸姊谛观。各各契悟。感帝释散花云。惟愿圣姊。有何所须。我当终身供给。女云。我家七珍四事。悉皆具足。惟要三般物。一无根树子一株。二无阴阳地一片。三叫不响山谷一所。帝释云。一切所须悉皆有之。若三般物。我实无得。女云。汝若无此。争解济人。遂仝往见佛。白如上事。世尊云。憍尸迦。我诸弟子大阿罗汉。不解此义。唯有诸大菩萨。乃解此义。师召大众云。一切法无生。一切法无灭。若能如是解。诸佛常现前。七贤女各各开解了。一一现前了。便就帝释。索三般物。帝释云。我实无得。可谓。和盘托出了也。世尊云。我诸弟子大阿罗汉。不解此义。唯有诸大菩萨。乃解此义。明瞒犹可。暗骗难当。今日有人问鼓山。林丹章道友。所收一千八百髑髅。在这里。人向什么处去。竖拂子云。但向他道。总在山僧拂子头上。坐宝莲花。成等正觉去也。诸人还见么。咄。切忌眼花。
　　净慈堂尼怡然请上堂。维摩诘云。随其心净。则佛土净。此是净义。妙法华云。以慈修身。善入佛慧。此是慈义。夫以慈修身。而入佛慧。以净修身。而净佛土。如是则一切戒定慧。福德神通。皆备于己。安用区区别求耶。今日净慈堂怡然上人。特上鼓山。乞戒请法。为是别求非别求。噫。不因夜来雁。怎见海门秋。
　　尼祖德请上堂。祖德比丘尼。求戒复求法。戒法原非外。自心悉具足。心空即是戒。本来无一物。心真即是法。历劫不生灭。若能悟自心。戒法一时得。祇如自心。作么生悟。日午打三更。夜半日头出。参。
　　法光法雨二上人请上堂。佛出世祖西来。法门处处大张开。当阳抛掷这着子。要令穷子蚤归来。俱胝指秘魔乂。云门胡饼赵州茶。肯来觌面亲分付。不来又自隔天涯。今日法光法雨二上人。求戒请法。山僧又作么生。娘生两眼原明净。不用于中更撒沙。
　　庆城寺戒子乐道寂照祥光请上堂。昔世尊于菩提树下。始成正觉。即立戒法。以戒是三学之首。万行之宗。世出世间。所必由之要道也。何者。三涂以无戒而堕。人天以有戒而生。乃至罗汉辟支。以戒而得。菩萨以戒而修。佛果以戒而证。三涂者。即今不闻佛法。不信因果。恣意造业。广集众罪者是也。人天者。即今坚持五戒。奉行十善者是也。罗汉辟支者。即今登坛白四羯磨后。常行二百五十戒。进止清净。为四真道行者是也。菩萨者。即今发大心。立大愿。行大行。志取无上菩提者是也。佛果者。三聚圆满。万德具足。即我本师释迦世尊是也。可见十法界中。圣凡染净。皆依此戒而有差别。所谓谁能出不由户。何莫由斯道也。今日庆城乐道寂照祥光等诸上座。入山求戒。特请升座。为现前四众人等。开示如来立戒之意。并各审观因地发心。为求人天戒耶。为求罗汉辟支戒耶。为求菩萨戒耶。为求佛果戒耶。是在智者。善自决择耳。诸仁者。人身难得。佛法难遇。今得人身。得遇佛法。出家受戒。非是小缘。宜各於此发决定心。立决定志。修身以戒。修心以慧。破生死於无始。圆佛果於一生。恩有同资。自他均利。可谓真佛弟子。真报佛恩也。伏希。大众各自勉励。珍重。
　　佛成道日。道山室尼弘益传慧传毓一贤等坚。请上堂。未睹明星是悉达。已睹明星是悉达。悉达何曾有两人。众生起见自分别。当时之事即今日。今日之事即当时。今日当时同一际。众生起见自支离。不分别不支离。直下莲花开污泥。释迦老子觑不见。黧奴白牯笑嘻嘻。大众且道。黧奴白牯。与释迦老子。相去多少。只许老胡会。不许老胡知。
　　莲宗上人请上堂。莲宗上人为法心切。昨日拜伏于地。泪如雨注。求指示个出生死底路头。山僧向他道。把生死来与汝出。这一转语。如金刚王宝剑。觌面全提。若能直下提起。一刀两断。岂不畅快平生。渠既不会。今日不免从头说破。有我是生死。达得我空。即出生死。赞即喜骂即瞋。是生死。赞不喜骂不瞋。达得赞者受赞者骂者受骂者。二俱是梦。便出生死。此是一条通天大路。若能蓦直行去。归到家中。亲见那个无生死底人了。然后翻身。入生死界中。燃大法炬。驾大法舟。渡苦海之沉迷。破大地之幽暗。始不负出家学道之志也。敢问。那个无生死底。毕竟是阿谁。还委悉么。师姑元不是女人。但恁么看取。
　　邻虚庵主。为徒众求戒。请上堂。一人有眼耳鼻舌身意。声色一毫不知。一人无眼耳鼻舌身意。声色一毫不昧。二人同到鼓山求戒。为授不知者。为授不昧者。不知者。教乞戒而不知乞戒。问名字而不知名字。如何可授。不昧者。本无音声状貌可见。又如何授。二俱不授。则辜负来机。授又作么生授。不见道。官不容针私通车马。蓦拈拄杖。连卓三卓云。五戒十戒。二百五十戒。三聚戒。一时拈出了也。只如授者受者。即今在甚么处。直下来也。急着眼看。掷拄杖。下座。
　　慈圣庵惟祥上人请上堂。昔世尊于三乘中。别开净土一门。谓之径路修行。亦谓之横出三界。盖谓念佛往生。甚易易也。今时念佛者多。往生者少。其故何也。良由觑娑婆不破。信极乐不及耳。娑婆弊恶。种种逼迫。有什么觑不破处。极乐依正。种种殊胜。十方诸佛。历代祖师。苦口叮咛。劝令往生。有什么信不及处。若真信不及觑不破。则是盲冥无智。痴众生只顾目前。不惧身后。他时后日。其苦未有了在。唯有智者。将娑婆世界。一一觑破了。极乐世界。一一信得明白了。然后放下万缘。把这一句阿弥陀佛。向四威仪中。一心念去。务使字字分明。句句相续。念到一心不乱。花开见佛。则知念即是佛。佛即是念。念非是念。佛非是佛。弥陀自己。浑作一人。极乐娑婆。打成一片。然后以如是法。度如是众。期九莲於上品。会三祗於一生。仰报四恩。同资三有。始是真正佛子也。大众。时不待人。各自努力。珍重。
　　云太绅善友。报亲请上堂。人知有身。则知有父母。知有父母。则能念报父母之恩。何者为身。何者为父母。何者为报父母之恩。先佛世尊云。身从无相中受生。犹如幻出诸形相。大众。这个幻出形相。岂不是当人自己真身。这个无相。岂不是当人真父母。识得真身。即识得真父母。识得真父母。即能报父母之恩。云太绅善友。幼背双亲。不胜哀感。乃特请山僧升座。举唱宗乘。用酬罔极。即此一念真身真父母。一时现前了也。且道。恩毕竟如何报。良久云。撒手到家人不识。更无一物献尊堂。
　　池心宇道友。为祈升平。募众修大悲忏。三年期满。设斋请上堂。僧问。声色丛中。一乘宗教。如何施设。师竖起拂子。进云。这个即声色。离声色又作么生。师又竖起拂子。进云。恁么则终无二体也。师云。一任分别。进云。观音菩萨来。和尚向甚处。与他相见。师云。背后是什么。进云。这个是学人底。和尚见底。又作么生。师云。且喜阇黎到这里。进云。更有个觅不得底罪。和尚如何为学人忏却。师云。元来不曾到这里。进云。恁么则皮肤脱落去也。师云。也好个消息。僧礼拜云。大家证明。师云。狼藉不少。乃云。人人安稳。国土本无三灾及与八难。只因日用不知。向外驰逐。遂於无灾难中。妄为灾难所迫逼。观世音老婆心切。处处捄护。特拈出旷劫所得无上秘密之法。谓之广大圆满无阂大悲心陀罗尼。令诸有缘闻名持诵。出诸难地。达於安稳。故娑婆世界。号之为具大慈悲者。又谓之为施无畏者。池心宇道友。善根宿植。福果圆成。体观音之慈悲。悯群生之荼毒。倡缘募众。依法修持。期满三年。福兹率土。果见四海澄渟。五谷丰稔。国泰家宁。民康物阜。这一铺功德。可谓克始克终。尽善尽美了也。正与么时。还有直达安稳国土者么。良久云。常在於其中。经行及坐卧。珍重。
　　瑞拙上座请上堂。闻声悟道。见色明心。云门云。观世音菩萨。将钱买胡饼。放下手。却是馒头。大众。胡饼馒头。是一是二。若道是一。胡饼自胡饼。馒头自馒头。若道是二。面无两般。有人定当得出。即午瑞拙上座设斋。出笼馒头。一任横咬竖咬。不妨下下咬着。何也。家家观世音。处处弥陀佛。如或不然。饮水须防噎。切忌囫囵吞。
　　洪坤宇善友。仝侄昌胤。为求嗣设斋。请上堂。乾法天坤法地。天地法什么。拈拄杖云。只这个生天生地。生人生万物。这个广大。天地人万物亦广大。这个无尽。天地人万物亦无尽。这个永久。天地人万物亦永久。且道。这个是甚么得恁么奇特。但向己求。莫从他觅。卓一卓。
　　雪溪上座。诞日设斋。请上堂。雪溪上座。平生屡感异梦。一切皆验。无一虚者。年四十七岁时。因患眼。梦见摩利支天。手持日月。放大光明。眼得不坏。自是以来。礼供诸天。甚为虔恳。且更施金作佛。施药治病。一切福事。踊跃力行。然一一皆自梦心流出。且道。此梦为是实为非实。若道是实。分明是梦。若道非实。凡事皆验。这里定当得明白。则知现前身心世界一切万法。亦复如是。所以云。三世诸佛是梦。历代祖师是梦。六道含灵是梦。雪公今日六旬初度。又请山僧。升梦座。说梦法。开梦众。祇如破梦一句。作么生。咄。青天白日。大家莫瞌睡。
　　洪省吾善友。荐兄设斋。请上堂。僧问。南岳云。修证即不无。染污即不得。不染污中如何修证。师云。火里莲花今正开。进云。广额屠儿。放下屠刀。便云我是千佛一数。不假修证。如何便成佛去。师云。莫谤广额屠儿。师乃拈拄杖云。前日为坤宇祈嗣。拈出这个。今日为省吾荐兄永吾。又拈出这个。盖为这个能为万象主。不逐四时凋。虽然出生无尽。要且生灭变易他不得。既生灭变易不得。则永吾现前。与诸佛众生山河国土。同一体性。无二无别。灵然湛然。如如不动。如此。又荐拔个甚么。只把一枝无孔笛。特向人间缭乱吹。卓拄杖云。吽吽。下座。
　　程门许氏陈氏。为童男明寿祈福。求大悲忏。饭僧请上堂。观音一片老婆心。救护阎浮愿力深。等视群生如一子。须知处处现全身。竖拂子云。观世音菩萨来也。应以三乘人天得度者。悉皆现身而为说法。求长寿得长寿。求富饶得富饶。求官位得官位。乃至求佛果得佛果。一切所求。若不果遂者。不得为大悲心也。只如众生能感之心。与观世音菩萨慈悲心地。毕竟是同是别。闻性圆明无内外。把手相将入普门。击拂子云。珍重。
　　大悲忏三年圆满上堂。观音大士。不肯冷坐普陀岩上。乃撺身入三界火宅中。东唤东应。西唤西应。如钟受扣。似谷答响。不爽毫发。盖度生之愿。广大无尽耳。池心宇道友。普为天下。祈致升平。乃募众修大悲忏法。三年告满。凡四众人等。各施资财。敷陈供养。乃至若见若闻。发一念信心。一瞻一礼者。皆摄入菩萨无缘慈中。承其庥荫。受其度脱。不惟外难不侵。亦复内障渐尽。何也。以众生悲仰之心。即菩萨慈悲之心。众生举念处。菩萨全体出现。不前不后。不一不异。只如山僧。今日高登曲录。因斋庆赞。观世音又在甚么处。喝一喝云。一声徧入诸人耳。诸人耳在一声中。露裸裸兮赤洒洒。十方何处不圆通。蓦召大众云。一齐作礼。便下座。
　　徐太孝善友请上堂。为父饭僧。资冥福于既往。为母礼忏。祝遐寿於将来。可谓两彩一赛也。然二者皆起於孝之一念。儒以孝为天经地义。佛以孝为戒。故云大孝释迦尊。积因成正觉。是世出世间。皆本于孝也。祇如这一念孝。又从什么处起。若也识得起处。则知千佛万佛。同一父母。而佛佛无穷。千寿万寿。同一法身。而寿寿无尽。如或不然。堂中活佛方花甲。定省温凊仔细看。
　　优婆夷姜法智。礼忏求戒。请上堂。罪性不在内。不在外。不在中间。忏个什么。坛场非戒。白四羯磨非戒。问清净教威仪非戒。又受个什么。这里具得一只眼。譬如狮子出窟。百兽潜踪。杲日升空。千林失白。始可谓真受戒。真忏悔也。且道。具底是甚么眼。夜半日头红。照破三千界。任他无事人。尘中得自在。
　　优婆夷弟子胡益净。设斋请上堂。僧问。众生受佛戒。即入诸佛位。如何是佛位。师云。汝即今在甚么处。进云。只在这里。师云。原来却是众生。师乃云。以心持戒。以戒持心。是心是戒。是戒是心。以心念佛。以佛念心。是心是佛。是佛是心。如是持戒。即入佛位。如是念佛。直登上品。只如不是心不是佛不是物。又作么生。毕竟水须朝海去。到头云定觅山归。击拂子下座。
　　佛诞日。心觉庵主请上堂。僧问。诸佛未出世。人人鼻孔撩天。出世后。为什么杳无消息。师云。现成公案。进云。云门刚要一棒打杀。为是雪屈。为是酬恩。师云。也是贼过后张弓。僧礼拜。师乃举。大慧禅师浴佛示众云。毗蓝园里未曾生。双林树下何曾灭。不生不灭见瞿昙。眼中又是重添屑。师云。大慧老人只解添屑。要且不解出屑。山僧今日为他出却去也。毗蓝园里任渠生。双林树下任渠灭。生灭炽然事本常。海底泥牛嚼生铁。蓦召大众云。莫道鼓山看孔着楔。下座。
　　善男子管世民世贵。设斋请上堂。僧问。世尊四十九年。未曾说一字。如何是世尊底佛法。师云。青山青绿水绿。进云。千七百则。尽属葛藤。如何是祖师底佛法。师云。绿水绿青山青。进云。今日和尚升座。毒鼓雷轰。如何是和尚底佛法。师云。青山青山。绿水绿水。进云。学人则不然。师云。汝作么生。进云。面前自有通霄路。不许时人乱撒沙。师便打。师乃云。有为法中。有时日岁月。故寿量有尽。无为法中。无时日岁月。故寿量无尽。今日善男子管世民世贵。为老母李氏七旬初度。饭僧请法。用申庆赞。且道。说有为法耶。说无为法耶。举拂子召大众云。见么。掬水月在手。弄花香满衣。击一击。下座。
　　无尽上人。剃度设斋。请上堂。僧问。德山云。及尽去也。直得三世诸佛口挂壁上。请问和尚。如何是及尽底事。师云。三十棒赶出三门外去。进云。有一人呵呵大笑。未审笑个甚么。师云。我也不知。进云。识得此人。参学事毕。如何是此人。师良久。进云。某甲不恁么道。师云。汝作么生。进云。溪声便是广长舌。山色无非清净身。师云。好个门外汉。僧礼拜。师乃云。无尽上人。年七十有五。儿孙济济。颐指如意。一朝深悟浮幻。矢志出家。诸子孙辈。挽留不可。遂同送到鼓山。剃度纳戒。可谓火中莲花。不易得也。须知出家者。学无为法。无为法中。无老少无迟速。所以罗睺罗。七岁出家。证阿罗汉果。胁尊者八十岁出家。亦证阿罗汉果。可见得之在人。不在年也。大众且道。无为法作么生学。还委悉么。二时展钵家常事。未许他人易得知。
　　结夏。建州檀林道友。为师祝寿设斋。请上堂。师拈拄杖云。祇这个。本来无形段。丑貌百千般。特地为拈出。牛头尾上。安有人提得去。促无量劫。为一剎那。延一剎那。为无量劫。魔宫虎穴。任意安居。酒肆淫坊。随缘放旷。如或不然。但愿蜡人似氷洁。长年坐断白云中。卓拄杖下座。
　　孝男林太鼎。为故考文若居士。诞日首七设斋。请上堂。福城文若林居士。父子积善世其家。一朝托疾忽告终。见闻无不生悲叹。七日以前居士死。七日以后居士生。生时既已无所生。死时亦复何曾死。识得不生不死人。无边生死一时尽。生死尽处即翻身。何妨在在常游戏。奉觐弥陀诸圣众。黄金台上闻妙法。当处果满菩提圆。无佛世界而作佛。孝子太鼎以至孝。请我升座说此法。普愿法界诸众生。一时同入法性海。喝一喝。下座。
　　孝子林太鼎请上堂。孝子林太鼎。奉荐故考文若居士。请僧转读华严法华楞严圆觉诸经圆满。适值诸佛欢喜众僧自恣之辰。特申表忏。仍请山僧升座。不免重宣一徧。华严云。华藏世界所有尘。一一尘中见法界。如是则尽大地众生。生死去来。全体法界。更何有生死之可言。法华云。十方佛土中。唯有一乘法。无二亦无三。如何是一乘法。满钵和罗饭。普供十方僧。首楞严云。见与见缘并所想相。如虚空花。本无所有。此见及缘。元是菩提妙净明体。白云投壑尽。青嶂倚空高。圆觉云。有大陀罗尼门。名为圆觉。流出一切清净真如。菩提涅盘。及波罗蜜。教授菩萨任大。也须从地起更高。争奈有天何。复云。上来称扬如是大法功德。伏愿。林文若居士。三障肃清。二严备具。觐诸佛于一念。剖大经于一尘。普共含生。齐成佛道。
　　左都督洪公秀宗居士。设斋请上堂。教中道。得人身难。值佛法难。生信心难。又云。豪贵学道难。以豪贵之人。多迷声色。不厌苦本。所以学道为难。且道。学甚么道大道。岂不见僧问赵州和尚。如何是道。州云。门外的。僧云。不问这个道。州云。问甚么道。僧云。大道。州云。大道透长安。大众。若识得赵州舌头落处。则知举世茫茫。南来北往。步步踏着。处处是长安。时时觐天子。安邦辅国。坐致太平。如或不然。试看日用凭谁力。擎天拄地总由他。击拂子。下座。
　　徒弟纯祉智云。荐济宗上人。请上堂。师拈拄杖。召大众云。生也这个。这个不生。铁牛眠古路。死也这个。这个不死。石马骤清风。不生不死也这个。这个能生能死。青山常举步。白日不移轮。卓一卓云。即将这个。奉为新寂比丘济宗。蠲除三障。具足二严。伏愿。正眼豁开。直达归元之路。迷云吹散。高超胜义之天。即生灭而证真常。转尘劳而成正觉。又卓一卓。下座。
　　灵石监院履玄。同众法眷。及省会福清陈何郭魏林周敖赵陈曾众位檀护。请上堂。灵石乃福清福地。寂祖祖庭。废兴有时。运当来复。曹师首创。众徒继述。弟兄一志。莫不人人以兴复为念。故能感动众位护法檀越。倾心护持。特请山僧开法。山僧自顾。人微德薄。不足为此山增重。苦口力辞者数矣。而僧众檀护。愿力益坚。毋容推诿。既事不获已。只得冒昧。祗承期金像宝殿落成之日。当为一挝石鼓。重振祖风。俾人人知有自己脚跟下一段大事。可见佛祖出世。建法幢立宗旨。终不徒然也。祇如今日。山僧祗承一句。又作么生。拈拄杖卓一卓云。万般存此道。一味信前缘。又卓一卓。下座。
　　师到宝善。沧溟上座率众请上堂。山僧到宝善。已二十日了也。四方缁素。摩肩错趾。竞来供养。终日口吧吧地。葛藤不少。今日沧溟众上座。远自延平来。敬陈香积。高敷法座。考钟伐鼓。虔请说法。又添一番狼藉。虽然。唤什么作法说。又作么生说。却请木上座。为诸人通个消息。拈拄杖卓一卓云。拄地撑天唯这个。春来秋往不抽枝。当阳拈出无人识。却忆头陀一笑时。又卓一卓。下座。
　　师到龙山上堂。僧问。特为法门增显耀。泝流千里访同参。即今曲录高登踞。大众诚聆一指南。师竖拂云。闻么。进云。已知趋向路。归家又若何。师云。上座即今在甚么处。僧便喝。师云。好喝。进云。恁么则归源无二路。方便有多门。师喝云。唤甚么作方便。进云。可谓石鼓真灯赖有续。曹源一派徧支那。师云。且归位着。僧问。佛因大事说法华。多宝如来虚半席。今日重登狮子座。开权显实事如何。师云。适来已八字打开了也。进云。屴崱峰头六种动。龙山耀古复辉今。师云。不妨道着。师乃云。山僧昔年。忝与龙山和尚。同参天童老人法席。当时即有共振古风之约。迄今垂三十载矣。龙山久已丕显宗风。化行宇内。而山僧方僻处海隅。跛跛挈挈。殊愧不似。今日得得入山。瞻礼道范。共话畴昔。足慰平生。又承监院两序敦请升座。既辞不克。不免借婆衫子拜婆年。大众还知么。法运陵夷。真人罕遇。晚近知识。竞共出头。各各自谓成无上道。子细捡点将来。总是弃金担麻。唯有龙山。耸壑昂霄。岿然崛起。不堕众数。实谓希有。且道。龙山有甚长处。莫是得太白不传之秘诀。兴翠岩久废之丛林么。莫是平生持为法为人之志。在处建无作无为之功么。莫是智如鹙子。辨似满慈么。似则也似。是则未是。毕竟如何。良久云。天生一片无瑕玉。安用雕文始见奇。复云。适来龙山和尚。举寿昌师翁大好山公案。兴善云好。寿昌云不好。好与不好。端的在什么处。大众要知么。夜半正明。天晓不露。久立众慈。伏惟珍重。
　　靖藩固山王公讳大用。奉荐太夫人郎氏。请上堂。今日乃固山王公。为太夫人郎氏小祥之期。特入山饭僧修荐。请山僧升座。举唱宗乘。用资觉地。夫人寿越古稀。荣膺一品。子孙济济。福禄源源。世间种种云大备矣。然而死生昼夜之理。必洞然於心。了无疑惑。今日因斋庆赞。不免重为举似。也要大家知有。还知么。生从何来。火里青莲朵朵开。死从何去。长江日夜向东注。来者既已无所来。去者究竟何所去。去来来去总如如。是则名为大幻住。所以云。譬如大幻师。幻出诸男女。虽见诸根动。要以一机抽。十法界中。四圣六凡。殊形异状。万别千差。总是幻出的男女。若识得彼大幻师机括所在。则不为诸幻相所惑。虽现圣现凡。而圣凡不能系。示生示死。而生死不能拘。出没往来。得大自在。敢问大众。幻师机括。毕竟在什么处。蓦拈拄杖。卓三下云。权挂垢衣云是佛。却庄珍御复名谁。又卓一卓。下座。
　　冬至日。温陵黄孔固文学。仝玄文上座。为师庆寿。设斋请上堂。僧问。古者道。诸佛出世。及与涅盘。总不出剎那际。未审和尚寿量。还在剎那际里。为别有生机一路。师卓拄杖。进云。恁么则同坑无异土也。师云。独有阇黎。不在其数。进云。学人不恁么。师云。汝作么生。进云。中九下七。诸佛数不出。师云。何曾出得。进云。和尚还出得么。师便打。进云。何曾出得。师云。更要一棒。僧礼拜。僧问。和尚五十以前为人。即不问。正当五十。如何是和尚为人一句。师云。也好与一棒。进云。顶门突出摩酰眼。照破三千及大千。师云。只恐不恁么。师乃云。诸佛出世。及与涅盘。总不出剎那际三昧。须知此剎那际。三世诸佛。历代祖师。以及蠢动含灵。总在里许。出出没没。自古及今。无一人出得。若也出得。一任天下横行。生佛位中。牢笼他不得。其或不然。来年更有新条在。恼乱春风卒未休。卓拄杖一下。复云。群阴剥尽一阳回。无位真人恁么来。垢面蓬头人不识。寒梅雪里一枝开。且道。此人在剎那际里耶。不在里耶。卓拄杖云。天风伐石鼓。大地又闻雷。复卓拄杖云。珍重。
　　温陵信官张讳良奕。仝夫人黄氏。酬愿祈福。请上堂。廓然无圣。觌体现前。实无功德。百福具备。搅长河为酥酪。变大地作黄金。种种庄严。受用不尽。不从别处得来。尽自个中流出。且如何是个中事。喝一喝。复云。自心善愿自心发。自心功德自心求。但得自心长不昧。生生福慧永无休。
　　苏载瞻居士。施浴锅饭僧。请上堂。僧问。古有十六开士。随例入浴。各各悟道去。未审他悟个什么。师云。今日苏居士请汝沐浴。进云。振衣无别物。入水见长人。师云。切勿露手脚。进云。手脚不湿。师云。又拖泥带水。僧问。灵源一滴水。浴此无垢人时如何。师云。今日正开浴。进云。既不洗尘。亦不洗体。中间安然。又作么生。师云。不妨恁么洗。进云。虽然。只浴得这个。未审那个还受浴么。师云。这个那个是什么。僧礼拜。师乃云。一火功成双铁镬。满煎香水浴僧伽。身心垢腻从头洗。洗尽身心见阿爷。还有与么人么。若有。则不须跋陀悟因。安用古灵揩背。人人汗衫脱落。个个全体优游。不唯诸垢并消。无垢一时洗却。今日苏载瞻居士一铺功德。可谓不浪施矣。如或不然。香水海中。弥满清净。普请大众。趂时随例浴去。
　　云太绅善友。病中求忏。饭僧请上堂。昔维摩诘。示疾毗耶离城。诸来问疾者。因以身病。广为说法。诸仁者。是身无常无强。无力无坚。速朽之法。不可信也。渠恁么道。只要诸人识得是妄耳。洞山不安。有僧问云。和尚病。还有不病者么。山云有。僧云。不病者。还来看和尚否。山云。老僧看他有分。渠恁么道。只要诸人识得是真耳。拈拄杖召大众云。唯有这个。不属真。不属妄。非病。非不病。且道。这个是甚么。春秋浑不涉。枯荣岂得该。世世为根本。莲花火里栽。卓一卓。
　　富沙郑谢邵潘众护法道友。为师庆寿。请上堂。今日乃富沙众位护法檀信。师僧道友。特赍锦章香供入山。为山僧庆寿。富沙桑梓之地。诸公桑梓之人。不免说些桑梓的话。无相身中有相身。剎那不住自新新。轩辕甲子循环数。数尽尘沙也未真。且道。如何是真。竖拂子云。鸳鸯绣出从君看。不把金针度与人。击拂子。下座。
　　紫云还一耆德。七旬初度。齐己上人请上堂。四大为身。岁月为寿。四大必坏。无实性也。岁月易往。不少住也。况人生寿屇古稀。以至期颐者。千百什一而已。紫云还一本公。以慈修身。善入佛慧。寿古稀矣。徒孙齐己请山僧法施。盖欲以法供养。唤甚么作法。先佛世尊云。身从无相中受生。识得这无相的。便识得自己真身。肇法师云。江河竞注而不流。识得这不流的。便识得自己真寿。真身不坏。徧法界以弥纶。真寿不迁。尽劫石而常住。虽然如是。犹是止啼之说。不可谓本法上。有恁么说话也。如何是本法。良久云。洎乎错下注脚。
　　开明上人设斋请上堂。举世茫茫皆客作。不知衣里有明珠。为求衣食佣贫里。子细看来也大愚。今日绽开衣线。揭出明珠。普示诸人去也。举拂子云。见么。古今常雨宝。永济于昏衢。击拂子。下座。
　　佛成道日庆城寺戒子雪光雪心卉林予霖信生润逸灵源。设斋请上堂。僧问。未离兜率。已降王宫。未出母胎。度人已毕。因甚么又在雪山。睹明星悟道。师云。只为汝不荐。进云。一睹明星开正眼。如何是正眼。师云。龙眼核。进云。恁么则昔日雪山。今朝和尚。师云。礼拜了归位。又僧问。妄无自性。全体即真。因甚世尊又道。众生以妄想执着。而不证得。师云。待离却妄想。执着。即向汝道。进云。舍妄归真时如何。师云。莫妄想进云。恁么则云收雾卷家家月。树倒藤枯处处秋。师云。又妄想也。师乃云。释迦老子。未睹明星以前。众生成佛已竟。既睹明星之后。却云一切众生。皆具如来智慧德相。但以妄想执着。而不证得。从此三千余年。带累儿孙。奔南走北。参禅的参禅。受戒的受戒。修因的修因。证果的证果。反又隔了一重。忽有个汉。闻恁么道。撩起便行。向星未睹。眼未开时。一觑觑透。直教释迦老子无开口处。无展拓处。亦不分外。如或不然。不免向他背后。立听其处分。参禅须教实参。受戒须教实受。因若不实果必虚也。虽然如是。只如今日现前大众。各各披衣执具。眼睁睁地。耳历历地。意了了地。听山僧曲录床上。说黄道白。这一段风光。且道。是未睹明星以前耶。既睹明星以后耶。良久云。将此深心奉尘剎。是则名为报佛恩。
　　灵虚慧林二上人。送米到山请上堂。今日灵虚慧林二上人。在建宁县。募化斋米。送到鼓山。供养大众。须知有三种不易。一化者不易。二施者不易。三受者不易。化者施者不易则固是。受者如何不易。亦有三种。为诸人点出。一者烹以不热火。二者盛以无底钵。三者纳以空如来藏。三种具备。则能植檀那净福。增佛祖慧命。日用万两黄金。亦不分外。如或不然。二时上堂。切须照顾。不得咬破他家一粒米。
　　福省城守信官黄讳燕赞为太夫人张氏。求福酬愿请上堂。亲恩罔极。佛力无边。能孝于亲。则能感于佛。盖佛心亲心。人子之心。皆同一体。以一体故。所以消厄难于至危。增福算于至大。感应道交。其捷如响。正当今日。所愿从心。因斋庆赞一句。又作么生。母子同心归正觉。生生福禄愈高崇。珍重。
　　荐云太绅道人上堂。三缘和合而幻生。这个不生。四大各离而幻灭。这个不灭。不生不灭底。离生灭底。不可得生灭底。离不生不灭底。亦不可得。故华严经云。一切法无生。一切法无灭。若能如是解。诸佛常现前。须知现前底佛非是外有相佛。乃当人自己本源自性天真佛也。即以如是佛。度云太绅。出生死海。登涅盘岸。生生常作津梁。处处同为法侣。
　　方伯何公为公郎太观。求福寿饭僧请上堂。土饶果硕。源远流长。凤生丹穴。玉出昆冈。所以大福德人。发大福德心。修大福德行。感大福德胤。盖心大福大。因真果真。今日本省大方伯何公为公郎太观。饭僧求增福寿。一句作么生。父子天真妙叶处。恒沙性德自绵绵。
　　玄生上座求戒设斋请上堂。昔世尊临涅盘。诫饬弟子。依四念处住。以戒为师。末法出家者。如稻麻竹苇。不知四念处为何事。戒为何物。佛法之衰。有由然矣。今日玄生上座入山。求戒请升座。不免拈出布施大众。何者四念处。谓身受心法。观身不净。观受是苦。观心无常。观法无我。得此四念。则不住生死。观身真净。观受真乐。观心真常。观法真我。得此四念。则不住涅盘。既不住生死。又不住涅盘。此无所住处。即是当人放身命处。何者以戒为师。众生无始以来。背觉合尘。念念攀缘。心心造业。若无戒法辔勒其心。将无畔涯。不知抵止。所谓摄心名戒。因戒生定。因定发慧。实成佛之基本也。故经云。汝等比丘。於我灭后。当尊重珍敬波罗提木叉。如暗遇明。贫人得宝。当知此则是汝等大师。若佛住世。无异此也。凡出家者。能遵佛遗诫。依四念处住。又能以戒为师。虽则现生不能悟道证果。自然世世不落恶道。生生不失人身。再出头来。一闻千悟。定不虚也。虽然如是。更须知心体离念。念处何施。自性无非。戒从何立。如是则虽终日持戒。而无戒相可持。终日念处。而无念相可立。寂寥於万化之域。动用於一虚之中。能如是用心。可谓真佛弟子。真报佛恩也。伏惟。大众深自勉励。珍重。
　　慧修上人请上堂。昔日僧问马祖云。和尚为甚么道即心即佛。祖曰。为止小儿啼。曰啼止后如何。祖曰非心非佛。曰除此二种人来。如何指示。祖曰。向伊道不是物。曰忽遇其中人来时如何。祖曰。且教伊体会大道。大众。古德为人言不浪发。此是无渐次中渐次。今日快便难逢。为诸人一一颂出。即心即佛。为止儿啼。粗餐一顿。了忘百饥。非心非佛。儿啼已止。夺却匕箸。休粮方美。除是二人。向道不物。离相超名。剜心剖腹。其中人来。教会大道。涧底鱼游。林间鹊噪。召大众云。面目分明。各自证取。
　　弟子陈等荣同室郑传愿。预修功德请上堂。求福者多。求道者少。强欲论道。却成不了。虽然如是。了也这个。不了也这个。且道。这个是什么。举拂子云。此是无尽福德藏。今日为君亲说破。击拂子。下座。
　　传璧传禅二上人。求戒请上堂。寒山道无嗔即是戒。心净即出家。我性与你合。一切法无差。鼓山道心空即是戒。身空始出家。本来无一物。何处会千差。大众且道。与古人相去多少。试拣辨看。
　　祥光上人。设斋请上堂。僧问。自性本空。戒从何有。只如今戒即是。不戒即是。师云。空中看鸟迹。水底数鱼踪。僧作持钵势云。这个是戒非戒。师云。未开口前荐取。进云。本元自性天真佛。非色非空非古今。师云。不劳注脚。僧礼拜。师乃云。空王殿上。逈绝行踪。明月堂前。暗传春色。於无戒中立戒。无定中修定。无慧中发慧。三学既具。万德乃圆。所以道。修空花之佛事。伏镜里之魔军。建水月之道场。圆梦中之佛果。虽然如是。只如花亡镜破。月落梦惺时如何。夜明帘外排班立。万里讴歌贺太平。
　　阎浮庵主请上堂。师拈拄杖云。祇这个离相离名。非空非色。赞不得毁不得。是不得非不得。唤作佛土上加泥。唤作戒无绳自缚。唤作心提灯觅火。到这里。三世诸佛。目瞪口呿。历代祖师。望风莫及。正恁么时。如何通信。灵源深处无人到。只听数声幽鸟啼。
　　佛诞日信官李太升同夫人周太贵。挂旛饭僧祈福请上堂。释迦老子。来此世界。八千返了也。无奈众生不了。所以今又重来。入摩耶胎。出摩耶胎。指天指地。四顾称尊。打头一着。已将无尽宝藏。一时运出了也。但不知众中谁是领受者。后来有个云门和尚却云。我当时若见。一棒打杀。与狗子吃。贵图天下太平。琅琊拈云。云门可谓。将此深心奉尘剎。是则名为报佛恩。今日适值世尊降诞令辰。有信官李太升同夫人周太贵。特入山中。高挂宝旛。广陈妙供。圣凡普会。福慧圆修。且道。与云门报恩。是同是别。野色更无山间断。天光直与水相通。僧问。法身无相。报化非真。唤甚么作释迦老子。师云。多了这一问。进云。恁么则寸丝不挂也。师云。切忌堕坑落堑。进云。快活快活。今日撞着这个无面目汉。师云。救汝不得。进云。罪过罪过。师云。好自领去。
　　宁化县弟子巫太禧。饭僧请上堂。僧问。未得的人如何下手。师云。失个什么。进云。已得的人如何保任。师云。又得个甚么。进云。隐显几微无少剩。繁与大用体无亏。师云。汝试用看。僧拟议。师便喝。僧进语。师云。迟了八刻。师乃云。历尽溪滩到此间。饭僧求福转人天。善根世世常增长。不昧今生般若缘。如何是般若缘。释迦老子云。凡所有相。皆是虚妄。若见诸相非相。即见如来。举拂子云。这个是相。唤甚么作非相。这个是非相。唤什么作相。大众还见如来么。若也见得。则知贪瞋本空。福慧本有。不从别处得来。悉自天真具足。若也未见。万劫千生。莫教忘却这个。击拂子。下座。
　　孝男林太鼎。荐考文若居士小祥请上堂。清虚之理。毕竟无身。举世茫茫无一人。理则如是。事作么生。黧奴白牯放光明。如理如事。死生路上无生路。不涉事理。百尺寒潭清彻底。祇将此四转语。奉为孝男林太鼎资荐故考文若居士。小祥之期。增崇福慧。伏愿。豁开正眼。顿破迷关。得不生不灭之心。了无去无来之理。一得真常。永不退转。
　　道友池张陈林同徒子云祥杏林碧昙善慧德泉。送雪溪上座灵龛茶毗请上堂。雪溪上座。居福州开元铁佛殿有年。藉医术为布施之资。假福田为净土之本。今年六十。寝疾旬余。付嘱后事。一一明白。乃命沐浴。更衣鸣钟。念佛而化。可谓头正尾正。因真果真也。今日众道友徒子。特奉遗命。送龛到山。茶毗入塔。仍请山僧升座。举唱宗乘。用资觉地。还知么。生也这个。这个不生。死也这个。这个不死。识得不生不死底。即识得常生常死底。识得常生常死底。即识得不生不死的。故释迦老子云。一切法常静。无有起灭相。即今万法生灭。炽然作么生说。个无生灭底道理。莫是云当处出生。随处灭尽么。莫是生即不生。灭即不灭么。莫是生灭去来。本如来藏。妙真如性么。未在未在。毕竟如何。良久云。不离当处常湛然。觅即知君不可见击拂子。下座。
　　善女人温今严请上堂。尽十方世界。是故乡田地。尽大地众生。是同体眷属。圣凡不异。生死无间。今古莫移。何以故。今古一时。生死一体。凡圣一心。故只如今日善女人温今严。特上鼓山。饭僧请法。荐拔父母夫主宗亲。为在里许。不在里许。现前一念离生灭。把手同归不二门。地狱天宫皆净土。月穿潭底水无痕。
　　林丹章道友掩骼。礼千佛名经请上堂。僧问。不与万法为侣者。是什么人。师云。父母未生前会取。进云。父母未生前。是何面目。师云。即今是何面目。僧礼拜。师云。不得错认。师乃云。尽十方法界。是个髑髅。收向甚么处安葬。若安葬得明白一切含灵悉皆度脱。三世千佛为作证明。如或不然。过去千佛。已过去了。未来千佛犹未来。现在千佛。当面错过。还有不错过者么。昔有秀才。诵诸佛名经。问长沙和尚曰。百千诸佛。但见其名。未审居何国土。还化物也无。沙云。黄鹤楼崔颢题后。先辈还曾题也未。才曰。未曾题。沙云。得闲题取一篇好。大众。秀才恁么问。长沙恁么答。大似善财童子向妙高峰顶。参德云比丘。七日寻觅不着。后却於别峰相见。要知相见底事么。听取一颂。崔颢题诗黄鹤上。今来古往闹纷纷。击拂子云。三千诸佛一时出。即此见闻非见闻。喝一喝。下座。
　　孝男王道行。报亲请上堂。父精为骨。母血为肉。骨肉合成。乃名为身。所以十月怀胎。三年乳哺。推乾就湿。鞠育良苦。欲报父母深恩。须如那叱太子。析骨还父。析肉还母。然后现本身。为父母说法始得。只如析却骨肉还父母了。如何是自己本身。父母未生前荐取。虽然众生从无始来。出一皮袋。入一皮袋。生生死死。轮回不已。且道。那一人在生死内。在生死外。咄。唤甚么作生死。即将此法。敬为孝男王道行资荐故考王一宠妣陈氏。早出苦轮。超生乐地。伏愿。竭生死海。登涅盘山。同生诸佛会中。长作法门眷属。
　　起大悲忏。弟子杨太明池太长请上堂。观音手眼通身是。救护群生愿力深。一卷陀罗无阂力。声声流出大悲心。所以向刀山。则刀山自折。向火汤则火汤自竭。向地狱则地狱自灭。向饿鬼则饿鬼自饱。向修罗则恶心调伏。向畜生则自得智慧。众生日用起四趣烦恼。造四趣恶业。受四趣苦果。但能一念至心。称名持咒。观世音即时现前。当处解脱。况风声鸟语。皆演陀罗尼音。山色江光。尽显慈悲妙相。只如今日。屴崱峰头。王侯共会。缁素同心。修礼大悲忏法。普为天下。祈致升平。发菩提心。植成佛种。正当恁么时。且道。观世音在什么处。拈拄杖卓一卓云。若将耳听终难会。眼处闻声始得知。又卓一卓。下座。
　　信官曾(讳)法孔王(讳)梅李(讳)士彦李(讳)英张(讳)伯升熊(讳)进学宋(讳)仁张(讳)国威夏(讳)有德夏(讳)继旺修礼大悲忏法设斋请上堂。世尊云。豪贵学道难。盖为豪贵之人。多迷声色。不知苦本。不求出要。所以学道为难。今日现前列位大檀护宰官。虽身居禄位。心存佛法。知有出世大事因缘。皆由往昔於三宝真净田中。深植善根。故不昧耳。须知释迦老子出世。不为别事。只要人人自己。知有广大圆满无碍大悲之心。上同诸佛。下合群生。干旋造化。生育万物。一切功德。无不备具。无量劫来。不曾动着一丝毫。不曾移易一丝毫。既不曾动着。不曾移易。为什么有圣凡染净。乃至贵贱贫富。苦乐忧喜。种种差别耶。盖翳眼见空花耳。故学道之士。所贵拔去翳根。俾法眼清明。亲见自家田地。运出自己家珍。自利利他。受用无尽。只如拔去翳根一句。如何道。不见一法即如来。亦复名为观自在。险恶道中为津梁。世出世间无挂碍。下座。
　　程门信女许氏陈氏。为男子明寿。挂旛饭僧求忏请上堂。诸佛菩萨。观大地众生。犹如一子。保持覆护。无不备至。世人一切可伪。唯爱子一念无伪。以与佛菩萨无缘慈悲。同体无二。皆自真心流出。所谓家家阿弥陀。处处观世音也。今日程门信女许氏陈氏为男子明寿。高挂彩旛。广陈香供。祈福基巩固命位昌隆。幼龄灾厄不侵。长大官星显耀。有求皆遂。所愿从心。正当恁么时。感应道交一句。如何道。凡心才举处。观音出现时。福聚海无量。是故应顶礼。击拂子。下座。
　　信女薛太持设斋请上堂。人身难得。佛法难遇。既得人身。得遇佛法。须发真实心。依佛法修持始得。且道。佛法如何修持。娑婆苦海万重波。一句弥陀直捷渡。彼岸高登达本乡。亲见弥陀大慈父。见后如何。良久云。家业本完全。不用重分付。
　　观音成道日。善女人太慈兴乐设斋请上堂。人人一座洛伽山。屴崱耸云际。大士巍然坐此间。相好自分明。演说大悲圆满咒。万窍吼天风。普资恩有入玄关。大地无空缺。诸人向这里证入。则知观世音。即是自己。自己即是观世音。一卷大悲心咒。尘说剎说。古今无间。以此求道。直取菩提。以此求福。万德圆备。如或不然。观音今日方成道。蠢动含灵尽放光。普请大家勤礼敬。尘尘尽露法中王。击拂。下座。
　　大悲忏圆满。弟子池太长杨太明请上堂。僧问。法身无为。不堕诸数。因甚大悲菩萨。现千手眼。师云。何曾有一个。进云。恁么则金殿重重显至尊。师云。不是这个道理。进云。争奈人人本具。师云。如何是你千手眼。僧以手作擎日月势。师云。犹少一个在。僧便喝。师云。好与拄杖。师乃云。心佛众生。三无差别。观世音以无缘慈。於众生心中。放光说咒。众生以大愿力。於菩萨心中。礼拜供养。如空合空。似水投水。广大如法界。究竟如虚空。尽未来际。无有间断。只如今日一期佛事云周。因斋庆赞一句。作么生。弓槊已挂狼烟息。万里讴歌道太平。复举麻谷问临济。大悲千手眼。那个是正眼。济搊住云。大悲千手眼。作么生是正眼。速道速道。谷拽济下禅床却坐。济问讯云。不审。谷拟议。济拽谷下禅床却坐。谷便出去。师云。二尊宿各用手眼逞神通。丝来线去。只用得九百九十九眼。若是正眼。未曾梦见。且道毕竟如何是正眼。起立良久云。君不见。便下座。
　　善女人王太净。设斋请上堂。兴化道。我闻前廊也喝。后架也喝。喝得老僧上。三十三天扑下来。一点气息也无待。我缓缓地。苏醒起来。向汝道个未在。何也。我未曾向紫罗帐里。撒真珠与诸人去在。兴化老人恁么道。早是抱赃叫屈了也。山僧今日。这里二禅客出来。呈一问两问。便尔胡喝乱喝。山僧总不见不闻。何也。春鸟昼啼。秋虫夜响。有甚么较量处。虽然如是。山僧与么道。且道。是真珠是瓦砾。一任诸人自己检点去。复云。善女人王太净。厌娑婆之暴恶。慕极乐之殊胜。笃修净业。决志往生。盖有年矣。今日又特设斋。请山僧升座。指示个西方的路头。敢问。大众西方路头。在甚么处。莫云蓦直去么。莫云看脚下么。莫云含元殿里问长安么。今时人尽力道。总不出此。还息得渠疑情么。内经云。缓则治其本。急则治其标。须知娑婆世界。六道轮回。祇是个爱字。极乐世界。上善同会。祇是个净字。所以古德云。爱不重不生娑婆。念不净不生极乐。大众要识西方路头么。唯凭一句弥陀佛。净却多生贪爱心。贪爱净时极乐现。现后如何。良久云。娑婆当处自平沉。珍重。
　　王莲实道者。预修功德请上堂。僧问。昨日和尚道。有二禅客。胡喝乱喝。敢问如何是正喝。师云。不喝你。进云。作家宗师天然有在。师便打。进云。恁么则掀倒禅床去也。师云。杜撰禅和。如麻似粟。又打。师乃云。道者王氏法名传悉莲实其道号也。生於贵胄。许於名门。未成礼而夫子化去。时道者方在笄年。遂以坚贞自矢。洁白修身。奉佛持斋。笃修净业。至二十有六岁。始于归其家。抚嗣守节。今年已六十有一矣。即此清操。已有天位。而道者志。不在人天。愿生净土。所以今日礼忏饭僧。种种功德。一一回向净土。仍请山僧升座。发明净土要旨。以为西方公据。还会么。善业恶业。皆由心造。秽土净土。并自心生。故世尊云。直心是菩萨净土。菩萨成佛时。不謟众生。来生其国。深心是菩萨净土。菩萨成佛时。具足功德众生。来生其国。大乘心是菩萨净土。菩萨成佛时。大乘众生。来生其国。乃至施戒忍进禅智是菩萨净土。菩萨成佛时。具足六度众生。来生其国。故云。欲得净土。当净其心。随其心净。则佛土净。敢问。大众心毕竟作么生净。还委悉么。本来无一物。何处惹尘埃。弥陀方脱口。净土已花开。五浊本来净。三祇不假排。人人火宅内。俱坐实莲台。伏惟珍重。
　　清流弟子马太裕同母罗氏。设斋请上堂。母子殷懃请法来。牢关又复为君开。敢言昨定今不定。三寸分明是祸胎。蓦拈拄杖。召大众云。这个是法三寸。如何商量。卓一卓云。这个无相。非眼所见故。这个空寂。非心所缘故。这个真实。非四相所迁故。这个离言。非口所述故。所以释迦掩室於摩竭。只见一斑。净名杜口於毗耶。望空启告。须菩提唱无说以显道。捕影捉风。帝释绝听而雨花。唤钟作瓮。正当恁么时。且道。如何通信。道火何曾烧着口。撑天拄地定由他。又卓一卓。下座。
　　清流县慧云悟明若淡梅友慧日绍如还照诸上座。设斋请上堂。族姓子。於佛法中出家。有何所益。只要识得自己根源。如何是自己根源。凡所有相。是皆虚妄。大众好个小歇场。不妨将息。若见诸相非相。即见如来。竖拂子云。还见么。见即不无。争奈金屑落眼。正与么时。到家一句如何道。夏木阴森白昼长。清溪一带明如镜。击拂子。下座。
　　缘生上人。剃度请上堂。投泥自溺。名曰凡夫。透得此门。出尘罗汉。缘生上人。舍三女为尼。弃室家削发。即此一着。便具大丈夫成佛作祖力量。非世间荣贵勋业。可得而较量也。故昔日崔赵公问径山国一禅师曰。弟子欲出家得否。径山曰。出家乃大丈夫事。非将相之所能为。岂不然耶。虽然如是。且道。出家毕竟为个什么。夫出家者。为无为法。无为法者。乃世出世间万法根本。若得此法。则能了无始不了生死。报累世未报亲恩。传慧命於将来。度群迷於末劫。始不负割爱入山之初志也。缘生上人。痛自勉励珍重。
　　谢飞卿居士。扫塔请上堂。先师迁化。已十载矣。建州弟子飞卿谢君。敬赍香供入山扫塔。但不识先师灵骨所在。特请山僧指点。只如青松郁郁。白塔峨峨。长江日夜向东流。列岫朝昏常逞秀。为是先师灵骨。非先师灵骨。若道是头上安头。若道不是拨波求水。正与么时。且道。如何定当。茶倾三奠复三奠。万象森罗齐点头。是耶非耶俱不道。未把真金去博鍮。
　　优婆夷弟子今记请上堂。大福德人。发大福德心。修大福德行。感大福德报。何者以法性无尽故。心无尽。心无尽故。行无尽。行无尽故。果报亦无尽。所以忏罪障而罪障潜消。求福寿而福寿愈广。生生常遇三宝。在在勤植福田。不为富贵所迷。不为尘劳所染。一一皆自法性流出。可谓真实功德也。且道。毕竟如何是法性。十界圣凡无一物。山河大地自如如。珍重。
　　参领徐公讳有才请上堂。人人脚跟下。一段大事。宽越太虚。明逾日月。生天地育圣凡。神通光明。福德智慧。一切具足。不假外求。只是众生日用不知。虽则不知。未曾欠少。今日参领徐公。入山设供请法。不免傍资一路。也要诸人明个入处。拈拄杖卓一卓云。大众会么。三平和尚云。即此见闻。非见闻。两手分付。无余声色可呈君。丧尽目前。个中若了全无事。一得永得。体用何妨分不分。一切临时。又卓拄杖云。珍重。
　　信官王讳惟明同夫人祁氏诞日请上堂。如来出世大因缘。要令人人悟性天。依性起修真实行。生生福寿自绵绵。只如悟入自性一句。如何道。日用堂堂无别法。分明父母未生前。珍重。
　　优婆夷弟子何太云。礼华严经满忏请上堂。尽十方世界。是华藏法界。尽十方世界。是毗卢遮那。尽十方世界中。若圣若凡。若依若正。乃至万象森罗。是一部华严大经。三界扰扰。涌法海之波澜。六趣芸芸。灿性天之星斗。忽有个性燥汉。向这里。撩起便行。推开楼阁之门。徧游法界之境。於一尘中。至不可说佛剎。微尘数世界。一一世界。亲觐不可说佛剎。微尘数诸佛。一一佛所。精修梵行。尽未来际。无有间断。一尘既尔。一切尘亦然。所谓尘尘尔。念念尔。法法尔。正眼看来。犹如一梦。今有善女人何太云。於此经中。起大信。发大愿。修大行。清净三业。翘勤五悔。一字一礼。无空过者。且道。这一铺功德。毕竟如何回向。普贤万行周沙界。十愿导归极乐邦。亲见弥陀蒙授记。尘尘礼敬法中王。珍重。

　　小参

　　元宵小参。举。蔡君谟守福州。上元日。令民间一家点灯七盏。陈烈作灯长丈余。大书其上云。富家一盏灯。太仓一粒粟。贫家一盏灯。父子相对哭。风流太守知不知。犹恨笙歌无妙曲。君谟见之。还舆罢灯。师云。蔡端明。冷灶放火。要且不知火种来处。陈处士痛处下针。其奈先自伤手。直令千古之下。传为口实。山僧今夜在石鼓峰头。与数百衲子。同过上元。令人人各点起一盏灯。虽则光明烜赫。要且不费油火。富也富不着。贫也贫不到。且道这一盏。是什么灯。良久云。铁树花开明似日。时时照见夜行人。
　　小参。师云。结制来。已数日也。那事作么生。还有奈得何底么。出来道看。问答不录。师乃云。古德云。小参谓之家教。如今在孤峰顶上。架数间大屋。聚数百衲子。立成个本分家风。且道教个什么。莫是教诸人参禅么。已是屈了诸人。诸人分上。还欠少个什么。岂不见昔归宗会下有僧。夜来叫云。我大悟也。归宗次日上堂云。昨夜大悟底僧出来。僧出曰。师姑元是女人做。归宗休去。大众。这僧若不亲到这个田地。归宗如何肯休。诸人若的的识得这僧悟处。便识得自己立地处。识得自己立地处。便识得从上诸佛诸祖立地处。还有恁么人么。如无山僧今夜狭路相逢。不免当头道破。师姑元是女人。众生本来是佛。若能直下承当。以拳击案云。此物原非他物。还有直下承当者么。好与三十痛棒。
　　小参。师云。前日举拳。要诸人直下承当。殊不知你起念承当。早已当面蹉过。若不承当。依旧沉沦。所以此事苟非其人。大难大难。事不获已。为诸人执认个父母所生血肉身心。所以令汝看个父母未生前。自己本来面目。为汝被生死流转所苦。所以令汝究生死根源。看个生从何来。死从何去。诸人若端的识得生死来去处。便识得父母未生前本来面目。识得父母未生前本来面目。便识得生死来去处。故古德云。参须真参。悟须实悟。真参要有真参底工夫。实悟要有实悟的言句。岂不见南岳让和尚。初参六祖。祖问。什么处来。让云。嵩山来。祖云。什么物恁么来。让无语。遂经八年。一日向祖云。某甲有个会处。祖云。作么生。让云。说似一物即不中。祖云。还假修证否。让云。修证则不无。染污即不得。祖云。祇此不染污。是诸佛之所护念。汝既如是。吾亦如是。大众。你看让和尚。于六祖什么物恁么来一语下过不得。遂经八年。你道渠八年中。做个什么。若不用心体究做真参底功夫。焉有后来发明底时节。与发明底言句。诸人要真实发明么。不妨更向什么物恁么来处看。向说似一物即不中处看。向染污即不得处看。这三语中。若透得过。生从何来。死从何去。与父母未生前已生后。全体显露。还委悉么。快人一言。快马一鞭。更不劳叨呾。大家且恁么看取。夜寒。珍重。
　　小参。师云。结制以来。已经二七了也。诸人坐禅。还曾梦见坐禅底道理么。若知得昏散二魔。藏身无地。定慧两轮。觌体圆明。岂不见古南堂禅师。有偈云。南堂静坐一炉香。终日凝然万虑忘。不是息心除妄想。都缘无事可商量。大众这个无事处。即是诸人放身命处。还知么。若知得。许汝从定门入。山僧续貂亦有一偈。鼓山静坐一炉香。譬如捉贼要见赃。裂破虚空无一物。巍巍独露法中王。大众还知有这个法王么。若知得。许汝从慧门入。故古德云。定慧等学。明见佛性。诸人但将此二偈。仔细体究。这里究得彻。则知南堂底。即是鼓山底。鼓山底。即是南堂底。如或不能。且向一门深拶入。免教岐路泣亡羊。
　　小参。师云。终日为诸人打葛藤。不向这里。讨个下落。犹自打瞌睡。真不唧[口*留]。且道。病在什么处。只为抛家外走。年代深远。忘却了也。每每共汝。把手归来。家业完全。契券明白。到这里。犹自回头转脑。岂不大可哀哉。如今事不获已。不免贵买贱卖去。以两手抛空云。掇向诸人面前了也。一任有眼者见。有耳者闻。有口者道。有心者思。看什么处不风光。什么处不成现。虽然忽有个汉。眼耳不具。心口不全。到这里。作么生接引他。良久云。惭愧便归方丈。
　　小参。师云。诸人到鼓山参禅。图个什么。莫图成佛么。头上安头。若不成佛。又落众生界里。盖成与不成。是两头语。须知当人自己。有本分事在。如何是自己本分事。良久云。难难难。接竹点天徒自瞒。易易易。跑下单来踏着地。也不难也不易。倒骑铁马云中戏。诸人且道。此三语还有亲疎也无。一串穿来抛那畔。笑倒堂中老圣僧。参。僧问。万法是心光。诸缘唯性晓。本无迷悟人。祇要今日了。只如今日如何了。师云。何不直下荐取。进云。本无迷悟人。了个什么。师云。直了个无迷悟底。进云。恁么则万古碧潭空界月。再三捞摝始应知。师云。如何是汝知底事。进云。草枯鹰眼疾。雪尽马蹄轻。师云。闲言语。
　　因事小参。师云。诸人出一丛林。入一丛林。个个道我参禅学道。不知唤什么作道。道作么生学。不向这里体认明白。祇是个随群吃饭汉。有什么共语处。诸人要知么。何不看从上古人葛藤。岂不见昔日赵州问南泉。如何是道。泉云。平常心是道。州云。还可趣向也无。泉云。拟向即乖。州云。不拟。争知是道。泉云。道不属知。不属不知。知属妄觉。不知属无记。若真达不疑之道。犹如太虚。廓然荡豁。岂可强是非耶。州於言下大悟。大众。平常心是道。大好言语会得者。能有几人。所以云。百姓日用而不知。故君子之道鲜矣。今时学道者。只在知不知上做活计。知者一向搬弄神识。博学多闻。向外打之绕。不知者一味遏捺妄想。摄念归空。向死水里坐。总出他妄觉无记窠臼不得。何曾梦见平常心来。诸人要识平常心是道么。听取一偈。渴饮饥餐无别事。禅床角坐思悠哉。一板打着真痛处。不觉连声叫出来。诸人若向这里荐得。方吃得山僧手中棒。如或不然。对面不相识。休云亲近来。
　　解制小参。师云。今日解制。山僧有四问。一问诸人在这里。结制参禅。离却昏沉妄想。试将参底禅。举似山僧看。二问参禅要了生死。了生死的禅。作么生参。三问三月安居今已满。毕竟将什么抵。还常住饭钱。四问人人有个广长舌相。横说竖说。昼夜无间。拈却髑髅。道将一句来。此四问。若答得的当。许有参学分。若不的当。东去西去。被荒草里。毒蛇咬杀时。莫谓山僧不曾说破。
　　中秋小参。师云。山僧在山中。与大众三度过中秋。吃茶说话。茶不知吃。在那里去了。话亦不知听。在那里去了。今夜又值中秋吃茶。又要山僧说话。不知说个什么。莫说月么。灵山指曹溪话。马师父子玩寒山子咏。这片月被这一队弄影汉。卖弄殆尽了也。更教山僧说个甚么。虽然。不免将无作有。应个时节。昔僧问曹山。朗月当空时如何。山云。犹是阶下汉。朗月当空。几人到此田地。曹山犹道。是阶下汉。你道过在什么处。不见道清光照眼。似迷家明白转身犹堕位。岂不是此人过处。这僧却也伶俐。便进云。请师接上阶。山云。月落后来相见。祇如月落后如何相见。听取一偈。昨夜姮娥传信息。金钱不许戏虾蟇。大家推倒广寒殿。相邀来吃赵州茶。珍重。
　　孝男储谷。荐考怀远将军葵旭储公妣太淑人盛氏。请对灵小参。师云。若论佛法。祇要识得自己根源。若识得自己根源。则生死海。即是涅盘门。更无毛头许法。为障为碍。以是一法非二法故。何者是自己根源。赵州云。未有世界。早有此性。世界坏时。此性不坏。时有僧便问。如何是此性。州云。四大五阴。僧云。这个是坏底。如何是此性。州云。四大五阴。这僧贪观天上月。失却手中珠。赵州心不负人。面无惭色。还知赵州不负人处么。更听颂出。四大五阴。来去去来。如空忽云。如旱忽雷。来无所从。去无所至。寂然湛然。不离当处。举拂子云。会么。切不得辜负山僧。
　　弟子黄太用荐亲。请对灵小参。师云。三界升沉无别法。祇因业力强安排。业由心起原无性。病眼空花见有差。若能悟入无性理。一口吸尽西江水。本来面目自昭然。更于何处觅生死。祇如无性理。作么生悟。黑如日。明如漆。大地有波涛。四海无一滴。咄。且向这里。直下超脱去。
　　小参。师云。今日温陵弟子朱太云。於佛诞日。特上鼓山。普请众僧念佛。资荐考妣宗亲。往生净土。仍请山僧。说法开导。须知尽十方世界。是个极乐国土。何处有五浊恶世。尽十方世界。是当人自己。何处有阿弥陀佛。若端的向这里见得彻去。则太云父母宗亲。久已向莲花国里。成等正觉了也。又何有念佛往生之可言。如或不然。且靠着一句阿弥陀佛。作个往生底路引。岂不见十六观经云。若人至心令声不绝。具足十念。称南无阿弥陀佛。称佛名故。于念念中。除八十亿劫。生死之罪。临命终时。见金莲花。犹如日轮。住其人前。于一念顷。即得往生。极乐世界。既往生已。见佛闻法。悟无生忍。然后方知道极乐原非别处。弥陀岂是别人。到这里。即道个念佛一声。漱口三日。有什么过。会么。莲花台上化生时。即是如今这一念。
　　林遵鲁茂才荐考秀轩公。请对灵小参。师云。秀轩老居士八十七年前。来从那一路而来。八十七年后。去从那一路而去。若知来去处分明。则生死二字是什么。阳焰空花。如或未然。不免道破。八十七年前。来从何来。咄。八十七年后。去从何去。咄。会么。生耶死耶。俱不道。观音处处现全身。
　　小参。师云。孺人陈氏函寿谢世以来。已经三载。兹属祥期。孝子曾功调惟理功硕等。特上鼓山。礼忏饭僧。用荐冥福。仍请山僧。诣灵开示。惟孺人谛听。虚空无际。孰东孰西。十界无人。谁凡谁圣。祇因一念不觉。便尔眼见空花。随业惑以升沉。仍因缘而鼓动。多生流浪。至今莫返。孺人若能向这里。豁开正眼。即路还家。方知灯即是火。米即是饭。释迦老子。是什么乾屎橛。达磨原是老臊胡。更说什么。轮回生死。菩提涅盘。如或未然。孺人且看未生前一句。是男是女细参详。一朝亲见渠侬面。铁树花开劫外香。珍重。
　　为法珍禅友。对灵小参。师云。法珍禅友昔同参先师座下。履道甚勤。自负知见。下视流辈。奈天不假年。赍志而殁。众皆惜之。其徒兴昌徒孙法智业已奉遗骨入塔。兹复到山。礼忏追荐。请山僧对灵说法。用报提激之恩。当此之时。且道。与法珍还有相见处否。若道有相见。幽明逈隔。若道无相见。鼻孔原通。相见不相见则且置。祇如法珍。下世以来。已经六载。天耶人耶。诸佛净土耶。当有寄托。且道。鼻孔里这一窍。寄托何处。既无寄托。则亦无出没。无动静。无往来。有佛无佛。性相常住。广大如法界。究竟如虚空。虽然如是。犹是增语。法珍当年亲见底。还有许多般也无。祇这一句子。须还法珍自道始得。良久云。大众莫道。法珍无语好。珍重。
　　为林常捷善友。对灵小参。师云。生死二字。迷却几多人。亦悟却几多人。何以迷却几多人。为世人慧眼不开觑。这生死不破。被他流转。劫劫波波。岂不是迷却几多人。何以悟却几多人。若是夙有灵根底。直下觑破这生死。了不可得。得大自在。岂不是悟却几多人。是知生死二字。实圣凡之要。迷悟之关也。祇如悟的人。生死空了。毕竟向什么处去。良久云。抉出眼中翳。还他旧面皮。本来无住着。幻寄宝莲池。弥陀亲授记。众圣共提携。上品上生处。赵州东院西。常捷善友。但向这里超脱去。
　　不远父林廷谦若安父陈五斗母何氏。仝荐请对灵小参。师云。不远之父。非若安之父。若安之母。非不远之母。今夜同入如来大光明藏中。互为宾主。祇得今古一时。死生一际。圣凡一体。迷悟一道。于其中间。求其异相。了不可得。不远若安父母。能向这里。以海印三昧。一一印定。随处作主。遇缘即宗。天上人间。他方此界。繁兴大用。为物作则。净裸裸赤洒洒。更不见有毛头许法为障碍也。还知么。全身已坐空王殿。不必灵山问释迦。
　　本彻禅人。荐亲请小参。师云。本彻为父母平生。未闻无生法。特请山僧。开示无生法。若论无生法。父母死不曾死。以死是幻死。求其死相。了不可得。本彻生不曾生。以生是幻生。求其生相。了不可得。此不可得处。乃是当人本源自性。祇为无始劫来。被他生灭相盖覆。了不得现前。即今若能于生死不可得中。直悟无生法忍。则觌体圆明。永无遮障。还信得及么。一悟无生理。诸缘尽悄然。浮云散何处。明月正当天。
　　陈辉生善友。送母道刚优婆夷入塔。请对灵小参。师云。道刚优婆夷。尔受我大乘菩萨心地戒。已入诸佛位了也。还知么。尔谢世以来。已经半载。试自谛观。毕竟有世可谢。无世可谢。须知世不有。如何有世可谢。世不无。如何无世可谢。何者三界六道。皆是自心之所变现。犹如空花。似有非实。原不可以有无计也。若能于不可计中。认得本源心地。则三界生死。即时顿空。三聚净戒。一念具足。破无明于嚝劫。超佛果于多生。皆自心之常分。非有假于他术。还知么。性戒无非亦无是。亘古亘今不变易。众生一念受佛戒。顿超直入如来地。
　　梵熙上人。送师隐贤入塔请小参。师云。师资恩重等丘山。白骨持来塔此间。特请山僧弘法施。即令直下入玄关。举拂子云。隐贤上座。见么。一见更不再见。击案云。闻么。一闻更不再闻。知么。一知更不再知。何者法不见法。法不闻法。法不知法。还委悉么。三门佛殿长相对。四大金刚眼共觑。
　　梵熙上人。荐师叔祖石灯请小参。师云。六十余年唯一梦。醒来天色已黎明。亲见自家田地了。鞭起泥牛火里耕。祇如自家田地。作么生见。石灯上座还知么。见不见虚空成两片。生来死去本完全。个里何曾有背面。咄。
　　元夕小参。师云。昨夜除夕。监院脉师。请为大众开示。山僧开十句法门。一要具惭愧。无惭愧者。人神共恶故。二要知佛恩。辜恩负德。非佛弟子故。三要念生死苦。知厌离故。四要发出世心。不着三界故。五要深信因果。果报不失故。六要坚持戒律。成佛根本故。七要参禅念佛。明见自性。亲觐诸佛故。八要诵经学问。开廓闻见。使见地圆融故。九要建立行门。福慧相资故。十要愿力广大。有愿必成故。大众试自揣摩看。此十句中。为具不具。若都无有。则是光头百姓。非出家人也。如此之辈。不是我同流。快出三门去好。今日元夕。监院纯师。又请山僧。为大众开示。古德云。欲识佛性义。当观时节因缘。时节若至。其理自彰。不免应时及节。为大众举一则古话。昔僧问镜清。新年头还有佛法也无。清云。有。僧云。如何是新年头底佛法。清云。元正启祚。进云。谢师答话。清云。山僧今日失利。鼓山道两个驼子相逢着。世上至今无直人。又僧问。明教新年头。还有佛法也无。教云。无。僧云。年年是好年。为什么无。教云。张翁吃酒李翁醉。僧云。老老大大。龙头蛇尾。教云。山僧今日失利。鼓山道玉本无瑕。雕文丧德。今日有人问鼓山。新年头。还有佛法也无。答云。佛法不在这里。更问在什么处。向他道。昼日热如火。晚风吼似雷。若云谢师答话。鼓山与他一杯茶。若云老老大大。龙头蛇尾。鼓山也与他一杯茶。何故如此。赏罚分明。珍重。
　　安执事小参。师云。丛林百务。各有攸司。惟赖大心衲子。同秉精诚。各出一只手。煮饭底煮饭。煎茶底煎茶。烧香底烧香。扫地底扫地。接引后来知识。直使渠眼里耳里。鼻里舌里。一一具足。无所乏少。一一通达。无所壅滞。固是佛祖本分家风。亦是衲僧寻常行履。祇如堂中憍陈如。教他做什么。长年打坐惟观鼻。一任人来不举头。
　　陈道尊荐妣太恭人周氏。请对灵小参。师云。本省布政司督粮道陈公讳台孙率众孝眷。特上鼓山。礼忏饭僧。为故妣周氏太恭人。资荐冥福。仍命山僧。诣于灵次。开示生死之理。太恭人还知么。夫生若是实。何得有死。既有死。生无生矣。死若是实。何得有生。既有生。死无死矣。生无生死无死。金刚正体。觌露堂堂。于其中间。求其起灭。如栽兔角于马头。刮龟毛于蛇背。焉有恁么事。祇如太恭人。即今承佛光明。全体显现。历历孤明。听山僧说法底。且道。是个什么。良久云。昔日渐源侍道吾。至一檀越家吊慰。源抚棺问曰。生耶死耶。吾云。生也不道。死也不道。源云。为什么不道。吾云。不道不道。源不领。一日闻童子诵观音经云。应以比丘身得度。即现比丘身。豁然大悟。太恭人还委悉么。生也不道。死也不道。夜半石人无影像。纵横那辨往来源。应以比丘身得度。即现比丘身。龙吟雾起。虎啸风生。祇如所现底身。出没隐显。还有生死也无。乃云。不道不道。伏惟。珍重。
　　陈子度文学。荐妣张恭人。请对灵小参。师云。今日孝子陈楷伏为先妣张氏恭人。谢世以来。已经七载。每怀鞠育之慈深。动风木之感念。非佛力莫报母恩。乃特上鼓山。徼灵于大悲。倾心于忏法。雪愆尤于既往。植景福于将来。恭人须知。此福匪从外得。本自心生。心无所生。福亦无作。若识得无生心体。则在在处处。恒转根本法轮。剎剎尘尘。尽阐舍那心地。虽则在天同天。非天之所能摄。在人同人。非人之所能收。所以道。有物先天地。无形本寂寥。能为万物主。不逐四时凋。恭人还知么。无量劫来本如是。不曾移易一丝毫。缘中荐得群疑尽。始见从来立地高。
　　王传悉荐慧云庵主。请对灵小参。师云。福城女弟子王传悉。童年守节。今已白首矣。久依慧云庵主。笃修净业。兹值庵主迁化。不胜悲悼。乃特捐赀。礼忏资荐。仍请山僧。对灵说法。以报法恩。慧云庵主还知么。三界众生。无有不被生死所困者。这个生死。非从外得。乃自心造。故金刚藏云。生死皆由心所造。心若灭者生死尽。祇如心。作么生灭。过去心不可得。未来心不可得。现在心不可得。过去已灭。未来未至。现在空寂。如是则心且不可得。唤什么作生死。生死既空。涅盘亦寂。所以云。三际求心心不有。心不有处妄元无。妄元无处即菩提。生死涅盘本平等。这平等法中。无今无古。无悟无迷。无男无女。无罪无福。有佛无佛。性相恒然。慧云庵主。须向这里。直下撒手还家。然后转位投机。头头上明。物物上显。修空华佛事。建水月道场。伏镜里魔军。成梦中佛果。虽然如是。更有功位双泯一句。且待他日相逢。再为道破。
　　中秋小参。师云。今夜金风扇野。满月流辉。微微疎雨湿空阶。漠漠轻云漾秋汉。正与么时。且道。是阿谁分上事。须知人人各有一片稳密田地。多年抛在荒草里。而今快便难逢。信手拈出。切忌有眼者见。只许无心者知。虽然如是。三十年后。切莫道。鼓山以常住物作人情。
　　广宣上座。荐男邵子贤茂才。请对灵小参。师云。子贤茂才惺惺着。今日尊翁广宣上座。以尔亡于盗贼。不胜哀恸。乃特捐衣钵。礼忏资荐。仍请山僧。诣于灵次。说法开导。还知么。子路结缨。曾参易箦。同出圣门。因果逈别。然因果二字。虽是佛说。而孔门亦未尝拨无因果。大易积善余庆。积不善余殃。与洪范五福六极。皆因果之说也。虽然。只如司马子长有言。天道无亲。常与善人。若伯夷叔齐。可谓善人者非耶。积仁洁行如此而饿死。且七十子之徒。仲尼独荐颜渊为好学。然回也屡空。糟糠不厌。而卒蚤夭。天之报施善人。其何如哉。盗[踮-占+(共-八+(人*人))]日杀不辜。肝人之肉。暴戾恣睢。聚党数千人。横行天下。竟以寿终。是遵何德哉。此其尤大彰明较着者也。若至近世。操行不轨。专犯忌讳。而逸乐终身。富厚累世不绝。或择地而蹈之时。然后出言。行不由径。非公正不发愤。而遇祸灾者。不可胜数也。余甚惑焉。傥所谓天道。是耶非耶。此司马氏疑善恶无征。因果紊乱。殊不知。我佛言。果报有三世。一者现报。谓现生作善作恶。现世即报。二者生报。谓隔生始报。三者后报。谓隔越多生。然后方报。世人不知三报之理。但见仁夭暴寿。逆吉义凶。而輙谓亡因果虚罪福。殊不知。如影随形。毫厘靡忒。纵经百千劫。亦不磨灭。今子贤茂才。文行君子。慧龄妙质。一旦殁于非命。不无司马氏之惑。若知三报之说。则可以泮然氷释矣。虽然如是。更须知报由业感。业从心造。心本无生。一切如幻。若能悟入无生心体。则一切业障。报障。烦恼障。一时清净。他方此界。天上人间。随缘寄托。了无挂碍。只如悟入一句。作么生。顶门放出摩酰眼。照破三千及大千。珍重。
　　弟子如桂等。请为本师得止公小参。师云。昧却本来无。空中花乱起。生死去来身。循环何有已。虽然。得行便行。得止便止。灯即是火。饭即是米。还知么。即今来听山僧说法。求生不得。求死不得底。岂不是你自己。咄。
　　孝男郑镜等。荐考郑公玉生。请对灵小参。师云。玉生老居士。今日公郎郑镜钰鋐镫等。特上鼓山。为老居士。奉荐冥福。仍请山僧。诣灵说法。马鸣祖师云。法者谓众生心。须知此心。生天生地。生人生万物。而此心未尝有生。如梦被驱驰。而身本不动。空包群象。而空本无为。若达此无生心体。则死生路上。直往直来。不见一毛头许法。为障为碍。何以故。正眼豁开。非梦境所能惑乱故。正与么时。老居士还知落处么。一性圆明无得失。从缘悟入不由他。死生路上无生路。火里荣敷优钵花。
　　孝女郭淑贞。忏血盆斋。请说偈。师云。昔日目莲曾启教。兰盆报母得生天。特遵遗轨清斋满。愿荐双亲达九莲。
　　弟子戒如。奉本师洪如仰公入塔。请小参。师云。在家为父。出家为师。世出世间。其道离微。祇如一火功成之后。携到石鼓山头。又为个什么。坐断湘南潭北路。莲花台上又生儿。
　　孝男黄知雄知权等。奉荐考妣请小参。师云。生死犹如水上沤。随风起灭不停流。从缘荐得无生理。性海何妨自戏游。祇如无生理。作么生荐。金刚努目常相对。弥勒呵呵笑不休。
　　中秋小参。师云。昨夜月缺而明。今夜月圆而暗。几多看月人。个个生嗟叹。且道。广寒宫里还有圆缺也无。还有明暗也无。还有欣戚也无。到这里。直饶道蟾蜍无反照之功。玉兔无伴月之意。尧舜之君犹有化在。祇如不落化门一句。作么生。大众吃茶了归堂。
　　堂中小参。师云。适古标问山僧。如何是参禅用心处。山僧答他道。你发心为生死。便会用心。不发心为生死。便不会用心。又问。如何是参禅得力处。山僧道。你为生死作工夫。便得力。不为生死作工夫。便不得力。又问。如何是透关眼。山僧道。待汝透关了。向汝道。渠不肯不礼拜。便拂袖归众。被山僧痛打一上。大众且道。山僧如此答。如此打。还有为人处也无。若道有为人处。辜负了古标。若道无为人处。又辜负了山僧。有人向这里。定当得出。许他具眼。不然。更为说个譬喻。如何是参禅用心处。如人行路。步步不停。如何是参禅得力处。如人行路。步步到家。如何是透关眼。千人万人牢笼不住。但恁么看取。
　　灵石幻生砥石默雪诸戒子。为师庆寿。请小参师云。眼若不睡。诸梦自除。如何是不睡眼。古今不昧。心若不异。万法自如。如何是不异心。幽灵绝待。以如是眼。鉴如是心。如空合空。似镜照镜。若见有毛端许生灭之相。便是梦也。只如扑碎明镜。裂破虚空时。又作么生。寒梅占得春消息。雪里横斜竞放花。
　　林丹章道友。收骸资荐。请对灵小参。师云。善男子林丹章募众。即福城四郊。收葬无主髑髅。男女共计一千八百余人。事竣。复上鼓山。大作佛事资荐。并荐本门及预会众姓祖[示*弥]宗亲。同资冥福。又请山僧。对灵说法。惟诸灵惺惺着。只这髑髅。为是汝非汝。若是。日炙风吹。为甚么无知无识。若非是。一点识神。为甚么耽耽不舍。还知么。盖为无始一念迷根。于无身心中。妄执身心之相。所执之身属四大。能执之心属六尘。离四大以观身。如龟毛兔角。离六尘以观心。似阳焰空花。向这里豁开正眼。亲见本来面目。一尘了不可得。更唤甚么。作身心生死。所以云。了了见无一物。亦无人亦无物。大千沙界海中沤。一切贤圣如电拂。虽然既无一物。即今乘佛慈光。临兹法会。历历孤明。听山僧说法者。又是个甚么。咄。更是个甚么。珍重。
　　除夕小参。我辈在此袈裟下。承佛庥荫。无父母妻子之累。无官差私债之扰。衣食现成。百不干念。一年三百六十日。不觉不知。恁么过去。这里若无一片真实身心。成办道业。建立实行。岂惟一年。只恐一生亦只恁么过去。岂不赚误自己。辜负佛恩耶。故世尊临灭度时。谆谆垂诫云。当念无常之火。烧诸世间。早求自度。我辈端的能念无常。求自度。於出生死。度众生。何有乎。大众还知无常么。
　　元宵小参。天上一轮月。人间万户灯。清光成一片。瑞气自腾腾。不得作境会。不得作心会。不得作心境俱忘会。毕竟如何。我见灯明佛。本光瑞如此。
　　孝男张慧光太中荐妣。请对灵小参。师云。一切诸法。缘会而生。缘会而生。则未生无有。缘离则灭。若其实有。有则无灭。唯当人本有觉性。非因缘之所生。岂生灭之能乱。只贵一念回机。直下便见。既明见已。则生死二字。即是常住大寂灭海。更何有生死之可言。只如大猷优婆夷。即今承佛光明。来听山僧说法。这一点历历孤明底。为有生死也无。为有迷悟也无。不用山僧重指注。好教这里自参详。
　　弘能师叔雪镜。师弟缘生。照升父黄文绣母王氏。照选父吴永年母罗氏仝荐。请对灵小参。师云。生来死去本完全。个里何曾有间然。今日因风通一线。泥牛踏破水中天。踏破后如何。弘能叔弟超真际。升选双亲达宝莲。
　　锄云上人荐亲。请对灵小参。师云。锄云上人六岁丧亲。今年五十有余岁。而慕亲之念不衰。今日特捐衣盂。诣鼓山饭僧。奉荐冥福。仍请山僧。诣灵说法。锄云父母。须知法本无相。非心意识所缘境故。法本离言。言语道断故。法无生灭。生死莫能染故。法无边际。非世间数量所能测故。盖自己即是法。法即是自己。说无所说。闻何所闻。如是则旷大劫来。生生死死。死死生生。如旋火轮。无有休息者。毕竟是个什么。阳焰空花。还委悉么。父子天然真妙叶。一句全提丧古今。
　　孝男林太鼎。荐考文若居士。请对灵小参。师云。诸佛从心得解脱。心者清净名无垢。五道鲜洁不受染。有解此者觉道成。三界众生。去来生死。纷然杂乱。如何解得个清净无染的道理。只如林公文若居士。五十九年前来。五十九年后去。正当五十九年中。经营家业。孝亲教子。孜孜为善求福不回。且道。是染是不染。是解是不解。若道不解即染。解即不染。此是生灭之见。未出常情。须知如摩尼珠。圆映五色。若道染。表里洞彻。若道不染。焕然显现。若也识得珠体。则解与不解。染与不染。皆为剩语。正与么时。且道珠在什么处。良久云。一颗圆明无内外。腾今耀古绝离微。三世诸佛不知有。只许黧奴独自知。
　　孝男王贺。荐妣谢孺人。请对灵小参。师云。教中道。真如净境界。一泯未尝存。能随染净缘。遂成十法界。如是则迷悟圣凡。去来生死。如梦如幻。如影如响。何者缘生之法。若言其有。性毕竟空。若言其无。焕然显现。有不得无不得。增不得减不得。不可得中。一真法界。挺然独露。更何有迷悟圣凡。去来生死之可言耶。永嘉云。了了见无一物。亦无人亦无佛。大千沙界海中沤。一切圣贤如电拂。击拂子云。谢孺人。但向这里。直下还源去。珍重。
　　信女张氏荐夫子。请对灵小参。师云。谢君吉吾同亡男新见。弃世以来。已经三载矣。日推月迁。四大之幻身不住。亲老女幼。一生之恩爱难捐。慧眼未开。何由超脱。孝妻张氏。特入宝善。修忏饭僧及诸佛事。用资冥福。仍请山僧。诣灵说法。教中道。未曾有一法。不从因缘生。是故一切法。无不是空者。如是则生也是空。死也是空。直饶道个不生不死也是空。须知此空是千圣之洪源。万灵之根本。吉吾父子。无量劫来。缠绵生死。但向这里。直下解脱去。珍重。
　　玄文上座。请为师父知白公对灵小参。师云。知白玄公。依子出家。净业成就。今年八十有二岁。念佛刻期坐化。其生西之验明矣。今日其子太印。特上鼓山。饭僧修荐。请山僧对灵说法。资助往生。公知么。西方只在目前。弥陀元是自己。只因读熟上大人。末后自然可知礼。只如公知后作么生。莲花台上化生时。碧玉阶前亲授记。
　　孝男薛毓栋。奉荐故考大中大夫山东布政使司参政薛公弱园居士。请对灵小参。师云。呜呼弱老大居士。其遽往耶。为有不往者。忆去春访我山中。虽未尝倾倒底蕴。盖已目击道存矣。至冬月忽闻易箦之信。众皆咨嗟叹惜。独山僧与居士。嗒然相忘于言外。何者。居士当年登高第入词林。出主文场。备历外任。清政有闻。人皆以为得。居士果何得乎。若有所得。即今在什么处。一旦世缘告终。眷属官位。一时顿弃。飘然长往。人皆以为失。居士果何失乎。若有所失。则天上人间。出入往来者。是什么。现前历历孤明。听山僧打葛藤底。又是什么。所以得者若浮云起于太虚。失者似浮沤散于巨海。浮沤虽散。巨海湛然。浮云任起。长空不动。这个湛然不动底。众生迷之。为六道生死。菩萨修之。为六度万行。诸佛证之。为无上菩提。故云。迷之则生死始。悟之则轮回息。然迷悟在人。不在法也。弱老居士。向这里直下承当。顿超生死去。只如承当一句。又作么生。先佛世尊云。一切众生性清净。从本无生无可灭。即此身心是幻生。幻化之中无罪福。居士但恁么荐取。伏惟珍重。
　　孝男赵孟垕孟垐孟至。荐考元安居士。请对灵小参。师云。元安居士知么。三缘和合而受身。身非我有。岁月迁流而计寿。寿不我加。吾人自堕地以来。念念密移。新新不住。直饶百岁千岁万岁。乃至八万四千岁。终归于尽。良以。世人不识真。乃认妄以为真。不识妄。乃迷真以为妄。真身无相。徧法界以弥纶。真寿不迁。历亿劫而常住。由不知此。故趦趄於六道。往复於生死。如旋火轮。无有休息。故释迦老子云。一切众生。生死相续。皆由不知常住真心性净明体。用诸妄想。此想不真。故有轮转。正当今日。破妄归真。顿超生死一句。如何道。无明实性即佛性。幻化空身即法身。元安居士。但恁么荐取。
　　弟子文盛文规。荐师烁欣。请对灵小参。师云。烁欣上座迁化已来。七日了也。且道。七日以前。是烁欣耶。七日已后。是烁欣耶。正当七日。是烁欣耶。七日以前若是。云何有死。七日以后若是。云何有生。前后既非。中间岂是。所以云。过去心不可得。现在心不可得。未来心不可得。众生於不可得中。轮回生死。诸佛於不可得中。直证菩提。迷悟虽殊。总归无得。这不可得处。是汝安身立命处。知么。一场生死一场梦。无始来今尚未惺。今日髑髅打脱了。个中悟去最分明。
　　孝男林太鼎。资荐考文若居士小祥。请对灵小参。师云。古者道。百骸俱溃散。一物镇长灵。且道。是什么物。良久云。三世诸佛。不敢正眼觑着。历代祖师。结舌有分。虽然。官不容针。私通车马。三世诸佛。以此坐微尘里。转大法轮。历代祖师。以此了悟心宗。传佛慧命。文若居士。以此逈出尘劳。高登佛地。文若居士。本与诸佛诸祖。同一鼻孔出气。万劫千生。莫教忘却。
　　林宜甫居士。荐室陈孺人。请对灵小参。师云。众生於无身中受身。故於无生死中受生死。若非正眼豁开。六道轮回不已。只如正眼。作么生开。试看。未入胞胎以前。这生死在甚么处。四大各离之后。又在甚么处。前后既无。中间岂有。见有者。乃病眼见空华耳。故释迦老子云。知是空华。即无轮转。亦无身心受彼生死。非作故无。本性无故。且悟入本性一句。如何道。本无男女相。那有圣凡名。历劫不生灭。现前无古今。孺人但恁么会取。
　　中秋小参。师云。秋空一片月。照见几多人。人颜自老少。月色无故新。只这无故新的月。晦也未曾暗。朔也未曾明。弦也未曾缺。望也未曾圆。世人只向明暗圆缺上看月。只见月的影子。未见真月。如何是真月。良久云。脑后眼睛开。真光照天地。
　　孝女曹性昙性节。孝孙曹鸿芝。荐妣谢孺人。请对灵小参。师云。生死不是有。涅盘岂是空。要知端的意。夜半日头红。谢孺人捐世以来。五七了也。且道。这一灵真性。生死二字。还变易得么。若变易得。昭昭灵灵。随处作主的。是甚么。若变易不得。争奈这个皮袋。东抛西掷。这里见得明白。则变易不变易。皆为剩语。何者。盖一期生死。浑如昨梦。了不可得。只这不可得。诸佛证之。为大涅盘。众生迷之。号生死始。孺人须向这里。豁开慧眼。洞见根源去。正当恁么时。且道。孺人在甚么处。秋风吹竹户。明月照嵓扉。
　　孝男张士詹士眉。出继男士弢。荐考青方公。请对灵小参。师云。百年浮脆身。存舍勿忧喜。是身如水沫。聚散无定止。了得此身空。即证金刚体。不生亦不灭。无终亦无始。万德悉圆具。三界难可比。一念忽归源。当处出生死。只如归源底路头。在什么处。良久云。父母未生前荐取。珍重。
　　为总督部院李公。对灵小参。师云。恭惟本省总督李公。捐世以来。六七了也。书吏郑榗叶世荫等。寅夕侍公之侧。公饮食教诲。无不备至。念无以报高深。特上鼓山。礼忏饭僧。奉荐冥福。仍请山僧。诣灵说法。呜呼公之德泽在生民。功勋在社稷。一旦税驾。朝野叹息。然三界有漏之身。莫不有死。何者。以局於形。囿於数故也。虽然。须知有不死者。何者不死。为名不死耶。功不死耶。名有时而刊。功有时而尽。唯有能建功立名者。不生不灭。无去无来。为万化之枢机。是生灵之大本。虽示生而生所不能染。示死而死所不能变。现形而形不能局。在数而数不能囿。廓然清净。超然无碍。众生迷之。则生死无穷。诸佛悟之。则当处解脱。然迷亦无所失。悟亦无所得。但有隐显之异耳。故祖师云。迷悟如隐显。明暗不相离。今付隐显法。非一亦非二。公还知此法么。神光一道辉天地。万象森罗镜里观。伏惟珍重。
　　方声木佥宪。奉荐太封君广岩老居士。请对灵小参。师云。太翁广老居士。富而能俭。贵而益谦。老而愈壮。慈而且严。此世人所共知者也。至于明罪福。而广行众善。修禅净而期登九莲。礼诵勤劳。福慧深坚。此非世人所得知者也。太翁谢世已来。已经七七。即不生净土。人天福报。世世具足。况太翁志。不在人天。而在净土耶。虽然如是。道霈更有进焉。昔日盘山宝积禅师。一日出门。见人舁丧。歌郎振铃唱云。红轮决定沉西去。未审灵魂往那方。幕下孝子哭云。哀哀。盘山闻之。身心踊跃。豁然大悟。且道。渠悟个什么。哀哀。太翁向这里。直下领得。旷劫来事。只在如今。觌体圆明。了无欠剩。其生死去来。娑婆净土。是什么阳焰空花。太翁知么。鼻孔只在唇皮上。不用区区更别寻。伏惟。珍重。
　　马法秀东王公荐亲。请对灵小参。师云。孝男王梅。孝孙希圣希贤希尹。为太封君王公讳继本。太夫人李氏。谢世以来。四十余载。每怀鞠育之恩。昊天之德。未申报答。深恸于衷。兹者荣膺纶旨之锡。光垂泉壤之休。乃徼福于觉皇。归诚于僧海。大作佛事。少尽孝思。仍请山僧。诣于灵次。说法开导。惟灵谛听。夫三界众生。莫不有生死轮回之苦。故世尊云。此娑婆界。是其难地。若欲出生死难地。直须拔去生死根本。到无生死处。此无生死处。乃是当人安身立命处。只如生死根本如何拔。咄。唤什么作生死。生也等浮云起于太虚。死也若浮沤散于巨海。或见有生死之相者。乃是翳眼见空花耳。只如无生死处。毕竟如何到。竖拂子云。会么。佛子住此地。即是佛受用。常在于其中。经行及坐卧。太君太夫人。但向这里。豁开正眼。直下超脱去。珍重。
　　秀卿李公荐亲。请对灵小参。师云。孝男李英孙希颕。为太君李公永平。太夫人董氏王氏宿氏文氏。谢世已久。哀慕不忘。念非三宝之恩。难酬罔极之德。乃特入鼓山。饭僧修忏。大作佛事。用资神爽。仍请山僧。说法开导。惟灵谛听。昔世尊於楞严会上。谓阿难曰。妙性圆明。离诸名相。本来无有世界众生。因妄有生。因生有灭。去灭名妄。灭妄名真。是知三界众生。因昧此圆明妙性。乃于无名中立名。无相中立相。无众生中见众生。无世界中见世界。起生灭之见。堕凡圣之情。所以云。凡夫见诸法。但随于相转。不了法无相。以是不见佛。若能以法界海慧。照了诸相。犹如虚空。亲见本来常住佛性。离名离相。不生不灭。无世界无众生。可谓彻法底源。直达彼岸也。会么。不见一法即如来。始得名为观自在。太君太夫人。但向这里。直下超悟去。珍重。
　　小参。举。先师道。释子妄分禅教律。看来总是一心光。师云。大众要识心光么。禅三界绵绵。教红尘浩浩。律萧何不识。山僧恁么批判。且道。是分是不分。若道分。甚么处是分。若道不分。怎奈禅教律三名不乱。有人拣点得出。许伊具眼。虽然。忽有个汉出来。问光未发时。如何是心。咦。宁可截舌。不犯国讳。
　　孝男赵炯等。荐考宪生公。请对灵小参。师云。今日读宪生赵公传。知公翩翩佳公子也。少以文学着。中以德义着。公才足以调鼎鼐。行足以致君亲。其排难解纷。恤贫周给。皆公之绪余耳。一旦溘然奄化。无不人人太息。孝男赵炯炌灼。念无以酬罔极。特入鼓山。饭僧礼忏。奉荐冥福。仍请山僧。对灵说法。公知么。觉性圆明。死生一梦。梦境千差。本人不动。盖众生无始以来。梦眼未醒。驱驰于心识。轇轕于根尘。种种取舍。皆是轮回。若非法王出世。示还源之法。无由解脱。正与么时。且道。还源底路头。在什么处。举拂子云。会么。蝴蝶庄周都不识。只许侬家独自知。
　　孝男赵[火*宁][火*宣]。荐考勉生公。请对灵小参。师云。法本离言。不可以言宣故。法无众生。离众生垢故。法无生死。生死一梦故。如是则山僧作么生说。勉生居士。又作么生听。会么。木人岭上呵呵笑。石女溪边暗点头。

　　鼓山为霖和尚餐香录卷上
　　鼓山为霖和尚餐香录卷下

　　　　书记　太泉　录

　　纪贤传
　　本智西堂传

　　师讳如腾。字本智。福州福清人。姓刘氏。早岁丧亲。即慕出尘。不谋生产。唯日与诸善友。共营佛事。年三十。礼支提升公落发。修诸密行。一众敬畏。出岭见云栖和尚。授以念佛法门。一闻谛信。身心欢喜。复还福州。闭关於水西之象鼻庵三载。克苦履践。每以静中。觉诸念纷扰。因阅传灯。至外道问佛。不问有言无言。世尊良久处。忽尔狂性顿歇。不觉失声曰。世尊印证我。自是不假调伏。净念纯至。出关至支提。一日山门经行次。忽面前开廓。身心虚豁。得大轻安。遂有偈曰。水骨拄杖火毛拂。释迦不知是何物。四方八面没遮拦。信手拈来活辘辘。丁卯至鼓山。与履征诸公谋兴祖庭。延博山和尚开法。山至一见器重。举为西堂。及山还江右。席虚七载。皆师匡维众事。群情向背。一摄之以真慈大悲。人人德之。甲戌。永老人来主当山。师复内外调护。且时与老人盘错。日臻玄奥。常喜作无生偈。老人深为赞美。又呈前偈。老人亲为书之。诫勿令人见。浪杖人来山。师复周旋无间。杖人一日为大众开示。是法住法位。世间相常住。雄辩滔滔。辞锋横发。师曰。和尚固慈悲。但太费辞耳。某甲祇两句可尽。杖人曰。如何。师曰。法本不生。常住不灭。杖人抚掌大笑曰。这老贼。我今日识得你也。后在天界寄师偈。有火毛拂子笑春风之句。盖叙师语也。师操履深密。见地稳实。容貌冲粹。言辞简雅。虽德腊俱高。而谦光烛人。精勤不倦。见者意消。癸巳四月初旬示微恙。起坐如常。至十八日辰刻。泊然而化。世寿七十有七。僧腊四十有八。

　　青林尊宿传

　　尊宿讳如鉴。字青林。候宫人。姓林氏。幼孤。奉母至孝。十八茹素持戒。至云栖礼莲池大师。得净土旨诀。又至显圣。参湛然和尚。令看无字。遂执侍左右。一日因低头拾箑有省。作偈呈曰。赵州狗子无佛性。脱下袴子来遮面。面子未曾遮得全。半身露出令人厌。湛公抚而印之。首座麦浪。每欲勘之。而未得其便。一日因师呈吹毛剑颂曰。我有吹毛剑。寒光如闪电。当机觌面挥。锋铓人不见。浪便问曰。如何是吹毛剑。师作拔剑势。浪曰。此是刈禾刀。师曰。吾昨日在石桥上过。无端打破钵盂。湛公按住曰。首座气宇如王。侍者脚踏实地。两人乃各休去。久之以母老辞归闽。年三十五。始往国欢寺。礼岳山西公祝发。遂结屋石林。与母偕隐。后母亦落[髟/采]为尼。精修无间。实师至孝所感云。及母卒。师复同曹源越山二公出岭。参湛和尚于云门。时林得山司农在座。谓湛和尚曰。青师已有省发。何不对众吐露。湛目师。师遽指傍僧曰。和尚问。何不祗对。其僧惘然。湛曰。这贼。师遂拂袖而去。未几过吼山。参密云和尚。不契。乃拉曹越二公。返闽入鼓山。创东庵居之。及众迎博山无异和尚开法。师遂舍庵为方丈。明年异旋博山。师与诸公。送至建溪而别。因礼闻谷老人于宝善。遂同曹越。相依煅炼。闭关六载。日增智证。及闻老人返真寂。师亦同二师还三山。越公居鼓山之调象庵终焉。师与曹师。卜居长基岭之松庵。承云栖诏旨。日持佛号。晚修忏摩。深夜顶观音像旋绕。凡二十余年。后因世乱。曹师既出住福清之灵石。师乃返石林。掩关不出。精进如少壮时。而一室中。时闻异香焉。师平日所得净施。悉买生命放之。然每以念佛放生劝人。故福城感其化者甚众。师以康熙丙午六月初旬示微疾。神思安详。不沉不乱。至期。弟子问曰。师此时作么生。师曰。平日所干何事。大众来问疾者。皆环绕助师念佛。师曰。今日可谓。莲池胜会也。乃泊然而化。世寿八十有七。僧腊五十有二。越七日茶毗。火光金色。时发香气。平日所持木念珠不坏。弟子性晋性证等。奉师灵骨。塔於鼓山。论曰。时当末法。祖风凋零。后生辈才跨禅门。便受衣拂。自既易得。又易以与人。诳[言*赫]闾阎。成群作队。鞠其端倪。总由因地不真。故陷入魔罥。不自觉知耳。今观青林尊宿。早年如是发心。如是见人。如是省发。如是言句。而深埋头角。隐遁终身。潜修密炼。六十余年如一日。收功末后。头尾俱正。此岂今日禅者。所能梦见耶。呜呼若师者。可谓法门之鲁灵光也欤。

　　明一静主传

　　静主讳太悟。字明一。漳州漳浦人。姓张氏。幼业儒。年二十五弃家。往杭州黄山光明寺。礼雪杭师剃落。首参天童密老人。即从禀戒。次参显圣金粟。后旋闽至鼓山。一见先师。不觉心折曰。真吾师也。遂倾心受诲。居下板凡一十八载。一日堂中经行。忽然灵光披露。万法平沉。自是每入室呈所见。先师无可否。惟微笑而已。先师年八十。示以偈曰。君今学道已多年一知半解许君说。若要纵横无碍用。尚须拔去一重楔。到此方知事事如。岂容俗学妄分别。穿衣吃饭只寻常。通天彻地一轮月。悟得偈。益自勉励。先师入灭。余继席。悟居寺后之调象庵。又五载。密自履践。深有所证。时举古德机缘。或拈或颂。吟笑自乐。其拈无梦无想话曰。此则公案。判论者虽多。错会者不少。盖为未透向上一窍。祇向识神中。妄起分别。殊不知。主人公也不在有梦想处。也不在无梦想处。也不在日用浩浩处。且道。在什么处。良久云。一双穷瘦足。从来不出门。其颂本来面目曰。从来个事绝言诠。狗口才开落二三。生与本生转是错。所知忘处颇相当。其自适曰。大道绝有无。有无被情驱。跳出有无外。方能得自如。得自如有何拘。大海波心骑铁马。须弥顶上钓金鱼。此系道人快乐处。造次凡流争识吾。一日微恙。即自剃发。沐浴更衣。谓侍者曰。吾当去矣。者曰。师何往。何所分付乎。悟即自取纸笔大书曰。衣履送上方丈。经书归禅堂。不须沐浴更衣。火化入旧塔。偈曰。打破太虚空。踢翻生死岸。优游无底舟。真个快活汉。遂归榻吉祥而卧。侍者走报余。急往觇之。见其微息绵绵。大呼曰。静主去得好。宜着精彩。顶门上一箭。直透过那边去。悟复开眼点首。大噫一声化去。实壬寅三月念二日午时也。茶毗牙齿不坏。有骨一片。五色鲜明。世寿五十有一。僧腊二十有六。悟为人性刚毅。事不合意。辄形辞色。甚至怒骂。故人多以是少之。今观其末后一着。则其生平所得者不浅。未可以常情议之也。呜呼。若悟者。可谓克始克终。有头有尾。鼓山门下。一了事衲僧也。

　　一行上人传

　　一行上人晋江人。姓庄氏。幼业儒。即知佛理。年二十八。礼无异和尚于鼓山。立名智严。授念佛法门。问所以念法。异曰。一心念去。行受教三十余年。把定题目。深有契证。乃作一心念佛歌以自见。辞旨隽朗。事理圆备。大有裨於净业行人。尝禀如是律师菩萨戒。听素华法师天台教观。一相居士林公熙曾。佳公子也。与缔世外交。最称莫逆。馆于别业。资以四事。凡三十年如一日。可谓难能也。壬寅冬。谒余于紫云。余问曰。一心念佛歌。是居士作否。行曰。不敢。余曰。佛即今在什么处。行竖一指。余曰。死烧作一堆灰了。向甚处与山僧相见。行乃低头。余曰。居士是通佛法人。可点茶来。行笑曰。和尚也不消得。又一日余谓之曰。人皆病居士恩爱重不能出家。是否。行曰。政坐此耳。余曰。金刚王宝剑。何不拈出。行曰。和尚若肯摄受。某敢惮其行乎。余唯唯。即日上堂曰。无见顶相。个个圆满。为什么我显汝隐。灯王座子。人人有分。为什么我坐汝立。还知么。镆铘未出匣。游丝千万丈。等闲拈出来。一断一切断。下座。行趋入方丈曰。谢和尚慈悲重重相为。余曰。知即得。行便礼拜。癸卯正月。随余还鼓山。二月八日落发。顿进三戒。取文殊一行三昧。字之曰一行。安单正法藏殿。行业精勤。一众敬爱。尝与诸禅德。作答唐复礼法师真妄偈。极为得旨。被余认出。行德余赏音。益自愤悱。八月中秋后。以事至温陵。九月廿八日还山。即入方丈。作礼曰。某此行虽赴道友林公之召。亦欲借此还俗家一看。至泉忽生一正念。我已出家。岂有复入俗舍之理。遂不去。书禁足二字。贴于壁间。亲友见访。俱不报谒。唯与林公。倾谭数日而已。即日示疾。日见沉重。余往慰之曰。上座此病恐不起。生死关头。不可被他瞒了。一生修行得力处。全在这里。行唯唯。至十月初三日。乃谓余曰。某大期至矣。但无以报和尚慈恩。当于净土相见耳。遂谢医药。吉祥而卧。念佛不绝口。税担上座谓之曰。公决志往生。何不留一偈。与众言别。行曰。要偈作么。但要受用耳。虽然。要偈也不难。即说偈曰。何用谈玄说偈。一句弥陀便是。从来十念往生。是心不可思议。至初八日辰刻。请余至榻前。曰某当去矣。余谓之曰。阿弥陀佛是法界身。还记得么。行曰。记得。菩萨亦是法界身。众生亦是法界身。余曰。上座自己聻。行笑曰。岂有二耶。余曰。正好向这里。上品上生去。行遂对余。朗诵上品上生章一徧。余亦念佛五百声。助之回向毕。行曰。请和尚归方丈歇息。某尚未也。余趋出。少顷令人扶起。坐定即瞑目。呜呼。行出家。未及一载。履道方殷。而遽化去。似若缘浅。然以余观之。行家居六十余年。而末后一着。乃在名山大剎。圆顶纳戒。临终神思不乱。念佛坐化。其往生必矣。谓非夙于佛法中。具大因缘。能有是乎。故为传之。以勖夫后来者。

　　阇黎无一纯公传

　　阇黎名太纯。字无一。建阳水东张氏子。家世业儒。年七八岁好放生。十二慕出家。父母不许。十七。博山无异和尚代座董岩。公往参礼。领狗子无佛性话。念四补邑庠。有人相劝云。汝求出家。有何利益於人。不如做功名。如陆相公等。行菩萨行。岂不更妙。公遂发愿云。若使我得志。必使昆虫草木。皆得其所。头目髓脑。俱报佛恩。连三科不第。遂隐本处妙高峰。专提话头。时刻不放忽。一日早课。诵楞严咒。至一心听佛无见顶相。豁然有省。得大庆快。遂有颂曰。顶门出入。应用无情。全凭自己。莫问他人。乃作据本论。先老人见之。深为赞叹。有群弟子。来求讲学。公为约云。我的法门。与诸学究不同。要吃斋学课诵。参究性命。一炷香后。方许开讲。诸弟子皆翕然从之。於佛法中。得生正信。三十六。在闻谷师太会下。受菩萨戒。后古航和尚。从博山回。公同众於凤凰山下。创报亲庵居之。每从请益。公父达宇居士。久依博山。留心参究。一日示微疾。端坐厅堂。亲朋围绕。手捻数珠。念佛而化。众皆叹仰。得未曾有。公益感发。遂矢志出家。先老人。本与公先人。缔世外交。最为莫逆。乃以书招之。丙申春。为达宇公营葬毕。即辞家人。直抵鼓山。老人一见。大喜曰。此秀才出家榜样也。即为剃落。居禅堂随众。每自念青山白云。常怀梦寐。今一旦得之。岂可作等闲看耶。是以十余年来。朝禅暮诵。操履愈严。山中为祈升平。修大悲忏三年。公皆与焉。最后众推公主坛。公道宇魁梧。执炉行道。威仪虔肃。众望之以为须菩提从空而下也。丙午秋。得脾疾。饮食减少。精修不懈。腊月八日。为众戒子羯磨。梵音琅然。至望后体渐衰惫。公遂无意人世。决志往生。乃书偈四首。以见志曰。念佛通身佛现。个中那讨背面。百千三昧法门。当下一时周徧。摩头佛上我顶。举手佛光现前。要见时时得见。华开谁说迟延。弥陀法界身。我亦法界体。今日空归空。何曾有此彼。西方在目前。何处不周圆。恒在宝莲台。经行及坐眠。丁未正月四日夜。余率众为公礼大悲忏。祷观世音。助公往生。忏毕往觇之。公奄然一息。偃卧禅榻。余问曰。正恁么时如何。公曰。某全体首楞严大定。余曰。正是受用处。公熙然合掌谢之。良久自起趺坐。泊然而化。世寿七十。僧腊一纪。留龛三日。茶毗敛骨石。即於本年腊月大寒日。入舍利窟之海会塔。
　　道霈曰。余年十八。往游董岩。道过潭阳。晤公于妙高峰。见其儒服而佛行。与语甚欢。知为有道人也。后二十四年。公入鼓山披剃。获与同堂。如隔世再逢。喜出望外。方二年而先师迁化。余忝继席。举公教授新戒。盖以德不以腊也。公年近古稀。而精进如少壮时。居常以此事相切磋。一语会心。未尝不手舞足蹈。今观其末后一段光明。知其所得者不浅。故为传之。以示诸来者。

　　记
　　重修万岁塔记

　　昔闽忠懿王。於梁开平间。立寺于福城东南隅之补山。额曰万岁。为祝厘也。寺后建砖浮图七级。高一百五十尺。举城皆见。极为壮丽。自梁至今垂千载。兴修不一。弗可考也。崇祯间。住持静庵。尝募缘重修。顺治己亥。飓风大作。层级剥落。且有大榕。生於堂之上级。静庵之孙一微。克承先志。乃谋诸封。君方公克之公。慨然捐金倡缘。诸宰宫善信。各乐赞助。起手于康熙二年癸卯五月甲戌。落成于七月庚辰。共费白金二百余两。内外坚密。足垂永久。事竣。微乞余记其事。余闻。塔庙所在。即有如来真身。八部诸天。及一切护塔善神。昼夜拥护。散花供养。又塔者取其矗云插汉。高显殊特。使一切含齿。戴发。举目即见。一瞻一礼。植菩提种。法华经云。若人散乱心。入于塔庙中。一称南无佛。皆共成佛道。如是则建塔修塔。盖欲与大地群生。结成佛因缘。又即是供养如来真身。其功德利益。不可思议。岂特区区为省会壮观而已哉。是不可不记也。因以付诸管城。

　　光孝寺重修大雄宝殿记

　　富沙据八闽上游。山川清淑。风物闲美。而俗尤雅向佛乘。郡城四郊。梵宇碁布。钟磬交接。居然雒之嵩少杭之西湖。光孝在郡治之南。距城二里许。隔岸尘嚣。虹桥锁断。背狮峰而面双水。极称形胜。且寺基弘厂。曲径重门。修廊广殿。金容晃耀。祇树菁葱。凡信心登礼者。疑梵释龙天之宫。从空而堕。不知身之在人间世也。按旧志。寺创自六朝。唐额隆兴。宋为景德天宁万寿。至绍兴。改赐今额。元末兵燹寺弛。至洪武二年。僧原耸及徒惠开文佳者鼎修之。太师文敏杨公荣。状元丁公显。各有碑记。而复毁於嘉靖辛酉岛夷之变。是冬僧一正等。先构小殿五楹。至万历丙子。中丞庞公尚鹏。欲蠲寺税。而瓯令曾公士彦。力赞之。始得以所蠲并募缘。重树大殿。极为巨丽。迄今已九十载矣。况经鼎革。戎马蹂躏。虽佛像如生。而毁瓦腐椽。岌然有栋桡之惧。康熙壬寅。建安邑侯山阴周公霞城。以公余之暇。往游其间。智种顿发。恍若夙契。慨念今昔之顿易。兴废之靡常。怆然者久之。乃特捐俸为倡。命寺僧悟关洪纬等。募缘修葺。一时绅衿士庶。闻风响应。各舍所有。以勷厥举。是役也。始工於壬寅夏六月。告竣於明年癸卯冬十月。共费白金千两有奇。壮实牢固。有若鼎造。又明年甲辰季秋。余自石鼓来宝善。悟关洪纬辈来请记。余乐观其功德之有成。故不辞而为之言曰。昔世尊於灵山会上。以佛法付嘱国王大臣者。政虑末法浇漓。正宗澹泊。苟非有力大士。不足以振兴之。仰惟。今上以幼冲之年。诞登宝位。统有中外。在处兴崇三宝。丕阐宗风。而周公以名进士起家。出领大邑。政事之余。乃能雅留神於方外。新古殿於将倾。圣君贤臣相与显发。引斯民於正觉。赞皇图於永年。究其实地。皆从佛会中来。不忘佛嘱。与广大愿力所致然耳。昔唐宰相裴休之父肃。先世为许玄度。建越州塔。未终而化。后托生梁武帝之孙萧察。因访昙彦禅师。为入定观其夙因。师云。许玄度来何暮。昔日浮图今如故。后众请师。修龙兴大殿。师云。非吾所为。三百年后。自有非衣功德主。遂铭之。至唐三生为裴肃。果如其言。观此。则昔瓯令曾公赞庞抚公。以所蠲寺税。鼎建斯殿。未满百年。殿已朽毙。而周公适临建邑。乃特倡缘修葺。复还旧观。庸讵知周公非昔曾令公。乘其愿力。复重来耶。因果不爽。事非徒然。乃特发之。以告来者。是为记。

　　紫云佛顶庵知白玄公生净土记

　　尝闻之。古德云。佛法有什么事。行得即是。盖入佛法中出家。本为度生死。苟不能行。即於生死不得力。何佛法之足云。予观近世出家。称能行者。殊不多见。因读知白玄公传。独有感焉。公温陵人。姓郑氏。征仕郎谦初公仲子也。幼业儒。娶陈氏生一子。是为玄文上人。文生不染俗。志慕出尘。公中岁陈氏卒。遂偕文蔬食修净业。及文脱白。庵於紫云。公就养。而清修之志弥笃。居常百事不干怀。静坐一室。念佛不辍口。年八十。适予开法寺中。遂从剃染纳戒。叹曰。何期衰暮逢此胜缘。喜不自胜。经二年。一日示微恙。偃卧禅榻。一息奄奄。乃寄语檀越。斯以西方相见。又与子文问答讫。遂起趺坐。念佛化去。实康熙甲辰岁九月七日子时也。呜呼。今童年出家。至於白首。而一句弥陀。如婴儿学语。旋念旋忘。不得纯熟。公八十落发。方三年。而临终正念分明。神思不乱。念佛坐化。其生西方无疑矣。是固公平日。见得明。信得及。行得力之所致。而佛法中出家有若公。则行之一字。亦庶几无愧矣。昔胁尊者八十出家。三年证阿罗汉果。公八十剃度。三年而生净土。时有今古。理实同然。故特笔之。以风来者。是为记。

　　青林尊宿塔志

　　此花磁瓶内。乃青林尊宿灵骨也。尊宿讳如鉴。候官林氏子。十八矢志慕道。出岭礼云栖。又参显圣湛和尚。看无字有省。后以省亲归闽。及祝发。复出岭侍湛。久之归鼓山居东庵。及博山无异和尚开法兹山。宿倾心事之。遂得旨焉。自是深埋头角。潜修密炼。至年八十七。示寂于石林旧隐。茶毗。火光金色。香气馥郁。平日所持木念珠不坏。道霈仝铨部林孔硕居士等。请灵骨归于本山尊宿塔。时康熙丙午年腊月大寒日也。住山道霈谨识。

　　大照山记

　　昔世尊诫勅比丘。不得好游聚落。当于山间林下。闲居静处。念所受法。以灭苦本。故凡在佛世出家者。皆得道证果。无空过者。今时当后五百岁。斗诤坚固。而染衣剃发之人。汩没尘劳中。竟不知出家为何事。往往干涉人间。动违经律。为白衣居士所讥嫌。求其正因出家。修远离法。不染世间者。如星中拣月。非曰全无。盖希有耳。明普照公。永安龙江郑氏子。幼业儒。中年深悟浮幻。志求出世。乃弃家投博山离凡西堂。削发纳戒。既而思觅阿练若。为真修行地。遂於清溪林[木*祭]。得蓝氏山。林木蓊蔚。泉竹清泚。坐铙钹而面金鳌。颇称形胜。遂捐衣盂贸得之。结屋数楹。于其上额曰大照。时崇祯癸未夏也。至顺治丁酉。徒众云集。而庵狭无所容。遂募众鸠工。鼎建大殿。照廊两庑。又于左臂。建楼五间。右臂为斋堂庖厨。更立田为香灯之需。建塔为归藏之地。而大照道场。焕然遂为一方胜剎矣。今照公年逾古稀。而精神矍铄。修净业课法华。日无晷暇。而诸徒子辈。皆能深体师心。克勤炼行。亭亭物外。不染世氛。岂非能仰遵如来明诲。而为末法真比丘耶。高足无涯上人实始终厥事。特乞余文。刊石以垂永久。照公道行。余素所敬慕。故不辞荒芜。而漫为之书。

　　鼎建毫光阁餐香堂记

　　夫僧预三宝之数。为人天大福田。四海同居。合和无诤。同法而修。同堂而食。乃期趋乎大同之道也。物无巨细。一归招提。便属十方。或私之者。得无量罪。千佛出世。不通忏悔。金口凛然。详载经律。鼓山自梁开平神晏国师。肇建丛林。禅祖相承。八十余代。至天启丁卯。博山无异和尚开法兹山。龙象云从。乃于大殿之东。建堂五楹。西向为应供之所。逮崇祯甲戌。先师永觉老人。来主当山。重建寺宇。乃改堂南向。纵五丈三尺。广六丈六尺。而两分之。前为斋堂。后为库寮。先师既没。道霈忝承遗烈。继守山门。僧众日集。而堂狭无所容。有大檀那杨公讳士杰法名太隆者。关东盖州卫人。为　靖南王耿公之姻戚也。随驾入闽。休官多暇。每策马登山。倾心问道。一旦智种顿发。慨然愿捐赀。撤去故屋。命工抡材。即其址建大阁五楹。上为库寮。凡檀信所施。六和所需。皆出内于此。颜曰毫光。取如来白毫相中一分功德。荫庇子孙之义。下通为斋堂。足容五百僧。列坐而食。颜曰餐香。取维摩诘请饭香积。饭诸大众之义。起工于康熙六年丁未二月念有一日。告竣于本年闰四月念有八日。共费白金六百余两。不求他缘。皆居士一人独任。可谓难能也。南阎浮提众生。以财为命。即藏有朽贯。仓有陈红。未肯轻以与人。今居士乃欣然挥金。以成斯阁。藏贮招提物。供养十方僧。苟非于三宝真净福田中。夙植善根。深生正信。畴克尔耶。且僧者佛祖所自出。供僧即供佛。其所得福德。曷可思议。故为记之。勒诸贞珉。以垂永久云。

　　序
　　四家颂古序

　　古公案无颂。颂自汾阳始。阳之后雪窦继之。号称颂古之圣。嗣是诸家皆有颂。洞上颂名最着者三人。投子青。丹霞淳。天童觉是已。颂无评。评自圆悟始。悟之后。万松林泉继之。悟评雪窦。松评天童。林泉评丹霞与投子。是已。后人合之。目为四家颂古。禅者倚为指南。予以为。道本离言。言莫之及。古尊宿为物作则。临机拈出。如石火电光。苟非眼辨手亲。早是白云万里。所以颂之者。犹写鸟迹于空中。数鱼踪于涧底。但仿髴於想像之间而已。况又从而评之哉。虽则慈悲之故。有此落草之谈。不知如水益乳转失本味。识者惜之。兹特删去评唱。录其本颂。寿诸剞劂。以公天下。傥有本色衲僧。一见心许。则余是刻。功不唐捐。如谓不然。自有诸师之评本在。

　　刻佛果圆悟禅师法语序

　　达祖西来。直指人心。见性成佛。而曹溪犹云。说个直指。早是曲了也。矧乎后代牵枝引蔓。说参究说践履。以至种种关防。得非以实法系缀人。而背祖宗之明训耶。是大不然。盖众生根性。万有不同。上根利智。单刀直入。固所不论。若中下之机。未能领荷。全赖至人间出。苦口垂慈。曲施方便。不然。何以救末流之乾慧。起狂学之痼疾哉。宋圆悟禅师。饱参诸方。备尝艰苦。后於演祖声色中。顿断命根。遂嗣其法。故其示徒法语。皆自真参实悟。力践纯养中来。所以能攻人之偏蔽。策人所未至。杲大慧。禅中杰也。於大悟之际。乃为渠曰。正好参禅。又云。一切但低细和合。先防自犯三业。提向上那一着子。教兄弟日有趣向。至於虎丘隆。佛智裕。华藏民。皆一代伟人。其教之修己之方。接人之要。亦靡不委曲周至。不致渗漏而后已。今之学者。资禀志气。较大慧辈。不啻霄壤之隔。而又弁髦参悟操履之功。妄欲荷担佛祖重任。是奚异跛鳖而逐飞龙。凡庸而希梵位哉。师尝有言。同学之中。唯龙门智海。昔尝熟与究明。但逢缘遇境。莫不管带。何止此生而已。穷未来际。证无量圣身。也未是他泊头处。迹斯语也。则当时之知此者。盖亦鲜矣。又何怪乎今之世哉。霈生也晚。且驽钝无似。每思唐宋法运之隆。龙象之盛。未尝不心飞神驰。将奋力而企及之。不可得也。兹於师全录中。得此法语读之。如暗遇明。如贫人得宝。霈虽不敏。请事斯语。故手录出。将镌板别行於世。客有难於予曰。此济家语耳。子业洞宗。不本宗是图。而亟亟於他宗之语。毋乃迂乎。予应之曰。佛法者自心之佛法也。虽建立门户。有若不同。而究竟穷极。岂有二致。故师有云。佛法本无彼此。诸宗皆六祖下儿孙。若谓我临济宗须得我宗派盛。宁粉身碎骨。终不作此见解。予何人斯。顾敢别生异见乎。客惭而退。因并笔之。以冠诸卷首。

　　重刻天如禅师净土或问序

　　昔世尊於三乘教外。别示净土一门。详开九品。普接三根。本是至简至易之道。又是难信难解之法。故经云。不可以少福德因缘得生彼国。可见能谛信净土者。乃是多福德。多因缘之人也。近世参禅未得旨者。乐谈向上。佛祖在所诋诃。心性亦复扫荡。况教令念阿弥陀佛。求生净土。是犹资章甫而适越。匪徒无用。反滋鄙笑。昔永明寿禅师作四料拣。以禅净二门。抑扬诫劝。政为此辈耳。其意。盖谓参禅者。纵得一念。从缘领悟。犹有无始习气。一生功行。未能卒尽。若不求生净土。亲觐诸佛。以自磨炼。久居娑婆。则有阴境之患。故有十人九错路之诫。念佛者虽现在未曾开悟。而一生彼国。即阶不退。一见弥陀。即悟无生。故有万修万人去之劝。夫永明为法眼嫡孙。不专以本分事接人。而乃於净土一门。晓晓若此。是岂无故而然耶。学者盍深思之。天如和尚得法天目。禅净圆融。固是家法。又虑禅者。不达永明料拣之旨。乃作净土或问一书。自立主客。反覆酬诘。释其群疑。示其修法。策其怠惰。然皆博引大经大论及诸祖成言。以证其说。以生其信。余观净土诸书。不啻汗牛。求其婆心苦口。克的示人。无出或问。是不独为净土指南。实乃禅学者之金针也。铨部林公。涵斋居士。长斋绣佛。栖心禅净者有年。痛今时禅者。务虚名忽实践。弁髦净土。自失法利。深可悲怋。乃特倡刻是书。庶几药其万一。是亦永明天如之心也。命余一言。以发其意。劝赞净土。本属夙怀。不敢以不文辞。漫为识诸简首。

　　灵石曹源禅师语录序

　　夫知识有明眼。衲子有正因。一见一语。毕世不忘。苟师家眼目不明。学者行脚因地不真。即使久依座下。亲相授受。但彼此欺诳而已。何益於道哉。灵石曹源禅师。早岁与青林越山二公。结伴参禅。徧历诸方。如显圣金粟。皆久亲炙之。不契。乃振锡返闽。见博山於石鼓。深蒙锥札。领旨言外。遂倾心师事之。及博山归。而三师复同掩关於延之宝善。凡六载。共相砥砺。先真寂老人。甚器重之。时扣关而入。与之盘错。及老人归杭。而三师亦即出关返福州。越师隐鼓山之调象庵终焉。而曹师偕青师。隐长基岭之松庵。前后凡三十载。青师善藏其用。深蓄厚养。今年八十有三。而慧光浑圆。如出水芙蕖。亭亭物外。天下不得而物色之。曹师乃俯随众请。出住灵石。剪荆棘驱虎豹。革故鼎新。升堂入室。焕然一代中兴矣。乃客冬化去。其子焰寒辉。录其语示余。且征序焉。余观其拈弄抛掷。皆自真参实践中来。非世掠虚之辈可得而彷佛。但出世未久。遽掩化权。不获尽展厥蕴。以光显祖道。深为法门惜耳。按师自题真赞云。新丰之孙。博山之子。观此则知其心。嗣之已非一日。即博山在常寂光中。亦当熙然微笑。不至於横点首。盖师家之眼目。与学者之因地。两相会遇。明感暗合。有终不可得而忘者矣。是为序。

　　丫山晦杲禅师语录序

　　晦杲禅师怙公。久依博山法席。深有所证入。既而一衲参方。深埋头角。方是时。密云老人盛化天童。中兴临济之道。座下龙象蹴踏。常不减千众。公隐居杂务寮。行业精苦。一众敬畏。崇祯丁丑冬。余至山。适公起单去。每闻饱参弟兄称叹公不少。置心慕之。恨未之见也。未几。闻其出世罗浮丫山两处。道风大播。龙天推出。果不容埋没矣。后三十年。公塔木已拱。始得其录读之。喟然叹曰。此后学参禅榜样也。今时无复此等人物矣。观其拈弄。皆自实地中流出。其所作歌偈。虽多不协音律。而受用处不浅。然皆信口而说。信笔而书。不容人改窜一字。其不为文字相所缚如此。而皮相者。乃以是病之。不知此老长处。正在此也。夫攒花簇锦。勾章辣句。如今之三家村土地庙。称堂头和尚者。如稻麻竹苇。是岂可与公同日而语哉。盖公真操实践。亲自博山炉鞴中出。且徧见前辈有道尊宿。及其出世。乃说自己心中所证法门。语言工拙不计也。中孚上人从公得度。居士樊君苍雪归依门下。且亲见其临终书偈坐脱一段因缘。特入山请余较阅。重刻流通。余嘉其志。不避僭越。细为雠较。凡字之讹者正之。句之滞者疏之。间有繁冗者删之。如是而已矣。不敢别加色泽。以失其本真也。公在常寂光中。必以余为知言。而亦藉此。与公神交于无间云。

　　灵石寺志序

　　山川显晦有时。人遇山川有缘。苟非其时。非其缘。虽有若无。遇犹不遇也。灵石为玉融古剎。创于唐兴于宋。实曹山耽章禅师脱白处。其主席皆宗门巨匠。如佛心才山堂洵。备载传灯诸书可考也。入明寝衰。至万历初。殿宇圮毁。僧徒沦没。同我禅师以邑名诸生。挂冠披缁。栖止其中。徒众云从。行业精苦。晨钟夕梵。稍复清规。叶文忠公过访赠诗。有安得舍身从老衲。坐看初地布黄金之句。其见重如此。同公涅盘后。上首弟子曹源[泳-永+(盈-又+夕)]公继之。重建法堂。请方册大藏经。以本分事训徒。诸徒子皆能仰遵遗范。克肖前懿。灵石之名。遂骎骎然有闻矣。今夏施虹涧郭孟履两先生。幅巾杖履。相约来游。淹留旬日。攀萝缘磴。搜剔诸名胜。其朱晦翁张徽蒋之奇程师孟诸贤题咏。皆于苔藓中扪得之。复得宋参军许难十五景诗。又作记序。详纪其事。且率诸巨卿名公和朱夫子叶文忠诸作。前后搜罗。共得若干首。集成巨帙。列为四篇。曰形胜。曰僧宝。曰建置。曰艺文。而兹山之嵓峦树石。殿阁楼台。名僧硕儒。佳文丽句。大槩已见。灵石诸胜。从此当益大着于世矣。岂非时哉。两先生当代名公卿。所遇极通。显然犹雅。留意名山一景一人。一泉一石。广探博采。亹亹不倦。苟非於兹山。夙有因缘。畴克尔耶。书成将付梓以行。命余弁首。余媿不文。无以发两先生之幽怀雅趣。为此山增重。聊举时缘二义塞白。两先生其不以我为诞乎。

　　禅影草题辞

　　温陵素称佛国。而近代禅学尤盛。有郭台在道人。世本阀阅。幼读书攻诗文。年二十余。屏去所习。为先师座下五戒弟子。静居守志。长斋参禅。又三十余年。每以所得。形诸偈颂。时与诸老师硕衲。问答酬唱。余开法桑莲。来求圆菩萨戒。以所着禅影草一册求证。究观其见地平实。句法老练。灵机慧质。得自天性。第惜坐在理路。不免为知见所使。果能勇拨尘缘。力探道赜。破无始之迷关。了向上之大事。则空室妙总。又是一个再来也。余日望之。道人其勉诸。

　　谢飞卿道友六十寿序

　　寿居五福之首。古今之所共尚。然皆以岁月为寿耳。夫以有限色身。与无穷之岁月。互相摩荡。其能胜之者。宁有几人哉。何者。吾人莫不禀父母之气。受四大之身。自堕地以来。生住异灭。更互贸迁。剎那不住。所以自童而壮而老。皆念念密移。而昧者不觉。即庄生之论大年也。以大椿八千岁为春。八千岁为秋。而悲夫彭祖。达人洞观。亦朝菌蟪蛄耳。何寿之可言。夫真寿者。人之神明也。如盐在水。如胶在色。量包乾坤而不大。明逾日月而不光。盘根空劫。垂荫万象。虽示生而不为生之所流。示灭而不为灭之所变。剎那洞贯十世。微尘横亘十方。匪有假于他术。乃自性之常分耳。善慧大士曰。有物先天地。无形本寂寥。能为万象主。不逐四时凋。吾尝以此自寿。今敢以寿吾飞卿道兄。盖将与道兄。立足威音之先。而握手楼至之后。坐水月之道场。修空花之佛事。转娑婆为净土。变地狱为天宫。如一众生未成佛。誓不于此取泥洹。其为寿地。宁有量乎。即述此为飞兄六十寿言。亦使世人知有此真寿。不徒以色身岁月。为活计也。区区九如之颂。顾可同日而语哉。

　　张在辉道友六十寿言

　　康熙丁未秋八月念有一日。乃在辉张公花甲初周令辰。莲社诸友。请余一言。为公南山之祝。余与公道交。余十载矣。见其两丈夫子。挺然玉立。孝友醇至。克世其家。诸孙曾迭起方进。而未艾公。可谓向平累毕世间福德无事人也。而公则未肯以此自安。乃从朝至暮。矻矻孜孜。或为法门。营办佛事。或为戚里。挫锐解纷。无晷刻暇。至于为鼓山。散累僧之残田。册膳僧之税米。规模区画。殚厥心力。无不为千年常住之计者。其好善乐施之心。与恤贫赴急之意。皆得之天性。自少至老。志不少衰。且年来神益王。体益丰。而心益仁慈宽厚。则公之寿量。已见诸行事。形诸肢体矣。恶俟余言之祝哉。抑尝闻之。古德云。福观人量。寿观人之用心。二者公皆有焉。何者。往岁当散田时。里人欲私其所有者。以蠢语侵公。公恬然不介。默然无辩。及其事告成。而公毫无所染。其人始大惭服。以此知。公之量与用心。皆福寿之相也。恶俟余言之祝哉。虽然。世间福寿。公备有矣。然更有进者。吾觉皇氏之教人一句弥陀。澄清五浊。期生净土。受法性身。供诸佛于晨朝。度群生于旷劫。出五阴窟宅。裂三界樊笼。劫火洞然而不焦。大浸稽天而不溺。无起无尽。不灭不生。直至成佛。永不退转。此出世间之真福真寿也。因并书之。以为公大年之祝。

　　题跋
　　书禅源诠后

　　禅源诠都序。以余所见。凡三本。一南藏。一楞严。一云栖。楞严与藏本同。藏本注脚蛇足。而字多亥豕。云栖本削正是矣。而独于本文。添减字句处。不无臆见。细观文意。上下不相连属。犹不若藏本之为妥。然后知非出大师笔。或大师化后。门人所刻也。今乃以三本虚心参酌。务成善本。付梓流通。读者试一较勘。其得失可知也。

　　题佛牙

　　或疑此牙非是佛牙。而嘲予起塔者。予谓。是否俱无所考。但予见建州开元越州显圣。所供佛牙。皆相类故塔之。且佛十身中。有众生身国土身。然则一切世间。若依若正。皆是如来清净法身。况此牙乎。即如世人用金银铜铁。土木宝石。致作佛像。固不可执定谓是佛。亦不可执谓非佛。况巍巍宝塔。使见者睹相起信。发菩提心。悟入实相。何不可之有乎。

　　书憨山大师寿昌语录题辞后

　　寿昌师翁。挝毒鼓于万历间。中其毒而死者。实繁有徒。而博山鼓山。相继而起。尤为显着。今观憨山老人。题寿昌语录。谓寿昌镢头。大似黄面衣钵。此语不减灵山葛藤。又被尽底觑破矣。至谓闻声中毒。与感悟流涕如空生。不知能得几何人者是中毒最深。感悟流涕最切者。无如此老人也。岂可谓天下无知心之人哉。辛丑冬日。偶阅老人梦游全集。见此题辞。遂录冠师翁语录卷首。倘天下后世有见此录。而中毒流涕者。是又老之所发起也。

　　题洪紫农先生墨迹

　　余至温陵。首晤紫农先生。见其为人脱略机械。飘然尘垢之外。功名利禄。杂然陈前。竟无以夺其志。又纵观其所书紫阳九曲诗帖。峻骨擎天。匠心独出。一点一画。不肯落晋宋人圈缋。然后知斯人为希世之人。而斯书为希世之书。政当与斯文。并传万世而无弊者也。昔人谓。论书当兼论其平生。颜鲁公书借不工。尤当为希世之宝。况又工耶。余於先生亦云。

　　为池心宇道友题画

　　澄公笔底溪山。心老胸中丘壑。两人蓦札相逢。不觉一时呈露。古松偃蹇。崖石嵯峨。木桥流水自纵横。茅舍竹篱尽疎旷。亭下对坐晤语者。余与心老。共话无生也。有客扶杖度桥而来者。不知为谁。观其意欲寻余二人共商底事。盖有道之士也。远峰之外。更有洞天。澄公笔写不出。心老想所不到。余亦嗒然忘言矣。

　　黄子渐戒弁言

　　佛戒广矣。然必以杀戒为首者。以其情最惨。业最重。果报最苦故也。世人啖肉习深。不能顿断。姑令渐戒。此黄子救世之心也。经月六斋十斋。年三长斋。与孔之不纲不射。孟之不见不闻。是又黄子之注脚也欤。书成索余弁言。此余素所乐道。漫为书诸简首。

　　题清明上河图

　　宇宙之间。总是一幅大画。今观仇实父所作。清明上河图。又是画上作画。虽则山川形胜。街市纵横。车马骈闹。人物纷错。极其精妙。要之九牛一毛。杨天衢居士家藏此卷。命余题后。不免於一毛端上。又加一番点染耳。此卷且止。只如宇宙间。那一幅大画。毕竟是谁所作。三点如流水。曲似刈禾镰。

　　题揭钵图

　　马法秀东王公家。藏元人钱舜举所画。鬼子母揭钵图。极其精妙。经云。母有万子。皆为鬼王。凶狞暴恶。日食人子。人民不堪。往白于佛。佛取其幼子宾迦罗。藏于钵底。母率诸鬼子。所谓草木神。舍宅神。山神。石神。禽虫神等。悉皆奔赴。各展神力。挽其天车。求宾迦罗。而不可得。其慞惶之状。哀恋之情。极其肖似。因思鬼子母。日杀人子啖之而不厌。一旦失其己子。推求寻觅。号天泣地。无所不至。及见世尊。但令其推爱子之心。以爱人之子。当下杀心即灭。矢志归戒。证须陀洹果。且发大愿。福庇群生。凡国中人民无子。从我求子者。悉皆与之。以此观之。转凡成圣。只在一念之间而已。何难之有哉。此卷不独绘画之妙。其警世之意良深。秀公蓄此。以遗子孙。岂无意哉。敬为识诸卷末。

　　题合圭亭石塔

　　亭曰合圭者。盖取涧上巨石得名也。亭中古有阿育王塔。不知建自何年。由顶及座石皆毁缺。无一坚完者。监院成源。乃捐资重造。盖欲令通霄路上。往来之者。於此起一念净信。合掌低头。下菩提种。不特为此亭饰观而已。功既竣。敬为识其缘起如此。
　　时康熙五年十月十二日。住山某书。

　　疏
　　翻刻法华维摩圆觉楞伽佛祖三经起信论募缘疏

　　夫如来所说法。有微尘数偈句。其流传震旦者。才五千轴。又仅閟之龙藏而已。出家之士。往往有终身不闻名字者。况得其旨。以了佛之心乎。此佛法所以日衰。而僧徒愈趋愈下。有由然也。古德愍之。於大藏中揭出大乘精髓。流通宇内。使人人皆可以受持。如法华楞严维摩圆觉楞伽佛祖三经起信论等是也。法华圆显实相。楞严巧示真心。维摩广谈不二。圆觉指体投机。楞伽明自觉圣智之境。达摩引之印心者也。三经则如来始终吃紧之训。与夫沩山苦口之警。至於起信。则马鸣大士。宗百本大乘经。示一心二门三大之义。极为详明。是诸部其言既简。其理极要。如提纲而众目皆举。挈领而群缕皆顺。果能通此。则一大藏无剩义矣。故唐宋以来。朝廷以是诸经试僧。使中式者得度。岂不以是哉。楞严山中业已翻刻。而法华诸经。则阙如也。禅者有志明经者。每苦於难得其本。九达静主。慨然愿募缘翻板。则流通益广。法施益博。佛祖一线慧命。赖以不绝矣。愿诸檀信。各舍不坚之财。共成希有之法。昔世尊舍全身。以求半偈。常啼卖心肝。以求般若。况此数部。大乘无上法宝。但舍身外浮财。以博得之。又广为印施。以开群生之慧目。其功德利益。曷可思议。或曰。子宗匠。不流通诸祖语录。而区区翻刻法华圆觉诸经。得无舍其本业趋於岐路乎。余曰。不然。尔且道。佛经祖录中说底是什么。其人无语。余曰。师子咬人。韩卢逐块。因并赘於此。以解夫惑者。

　　瑞迹寺讽华严经疏

　　夫华严一经。示诸佛之果海。群生之性源。与五位菩萨。修行成佛之轨范。具诸法门。广大悉备。昔如来始成正觉时。不离菩提场。七处九会称性所说。是为一乘圆顿法门。非三乘诸经可得而比拟。如来出现品云。此经珍宝。不入一切余众生手。唯除如来法王真子。生如来家。种如来相。诸善根者。若无此等佛之真子。如此法门。不久散灭。何以故。一切二乘。不闻此经。何况受持读诵书写。分别解说。唯诸菩萨。乃能如是。可见无上广大法门。要诸真正大乘根器。方克领荷。凡今日有能於此经中。见闻随喜。生一念净信者。即是其人。如蒙光天子。闻天鼓说法。顿超十地是也。苟不生信。虽见不见。虽闻不闻。如声闻在座。如聋如瞽是也。盖佛法大海。信为能入。不信则不能入。如到宝山而空回首。未免觌面错过耳。印瑞老衲。受林浦众檀之请。重兴瑞迹古剎落成。将募诸善信。讽诵华严大经。以结一乘圆顿种子。为疏大旨。以俟赏音。

　　廪山募缘疏

　　廪山我宗岷源也。今子孙徧天下。而塔委荒草。剎掩寒云。无问及者。有无可禅师。天界之的嗣也。独热于衷。乃特广其基。构修其塔石。复立香灯。为永远之需。余千里遥闻。为之加额。既竭微力。以赞厥事。复书是语。以告同门。惟愿大家出手。共阐祖风。则宗属幸甚。法门幸甚。

　　募掩骼疏

　　时当末造。煞气横流。苍生之殁于非命者伙矣。所以荒郊髑髅。道傍棺柩。积年暴露。无主无依。仁人君子。谋为掩埋。斯其主矣。庸讵知斯人也。非未来之诸佛。或过去之六亲欤。即此一举。阴功浩大。诚不可思议者矣。福城林丹章。道友。善念根心。福田日茂。既遂丰年之愿。复发广收之心。特告同仁。共襄胜举尸陀林里。正好悟无生之机。苦海波中。何妨垂援溺之手。物我本同一体。圣凡只是一心。各人若肯承当。普天必臻仁寿。

　　募修灵源洞疏

　　灵源胜槩。闽省奇观。今古名贤。后先游目。托之吟咏。镌之金石。盖斑斑可考也。第岁月云迈。物力匪坚。古亭古庵。既已废坠。石垣石磴。尤见荒頺。凡登临之士。莫不动今昔之感。兴修之望也。且床头阿堵秘惜固为俭德。而方外佳境。收拾何异家园。惟愿有力大人。幸垂留意焉。虽博施济众。尧舜犹病。而乐山乐水。亦仁智者之能事也。不辞饶舌。会有赏音。

　　新造大悲香像成修忏庆赞疏

　　皇清御宇。天下归仁。独闽海未宁。风鹤时警。金戈铁马。王师苦辛。血海尸山。生灵涂炭。道霈与善人池大长。触目兴怀。乃同发愿募众。修礼大悲忏法三年。盖欲哀感观世音菩萨。广大圆满。无碍大悲之心。为大地苍生。忏悔罪障。祈致升平。壬癸甲三春。从事以来。果见海波渐息。山雾潜消。风雨顺时。太平有象。无不人人欢忭踊跃。由是复募众。以旃檀香。雕刻菩萨宝像一躯。安奉法堂。永充供养功德。既竣。复有修忏庆赞之举。第所费不资。亦赖众缘。惟愿有力大人达官长者。幸为留意。盖大福德事。须待大福德人。即一香一花。一瞻一礼。但自正信中流出者。莫非与观世音无碍大悲之心。同体无二。登斯民于觉地。赞皇图于永年。功有所归。事不唐设。谨疏。

　　募塑大佛像疏

　　鼓山大殿东尊佛像。方四十载。乃为蚁所坏。或是当时施者信心不专故。所作功德。亦不坚固耳。然法不孤起。仗缘方生。安知前佛化去。不为后佛发起之缘乎。监院成源。始发意铸铁佛。以垂永久。第功程浩大。未敢轻举。今舆议增塑为上。以石柱为骨。砖土为身。漆布固其内。黄金涂其外。如此可保永无蚁患矣。法华经云。若人为佛故。建立诸形像。或以七宝成。鍮石赤白铜。白蜡。及铅。锡。铁。木及与泥。或以胶漆布严饰作佛像。如是诸人等。皆已成佛道。是知造佛。乃成佛因缘。不独为人天福报而已。自双林灭度之后。唯赖像教。以启迪群迷。凡四众人等。於尊像之前。烧香散华。礼拜供养。乃至发无上菩提之心。皆藉是为增上缘。其功德利益。岂止区区为一身而已哉。是心作佛。是心是佛。心耶佛耶。元非二物。敬疏大旨。以告有缘。

　　南园建庵疏

　　白云廨院前有南园。延袤十余亩。环墙缭绕。果木繁荫。倚鼓麓而面三山。乃通霄路。上别一区域也。张在辉道友。发愿于中建小庵一所。以祀普贤大士。盖普贤乃华严长子。愿行广大。弥纶法界。尽未来际。无有穷极。在老之志。其有取於此。既已捐赀倡首。而复命余言以告同志。敬为书其缘起。当有赏音者耳。

　　文
　　普劝念佛放生文

　　夫人生于世。百年光景。能有几何。一息不来。便是隔世。万般将不去。唯有业随身。当此之时。欲念一句佛得么。欲放一生命得么。故我今日。普劝世人。毋论若贵若贱。若富若贫。若男若女。若老若少。皆可回头着眼看破。偷一日之闲。念三时之佛。节浮滥之费。救危厄之命。作净土正因。植慈悲种子。所谓念佛者。非念他佛。乃念极乐世界阿弥陀佛。以彼佛夙有重誓。摄受念佛众生。往生净土故也。放生者非放他生。乃放自己多生。六亲眷属。以渠无始劫来。曾与我互为父子兄弟诸亲。但改形易报。不复相识故也。何以知然。阿弥陀经云。从是西方。过十万亿佛土。有世界。名曰极乐。其土有佛。号阿弥陀。今现在说法。乃至云。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。阿弥陀佛。与诸圣众。现在其前。是人终时。心不颠倒。即得往生阿弥陀佛。极乐国土。十六观经云。或有众生。若能至心。令声不绝。具足十念。称南无阿弥陀佛。称佛名故。於念念中。除八十亿劫。生死重罪。命终之时。见金莲花。犹如日轮。住其人前。如一念顷。即得往生。极乐世界。楞严经云。忆佛念佛。现前当来。必定见佛。如上三经所云。岂非念阿弥陀佛者。往生净土之明证乎。华严经云。一切众生。有命之者。常生利益慈念之心。尚不恶心恼诸众生。何况於他起众生想故。以重意而行杀害。楞伽经云。有无量因缘。不应食肉。谓一切众生。从本以来。展转因缘。常为六亲。以亲想故。不应食肉。梵网经云。以慈心故。行放生业。应作是念。一切男子是我父。一切女人是我母。我生生无不从之受生。故六道众生。皆是我父母。而杀而食者。即杀我父母。如上三经所云。岂非放生者。乃放自己多生眷属之明证乎。古德云。佛言不信。何言可信。人道不修。何道可修。今得生人道矣。得闻佛言矣。而不信不修者。吾末如之何也已矣。其娑婆净土之鄙劣殊胜。杀生放生之罪福因果。俱广载经文。兹不繁赘。惟高明者。幸自博览。转化未信。功莫大焉。

　　普劝念佛文

　　夫人之情。莫不厌苦而欣乐。舍苦而取乐。今有极苦。而不知厌舍。有极乐。而不知欣取。非大惑欤。极苦者。此堪忍世界。生老病死。种种逼迫是也。极乐者。西方阿弥陀佛极乐世界。依正二报。清净庄严是也。古德以众生长迷。不达苦乐之故。乃合两土。而较量之曰。此则血肉形躯。有生皆苦。彼则莲华化生。无生苦也。此则时序代谢。衰老日侵。彼则寒暑不迁。无老苦也。此则有漏之身。病苦交缠。彼则报体清净。无病苦也。此则七十者稀。无常迅速。彼则寿命无量。无死苦也。此则亲情爱恋。有爱必离。彼则法性眷属。无爱别离苦也。此则仇敌冤雠。有冤必会。彼则上善聚会。无冤憎会苦也。此则困苦饥寒。贪求不足。彼则衣食珍宝。受用现成。此则丑恶形骸。根多缺陋。彼则端严相好。体有光明。此则轮转生死。彼则永证无生。此则修道难成。彼则直阶不退。此则丘陵坑坎。荆棘为林。土石诸山。秽恶充满。彼则黄金为地。宝树参天。楼耸七珍。花敷四色。此则双林已灭。龙华未来。彼则阿弥陀佛现在说法。此则观音势至。徒仰嘉名。彼则与二上人。亲为胜友。此则群魔外道。恼乱正修。彼则佛化一统。魔外绝踪。此则媚色妖淫。迷惑行者。彼则正报清净。实无女人。此则恶兽魑魅。交煽邪声。彼则水鸟树林。咸宣妙法。二土较量。境缘逈别。而乐邦之胜。其数无穷。未能悉举也。今据此而审观之。娑婆之苦既如此。西方之乐又如彼。而世之人懵然。乃不知欣之厌之。取之舍之者。皆由多生妄习。盖覆自心。智慧不生。晰理不明故也。呜呼人无远虑。必有近忧。世人莫不知有死。而不为死后安置。好去处者。亦太错矣。所以世尊出世。种种方便。劝人念佛。求生净土。无非指示人个去处底路头耳。阿弥陀经云。若有善男子善女人。闻说阿弥陀佛。执持名号。若一日。若二日。乃至七日。一心不乱。其人临命终时。阿弥陀佛。与诸圣众。现在其前。是人终时。心不颠倒。即得往生。阿弥陀佛极乐国土。夫一日二日。乃至七日。一心念佛。尚得往生。况一月一年。乃至尽形寿。一心念佛。而不得往生者乎。又观无量寿佛经云。或有众生。作不善业。五逆十恶。以恶业故。应堕恶道。若能至心。令声不绝。具足十念。称南无阿弥陀佛。称佛名故。於念念中。除八十亿劫。生死重罪。命终之时。见金莲华。犹如日轮。住其人前。如一念顷。即得往生。极乐世界。夫十恶之人。十念之顷。乘佛愿力。犹得灭罪。而往生。况正信之士。百念千念万念。乃至不可说念。而不得灭罪往生者乎。故我普劝世人。忙里偷闲。每日念佛。或百或千或万。念讫填圈。回向净土。一年既满。然后总算。共念佛若干万。记之于册。尽形受持。渐积净业。现为佛光照烛。罪灭福增远为三圣接引。必生净土。行实愿实。因真果真。若肯信从。是真法侣。

　　祭觉林警公

　　呜呼惟公。参博山禅。禀石鼓戒。直心直行。无挂无碍。觉林既茂。觉华久开。香风徧界。拂去尘埃。木马逐风。去无踪迹。坐断今时。千圣不识。粢盛奉荐。用表所思。不起灭定。其来歆斯尚飨。

　　祭部台李公

　　维康熙五年正月六日。鼓山沙门道霈。谨以香积之供。奉奠於大檀越。本省总督部院李公之灵。而言曰。於惟。皇清奄有中土。闽称难治。山高海阻。辱公持节。德威震霆。发号施令。山海以宁。朝野纷纷。咸颂公德。青如碧汉。正如绳墨。客岁王春来游石鼓。一见如旧。輙倾肺腑。进以戒善。公乃唯然。喜溢颜面曰。愿学焉。别仅一年。三遣讯。我期再入山。庶登慧舸。胡意一疾永揖。人间万姓号呼。如失所天。余物外人。久绝情谓。怀公正直。不觉殒泪。形虽幻故。神本恒新。长居人天。护国佑民。敢陈香供荐之。灵几愿公不昧。深味斯旨。呜呼尚飨。

　　祭方克翁

　　维康熙五年岁次丙午十月己亥朔二日。鼓山涌泉寺沙门道霈。谨汲龙泉烹凤茗。致祭于大封君广岩方公老居士之灵。而言曰。於戏。道霈与老居士。缔世外交。仅十载矣。居士以我。为般若船。而我以居士。为法城堑。寒温动静。顾盻周旋。一出于诚。非强也。道霈之将去石鼓也。居士誓以死留。其辞气慷慨激烈。至于垂涕。霈中心感动。为之税驾。且十载以来。手书淋漓。存问无虚月。久而愈敬。不见少怠。居士之为法为人何如也。今秋居士。以高年得疾。令嗣声木先生。宦游未旋。而太夫人就养。亦未尝在侧。心甚忧悬。不知所出。乃率僧众。祷佛诵经。仰祝寿祺。遣侍往慰。至载至三。而居士竟致香积遗手泽。示永诀焉。於戏。尚忍言哉。虽然居士之于世。圆满周备。而无憾矣。何者曰富。曰贵。曰寿。曰子孙。种种具足。夫何憾之有。且建开元之宝殿。范灵源之洪钟。刻龙舒之净土。护诸山之丛林。凡法门一切巨细。莫不殚厥心力而为之。是皆树不朽于祇园。资福慧于生生者也。至于敦睦戚里。周恤茕独。爵愈高而德愈恭。年愈老而力愈徤。和煦慈祥。谦光恺悌。信为福城大福德长者人也。当其居疾也。神思怡然。丝毫不乱。付嘱后事。一一分明。正念坚凝。坐以待尽。是何异维摩诘之空诸所有。唯置一床。寝疾而卧者欤。及其将易箦也。道霈遣僧。饯以偈曰。业卸娑婆界。神归净土中。本来无一物。如鸟出樊笼。居士见之欣然。首肯移时即化。则居士必乘其平生信力福力。愿行之力。往生上品无疑矣。以此观之居士世间之福既如彼。而出世之福又如此。所称圆满周备。而无憾者。舍居士其谁耶。而又何庸伤乎。但念儒宗失其典型。法门丧其外护。风清月白之间。永怀道谊。不能忘情。而时出涕焉。由是谨奠以茗果。而为文昭告于灵帏如此。居士其鉴之乎。於戏尚飨。

　　四警语

　　王岐岗道友。关中人。齐庄端谨。与人无竞。然僧虑涉世堕乎。四者之病。乃乞余。作四警语。以勉之。故为拈儒佛之语。互相发明。是不独为岐岗发药。盖亦聊以自治云。

　　忍辱

　　语曰。小不忍。则乱大谋。法华曰。住忍辱地。柔和善顺。而不卒暴。心亦不惊。盖世出世间之事。莫不成於忍。而败於不忍。彼果是而我非。则过在我矣。焉得不忍。彼果非而我是。则我心无愧矣。安用较为故学道之士。当达物我本空。安心如地。一任牛羊犬马践踏。不生一念嗔恨之心。是名忍辱。

　　和气

　　语曰。色厉而内荏。乃穿窬之小人。世尊以和言爱语。开谕众生。必含笑先言。盖和者元气也。天地万物之所由生者也。一有不和。则乖戾不祥之气。萃之厥身。不可不诫。故学道之士。当平其心地。恬其辞色。使人人望见意消。是名和气。

　　慎言

　　易曰。乱之所生也。则言语以为阶。经云。守口如瓶。盖凡夫三业中。唯口业为最重。兴邦丧邦。在乎一言。一言既出。驷马莫追。不可不慎。故学道之士。凡有所欲言。当筹之於心。揆之於理。离诸謟曲。质直无伪。然后发之。无不合辙。是名慎言。

　　节食

　　易曰。节饮食。遗教曰。节身时食。盖欲界众生。依食而住。一有不节。百病是起。至於殒命。不可不谨。故学道之士。调身有则。方饥而食。将饱而止。却病延年端在乎。此是名节食。

　　偈
　　示自庵禅人

　　父母未生前一句。百千佛祖也难知。今日与君亲说破。石牛吞却木羊儿。

　　示希声禅人

　　现成一句弥陀佛。日用寻常塞口门。一旦忽然亲念出。百千相好耀乾坤。

　　曾维辅居士荐妣索偈

　　人生贵知有。乃不负所天。百世祇弹指。三心疾逝川。衣珠原晃耀。宅藏本完全。一悟无生理。超然出盖缠。

　　示竖极禅人

　　出家本为度生死。岂肯甘为粥饭僧。一句话头参不彻。诸方禅会枉担簦。脚跟站定偷心灭。宝藏掀开家业兴。不向此时寻活路。履霜诚恐至坚氷。

　　示僧

　　浮生有尽日。世事无了时。是谁能猛省。来此学无为。三衣堪忍冻。一钵自忘饥。莲花开水面。亭亭出污泥。

　　示郭瞻卿居士

　　西方去此不遥。只在当人一念。念染五浊即生。念净九莲即现。裂破娑婆爱网。放出弥陀旧面。惟有大智丈夫。方能具此利剑。

　　牟迦酰牟尼归迦毗罗国

　　本是西天真梵种。却来东土礼文殊。支那游徧还归去。须信驱驱不在途。

　　赠至善禅人监造三塔

　　忍寒耐暑不辞劳。运石搬泥兴转高。五百年前曾着力。用来殊不费纤毫。

　　奉挽空隐和尚

　　博山法担荷师肩。一旦如何便出缠。钵袋有传名可谢。家风无恙道长坚。木人踏破澄潭月。石女掀开劫外天。每忆尊慈今已矣。灵帏望拜泪如涟。

　　一脉监院化修路

　　本是一条大道。年深崩坏难行。大家出手修理。世界从兹坦平。

　　寿辉生道友四十初度

　　一自[言*(廷-壬+旦)]红尘。心心在问津。观河无异见。慕道有全神。寿量来祇劫。年华秀小春。夙根原不惑。何必羡松筠。

　　示知化上座

　　梦里身心休执着。镜中世界莫贪求。眼光照破三千界。更有玄关在上头。

　　次韵陶季深居士入山听法

　　此道知君能默识。芟开觉路闲荆棘。幅巾杖屦入山来。魔火烧空早已熄。人生学道贵志真。要从这里脱根尘。亲尝一滴曹溪水。顿净人间热恼心。

　　寄龙山古雪和尚

　　天童老牯将八十。产下一麟独超逸。西江吸尽起波澜。千山万山皆洋溢。年来懒动说禅口。归卧龙山藏北斗。慕膻之蚁竞趋之。却教万象师子吼。我昔曾登太白峰。与师志趣可符同。彼此机缘各有在。鼻中一窍元相通。

　　祝寿邑僧会悟明大德六帙

　　派出鹅湖道脉长。六环高挂在鳌阳。诸山领袖推慈德。一邑梯航喷戒香。峰月清秋圆皎皎。峦松盛夏郁苍苍。四时景物常如画。尽是吾师大寿光。

　　夏日送妙湛耆德归旧隐

　　溽暑辞余去。家山信可归。年高世自冷。德重智尤微。宗镜悬空净。心灯彻夜晖。何时重聚首。共话箭锋机。

　　示净白悦众养疴

　　世人不学道。血气每猖狂。一病忽临身。逼迫何可当。道者自知病。世念久消忘。唯看不病者。病归无何乡。病与不病者。二俱不可量。方知赤肉团。巍巍复堂堂。

　　示懒生上人

　　懒瓒逢人懒拭涕。懒融见人亦不起。两翁千古真懒人。一段高风谁可比。上人道号曰懒生。不识缘何立此名。果然会得懒中意。鞭起泥牛火里耕。

　　次韵答陈静机居士

　　石鼓榕城咫尺间。是谁来扣祖师关。生前有个穷和尚。偏向红尘觅住山。
　　一念微萌是祸端。个中境量实洪宽。豁开梦眼曾何有。火宅[火*敖]煎彻骨寒。

　　答唐复礼法师真妄偈

　　真如不守性。随迷妄念起。妄与真俱生。悟真妄即止。止处似有终。迷时号无始。迷悟虽有殊。不动如如理。此是还源术。了之度生死。

　　赠澄雪禅友出家

　　般若锋元利。寒光每自腾。裂开三界网。放出五湖僧。笔底藏丘壑。胸中尽爱憎。迷途长夜里。好为剔心灯。

　　送思圣静主还旧隐

　　送我还山春又夏。看云坐石每相亲。岩前喝断随流水。岭上扫开沾足尘。既已无心怀去住。不知何处觅贪嗔为怜旧隐铛儿在。一杖何妨往返频。

　　送达际静主还紫云修甘露戒坛并柬寺中诸耆德

　　紫云深处多殊胜。地涌坛场戒法真。层级降升皆有度。鬼神呵护亦非嗔。好凭愿力新梁栋。勿恤人言避客尘。临别叮咛无剩语。伫看甘露又维新。

　　题八仙聚庆图祝施母缪氏七十初度

　　王母蟠桃正熟时。群仙聚庆此佳期。瑶花瑞草俱拈出。争似莲池那一枝。施母高龄方七十。长斋绣佛心恒一。信根植在此池中。寿量绵绵何有极。清旦天花飘渺来。香风阵阵自萦回。弥陀老子未开口。法语宣流响若雷。闻法即时登不退。光明相好超凡类。海屋筹盈顷刻间。拟比斯人方一睟。

　　赠郑一水居士

　　羡君深隐无名处。竹径茆斋自乐天。饮水曲肱谁认得。孔门家法有真传。

　　赠一行禅人

　　三昧恒沙宗一行。文殊智母教修持。系缘法界离生位。直念弥陀见本师。五浊界中清彻底。四威仪内坐无为。百千佛祖从兹出。岂负娘生这面皮。

　　次韵答杨康侯吏部

　　毗耶金粟后。芳名久悦服。翰墨徧人间。处处得披读。逦迤入仁邦。拟可常追逐。击目果道存。夙缘知已熟。示我以佳篇。论议势破竹。临风一长咏。喜气如新沐。会当吸龙泉。待君煮折足。

　　夏日送还一耆德还紫云

　　老僧年七十。拄杖活如龙。远访崱峰顶。方乘盛暑中。开怀论祖道。促膝说家风。别我翻然去。云山翠几重。

　　送宅出禅人还紫云

　　师亲年老遥相忆。数遣音书到石门。我欲留之留不得。此情难与世人论。
　　泉南独擅桑莲地。近日桑莲又发芽。不惜身心勤种植。春来处处长灵葩。

　　寿黄母朱孺人五十初度

　　弥陀寿量元无量。母念弥陀寿亦然。净土不曾离五浊。须知步步踏青莲。

　　挽温陵黄静谷文宗

　　暌别先生近一年。此心时到紫云边。忽闻长揖人间世。泪洒秋风滴露圆。
　　平生学佛竟如何。生死无因染得他。七十余年来去事。片云舒卷在松萝。

　　化盐

　　长年唯吃福清盐。众口调和色力坚。珍重檀恩何以报。三顿饱参五味禅。
　　石鼓峰头云水众。青荠白煮共加餐。檀那若肯施盐酱。尤见菜根滋味长。

　　唐泊庵先生以诗见寄次韵奉答

　　幻世茫茫何有涯。凝眸得岸即归家。藏开暗室天真宝。用发当阳春树花。道俗浑融元不二。圣凡一体本非遐。顶门正具摩酰眼。陆地何妨自泛槎。

　　赠林丹章居士父母双寿

　　草木迎熏瑞色鲜。仙姿佛骨体同坚。声和一似关睢鸟。质妙应如并蒂莲。砌下芝兰长养志。堂中日月久忘年。轩辕花甲从头数。大展三山作寿筵。

　　题古雪禅师龙山十景
　　法王峰

　　逈出千峰上。巍然势独尊。谛观法王法。花雨满祇园。

　　续焰峰

　　众山将断处。孤峰又起来。心光常耿耿。不用拨寒灰。

　　棒月台

　　棒落当空月。从教摸壁行。直令阶下汉。这里出无生。

　　护云屏

　　本是无心物。飘然欲出山。一屏横截住。未肯即开关。

　　潜龙池

　　恒阳方亢旱。大地望云霓。一壑潜难稳。终当碧汉飞。

　　金鸡洞

　　昔人得道处。洞亦得佳名。浮生大梦里。时闻叫一声。

　　腾空岭

　　云中横鸟道。百折自天开。足下无私者。腾空任往来。

　　听经石

　　虚空开大口。昼夜自谈经。唯有山头石。灵然却善听。

　　耀祖岩

　　岩石本奇秀。藤萝久幔藏。一番开辟处。祖道复重光。

　　大道窠

　　窠中有大道。笔直透长安。不令躲跟者。长年恋碧峦。

　　寄潘士云道友

　　故人作令临漳去。数载音书未一通。遥想牛刀聊自试。技经肯綮善藏锋。

　　次韵余长愚居士

　　逝水滔滔竞去前。青山不改自年年。法缘一晤良难矣。古寺重逢亦粲然。毛颕生春常烂熳。文澜泻玉每潺湲。匡庐莲社应非寂。又喜宗雷入讲筵。

　　支提山募修　御赐藏经

　　三藏微言佛慧命。九天降下极尊崇。今朝次第重修饰。建立生生福慧功。

　　寄唐泊庵居士

　　父母未生前。分明只这个。起念欲承当。觌面已错过。微尘元不小。虚空亦不大。生死水中沤。佛祖净地唾。本来无一物。计议转懡[怡-台+罗]。惟有香严老。击竹便裂破。毕竟是什么。咄。

　　奉答清溪寒照禅师见寄

　　十载不闻君隐处。佳音慰我乐何涯。文章尽弃雕虫习。笔力全施缚虎才。得趣云山道高矣。任缘出处思悠哉。今时法海尤尸秽。珍重清溪绝点埃。

　　题喝水岩

　　削壁天开巴峡同。怒流长吼此山中。谁云水是无情物。一嘱回头万籁空。

　　夏日次韵夏药园居士入山见赠

　　末学支离失所宗。风流儒雅特雍容。涉园种菊已成趣。冒暑登山又过从。圣世是谁仪彩凤。茅庐端自起潜龙。灵源深处亲游履。不用重修怪石供。

　　四威仪

　　山中行。步履轻。观万象。自枯荣。　　山中住。无思虑。但随缘。同逆旅。　　山中坐。虚空破。超佛祖。唯这个。　　山中卧。乾坤大。人不是。少客过。

　　喜雨(无边龙王是三千世界龙王主见大云经)

　　无边龙起布慈云。雨降阎浮四面分。大地田畴皆已足。太平有象普天闻。

　　谢竺庵和尚请住寿昌

　　黄龙峰下法王家。枯木重开优钵花。要会儿孙得力句。还须问取老栖霞。
　　马驹踏杀天下人。黄龙捄活天下宾。一水洋洋任兼带。看君杀活令维新(时公方应上蓝请)。

　　税担上座因机不发示此

　　当人机轴何曾滞。试看六门常放光。干地旋天频活辘。超今迈古自腾骧。汉边日月争驰逐。人间寒暑竞温凉。大用本来无隐显。只因梦境却遮藏。

　　郑道者诞日入山有诗答此

　　梦境原无几百千。今年年是去年年。身如聚沫呈虚质。名似狂风鼓妄缘。万木染秋容自瘦。孤峰着雨色尤鲜。欲知真寿不生灭。试看依稀象帝先。

　　勉寒辉维那

　　枯木堂中久坐禅。却将知见漫萦缠。门头户底徒收拾。野店孤村枉向前。有所得时终是错。无栖泊处始妄缘。威音那畔真消息。越格道流乃可传。

　　勉道果禅人行脚

　　出门一步最宜端。千里行来事不难。教海禅河能吸尽。始堪平地起波澜。

　　乡邻有盗葬下院主龙者既鸣　官迁去仍作诗镌石上以诫后来之觊觎者

　　累朝祝　圣万年山。臭骨何容秽此间。阴骘既伤心地坏。殁存受谴事非闲。
　　庙后神前盗葬坟。子孙旋踵败纷纷。目前如此见多少。今日留题特诫君。

　　无涯禅人求偈示此

　　大道本无涯。逢人何有尽。南询五十三。履空成远近。归来见文殊。方知无少剩。普贤毛孔中。多生成佛竟。

　　寿陶正淑居士六十初度

　　陶公长者人。时来白云里。扣我修行门。为说西方理。公闻即信受。掀髯一笑喜。猛力断荤膻。清斋能克己。今辰值悬弧。花甲方周美。高堂展华筵。子孙拜累累。我本物外人。无物堪持似。寿公无量寿。莲花出泥滓。

　　琉球国人求幻佛二字偈

　　诸佛众生本是幻。大地山河亦是幻。若人识得幻枢机。方知幻幻原非幻。
　　佛是何人我是谁。个中反覆细寻推。一朝亲见渠侬面孔子原来是仲尼。

　　示游金声茂才

　　昔日宣尼集大成。琅琅木铎振金声。三纲位定知人类。六艺删修示法程。道贯唐虞心不二。教盈霄壤理尤精。斯文未丧真机括。一念无私继圣明。

　　赠丘羲之居士

　　茫茫宇宙间。贵贱皆有命。岂是天所与。乃由自己定。所以有智士。罪福宜戒慎。不止图目前。深达三世径。丘君本仙姿。形神自闲静。见客不开眸。心中明若镜。悬断死与生。细推衰与盛。毫发未曾差。王公皆悦听。世不安命者。险途枉蹭蹬。失足始归家。四山皆已瞑。君访我山中。一念生正信。矢志受归戒。菩提果当证。此去凡接物。不须别评订。有问造命术。惟以此理进。

　　寿桑莲玄文静主(文业楞严)

　　处俗不沾尘。披缁道益亲。白莲堪托足。金地是栖神。见岂观河异。年因阅世新。楞严方诵罢。不觉换时辰。

　　警世(二首)

　　三界分明一戏场。登场各各逞刚强。更阑锣鼓忽收拾。徒使傍人说短长。
　　生在阎浮不学道。终日忙忙向外讨。纵饶讨得竟何为。可惜弃金而担草。

　　和林介庵居士(二首)

　　闲寻老衲跏趺坐。论议风生听者谁。唯有山头松与石。时时点首解思惟。
　　众类受形皆有命。万钱下箸孰能思。禽鱼纵放归天海。仁者怡然各赋诗。

　　王有官善友六十初度讽法华经书此为祝

　　夙禀金刚骨。能知不坏身。抹尘为寿量。荷业本天真。门外三车旧。衣中一宝新。清光常照耀。瑞气自弥纶。

　　钓丝竹(二首)

　　谁向青山把钓竿。求鱼缘木太无端。何如一撒漫天网。水陆空行透出难。
　　钩头无饵引鼋鼉。也把丝纶地面拖。不着味底来上钓。华亭老子笑呵呵。

　　喜南岳毒翻侄孙禅师入山次韵

　　亲自石头路上来。迢迢千里到岩隈。十年阔别情如海。一晤论心语若雷。荷法知君能秘重。匡时愧我拙炉锤。好山深处多灵木支本参天赖厚培。

　　赠西乾上人回西域

　　雪岭流沙俱踏徧。迢迢十万到中华。不求大法度生死。玩水观山也大差。
　　东土西天共一洲。多君瓶锡自遨游。而今更欲还西去。莫昧来时那路头。

　　示梵珠维那(二首)

　　大道本来无向背。拟求大道即迷涂。不求又落无明界。猛省还他大丈夫。
　　世风薄恶不堪亲。立志应须效古人。子细用心休自错。莫教眼里着金尘。

　　赠曾常仲居士(二首)

　　三年不吃众生肉。念念存诚报母恩。好忆多生多父母。一心齐度入慈门。
　　三界炎炎真火宅。是谁猛省觅清凉。弥陀处处常垂手。一念知归即乐邦。

　　赠彭尔仁居士(二首)

　　亲自普陀岩上来。弟兄乘愿入胞胎。果然不昧来时路。并蒂芙蕖火里开。
　　日用千差皆是妄。不知何处更求真。个中端的如明悟。铁树花开别是春。

　　登屴崱峰(有序)

　　余不登绝顶十载矣。康熙丁未秋。适青原无可禅师携方田伯诸公入山。遂约同游。是日积雨初霁。天气清朗。万峰罗列。骋奇逞秀。东望大海。茫茫一白。烹茶坐石。笑语冷然。既而微风从东北来。可公不禁寒栗。别余先归。而余复约诸子。尽凤池之兴。及归则日衔山矣。可公诗先成示余。漫和二律。以志一时之兴云。
　　屴崱崛然起。迢迢一径通。万峰争列下。二水竞朝东。日月看驰逐。乾坤若转蓬。十年何不到。身在此山中。
　　住山不见山。久负此跻攀。师至能招我。天开亦破颜。草香茶共煮。字古石非顽。一览海山尽。乘风拂袖还。

　　题青原瀑布(有序)

　　无可禅师住青原之明年。于东涧之源。得三迭瀑布。发千载之秘。甚为奇绝。偈以赠之。
　　万斛泉源一迸开。三拖白练下云台。多年藏在无人处。却被无人引出来。

　　示张在辉居士净业

　　此去西方十万亿。只在当人一念中。心净自然佛土净。弥陀何处不相逢。
　　一到西方花便开。亲承受记脱凡胎。翻身徧入尘沙界。广接群生归去来。

　　赞
　　释迦如来持钵赞

　　本是西天老比丘。着衣持钵逞风流。长街曲巷区区去。总为群生强出头。

　　大悲菩萨赞

　　法界是真身。万象为手眼。虚空尚可量。手眼莫能数。为下劣众生。聊示一千尔。即用一手眼。捄大地众生。犹故用不尽。何况千手眼。大士无缘慈。与众生平等。众生心不尽。慈悲亦无尽。才一念称名。全体即现前。我以现前心。赞现前大士。譬如空合空。一相无有二。

　　紫芝观音大士赞(有引)

　　客有惠余。紫芝一朵。俨然观音大士欹身坐普陀岩上。手执净瓶。相好备具。因感菩萨无碍大悲。随物赋形。不可思议。敬熏沐拜赞。
　　我观此芝。生于大地。大士形仪。从何而至。是知菩萨。无碍大悲。处处应现。如月临池。一瞻一礼。当发是愿。随类化佛。不着不恋。

　　水月观音赞

　　水中月是天边月。幻化身为法性身。念念返闻闻自性。观音元不是他人。

　　准提菩萨赞

　　我观菩萨本无身。徧现其身福群有。三目圆照不纵横。一十八臂执乃异。或慈或威广摄受。七俱胝佛之所师。以是世间称佛母。包纳养育无遗者。所说神咒五部主。救护众生益广大。御难祈福感即应。如镜现象不前后。无作妙德不思议。我作赞辞蠡测海。但愿睹相发信心。摄入宏深愿海中。圆满菩提无所得。亦如菩萨福群有。

　　善咤瞿婆二天赞

　　色界欲界诸天子。善咤瞿婆为上首。随佛入於普陀山。与众菩萨同法会。亲见大悲观自在。密放神通大光明。无边佛土皆震动。是知欲说微妙法。果闻广大陀罗尼。一切众会皆果证。此人此法实难思。故重请问於形貌。大士示以大悲心。平等无为无染着。亦无杂乱与恼害。於诸一切皆谦敬。无上菩提心最胜。普徧法界导群迷。繁兴种种利益事。其心本性自空寂。大梵闻此即释然。至今受持不忘失。微密深证不可测。乃复示现天形像。一切如来法会中。与诸天众皆同入。覆护持咒诸行人。令所求者皆果遂。无边功德妙难思。与观世音无差别。我作赞辞说少分。如空一隙海一滴。

　　天童密云老和尚赞

　　铜棺山顶。焕然显现。白棒纵横。逈无背面。我昔入室。即信不疑。只今思着。何啻蒿枝。太白千寻。直插青汉。瞻之仰之。巍巍震旦。

　　鼓山老人赞

　　寿昌一滴血。曹溪万丈波。独立阎浮界。音韵自婆和。一发存千圣。孤心寄薜萝。谁人知此意。西来老达磨。

　　天华石雨和尚赞

　　钓鱼放生。杀活已具。一枝断拂。当面分付。三十余年。天华飘雨。散木根株发异苗。婆娑一似阎浮树。

　　灵隐具德和尚赞(有引)

　　灵隐之名。久闹耳中。今日於丹青之上。蓦地相逢。见其道貌。天形俨然。临天人之上。其善用瞎驴手段。灭临济正宗。大三峰之门於天下后世者。非师而谁。衲子之多。报缘之盛。乃师之余事矣。东鲁自明禅人请赞。敬题数语。
　　心法无形。德具无量。要用便用。何碍何障。起临济宗。灭正法藏。个是阿谁。灵隐和尚。

　　雪樵道兄赞

　　禅会早参承。丛林久历职。天性本疏通。毋固亦毋必。故使闻者喜见者怿。亲近之者蒙益。最后受先师毗尼。俨然一众矜式。但厥蕴未展。而遽趋涅盘。於吾师乎何憾。深为法门之惜。

　　东峦[火*晋]公上座赞

　　峦师化去三年。及启龛茶毗。肉身俨然不坏。
　　石鼓山中选佛人。妻孥弃去等微尘。生前行业无人识。死后能留不坏身。

　　一脉监院行乐赞

　　屴崱峰前。跏趺而坐。行袭杨岐。衣披达磨。默然时自说无生。赖有顽石同唱和。微微一笑妙机先。山河大地俱包裹。

　　均颂道兄像赞

　　托质建水。毓秀芝山。接物和乐。宅心虚闲。勇于净业。勤于福田。处五浊界。如出水莲。若师者。可谓僧中之翘楚。世外之瑚琏者也。

　　一相镜公耆宿赞

　　早入博山室。亲参洞上禅。年高心益壮。世变志尤坚。戒月悬空净。慈云荫物圆。晚来归石鼓。声光烛大千。

　　慧云庵主赞

　　这个老尼。夙禀福智。七龄出家。便尔拔萃。戒德既圆。慧锋亦利。事无不达。理无不至。为众导师。净业是志。广化有缘。同归觉地。年逾六旬。别众弃世。缁素钦风。吁嗟涕泗。遗像俨然。永锡尔类。昼香夜灯。庶几无媿。

　　林文若居士赞

　　善根昔植金刚地。福果今圆祇树林。莫谓冠裳慕仙迹。应知心是佛陀心。

　　郑钧衡道友行乐赞

　　褰裳历徧万峰巅。采药归来气蔼然。长在尘中尘不染。此身便是地行仙。

　　池心宇道友赞

　　这个老子。须发皤然。直心直行。念念福缘。买田膳僧。烧瓦盖殿。修忏三年。太平立见。如此数者。人所难行。公凭愿力。谈笑而成。我知此公。是福德聚。广接有缘。同趣觉路。

　　我闻上座赞

　　莲花为心。金刚为骨。居尘不染。临难不辱。体无我之我。花开古木。用无闻之闻。声传空谷。天形道貌孰能知。等闲一笔俱描出。

　　华林心一耆德赞

　　我晤一公。余三十载。岁月云迈。此志不改。华林深处。谨闭禅房。翻经念佛。德业流香。年临古稀。心如赤子。哆哆和和。接物最普。居尘不染。净土是期。亭亭物外。僧中白眉。

　　李今止优婆夷赞(有序)

　　善男子管世民世贵。以尊慈李氏优婆夷。法名今止。持斋念佛。二十有余载。兹屇古稀。初度特入山饭僧请法。以申南山之祝。且持其道影来请赞。余惟。二子孝母之心。即母氏念佛之心。佛忆母氏之心。即母爱二子之心。所以子孝母而母必得其寿。母念佛而必定见佛。盖二者发自至性。非人伪所能杂于其间者也。观其道貌天形。趺坐圆蒲之上。摩尼在手。经卷在案。童女执杖。侍立于右。意况萧然。虽则身居堪忍。而神已游於极乐国中矣。敬为之赞。
　　影端形直。迹茂本隆。返观形本。岂堕声容。一笔丹青。等闲描出。面目俨然。三更红日。六字佛号。廿载自持。上品宝莲。是其所期。

　　池心宇道友传余陋质自执拄杖侍立於傍敬赞数语

　　盘陀石上。一笑微微。惟此侍者。默契当机。父少子老。举世不信。尔我自知。定於天性。菩提种子。深植觉场。生生世世。同作津梁。

　　觉林警公赞

　　人趋学问。吾不取也。而独取师之不学问。人竞说禅。吾不与也。而独与师之不说禅。盖不说真说。不学真学故。使远者怀。而近者悦。直令博山鼓山戒法。洋溢乎中国。彼世之羊质虎皮。见草而悦。视其中枵然无有者。奚啻天渊之隔耶。噫末法风微頺波日下。故吾于师。不得不怀景仰之私云。

　　广福德水禅人赞

　　枪刀林里出得身。急浪波中拾得命。回头直入法王家。一片实心修实行。志若金刚恒不改。懒把虚空涂五彩。唯凭一句阿弥陀。度尽无边生死海。

　　杨君荣道友赞

　　幼同里巷。聚沙嬉戏。中岁相逢。宛如隔世。缁素虽殊道本一致。深入法门。信心不二。图像於兹。岂徒写意。我作赞辞。俟龙华记。

　　空生禅友赞

　　幼入空门。以至於老。守志不移。瞿昙之道。充然德宇。廓尔虚襟。望之意消。悟物也深。近登石鼓。亲禀妙戒。行愿弥弘。法门鼎鼐。

　　惠如禅友赞

　　出生名族。脱白南山。童年至老。一志不还。宅心似朴立业惟勤。慈和接物。盎然如春。一句弥陀。六根都摄。极乐娑婆。同归点雪。

　　云聚开山祖脉公赞

　　脱白云岩。开山云聚。古貌古心。实行实语。空山梵剎。高插穹窿。惟凭愿力。积累成功。年至古稀。莲邦果熟。怡然坐化。香风馥郁。遗像于兹。俨然如在。维尔后人。继业无怠。

　　潘其西文学行乐赞

　　豁达襟怀得自天。四方之志不徒然。昂然特立阎浮界。巾服飘飖又似仙。

　　潘山子孝廉赞

　　文心夙禀。孝友天植。既冠成名。不费腕力。浮云富贵。幻泡死生。飘然即世。非幻常存。夫子贤回。而哭之恸。乃翁念子。而心不忘。二者一於天性。本非情之所强。唯此存者。慰子慰翁。试看旭日。朝朝而东。

　　怀光老衲赞

　　九旬老衲已忘机。心似婴儿百不知。唯有弥陀常系念。栖神元在宝莲池。

　　宝善内莹监院赞

　　荷众精勤十数秋。赤心片片实无俦。平生行愿深如海。不为魔风浪鼓沤。

　　桃花庵寂庵老叔赞

　　亲见寿昌古佛来。氷肌雪骨绝纤埃。九旬功满归家去。徧界桃花烂熳开。

　　青林尊宿道影赞

　　入徧诸方[冗-几+牛]笼。出徧诸方[冗-几+牛]笼。三五十载。东隐西遁。佛也难觅他行踪。今年八十有六。犹把一句阿弥陀。切切自念教人念。决定往生。如水必东。试问他是禅是净。依然齿不露风。[日*夷]个是阿谁。石林精舍老冻脓。

　　大中丞邵剑津先生赞

　　早掇巍科。备历诸任。提师抚蜀。见危致命。至今功德在生民。峨眉山月同圆净。

　　林介庵先生道影赞

　　易得二千石。难求一钵盂。将明出世旨。先具此头颅。宋璟徒云悔。(璟悔不出家)赵州曾道无。焚香静观处。浮世自荣枯。

　　道冲居士。於余夙有法缘。乃图两小影。对坐松石上。丙午中秋。再访余山中。出图展观。不觉一笑。敬题数语

　　不知何世相逢。今生又复聚首。虽共松石忘言。彼此原来俱有。且道有个什么。巍巍殿塔耸云中。历劫现前常不朽。

　　五松图赞祝林印自居士八十初度(有序)

　　予开莲社於寺之别院。每喜里中耆英入会。相与缔世外交。林浦印翁老居士其一也。今岁在乙巳菊月既望。属翁八十初度。令子德之茂才侍杖履入社。以五松图请赞。为翁南山之祝。余不得而辞。翁家世五公。龆年习举子业。霜蹄屡蹶。乃奋然曰。安事此咕哔为哉。因发孙吴秘策读之曰。此可以收功名矣。累建武勋。擢授游府。后谢事投林。唯开三径。尝与宾朋。为河朔会。课子孙诗书。僮仆桑麻而已。此外是非。无庸关白也。凡长者之车入乡。无不式闾而问焉。男女孙曾若干人。依依膝下。凡四世玉树峥嵘。芝兰兢茂。方进而未艾也。今春秋高八十。童颜秀洁。鹤发婆娑。诸子孙辈。团绕堂前。奉觞上寿。人望之以为南极老人从空而下。喜气洋洋。其乐无极。林涵斋先生。作五松图以祝。盖取其操霜雪而愈茂。秉贞固以自坚。将来之寿。本不可量。区区期颐云乎哉。敬为之赞曰。
　　五松并植。如虬如龙。根盘白石。势拔苍穹。紫鳞耀日。翠鬣吟风。坚贞自禀。造化同功。拏云攫雾。矫矫寰中。吾不测其岁月边际。聊举以寿夫老翁。

　　封君方克之老居士赞

　　豁达姿英特气。儒衣冠佛心地。乐人乐忧人忧。能爱恶无忮求。爵愈高德愈厚。禅净门久通透。年八旬貌孺子。俨如在耀千古。

　　谢献可老居士赞

　　东山锺秀。桂林挺枝。家传耕读。寿茂期颐。子既跨灶。孙愈岐嶷。身逸心闲。性静神怡。宾于上庠。季世所师。噫斯人也。吾无得而赞之。

　　广宣耆德赞

　　贵介种性。衲子行藏。毕竟来升。石鼓之堂。禅净圆修。矢志莲邦。珠莹川媚。德业流香。逈超尘累。月出高冈。瞻之仰之。清光在望。

　　自赞

　　屴崱峰头云。灵源洞口雪。一笔才画成。天机俱漏泄。或者更问像不像。却似虚空重钉橛。而今揭出示诸人。一任嗔者嗔悦者悦。
　　南阎浮提。北郁单越。面目俨然。何劳更说。一朝描上丹青。未免证龟作鳖。宣侍者急须瞥。莫教眼里重着屑(宣侍者侍侧)。
　　这个工画师。画出这个像。惑乱天下人。将他去供养。休供养。看取未举笔时。是何模样。
　　这汉子实无知。视名位如脱发。贱禅道如污泥。儱儱侗侗。憨憨痴痴。有人问着西来意。便拈出当年那一枝。分明半文不值。却云。是从上佛祖不传底。咦。
　　石鼓老头陀。突出三尺绢。是知坚密身。一切尘中现。处处尽逢渠。难得不相见。眉目何俨然。虚空无背面(普荫道人请)。
　　山连云起。月逐风行。欲知端的。日午三更。
　　未有这个。十分显露。既有这个。唤马作兔。将错就错。为君指注。佛是泥作。锅是铁铸。更问如何。青天起雾。
　　这汉无知。不识佛祖。自肯自信。人莫拦阻。呵教毁宗。轻今薄古。指土为金。指金为土。颠倒倒颠。孰与为伍。似恁么不唧[口*留]。只好贬向无佛世界。任他道短说长。安用揭出祖堂。入一千七百之数(灵石请)。

　　智光耆德赞

　　出生名族。脱白普陀。博山天童。深探禅河。晚来石鼓。掩彩娑婆。余光掩映。松栢烟箩。生耶死耶。月渚风柯。面目俨然。高山峨峨。

　　都统则行王公赞(有叙)

　　公承　帝命於　靖王驾前。统领万军。威震海内。驻闽凡五载。两访余於山中。送难发疑。倾倒底蕴。未尝不击节称善。留诗而去。一旦无疾溘化。朝野为之惊动。余谓。公之德泽在军民。功勋存社稷。更有历生死而不变。贯天地而不磨者在。公岂死乎。敬为之赞。以遗其冢子瑜。盖克世其家者也。赞曰。
　　於惟王公。人中之龙。颀然而长。肃然而恭。气禀贤良。才全文武。为国之瑞。为王之辅。荡平海宇。奠安邦域。谈笑雍容。不遗余力。一旦溘然。人疑尸解。有化无死。斯言不骇。闽海可竭。闽山或颓。惟公令闻。万古如雷。

　　曾维辅居士赞

　　这个汉子。夙禀灵骨。居堪忍而欣慕净土。业儒术而勤劳学佛。一句弥陀。事理圆融。十卷楞严。文义烂熟。时至撒手便行。莲香几日馥郁。生西之验既明。始信斯人如玉。谁谓尘劳海深。究竟不能埋没。

　　铭
　　福州开元寺大钟铭

　　大口师时说法。扣无亏闻普洽。昧者觉暴者仁。亿万载日日新。

　　福清灵石寺钟铭

　　维兹灵石。乃古禅丛。中兴启运。首范洪钟。一模脱就。万德具成。圆常静应。耳处全声。无明巨夜。群生长寝。罗云一击。即时唤醒。九峰迭秀。列祖重来。雷音永震。火里莲开。

　　丫山晦杲禅师塔铭

　　新丰之道。寿昌崛起。博山得之。波澜浩尔。谨把牢关。鸡声莫诡。唯师杰出。实称得旨。铁树花香。三更日炜。有言必行。慎终如始。取舍两忘。孰生孰死。塔立丫山。去天尺咫。历亿万年。清风未已。

　　龙舒华严山太初坤法师塔铭

　　法海汪洋。杳无边际。孰乘智舟。纵横游戏。爰有大士。乘愿再来。性相关键。一击而开。名儒倾心。执经请益。洪震雷音。敛衽辟易。华藏法界。处处全彰。龙舒黄龙。不离觉场。白塔矗云。青山郁秀。维师灵光。千古如昼。

　　方竹杖铭

　　履险如平。登高若下。此君之心。空空不借。

　　佛事
　　扫廪山蕴空老祖塔

　　林间睡虎威狞甚。路滑云深少见逢。昔日寿昌遭毒口。直令徧界起腥风。且道以何为验。举香云。聻。便烧。

　　扫寿昌无明师翁塔

　　三十年前大好山。三十年后山不好。赚却儿孙无住处。只今唯把祖塔扫。扫塔一句作么生。遂烧香。

　　扫云栖师太塔

　　恭惟。云栖师太莲池老和尚。乐邦化主。堪忍导师。推开火宅一门。直指归元径路。杀人刀活人剑。一句弥陀。布慈云洒甘露。三聚净戒。名喧宇宙。道播古今。道霈忝千花之一叶。分接有缘。传六字之微言。代扬净化。闽山万迭。孰非法界真身。闽海汪洋。尽是五云法雨。致瓣香于千里。表寸衷于无穷。唯冀倒驾慈航。截爱河之逸浪。高标赤帜。伏末法之狂邪。重剔心灯。光兹正法。

　　扫瓶匋真寂师太塔

　　恭惟。真寂师太掌石老和尚。握白马符。行云栖令。当阳把断。魔佛罔测其灵踪。密地放开。蚊虻皆饮其法海。道霈甫离火宅。首拜猊床。指往荷山。遂参筹室。仰怀法泽。即粉骨以难酬。遵禀遗言。唯传法而可报。遥呈千里之供。聊展无尽之心。白塔峨峨。望真容而如在。青山迭迭。沐法化以长新。唯冀不起灭定。倒驾慈航。拯末法之沦湑。续常住之慧命。

　　安奉本山历代祖师入列祖堂拈香

　　白云深处。一伙喽罗。搅浑世界。陆地生波。今日落在山僧手里。不免一齐生按过。烧香云。万古闲名除不尽。日日香烟夜夜灯。

　　丁未七月十九日　老和尚九十诞辰拈香

　　赵州使得十二时。看来犹被时辰使。我师一证无时法。万劫剎那无彼此。降生成道入涅盘。至今未出剎那际。函天盖地无欠余。斡地旋天何动止。石女生儿年九十。人间岁月从头数。一片檀云笼法界。尘尘剎剎香风起。

　　谢飞卿居士荐悟非上人对灵

　　悟得昔日非。方知今日是。坐断是非关。即到如来地。悟非上人。是非关已坐断了也。如来地在什么处。究竟未曾离本位。个中谁悟复谁迷。

　　至云聚山为祖脉山主上供拈香

　　道交三十载。一别十余年。今日复重来。死生无间然。恭惟。云聚开山祖脉接公山主。正因出家。实地着脚。言行无阙。而寡悔寡尤。禅净圆修。而无住无着。青山梵剎。愿力化成。宝国金莲。净心梦得。因圆果满。水到渠成。坐断今时。高登上品。只如道霈今日特来。烧此一瓣旃檀。且道。还有相见处也无。乃烧香云。极乐娑婆毫不隔。香云影里现全身。生耶死耶俱不道。那论昔人非昔人。

　　丙午十月七日　先和尚十周忌辰拈香

　　吾师一念超三际。痴子孤怀记十年。把住虚空寻鸟迹。掀翻大地觅龙渊。新丰调古闻沙界。石鼓声希震大千。欲报深恩祇这是。清香一缕自绵绵。

　　竺庵和尚迁化上供拈香

　　恭惟。示寂长庆南岳竺庵和尚。天界之子。寿昌之孙。建祖庭于灰烬之余。荷道法于凋零之际。泻悬河口。掣闪电机。大用繁兴。玄关洞辟。兹者抽身闹处。何妨就路还家。撒手那边。一任空花落蒂。正与么时。且道与竺公。如何相见。乃弹指云。夜半木童敲月户。暗中惊破玉人眠。遂烧香。

　　为汝器禅人火

　　数载参寻。为了生死。四山相逼。如何回互。髑髅里面眼睛开。大地山河无寸土。

　　为明一静主火

　　一自鼓山安鼻孔。点胸自许气如虹。更饶一副骂人口。末后方知实践功。踢翻生死岸。打破太虚空。凡圣位中觅不得。无底船撑烈焰中。掷火炬。喝一喝云。切忌躲跟。

　　为慧云庵主举火

　　瑟瑟西风透远林。道人灭迹正难寻。通霄路上重相遇。一句何曾有古今。恭惟。圆寂尼慧云觉师。童真出家。白首抱道。一生广大愿。建立无量因缘。一点慈悲心。教化几多男女。而今娑婆缘谢。何妨闹里抽身。净土花开。一任定中见佛。正与么时。更有末后相送一句。如何道。惟凭一炬性空火。炼净人间五漏身。坐断十方全体现。弥陀原不是他人。遂掷火炬。

　　为一相耆德举火

　　恭惟。圆寂一相镜公耆宿。弱冠披缁。即入博山之室。终身肥遁。久栖建水之滨。精进修心。坐立宛如铁橛。慈悲接物。哆啝一似婴儿。四众依归。诸山仰慕。某早承提激。晚觐光仪。方思久坐於白云。讵意遽反乎清泰。乃因圆果满之日。正花开见佛之时。聊备茶毗。用焚浮幻。一相老师知么。东方入定西方起。九品花开第一枝。胜热门前重煅炼。火光映入宝莲池。

　　为罗信潮善友举火

　　火性无我。寄於诸缘。四大五蕴。亦复皆然。恭惟。罗信潮善友。孝悌修身。慈和接物。处世无着世之念。居家有出家之心。取莲国於金方。创兰若於石鼓。而今报缘告谢。撒手归来。回首风尘。一场梦事。须知生也是梦。死也是梦。直饶道个不生不死亦是梦。祇如破梦而出一句。作么生道。以火炬打圆相云。不见一法即如来。始得名为观自在。遂掷火炬。

　　为石衣上座举火

　　扫父塔来。全身归父。大光明中。文彩毕露。

　　为希夷张居士举火

　　听之不闻名曰希。视之不见名曰夷。亲证不闻不见处。验取灰飞烟灭时。遂撺炬。

　　为本素上座举火

　　洁白地上。切忌染污。猛火堆中。还他本素。

　　为智楞上座举火

　　觑破阎浮梦。来参石鼓禅。三年如一日。行业若青莲。托钵归来也。坐脱未生前。大冶炉中重煅炼。现前大用又昭然。

　　为良恭上人举火

　　自心造业自心现。自心忏悔自心见。般若光中心业空。这里急荐本来面。

　　为烁欣上人举火

　　身为苦本能招病。病到无身病始安。只这无身重煅过。煅过后如何。倚天长剑逼人寒。便掷入火炬。

　　为净辉侍者举火

　　这个皮袋。抛却多少。今又一个。犹然不了。若要了。识取未生前一窍。掷火炬云。火后一茎草。

　　为青林老宿举火

　　一生林下自磨砻。缜密修持独有翁。截断众流无一滴。挽回末法有全功。恭惟。石林堂上青翁尊宿。禅林玉树。僧海宝珠。早历诸方。得师子踞地之法。终隐林薮。用羚羊挂角之机。佛念一心。事理圆备。莲分九品。愚智兼收。禽鱼皆乐其生。缁素咸颂其德。因圆果满。水到渠成。撒手便行。举步即到。正与么时。重参胜热一句。作么生道。四山火发无遗影。上品花开正是时。便撺入火炬。

　　为圆证上人举火

　　出家虽晚。行业维勤。栖心净土。不染埃尘。晓钟梦觉。俄尔归真。胜热门中重煅炼。西方宝树正逢春。便掷火炬。

　　为三学耆德举火

　　一病淹淹经八月。安闲有法孰能知。熙然坐卧禅床上。已验修行得力时。祇如今日。风火既散。药病俱忘一着子。落在甚么处。以火炬打圆相云。火光三昧无遗影。又见莲花出污泥。便撺入火炬。

　　为尚实上座火

　　脱白此山三十年。精修梵行若青莲。我今助尔一把火。还却髑髅未兆前。

　　为莲生上人举火

　　持斋十六年。建亭三五所。推恩抚二侄。竭力事老母。末后乞披缁。预参三宝数。一心一句佛。志愿度生死。临终心不乱。屹然坐而亡。人天留不住。果熟在莲邦。万缘俱摆脱。唯剩这皮囊。资尔般若火。徧体发真光。遂掷入火炬。

　　为无一阇黎举火

　　恭惟。无一纯公阇黎。居家学道。即俗明真。披缁虽晚。行业维勤。礼诵无间于朝昏。宗教深明于性地。据本有论。实践无亏。法门典型。后学矜式。兹屇古稀之寿。乃终今世之缘。定入首楞严。愿归极乐国。可谓头尾俱正。因果全真。正与么时。末后相资一句。如何道。以火炬打圆相云。空合空兮无缝罅。火烧火也自清凉。剎剎尘尘皆净土。何妨作戏又逢场。

　　执骨入塔

　　不坏之身。重加煅炼。石鼓归来。西方出现(东峦上座)。
　　皮肤脱尽惟真实。收入归藏白塔中。坐断上头无贵位。桃花依旧笑春风(众僧灵骨)。
　　一塔双亲。千秋如在。世出世间。了无挂碍(定祥父母)。
　　心净土净。因真果真。云中白塔。法界全身(太育母道刚)。
　　太静出家。父母入塔。真俗双彰。火莲秀发(太静父母)。
　　亲生子身。子掩亲骨。生死本空。天然妙叶(众父母)。
　　白骨堆头。生死不到。无缝塔中。声光浩浩(邓禹生父)。
　　炼成一具黄金骨。等闲敲着似铜鸣。无缝塔中光闪闪。古今坐断不知名(一相耆宿)。
　　八十二年。知白知玄。死生梦破。逈出二边。个中一座团圞塔。占断三千及大千(玄文上座父母)。
　　精修七十年。纯金经百炼。只在此山中。佛眼觑不见(青林尊宿)。
　　戒定慧学。三者本有。果满因圆。收归这里(三学耆宿)。
　　尚实不尚虚。无欠亦无余。阎浮归白塔。极乐现芙蕖(尚实耆宿)。

　　鼓山为霖和尚餐香录卷下(终)

