续藏经   普觉宗杲禅师语录
　(参学)法宏．道谦 编


　　(祖庆)尝欲焚前录。俾学者自悟西来直指。不滞文字语言。今复镂此板。何也。正欲枷上着杻。缚上增绳。令渠自透自脱。灵剎汉一见。便知落处。更於此录。求玄妙。寻言句。一任钻龟打瓦。
　　淳熙戊申重阳日住钟山小师　(祖庆)　谨书

　　 

　　大慧普觉禅师语录卷上

　　　　参学比丘　法宏　道谦　编
　　洞山广道者。丛林号曰广无心。梓州人。初游方。问云盖智和尚。兴化打维那意旨如何。智下禅床。展两手吐舌示之。广打一坐具。智云。此是风力所转。又将此语。问石霜琳和尚。琳云。你意作么生。广亦打一坐具。琳云。好一坐具。只是你不知落处。又问真净。净云。你意作么生。广亦打一坐具。净云。他打你亦打。广於此大悟。真净因作颂云。丈夫当断不自断。兴化为人彻底汉。已后从教眼自开。棒了罚钱趂出院。
　　慈明琅琊大愚等数人。辞汾阳。相让不肯为参头。汾阳云。此行不可以戒臈推。听吾一颂。夭无头。吉州城畔展戈矛。将军疋马林下过。袁州城里闹啾啾。慈明出班云。楚圆何人。敢当此记莂。遂领众礼拜。
　　湛堂准和尚。初参真净。净问近离甚处。准云大仰。净云。夏在甚处。准云大沩。净云。甚处人事。准云。兴元府。净展手云。我手何似佛手。准罔措。净云。适来祗对一一灵明天真。及乎道个佛手。便成窒碍。且道病在甚处。准云。某甲不会。净云。一切见成。更教谁会。
　　洪州黄龙山。父子传器。当代新山主。道眼明白。但其缘法与世不偶。故衲子罕从之。然鼎新一院。皆合丛林典刑。或问其故。新云。自有说禅者来。院成。诣南昌陈乞。请积翠南禅师。传法住持。郡可其请。后数年。新化去。塔於山中。南忽一夜梦见神人云。乞去守塔。寤亦不经意。一日坐於方丈。又见前梦中人云。顾去守塔。遂诘之。神云。自有交代人来。未几。果塑像人至。乃令别塑土地。移旧者守新山主塔。
　　暹道者久参雪窦。欲举住金鹅。暹闻之。夜潜书二偈於方丈壁间。即遁去。偈曰。不是无心继祖灯。道惭未厕岭南能。三更月下离嵓窦。眷眷无言恋碧层。又曰。三十余年四海间。寻师择友未尝闲。今朝得到无心地。却被无心趂出山。暹后出世开先。承嗣德山远和尚。续通雪窦书。山前婆子。见专使欣然问曰。暹首座出世。为谁烧香。专使曰。德山远和尚。婆子诟骂曰。雪窦抖擞屎肠。说禅为你。你得恁么孤恩负德。
　　云居舜老夫。常讥天衣怀禅师说葛藤禅。一日闻怀迁化。於法座上合掌云。且喜葛藤桩子倒了也。秀圆通。时在会中作维那。每见诃骂不已。乃谓同列曰。我须与这老汉理会一上。及夜参。又如前诃骂。秀出众厉声曰。岂不见圆觉经中道。舜遽曰。久立大众。伏惟珍重。便归方丈。秀曰。这老汉通身是眼。骂得怀和尚也。
　　湖南小景淳上座。有才学。曾着无缝塔铭。大通本禅师。用其语答无缝塔话云。烟霞生背面。星月绕檐楹。淳居岳麓寺。律身精进。偶一夜经行殿陛。失脚被颠。傍僧掖起。昏懵不辨人事。至於平生所着文字。亦不能晓。兜率照禅师。初游方。过岳麓。闻老宿言淳事。照惊曰。我此生参禅。不明心地。亦如淳也。偶一颠尚如此。况隔阴耶。
　　蜀僧太瘤。居众时。常叹佛法混滥异见锋起。乃曰。我参禅。若得真正知见。当不惜口业。遂发誓。礼马祖塔。长年不辍。忽一日塔放白光。感而有悟。后遍至丛林。勘验老宿。过雪窦山前云。这老汉。口里水漉漉地。雪窦闻其语。后相见。窦云。你不肯老僧那。太云。这老汉果然口里水漉漉地。遂摵一坐具便行。直岁不甘。令人於中路欧。打损太一足。太后至都下。放恣廛市。有官人请归家供养。每令侍妾奉事。太屡告辞。官人确留之。愈加礼敬。太一日伺官人至。故意挑其妾。官人以此改礼。因得辞。不数日。於闹市中。端坐而化。
　　大阳平侍者。预明安之室。虽尽得其道。唯以生灭为己任。挤陷同列。忌出其右者。琅琊广照。公安圆鉴。居众时。汾阳令探明安宗旨。在大阳。因平密授。明安常云。兴洞上宗乘。非远即觉。二人云。有平侍者在。明安以手指胸云。平此处不佳。又提拇指丫义中示之云。平向去当死於此。洎明安示寂。遗嘱云。[疗-(日/小)+土]全身。十年无难。当为大阳打供。入塔时。门人恐平将不利於师。遂作李和文都尉所施二黄白器物。书於塔铭。而实无之。平后住大阳。果要开塔焚之。耆宿切谏。平曰。於我有妨。遂发塔见明安。颜貌如生。遂焚之。薪尽俨然。众皆惊异。平以油碗薪。俄成灰烬。众以事闻官。坐平谋塔中物不孝还俗。自称王秀才。谒琅琊。琊云。昔日平侍者。今朝王秀才。我在大阳时。便见你做处。遂不纳。又谒公安。安亦然。平流浪无所归。竟不免大阳丫叉之记。悲哉。
　　峨眉山白长老。常云。雪窦有颂古百余首。其词意不甚出人。何乃浪得大名於世。遂作颂千首。以多为胜。自编成集。妄意他日名高雪窦。到处求人赏音。有大和山主。遍见当代有道尊宿。得法於法昌遇禅师。不出世。住大和称山主。气吞诸方。不妄许可。白携颂谒之。求一言之证。欲取信后学。大和一见。唾云。此颂如人患鸦臭。当风立地。其气不可闻。自此不敢出似人。后黄鲁直。至其寺书于壁云。峨眉山白老。千颂自成集。大和曾有言。鸦臭当风立。
　　归宗可宣禅师。汉州人。琅琊广照之嗣。与郭功甫厚善。南康守以事临之。宣令人持书与功甫。且嘱莫令县君见。功甫时任星子尉。得书云。某更有六年世缘未尽。今日不奈抑逼何。且托生君家六年。望君见顾。功甫得书。既惊且喜。中夜彷佛见宣入卧内。不觉失声云。此不是和尚来处。妻问其故。功甫呼灯。以宣书示之。果有娠。及生即名宣老。才周岁。记问如昔。逮三岁。白云端和尚。过其家。功甫令出相揖。才见便呼师侄。端云。与和尚相别几年耶。宣屈指云。四年。端云。在甚处相别。宣云。白莲庄上吃油糍。端云。以何为验。宣云。爹爹妈妈明日请和尚斋。忽门外推车过。端云。门外甚么声。宣作推车势。端云。过后如何。宣云。平地一条沟。后六岁。无疾而化。
　　海印信和尚。桂府人。嗣琅琊。住苏州定慧。时年八十余。平日受朱防御宅供养。屡到其家。一日朱问云。和尚后能来弟子家托生否。信笑诺之。归院小不快。数日而化。其化日。朱家生一女。圆照本禅师。闻其事。往访之。方出月。一见便笑。圆照唤云。海印你错了也。女子便哭。当时化去。
　　和州开圣觉长老。参长芦夫和尚。久无所得。闻五祖法道。径造席下。祖一日。室中问。释迦弥勒。犹是他奴。且道。他是阿谁。觉云。胡张三黑李四。祖然其语。时圆悟为座元。祖举似之。悟云。好则好。只恐未实。不可放过。更於言下搜看。次日入室。祖如前问。觉云。昨日向和尚道了。祖云。道什么。觉云。胡张三黑李四。祖云。不是不是。觉云。昨日为甚么是。今日又道不是。祖云。昨日是。今日不是。觉於言下大悟。后出世开圣。见长芦法席大盛。乃嗣夫。不原所得。拈香时。忽觉胸前如捣。遂於痛处发痈成窍。常以乳香作饼塞之。久而不愈竟卒。
　　长芦福长老。世缘颇稔。而道眼不明。常将所得施利舟载。往上江斋僧。圆通秀禅师闻之。往验其虚实。适至遇上堂云。入荒田不拣。可杀颟顸。信手拈来草。犹较些子。便下座。秀大惊曰。说禅如此。谁道不会。乃谓诸方生灭。遂躬造方丈谒之。具说前事。请益提唱之语。福依文解义。秀曰。若如此。诸方不谩道你不会。
　　开先暹和尚。为归宗南禅师。作禅床铭曰。明珠产蚌。凉兔怀胎。观此绳床。□道之媒。南次为开先作铭曰。着地便稳。
　　荆公一日访蒋山元禅师。谈论次。元曰。相公口气逼人。想着述搜索。劳役心气。何不坐禅体此大事。公从之。又一日谓元曰。坐禅实不亏人。数年欲作胡笳十八拍不成。夜来坐间已就。元大笑。
　　荆公一日问张文定公曰。孔子去世百年。生孟子亚圣。后绝无人。何也。文定曰。岂无人。恐有过孔孟者。荆公曰。谁。文定公曰。江西马大师。坦然禅师。汾阳无业禅师。雪峰。岩头。丹霞。云门。荆公闻举。意不甚解。乃问曰。何谓也。文定曰。儒家淡薄。收拾不住。皆归释氏去。荆公欣然叹服。后举似张无尽。无尽抚几叹赏曰。达人至论也。援笔记于案间。
　　任观察。内贵中贤士　太上皇极眷之。任倾心释氏。遍参知识。每自叹曰。幸得为人。而形体不全。及不识所生父母。想前世轻贱於人。招此报应。遂发愿。遇休沐还私第。屏绝人事。炷香礼佛。刺血书华严经。每一字三礼。愿来生识所生父母。忽一日有客相访。任出少迟。客怒曰。人客及门。何故不出。任笑曰。在家中写一卷赦书。客诘其故。任以实对。取经示之曰。此阎老子面前吃铁棒吞铁丸底赦书。客惊骇久之。还家亦自写一部。
　　宣州兴教坦禅师。温州牛氏子。世业打银。因磨洗银瓶次。忽有省。遂出家受具游方。为琅琊广照之嗣。怀禅师住兴教。坦为第一座。及怀受别请。欲举坦继住。时刁景纯守宛陵。怀恐刁涉外议。乃於观音前。祝曰若坦首座道眼明白。堪续住持。愿示梦于刁学士。刁夜梦牛在兴教法堂上。怀凌晨辞州。刁举所梦。怀大笑。刁问其故。怀曰。坦首座姓牛。又属牛也。刁就座出帖请之。坦受请升座。有雪窦化主省宗。出问。诸佛未出世。人人鼻孔辽天。出世后。为甚么杳无消息。坦云。鸡足峰前风悄然。宗云。未在更道。坦云。大雪满长安。宗云。谁人知此意。令我忆南泉。拂袖归众。更不礼拜。坦云。新兴教今日失利。便归方丈。令人请宗至云。适来错祗对一转语。人天众前。何不礼拜盖覆却。宗云。大丈夫膝下有黄金。争肯礼拜无眼长老。坦云。我别有语在。宗乃理前话。至未在更道处。坦云。我有三十棒。寄打雪窦。宗乃礼拜。
　　真净禅师。游方所至。辩论倾座。众目为饱参。坐夏大沩。夜闻僧诵云门语云。佛法如水中月是否。门云。清波无透路。因有省。到德山。遇应达磨小参。有六祖不及云门之语。出众诃之。迟明即行。欲谒云峰悦禅师。至湘乡。闻悦化去。乃上云居。时舜老夫预造寿塔。净曰。这俗汉。不宿出山。径造黄蘗。见南禅师。南尝问学者曰。锺楼上念赞。□脚下种菜时如何。众下语。□□契。乃问胜首座。云猛虎当路坐。南大称赏之。遂退居积翠庵。令胜补其处。净三到庵中。机缘不契。乃云。我自悟处。此老只是个修行僧。不会我说话。遂下山。至翠岩。见顺和尚。顺问近离甚处。净云。黄蘗。顺云。庵头老和尚安乐否。净曰安乐。顺曰。甚处人事。净曰。关西。顺曰。说话又不似关西人。净曰。幼曾游学。顺曰。甚处为僧。净曰。北塔广和尚小师。广与秀同参双泉郁。顺即哭曰。顷讷祖印。参此二大老。不会渠说话。及乎我参得些禅。要见他已迁化了。因此号顺婆婆。又问。新黄蘗住得如何。净曰。甚好。顺曰。渠只下得一转语好。便住黄蘗。禅也未梦见在。净因此豁然。见得积翠用处。遂作数颂。因暂到先寄积翠。南阅颂知之。净至。南问甚处来。净曰。翠岩。南曰。恰值老僧不在。净曰。向甚处去。南曰。天台普请。南岳游山。净云。恁么则学人亦得自在去也。南云。脚下鞋甚处得来。净云。庐山七百钱唱得。南云。何曾得自在。净指鞋云。何曾不自在。南异之。一日因侍者卷帘次。南问。卷起帘时如何。者云。照见天下。侍者。乃佛陁逊禅师。南曰。放下帘时如何。者云。水泄不通。南曰。不卷不放时如何。者无语。南举似真净。净曰。和尚须替侍者入涅乐堂始得。南厉声曰。关西人自来无头恼。净乃指旁僧。即云居佑。时为藏主。云只这藏主。也未梦见在。南大笑。
　　湛堂准和尚。因读诸葛孔明出师表。遂悟作文章。有罗汉疏云。阿罗汉者。梵语也。此云无生。出三界二十五有尘劳。超分段生死。受如来付嘱。应供人天。福利一切群情。檀越宜兴供养。又有水磨记云。泐潭山。即马祖大寂禅师。与昔禅者辈。选佛大道场。虽年代深远。而佛法未尝远也。但其间善知识。所见不同。ㄠ有高下。故有远矣。如僧问马祖。如何是佛。祖云。即心是佛。观其所以。即知众生本来成佛。无有高下。其高下在人不在法也。而况末世有我说法者。是故选佛求师。不得不审也。大宋元符戊寅。有汉中沙门意中上人。寻师访道。选佛参禅。竿木随身。逢场作戏。然其场也戏乎一时。以其功也。利益千古。於是革其旧制。郢人犹迷。徇器投机。变通在我。岂以绳墨拘其大猷。而为古人规矩之所限哉。是谓有子不可教。其可教者。语言糟粕。非心之至妙。其至妙之心。在我不在文字语言也。纵有明师密授。不如心之自得。故曰。得之於心。应之於手。皆灵然心法之妙用也。故有以破麦也。即为其硙。欲变米也。即为其碾。欲求面也。即为其罗。欲去其糠也。即为其扇。而规模法则。总有关棙。消息既通不拨自转。以其水也。一波才动。前波后波。波波应而无尽。以其硙也。一轮既举。大轮小轮。轮轮运而无穷。由是上下相应。高低共作。其妙用也。出之自然。故不假人力之所能为。而奇绝可观。玄之又玄。然后左旋右转。竖去横来。更相击触。出大法音。皆演苦空无常无我。诸波罗蜜。而闻者闻其心。见者见其性。以至齅尝知觉。尽获法喜禅悦之乐。又何即以米面诸所须物供香积厨。而为二膳饱禅者辈往来选佛者欤。
　　圆悟禅师。初在沩山。一日真如和尚问曰。如何。悟云。起灭不停。如曰。可知是博地凡夫。老僧三十年在里许履践。只得相似。次见晦堂。堂曰。我住院十二年不会。如今方会。脚尖头也踢出个佛。后住昭觉。有长老问。刘铁磨到沩山。并雪窦御街行颂。未审此意如何。悟曰。老僧更参四十年。也不到雪窦处。长老叹曰。昭觉尚如此道。况余人耶。
　　刘宜翁尝参佛印。颇自负。甚薄真净。一日从云居来游归宗。至法堂。见真净便问。长老写戏得几年。净曰。专候乐官来。翁曰。我不入你这保社。净曰。争奈即今在这场子里。翁拟议。净拍手曰。虾蟆禅。只跳得一跳。翁大服。又坐次。指其衲衣曰。唤作甚么。净曰。禅衣。翁曰。如何是禅。净抖擞曰。抖擞不下。翁无语。净打云。你伎俩如此。要勘老僧。
　　钱易郎中。访真净说话久。欲登溷。净令行者引从西边延寿堂里去。钱遽云。既是东司。为甚么却向西去。净云。多少人向东边讨。
　　南康诸山相会。佛印后至。真净问云。云居来何迟。印云。为着草鞋从归宗肚里过。所以迟。净云。却被归宗吞了。印云。争奈吐不出。真净云。吐不出。屙即出。
　　真净和尚。有时遽唤侍者。将老和尚真来。侍者将南禅师真至。展开。净以手加额云。不是这老和尚。岂能如此。輙颦蹙半饷。即戒收之。每每如此。潜庵源和尚。每见南禅师真。即泪下。
　　真净罢参。辞南禅师。南戒曰。你更须见英邵武。净禀旨见英。入室相契。英谓曰。子真参得云门禅。南常叹曰。英门户广大。吾所不如。其为积翠所重如此。南示寂。偶泐潭虚席。南昌移文。命英补处。英蹶然曰。黄龙之道。舍我而谁。受之不辞。一日执事者。纷诤不已。英曰。吾领众不肃。有媿先师。奄然告寂。
　　李文和都尉。请琅琊觉和尚。注信心铭。琅琊大写一句。下面小写一句。文和一见大称服。
　　雪窦在庐山罗汉林禅师会中。一日同林看开池。林问。开池不待月。池成月自来。如今池成。为甚么不见月。窦以瓦片投池中。林喜之。一日上堂。窦出问云。法尔不尔。如何指南。林云。只为法尔不尔。窦云。大众记取和尚答话。拂袖归众。知事忿其不礼拜。欲挫辱之。遂请至库司问其故。窦云。和尚道甚么。一僧云。法尔不尔。窦云。你道得不是。却问次一僧。亦云。法尔不尔。窦云。这漆桶。拂袖便行。因作师子峰诗而去。
　　舜老夫一日问秀圆通。闻你见怀和尚是否。秀云。是。舜云。有何言句。秀云。有投机颂曰。一二三四五六七。万仞峰前独足立。夺得骊龙颔下珠。一言勘破维摩诘。舜云。不好。别有甚么言句。秀云。一日有长老来参。怀举拂子云。会么。长老云。不会。怀云。耳朵两片皮。牙齿一具骨。舜叹云。真善知识。秀从此服膺舜老夫。
　　洞山宝禅师。嗣五祖戒和尚。庐州人。生於娼室无姓。为人廉谨。尝在五祖主寺事。戒病。令行者往库司取生姜煎药。宝叱之。行者白戒。戒令将钱回买。宝方取姜付之。后筠州洞山缺人。郡守以书托戒。举所知者主之。戒曰。卖生姜汉。住得。遂令出世住洞山。后移住归宗。一日扶杖出门。见喝道者来。问甚官吏。云县尉令避路。宝立道左避之。忽见马跪不行。宝曰。畜生却识人。尉再拜而去。复迁云居。一夜山神肩舆绕寺行。宝云。抬你爷。抬你娘。抬上方丈去。神复舆归方丈。宝初行脚。尝宿旅邸。一夕为娼女所窘。遂让榻与之睡。宝坐禅明发。娼女索宿钱。宝与之。出门自烧被褥而去。娼女以实告其父母。遂请归致斋以谢。谓其真佛子也。尝作达磨祖师赞。大播丛林。琅琊觉和尚和之。今载正法眼藏。
　　大愚芝和尚会中有僧。日诵金刚经二百遍。芝闻得令侍者请至。问云。闻汝日诵金刚经二百遍。是否。僧云是。芝云。汝曾究经意否。僧云不曾。芝云。汝但日诵一遍。参究佛意。若一句下悟去。如饮海水便知百川之味。僧如教。一口诵至应如是知如是见如是信解不生法相处。蓦然有省。遂以白芝。芝遽指禅床前狗子云。狗子喏。僧无语。芝便打出。潜庵源和尚。退居豫章之章江寺。妙喜曾参扣之。一日室中举前话。至不生法相处。芝云。狗子[吃-乙+小]。汝作么生会。妙喜云。狗子。潜庵大称赏之。谓其不生法相。大愚芝禅师。方便善巧。如珠走盘。不留影迹。今以实法与人。岂不孤佛祖之心乎。
　　大申公执政时。因休沐日。预化疏请言法华斋。翌旦至府第坐於堂上。申公将出见之。自念曰。拜即是。不拜即是。言大呼曰。吕老子你好劳攘。快出来。拜也好。不拜也好。申公拜而敬之。斋毕。问未来臧否。言索笔大书毫州二字与之。不言所以。后罢相知亳州。治迭文字次。忽见二字在前。始悟其为谶也。
　　真净和尚退洞山游浙。至滁州琅琊起和尚处。因众请小参。真净贬剥诸方异见邪解。无所忌惮。下座。见起和尚云。堂头在此。赖是别无甚言语。起云。你也得也。二人相顾大笑而去。
　　叶县省和尚。严冷枯淡。衲子敬畏之。浮山远。天衣怀。在众时。特往参扣。正值雪寒。省诃骂驱遣。以至将水就旦过泼之。衣服皆湿。其他僧。皆怒而去。唯远怀并迭敷具整衣。复坐於旦过中。省至诃曰。你更不去我打你。远近前云。某甲二人。数千里特来参和尚禅。岂以一杓水泼便去。若打杀也则不去。省笑曰。你两个要参禅。却去挂搭。续请远充典座。众苦其枯淡。省偶出庄。远窃钥匙。取油面作五味粥。粥熟。省忽归赴堂。粥罢。坐堂外。令请典座。远至自首云。实取常住油面煮粥。情愿乞和尚责罚。省令算所直估衣钵还讫。打三十拄杖出院。远舍於市中。托道友解免。省不允。又云。若不容归院。只乞随众入室。亦不允。一日出街。见远在旅邸前立。乃云。此是院门房廊你在此住许多时。曾还租钱否。今计所欠追取。远无难色。持钵於市。化钱还之。省又一日出街。见其持钵。归谓众曰。远真有心参禅。令人呼其归。
　　汾阳无德禅师。一日谓众曰。夜来梦亡父母觅酒肉纸钱。不免徇俗置以祀之。事办於库堂。设位如俗间礼。酌酒行肉。化纸钱讫。令集知事头首。散其余盘。知事辈却之。无德独坐筵中。饮啖自若。醉饱而去。众僧数曰。噇酒肉僧。岂堪师法耶。尽包腰而去。唯慈明大愚泉大道六七人在焉。无德翌日上堂云。许多闲神野鬼。只消一盘酒肉。两陌纸钱。断送去了也。岂不见。法华经云。此众无枝叶。唯有诸真实。便下座。
　　范文政公守鄱阳。荐福缺人。力致古塔主。领住持事。一日对食次。有广侍者。宣州人。立其旁。古於盘中取甘蔗一片度与。广接得便去支床脚。古笑谓文政公曰。此子已后须参得禅。广竟不出。世寿八十四。无疾而化。
　　真净和尚游方时。与二僧偕行。到谷隐薛大头处。薛问云。三人同行。必有一智。如何是一智。二僧皆无语。真净立下肩。应声便喝。薛竖拳头作相扑势。净云。不劳再勘。薛拽拄杖趂出。薛见石门慈照。
　　自庆藏主蜀人。丛林知名。徧参真如晦堂照觉诸大老。由庐阜入都城。见法云圆通禅师。与秀大师偕行到法云。秀得参堂。有以庆藏主名达圆通。圆通曰。且令别处挂搭。候此间单位空。即令入堂。庆在智海。偶卧病。秀欲往问所苦。而山门无假。乃潜出智海见庆。庆以书白圆通言。秀越规矩出入。圆通得书。夜参大骂曰。此真小人。彼以道义故。拚出院来讯汝疾。返以此讦。岂正人端士所为。庆闻之。遂奄息。丛林竟谓庆遭圆通一诟而卒。
　　抚州明水逊禅师。在法云侍者寮。时道林林禅师挂搭。方丈特为新到茶。逊躬至寮请之。适林不在。逊有同行僧。与林联案。僧曰。汝去。俟渠来我为汝请。逊去。僧忽忘之。至斋退。鸣鼓会茶。林不至。圆通问曰。新到在否。趣请之。林至。圆通令退坐榻立众前。责曰。山门特为茶。以表丛林礼数。因何怠慢不时至。林曰。适闻鼓声欲赴茶。忽内逼。遂去登溷。趋赴不逮。圆通。曰我鼓不是巴豆。才击动你便屎出。逊白曰。是某忘记请。某当出院。时同行僧出众曰。不干侍者与新到事。是某不合承受为渠请偶失记。某当代二人出院。圆通高其风义。并宥之。
　　大沩秀禅师。在仰山伟和尚会中。为首座。山门请供养主二十人。先一日。以名赴堂司。令预知之。翌日乃方丈受曲折。及会茶次。輙失一人。伟问谁。曰随州永泰上座。秀曰。未谕已前告假。乞以他僧备员。伟然之。俄有告者曰。泰实在首座匿之。伟亟令寻果至。送入寮毕。遂鸣锺集众。数秀曰。汝为领袖。帅表后昆。处心不公。何以劝励学者。秀舌大而乾。窘无以对。竟杖逐之。丛林畏服。
　　诸方尊宿示灭。火浴得舍利极多。唯真净和尚舍利大如菽。五色晶莹。而又坚刚。谷山祖禅师。真净高弟也。多收敛之。盛以瑠璃瓶。随身供养。妙喜游谷山。尝试置於铁砧。举锤击之。砧锤俱陷。而舍利无损。岂非平昔履践明白见道超诣所致耶。
　　贤蓬头。江州人。沩山真如会中角立者。见地明白。机锋颖脱。有超师之作。但行业不谨。一众易之。真如结庵於方丈后。令贤独处。唯通小径。从方丈前过。不许兄弟往还。复二年。举首众立僧。秉拂说法。有大过人处。由是改观。住郢州兴阳数载。道大行。示寂肉身不坏。圆悟和尚在沩山。目击其事。妙喜游兴阳。尚及见其肉身。
　　筠州黄蘗泉禅师。初习百法论。讲肆有声。更衣南询。见真净和尚於洞山。有悟道颂。其略曰。一锤打透无尽藏。一切珍宝吾皆有。机锋迅发。莫有当其锋者。真净尝叹曰。惜乎先师不复见。后上堂说法。不起于座而示寂。真净之言益验。
　　湛堂准和尚。兴元府人。真净之的嗣。分宁云岩虚席。郡牧命黄龙死心禅师。举所知者。以补其处。死心曰。准山主住得。某不识他。只见有赵州洗钵颂甚好。郡牧曰。可得闻乎。死心举云。之乎者也。衲僧鼻孔。大头向下。禅人若也不会。问取东村王大姐。郡牧奇之。具礼敦请。准亦不辞。平生律身以约。虽领徒弘法。不异在众时。晨兴后架只取小杓汤洗面。复用濯足。其他受用。率皆类此。才放晚参。方丈行者人力。便如路人。扫地煎茶。皆躬为之。有古人风度。真后昆良范也。
　　法云佛照杲禅师。尝退居景德铁罗汉院。殿有木罗汉数尊。京师苦寒。佛照取而烧之。拥炉达旦。次日淘灰中得舍利无数。诸座主辈。皆目之为外道。佛照乃丹霞辈流。非俗眼所能勘验。
　　仰山伟禅师。服勤讲肆。声华藉甚。迨五十岁。方更衣入丛林。径造筠州黄蘗。参南禅师。抗志参问。久而未有省发。饮南洗脚水。经行廊庑间。见山中耆宿。即礼拜垂泪曰。念行伟年老。救取行伟。屏处一室。设独榻燕坐。有客至。即让榻命就座。炷香叉手立其傍。无他语。自尔无敢过门者。南知之。谓曰。汝忒[日*杀]绝物。不可如此。伟曰。行伟老矣。道业未成。何暇讲人事。如赵州和尚云。我在南方二十年。除斋粥二时。是杂用心处。行伟何人。輙敢宴逸。南不能夺其志。而心益奇之。
　　延平陈了翁。名瓘。字莹中。自号华严居士。立朝骨鲠。指佞触邪。有古人风烈。留神内典。议论夺席。独参禅未大发明。禅宗因缘。多以意解。酷爱南禅师语录。诠释殆尽。唯金刚与泥人揩背。注解不行。尝语人曰。此心有出处。但未有知之者。谚云。大智慧人面前有三赤暗。果不诬也。
　　佛照杲禅师。谢事法云。居景德寺铁罗汉院。一日因晒麦次。闻百法座主相语。曰禅和家多爱脱空。佛照造前曰。座主会讲百法论是否。座主曰。不敢。佛照曰。昨日雨今日晴。甚么法中收。座主无对。佛照以手中爬子打云。莫道禅和家脱空好。座主恚曰。和尚且道昨日雨今日晴。甚么法中收。佛照云。第四十二时分不相应法中收。座主屈服。妙喜住径山上堂。举前因缘乃云。昨日晴今日雨时分不相应。三日后看取。
　　慈照聪禅师。首山之嗣。咸平中。住襄州石门。一日太守以私意笞辱之。塈归。众僧迎於道。首座趋前问讯曰。太守无辜屈辱和尚如此。慈照以手指地曰。平地起骨堆。其地随指涌一堆土。太守闻之。令人刬去。复涌如初。后竟不意於襄州。
　　有僧问。深山岩崖中。还有佛法也无。照云。有。进云。如何是深山岩崖中佛法。照云。奇怪石头形似虎。火烧松桧势如龙。无尽居士爱其语。而石门录。独不载二事。皆妙喜亲见无尽居士说。
　　庐山李商老。因修造犯土。举家病肿。求医不效。乃净扫堂宇。骨肉各令斋心。焚香诵炽盛光咒。以禳所忤。未满七日。夜梦白衣老人骑牛在其家。忽地陷。旋旋没去。翌日大小皆无恙。至诚所感。神速如影响。非佛力能如是乎。
　　颙华严。圆照本禅师之嗣。初因登溷吃颠打破水瓶有省。作偈曰。这一交这一交。万两黄金也合消。头上笠腰下包。清风明月杖头挑。富郑公尝参问之。见上堂左右顾视。忽契悟。以颂寄圆照曰。一见颙师悟入深。夤缘传得老师心。江山千里谁云远。目对灵光与妙音。郑公罢相居洛中。思颙示诲。请住招提。闻颙入境。躬出迓之。临登车。司马温公适至。问公相何往。郑公曰。接招提颙禅师。温公曰。某亦同去。联镳出郭。候於邮亭。久之忽见数十担过。温公问。谁行李。荷担者应曰。新招提和尚行李。遂索马先归。郑公曰。要见华严。何故却归。温公曰。某已见他了。竟先还。妙喜尝见李仪中少卿言之。
　　舜老夫住庐山栖贤。槐都官守南康。因私忿民其衣。净因大觉琏禅师。尝入舜室。闻舜还俗。得得遣人。取归净因。让正寝以居之。自处偏室。　仁宗数召琏入内问道。竟不言舜事。偶一日嘉王取旨出净因饭僧。见琏侍舜之傍甚恭。归奏　仁宗。召对便殿。时富郑公为宰相。奏舜被刑不可登对。只许朝见　仁宗见之叹曰。道韵奇伟。真山林达士。乃於扇头上书云。赐晓舜依旧为僧。仍赐紫衣银钵盂。特旨再住栖贤。舜去栖贤日。以二庄力舁轿。至罗汉寺前。二力相谓曰。既不是我院长老。不能远去。弃轿於途中而归。暨舜再来。先令人慰谕二庄力曰。你当时做得是。但安心不必疑惧。舜入院上堂举颂曰。无端被谮。抂遭迍。半载有余作俗人。今日再归三峡寺。几多欢喜几多嗔。
　　无尽居士。自左司出守南昌。年饥。乃开东湖以济民。民困役死无数。时有寂禅师者。吴越钱氏之裔。住上蓝。无尽令选一得力行者。收瘗遗骸满千数。即与度牒。寂差行者文温。福州人。操闽音作诗上无尽曰。知府左司也大奇。教我东门南门西门北门收死尸。愿左司早入中书生个大男儿。更证阿耨多罗三藐三菩提。寂欲槚楚。无尽知之。令人传语长老。行者诗好。休要打他。
　　舜老夫。一日举盐官和尚唤侍者。将犀牛扇子来。侍者曰。扇子破也。盐官曰。扇子既破。还我犀牛儿来。侍者无对。舜曰。时当三伏。正须扇子。为侍者不了事。虽然如是。盐官太絮。何不大家割舍。侍者当时若见盐官道扇子既破还我犀牛儿来。便向它道。已扬在[土*盍][土*(天/韭)]堆头了也。
　　李康靖公徐州人。微时尝为豪右门馆东道善地理爱其忠孝直亮。以葬地遗之窆其父。且谓曰。若要身为三公。即低其穴。若欲世世荣显。可高数赤。虽高葬公亦位至两府。初登第受文僖县主簿。所得俸资。除供给家常外。唯用教子读书。邯郸公讳淑。时方七岁。真宗出幸杨内翰亿。备顾问。邯郸裹幞头衣绿袍。捧书一封。立於桥左　真宗望见。令侍卫抱至读其书。犹疑假手。令别作太清桥赋。即於上前。跪写进呈。上大喜。杨内翰奏曰。此国家祥瑞。当为陛下贺。送入馆。三迁入翰林。前后十六年　仁宗惜其才。尝谓侍臣曰。李淑如一枝花。恐不耐风霜。若令作宰相。是速其死也。邯郸英俊过人数等。读书五行俱下。古今罕有其比。名重一时。当世巨公薨。背不得邯郸铭其墓。其子为不孝。康靖后果入两府。今世世食禄於朝家。声不坠。实康靖阴德所致耳。
　　翠岩真点胸。常骂舜老夫说无事禅。石霜永和尚令人传语真云。舜在洞山悟古镜因缘。如此岂是说无事禅。你骂他。自失却一只眼。舜闻之作颂曰。云居不会禅。洗脚上床眠。冬瓜直儱侗。瓠子曲弯弯。永和尚作颂曰。石霜不会禅。洗脚上床眠。枕子扑落地。打破常住砖。舜一日上堂云。黄昏后脱袜打睡。晨朝起来旋系行缠。夜来风吹篱倒。普请奴子劈篾缚起。便下座。
　　五祖演和尚会中。有僧名法闪。入室次。祖问。不与万法为侣者。是甚么人。闪云。法闪即不然。祖以手指云。住住。法闪即不然作么生。闪於言下有省。后至东林宣秘度和尚室中。尽得平实之旨。一日持一枝花。绕禅床一匝。背手插於香炉上曰。和尚且道意作么生。宣秘累下语。闪不诺。经两三月。遂问闪曰。你试说看。闪曰。法闪只将花插香炉上。是和尚自疑。有甚么事。
　　圆悟和尚。尝参北乌崖方禅师。佛鉴和尚。尝参东林宣秘度禅师。皆得照觉平实之旨。同到五祖室中。平生所得。一句用不着。久之无契会之缘。皆谓五祖强移换他。出不逊语。忿然而去。祖曰。你去游浙。着一顿热病打时。你方思量我在。圆悟到金山。忽染伤寒。困极入重病合。遂以平日参得底禅试之。无一句得力。追绎五祖之语。乃自誓曰。我病稍间。径归五祖去。佛鉴在定慧。亦患伤寒极危殆。圆悟病既愈。经由定慧。拉之同归淮西。佛鉴尚固执。且令先行。圆悟亟归祖山。祖喜曰。汝复来耶。即日参堂。便入侍者寮。经半月。偶陈提刑解印还蜀。过山中问道。因语话次。祖曰。提刑少年曾读小艳诗否。诗有两句颇相近。频呼小玉元无事。只要檀郎认得声。提刑应诺。祖曰。且子细。圆悟适自外归。侍立次。问曰。闻和尚举小艳诗。提刑会么。祖曰。他只认得声。圆悟曰。只要檀郎认得声。他既认得声。为甚么却不是。祖曰。如何是祖师西来意。庭前栢树子。[吃-乙+小]。圆悟忽然有省。遽出去。忽见鸡飞上栏干鼓翅而鸣。复自谓曰。此亦不是声。遂袖香入室通所悟。祖曰。此佛祖大事。非小根劣器所能造诣。吾助尔喜。遂引去遍谓山中耆宿曰。我侍者参得禅也。
　　佛眼和尚。在五祖时。圆悟举临济云。第一句荐得。堪与佛祖为师。第二句荐得。堪与人天为师。第三句荐得。自救不了。佛眼一日忽谓圆悟曰。我举三句向你以手指曰。此是第二句。第三句已说了。便去。圆悟举似五祖。祖曰。也好[妳-女+口]。乃辞五祖。参归宗真净和尚。去后。祖谓圆悟曰。归宗波澜阔。远到彼未必相契。未数月。有书抵圆悟曰。比到归宗。偶然漏网。闻云居清首座。作晦堂真赞曰。闻时富贵。见后贫穷。颇疑着他。及相见。果契合。云云。踰年复还祖山。众请秉拂。却说心性禅。祖曰。远却如此说禅。也莫管他。
　　洪州奉新县惠安院。门临道左。衲子往还泐潭黄龙洞山黄蘗。无不经由。偶法席久虚。太守移书宝峰真净禅师。命择人主之。头首知事耆宿辈。皆惮其行。时有渊首座。向北人。孤硬自立。参晦堂真净。实有契悟处。泯泯与众作息。人无知者。闻头首知事推免不肯应命。渊白真净曰。慧渊去得否。真净曰。你去得。遂复书举渊。渊得公文。即辞去。时湛堂为座元。问渊曰。公去如何住持。渊曰。某无福。当与一切人结缘。自肩栲栳。打街供众。湛堂曰。须是老兄始得。遂作颂饯之曰。师入新吴。诱携群有。且收驴脚。先展佛手。指点是非。分张好丑。秉杀活剑。作狮子吼。应群生机。开布袋口。撒向南北东西。直教珠回玉走。咸令昧己之流。顿出无明窠臼。阿呵呵。见三下三。三三如九。祖祖相传。佛佛授手。渊住慧安。逐日打化。遇暂到。即请归院中歇泊。容某归来修供养。如此三十五年。风雨不易。鼎新创建佛殿轮藏罗汉堂。凡丛林所宜有者。咸偏焉。黄龙死心禅师访之。渊曰。新长老。汝常爱使没意智一着子该抹人。今夜且宿此。待与公理会些细大法门。新惮之。谓侍者曰。这汉是真个会底。不能与他剺牙擘齿得。不若去休。不宿而行。渊终於慧安。阇维后六根不坏者三。获舍利无数。异香满室。累月不绝。奉新兵火残破无孑遗。独慧安诸殿嶷然犹存。岂非愿力成就。神物护持。使不坏耶。今诸方袖手领现成受用者。闻渊之风。得不愧於心乎。
　　吕居仁。初筮仕。授楚州盐城主簿。有谢秀才。为诊脉曰。主簿二十年后。有急饥疾。后果如其言。再求之。医谢曰。虽无害已医不得。仍不可服暖药。常带饼饵酒卮自随。迁起居舍人。一日登对次。忽饥。即奏曰。臣有急饥疾。容臣退屏处服药　上笑许之。
　　王荆公问真净和尚曰。诸经皆首标时处。圆觉经独不然何也。真净曰。顿乘所演。直示众生日用。日用现前。不属古今。今山僧与相公。同入大光明藏。游戏三昧。互为宾主。非关时处。又问。一切众生。皆证圆觉。而圭峰易证为具。谓之译者之讹。其义是否。真净曰。圆觉经若可易。维摩经亦可易。维摩岂不曰。亦不灭受而取证。不灭受蕴而取证。与皆证之义。亦何异哉。盖众生现行无明。即是如来根本大智。圭峰之说非是。荆公脱服。
　　佛鉴和尚自浙中归祖山。踌躇不肯挂搭。圜悟曰。我与你相别才踰月。比今相见时如何。佛鉴曰。我只疑你这些子。遂参堂。圆悟话间。举东寺和尚问仰山。汝是甚处人。山云。广南人。寺云。我闻广南有镇海明珠。曾收得否。山云。收得。寺云。何不呈似老僧。仰山义手近前云。慧寂昨到沩山。亦被索此珠。直得无言可对。无理可伸。东寺云。譬如蟭螟虫。於蚊子眼睫上作窠。向十字街头大叫云。土旷人稀。相逢者少。谓佛鉴曰。既云收得。逮索此珠时。又言无言可对。无理可伸。是如何。忽一日。谓圆悟曰。仰山见东寺因缘。我有语也。东寺当时只索一颗。仰山当下倾一栲栳。圆悟深肯之。
　　法云杲和尚。遍历诸家门庭。到圆通玑道者会中。入室次。举赵州问投子。大死底人却活时如何。投子云。不许夜行。投明须到。意作么生。杲云。恩大难酬。玑大称赏之。后数日。举立僧秉拂。机思迟钝。满堂大笑。杲有惭色。次日。堂中特为大众茶。安茶具在首座寮案上。偶茶瓢子落地跳数跳。忽悟得答话。机锋迅捷。无敢当者。复至真净处。因看祖师偈云。心同虚空界。示等虚空法。证得虚空时。无是无非法。豁然大悟。后出世。上堂小参次。常谓人曰。和尚绍圣三年。十一月二十一日。悟得方寸禅。　诏住法云。开堂日。中使捧。
　　御香至。要语录进呈。时洪觉范在会下。令侍者请来编语录。云且看老和尚面。觉范编次呈之。读毕谓曰。若要了生死底禅。须还和尚。若是攒花簇锦。四六文章。闲言长语。须是我洪兄始得。法云平生气吞诸方。孩抚时辈。盖所得有大过人处。乃敢尔也。
　　福严置和尚。东川人。初游方。见真如禅师。发明正见。在沩山知客寮立僧。因语言过失。乞退作园头。以赎其罪。真如曰。汝薄福。事园供众。乃所宜也。终二载求替。辞真如。要参真净五祖去。真如曰。遍历诸方。先圣遗范。汝行勿迟。直造洞山。室中相契。真净举领众立僧。久之。又至四祖宣和尚会中。时时到五祖相见。即勘辩。果有过人处。五祖谓四祖曰。置首座。丛林达士。何不举他首众。四祖如其言。五祖亦上堂。称其知见作略。有李修撰。帅长沙。四祖以书荐之。未几。福严虚席。平普融复荐之。李曰。当先应副四祖。但寻书未见。因对客坐次。有鼠於架上拖下一轴书。送在面前。取视之。乃四祖举置首座书。李异之。遂令出疏帖敦请。
　　泐潭深和尚。河东人。真净之嗣。有悟侍者。偶在知客寮。见掉下火柴头。忽然有省。直上方丈通所悟。深喝出。自尔失心。引绳於延寿东司中自缢。夜后常在藏殿知客寮东司三处出没。或敲磬。或移人鞋履。或度净水瓶。一众苦之。湛堂和尚游浙回。充首座。闻其事。中夜故入延寿堂东司抽脱。壁灯微明。忽然扑灭。方脱衣。悟便提水瓶至。湛堂曰。未要。且待我脱衣。脱衣罢。接水瓶。去当时悟自缢间抽脱。须臾又送筹子来。洗净了。唤云。接瓶去。悟才接。乃捉住摸其手。或似软。或似硬。问曰。汝是悟侍者么。汝便是当时在知客寮。见掉下火柴头。有悟处底么。参禅学道。只要知本命元辰下落处。汝在藏殿里。移端首座鞋履。岂不是你当时悟底。又在知客寮移枕子。岂不是当时悟得底。汝每夜在这里与人提瓶度水。岂不是当时悟得底。因甚不知落处。只在这里。恼乱大众。我明日劝大众。为你看藏经。裒钱设粥追悼汝。汝当别求出离。参禅学道。弘扬佛法。不得滞着於此。言讫乃推一推。如瓦砾塔子倒。索然有声。由是绝迹。湛堂臂冷如氷。踰年月方平复。盖非人附阴而至。故冷气侵人如此。
　　许知可。毗陵人。尝获乡荐。省闱不利而归。舟次吴江平望。夜梦白衣人谓之曰。汝无阴德。所以不第。知可曰。某家贫无资可以遗人。白衣者曰。何不学医。吾助汝智慧。知可輙寤思践其言。果得卢扁之妙。凡有病者。无问贵贱。诊候与药。不受其直。病者日填门。无不愈者。后举又中乡评。赴春官。舣舟平望。梦前白衣人相见。以诗赠之曰。施医功普。陈楼间阻。殿上呼胪。唤六作五。思之不悟其意。后登第唱名。本第六人。因上名殿试罢不禄。遂升第五。乃在陈楼之间。方省前诗谶也。
　　佛光无碍禅师。自苏州承安。赴　诏住大相国寺慧林禅院。　惠恭皇后。尝於帘下。见登对罢乘空而去。故日以太官所进御膳供养。复令取禅师所食之余还宫。又以地锦制法衣。自缀禅牌赐之。以表奉法之诚。冬月赐红锦帐子。乃至服饰器皿。皆宫中所赐。法衣回施法云佛照禅师。佛照复寄洪州宝峰湛堂和尚。书云。地锦法衣。与准师弟。行先师之道。湛堂示寂。留镇山门交割。至今犹存。
　　照觉禅师。自泐潭移虎溪。乃赴王子淳观文所请开堂。后百废具举。升堂小参入室无虚日。常言。晦堂真净同门诸老。只参得先师禅。不得先师道。盖照觉只以平常无事。不立知见。解会为道。更不求妙悟。却将诸佛诸祖。德山临济曹洞云门真实顿悟见生法门为建立。楞严经中所说。山河大地。皆是妙明心中所现物。为鬲上语。亦是建立。以古人谈玄说妙为禅。诬罔先圣。聋瞽后昆。眼里无筋。皮下无血之流。随例颠倒。恬不知觉。真可怜悯。圆觉经云。末世众生。希望成道。无令求悟。唯益多闻。增长我见。又云。末世众生。虽求善友。遇邪见者。未得正悟。是则名为外道种性。邪师过谬。非众生咎。岂虚语耶。
　　真净和尚。小参云。今时有一般汉。执个平常心是道。以为极则。天是天。地是地。山是山。水是水。僧是僧。俗是俗。大尽三十日。小尽二十九。并是依草附木。不知不觉。一向迷将去。忽然问它。我手何以佛手。便道是和尚手。我脚何似驴脚。便道是和尚脚。人人有个生缘。那个是上座生缘。便道某是某州人。是何言欤。且莫错会。凡百施为。只要平常一路子。以为稳当。定将去合将去。更不敢别移一步。怕堕坑落堑。长时一似生盲底人行路。一条拄杖子。寸步抛不得。紧把着凭将去。晦堂和尚。谓学者曰。你去庐山无事甲里坐地去。今得道子孙氷消瓦解。间有末流。门如死灰。谚云。是真难灭。是假易除。信矣哉。
　　佛照杲禅师。初住归宗。专精行道。未尝少懈。深夜修敬罢。坐於僧堂地炉中。忽见二僧入堂。一人厖眉雪顶。一人年少。皆丰彩颀然。杲心喜自谓曰。我坐下有如此僧。须臾二僧出堂。杲袭其后。见入佛殿中。杲亦随入。灯影荧煌。炉中尚有火。杲炷香拜佛。二僧复出。亦袭其后。至佛殿前。偶失所在。自念忘却香合在殿内。回身取时。见殿门扃锁。遂唤直殿行者守舜开门。舜取锁匙开门。见炉中香烟未散。香合在宝阶上。自不喻其故。妙喜亲见佛照说。时守舜在其傍。犹指以为证。
　　大丞相吕公蒙正。洛阳人。微时生绪牢落。大雪弥月。遍于豪右。少有周急者。作诗。其略曰。十谒朱门九不开。满身风雪却归来。可想见也。涂中邂逅一僧。怜其穷窘。延之归寺。给粮与衣。遗镪遣之。才经月又罄竭矣。再谒僧。僧曰。此非久计。可移家属住寺中房廊。食时随众给斋饭。庶几可以长久。吕如其言。既不为衣食所折困。遂锐意读书。是年应举获乡荐。僧买马雇仆。备衣装津遣。入都下。省闱中选。殿试唱名。为大魁。初任西京通判。与僧相见如平时。挈家赴官。终任入馆。十年遂执政。凡遇郊祀。所有俸给并寄阁　太宗一日问曰。卿累经郊祀。俸给不请。何也。对曰。臣有私恩未报　上诘之。遂以实对　上叹曰。僧中有如此人。令具名闻。奏赐紫方袍。加徽号。以旌异之。吕计所积俸数万缗。牒西京令僧请上件钱修营寺宇。并供僧。其寺。元是铁马营　太祖太宗二圣生处　太祖朝已建寺。其僧乃寺主也　太宗别赐钱。重建三门。赐　御书度僧。吕公逐日晨兴拜佛。即祝曰。不信三宝者。愿不生我家。愿子孙世世。食禄於朝。外护佛法。犹子夷简申国公。每遇元日。拜家庙罢。即焚香。发广慧琏禅师书一封。申公之子公着亦封申国。元日发天衣怀禅师书。右丞好问。元日发圆照本禅师书。右丞之子用中。元日发佛照杲禅师书。其家世忱信痛敬。盖有自来矣。故录之以警后世云。
　　保宁勇禅师二上足处清处凝。同参白云端禅师。凝在侍者寮最久。端有鬲气疾。凝常煨芦菔。以备无时之须。端作傅大士讲金刚经因缘颂曰。大士何曾解讲经。志公方便且相成。一挥案上都无用。直得梁王[奴/目]眼睛。举谓凝曰。[奴/目]底是甚么。此一句。乃为凝说老婆禅也。凝以为亲闻。故缀颂下。凝后住舒州天柱山。清住舒州太平。有大机辩。五祖演和尚敬畏之。清尝谓凝曰。吾弟禅乃是为老和尚煨芦菔换得。
　　政和初间。有熊秀才。鄱阳人。游洪州西山。过翠岩。时长老讳思文。嗣佛印元禅师。亦鄱阳人。遣二人力抬。篮舆至净相。所经林壑阴翳。偶见一僧。貌古神清。厖眉雪顶。编叶为衣。坐於盘石。如壁画佛图澄之状。熊自谓曰。今时无这般僧。尝闻亮座主隐于西山。疑其犹在。出舆踧踖而前问曰。莫是亮座主否。僧以手向东指。熊与二力随手看。回头失僧所在。而小雨初歇。熊自登石视。坐处犹乾。踌躇四顾太息曰。夙缘不厚。遇犹不遇也。
　　泐潭月禅师。黄龙南禅师齐名。丛林称。南有定力。月有辩才。常共饭。而月卞急。一举而尽。饮漱弃去。不顾他人迟速。南屡苦之。上蓝晋禅师。月之甥也。侍次亲目之。告南曰。师伯欲少待。但举楞严一二义诘之。必忘所食。衮衮不已。南试之。果如晋言。
　　夹山龄。石霜琳。久依佛日才禅师。罢参后。同游上江。至黄檗见南禅师。上堂小参。琳不谕其旨。遂求入室。龄怒之烂欧一顿而去。琳后大悟。机锋脱略。凡说法颇类真净。而於真净不相识。住石霜。以颂送僧见真净。后句云。憧憧四海参禅者。不到新丰也是痴。
　　生肇融睿。乃罗什法师之高弟。号四依菩萨。尝问什释维摩经。至不可思议品。皆阁笔。盖此境界。非心思口议。遂不能措一词。如李长者论入华严法界。词分句解。皎如日星。泮然无疑。若非亲遇了缘。安能如此。
　　保宁勇禅师。四明人。初更衣。依雪窦明觉禅师问道。雪窦诃为央祥座主。勇不意。堂仪才满。即抽单。望雪窦山礼拜誓曰。我行脚参禅。道价若不过雪窦。定不归乡。遂至长沙云盖。参见杨歧会和尚。与白云端和尚为弟昆。后出世住江宁府保宁。道播丛林。果如其言。
　　云顶山敷禅师开堂日。有乐营将。出问云。一口吸尽西江水。即不问。遂回顾阶前下马台云。请和尚吞却下马台。敷展两手云。细末将来。乐营将於言下有省。
　　怀禅师尝谓秀圆通曰。元青州庆福建并汝三人。克证吾宗。自余皆是随根受道。
　　须菩提解空第一。生时家室尽空。世尊才升座。须菩提便出众云。希有世尊。且道见个甚么道理。便恁么道。天亲菩萨。作无量偈。只赞希有二字。圆悟禅师云。一句是一个铁橛。故六祖闻应无所住而生其心。便悟去。
　　真净和尚。一日告南禅师曰。端和尚颂临济三顿棒因缘。与某见处一般。南云。汝如何会他底。净才举。南喝云。端会。你不会。
　　五祖和尚。初参圆照禅师。会尽古今因缘。唯不会僧问兴化。四方八面来时如何。化云。打中间底。僧礼拜。化云。兴化昨日赴个村斋。半路遇一阵卒风暴雨。却去神庙里避得过。遂请益圆照。照云。此是临济下门风。须是问佗家儿孙始得。祖乃参浮山远和尚。请益此公案。远云。我有个譬喻你。恰似三家村里卖柴汉。夯一条冲檐了。却问人。中书堂今日商量甚么事。祖云。恁么地时。大段未在。远因谓祖曰。汝来晚矣。老僧年迈耳背。汝可去参个小长老。乃白云端和尚。老僧虽不识佗。见佗颂临济三顿棒因缘。见得净洁。祖遂参白云。
　　五祖和尚。尝问白云。摩尼珠人不识。如来藏里亲收得。如何是珠。白云便喝。祖大悟。
　　五祖和尚。既入白云之室。白云令山前作磨头。祖逐年磨下收糠麸钱。典解出息。雇人工。开供外。剩钱入常住。每被人於方丈斗谍是非云。磨头。逐日磨下饮酒食肉。及非所。糠麸钱将使尽矣。一院纷纭。祖闻之。故买肉沽酒。悬於磨院。以手揶揄。与妇人语笑。无所忌惮。白云一日唤至方丈问其故。祖喏喏无他说。白云劈面掌云。便去退却。祖色不怍云。俟结算了请人交割。乃作礼而去。次日至方丈云。某在磨下。沽酒买肉之余。剩钱三百千入常住。白云大惊。方知小人嫉忌。时秀圆通作首座。受四面请。即请祖充第一座。及秀迁住栖贤。祖复继住四面。
　　白云尝问五祖。僧问洞山。如何是善知识眼。山云。纸捻无油。意作么生。祖云。无摸索处。后出世住四面。白云以颂送之曰。无摸索处病难除。放下蛇头捋虎须。今日双泉通一线。好看月上长珊瑚。
　　五祖和尚云。我这里禅。似个甚么。如人家会作贼。有一儿既长成。忽自思惟。我爷在时。我爷养家。我爷老后。我却如何养家。也须学个事业始得。遂白其爷。爷云。好得。一夜引至一富家。穿窬入其宅。开物帛柜。谓儿曰。你取性入柜中取物。儿才入。爷便闭却柜门。将锁锁了。故於厅上敲打。令人家惊觉。乃先寻旧窬而出。其人家起来。点火照上下。果是有贼。然又去了。贼儿在柜中怪云。我爷何故如此。正闷闷中。忽得一计。乃作鼠啮声。其人家使婢点火开柜。柜才开。贼儿遂耸身突出。吹灭火。推婢倒。急走出。其人家赶至中路。贼儿忽见一井。乃推一巨石投井中。其人家却於井中觅贼。贼儿乃直走归家。问爷。何故锁我在里许。爷云。你且休说。你怎生得出。儿具说上事。爷云。你恁么地尽做得也。
　　五祖一日谓圆悟曰。你也尽好。只是有些病痛。悟曰。不知有甚么病。祖曰。禅忒多。悟曰。本为参禅。因甚么却嫌人说禅。祖曰。但只寻常说话多少好。续有僧问。因甚么嫌人说禅。祖曰。恶情悰便是。
　　圜悟佛鉴佛眼同在五祖。一日相谓曰。老和尚只是乾嚗嚗地禅。往往说心说性不得。因请益佛身无为不堕诸数。祖曰。譬如清净摩尼宝珠映於五色。色是诸数。摩尼珠是佛身。圜悟谓二老曰。他大段会说。我辈说时费力。他只一两句便了。分明是个老大虫。
　　五祖尝云。若说心说性。便是恶口。又云。猫有歃血之功。虎有起尸之德。所谓驱耕夫之牛。夺饥人之食。若不如是。尽是弄泥团汉。
　　佛鉴和尚云。祖师西来。直指人心。见性成佛。如今诸方。多是曲指人心。说性成佛。
　　圜悟和尚。未出蜀时。已闻定慧信。洞山文。石霜琳禅师名。出蜀闻琳已归寂。因逗留沩山真如会中六七载。遂蹉跌竟不见三大老。为终身之恨。
　　师初游方。见宣州明寂绍珵禅师。珵徧见前辈。如琅琊雪窦天衣。皆承事请法。出世嗣兴教坦和尚。后迁太平州瑞竹。退居西堂。师从之。请益雪窦拈古颂古。珵令看因缘。皆要自见自说。不少假其言语。师洞达先圣之微旨。珵尝称於众曰。杲必再来人也。复游郢州大阳。见元首座。洞山微和尚。坚首座。微在芙蓉会中首众。坚为侍者十余年。师周旋三公座下甚久。而曹洞宗旨者。尽得其趣。授受之际。皆臂香以表不妄付授。师自谓曰。禅有传授。岂佛祖自证自悟之法。弃之。依湛堂和尚。一日湛堂问曰。你今日鼻孔为什么无半边。对曰。宝峰门下。湛堂曰。杜撰禅和。又一日。於妆十王处。问曰。此官人姓甚么。对曰。姓梁。湛堂以手自摩头曰。争柰姓梁底。少个幞头。对曰。幞头虽无。鼻孔相似。湛堂曰。杜撰禅和。又看经次。问曰。看甚么经。对曰。金刚经。湛堂曰。是法平等。无有高下。为甚么云居山高。宝峰山低。对曰。是法平等。无有高下。湛堂曰。你却做得座主使下。湛堂一日谓师曰。杲上座。我这里禅。你一时理会得也。教你说也说得。教你做拈古颂古小参普说。你也做得。只是有一件事。你还知么。对曰。不知甚么事。湛堂曰。你欠[囗@力]地一解。在你不得这一解。我方丈与你说时便有禅。才出方丈便无了。惺惺思量时便有禅。才睡着便无了。若如此。如何敌得生死。对曰。正是某甲疑处。后因湛堂疾亟。师问曰。和尚若不起此疾。教某甲依附谁。可以了此大事。湛堂曰。有个勤爬子。我亦不识他。你若见之。必能成就此事。若见他了。不得便修行去。后世出来参禅。
　　师在宝峰时。元首座极见喜。因请告谒李商老。约一月便归。后四十日方归。元一见遽云。恶野了也。无常迅速。师不觉汗下。
　　师因读洞山悟道颂。疑有个渠又有个。我。成甚么禅。遂请益湛堂。堂云。你更举看。师再举。湛堂云。你举也未会。便推出。
　　师因湛堂和尚示寂。请洪觉范。状其行实。又得兜率照禅师书为绍介。特往荆南。谒无尽居士求塔铭。初见无尽。立而问曰。公只恁么着草鞋远来。对曰。某数千里行乞来见相公。又问。年多少。对曰。二十四。又问水牯牛年多少。对曰。两个。又问。甚么处学得这虚头来。对曰。今日亲见相公。无尽笑曰。念公远来。且坐吃茶。才坐。又问。远来有何事。师曰。泐潭和尚示寂。茶毗。目睛牙齿数珠皆不坏。得舍利无数。山中耆宿。皆欲得相公大手笔作塔铭。激励后学。得得远来。冒黩钧听。无尽曰。某被罪在此。不曾为人做文字。今有一问问公。若道得。即做塔铭。道不得。即与伍贯钱。裹足归兜率参禅去。师曰。请相公问。无尽曰。闻得准老眼睛不坏是否。师曰。是。无尽曰。我不问这个眼睛。师曰。相公问甚么眼睛。无尽曰。金刚眼睛。师云。若是金刚眼睛。在相公笔头上。无尽曰。恁么则老夫为他点出光明。令他照天照地去也。师曰。先师多幸。谢相公作塔铭。无尽唯唯而笑。
　　圆悟问师。达么西来。将何传授。师云。不可总作野狐精见解。又问。据虎头收虎尾。第一句下明宗旨。如何是第一句。师云。此是第二句。
　　圜悟问师。亡僧迁化。向甚么处去。师云。开宝塔。
　　圜悟问师。岩头才跨德山门。便问是凡是圣。德山便喝意作么生。师云。杀人须是杀人刀。活人须是活人剑。
　　僧请益圜悟。僧问投子。如何是十身调御。投子下禅床立。又问。凡圣相去几何。投子下禅床立意旨如何。圜悟曰。切忌。复请益师。师曰。恰好。
　　师谓赵巨济曰。老和尚忽退去后。别有人来教你禅。这一转因缘怎生会。那一转又如何会。便将热屎泼但记取。
　　师在云居作首座。一日到西积庄。遇一暂到从圆通来。云因看首座颂女子出定话。有个悟处。特来求首座印证。师云。你去你去不是。僧云。某甲未说见处。为甚么道不是。师再三摇手云。你去不是不是。其僧懡[怡-台+罗]而退。
　　圆悟一日到首座寮。因说密印长老在金山升座。乃云。四年前见他恁么地。及至来金山升座。也只恁么地。打一个回合了。又打一个回合。只管无收杀。如何为得人。恰如载一车宝剑相似。将一柄出了。又将一柄出。只要搬尽。若是本分手段。拈得一柄。便杀人去。那里只管将出来弄。时有僧闻得谓师曰。某前日因看他小参语录。便知此人平昔做得细腻工夫。所以对众只要吐尽一段了又一段不肯休。师云。事不如此。龙王得半盏水。便能兴云吐雾降注大雨。那里只管去大海里辊。谓我有许多水也。又如会相杀底人。持一柄枪。才见贼马。便知那个定是我底。近前一枪杀了贼。跳上马背。便杀人去。须是恁么为人始得。
　　师因遗火烧帘。次日告香。举狗子无佛性话。乃云。欲识佛性义。当观时节因缘。云门大师道。若是得底人。道火何曾烧着口。因作颂曰。赵州狗子无佛性。道火何曾口被烧。昨夜蓦然帘上发。南海波斯鼻孔焦。
　　师因举赵州问僧近离甚处。僧云。雪峰。州云。雪峰有何言句。僧云。雪峰道。尽大地是沙门一只眼。汝等诸人。寻常向甚么处痾。赵州云。汝更回去么。僧云。即日便行。州云。我寄你个锹子去。师云。如今诸方商量。赵州寄锹子与雪峰。便道刬却那痾底。当时若道寄个钵盂去。不知又如何商量。
　　师因举。肇法师云。释迦掩室於摩竭。净名杜口於毗耶。须菩提唱无说以显道。释梵绝听而雨花。斯皆理为神御。故口以之而默。岂曰无辩。辩所不能言也。师云。盖以理为神御。故不是默。然人多是去这里。死却不得活。只得口挂壁上。古人道。依无住本。立一切法。云门大师活得便会道。扇子[跳-兆+孛]跳。上三十三天。[祝/土]着帝释鼻孔。东海鲤鱼打一棒。雨似盆倾。英蓬头曾下四转语云。释迦掩室於摩竭。是诸佛无说而说。净名杜口於毗耶。是菩萨无说而说。须菩提唱无说以显道。是声闻无说而说。释梵绝听而雨花。是凡夫无说而说。此四转语。在他分上则尽好。若是为人则不得。李道山剃头。请小参。山僧亦曾有四转语。释迦掩室於摩竭。丧尽家财。净名杜口於毗耶。守系驴橛。须菩提唱无说以显道。把髻投衙。释梵绝听而雨花。望空启告。
　　师因举。旧见一老宿。上堂云。我在老师会中。得个末后句。不免布施大众。良久云。不与万法为侣者。是什么人。待汝一口吸尽西江水。即向汝道。便下座。师云。山僧即不然。我在老师会中。得个末后句。不免布施大众。便下座。
　　师因入室。退谓众曰。今时兄弟。知见情解。多须要记闲言长语来这里答。大似手中握无价摩尼宝珠。被人问你手中是甚么。却放下了。拈起一个土块相似。可煞是痴。若恁么。参到驴年。也则未省。
　　师云。如今一般宗师。为人入室三五遍。辨白学者不出。却教他说见处。便问。你见处如何。学者云。我见处说不得。却云。你说不得。我如何见得你去。若恁么地。如何为得人。不见泉大道到慈明处。云。片云横谷口。游人何处来。泉云。夜来何处火。烧出古人坟。明云。未在更道。泉作虎声。明便打一坐具。泉推明向禅床上。明却作虎声。泉云。我见八十四人善知识。唯你。
　　继得临济宗风。看他恁么问答数句。那里是见他处。须是如此始得。
　　师云。我这里无法与人。只是据欵结案。恰似你将得个琉璃瓶子来护惜。似个甚么。我一见便与你打破。你又将得个摩尼珠来。我与你夺了。你相次只恁么来。我又和你一双手截了。所以临济和尚道。逢佛杀佛。逢祖杀祖。逢罗汉杀罗汉。你道既称善知识。为什么却要杀人。且道是甚么道理。
　　师云。如今兄弟。做工夫不省者。过在於何。只为要去明他。只如道恁么也不得。不恁么也不得。恁么不恁么。揔不得。且作么生明。是你将一转语。去明他得么。永明他不得。古人忒杀直截。自是你不肯去直截处行。可谓只为分明极。翻令所得迟。
　　师云。山僧待人至诚。须是你资质是始得。此是一超直入如来地。参禅须是直心直行直言直语。心言直故。终始地位。中间永无诸委曲相。祖师西来。只道直指人心。僧问云门。如何是佛。门云。乾屎橛。拟议思量。早曲了也。而况脱空乎。
　　师云。学道人。如被人偷却一颗明珠相似。须是先捉得贼始得。若捉得贼。然后缓缓地考将来。自然寻得出也。
　　师云。你若会去。过他方世界更他方世界又他方世师云。我这里空手只是用你底。
　　师云。大凡参禅。不必有机锋便言是。昔云盖智和尚。道眼明白。因太守入山。憩谈空亭。问如何是谈空亭。智云。只是个谈空亭。太守不喜。遂问本慕顾。本云。只将庭说法。何用口谈空。太守乃喜。迁本住云盖。若以本较智。则大远。乃知真实事。不可以机锋取人。宝峰元首座。亦有道之士。答话机锋钝。觉范号为元五斗。盖开口取气。炊得五斗米熟。方答得一转语。
　　师云。张无尽见兜率悦。却讥晦堂。有颂曰。久响黄龙山里龙。到来只是住山翁。须知背触拳头外。别有灵犀一点通。当时诸方莫不叹服。山僧后来见得。惜乎无尽已死。彼云。须知触背拳头外。别有灵犀一点通。若将此颂。要见晦堂。不亦远乎。
　　师云。山僧在泐潭时。未参得禅。先会得汾阳十智同真。爱他道面目现在。遂作颂曰。兔角龟毛眼里栽。铁山当面势崔嵬。东西南北无门入。旷劫无明当下灰。尝举似洪觉范。觉范叹曰。作怪。我二十年做工夫。只道得到这里。
　　李参政汉老。蔡郎中子应。储大夫彦伦。李教授端友。一日同会云门庵。因师小参。举赵州栢树子话。有颂曰。庭前栢树子。今日重新举。打破赵州关。特地寻言语。敢问诸人。既是打破赵州关。为什么却寻言语。良久云。当初将谓茆长短。烧了元来地不平。李参政闻之。豁然契悟。谓师曰。若无后语。某亦不省。李端友私谓蔡子应储彦伦曰。不是李汉老参得禅。乃是李参政参得禅。子应曰。不然。参政公不是三家村里汉。须是他自肯始得。彦伦曰。子应之言是也。
　　乌龙长老。访冯济川话次。川云。昔有人问泗洲大圣。何姓。州云。姓何。又问。住何国土。州云。住在何国。此意如何。龙云。大圣本不姓何。亦无国土。乃随缘化度耳。川笑云。大圣姓何。住在何国。如是往返数四。遂致书於师。乞为断此公案。师云。有六十棒寄去。三十棒打大圣。当初不合道姓何。三十棒打冯居士。不合道大圣决定姓何。若是乌龙长老。教他自领出去。
　　师到明月堂。见壁画枯骨。冯济川颂云。形骸在此。斯人何在。乃知一灵。不属皮袋。师继以颂云。即此骸骨。便是其人。一灵皮袋。皮袋一灵。
　　因无碍请师赞法海真。乃曰。上江老宿。大段笑下江云门下。却不笑觉印。盖他曾见保宁勇。洎真净辈。兼秀圆通。曾见舜老夫。浮山远。所以较别。其余皆可笑也。盖法海嗣觉印。觉印嗣圆通也。其词曰。廓圆通门。续云门派。燕坐胡床。虎视百怪。佩毗卢印。摧伏魔外。一句当阳。电光匪快。不动道场入三昧。赞毁二俱遭白癞。夫是之谓法海老人。能於一毫端。而游戏无边之法界。

　　大慧普学禅师语录卷上
　　大慧普学禅师语录卷下
　　李参政跋(汉老)

　　妙喜老人。顷由训徒。凡举扬次。必引古今异事。欲闻后学之未闻耳。门人竟书草轴。且为记事。或好事传于方册。悉非老人着述之文。以故。事无次序。文不饰词。但一时据实。直截明道而已。丛林中不知其详者。往往以此品藻是非。氷炭得失。於戏。今之学者。管天蠡海。一致於斯。失其真而循其赝。却其本而趋其末。诚亦伙矣。殊不知老人初无意於编集文墨乎。予不可默识。谩书於草本之后。辛酉上元日。无住居士李邴。书于小溪草堂之上。

　　张丞相(德远)

　　以大方便。护持正法。巍巍实相。逈超生灭。江河汹涌。龙象蹴踏。我观师容。作如是说。
　　正令既行。天魔落胆。在在处处。法光照曜。有子弗识。谓师立我。看取太虚。雷声电火。沛为法雨。均受其泽。以是观师。自他莫隔。
　　法眼传心。俗眼传形。惟形与心。二揔非真。要识大慧。青天白云。

　　李丞相(伯纪)

　　闻佛日之名。而未识其面。见佛日之相。而未闻其言。心契神交。未识面可也。目击道存。不闻言可也。如水中月。虽非实见。已有清凉之意。如狮子吼。虽未发声。已生畏仰之心。自非真是恁么人。辨恁么事。众所推许。畴能及此。虽然孤峰顶上。诃佛骂祖。彼佛日也。一幅丹青。默然无说。此佛日也。孰是孰非。明眼人必有辨之者(咄)。

　　李参政(汉老)

　　师之事圜悟。如管仲之相齐。一则仲父。二则仲父。师之辨邪正。如仲尼之尊周。知我者春秋。罪我者春秋。观其说法。如雷如霆。要处如约如契。用处如日如月。合处如父如子。故一时英奇博达之士。皆重其道德。而从方外之游。四方鼻孔辽天分座说法之流。亦服膺而称弟子。呜呼所以起临济之正宗。光明盛大於世者。其有以也夫。
　　圆颅岳耸。秀眸电晔。和气春融。孤标霜洁。为法梁楹。作世津筏。人天瞻仰。魔外震慑。更有一句。谁能辩别。道是则瞎却汝眼。道不是则蹇却汝舌。普化莫翻筋斗。赵州休言打杀。阿难迦叶尽攒眉。未了吾今为君诀。

　　李参政(泰发)

　　往年曾见老维摩。今朝忽着僧衣服。因甚丹青邈不成。只为从来无面目。

　　钱参政(处和)

　　□□□□□天地不清宁。此老灭天下。太平好时节。海里跷足坐。试问有何神通。把住蓦面便唾。拟向金轮风轮水轮。欲界色界无色界。东胜身洲。西牛货洲。南瞻部洲。北俱卢洲。绕天一十八遭。寻这般列列挈挈怪怪奇奇底尊慈。元来更无两个(咄)。
　　肚里无一物。眼前空做大。座下千余人。从头都骂过。一期快尊怀。恶名遂远播。料想晋唐传里。必无如是之高僧。景德传灯录中。岂有这般底达磨。英灵衲子见之。好与蓦面便唾。

　　冯给事(济川)

　　要识径山长老。强项更无伦匹。安却千五百众。常住元无颗粒。若论说禅说道。果是纵横难敌。一味性气不常。佛也理会不出。隔江一见便回。敢保上上大吉。千五百人粥饭头。三百余州善知识。室中用个竹篦。只要抝曲作直。若能当下全提。便见佛祖消息。信得及则立地成佛。不费纤毫力。
　　个是径山和尚。逆顺千般万样。喜时菩萨不如。怒时修罗莫况。信意七纵八横。一任时人背向。虚空尚可猫邈。这汉从来无状。

　　徐侍郎(稚山)

　　世尊梵相不可雕。志公形容不可邈。若要脱体浑相似。不用丹青兼斫削。此身俨若禅定处。又似谈空句非句。谩将写示世间人。不如倒行出门去。

　　赵郡王(表之)

　　未出头时。笼天盖地。才垂手处。惊天动地。家风不寻。常。谈禅成差异。识者望山赞扬。疑者谓渠骂詈。除非曾向此山顶上行。方解吞声与饮气。

　　刘侍郎(韶美)

　　平生凌跨佛祖。骂得半文不直。被人猫画将来。一句何曾道得。道不得听不闻。只这些子。函盖乾坤。所以四方学者。云集其门。没讨头处。翻袴作裈。我与此老。素无冤结。一回见面。眼中钉橛。不须到处露渠丑拙。河清海晏秋天高。谁家瓮里无明月。

　　吴提刑(元昭)

　　英气玉山横。慈容秋月满。道是径山真。谓似砂烝饭。道非径山真。麦中还有面。除非识心人。是非都不管。滞货百千年。秦时[车*度]轹钻。
　　重兴临济正宗。杓柄须还这汉。从来海上横行。莫怪平生担板。我今随喜赞扬。要且一期方便。更若回头顾渠。瞎却天下人眼。

　　刘侍郎(季高)

　　瞿昙系四十九。此杰孙世希有。姿如天人仰如斗。七十五年狮子吼。接物利生慈父母。写之丹青传不朽。

　　蔡郎中(子应)

　　这个老阿师。平生无所证。面目不足观。言谈非可听。偏说大脱空。又爱使心行。搅扰天下丛林。诃骂古今贤圣。如何当代宗师。却有许多疵病。就中一处可怜生。解道狗子无佛性(咄)。

　　张徽猷(昭远)

　　禀奔雷掣电之机。负挟山超斗之气。逢人说妙谈玄。本分全无巴鼻。或时吹沙走石。元来是他游戏。若还不是具眼作家。管取落他这般圈缋。
　　气宇轩昂。天资列挈。峭拔机锋。雷奔电掣。格外钳槌。烹祖烹佛。可怜正法眼藏。向这瞎驴边灭。

　　郑学士(尚明)

　　世道交丧。恶魔王长。尧日扫氛。佛日破妄。江湖乱离。存备衰微。师来求人。说法应机。人住我去。人去我住。鹓鸾何求。鸱吓腐鼠。火种刀耕。若将毕生。水云无滞。山海任意。祖摧六宗。师辨正邪。只论一是。不问五家。居今行古。不存规矩。起废针肓。只令一悟。久参衲子。来不可麾。裹粮服膺。何以使之。少与激发。皆活鱍鱍。放之丛林。莫尔敢遏。宗工大贤。其合也天。不见怒疑。见之释然。如休黄蘗。如愈大颠。方来未艾。奕奕其传。道在论实。不汝竞口。分涂扬[金*麀]。各视长久。草偃风驰。雷轰雨骤。话行不待三十年后。

　　郑参议(禹功)

　　真个临济儿孙。透彻三玄三句。拈出丹霞幞头。江北江南独步。德山歌禾山鼓。雪峰球岩头舞。平地骨堆。做尽路布。争如四海一闲人。襟韵飘飘袖轻举。塞上将军只识彪。辟易方知有真虎。
　　人言此老喜谈禅。此事谁人敢授传。少室峰前无剩语。二祖风流遍大千。立雪齐腰。兹事且置。明月堂前又作么生。熏风[台-台+弗][台-台+弗]今犹昔。正好披襟抚舜弦。

　　陈通判(次仲)

　　伟哉此老。有逼人之风韵。有如王之气宇。以正知见。主张大法。以大力量。荷担诸祖。纵口说禅。如雷如霆。恣意骂人。如风如雨。分别邪正。如正人端士之在庙堂。临机杀活。如谋臣猛将之临行伍。杜撰长老。嫉之如仇雠。本色衲僧。爱之如父母。杨岐一宗。历五世而光明盛大者。赖此老以为法道之主。至其驴鞴方来。钳锤后学。道出常情。众人莫得而拟议者。不过一条黑竹篦子。仁禅仁禅。切须荐取。

　　傅经干(忠厚)

　　堂堂径山。人中之杰。举世背毁。我独面折。人谓汲黯。不在朝列。下笔纵横。雷驱风卷。人谓东坡不在翰苑。我知斯人。人天之师。威武不屈。贫贱不移。蒲团拄杖。笑视轩羲。
　　朝贤祭文。

　　特进尚书右仆射同中书门下平章事兼枢密使荣国公汤(思退)

　　呜呼。道基竺乾。化流普通。世历七祖。枝分五宗。诸方作者。角立争雄。逮晦而微。必昌而隆。大哉禅师。佛佛我同。行解相应。人境俱融。仲尼之日。老子之龙。照曜万里。乘云驭风。七十五年。法施无穷。震於华夷。仰如衡嵩。果满缘周。顺世而终。人天咨嗟。山林改容。惟师道鉴。夙契　宸聪。载锡命书。恩殊礼丰。我近逢师。警昏发蒙。亦窥其藩。未游其宫。师遽云亡。今将安从。拘縻朝绂。致奠莫躬。缄词命友。以纾我悰。师今湛然。常寂光中。生无所着。死亦非空。而我何为拳拳于衷。尚享。

　　降授特进枢密使都督江淮军马魏国公张(浚)

　　呜呼。我之与师。本自心契。燕语从容。相忘物外。惟师之心。忠孝是依。忧国忧民。不落他歧。孰识真僧。巧肆中毁。投之岭隅。快己私意。惟彼太虚。纤尘何污。惟彼真金。烈火何渝。晚岁际遇。本自天理。师不少留。为之出涕。尚享。

　　右朝请大夫直敷文阁知临安军府事赐紫金鱼袋陈(辉)

　　佛法寖季。异见相攻。不有杰然。孰振其宗。猗欤大慧。道峻而通。孔老梵释。内外混融。雄辩俊仪。如河决东。褰裳从之。靡求不供。下动闾里。上倾王公。历载五十。莫婴其锋。晚归龙井。谈笑示终。师岂有逝。道俗所恫。馈奠之薄。聊写我胸。尚享。

　　徽猷阁直学士左朝请大夫致仕刘(岑)

　　呜呼大慧。示现於世。说法度人者七十五年。道大孰拟。直与古佛黄面瞿昙。并躯而齐肩。正法寂寥。谁与扶持。赖吾大慧振起而复传。道眼如斯。人天归向。方当一心恃赖慈护。如子念母。如病得药。如徒得车。如涉得舡。众生如云。与师有缘。听法未厌。云何忽焉。虽闻示寂。尚冀住世。竟不少留。而般涅盘。如师之高。生死去来。梦幻泡影。皆示教而设权。天人之姿。今复何在。怀想謦欬。犹了了於目前。唯是老朽。识师京都。遇之择木之堂。别之吴山之岭。屈指于今几五十年。心眼相照。无复世态。为众生痛。徒想像於灵筵。形虽已矣。随缘赴感。当不离菩提座。而遍於三千大千。寓情斯文。如何可言。尚享。

　　敷文阁直学士左朝奉大夫提举江州太平兴国宫徐(林)

　　正教初传。一花五叶。结果既成。枝分派列。杨歧正宗。圆悟是嗣。师子窟中。复生师子。哮吼奋迅。震动大千。魔军潜伏。大用现前。群目瞻仰。皦日中天。师窜衡阳。我迁南土。移书相问。欣然心许。岁在己卯。始觌慈颜。欲传其心。匪训以言。欻然示寂。返真归源。双林灭度。三昧火起。葱岭西归。独存只履。四众缠悲。如失怗恃。我之於师。慕恋无已。何以寓哀。荐之明水。尚享。

　　降授左朝散大夫敷文阁待制江淮都督府参赞唐(文若)

　　呜呼。是本无法。法法相承。得无法法。指空示人。谓菩提印。谓魔王军。神而明之。万物俱陈。威音已前。谁凿户牗。迦叶一笑。符契相授。临济得师。弃而不守。鳌吞鲸掷。意气无前。反睨其母。慈孝熏然。巍巍堂堂。证大自在。散落语言。倾倒渤澥。为汝说竟。信受匪亲。礼乐征伐。若笑而颦。岂以障故。而生怒嗔。倒戈仗钺。悉归于仁。七十五年。俛仰如是。像教凋落。龙天憔悴。万世一遇。有　大圣人。尧思舜聪。契此道真。隆名懿号。兹焉宠贲。法既不灭。师岂长逝。我念畴昔。与师无同。西家之西。东家之东。云何讣来。裹饭无及。编曲鼓琴。明月其室。尚享。

　　左朝奉大夫提举两浙东路常平茶盐公事(喻樗)

　　大士达化。理难两全。或得佛法。而无世缘。有据名山。其徒如云。四众虽仰。道价蔑闻。备是二者。粤惟导师。我不即物。物咸从之。竖拂拈槌。诃佛骂祖。声如雷霆。震于东土。纵横妙用。我不敢知。势到佛力。尤为魁奇。纸衣立脱。隐峰倒化。视彼死生。实同昼夜。我瞻径山。浮图巍巍。稽首遗范。后学攸归。尚享。

　　左朝散大夫充敷文阁待制知福州军州提举学事充福建路安抚使汪(应辰)

　　呜呼。临济之道。不绝如线。剽窃裨贩。纷纷自衒。道不终晦。异人乃现。卓绝之识。纵横之辩。乘锋投机。间不容眴。嬉笑怒骂。种种方便。如蛰而雷。如暗而睍。一闻正音。不堕邪见。七十年间。更阅世变。持此皦皦。付之百炼。生死亦然。夫岂流转。我独何为。食不能咽。念昔从游。开我迷眩。我方在朝。移书责善。今无复闻。吾以自唁。重趼百舍。敬致兹奠。尚享。

　　左承议郎充集英殿修撰知平江府提举学事张(孝祥)

　　惟师。道大德备。为人天师。细入微尘。妙周沙界。无呼不在。一以贯之。言语赞扬。其则弥远。双林告变。只履云归。海断慈梁。人剜慧目。性路谁辟。佛灯永灺。像法之替。夫孰不悲。孝祥。辱登师门。见谓可教。一言之诲。针痼起死。仲夏委书。曰将来临。日听拏音。乃以讣至。惟日在天。人有明晦。我常与师。起居饮食。师存师亡。彼见如此。我辞荐羞。亦以彼故。尚享。

　　右朝议大夫直敷文阁新知鄂州兼管内安抚使方(滋)

　　惟师。妙辩无方。英栗间出。承湛堂之三唤。文采既彰。契圆悟之一言。灵光洞耀。德誉喧腾於四海。禅徒奔走於诸方。虽风波尝不测之渊。然松栢凛后凋之节。言不可已。存记载以不遗。道常无名。非赞叹之可及。俯念衰慵之迹。夙论道义之交。记倒屣之云初。辱持盂而惠顾。过门顶谒。荐登衡岳之蘧芦。易地相忘。屡枉程江之书札。迨来归於吴越。曾何间於岁时。独无庞蕴之机缘。可入终南之阃奥。亦乃循诱钝根之士。昭垂法语之言。中视欿然。爱忘厚矣。惊传讣问越在客涂。想灵塔之已成。哭虚堂而无路。宗门闳建。睹隆栋之忽倾。苦海横流。失慈航而安济。肃陈薄供。聊寄私衷。尚享。

　　右奉直大夫直秘阁(易)

　　惟师。昔以道法。鸣於东南。领袖万僧。声名弥天。虽释其衣。而心实儒。贯穿百家。气雄万夫。以言迕世。一跌几年。生死穷达。如不动山。虽困其身。道则愈明。四海导师。斗南一人。昔寓衡岳。时始见师。一见如旧。胸襟坦夷。生平自念。所遇孔艰。深中厚外。其徒实繁。与师一语。目明心开。西来妙旨。虽未究该。而其大节。荷师深知。今则已矣。谁其告之。呜呼。子方病归。几卧九泉。僧悦忽来。报师之迁。拊枕失声。挥涕咨嗟。知几百岁。复生师耶。师固超然。我心则勤。此一瓣香。非师莫陈。洋洋湘江。万折必东。我之怀师。岂有穷哉。尚享。

　　左朝奉大夫主管台州崇道观(黄钺)

　　堂堂惟师。道大如天。徒知其高。孰见其全。出现於世。声震大千。奔走四方。释缚解缠。王公大人。服膺拳拳。晚契　皇明。恩旨屡宣。宝墨昭回。照耀林泉。方期入对。疏辟道源。师乎不留。遽顺世缘。苦海茫茫。丧大法舡。正宗淡薄。君子忧焉。钺识师晚。尚获周旋。畴昔之别。忽复累年。往见不能。俗虑所牵。书来自夏。讣问忽传。惊怛失声。徒尔潜然。师如宝月。历劫长圆。东升西沉。昼夜岂偏。此清净轮。宁有变迁。缄词千里。姑以告虔。山川虽隔。师常现前尚享。

　　右朝散郎试将作监李(端民)

　　呜呼。临济大用。杨岐正脉。不有伟人。孰探其颐。堂堂禅师。释门标的。落发受具。龙蛇混迹。周游四方。如玉蕴石。一见圆悟。机缘相直。狗子佛性。会其有极。全体现前。心融形释。匪圈金刚。匪蓬栗棘。昔也黯暗。青天白日。昔也钝滞。电光霹雳。囊箧细碎。窠臼绵密。光明普照。洞然明白。宗风既振。大阐法席。坐断双径。魔外辟易。正令方行。尽扫蝥[蟘-代+忒]。彼何人斯。乃俾迁斥。投荒万里。黄茅绝域。身虽可抑。其道不忒。挈包来归。了无一物　大君有命。育王振锡。学徒奔凑。亘于阡陌。旋归径山。坦涂再辟。谓言住世。永绍正嫡。云胡不淑。西归履只。呜呼哀哉。耆旧凋零。正音孤寂。风穴之后。石肠铁脊。一朝去此。悲恸奚益。慨念晚岁。尽夷畛域。莨莠之茂。公亦匪斥。纵心而行。刊落余癖。浮谤川流。往往疑惑。酰鸡夏虫。有言昔昔。岂识大慧。一味真实。惟彼至人。本无欣戚。生非吾作。死非吾息。或是或非。凡情孰识。逆行顺行。天亦莫测。若毁若赞。彼自拣择。呜呼哀哉。惟我支离。久仰名德。中间相望。云海荡潏。岂意东越。获拜履舄。叙述畴昔。情同莫逆。朅来行朝。会面促膝。出入四载。俗累萦迫。梦想名山。跬步间隔。时因西风。间奉书尺。继闻公病。忧忧怿怿。犹冀勿药。言笑之适。翩然告逝。閟此和璧。龙象既往。忧心如惄。法乳其瘠。慧峰其泐。孰与挥斤。以斫郢质。侧闻灵骨。塔庙奕奕。临风怆恨。垂天阘翼。虔修清供。以寓痛衋。焚香遣价。覼缕叙述。用致神交。倾写胸臆。明灵昭然。鉴于愿力。应供善来。以慰心恻。呜呼哀哉。伏惟尚享。

　　右监门卫大将军昌州防御使提举佑神观赵(不微)

　　呜呼。我未识师。仰师之高。每虞先颠。毕世莫交。乃既一见。领略音旨。猊座舂容。心目两契。师亦印可。容我入室。呵呵大笑。去碍膺物。我实鄙钝。赖师发蒙。睽异未几。拳拳于中。此遭非辜。自救不暇。忽闻顺寂。莫造几下。岁时睕晚。人物眇然。临文哽塞。老泪如川。尚享。

　　右奉议郎知临安府临安县主管学事劝农
　　公事赐绯鱼袋张(巨卿)
　　右修职郎临安县主薄莫(漳)
　　右修职郎临安县尉周(友谅)

　　惟师。警悟之识。英特之资。禅门栋干。后学宗师。三昧六通。万辙千歧。如摩尼珠。随物应之。词锋颕利。触处投机。破迷释缚。涣释群疑。酌而不竭。用无尽时。如东海洋。莫能测之。浅识邪见。人各异师。执文害意。泥矩循规。磨砖未悟。卓锥何为。法雨普施。一洗空之。中遭谴斥。瘴岭崄巇。一身间关。万里奔驰。折而不挠。恬然自怡。定力岳峙。孰可沮之。能仁旧隐。纲领荐持。爰膺宸命。俯慰人思。神龙助供。草木生辉。四方龙象。靡然从之。维摩示病。退息随宜。一弹指顷。只履西归。邈焉逝矣。我心则悲。薄奠致诚。庶几鉴之。尚享。

　　右修职郎权临安府观察判官罗(公旦)

　　呜呼哀哉。师真无意於兹世耶。抑佛祖之道。当平沈而莫之继耶。何一病遽蜕。人天欲挽。而不可冀也。师之春秋七十有五。不可谓不寿。而大法所系。学者宗仰。虽百年而犹未慰也。自临济以来。显道设教者。不知其几。而光明俊伟。未有如师之比也。方其首众京师。结庵洋屿。头角未露於诸方。霆震已惊於群耳。盖师之所得。尽先圣之渊秘。而材力雄健。又有绝乎其类者矣。观其开辟道奥。论议骏发。浩乎如河海之莫际。及夫戏弄翰墨。一落千字。并孔老以为言。混三教而一致。世皆称师聪明之过人。博闻而强记。而不知此。皆其细也。握千圣之要机。揭明鉴而洞视。自凡学道之徒。有过乎前者。不待片辞之徙。而浅深洪纤。皆得其肝肺。则师之服人。有前辈之所未至。故一时震动。四方响应。魁礨不群之士。悉云赴而川会。一登鄮岭。两主径山。抠衣於座下者。率二万指。名声登彻於九重。而王公以下。莫不敛衽而钦事。昔其未见於世也。众欲正其师位。而其得罪迁徙也。日夜望其复归。归而既老矣。赢粮影从者。视所之而輙诣。及其谢病退卧。而众环绕弗散者。犹幸其一言之诲。呜呼孰知奄兮忽焉而不复见也。法鼓晨裂。流星夜坠。剡尺纸以　上奏。即吉祥而飙逝。我生不淑。习业蒙翳疏。导洗涤。惟师之恃。今师已矣。野干乱鸣。蛙[吉/黾]嘈杂。将何所而止戾也。薄奠敬陈。继以雪涕。非独悼一己之曷从。盖将为天下学者畏也。尚享。

　　左承直郎添差临安府观察判官王(明发)

　　惟师。道满四海。万衲一师。坐断今古。不留一丝。昭然若揭日月而行而示人以不疑。浩乎犹河汉之无极而人莫测其涯。所以能续佛命脉。而起临济於中微。师今云亡。天人畴依。闻者见者。亦孔之悲。呜呼住也无住。去也何为。师於中间。湛然不移。嗟予小子。器浅识卑。□与其进。不以遐遗。修敬觉灵。亦既后时。瀹茗以奠。姑写我思。尚享。

　　清净居士李(琛)

　　惟师。道大德备。识明行洁。赫赫若大霆震一世。皎皎若碧潭莹秋月。视生死如去来。括造化於笔舌。真所谓临济之宗师。佛乘之人杰也。呜呼。予与师衡阳之相逢。屡奉於从容。握手露情。实同契开心胸。昭然发蔀屋而睹光辉。洒然执热恼而濯清风。岁在辛巳之春晚。振锡凌空於阳羡。予适值於造朝。偶参差於一面。迄侦伺以言还。遂欣然而获见。方将拔我於流俗之中。慰我於生平之愿。夫何尺书远寄九祖下被丹青俨然。偈言疏示。稠封而来。足以见意。遗墨未乾。遽尔长逝。感德惟勤。岂不兴涕。谓师之亡。神怪茫茫。谓师之存。白璧无痕。或隐或显。其道弥尊。掣金锁而碎玄关。收剑铓而掩昆仑。琛也。辱在交旧。輙致其勤。备洁诚而尽意。庶不忘於妙喜老人。呜呼哀哉。伏惟尚享。

　　净智居士黄(文昌)

　　呜呼。我生远方。俗学所蔽。区区见闻。惟执文字。役役世涂。莫匪声利。不闻师名。况复法味。颇疑曩劫。曾预佛记。深禅妙句。时感梦寐。癸酉仲夏。一病几踬。悚然惊悟。回向真谛。始知有师道满天地。其后三载。实始相值。初瞻相好。生大欣慰。无怒一机。偶发妙契。师笑谓我。何从得是。勉哉弗偷。成就法器。阖宗归仰。父子兄弟。下及儿童。奔走承事。师适长沙。执别萧寺。我既潜然。师亦出涕。云何导师。未免情累。乃知缘会。非止一世。师居径山。我亦三至。今春之来。乃获给侍。师不少留。泊然而逝。纯陀后供。我则无愧。结集法藏。久出师意。敢有不敬。以负大施。师之道德。本不容议。或赞或毁。空中飞蚋。去来生灭。非一非二。我独何为。感叹歔欷。邪见峥嵘。正宗凋弊。临济法道。寂寥谁寄。唯是之忧。日堕清泪。尚享。

　　无住居士袁(祖严)

　　呜呼。天地虽大。有形斯彰。日月虽明。有数可量。惟我大慧。孰为乎方。若其有陈。为谤之端。往岁瞻礼。寓于四安。亲授法语。尽平生欢。岂期遗诲。遽成永诀。波旬外道。罔不欣悦。从渠喧嚣。如汤沃雪。孰知我师。不用言说。本自无生。今则何灭。四方有知。涕泪哽噎。引脰长号。馈奠以别。尚享。

　　右修职郎新洪州司法参军王(中复)

　　呜呼。极天下之明。不足以窥师之道妙。尽天下之口。不足以言师之盛德。其所以粗见於世者。至仁之功。如慈荫妙云。混元气而覆三界。无碍之辩。如天潢之水。决万仞而经九域。贤愚由是以知归。狐狸於焉而屏息。方其身蹈世纲。窜流夷貊。不陋而居。至者犹识。彼魔方炽。孰战而克。万里生还。槁项黄[酋*或]。
　　帝衷简在　天章屡锡。宠以嘉号。庥光赫奕。归老林泉。为世所式。胡不百年。以休南国。呜呼。生死去来。虽如昨梦。在师处之。固已无憾。其所可惜者。季世末学。将无所凭依。使野干夜号。正道灭熄。[土*适]埴索涂。不见斗极。呜呼哀哉。中复二十余年。辱知甚厚。不鄙其愚。推挽是力。三年薄领调官北来。登山顶谒。昼谈至夕。约我西归。从容数日。岂期三月遽返而寂。怅音容之莫追。叹山川之改色。陈薄奠以荐诚。写忱辞之万一。尚享。

　　左文林郎常州军事判官赵(文吝)

　　惟师。道尊一代。提法之宗。拔邪归正。佛者知从。教阐宇内。罔不师崇。名起如日。破惊愚蒙。实大声闳。达天之聪。大慧锡号。允谐佥同。百世之下。闻者向风。文吝。久奉周旋。辱不鄙庸。知爱特至。洞察心胸。师去莫留。我念无穷。言虽在耳。曷瞻其容。宦缚于远。修祭阻躬。觉灵不泯。领此素衷尚享。

　　左文林郎充江淮都督府淮备差遣(蔡頔)

　　呜呼。道有正传。法无轻付。不落言诠。悉由心悟。死为可乐。生也有涯。作如是观。所见则差。惟大慧师。绝离伦类。昼夜晦明。混融一致。去来自我。戒定俱捐。闽广湖江。身百亿千。念昔先人。参同默契。时出禅机。与师游戏。我之识师。实自孩童。首辱受记。将谓击蒙。乃者谒师。于鄞之水。撞锺迎门。万二千指。昨秋邂逅。西湖之山。岂意此别。终焉莫还。方外所期。曷悲永诀。有志于兹。疑将谁决。纷纷邪解。亦谓宗师。临济余风。繇兹惧衰。不有克家。孰能振起。诸见扫除。请从今始。师虽往矣。师则长存。敢不归依。以实斯言尚享。

　　右通直郎充江淮都督府干办公事罗(博文)

　　呜呼。杨歧之旨。四叶而得圜悟。已大其门。而起其宗矣。五叶得师。而其法益光明盛大。惟师具烁迦罗眼。用剑锋上事。踏翻小艳之章。透出熏风之句。纵横妙用。卷舒自由。如临济德山。大机大用。诃佛骂祖。坐断诸方。於一竹篦头。锻炼百千衲子。随其根器。各得受用。诸多上足。皆丛林之楩柟。法筵之龙象。门庭之盛。俨然如马祖雪峰之当年也。博文。早服高风。愿扣兹事。才通消息。许以针芥。且言已发决定之志。他日聚头必无疑也。师由回雁。复迁程江。间关岁月。始得南归。负笈谒师。由杭走明。乃获相见於鄮峰之下。以践前言。一闻法语。即契初心。然后知先觉之不吾欺。则师於我。实有解黏释缚抽钉拔楔之力也。唯当拗折竹篦。如烧禅板。庶可少报不为我说破之恩耳。得师遗墨。岂胜怆然。属以王事。远适赣川哭师龙山。阻造塔前。迨乎岁晚。始返淮堧。谨遣伊蒲之供。遥瞻双径之巅。嗟法幢之忽仆。念祖道之难传。得法眼者。可不着鞭。惟灵光之不昧。鉴诚欵之勤拳。尚享。

　　右通直郎知潭州安化县事赐绯鱼袋向(澣)

　　呜呼。我生虽后。尚及老成。惟师妙喜。百世一人。人天所宗。如龙凤麟。方袍圆衲。此特其形。通万物於一理。孰知其真。澣自幼岁。已闻师名。见师宜春。如睹景星。师曰可教。朝夕是亲。以训以诱。以规之箴。凡二十年。几登师门。荷师不忘。久而益勤。顾其钝根。顽冥弗灵。不足以承师之诲。而徒存此心。今师往矣。山摧川湮。此道此法。谁与主盟。澣也无似。身方埃尘。闻师顺寂。失箸悲惊。嗟太山之安。仰叹此志之不伸。呜呼。穷通离合。去来死生。师之视此。如夕与晨。澣复何言。区区此情。弹指东望。为师具陈。情不自已。师无我嗔。呜呼哀哉。伏惟尚享。

　　右奉议郎监行在左藏南库路

　　惟师。天之秀灵。道之轨范。以达磨法髓。起临济宗风。直截示人。纤尘不立。一有得者。望而知之。自古以来。至今未见。方群生之咸赖。何法梁之遽摧。所谓师之存也。於其可见之时。当见其不可见者。所谓师之亡也。於其不可见之时。当见其必可见者。乃知师非存亡之所能系也。某夙承师训蒙。奖提为最。今也咫尺。鞅掌是拘。为此道以兴悲。奉深心以为报。伏惟尚享。

　　右迪功郎监潭州南岳庙张(伯厚)

　　制行卓绝。处己刚方。其心金石。其操氷霜。早悟法眼。声名四扬。空门领袖。学者梯航。曩自临安。与先子游。匪势利交。实臭味投。道同德合。情意绸缪。一罹谗网。同膺祸尤。安之若命。曾不为忧。虽在贬所。书问相周。迨其俱还。契好愈休。先子早世。师为痛苦。既致奠礼。又临柩所。恤亡念存。德莫比数。恩怀于衷。图报自许。师今云亡。一毫莫补。凶讣远闻。悲极肺腑。师之无恙。远近是依。师既逝矣。人谁适归。彼苍者天。胡不慭遗。菲礼致勤。师其或知。尚享。

　　左朝散郎直秘阁潼川府路提点刑狱公事赐紫金鱼袋何(麒)

　　咄大慧师肉骨身。无尽老佛云门僧。作小阇梨已英灵。圆颅出世诸方惊。振海潮音为发嗔。自谓佛日开群盲。倒推临济拖云门。踢翻晦堂喝东林。我为童子居蛮荆。立老佛傍识其人。劫火炽然无不坏。师见我文张口骇。向道元来无尽在。此语示人当再拜。龙象奔腾越天海。末法禅和多虾蠏。谓师不灭固捏怪。唤作师亡亦痴呆。二乘住世名应真。舍死趋生为大乘。太虚不没师长存。慧日杲杲元光明。

　　右承务郎守太府寺丞王(之奇)

　　呜呼。之奇。癸未穷腊。有岘首之役。道经玉泉。见住持僧云。道颜西遡。且报佛日禅师下世。慨然悲怆移日。之奇初识师梅阳。同忧患四年。久久相敬爱不衰。然穷冬盛夏。围炉纳凉。谈古今论人物。无一日不相从。及乎分首。犹眷眷不忘。后虽再会径山及辇下。亦犹前日。但各以事牵。不如曩日之欵也。惟禅师。津梁法海。为禅之宗盟。虽三尺童子。皆能言之。然之奇迂疎。未尝及此。不敢妄议。惟公英明刚果。出於天资。少日从诸大老游。能道前言往行。亹亹可听。故下视后进学士大夫。又赋性狷急。故不相知者。以不逊加之。嗟乎盛名之下难居。况以方内之事。责方外之人乎。公名既熏天。亦有疑似之谤。但之奇四年之中欵接既久。观公细行。所谓瞿昙氏之戒者。则无毫发。遗恨公今往矣。姑以平昔相与之义。及世人所未知者。笔於纸而奠之。不复为世俗礼。香茶蜜炬。亦徐孺子生刍之义也。尚享。

　　俦与佛日大慧普觉禅师游。逾三纪矣。忽闻圆寂。不胜悲怆。天下独步宗师云亡。孰不叹惜。自惟衰耄。屏迹海濒。莫遑躬致茶果之奠。聊赋诗一首。以写我心云尔　一真居士莫俦

　　竹篦常握振宗风。妙喜横行四海中。乔岳下览众山小。真龙尽洗凡马空。名标普觉白日并。塔跃宝光祥霭笼。居士幽栖身懒动。遥瞻明月恨何穷。

　　双槐居士郑绩。隆兴改元十月九日。致薄祭于大慧普觉禅师塔前。遂作五偈。以道追慕之情

　　岭外归来又八年。舌头无骨口澜翻。有时穿透九流去。涌出杨岐顶[宁*页]禅。
　　句里呈机也大奇。个中消息不思议。只缘心地明如日。识得飞龙或跃时。
　　明月堂前月色新。青山过雨绝纤尘。松风凄断碧云合。不见堂中旧主人。
　　殿角生凉得力句。纵说横说河沙数。如今木倒藤亦枯。且道句归何处去。
　　八月十日五更钟。吹毛用了匣藏锋。想当杀活自由处。不羡沙场定远功。

　　释音

　　蝥(莫交切)　[蟘-代+忒](徒得切)　颅(音卢)　瘿(於井切)　吓(呼嫁切)　鏕(音鹿)　睍(奴见切)　灺(徐也切)　欿(胡感切)　剽(疋妙切)　唶(将吉切)　惄(奴历切)　渝(音余)　衋(□□□)　覼(力和切)　莨(鲁当切草名也)　莠(音酉似禾非禾)　潏(余律切)　鄮(莫候切)　礨(力水切)　蛙(□□□)　偷(他侯切)　潜(所奸切)　熄(音息)　忱(氏林切)　楩(步连切)　柟(汝盐切)　笈(□□□)　睕(於阮分)　慭(鱼觐切)

　　赞方外道友
　　紫岩居士画像赞(并序)

　　士君子学先王之道。必由孝敬忠信而入。虽曰未至。亦足以耸动时听。夸示后来。予欲拔其尤扬於世以厚风俗。舍紫岩而谁。初识公於京师。时为奉常簿。公务之暇。来从圜悟老人游。神澄而量洪。志坚而气正。目不妄视。心无他缘。非圣人之言。不发於口。明静渊默。淡然如止水之不摇。未尝谑浪笑傲。盖天资也。后十五年。再会於吴之四安。时公身已贵名已大。功业以成。而明静渊默。与昔无异焉。又三年。予得谴来衡阳。公亦退身。奉母太夫人。居长沙新第。名其堂曰尽心。盖尽其心以事亲。而食息不忘於　君。显忠孝一而不偏也。孟子曰。尽其心者。知其性也。知其性。则知天矣。存其心养其性。所以事天也。予曰。性者天性也。养性以事天。则不忘本也。公之尽心。苟异是说。非予所知也。衡阳廖侯。绘公像。来求予赞。予与公有方外之契。义不可辞。谨叙其略。为作赞曰。
　　伟哉紫岩。昭代蓍龟。垂绅天朝。恢张羽仪。功成归休。韬藏光辉。自专一壑。甘旨庭闱。尽人子之心以事其亲。而造次必备。尽臣子之心以报吾　君。而颠沛罔欺。夫是之谓孝敬忠信之道。进退躬行而不息。深入净名之不二者也。

　　侍郎胡公(明仲)画像赞

　　刚徤纯粹。风度凝远。弟昆王谢而不逸也。穷理尽性。得圣人之精微。心了其妙也。藏光匿德。而不忘吾君。效葵倾於曜灵也。见义便为。若迅雷之破巨石。仁者之勇也。攘斥瞿昙。[纴-士+友]除老氏。疏通阙里之正脉也。吞涛江藏五湖内太虚。其量绰然而有余也。即此而见之欤。舍此而见之欤。具眼者其鉴诸。

　　游运干(萧卿)画像赞

　　亸袖拖筇。行而匪步。如春在花。粹然如煦。笔端风生。挥扫尘雾是萧卿耶。孰好非萧卿耶。孰恶是非好恶俱不足以私是公。唯疲瘵之氓喜。而暴贪之吏惧。斯可以为大君子之据。

　　安抚刘公(方明)画像赞

　　长沙开福宜禅师。知妙喜与宝文公有一日之雅。遣僧惟觉持此像。来衡阳求赞。不得而辞。为之赞曰。
　　气吐虹霓。粹然平易。袖活国已验之方。抱廊庙大成之器。笔端语言。胸次忠义。致吾　君於四三王而六五帝。是皆韩吏部数百年遗风余烈。睹斯人而知斯文之不坠。

　　直阁向公(宣卿)画像赞(并序)

　　公之学圣人也。非诵其言而求其名称者也。临大节而不可夺而已。公之为政也。非苛察而奸蠧为之胆落者。非使之然者也。谓职分当然而身正而已。公之介廉。非着意以矫世而效伯夷之清者也。於道不苟而已。公之明白也。非循私而取与。若日月之昼夜者也。善善恶恶而已。公之为文也。非钩章棘句而务华忘实者也。落笔遣辞而尽意之所欲言而已。公之施设也。非能捧土而塞飞湍之瀑流者也。行其义之可行。止其义之可止而已。然为学为政。介廉明白。文章施设。皆可得而形容。若其精义入神。穷神知化。居一室而发枢机於千里之外。善应而动天地者。不可得而形容也。予以是故。作公之赞。而重其词曰。
　　颀然向公。岌岌堂堂。烈如夏日。严如秋霜。至刚而柔。至柔而刚。孰谓却物。能圆能方。以是而见。有而非有。郢匠挥[金*畚]。徒夸好手。明镜当轩。孰逃妍丑。贤德贤业。可大可久。

　　又野服像赞(并序)

　　予罪居衡阳。阅三载。闻公守衡莅政。洎平昔出处大略於衡民。遇节必立。应机必断。推经旨以行己。本仁义以及物。事无大小。剖判是非。罔有颠倒。公以为是。则尽寰宇之口以非之。而终不能非公之是。公以为非。则尽寰宇之口以是之。而不能是公之非。故能活己卯岁之饥民数万於垂死。至今衡民以吾父称之。则知公行己及物居是非之间无遗恨矣。衡民绘公像。建生祠於青草野寺。以奉香火。予因睹其像。而作赞以慰衡民恋德之心。而丹青匪妙。略无彷佛。公之犹子深之。出此本相示。少分似之。予亟呼画工。摸而易之以冠裳。书前赞於其上。以归深之。抑留此本。为林下道伴。复作赞曰。
　　野服幅巾而藏用於山林兮讷如也。分虎符为真明洪道衡阳之守兮鉴如也。受命於急难之间。而袒肩荷负兮岳如也。正法奉公以御吏。而柔明兮水如也。坐霜台扫险徤之讼。而空囹圄於太湖之阳兮电如也。前赞未尽公之德兮。今赞亦聊复尔耳。知公者谁。云门村叟而已。

　　岘山居士徐显谟画像赞

　　我欲赞此公。此公不受赞。又欲痛骂之。亦复无可骂。赞之与骂之。一笔且勾下。或曰。如水之清洁高廉聪识通朗。与夫徐孺子郭林宗之流。又何以异哉。妙喜闻之而笑。谓之曰。是亦跌荡放言高谈无畔岸傲世之匹夫。何足拟公而叹讶耶。其可贵者。目送归鸿。气横云汉。自言不断淫怒痴。而亦不与之俱。只这如意摩尼。毕竟无人酬价。且道这一络索。是赞耶是骂耶。苟或於此狐疑。一任妍穷周易。遍推六十四卦。

　　同前

　　释迦演化西竺乾。助扬金粟何巍然。达磨来兹东震旦。亦有庞老扶其颠。翻思命世宁乏贤。岘山居士超尘缘。一言定当诸佛祖。与二大士相摩肩。彼也此也有殊异。证也彻也无后先。太虚不受顾陆笔。火聚那容蚊蚋延。丹青一幅心手妙。卓[劳-力+斗]气宇凌云烟。未是此公真面目。更观皎月凝秋天。

　　张徽猷(昭远)画像赞

　　悟彻诸法无我。果於诸法自在。谈笑出入生死。敢与诸尘作对。世出世间大丈夫。一击铁围百杂碎。

　　觉明居士夏运使画像赞

　　觉明明妙处。不留元字脚。佛祖出头来。一时都扫却。没人情。有礼乐。铁脊梁。硬嚗嚗。堪任荷担这一着。妙喜恁么差排。大似助桀为虐。

　　向侍郎画像赞

　　佛道魔道两俱扫。世出世间亦虚闲。个是尘中了事汉。涅盘生死不相干。

　　刘通判(彦冲)画像赞

　　财色功名。一刀两段。立地成佛。须是这汉。

　　郭县丞画像赞

　　神情淡然。风骨粹然。袖手俨然。如春在花。如意在弦。如水在川。文章事业。遇物发宣。普而不偏。夫是之谓二十四考中书令之远孙。虽我不负丞。而无丞负予之叹者也。

　　徐和仲画像赞

　　神清而和。气劲而讦。文武双资。大巧若拙。奉公勤廉。赋性介洁。於朋友信而诚。可以托生死。然头戴棋盘。好为面折。似虚舟而触物。若霜风而扫热。是赞耶是毁耶。妙喜睹徐和仲之画像。掇笔代渠。作如是说。

　　徐明叔画像赞

　　椹口秀目。无依无欲。落笔遣词。神惊鬼哭。心造玄微。如石藏玉。劲气横秋。不可揽触。还见么。夫是之谓徐明叔。

　　同前

　　鸡笼山下。滴沥水边。燕窠城里。生得个徐明叔。不学瞿昙。不学老聃。不学孔丘。而瞿昙老聃孔丘所有底。悉自具足。野服幅巾。撑七尺之霜筇。与张晚李细钱嫩。半醒半醉。似利刀斫猫儿头竹。奇哉妙哉。汪哉洋哉。何莫由斯哉而乎文郁郁。若道渠侬自有官业。能书解篆。吾说是人。生身陷入阿鼻地狱。

　　李总干画像赞

　　气劲而和。於物无忤。内方外圆。清简俭素。与朋友交也诚而谦。奉公无私也勤而廉。天不佑善。若人云亡。士林凋丧。孰不感伤。吾是　睹斯像。而作此赞。乃公之实录也。可与日月而争光。

　　路捡法画像赞

　　不断烦恼入涅盘。不离俗谛谈真谛。精金百炼出炉冶。岂畏重将烈火试。人言此乃如一公。我道渠非渠即是。等闲步武清风生。扫尽士林寒乞气。

　　本闲居士画像赞

　　天边月白本来白。林下风清元自清。几人到此昏昏醉。只有渠侬独自醒。[囗@力]。且莫强涂糊。渠本不如此。识之者。是个没妻子底庞居士。不识者。乃无人情底王蛮子。

　　荣侍郎画像赞

　　谓渠似维摩耶。无佛病法病。谓渠似庞公耶。有男婚女嫁。超然透过两翁。毕竟二边俱化。夫是之谓荣二卿。袖手俨然。神情闲暇者也。

　　方经略敷文画像赞

　　岌岌堂堂七尺躯。无心合道暗相符。针锋头上天关透。世出世间真丈夫。

　　无相居士画像赞

　　浑钢打就脊梁骨。磊落尘中过量人。一去万牛挽不住。个是渠侬身内身。

　　太虚居士画像赞

　　神清彻骨。气和如春。荤不入口。酒不濡唇。正伦何也。太虚无云。或谓妙喜。赞者为谁。曰无相居士克家之子。忠孝两全底。邓伯寿之真。

　　赵观察画像赞

　　世味淡薄。灵龟五臧。并臧其一。锋颕莫当。造次必於是。训子以义方。亸袖携筇。步武颀然。岌岌堂堂。是谓士林坚好木。乃释门外护之金汤。

　　苏知县(甫明)画像赞

　　椹口秀目。心清寡欲。为政不苛。奸蠧潜衄。我说是言。如响应谷。观者哗曰。明甫实录。

　　孟监场(异夫)画像赞

　　手搦燕璧。目送云鸿。傲睨万物之表。了无余事於胸中。夫是之谓孟异夫。乃姚江之陶朱公。

　　徐御药画像赞(号审观居士)

　　颀然七尺大丈夫。胸次廓然如太虚。审观名实两相称。堪与人间作画图。

　　欧阳总干画像赞

　　采石江边李谪仙。醉中拏月上青天。今观此士亦如然。饮酒一斗诗百篇。

　　张都监画像赞

　　忠义果敢世无敌。铁骑横冲百万兵。惯从五凤楼前过。手握金鞭贺太平。

　　李光祖画像赞

　　胸次坦夷。仁义以字养之。体涉风素。清癯髯以资之。为政御吏。发栉而苗薅之。於道不苟。笃信而躬行之。夫是之谓李光祖。佩弦千百。而愈缓靠里昏而无断者也。

　　陈逍遥画像赞

　　傲睨万物。袖手俨然。气清神定。矫若飞仙。夫是之谓陈逍遥。慈俭躬行。而不敢为天下先者也。

　　无相居士画杜少陵像求赞

　　可怜能作诗。嬴得肚中饥。终朝醉兀兀。骑驴何所之。

　　方敷文画东坡先生像求赞(二)

　　道大德备。为□□□。万古东坡。如是如是。
　　阙里横梁。颓波[石*　]□。暗呜叱咤。惊天动地。

　　柯信甫画像赞

　　胸次磊磊落落。举止如山如岳。一生只自修行。不管他人好恶。

　　觉苑冲长老求王承宣画像赞

　　华陁归去几千年。此道世久失其传。独有是公达本源。可与此老相差肩。我初识公于大梁。时已气槩摩秋霜。能生必死於膏肓。后无来者前无双。觉苑求予赞是公。我今描画太虚空。公术能攘造化功。酷热之际鏖东风。我本寡闻无似者。荷公道义不相舍。倒腹空肠尽倾泻。但看此赞即知也。

　　卢宣教画像赞

　　亸袖携筇步武归。浩然之气吐虹霓。不知除却神仙辈。更有何人得似伊。

　　岁寒居士张知府画像赞

　　氷柱兮摩空。藤萝兮倚树。貌古神色清。气平心胆素。贫无地卓锥。富有照乘珠。有问岁寒何似生。看取妙喜末后句。

　　孙郎中求罗先生画像赞

　　乌髯[髟/查][髟/少]。碧眸闪烁。据夺命方。炼不死药。在尘出尘。都无染着。夫是之谓罗赤脚。

　　傅□□画像赞

　　风度凝远。清深窅然。如春在花。如意在弦。有乃祖遗风余烈。为儒林挺特之贤。虽彷佛丹青其一二。盖胸中蕴妙而难传。夫是之谓傅使君。行将拊摩匡山之云烟。而中兴拭眼归宗之禅者也(时将赴南康任)。

　　妙心居士画像赞

　　野服幅巾。非假非真。元来这汉。是我般人。渠常喜我常嗔。两个八两定一斤。

　　王校正画像赞

　　莫论节义世希有。事业文章总罢休。只将一味无求法。坐断三衢人舌头。

　　王子正画像赞

　　了达生死如梦事。梦中谁复论亲疎。临行一着超今古。堪作尘寰真丈夫。

　　王大授画像赞

　　堂堂七尺身。言行两相应。士林坚好木。特秀一枝春。是谓汪溪先生。字曰大授。志愿未伸。若骅骝在凡马之廐。死而不亡。谓之寿天将相。斯文之不坠也。恢张尚期於有后。

　　唐主管携先文画像求赞

　　了相非相见实相。一念廓然无背向。八十四年如是修。龟毛拂子兔角杖。

　　傅□□画像赞

　　孰其后兮孰其先。目送飞鸿气悠然。傲睨万物凌云烟。饮酒一斗诗百篇。

　　蔺廷彦画像赞

　　携筇步武自徐徐。洒落风姿气凛如。活计贫无置锥地。胸中富有五车书。

　　俞巡捡画像赞

　　紫绶金章矍烁翁。诗书万卷在胸中。便宜从事非无意。每到词穷即诈聋。

　　欧阳提干画像赞

　　挥毫落纸鬼神泣。独步横拖七尺筇。文彩风流乃余事。试问负壶丫角童。

　　罗国信画像赞

　　萧然一枕卧长空。宝座莲台信已通。七十三年好消息。一时分付与春风。

　　钱计议画像赞

　　一生咬菜根。清净无伦比。临行一着奇。犹如脱弊屣。要识钱子虚。恁么而已矣。

　　鲍知府画像赞

　　野服幅巾。矫若飞仙。神情闲暇。访道参禅。夫是之谓鲍使君。不被八风五欲之所缠者也。

　　张太尉画像赞

　　顾虎头传难□□。□陁石上坐颐神。孤松倒挂倚岩□。□□风摇清[音*　]声。

　　又作僧像求赞

　　丹青在己巳。行年七十四。虽然无度牒。形仪十分似。

　　董太尉画像赞

　　不为富贵所折困。孤松之下坐盘陁。拨转上头关捩子。堪充震旦老维摩。

　　湛净居士画像赞

　　坐石握拂。不可轻忽。湛净如如。胸中无物。

　　妙观居士画像赞

　　亸袖拖筇。步武清风。燕岩谷之暇日。无留事於胸中。

　　李运使画像赞

　　等闲示现宰官身。便作儒林出格人。野服幅巾归旧隐。游戏寰中物外春。

　　张侍郎画像赞

　　透出天关。抹过地户。斗转星移。日轮当午。廓仁义道德之门。塞邪非鬼趣之路。夫是之谓无垢老人。惯向百尺竿头进步者也。

　　赵知宗画像赞

　　搀行夺市得人憎。搅挠丛林骂葛藤。妙喜退身三步去。诸方谁敢弄精魂。

　　唐大夫画像赞

　　一味读经参禅。胸中无物留连。要识此公落处。便是妙喜齐年。

　　徐侍郎画像赞

　　谓是俗人。世事全疎□。谓是苾刍。□有发有须。莫怪胸中淈[泳-永+盾]。都卢面觜模糊。不修戒定慧。而求出世间法。不断淫怒痴。而不与之俱。好个人中痴钝汉。亦婆罗门外道之徒欤。

　　幻住道人画像赞

　　有月上女之英气。而不逞机锋。似灵照之逸群。而不夸作略。蓦过邪师默照之深坑。高出二人顶[宁*页]上一着。生铁铸就脊梁。浑钢打成双脚。此是女流中真大丈夫。不为八风五欲之所转者也。

　　杨太保画像赞

　　人言此是杨太保。我道梅阳护法神。天资忠义不谄曲。一片精诚正直心。

　　孙参政画像赞

　　穷理尽性。入佛知见。七十八年。空中闪电。

　　无垢居士张侍郎画赞

　　搅遍三千大千界。都卢自买又自卖。而今本利一时空。却去贫儿处索债。渠活计我偏知。半聋半哑半呆半痴。犹自赤手讨便宜。常将扫帚画娥眉。

　　双槐居士郑参议画像赞

　　心□□□□。□观瀑布溜。外境无所缘。内亦无所受。坐石倚枯松。知音试穷究。世间出世间。一网都打就。

　　韩尚书画像赞

　　野服幅巾。携筇亸袖。目送征鸿。心无所受。实百代良吏之师。乃十世昌黎之后。只向是处行。不为文所囿。慷慨特达。大丈夫处事。若日轮之当昼者也。

　　钱侍郎画像赞

　　不贪生死诸欲快乐。不随想倒见倒心倒。夫是之谓世间出世间大丈夫。坐禅床握拂子。俨然在一切人眼睛中。不须向别处寻讨。作是说者为谁。双径明月堂妙喜宗杲。

　　妙圆居士张知府画像赞

　　胸中元有五车书。纳江湖於度内兮绰有余。汪洋如万顷之陂兮。未让江夏牛医儿。夫是之谓妙圆居士。学妙喜相期於此道兮。世所希者也。

　　赞佛祖
　　释迦出山相

　　三十二相。八十种好。道树鹿苑。自起自倒。

　　文殊问疾(二)

　　只知赞不二。失却一只眼。自号七佛师。去而不复返。
　　俗汉自病。无端插觜。引惹词讼。至今未已。

　　入定观音(二)

　　瞑目危坐。示那伽相。观音妙智。一椎两当。住寂静地。应剎尘量。法如是故。无碍无障。
　　身不动摇。心入正受。一点灵光。如日当昼。

　　维摩居士(二)

　　佛病与法病。一扫两俱尽。传语老维摩。惜取穷性命。
　　空诸所有。深入不二。举一针锋。惊天动地。

　　观音达磨相对像

　　达磨观音。观音达磨。我即是你。你即是我。一身两名。鼻孔耳朵。彼此无言。相对淡坐。坐不坐。(咄)当甚热大。

　　九祖伏驮密多尊者

　　五十余年打坐。不知等个甚么。直饶主伴交罗。未免当头蹉过。

　　初祖达磨大师(二)

　　枯松之下坐盘陁。着意忘怀两不蹉。来者直须高着眼。抬眸鹞子过新罗。
　　竺乾不容住。懡[怡-台+罗]涉流沙。打落当门齿。犹言五叶花。

　　二祖

　　换却头颅骨。无端又易名。断臂立深雪。笑杀那边人。

　　六祖大鉴禅师

　　咄这老汉。且去碓米。传甚瓦钵衣盂。诌得四海鼎沸。今日见你形模。元来也只如此。

　　马祖大寂禅师

　　即心即佛。非心非佛。透过两重关。毕竟是何物。

　　庞居士(二)

　　多年历日系腰间。知与谁人作对谈。笊篱放下高叉手。应机何必口喃喃。
　　无生本无说。说着即话堕。骨肉团圞头。大虫看水磨。

　　布袋和尚(四)

　　稽首龙华补处佛。不肯安然住兜率。却来[廓-享+墨]市要寻人。人间指作白拈贼。赤揎两腿箕踞坐。卖弄麻鞋逞奇特。口中时复自喃喃。唱言我是真弥勒。
　　藞苴不存仪轨。亦无将将济济。十方法界虚空。都在破布袋里。蓦然闹市解开。撒向街头巷尾。南无弥勒世尊。家风如是而已。
　　桔撩棒挑破席。倒街卧路求乞。谁知睹史陀天。元无这个消息。
　　藞藞苴苴。全无定度。十字街头。遭人点污。

　　临济和尚(三)

　　色如淋了灰堆。喝似旱天震雷。虽有粗粗慥慥。却无隈隈[毯-炎+崔][毯-炎+崔]。咄咄咄是甚么。不得这个道理。定依一枚贼魁。
　　面上少和气。肚里多骨董。可惜三顿棒。打这老漆桶。
　　一句中具三玄。一玄中具三要。脑后见腮村僧。向上更有一窍。

　　普化和尚

　　瞠开三角杀人眼。紧握拳头耸两肩。佛祖位中留不得。却来[廓-享+墨]市掣风颠。

　　雪峰真觉禅师

　　这个漆桶。也解爆裂。据欵结案。只得一橛。如何是那一橛。岭上寒松。天边白月。灭灭。

　　法眼李王相对像

　　人王法王有真伪。天眼法眼无纤翳。一幅丹青两得之。究竟同归第一义。

　　言法华

　　藞苴全无仪轨。常走街头巷尾。口头虽诵莲经。肚里长思吃底。人言凡圣莫窥。妙喜独识得你。咄哉破落村僧。脱却一双木履。

　　五祖和尚

　　贱卖檐板汉。贴秤麻三斤。多少参玄士。错认定盘星。说我元非我。言真不是真。直饶传得似。犹未别其神。

　　圆悟禅师(四)

　　突出两个当门齿。舌本澜翻似纺车。击石火中呈丑拙。闪电光里复周遮。捺却膝耸却身。做模打样。弄假像真。如今纵有这伎俩。拟将分付与何人。
　　谤於佛。毁於法。十分藞苴。一味孟八。面目可憎。好与椎杀。正法眼灭瞎驴边。(咄)将此身心奉尘剎更不藏覆。开口见胆。学人不会。却成檐板。
　　咄哉藞苴川僧。偏要欺瞒鲁子。尽用无限神通。未免归乡卒死。将谓有多少奇特。伎俩兀来只如此。

　　觉范洪禅师

　　透得云庵一字关。爱论曹山三种堕。笔端之上海涛翻。横说竖说浑无过。嬴得籍甚之名。几取杀身之祸。文章未让孔丘。谈禅岂肯达磨。诸人还见么。休寻无发官人。且看僧中措大。

　　死心和尚

　　禅又不会。一味粗慥。是赞是骂。道道道道。

　　佛灯珣和尚

　　空却阎浮世。难求此个僧。若将言语会。直是得人憎。骂佛又骂祖。谁知元不曾。请君抖擞精神看。莫认渠侬作佛灯。

　　南华炳和尚

　　平生顶门眼。照彻无纤翳。太平与南华。逢场便作戏。七月十六朝。雷声震天地。我观法王法。法王法如是。

　　牧庵忠和尚

　　内心寂静。外缘屏绝。悟处谛当。用处亲切。一棒一条痕。一掴一掌血。忠道者家风。须是妙喜说。火里乌龟飞上天。六月纷纷飘瑞雪。

　　和山方和尚

　　伽梨勃窣坐胡床。虎视丛林百怪藏。莫道死心今已死。死心有子不曾亡。

　　普照英和尚

　　击涂毒鼓。说无味禅。以觉为印。印觉群情。得佛祖之要妙。彻万法之根源。於刀山剑树上。夺衲僧性命。向镬汤炉炭里。以此事流传。是谓大法之梁栋。苦海之舟船。若也向这里提撕。犹如掘地而觅青天。

　　普照钦和尚

　　击碎沩山涂毒鼓。任运腾腾过此生。莫怪世人浑不识。常从佛祖那边行。

　　佛日才和尚

　　佛日赞佛日。非真即是真。有问似不似。挂起便铺陈。

　　普明和尚

　　证长灵般若之体。得圆悟大机之用。燕坐霅川三处道场。静圣俨临半千之众。念此道之凌迟。若一丝引千钧之重。祖肩荷担如山不动。夫是之谓普明老人。如箭射的。而百发百中者也。

　　泉州胜和尚

　　大坐当轩。膝横楖栗。手不驱蚊。胁不至席。有时象王回旋。或作狮子返掷。灯笼与露柱交参。占波共新罗斗额。知师者谓。六月黄河彻底氷。不知师者谓。九秋霜月连天白。饶伊乱度量。总是韶州客。

　　妙空佛海讷和尚

　　妙相怡然。耽耽虎视。恢云门一字之玄风。阐三句为人之巴鼻。扫浮非归实。是把定佛祖要关。不许衲僧吐气。夫是之谓妙空佛海老人。建法幢於大道颠危之际者也。

　　含清照和尚

　　兴化棒未折。克宾话已行。云居雪峰老。日午打三更。

　　天王光和尚

　　真狮子儿。耽耽虎视。神定气平。身心不二。悟祖师禅。脚踏实地。横按摸椰。如是如是。

　　开善护和尚

　　铁面岩棱。全无柔和。气锐性刚。不受折锉。贬剥瞿昙。捡点达磨。好与云门。一状领过。

　　南华明和尚

　　凛凛威风。有规有矩。起东山云。施曹溪雨。一句当阳。截断露布。我今赞之。超今越古。

　　南安岩琅和尚

　　云庵的孙。湛堂嗣子。虎视耽耽。无彼无此。一击涂毒。闻之即死。南安岩畔日高眠。便是渠侬逸格禅。

　　玄沙昭和尚

　　栗棘蓬金刚圈。唯此老是真传。若也信不及。且听渠说禅。作么生是渠说底禅。猛火着油煎。

　　慈云祖和尚

　　参彻先师逸格禅。知音不遇且如然。而今老住慈云寺。嬴得清声播大千。

　　国清远和尚

　　这川藞苴。无真无假。一条白棒。佛来也打。更有一般长处。解向钵盂里走马。

　　沩山慧和尚

　　虎头燕颔将军相。横按霜筇物表高。一口等闲吞佛祖。有何魔外敢譊譊。

　　能仁敏和尚

　　形仪软似绵。脊梁硬似铁。冬不畏寒。夏不怕热。夫是之谓敏和尚。无穷福利。而不自矜者也。

　　正堂辩和尚

　　传佛眼道。说逸格禅。不立窠臼。不滞语言。作自得之鼻祖。为丛林之美传。夫是之谓正堂老人。乃得鱼而忘筌者也。

　　山东惠云金师翁

　　有威有德。人皆敬畏。劈面上闻。且不要讳。

　　山东惠云周师翁

　　磊磊落落。如山如岳。据坐五峰。清风索索。个是惠云周大师。稽首祥麟一只角。

　　盐官慧生庵主

　　昔日生法师。讲得石头点。今日生庵主。亦把家风展。画得浑相似。堂堂不可掩。求我赞称扬。碧眸光闪闪。

　　喻弥陀

　　个是喻弥陀。传来不较多。观瞻如具眼。静处萨婆诃。

　　萃长老写宏智禅师与师相对像求赞

　　两眼对两眼。各檐一片板。合得无锋罅。会俉非迟晚。傍观有人敢定当。许伊曾吃大虫胆。

　　保宁秀和尚

　　坐凤凰台。传天童道。自在快活。不属作造。失乡关者。方便指归。迷宝所者。引之令到。一条浑钢脊梁。铁棒打之不倒。观者高着眼。且不得草草。

　　梦庵信和尚(二)

　　住世七十八年。提持向上一着。镆铘[月*来]里横按。八倒七颠俱着。
　　伽梨勃窣坐。孤风迥绝攀。顶[宁*页]上一着。不许衲僧参。

　　大慧普觉禅师语录卷下(终)


　　大慧先师。以无量三昧辩才。秉佛慧炬。洞烛人心。承学之徒。随说抄录。散落诸方。末后最庵道印法兄。裒次编正。总为一集。名曰广录。前后颠末。了然无遗。昔释迦老子。住世七十九年。说法三百余会。临涅盘时。於金棺中。现露双趺。以示迦叶。迦叶告诸比丘。佛已涅盘。凡金刚舍利。非我等事。我等当结集法藏。无令断绝。道印法兄之用心。与迦叶等。然当时迦叶一言之后。阿难依教奏行。佛之奥义。徧满沙界。祖庆亲炙先师之日最久。敢不奉承道印法兄之用心。镂版刊行。以广其传。庶几见者闻者。同悟真如。佛之慧命。永永不绝。古语云。自未得度先度人者。菩萨发心。学者当有以亮(祖庆)附丽阿难之本意。绍熙元年四月结制日。(祖庆)谨跋。
