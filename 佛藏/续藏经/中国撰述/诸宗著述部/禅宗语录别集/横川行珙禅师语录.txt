续藏经   横川行珙禅师语录
　(门人)本光等编
　　言无展事。语不投机。承言者丧。滞句者迷。总不与么。有甚交涉。昆明池里失却剑。曲江江里捞得锯。腭腭腭。且过时莽莽卤卤。河沙数禅人。集余语。因书此示之　戊子冬。

　　横川和尚语录目次

上卷
　　自序　　灵岩录　　能仁录　　育王录

下卷
　　室中举古　　拈古　　颂古　　赞　　偈颂

　　目次(终)

　　 

　　横川和尚语录上

　　　　门人住持雁荡山罗汉禅寺本光　等集
　　师於咸淳四年九月十五日。临安府净慈禅寺。首座寮。受瑞安府雁荡山灵岩禅寺请。
　　二十八日。入寺。
　　据室云。此室深广。不可思议。譬如虚空。具含众象。於诸境界。无所分别。
　　拈堂札云。平章国公。昔在灵山。亲受付嘱。诸上座。彻底会取。令法久住。
　　指法座云。须弥顶上。白浪辊红尘。三世圣人。六代开士。天下老和尚。没觜。
　　升座。拈香云。此一瓣香。爇向宝炉。恭为祝延今上皇帝。圣躬万岁。万岁万万岁。　陛下　恭愿。山岳为寿。日月齐明。
　　次拈香云。昔年行脚。到太白山中。撞着督黄牙老和尚。举南山筀笋。东海乌贼。拟开口。便遭其打。今日思量。痛入骨髓。不似临济道。我在先师处。吃六十拄杖。犹蒿枝拂相似。爇向宝炉。供养　前住庆元府太白名山天童景德禅寺。杨岐第九世。天目大和尚。用酬法乳之恩。
　　就座　僧出问。欲行千里。一步为初。如何是最初一步。师云。蹉过了也。僧云。三十年后。有人举此话在。师云。莫乱统。僧云。且喜杨岐正脉通。师云。向你道。莫乱统。僧礼拜。师便喝。
　　乃云。问话且止。古者道。问之与答。俱是赢得边事。诸禅德。今日国王之恩。如何报答。但识我心。从甚处生。识得生处。便识得十二时中用处。识得十二时中用处。便识得无量劫来用处。所以诸佛出来。只要悟明本心。以为究竟。若能如是。自然一时报毕。不必他为。若去他为。即是有为边事。焉足以报无为之恩。劫石有消日。　君恩无尽时。
　　上堂。僧问。如何是教外别传底句。师云。不落玄妙。问恁么则直入如来地。师云。且缓缓。
　　问如何是学人行履处。师云。你适间。从甚处上来。问如何报得四恩三有去。师云。但从适间路下去。
　　问虎逼临崖时如何。师云。命若悬丝。进云。相救相救。师拈拄杖。掷与之。
　　乃云。诸和尚子。亲明自性。莫得认寒则向火。热则乘凉底是。莫得认地水火风散时。一念不动底是。莫得认老僧开口动舌底是。古人云。此性本来清净。具足万德。但以随染净二缘。而有差别。故诸圣悟之。一向净用。而成觉道。众生迷之。一向染用。没溺轮回。其体不二。卓拄杖一下。喝一喝。
　　夜参云。少室无门户。如何便得通。夜寒宁耐立。听我话西东。
　　上堂。智慧刀。裂破有漏爱网。金刚槌。击碎无明窠窟。无位真人乾屎橛。正法眼藏破沙盆。明眼衲僧。辨别不出。
　　上堂。各各分上。谁不当机。禅客问来。老僧答去。一举四十九。
　　上堂。古佛与露柱交参。猫儿咬杀猛虎。蓦拈拄杖云。出门撞着须菩提。拶破虚空全体露。一片虚凝绝谓情。万里清光飞玉兔。
　　上堂。般若如大火聚。着得一丝毫么。一拳拳倒黄鹤楼。一踢踢翻鹦鹉洲。有意气时添意气。不风流处也风流。
　　上堂。翠竹亭亭。香严一击忘所知。红桃灼灼。灵云一见绝疑惑。钟楼上念赞。床脚下种菜。胜首座道。猛虎当路坐。喝一喝云。若无举鼎拔山力。千里乌骓不易骑。
　　上堂。百千明镜。光影相照。尘尘剎剎。各不相借。黄檗打临济六十拄杖。临济筑大愚肋三下拳。天高地厚。水阔山长。诸人向父母未生前。道取一句来。
　　上堂。聪明灵利。意识想解。生死根本。沩山问仰山。法法向上。道取一句。作么生道。仰山拟开口。沩山便喝。凡三问。三拟答。总被喝。仰山低头垂泪云。百丈道。教我更遇人始得。今日便是遇人也。喝一喝云。生死根本。
　　上堂。僧问。中观论云。正觉无名相。随缘即道场。如何是正觉无名相。师默然。问如何是随缘即道场。师垂下一足。
　　问。如何是祖师西来意。师云。多此一问。进云。如何多此一问。师云。古人问如牛毛。
　　乃云。诸佛时常出世。说法度人。不曾间歇。何得众生无一个发真归源。谓其贪爱难断。非也。谓其业重难消。非也。若诸佛不出世。不说法度人。则众生自然发真归源。此是对治法门。切须究取。
　　上堂。踏破天关。逈然廓落。老僧与你。把手共行。忽有人问。如何是佛。踏破天关者是。
　　上堂。一毛吞海。海性无亏。纤芥投锋。锋利不动。龙潭吹灭纸灯。德山倒地礼拜。今年桃李贵。一颗直千金。
　　佛忌上堂。三界心尽。即是涅盘。山花红似锦。涧水湛如蓝。
　　上堂。云大隋烧畬。见一蛇。以杖挑向火中。咄云。这个形骸。犹自不放舍。你向这里死。如暗得灯。处世界如虚空。如莲花不着水。心清净超於彼。
　　上堂。世界未成。无佛名。无众生名。世界才立。便有许多名目。虽有许多名目。只是假名。初无实义。莫得认着。无事珍重。
　　除夜小参。僧出众云。达磨不来东土。二祖不往西天。师云。张公草鞋卖与谁。僧休去。
　　师乃云。初祖云。心心如木石。二祖云。兀尔忘缘。曹溪云。善恶都莫思量。他是寻常语话。多少人。坐在他语脉里。他无如何。只要你究心。此心从本不生。亦不会灭。不生不灭。犹如木石。自然忘缘。善恶何有。文殊道。心如虚空。虚空无朕迹。日月却循环。又云。即今是腊月三十日夜。
　　上堂。相见不扬眉。君东我亦西。相逢欲相唤。脉脉不能语。总是粥饭气。贴贴底无缝罅。能有几个。温州城里何限数。
　　上堂。尽大地冷啾啾。遍十方闹浩浩。拈拄杖云。放过布袋和尚。穿却解空鼻孔。
　　佛诞日上堂。华阴山前百尺井。中有寒泉彻骨冷。谁家女子来照影。不照其余照斜领。悉达太子生也。
　　为亨监寺入塔。三脚驴子弄蹄行。踏破大涅盘城。髑骸里生青草。
　　上堂。德山见僧入门。拽拄杖便打。睦州见僧入门。便云。见成公案。放你三十棒。不是要他平地成佛。只要他放舍得尽。如今丛林淡薄无人。盖缘个个不肯放舍。大众。面前所见底。放舍着在甚处。胸中所藏底。放舍着在甚处。
　　为彻殿主下火。你为殿主来。知得么。殿里佛。是了事底人。眉间放出白毫光。烁破大地众生髑髅。火把子亦无着处。
　　天目和尚忌。拈香云。巴陵。不为云门设斋报答。祗凭三转语。灵岩今日。先师天童和尚忌。不设斋。亦无三转语。诸人还委悉么。先师在日。向他面前。一切伎俩使不着。生既如是。死后亦然。
　　为行者下火。顾众云。他是卢行者。火后收取坠腰石。
　　上堂。地大水大。火大风大。若一念无疑。地不能碍。若一念无爱。水不能溺。若一念无瞋。火不能烧。若一念无喜。风不能飘。如此。即是无依道人。佛从无依生。若悟无依。佛亦无得。
　　上堂。诸法无相。触目皆形。般若无知。对缘而照。蓦直示汝。汝若不会。直处成迂。
　　开炉上堂云。雪峰道。三世诸佛。在火焰里。转大法轮。云门道。火焰为三世诸佛说法。三世诸佛立地听。大众。诸佛转底亲。火焰说底亲。欲得不招无间业。莫谤如来正法轮。
　　上堂。掇转虚空。一尘不立。蓦拈拄杖云。汝诸人。还见灵岩拄杖么。良久云。将谓猴白。更有猴黑。
　　上堂。僧问。如何是祖师西来意。师云。海水不生冰。
　　乃云。惟一坚密身。一切尘中现。蓦拈拄杖。横按云。韩信临朝底。十方世界空索索。三千剎海冷沈沈。
　　上堂。山河大地。都卢是个金刚眼睛。亦是自己。通方作者。共相证明。大道无向背。至理绝言诠。迥出三乘。高超十地。下座。
　　上堂。岩中宴坐。天雨宝华。也是臭肉来蝇。少林面壁。断臂安心。颇类烧钱引鬼。直饶脱去古人窠臼。朝打三千。暮打八百。
　　上堂。德山道。无生死可怖。无涅盘可得。无菩提可证。只是寻常一个无事人。与么说。事生也。事生争不怖生死。既怖生死。便有涅盘可得。菩提可证。兄弟。一切语言。不可采集。
　　上堂。拈拄杖云。性海无垠。山河大地是浪。日月星辰是浪。三世诸佛。浸烂鼻孔。你诸人。要得出头。且缓缓。
　　上堂。僧问。有问赵州。狗子还有佛性也无。州云无。此意如何。师大笑一声。问和尚一笑。某甲莫晓。师云。笑你漆桶不快。
　　问又问。一切众生。皆有佛性。为甚狗子无佛性。州云。为伊有业识在。还端的不。师云。有甚不端的。问。又有问。狗子还有佛性也无。州云有。赵州年七百甲子。为甚有两个舌头。师云。老人家。偏是如此。问。又问因甚入这皮袋。州云。知而故犯。请和尚明示。师云。我暗了多少。
　　乃云。鸟窠吹布毛。侍者悟去。拈拄杖云。天外云断。草里蛇惊。
　　示众。此事。只要当人自悟。三世诸佛。无传受法。六代祖师。无传受法。天下老和尚。无传受法。
　　僧问临济。师唱谁家曲。宗风嗣阿谁。临济云。我在黄檗处。三度发问。三度被打。僧拟议。临济便喝。随后打云。不可向虚空里。钉橛去也。
　　虚空里。如何钉橛。
　　又有座主问。三乘十二分教。岂不是明佛性。临济云。荒草不曾锄。座主云。佛岂赚人也。临济云。佛在什么处。座主无语。临济云。对常侍前。拟瞒老僧。速退速退。
　　看他恁么。有甚传受。悟底亦无。从无量劫来。到今日。如是。以诸人分上比论。各各无丝毫欠缺。吃粥了也。洗钵盂去。有时或自道一句。或对人一句。总无虚实。老僧即今道一句去。碎须弥山为微尘。摄四大海水。入一毛孔。於一义作无量义。於无量义作一义。熏风自南来。殿阁生微凉。众生颠倒。迷己逐物。若能转物。即同如来。如来者无所从来。亦无所去。故名如来。这个说话。不用搜寻。但观五蕴皆空。四大无我。直下顿了。无位真人赤骨律。却向北斗里藏身。众里。往往作禅会。却且问你。如何是禅。一念虚明底不是。寂寂底不是。参底不是。悟底不是。太末虫处处能泊。唯不能泊於火焰之上。众生能缘。唯不能缘於般若之上。一笔勾下。石室行者蹈碓。忘却移脚。向什么处去。
　　上堂。色身是相。法身是性。一切善恶。尽由法身。不由色身。法身若作恶。色身不生善处。法身作善。色身不堕恶处。凡夫惟见色身。不见法身。不能行无住相布施。不能於一切处。行平等行。不能普敬一切众生。见法身者。即能行无住相布施。即能普敬一切众生。即能修般若波罗蜜行。此是真实相。为汝等诸人。离却四大五蕴。出来。与老僧相见。
　　为益上座下火。我此法印。为欲利益世间故说。八万四千毛窍。悉皆出火。烧尽菩提之种。凋残功德之林。
　　上堂云。王老师教向异类中行。以手捻拳。安头上云。是驴是马。明日将一束草来。
　　为正上座下火。玄沙云。亡僧面前。正是触目菩提。举火把云。劫火洞然。大千俱坏。惟菩提不坏。
　　上堂。僧出问。某甲半年。在和尚座下。看柏树子话。无入头处。今日望和尚慈悲。方便开示。师喝云。你要来裨贩我那。僧礼拜。师云。阿谁信你。
　　乃云。大众。直饶掀翻大海。踢倒须弥。喝散白云。打破虚空。也未做得半个衲僧。我此门风广大。威德自在。是故灵山会上。广额屠儿。放下屠刀云。我是千佛一数。大集会中。大力魔王。待一切众生成佛了。众生界空。然后发菩提心。真狮子儿。善狮子吼。
　　上堂。召大众云。色声。为无生之鸩毒。受想。是至人之坑阱。便下座。
　　上堂。举百丈侍马祖行次。忽见野鸭飞过。祖云。是什么。丈云。野鸭子。祖云。甚处去也。丈云。飞过去也。马祖搊丈鼻头。丈负痛失声云。阿[口*耶]阿[口*耶]。祖云。又道飞去也。元来只在这里。丈直得浃背汗流。因兹有省。却归侍者寮。哀哀大哭。同事问。汝父母丧耶。丈云无。同事云。被人骂耶。丈云无。同事云。汝哭作什么。丈云。我鼻。被大师搊得痛。同事云。有甚机缘不契。丈云。汝自问取和尚。同事乃问马祖。祖云。是伊会也。汝自问他。同事回寮。丈乃呵呵大笑。同事云。汝适来哭。如今为甚却笑。丈云。适来哭。如今笑。
　　次日马祖升堂。众才集。丈乃出。卷却拜席。祖便下座。归方丈。
　　却唤丈问。我适来上堂。未曾说法。你为什么。便卷却席子。丈云。某甲昨日。被和尚搊得鼻头痛。祖云。你昨日。向什么处留心。丈云。今日鼻头。又不痛也。祖云。你深知今日事。丈乃礼拜而退。
　　丈再参马祖。侍立次。祖以目视禅床角拂子。丈云。即此用。离此用。祖云。汝向后开两片皮。将何为人。丈取拂子竖起。祖云。即此用。离此用。丈挂拂子於旧处。祖振威一喝。丈云直得三日耳聋。
　　师云。鼻头被搊。负痛失声。与野鸭飞过去。有甚干涉。哭一上。笑一上。狂性所发。马祖道。是伊会也。何不用本分草料。升堂卷席。谓昨日被和尚。搊得鼻头痛。转没交涉。马祖云。你昨日。向什么处留心。答云。今日鼻头又不痛也。马祖云。你深知今日事。此是一问一答。再参马祖。头上安头。喝一喝。便下座。
　　结夏小参。十方同聚会。啾啾唧唧。个个学无为。劳劳摝摝。此是选佛场。咄。心空及第归。既是心空。有何所归。
　　庞居士是梦言。老僧亦是梦言。此梦若破。一法无留。一法无留。万法枞然。熏风自南来。殿阁生微凉。铁船水上浮。喝一喝。盲龟跛鳖空流浪。枉使渔翁把钓竿。
　　为总副寺下火。横千竖百。总由上座。敲冰取火。得问老僧。掷下火把云。烧你眼睛。
　　达磨祖师忌。拈香云。度流沙十万里。半雨半风。坐少林八九年。花开花落。琅琊云。师心兮戴。
　　上堂。上座。生死事大。诸佛只要体取无生无死底道理。如何是无死。无死即是死。如何是无生。无生即是生。僧问鼓山。生死沈沦。如何出得。山云。你在里许多少时。漝么说话。且道。他出得生死。出不得生死。
　　咸淳八年。十月二十四日。堂札。改差。住持本府能仁禅寺。受请毕。辞众上堂。
　　旧观复还。方为庆惬。岂料朝文荐至。改住能仁。无门回避。姑且随缘。道伴高流。切希珍重。

　　雁山能仁禅寺语录

　　当日入寺。升座拈香。祝圣罢。就座。僧问。如何是佛法大意。师云。临济三度问黄檗。黄檗三度。打六十拄杖。
　　乃云。大众。去来不以象。动静不以心。岂谓。兹山虚席。京畿诸寺。宿德名员。请于廊庙。抑俾来此开堂。且今日。说个什么即得。九山突兀。四水萦回。道是为诸人举话。必谓实诸所有。尽十方世界。无一微尘许法。与诸人。作见闻觉知。必谓空诸所无。大迦叶。聆筝起舞。目犍连。双足越坑。理应如是。干戈才偃息。四海乐升平。
　　当晚小参。只个住山宁有意。向来成佛亦无心。山僧来此。出於诸人。诸人为佛法之故。佛法不属山僧。山僧证明而已。然证明亦非易事。即今道是得么。道非得么。非之与是。一时截断得么。此是真实相为。直得上无攀仰。下绝己躬。常光现前。壁立万仞。卓拄杖一下。喝一喝。
　　上堂。娑娑世界。以音声为佛事。香积世界。以香饭为佛事。执之失度。必入邪路。能仁这里。以一切处。为佛事。过去未来。尘沙诸佛。在你诸人脚跟下。还知么。
　　上堂。僧问。如何是一尘入正受。师云。达磨面壁。问如何是诸尘三昧起。师云。云门扇子。
　　乃举。教中道。身心清净。诸境清净。杨岐道。诸境清净。身心清净。喝一喝云。你道这一喝。落在那边。乃云。一喝分宾主。照用一时行。会得个中意。日午打三更。
　　上堂。无佛处云是佛。无法处云是法。无僧处云是僧。是名转法轮。不是转法轮。盏子扑落地。楪子成七片。天清地宁。君王长寿。万民安乐。
　　上堂。从人至佛。是圣情执。从人至地狱。是凡情执。凡圣净尽。人即是佛。佛即是人。有情无佛性。无情有佛性。总是妄见。
　　上堂。鹭池鹫岭。海甸庵园。不异这里。你道。即今说什么法。若意根尚滞。直须向前决择。保福有言。击石火闪电光。构得构不得。未免丧身失命。
　　上堂。举僧问百丈。如何是佛。丈云。阿谁。僧云某甲。丈云。汝还识某甲否。僧云。分明个。丈举拂子云。汝还见么。僧云。见。丈良久。乃云。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。
　　师云。某甲便是某甲。何用还识某甲否未。举拂子。灵光独耀。迥脱根尘。举起拂子。灵光独耀。迥脱根尘。体露真常。不拘文字。心性无染。本目圆成。但离妄缘。即如如佛。须弥山塞你咽喉。大海水浸你鼻孔。
　　上堂。历劫来来无尽灯。不曾挑剔镇长明。夜行摸壁人无数。试问如何恁么生。
　　上堂。大丈夫汉。别有生涯。灵不在己。圣不慕他。二三四七。水月空花。
　　上堂。识心达本源。故号为沙门。唤什么作心。唤什么作识。唤什么作本源。作么生达。答不得。老僧你不是沙门。今日帝释天与释迦。在中庭相争佛法甚闹。
　　圣节上堂。河清海晏皇基壮。雨顺风调百姓安。三世如来同祝赞。龙楼曲奏万年欢。
　　上堂。今日生来日死。千年田八百主。郎当屋舍没人修。还会么。火官头上风车子。
　　上堂。离四句绝百非。老僧爱瞋不爱喜。箭过西天十万里。向大唐国里等候。
　　上堂。雪峰道。望州亭。与你相见了也。乌石岭。与你相见了也。僧堂前。与你相见了也。有甚么事。鹅湖无端骤步归方丈。保福入僧堂。岂不是累他雪峰。好与二十棒。拈拄杖云。什么处去也。
　　结夏小参。诸上座。一秋一冬一春。东西南北。拨草瞻风。踏破施主几緉草鞋。一夏三个月。赫日炎炎。全身放下。便是清凉国。以大圆觉。为我伽蓝。身心安居。平等性智。黑牛卧死水。出身句。作么生道。
　　上堂。猪肉案头有悟底。菩提路上无歇人。便下座。
　　达磨忌。拈香云。古者道。达磨不来东土。又有道。携只履西归。走作多少兄弟。今日为你见前一众。烧香供养他。看他。香烟起处。戒香。定香。慧香。解脱香。归依佛。归依法。归依僧。
　　中秋上堂。马祖百丈。智藏南泉。玩月。各呈自己见解。於月有甚交涉。月轮有圆有缺。孤光透彻。谓之月光菩萨。照破山河大地昏暗。开一切众生。心地昏暗。老僧出母胎时。正当今夜。拈却门前大安山。放你诸人。东去西去。
　　至日上堂。万灵同辙。千圣共行底路子。拨开了也。阴去阳来。乌飞兔走。明眼衲僧。一场莽卤。
　　除夜小参。业识茫茫。无本可据。逗到腊月三十日夜。一似落汤螃蠏。五更钟动。曙色平分。交庆新年。六六依然三十六。尘沙劫来。流浪生死。如汲井轮。无有停息。
　　上堂。三衣覆体。四事供需。若也知惭知愧。是真释子。莫道曩劫修来。非从今日。
　　上堂。心外无法。法外无心。南岳磨砖作镜。马师坐禅成佛。日面佛月面佛。五帝三皇是何物。须弥山上走马。大洋海底藏身。
　　为石直岁下火。似地擎山。不知山之孤峻。如石含玉。不知玉之无瑕。松直棘曲。直底为材用。曲底作柴烧。
　　上堂。六国未宁。云擎雨色。六国已宁。日放山光。石牛拦古路。一马生三寅。便下座。
　　上堂。僧问。汾阳和尚示众。夫说法者。须具十智同真。若不具十智同真。邪正不辨。缁素不分。不可为人天眼目。如何是十智同真。师云。我不辞向你说。只恐你不信。问如何是一同一质。师云。山河大地。问如何是二同大事。师云。百草头边荐取。问如何是三总同参。师云。文殊普贤。泥猪疥狗。问如何是四同真智。师云。对面不相识。问如何是五同徧普。师云。西天此土。问如何是六同具足。师云。一声徧在诸人耳。问如何是七同得失。师云。灰头土面。问如何是八同生杀。师云你问我答。问如何是九同音吼。师云。丙丁童子念摩诃。问如何是十同得入。师云。金毛狮子。问与什么人同得入。师云。善财拄杖子。问与谁同音吼。师竖起拂子。问作么生同生杀。师云。你吃得棒也未。问何物同得失。师云。据虎头收虎尾。问那个同具足。师云。步步踏着。问何物同遍普。师云。上座因什么。只得一半。问何人同真智。师云。金屑虽贵。落眼成翳。问孰能总同参。师云。破草鞋。问那个同大事。师云。寒山拊掌。拾得呵呵。问何物同一质。师云。藕丝牵大象。
　　乃云。不用举古。只论如今。诸人在这里听法。将什么听。将耳听。耳有根如何听。将眼听。眼有根如何听。将心听。心有根如何听。我法无相。你听无形。临济大师道。若欲生死去住。脱着自由。即今识取听法底人。无形无相。无根无本。无住处。
　　为滋上座下火。听吾火把子。为汝说妙偈。滋蔓不可图。缚住生与死。千劫万劫中。个个皆如此。
　　上堂。百丈升堂。黄檗出问。从上宗乘。如何指示。丈良久。檗云。不可教后人。断绝去也。丈云。将谓汝是个人。乃归方丈。檗随后入云。某甲特来。丈云。若尔。则他后不得辜负吾　师云。百丈坐得断。不归方丈去。黄檗有个悟处。
　　上堂。僧出问。丹霞烧木佛。院主因甚眉须堕落。师云。正是我疑处。问和尚是善知识。为什么。也有疑处。师云。尽大地人不疑。我则无疑。
　　问清净行者。因甚不入涅盘。师云。从来与么。
　　问破戒比丘。因甚不入地狱。师云。汝自应知。
　　问文殊出女子定不得。罔明为甚出得。师云。罔明却能弹指。
　　问百丈不落因果。为甚么堕野狐身。不昧因果。为甚么脱野狐身。师云。差之毫厘。失之千里。
　　问牛头未见四祖时如何。师云。百鸟衔花。问见四祖后如何。师云。百鸟不衔花。
　　乃云。心清净是佛。心光明是法。阿那个不清净光明。至於山河大地。日月星辰。悉皆清净光明。是故佛法遍一切处。大唐国里。打钟鱼鼓板。师僧队队入僧堂。新罗国里。打钟鱼鼓板。师僧队队入僧堂。
　　上堂。多学何益。直须退步。孤明自照。省悟诸尘。纤毫不立。犹是过患。
　　上堂。天普盖地普擎。日月普照。达磨西来。跋涉流沙。后代儿孙。弄巧成拙。
　　新到相看。师问甚处来。僧云雪峰来。师云。鳖鼻蛇咬人。无药可医。是否。僧云。某甲亲遭一口。师云。如何得命到这里。僧拟开口。师便打。
　　上堂。各各有个世界。大地载不起。虚空包不尽。山僧底拈来。抛向诸人面前。诸人底拈来。抛向山僧面前得么。
　　上堂。仁者。不教你取一法。如微尘大。不教你舍一法。如微尘许。不教你便恁么休去。下座。
　　上堂。诸上座。莫只管如韩卢逐块。当念无常。凡世间有形相者。皆被无常吞却。无常又被无常吞却。若能省悟无常之无常。即是上座自己。
　　除夜小参。灵山拈花。迦叶微笑。少林面壁。二祖安心。老僧。从年头到年尾。语默动静。更无一个采着。任你人人本具。个个圆成。至於钟声鹊噪。可契真源。作么生道将一句来。
　　上堂。云门大师道。幻泡等无碍。一切处不是幻泡。一切处不见无碍。
　　师云。云在岭头闲不彻。水流涧下太忙生。又拈拄杖云。总是幻泡。总不是幻泡。总是无碍。总不是无碍。
　　上堂。举百丈普请锄地次。忽见一僧。闻鼓鸣。举起锄头大笑。便归。丈云。俊哉。此是观音入理之门。丈归。乃唤其僧问。适来汝见什么道理。便恁么。僧云。某甲闻鼓声。归吃饭去来。丈乃笑而已　师云。此便是观音入理之门。
　　师一日。见兄弟举古举今。问他。於你自己分上。有甚交涉。僧无语。师打一棒云。举古举今。是你。开口不得。是你。
　　端午上堂。龙牙云。学道先须有悟由。还如曾斗快龙舟。虽然旧阁闲田地。一度赢来方始休。拈拄杖。掷下。便归方丈。
　　上堂。僧问。如何是闻复翳根除。师云。一不成二不是。如何是尘消觉圆净。师云。漏木杓破笊篱。
　　乃云。木女穿针山色秀。石人牵线海云生。高茅座主赤双脚直向毗卢顶上行。
　　上堂。目前无法。法法摐然。心外无机。机机相副。日面佛月面佛。五帝三皇是何物。星河秋一雁。砧杵夜千家。
　　谢秉拂斋上堂。食轮转法轮转。老僧合掌顶戴。经云。其施汝者。不名福田。供养汝者。堕三恶道。
　　为聪副寺下火。汝一生。聪明利智。千计万算。到这里。总用不着。便好死却身心。莫待火焰上添草。
　　上堂。壮士展臂。不借他力。善舞太阿。不伤其手。拈拄杖云。横身当宇宙。一句定纲宗。
　　上堂。一法若有。毗卢堕在凡夫。永劫不复。万法若无。普贤失其境界。没处去。
　　施主上堂。处处壁立千仞。历历常光现前。教中道。初日分。中日分。后日分。皆以恒河沙等身。布施。
　　上堂。举百丈升堂。云岩晟出问云。和尚每日。区区为阿谁。丈云。有一人要。晟云。因甚不教伊自作。丈云。他无家活　师云。要底人。在甚处。虽无家活。教伊自作始得。
　　上堂。无三界可出。是众生也。无菩提可求。是诸佛也。诸佛众生。非一非二。所以道。性相平等。菩提解脱。业障烦恼。
　　上堂。寒暑荒却心田草。智慧刀。无用底物。便下座。
　　上堂。夜来地动葭灰起。百草头边一寸春。抖擞精神急荐取。生老病死不饶人。
　　月旦上堂。云门大师道。尽乾坤大地。无纤毫过患。犹是转句。不见一色。始是半提。须知更有全提时节。
　　师拈拄杖云。拄杖子。在你诸人头上。转大法轮。三世诸佛。在你诸人脚下。转大法轮。一切众生。成等正觉。
　　延庆和尚下火。成住坏空。成者。四大假合。一个己身。是也。住者。据曲木床底。是也。坏者。四大分离。己身无有。是也。空者。明暗色空。无丝毫隔碍。是也。举火云。火性元空。成住坏空。不相弃离。一切如是。见彻根源。石上栽花。
　　上堂。拈槌竖拂。好肉剜疮。举今举古。开眼尿床。设使别有生机。也是露布。总不与么。无孔铁锤。
　　上堂。恶是罪业。善亦是罪业。罪业消除。青天白日。西河弄狮子。丰干骑猛虎。老玄沙卓牌。邓师伯打瓦鼓。
　　结夏上堂。十五日已前。即不问。十五日已后。不暇问着。正当十五日。道将一句来。道得来。只是半句。护生禁足。西天令严。佛入涅盘。已二千二百二十载。无有不遵守者。以拄杖。划一划。便下座。
　　上堂。入凡入圣。入秽入净。入真入俗。何以如此。莲花生淤泥。
　　复颂云。莲花生淤泥。标格天然别。出水未出时。喂鱼并喂鳖。
　　为疑副寺下火。庄下监造僧众米。满头满面是埃尘。归来跳入火中浴。超出毗卢清净身。
　　上堂。僧问。有问赵州。如何是西来意。云庭前柏树子。有问庆云。云庭前无柏树。一等是问西来意。为甚答不同。师云。不是阇梨问。老僧也不知。
　　乃云。大洋海底。不宿死尸。如来藏里。不停一法。楖栗横担不顾人。直入千峰万峰去。
　　为玉首座下火。玉将火试。若是和璞悬黎。垂棘结绿。千锻万练。其质愈润。其色愈洁。犹云门被睦州拶折只脚。去死十分。掷下火把云。果然。
　　上堂。五千四十八卷。是黄叶止啼。若是个汉。拨着便转。
　　为总首座下火。平地上死人无数。透过荆棘林者是好手。今日不可总道堂中上座。有长处也。举火云。[口*悉]哩[口*悉]哩。
　　谢秉拂斋上堂。食供养。一饱忘百饥。法供养。心花发现。照十方剎。可谓功不浪施。拈拄杖云。趁得老鼠。打破油瓮。
　　为僧行普请下火。汝诸人。各各具一点妙明真性。劫火洞然。世界俱坏。此性不坏。看经坐禅。开单展钵。行益普请。出生入死。动转施为。全是此性。只为一念迷妄。背觉合尘。不知落处。吾为汝。点破了也。退后退后。火蛇来穿你髑髅。掷下火把。
　　上堂。举临济禅师到龙光。光上堂。临济出问。不展锋铓。如何得胜。龙光据坐。临济云。大善知识。岂无方便。龙光瞪目。临济以手指云。这老汉。今日败阙也　师云。今日众里。总道临济问。不展锋铓。如何得胜。龙光据坐。屈哉作家相见。岂在形言。三千里外知得他。也是钝汉。
　　示众。堂中诸兄弟。到方丈上。请告香普说。仰见作成丛林盛心。但此事不在语言。秘魔一生只是擎杈。俱胝一生只是竖指。打地和尚。一生只是打地。分开太华。裂破黄河。尚接不得一个半个。我若说得。天花乱坠。更用不着。你一众。个个是大丈夫汉。十二时中。无丝毫渗漏。红尘堆里。波波挈挈。青山影中。飘飘飖飖。便是屠儿放下屠刀。立地成佛底时节。只不得与么会。若与么会。落在知解之数。被知解束缚。胡乱转动。一步不得。明被明碍。暗被暗碍。色被色碍。空被空碍。语言被语言碍。所以沈坠生死苦海中。无出头分。古人脚跟下稳实。自然八面玲珑。拈条死蛇。便解活弄。岂不见。僧问马祖。如何是祖师西来意。马祖唤近前来。僧近前来。祖便打云。六耳不同谋。
　　黄龙南和尚云。古人尚道。六耳不同谋。何况三百五百。浩浩地商量。祸事祸事。知解底。如何抟量。抟量到弥勒下生。无你讨头处。除非知解忘。伎俩尽。犹明镜中看万象。纤毫无隐。一切处既无隔碍。指鹿为马。将南作北。放去收来。着着自由。方可以出来垂手。不瞎学者之眼。松源师翁。临终垂语。久参。正路行者有。只不能用黑荳法。难以荷负正宗。临济佛法。到此平沈。痛哉痛哉师翁之言。切有深旨。讨正路行者。如星中拣月。况用黑荳法者耶。兄弟。你若是个一刀两段底汉。黑荳法。有甚难用。智门和尚道。黑荳好合酱。只这便是。
　　年来丛林荒凉。看不上眼。盖缘据曲木床。尽是知解之徒。道这一个公案。是为人处。那个公案。不是为人处。喜人单提独弄。谓之向上巴鼻。怕人说心说性。谓之佛法道理。
　　又有一等。专造新奇语句。谓之出格。引诱新入众者。若如此。吾宗岂到今日。看他德山临济。赵睦二州。云门诸老。是何标格。有头面。到你见么。有你凑泊处么。千古之下。炳焉如悬诸日月。
　　六祖示众云。吾有一物。无头无尾。无名无字。无背无面。诸人还识么。时有荷泽神会。出云。是诸佛之本源。乃神会之佛性。六祖打一棒云。这饶舌沙弥。我唤作一物。尚不中。岂况本源佛性。此子向后。设有把茅盖头。也只成个知解宗徒。
　　法眼云。古人授记。终不错。如今立知解为宗。即荷泽是也。
　　参禅不具这般眼脑。空住黄面老子屋。吃黄面老子饭。反不如三家村里。种田公子。兄弟就己退步。向脚跟下。默默提撕。具得这般眼脑。生老病死苦。总被你照破。只是能仁。未放过在。我此门中。如大海水。愈入愈深。直须到底。始得。且如何得到底去。但辨肯心。必不相赚。珍重。
　　谢秉拂斋上堂。以食供养诸人者。是好心。以法供养诸人者。是好心。三文钱。娶个黑老婆。头不梳。面不洗。知他是凡是圣。喝一喝。
　　上堂。有一句。举似诸人。各各敛念听取。这一句。即是父母未生前底句。古人不唤作一句。唤作一句。成死句。所以不参死句。只参活句。路逢死蛇休打杀。无底篮子盛将归。
　　上堂。小屎坑大屎坑。浸不杀底出来。我有一句。向你道。如何是佛。乾屎橛。
　　结夏上堂。老僧与诸人。诸佛及众生。情与无情。皆是布袋里物。教谁结却布袋口。
　　上堂。举百丈因奯上座来参。吃茶了。丈云。有事。相借问得么。奯云。幸自非言。何须札窒。丈云。与么则许借问也。奯云。更请一瓯茶。丈云。收得安南。又忧塞北。奯拨开胸云。与么与么。丈云。要且难构。要且难构。奯云。知即得。知即得　师云。一等相见。就中要妙。奯上座拨开胸云。与么与么。百丈道。要且难构。要且难构。老僧只抬得他。搦不得他。
　　上堂。诸法从本来。常自寂灭相。春草青青。夏木森森。秋风浙浙。冬冰片片。拈拄杖云。你诸人。从朝至暮。走上走下。

　　明州阿育王山广利禅寺语录

　　至元二十年。三月念六日。
　　都总摄。自燕京。遣僧使。持札至。温州雁荡山放牧寮。请师。住持明州阿育王山广利禅寺。前住持东湖霞屿道贯。制江湖请疏云。
　　鄮岭东震之鹫峰。鹫峰西天之鄮岭。真身塔涌即佛现前。弹压山川。贵得人物相称。
　　能仁东堂。横川禅师。宗旨续临济杨岐应庵之脉。说法无雕琢藻绘。入时之辞。真摧邪魔山之。金刚王宝杵也。燕京雁荡。相距数千里之遥。
　　总摄除檄。专僧敦请。尊其道也如此。虽则闲居宜老。应物非时。当念祖道靡委沦胥。来作中流砥柱。
　　师。於八月初二日入寺。
　　佛殿。烧香云。三十二相天人仰。八十种好鬼神惊。
　　升座。拈香云。此一瓣香。祝延今上皇帝。圣躬。万岁万岁。万万岁　次拈香云。奉为皇太子。寿算千秋。阖朝官属。增崇禄位。
　　次拈香云。奉为国师大师。总摄大师。增崇法算。
　　就座。僧出众来。拟问。师以手约退。上座且住。听老僧处分。
　　乃云。十方世界。佛法显然。其中有昧根尘之故。所以达磨大师道。吾本来兹土。说法救迷情。一花开五叶。结果自然成。兹者称提便合顿悟。眼见色。不被色碍。耳闻声。不被声碍。至於诸根。俱无所碍。皇风成一片。慧日镇长明。
　　上堂。诸上座。达自心了自心。居净土无喜。住恶世无嫌。且作么生达。作么生了。有底道。大尽三十日。小尽二十九。恁么则种种法生。有生即有灭。生灭不停。争得了达。直须子细。
　　上堂。说甚么诸佛出世不出世。祖师西来不西来。单提是大过患。演说是大过患。总不与么。是大过患。
　　上堂。目视云霄。壁立万仞。灰头土面。拖泥带水。野犴鸣狮子吼。狮子吼野豻鸣。三十年后。有人悟去。
　　结夏小参。一堂龙象。古来无。道貌冰霜照四围。选佛场开无可选。心空及第亦无归。老僧不用敲床竖拂。亦不用东语西话。西家杓柄短。东家杓柄长。亦不要大家论量。今日吃甚菜。二年同一春。接手句。作么生道。
　　至元二十一年。四月十二日。恭奉圣旨。俾住持本寺。领众焚香。望阙谢恩罢。
　　升座。乃云。黄河三千年一度清。圣人五百世一度出。皇皇上帝。统御金轮。东尽嵎夷。西及昧谷。南放交趾。北属幽都。六军万姓。悉禀威灵。亦犹释迦如来。舍利宝光。照四天下。
　　庆元府路。古鄮山中。两蒙圣旨。恩宠尤多。化瓦砾场。为夜摩兜率之宫。致贫道入於休歇解脱之域。皇风永扇。宝历弥新。鹤禁迎祥。鸳行咏德。卓拄杖云。虚空可量风可系。无能尽说佛功德。
　　结夏小参。立三期限。逼蛇化龙。蜡人为验。西天使得。护生杀生。事涉两头。两错商量。空筛气力。锄一片畬。种一箩粟。辛勤不少。日中一餐。夜后一寝。未出常情。育王寺里僧。个个得人憎。你有拄杖子。我与你拄杖子。你无拄杖子。我夺却你拄杖子。
　　上堂。凡夫与圣人有异。其性无异。天热凡夫道热。圣人不可道不热。天寒凡夫道寒。圣人不可道不寒。匝地普天如此。只要见性。见性成佛。佛即凡夫。凡夫即佛。
　　上堂。僧问。清净本然。云何忽生山河大地。师云。你因甚有此一问。
　　乃云。击开大解脱门。识取无面目底。全放全收。全杀全活。十方世界一团铁。虚空背上白毛生。
　　示众。我宗无一法与人。达磨西来。作证而已。个个本自具足。无量劫来到今日。折旋俯仰。应机接物。屙屎送尿。出生入死。不欠一丝毫。不剩一丝毫。可大师只礼三拜。依位而立。绍续祖位。如今人道。是有禅有道。携囊挈钵。东西南北驰求。情生智隔。想变体殊。更撞着一等邪师。指东划西。愈增颠倒。但驰求之心歇去。本来境界。自然发现。如何得歇。要歇不能得歇。十二时中。行住坐卧。都是你歇处。演若达多失却头。求心歇处即无事。佛是无事人。昔年老僧。初行脚时。亦信有禅。昼三夜三。提个无字。横看竖看。看不透。胸中开开地。如热铁团。无理会处。及到先师会下。一日入室。举南山筀笋。东海乌贼。拟开口。便被打。当下廓然。一个无字百杂碎。诸佛何有。自己何有。万法何有。即是本来境界。无事安乐田地。
　　郁山主。因有游山僧。到其所住之处。问他。禅如何参。僧向道。你但看百尺竿头。如何进步。郁山主信得及。只管提起看。骑驴过桥。忽遭颠。起来便道。我有明珠一颗。久被尘劳羁锁。如今尘尽光生。照见山河万朵。
　　是他胸中流出。盖天盖地。非从人得。
　　后来杨岐问白云。你本师有悟道颂。举看。本师即是郁山主。白云举了。杨岐一笑。白云问有什。么不得处。和尚发一笑。杨岐道。你见打驱傩么。他要人笑。你怕人笑。白云於是有省。杨岐一笑。即不论。白云省去。得个什么道理。
　　兄弟脚跟下。踏着实地。佛法玄妙净尽。信手拈来。信手便用。镬汤炉炭。刀山剑树。转大法轮。一切众生。成等正觉。若丝毫见地不脱。面前都是碍膺之物。
　　岂不见真点胸自谓百了千当。勘辨诸方。善侍者叵耐。他拈一块石。安地上问。此是什么义。真点胸云。无云生岭上。有月落波心。善侍者叱云。这般见解。敢说勘辨诸方。且道。善侍者具什么眼目。真点胸。却问慈明。慈明向他道。你问我。真点胸叉手云。是什么义。慈明云。无云生岭上。有月落波心。真点胸。方始瞥地。誵讹在甚处。这些子透不过。对面何啻千里万里。善侍者乃云。这回勘辨得诸方。三头两面。真点胸云。却勘辨不得诸方。便有逆水之波。信之。此事不在语言。无丝毫授受。无你抟量处。无你凑泊处。直须发勇猛志。将平日所保重底。尽底掀翻。自然着着。有出身之路。
　　上堂。说底也多。参底也多。只是无悟底。若要悟。须待须弥粉碎。
　　时有僧问。几时粉碎。师云。悟时粉碎。
　　上堂。本无纤尘法。碍你眼睛。何得自昧。东西不辨。南北不分。千圣不传底事。只在你面前。不可蹉过。
　　上堂。先佛有顶[宁*页]一机。祖师有末后一句。总向诸人面前拈出。破知解窠窟。截生死根株。正体独露。妙用全真。一尘中现宝王剎。毛端上转大法轮。
　　谢秉拂斋上堂。咬破铁酸饀。百味具足。拶透父母未生前底句。一法无留。与我拈佛殿来。
　　上堂。龙门无宿客。不是点额人。孤峰无宿客。不是守株人。红日绕须弥。清风遍寰宇。
　　上堂。形影一生。苦乐随至。形影一灭。苦乐何有。当观生灭。是诸佛之本源。是众生之幻化。拈拄杖云。明暗色空。皆是幻化。
　　恩鉴义请上堂。崇安院比丘尼慧恩。到阿育王山。一睹如来真身舍利宝光。顿悟无上妙道。思念故秘阁奉议元吾府君王公。癸亥命。十月二十五日。子时生享年七十四岁。丙子年。九月二十九日。辰时。卒于正寝。深恐游魂凝滞。请老僧。升堂开示。达者先知。贤明早悟。不待花开叶落。即今纳须弥於芥子。掷大千於方外。鹤有九皋难翥翼。马无千里谩追风。
　　上堂。如何转得山河国土。归自己去。如何转得自己。成山河国土去。昨夜山前。虎咬大虫。
　　上堂。汝诸人。曾得个入头处也未。睦州道。若未得个入头。须得个入头。若得个入头。不得辜负老僧。乃云。鹞子过新罗。
　　上堂。驴前马后。不何着脚。诸佛地上。不可着脚。老僧今日。有大过患。
　　上堂。一尘飞而翳天。一芥堕而覆地。一花开而见佛。一叶落而知秋。雪峰辊三个木球。德山卓牌於闹市。上堂。构不得底。死在构不得下。构得底。死在构得下。临济吃黄檗六十棒。向大愚肋下。筑三拳。总是依草附木。
　　上堂。一千里路。二千里路。横担拄杖。长连床上。三条椽下。高挂钵囊。似刺猬子。有甚用处。蓦拈拄杖云。西风吹渭水。落叶满长安。
　　上堂。天得一以清。地得一以宁。金刚神合掌。归依佛法僧。
　　除夜小参。刍狗吠时天地合。木鸡啼后祖灯辉。一年光景今宵尽。万里更无人未归。
　　谢秉拂斋上堂。食轮法轮俱转。四百个衲僧。鼻孔辽天。拈拄杖云。陈如尊者为首。参新僧堂去。
　　上堂。鼓声咬破七条。只着偏衫去也。老鼠满地走。拖取猫儿来。
　　张朝奉设斋请上堂。尽十方世界。是释迦佛舍利宝光。尽十方世界。是阿育王檀越。我朝奉张公。具大智。具大见。未举先知。未言先领。故入山来。以香花灯烛。茶果珍羞。供养佛。供养法。供养僧。目前底是僧。何者是法。五千四十八卷。何者是佛。清净无为。此一段奇特大事。不可思议。所获利益。亦非小小。福如沧溟之水。寿若太华之山。子孙显扬。宝藏充满。卓拄杖云。但愿春风齐着力。年年吹入我门来。
　　复说偈。施供养者。受供养者。俱无住着。获波罗蜜。
　　上堂。目前无法。意在目前。不是目前法。非耳目之所到。青萝夤缘。直上寒松之顶。白云淡泞。出没太虚之中。
　　昌国广福和尚至。上堂。大洋海底火发。鲤鱼跳出龙门。南山起云。北上下雨。
　　为熙庵主下火。穿破衲。冻日熙熙。了残经。白月团团。生老病死。了无干涉。更明婆子烧庵话。始是亲曾见育王。
　　上堂。当处解脱。得大安稳。展钵吃饭。开单打眠。孤峰顶上。十字街头。十字街头。孤峰顶上。卓拄杖云。寒山拾得。
　　天童止泓和尚至。上堂。天童和尚垂访。升堂陈谢。因举一则古话。非惟供养和尚。且要诸兄弟。知得从上尊宿相见。无丝毫相见底道理。韶国师云。心外无法。满目青山。
　　上堂。抖擞眼中尘。共照无私镜。胡来胡现。汉来汉现。胡汉不来时如何。湛湛也。
　　为礼上座下火。大众。火把子。空却世界去也。昨日烧化淳维那。今日烧化礼上座。
　　解夏小参。一夏九十日。不依倚一物。解开布袋口。得见本来人。本来人只是旧时人。三文钱。娶个黑老婆。头不梳面不洗。千年桃核破。觅甚旧时仁。江南两浙春寒秋热。喝一喝云。耶舍塔中敲铁磬。天台雁荡绝人行。
　　上堂。当下超凡入圣。不被众魔惑乱。唤作大事已辨。假使铁轮顶上旋。定慧圆明终不失。卓拄杖。下座。
　　上堂。妙明心印。印佛。则一手指天。一手指地。印法。则狗衔赦书。诸侯避道。印僧。则个个钵盂口向天。还有自印者么。自印。则行住坐卧。一一明了。灵山会上。传此心印。少室峰前。传此心印。
　　永藏主赴定水请。上堂。如来藏中。不留一法。将甚么流通。拈却破沙盆。活却衲僧眼。拈拄杖云。黄河三千年一度清。
　　上堂。闹市里天子。百草头上祖师。总为你诸人举了也。若也不会。不可向虾蟆窟里。作活计。拈拄杖。画一画云。一句该通。五千余首。苏卢娑诃。
　　上堂。问一句来。答一句去。佛法不是这个道理。五台山上云蒸饭。佛殿阶前狗尿天。剎竿头上煎[饥-几+追]子。三个猢狲夜簸钱。
　　除夜小参。年穷岁尽时。家家烧纸钱。滴滴落地。千神俱醉。不可作佛法商量。不可作世谛流布。若作世谛流布。瞎却眼睛。若作佛法商量。烂却舌头。即心即佛非心非佛。不是心。不是佛。不是物。东海鲤鱼打[跳-兆+孛]跳。新罗国里无寸土。
　　达磨祖师忌。拈香云。亦不睹恶而生嫌。亦不观善而勤措。亦不舍智而近愚。亦不抛迷而就悟。达大道兮过量。通佛心兮出度。不与凡圣同躔。超然名之曰祖师。举了。以香扣炉三下。复问众云。会么。净智妙圆。体自空寂。
　　上堂。无一法从内出。无一法从外入。不断生死。而绝生死。不求涅盘而至涅盘。
　　授典座下火。古今无传授底法。将五味。换却众人舌头。是你自家。本有底法。举火把云。烧却十方世界去也。
　　开炉上堂。僧出云。丙丁童子来求火。师云。归去生柴带叶烧。
　　乃云。古镜阔一丈。火炉阔一丈。火焰。为三世诸佛说法。三世诸佛立地听。你诸人。长连床上坐地听。
　　上堂。大智非明。真空绝迹。曲木床上老和尚。有甚共语处。
　　上堂。参禅学道。古德唤作妄。上心不息。古庙香炉去。一条白练去。一念万年去。灯笼露柱。笑杀你去。
　　上堂。临济云。佛者。心清净是。法者。心光明是。道者。处处无碍净光是。师云。急水上打球子。
　　上堂。阇黎眼皮。盖须弥山。老僧拄杖。穿过乾坤。如来说。一合相。即非一合相。
　　上堂。大无外。小无内。一即三。三即一。蓦拈拄杖云。路逢道伴交肩过。一生参学事毕。
　　上堂。万法从甚处起。云门道粪堆头。万法从甚处灭。育王道。粪堆头。复颂云。粪堆头上。无人觑着。万法纷纭。自起自灭。
　　为受藏主下火。你为生苦。你为老苦。你为病苦。你为死苦。此四种苦。无有脱。时破屋不堪住。从教野火烧。
　　施主寄库上堂。坚牢库藏。各各有珍宝。且非金与银。今日婆婆须认取。将来免得问他人。
　　上堂。世界因地水火风建立。然地水火风之性。各不相知。自相摄入。及至分散。世界何有。空劫已前事则不论。拄杖子吞却拄杖子。如何。
　　上堂。百千法门。同归方寸。河沙妙德。总在心源。大众吃粥了也未。吃粥了也。洗钵盂去。无悟底法。无迷底法。亦无不迷不悟底法。各自究取。珍重。
　　上堂。不历僧祗劫。超出法王前。还有这般底么。灯笼与露柱相交。是第二机。
　　为先副寺下火。机先一着构不着。将算子筒踢倒着。五蕴山头。火光烁烁。
　　为行者下火。放出自己三昧火光。照破历劫生死昏衢。菩提本无树。明镜亦非台。
　　除夜小参。今夜是年穷岁尽时节。大家聚集。小时相暖热。俗谚谓之守岁。初非老僧。要施设佛法。况佛法无可得施设。投子云。诸人变现千般。总是自担带将来。僧问他。如何是佛法。答云佛法。又问。如何是法中法。答云法中法。良久云。来年更有新条在。恼乱春风卒未休。
　　上堂。古人道。一切境界。本自空寂。山岳峥嵘。江河流注。万象森然。如何得空寂去。为物所碍者不少。为空所碍者。亦不少。空与物。无二无一。要你自了。了无所了。是名真了。
　　为谦上座下火。堕一切疑网。被有无等缚。是谦上座破一切疑网。出有无缚等。是谦上座。譬如火光。明灭无有二性。
　　上堂。春夏秋冬。是物不迁义。生死去来。是诸人不迁义。黄河因甚向北流。
　　为纯维那下火。一颠便扶不起。平生所做。纯熟底工夫。打失无留。十尊古佛。即今在火焰上。与你说法。好生听取。
　　为智掌财下火。髑髅打破。智慧泯绝三十六茎算子。撒在火里。烧作堆灰去也。
　　为行者下火。不着佛求。不着法求。不着僧求。十方薄伽梵。一路涅盘门。顾左右云。夜来何处火。烧出古人坟。
　　佛涅盘上堂。日暖风和二月春。桃红李白遍山林。涅盘路上绝来往。一个无为清净身。
　　东皋友山和尚至。上堂。发古佛心。行菩萨行。建梵剎於十字街头。南来者。休去歇去。北来者。休去歇去。三十年后。破草鞋向甚处着。
　　为默维那下火。打破生死关。见彻动静语默本源。即是桶篐爆底时节。虽然。学道如钻火。逢烟未肯休。直待金星现。烧脚又烧头。
　　元正上堂。一尘入正受。诸尘三昧起。元正启祚。万物咸新。东海鲤鱼打一棒。雨似盆倾。
　　为圣僧侍者下火。汝名仁洽。仁德无形。沾洽万有。汝还知么。丹霞为甚骑圣僧。汝道得么。石火电光休拟议。坐断毗卢法报化。
　　上堂。通身是饭。通身是水。浸杀底。有甚数。饱杀底。有甚数。拈拄杖云。归堂去。
　　上堂。僧问。不作佛见。不作众生见。还得否。师云。二铁围山万仞高。
　　乃云。直下无一丝毫头。遍界全彰奇特事。山花开似锦。涧水湛如蓝。傅大士骑牛。入你眼睛鼻孔里去。
　　结夏小参。安居法门说了也。只要奉行。举足下足。自然不伤物命。护生须是杀。杀尽始安居。这个法门。亦不可不奉行。铁船浮水上。久已传诸方。今日青海头。木船浮水面。
　　为行者下火。你不知生处死处。是心未了。须发不曾得除。是身未了。我一把火。都与你了却。祖师道。了得身心本性空。斯人与佛何殊别。
　　元宵清凉西堂至。请新知事。上堂。然灯佛。与清凉山万菩萨。共说无生法忍。育王寺。新请职事。个个是了事底人。举手云。苏噜苏噜。
　　上堂。薪火相交。识性不停。上至诸佛。下至众生。拈拄杖云。扶过断桥水。伴归明月村。
　　解夏小参。世尊慈悲故。出现於世。立长期短期。今夏是短期。九十日。已过八十九日。尚有一日在。你诸人。有所证无所证。不可辜负世尊。不可辜负自己。自己非泡幻者是。亦非昭昭灵灵者是。南天台北五台。走得遍。还自知。
　　开炉上堂。三世如来说妙义。炎炎火焰雪火飞。面前总是听法底。识取当头底。是谁。
　　冬夜小参。国无定乱之剑。四海晏清。诸人脚跟下荡荡地。更无一块泥[土*孛]。碍着你。归堂去。明日起来。庆贺新阳。二十四气。七十二候。分布四时八节。云门扇子。[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。
　　佛诞日上堂。哇地一声诸境现。周行七步更多能。老僧不是多饶舌。要与诸人绝谓情。
　　岁旦上堂。元正启祚。万物咸新。是第二句。还我第一句来。
　　天童月坡和尚遗书至。上堂。从上来。死衲子心。能有几人。活衲子眼。能有几人。昨夜玲珑岩。吞却太白峰。月坡和尚迁化去也。
　　上堂。百千三昧门。百千神通门。百千妙用门。你总入不得。你为三昧碍。神通碍。妙用碍。直饶不碍。也入不得。
　　月舟西堂至上堂。千丈岩前。看瀑布。即是西来祖意。鄮岭山中。把手言语。即是西来祖意。拈拄杖云。庭前柏树子。一夜风吹落。
　　冬至小参。群阴欲去。未去之际。一阳欲来。未来之时。楼上钟鸣。堂前鼓响。凡圣交参。一期事毕。开口不在舌头上。不在舌头上。在甚么上。瞎却天下人眼。现前一众。滴水冰生。
　　上堂。百草头上泄天机。闹市头边露真智。释迦老子无藏身处。即且置。你诸人。衲衣下一句。作么生道。
　　归新僧堂上堂。古人道。居此堂者。有利有害。老僧道。居此堂者。无利无害。将头不猛。累及三军。陈如尊者。一坐坐断四百个衲僧。上无攀仰。下绝己躬。常光现前。壁立万仞。拈拄杖云。有利无利。不离行市。今年桃李贵。一颗直千金。
　　上堂。无边身菩萨。不见如来顶相。才说无边。便有限量。争见如来顶相。如来顶相。只在诸人面前。巍巍堂堂。离一切见。
　　解夏上堂。长期百二十日。短期九十日。无绳自缚底。有甚数。十字纵横底。有甚数。
　　上堂。诸佛不着便。诸祖不着便。今日老僧不着便。你诸人上来。也不着便。
　　显掌财下火。要与你。显露本有灵光。你三度为掌财来。情尘浓厚。红炉焰上雪花飞。
　　上堂。真人面前。一点伎俩用不得。九乌射尽。一翳犹存。一箭堕地。天下不黑。
　　上堂。诸上座。体取佛意。无事安乐底。便是。一得永得。不同善财暂时敛念。楼阁门开。
　　上堂。性非垢净。湛然圆满。诸佛菩提。众生烦恼。蓦拈拄杖。击香台云。针眼鱼。吞却嘉州大像。
　　上堂。明暗色空。不曾碍人。一念周沙界。日用万般通。湛然常寂寂。常转自家风。
　　园头下火。园中种作不违时。是汝为头都得知。莫谓荼毗没分付。老僧不见一茎眉。
　　上堂。明上座悟去。六祖与他。道什么。不思善不思恶。正当恁么时。那个是明上座本来面目。若因此。老僧今日亦恁么举。诸人何不悟去。
　　明上座礼拜。问曰。上来密语密意外。还更别有意否。祖曰。我与汝说者。即非密也。汝若返照自己面目。密却在汝边。头上着枷。脚下着锁。
　　上堂。举百丈因一僧哭。上法堂来。丈云。作么。僧云。父母俱丧。请师择日。丈云。明日来。一时埋却。
　　师云。百丈只能埋却。不能择日。
　　上堂。诸上座。本无恁事。你自起疑。此疑从甚处起。识得起处。当下廓然。三世诸佛是你。六代祖师是你。你是阿谁。
　　上堂。鲁祖三昧最省力。才见僧来。便面壁。育王三昧又省力。才见僧来。便合掌。南山北山。如牛拽磨。脚瘦草鞋宽。地肥茄子大。
　　上堂。拈拄杖云。是风动。是旛动。不是风动。不是旛动。二僧与祖师。从你诸人脚跟下。过去了也。
　　觉庵和尚遗书至。上堂。四大合成。一个幻身。以幻身出学者之幻。四大分离。幻身何有。正当与么时。还有与觉庵和尚。相见者么。
　　解夏小参。云门道。你诸人。忽然今夜悟去。早起将刀截却我头。我说了也。他是压良为贱。现前一众。个个是大丈夫汉。自然超越。不用老僧。纤毫气力。解夏之后。或往诸方去。谁勘辨得你。钵盂草屦。拄杖针筒。随身道具。不可不将带。
　　解夏上堂。三期罢了不施功。万里秋天西北风。无孔铁锤成队走。苦哉灭却少林宗。
　　佛忌上堂。教中道。一切无涅盘。无有涅盘佛。无有佛涅盘。远离觉所觉。今朝是二月十五。鸟啼花笑。水绿山青。
　　岁旦上堂。旧年说话。新年说话。一法从万法生。万法无一法。实月影有若干。真月无若干。诸源水有若干。水性无若干。森罗万象有若干。虚空无若干。
　　结夏小参。护生须是杀。恁么那。杀尽始安居。老僧有分。会得个中意。个中意会不得。铁船水上浮。有时乘好月。特地过沧洲。文殊普贤。起佛见法见。贬向二铁围山。东山五祖道。今后更敢也无。又道一度被蛇伤。怕见断贯索。以拄杖。划一划云。你诸人。总在铁围山里。
　　上堂金陵报慈遂禅师。问僧。从什么处来。僧云。抚州曹山来。师云。几程到此。僧云。七程。问云。行却许多山林溪涧。何者是你自己。僧云。总是。师云。众生颠倒。认物为己。僧云。如何是学人自己。答云。总是。
　　师云。一等道个总是。有认物为己。有不认物为己。
　　退院上堂。各各未出母胎。夙缘已是无差。老僧来住此山。首尾六年。仰荷诸耆旧作成。四海五湖兄弟。同聚。击碎今时窠窟。唤回二三百年前旧话。俾知有。临济一宗。未曾断绝。况瓦砾堆中。复成梵宇。此日辞退。深慰卑怀。大众珍重。

　　横川和尚语录上
　　横川和尚语录下
　　室中举古三十四则

　　举。毗婆尸佛云。身从无相中受生。犹如幻出诸形象。幻人心识本来无。罪福皆空无所住。
　　师拈拄杖云。拄杖子。亦从无相中受生。
　　举。尸弃佛云。起诸善法本是幻。造诸恶业亦是幻。身如聚沫心如风。幻出无根无实性。
　　师云。此幻。即是实性。善恶。皆从实性中出。
　　举。毗舍浮佛云。假借四大以为身。心本无生因境有。前境若无心亦无。罪福如幻起亦灭。
　　师云。四大分离。何者是身。境与心。有甚交涉。
　　举拘留孙佛云。见身无实是佛身。了心如幻是佛幻。了得身心本性空。斯人与佛何殊别。
　　师云。佛身。无实亦无虚。佛幻非幻。
　　举拘那含牟尼佛云。佛不见身知是佛。若实有知别无佛。智者能知罪性空。坦然不怖於生死。
　　师云。罪性本空。生死循环。
　　举迦叶佛云。一切众生性清净。从本无生无可灭。即此身心是幻生。幻化之中无罪福。
　　师云。破戒比丘。不入地狱。
　　举释迦牟尼佛云。法本法无法。无法法亦法。今付无法时。法法何曾法。
　　师云。稽首礼无上尊。
　　举须菩提说法。帝释雨华。尊者问曰。此华从天得耶。帝曰。弗也。从地得耶。帝曰。弗也。从人得耶。帝曰。弗也。从何得耶。帝释举手。尊者曰。如是如是。
　　师云。总去帝释举手处会。未举手时。作么生会。
　　举。教中道。居一切时。不起妄念。於诸妄心。亦不息灭。住妄想境。不加了知。於无了知。不辨真实。
　　师云。天是天。地是地。日月星辰。草木丛林。有什么过。
　　举楞严经云。众生颠倒。迷己逐物。若能转物。即同如来。
　　师云。是你。早晨吃粥了。洗钵盂去。乃拈拄杖云。赵州古佛。
　　举。教中道。凡夫实谓之有。二乘析谓之无。圆觉谓之幻有。菩萨当体即空。
　　师云。众色归皂。皂归何处。虚空无月夜。独自坐凄然。
　　举。教中道。惟一坚密身。一切尘中现。
　　师云。是你。从朝至暮。走上走下。拈拄杖云。臭皮袋。
　　举。古德道。柏树子成佛。虚空落地。
　　师云。磕碎你诸人髑髅。
　　举云门云。你诸人。担钵囊行脚。不知有佛法。佛殿上鸱吻。却知有佛法。
　　师云。常州草虫。宣州花木瓜。
　　举。疎山问僧。什么处来。僧云。岭中来。山云。曾到雪峰么。僧云曾到。山云。我到时。是事不足。如今作么生。僧云。如今足也。山云。粥足饭足。僧无语。
　　云门云。粥足饭足。
　　师云。云门是代这僧语。是出这僧语。
　　时有僧。拟开口。师便打。
　　举。夹山云。百草头上。荐取老僧。闹市里。识取天子。
　　师云。拄杖头边。见取古佛。
　　举云。门云。头上霹雳。即不问你。脚下龙过。道将一句来。自代云。朝起云。夜降雨。
　　师召众云。老僧与他重举。你头上雨淋淋。脚下水漫漫。
　　举。僧问大隋。如何是学人自己。隋云。是我自己。僧云为什么。却是和尚自己。隋云。是汝自己。
　　师云。张公吃酒李公醉。李公吃酒张公醉。
　　举。云门大师道。天帝释。与释迦老子。在中庭里。相争佛法甚闹。
　　师拈拄杖云。拄杖子。穿过你诸人眼睛鼻孔。山河大地疼痛。
　　举云门云。真空不坏有。真空不异色。
　　师云。青青翠竹。尽是真如。郁郁黄花。无非般若。
　　举。一切声是佛声。一切色是佛色。
　　师云众生。无染。
　　举。马祖上堂。僧出问。作么生。祖云。自从胡乱后。三十年。不曾少盐酱。
　　师云。是恁么。
　　举。夹山云。百草头上。荐取老僧。闹市里。识取天子。
　　师云。十方薄伽梵。一路涅盘门。
　　举。僧问云门。如何是佛。云门云。乾屎橛。
　　师云。是什么语话。
　　大慧云。超出法报化。
　　也是抑而为之。拈拄杖云。三千里外。逢人不得错举。
　　举僧问雪峰。乞师指示。峰云。是什么。其僧便於言下有省。
　　云门云。雪峰向伊道什么。
　　师云。诸人合向云门言下。悟去　　　举古(终)。
　　师有时云。钟声唤你。吃粥吃饭去。鼓声唤你。吃粥吃饭去。
　　一日云。山门头点灯。佛殿后烧香。新妇骑驴阿家牵。
　　师有时云。从苗辨地。因语识人。昨日有人。从南岳来。却往天台去。
　　师一日云。一念不生。是文殊境界。一念生时。是普贤境界。五九四十五。还我第一句来。
　　师有时云。兀兀无趣向。又云。蚁子不食铁。
　　师一日云。阇梨无问。老僧无答。阇梨有问。老僧有答。风不来树不动。无事珍重。
　　师一日。拈拄杖。划一划云。不落第二。伏惟尚飨。
　　师一日云。昨朝栽茄子。今日种冬瓜。放汝三十棒。自领出去。
　　师有时云。向鬼窟里作活计。有甚数。不向鬼窟里作活计。有甚数。自代云。长安城里。

　　拈古四十八则

　　举。世尊临入涅盘。文殊请再转法轮。世尊咄云。文殊。吾四十九年住世。未曾说一字。汝请再转法轮。是吾曾转法轮耶。
　　师云山僧若作文殊。只云。再转法轮已竟。
　　举临济道。赤肉团上。有一无位真人。常从汝诸人面门出入。未证据者。看看。
　　时有僧。出问。如何是无位真人济下禅床。把住云。道道。僧拟议。济托开云。无位真人。是甚么乾屎橛。便归方丈。
　　师云。汝诸人。拈得鼻孔。失却口。
　　举台州瑞岩彦禅师。问夹山云。与么则易。不与么则难。与么与么。则惺惺。不与么不与么。则居空界。与么不与么。请师速道。山云。老僧瞒阇梨去也。彦喝云。这老和尚。如今是什么时节。便出去。
　　后僧举似岩头。头云。苦哉。将我一枝佛法。与么流将去。
　　师云。那里是瞒阇梨处。彦禅师便出去。是受他瞒。是不受他瞒。岩头道。将我一枝佛法。与么流将去。此语遍天下。
　　举。沩山问仰山。什么处去来。仰山曰。田中来。沩云。田中多少人。仰插锹而立。沩云。今日南山。大有人刈茅。仰拔锹而去　师云。田中来。问田中多少人。插锹而立。可谓数目分明。问今日南山。大有人刈茅。意在於何。拔锹而去。即可不以数目论　　玄沙云。我若见。即踏倒锹子　师云。不在锹子上　　后有僧。问镜清。仰山插锹。意旨如何。清云。狗衔赦书。诸侯避道　师云见得太过　　又问。只如玄沙。踏倒锹。意旨如何。清云。不奈船何。打破戽斗　师云。这一句恰是　　又问。南山刈茅。其意如何。清云。李靖三兄。久经行阵　师拈拄杖。卓一下云。利剑不斩败将。便下座。
　　举。昔有老宿。一夏已来。并不与师僧说话。有僧。自叹云。我只恁么。空过一夏。不敢望和尚说佛法。得闻正因两字。也得。老宿闻乃云。阇梨莫嘶速。若论正因。一字也无。与么道了。扣齿云。适来无端不合与么道。
　　邻壁有老宿。闻乃云。好一釜羹。被两颗鼠粪污却。
　　雪窦云。谁家锅釜。无一两颗。
　　师云。老宿不是不与人说话。古者道。言多。去道转远。其僧自叹空过一夏。可谓是末法比丘。少知惭愧。鼠粪污却一釜羹。只因不能始终闭口藏舌。
　　雪窦云。谁家锅釜。无一两颗。你诸人。还知么。
　　举。维摩。因须菩提。持钵到。乃取钵。满盛香饭。谓尊者曰。若能於法等者。於食亦等。乃至入诸邪见。不到彼岸。住於八难。不得无难。同於烦恼。离清净法。汝得无诤三昧。一切众生。亦得是定。其施汝者。不名福田。供养汝者。堕三恶道。为与众魔同一手。作诸劳侣。汝与众魔。及诸尘劳。等无有异。於一切众生。而有怨心。谤於佛。毁於法。不入众数。终不灭度。汝若如是。乃可取食。须菩提闻此茫然。不知以何答。置钵欲去。
　　师云。维摩只要入泥入水。无一毫奇特之相。须菩提当时见他开口。便好。捧钵饭而行。
　　举。清平山遵和尚。在众时。请益一老宿。名曰惠勤。勤曰。吾久侍丹霞。今既垂老。倦於提诲。汝可往谒翠微即吾同参也。
　　遵至翠微。问如何是西来的的意。微云。待无人。即向汝道。
　　师云。勤老宿指。谒翠微。作死马医。翠微道。待无人。即向汝道。埋向大屎坑里。卓拄杖。下座。
　　举。灌溪见临济。扭住。良久放之。溪云领。
　　溪住后。谓众曰。我见临济。无言语。直至如今。饱不休。
　　师云。脑后犹欠一椎在。放过也好。免见儿孙断绝。
　　举。兴化谓克宾维那云。汝不久。为唱导之师。克宾云。我不入这保社。化云。会了不入。不会了不入。克宾云。没交涉。
　　乃打之。白众曰。克宾维那。法战不胜。令舍衣钵钱伍贯文。设饭一堂。趁出院。
　　师云。那里是法战不胜处。莫是我不入这保社么。莫是没交涉么。克宾出院。你诸人作么生。
　　举佛奥和尚。拈拄杖示众。过去也恁么。见在也恁么。未来也恁么　师云。齐人归齐。
　　归宗诚和尚道。过去也不恁么。见在也不恁么。未来也不恁么　师云。楚人归楚　拍禅床云。春色渐随人意好。秋风行逐马蹄轻。
　　举。僧问大梅。持斋护戒。意为生灵。今既居山种田。岂不是损於物命。而招恶业。大梅云。我教汝斸地。种谷种麦。不教汝斸虫。汝死自死。怪我不得。
　　师云。本色住山人。且无刀斧痕。
　　举。僧问赵州和尚。二龙争珠。谁是得者。州云。老僧只管看。
　　师云。莫是看者。得之。深山大泽。有天地之宝。无意於宝者。得之。操舟於河。舟之逆顺。与水之曲折。忘於水者。见之。
　　举。镜清问僧。门外是什么声。僧云。蛇咬虾蟆声。清云。将谓众生苦。更有苦众生。
　　师云。调达入地狱。
　　举。安国球禅师示众云。我此间。粥饭因缘。然与兄弟举唱。终是不常。如今欲得省要。却是山河大地举。明其事却常。亦能究竟。
　　又云。若从文殊门入者。一切有为土木瓦砾。悉皆助汝发机。若从观音门入者。一切善恶音响。乃至虾蟆蚯蚓。为汝举扬。若从普贤门入者。不动步而到。
　　我今以此三门。助汝方便。如将一只折筯。搅大海水。使彼鱼龙。要知水为命。离水一分。鱼龙不全性命。还会么。若无智眼而审之。任你百般善巧。不为究竟。
　　师云。德山棒。临济喝。到这里。总无用处。
　　举。沩山示众云。老僧百年后。於山下。作一头水牯牛。左肋下。书沩山僧某甲。正当恁么时。唤作沩山僧。又是水牯牛。唤作水牯牛。又是沩山僧。且作么生商量。
　　师云。道是两头只一头。鼻孔无绳夜不收。
　　举。临济示众云。夫为法者。不避丧身失命。我二十年。在黄檗先师处。三度问佛法的的大意。三度蒙他赐棒。如蒿枝拂着相似。如今更思得一顿棒吃。谁人为我行。
　　时有僧出众云。某甲行得。济拈棒与他。其僧拟议。济便打。
　　师云。临济吃黄檗棒。未曾畅快。更思得一顿吃。老僧行棒去也。
　　举。首山示众云。咄哉巧女儿。穿梭不解织。贪看斗鸡儿。水牛也不识。
　　咄哉拙郎君。巧妙无人识。打破凤林关。穿靴水上立。
　　师云。总有来处。拈拄杖云。上大人丘乙己。化三千七十士。
　　举。肃宗皇帝。问国师。百年后。所须何物。云与老僧。造个无缝塔。帝云。就师请塔样。国师良久云。会么。帝云不会。国师云。吾有付法弟子耽源。却谙此事。请问之。后诏问耽源。源乃有颂云。湘之南潭之北。中有黄金充一国。无影树下合同船。瑠璃殿上无知识。
　　师云。无缝塔。实难会。若去国师良久处会。瞎却自己眼。若去国师道。吾有付法弟子耽源。却谙此事。请问之处会。瞎却自己眼。若去肃宗皇帝道。就师请塔样处会。瞎却自己眼。若去耽源四句偈里会。瞎却自己眼。
　　举。首山示众云。老僧拟欲归乡。什么人随得去。时有僧问。未审和尚什么时去。山云。待有伴。即向你道。僧云。无伴底事。作么生。山云。尽日不逢人。明明不知处。僧云。忽遇一人。又作么生。山云。迷子不归家。失却来时路。僧云。请师指个归乡路。山云。枯木藏龙。不存依倚。僧云。和尚什么时节却回。山云。一去不知音。六国无消息。僧云。正当归乡底事。又作么生。山云。独唱胡笳曲。无人和得齐。僧云。忽遇知音在时如何。山云。山上石人齐拍掌。溪边野老笑呵呵。僧云。归乡回来底事。又作么生。山云。八国奉朝衣。四相无迁改。僧云。未审居何位次。山云。文殊不坐金台殿。自有逍遥竹拂枝。
　　师云。这僧问。得子细。首山答。亦不草草。以拄杖。画一画云。老僧拟欲归乡。什么人随得去。
　　举。僧问赵州。学人乍入丛林。乞师指示。州云。吃粥了也未。僧云。吃粥了。州云。洗钵盂去。其僧有省。
　　云门云。且道。赵州有指示。无指示。若有指示。向伊道什么。若无指示。这僧为甚悟去。
　　师云。云门见得赵州亲切。无许多话。
　　举。风穴一日见念法华立次。乃垂涕。告之曰。不幸临济之道。至吾将坠於地矣　师云。好肉剜疮。
　　念法华云。观此一众。岂无人耶　师云。不妨具眼。
　　风穴云。虽敏者多。见性者少　师云深。
　　念法华云。如某者如何　师云密。
　　风穴云。吾虽望子之久。犹恐耽着此经。不能放下　师云。路入桃源。
　　念法华云。此亦可事。愿闻其要　师云。有什么要。
　　风穴上堂。举世尊。以青莲目。观视大众迦叶。正当与么时。且道说个什么。若道不说而说。又是埋没先圣。且道说个什么　师云。无说而说。
　　念法华拂袖而退　师云。云从龙。
　　风穴掷下拄杖。便归方丈　师云。风从虎。
　　侍者随后。入室请益。念法华为甚么。不祗对和尚　师云。侍者眼热。
　　风穴云。念法华会也　师云。穿却天下人鼻孔。
　　举。临济问黄檗。如何是祖师西来的的意。檗便打。如是三转问。三转被打。济不会。辞黄檗去。檗指往大愚。济到大愚。愚问。什么处来。济云。黄檗来。愚云。黄檗有何言教。济云。问西来的的意。如是三问。三度被打。不知过在什么处。愚云。黄檗恁么老婆。为汝得彻困。犹觅过在。济於是大悟云。元来佛法无多子。愚乃扭济衣领云。适来道我不会。而今又道无多子。是多少。济向愚肋下。筑三拳。愚托开云。汝师黄檗。非干我事。
　　师云。临济吃黄檗六十棒。昧却西来的的意。
　　举。长生问灵云。混沌未分时如何。云云。如露柱怀胎。生云。分后如何。云云。如片云点太清里。生云。未审太清。还受点也无。云不答。生云。恁么则含生不来也。云又不答。生云。直得纯清绝点时如何。云云。犹是真常流注。生云。如何是真常流注。云云。如镜长明。生云。向上更有事不。云云有。生云。如何是向上事。云云。打破镜来。与汝相见。
　　师云。问来答去。无有是处。无有不是处。两处不答。多少人。上他丝线。打破镜来相见。是第二机。
　　举。风穴初见南院。不礼拜。问云。入门须辨主。端的请师分。院以左手拊膝。穴喝。院以右手拊膝。穴又喝。院举左手云。这个即从阇梨。又举右手云。这个作么生。穴云瞎。院拟拈拄杖。穴云。作什么。夺拄杖。打着和尚。莫言不道。院云。三十年住持。今日被黄面浙子。上门罗织。穴云。和尚大似持钵不得。诈道不饥。院云。阇梨几时曾到南院。穴云。是何言欤。院云。老僧端的问汝。穴云。也不得放过。院云。且坐吃茶。
　　师云。南院当时见他来。不礼拜。问云。入门须辨主。端的请师分。便归方丈。教他伎俩无用处。超然迥出威音外。一道神光照世间。
　　举。首山谓众云。佛法付与国王大臣。有力檀越。令灯灯相照。相续不断。至于今日。
　　大众且道。相续个什么。良久又云。今日须是迦叶师兄始得。
　　师云。明明道。佛法付国王大臣。有力檀越。令灯灯相照。相续不断。又道。相续个什么。又道。须是迦叶师兄始得。可谓是头上安头。佛法二字道不得。已立个名目。万里神光都一照。谁人敢并日轮齐。
　　举。僧从漪到西院旬日。乃云。莫道会佛法人。觅个举话底人也无。院闻而默之。
　　漪一日上法堂次。院召从漪。漪举首。院云错。漪进三两步。院又云错。从漪复近前。院云。适来两错。是上座错。西院错。云是从漪错。西院云错。
　　又云。上座且在这里过夏。共商量两错。漪打肯。便去。
　　后住天平。举前话云。我行脚时。被恶风吹。到汝州。有西院长老。勘我连下三个错。更留我。过夏商量。我不疑恁么时错。我当时发足。向南方去。便知道错了也。
　　师云。天平大似无佛处称尊。西院下两错。不是华岳连天秀。黄河辊底浑。天平后恁么道。瞎却天下人眼睛。
　　举。香严垂语云。如人上树。口衔树枝。手不攀枝。脚不踏树。树下有人。问西来意。不对则违他所问。若对。又丧身失命。当恁么时。作么生即是。
　　师云。香严只要人无栖泊处。
　　举。三圣道。我逢人则出。出则不为人。
　　兴化道。我逢人则不出。出则便为人。
　　师云。二大老。若踏着临济正脉。自然不涉两途。
　　举。石头。因药山问。三乘十二分教。某甲粗知。尝闻南方直指人心。见性成佛。实未明了。伏望和尚慈悲指示。石头云。与么也不得。不与么也不得。与么不与么。总不得。汝作么生。山伫思。头云。子因缘。不在此。江西马大师。子往彼去。应与汝说。山至彼。准前问。大师云。我有时。教伊扬眉瞬目。有时。不教伊扬眉瞬目。有时。教伊扬眉瞬目者是。有时。教伊扬眉瞬目者不是。山於是有省。便作礼。大师云。子见个什么道理。山云。某甲在石头时。如蚊子上铁牛。大师云。汝既如是。宜善护持。
　　师云。此语契得马大师。未契得石头。何故。石头见青原。马师见南岳。
　　举。僧问六祖。黄梅意旨。什么人得祖云。会佛法人得。僧云。和尚还得不。祖云。我不得。僧云。和尚为甚么不得。祖云。我不会佛法。
　　师云。噫黄梅意旨。祖师尚不得。今之妄相沿袭。其可得乎。
　　举。雪峰因僧来。问云。见说大德。曾为天使来。是不。僧云不敢。峰云。争解与么来。僧云。仰慕道德。岂惮关山。峰云。汝犹醉在。出去。僧便去。峰乃召云。大德。僧回首。峰云。是什么。僧亦云。是什么。峰云。这漆桶。僧无语。
　　峰却顾镜清云。好个师僧。向漆桶里着到。清云。和尚岂不是据欵结案。峰云。也是我寻常用底。忽若唤回。是什么。被他道这漆桶。又作么生。清云。成何道理。峰云。一等是恁么时节。其间。有得。有不得。清云。不见道。醍醐上味。为世所珍。遇此等人。翻成毒药。
　　师云。穷到源底。还他雪峰。相头买帽。须是镜清。虽然。也只是两枚漆桶。
　　举。洞山和尚道。贪瞋痴太无知。赖我今朝识得伊。行便打坐便槌。分付心王子细推。无量劫来不解脱。问汝三人知不知。
　　神鼎和尚道。贪瞋痴实无知。十二时中任从伊。行即往坐即随。分付心王拟何为。无量劫来元解脱。何须更问知不知。
　　师云。洞山犹欠剿绝。神鼎老而无籍。诸禅者。贪瞋痴知不知。入死出生全是伊。
　　举。僧问保福。雪峰有何言句。得似羚羊挂角时。福云。我不可作雪峰弟子不得。
　　师云。谁敢道。你不是雪峰弟子。
　　举龙牙和尚。问翠微。如何是祖师西来意。微云。与我过禅板来。牙取禅板。与翠微。微接得便打。牙云。打即任打。要且无祖师意。
　　又问临济。济云。与我过蒲团来。牙取蒲团。度与临济。济接得便打。牙云。打即任打。要且无祖师意。
　　师云。龙牙道。无祖师意。莫是临济翠微。索短不构深泉么。
　　举。僧问百丈。如何是奇特事。丈云。独坐大雄峰。僧礼拜。丈便打。
　　师云。百丈。放去收来。失利不少。这僧虽则於石火电光中。能存机变。脑门着地。
　　举僧问巴陵。如何是提婆宗。陵云。银椀里盛雪。
　　师云。这老汉。返披袈裟去也。
　　举。唐朝因禅师。微时。常运槌击土块次。见一大块。戏槌。猛击之应碎。忽然大悟。
　　后有老宿。闻云。尽山河大地。被因禅师。一击百杂碎。
　　师云。老宿错下注脚了也。因禅师击破大块时。一个自己。不知落处。
　　举。径山有五百众。少人参禅。黄檗令临济。到径山。乃曰。汝到彼。作么生。云某甲到彼。自有方便。
　　济趣装。到径山。上法堂。见径山。山方举头。济便喝。山拟开口。济拂袖便行。
　　寻有僧问径山。这僧适来。有什么言句。便喝和尚。径山云。这僧。从黄檗会里来。你要知。自去问他。径山五百众。太半分散。
　　师云。临济一喝。起得五百众疑。径山云。这僧从黄檗会里来。你要知。自去问他。是成褫伊。不是成褫伊。
　　举。睦州谓众曰。汝等诸人。未得个入头。若得个入头。已后不得孤负老僧。
　　时有僧。出礼拜曰。某甲终不敢孤负和尚。州云。早是孤负我了也。
　　师云。动弦别曲。叶落知秋。现前一众。未得个入头。若得个入头。已后不得孤负老僧。
　　举。京兆利禅师。问石头。如何是学人本分事。头云。汝何从吾觅。利云。不从师觅。如何即得。头云。汝还曾失却么。
　　师云。利禅师。从实而问。石头从实而答。本分事。属自己。不属他人。
　　举。僧问石头。如何是解脱。头云。谁缚汝。又问。如何是净土。头云。谁垢汝。
　　又问。如何是涅盘。头云。谁将生死与汝。
　　师云。石头只要他自解脱。自净土。自涅盘。水月镜像。岂有生灭。
　　举。佛陀和尚。常持一串数珠。念三种名号。一释迦二元和三佛陀。自余是什么。椀跶丘一个。
　　师云。念三种号。有三种报应。一消灾。二集福。三安乐。自余是什么。椀跶丘一个。出三界去也。
　　举。僧问药山。学人拟归乡时如何。山云。汝父母。徧身红烂。卧在荆棘林中。汝归何所。僧云。恁么即不归去也。山云。却须归去。
　　汝若归乡。我示汝个休粮方。僧便请。山云。二时上堂。不得咬破一粒米。
　　师云。父母遍身红烂。卧在荆棘林中。须用归去。二时上堂。不得咬破一粒米。好个休粮方。
　　举。仰山示众。汝等诸人。各自回光返顾。莫记吾言。汝无始劫来。背明投暗。妄想根深。卒难顿拔。所以假设方便。夺汝粗识。如将黄叶止啼。有什么是处。
　　师云。老僧见诸上座。记忆言句。举这话子。除去宿习。然宿习不易除。所谓一法立一弊生。诸上座。须是将说底举底。尽底掀翻。显灵一段。本有光明。照十方剎。仰山有什么过。老僧有什么过。上座有什么过。
　　举。仰山在沩山牧牛。时第一座曰。百亿毛头。百亿狮子现。山不答。归侍立。第一座上问讯。山举前话。问云。适来道。百亿毛头。百亿狮子现。岂不是上座。座云。是。山云。正当现时。毛前现。毛后现。第一座云。现时不说前后。山乃出。沩山云。狮子腰折了也。
　　师云。沩山此语。坐断两边。百亿毛头。百亿狮子现。诸人作么生会。
　　举梵志诗云。梵志死去来。魂魄见阎老。读尽百王书。不免被捶拷。
　　风穴云。一称南无佛。皆已成佛道。
　　师云。狮子一滴乳。迸散六斛驴乳。
　　举。僧问西堂和尚。有问有答。宾主历然。无问无答时如何。堂云。怕烂却那。
　　僧问长庆。有问有答。宾主历然。无问无答时如何。庆云。相逢尽道休官去。林下何曾见一人。
　　师云。总向语脉里转却。有问有答。宾主历然。无问无答时如何。一年春已老。台榭绿阴多。
　　举。鹤林素禅师。一日有屠者礼谒。愿就所居辨供。素欣然而往。众皆讶之。素曰。佛性平等。贤愚一致。但可度者。吾即度之。复何差别之有。
　　师云。屠者礼谒。愿就所居辨供。佛性也。素禅师欣然而往。佛性也。众人讶之。佛性也。所谓佛性平等。贤愚一致。

　　颂古四十四则

　　世尊。在灵山会上。拈花示众。是时众皆罔措。唯迦叶尊者。破颜微笑。世尊云。吾有正法眼藏。涅盘妙心。付摩诃大迦叶。
　　世尊拈花。迦叶微笑。正法眼藏。涅盘妙心。
　　世尊在灵山会上。有一女人。近佛而坐。入於三昧。文殊白佛。云何此女人。得近佛坐。而我不得。佛云。汝但觉此女。令从三昧起。汝自问之。文殊绕女人三匝。鸣指一下。乃托至梵天。尽其神力。而不能出。世尊云。假使百千文殊。亦出此女人定不得。下方过四十二恒河沙国土。有罔明菩萨。能出此女人定。须臾罔明。从地涌出。作礼世尊。世尊敕罔明。出此女人定。罔明却至女人前。鸣指一下。女人於是从定而出。
　　后有老宿。问僧。文殊是七佛之师。为什么出女人定不得。罔明为甚却出得。
　　是定出得不得。关捩初无多子。文殊神通太过。罔明轻轻弹指。
　　二祖问达磨。请师安心。磨云。将心来。与汝安。祖云。觅心。了不可得。磨云。与汝安心竟。
　　觅心不得疑情息。与汝安心万事休。十万里沙来又去。杖挑只履在肩头。
　　殃崛摩罗尊者。於一长者家。持钵。适值其家。一妇人产难。长者遂白尊者曰。尊者。是佛弟子。如何救得我家产难。尊者曰。我乍入道。未能相救。当去问佛。尊者遂往见佛。具陈斯事。佛言。汝但去说。我自从贤圣法来。未曾杀生。尊者。依佛所说。往告长者。妇人闻之。当时分免。
　　我瞿昙佛。具正徧知。子母分解。只在当时。
　　僧问地藏。以字不成。八字不是。未审是甚么字。藏云。看取下头注脚。
　　问你地藏知不知。下头注脚万千千。算沙入海徒疲倦。不若教他了目前。
　　耽源辞忠国师。问某甲到南方。人问极则事。向他道什么。国师云。幸自可怜生。刚要个护身符子。作么。
　　真正道流行脚去。护身符子不须担。国师实为耽源切。不是临岐作对谈。
　　闽王封柑橘各一颗。令使送上雪峰。问。既是一般颜色。为甚名字不同。雪峰遂封回。
　　闽王。复驰问玄沙。沙将一张纸。盖却。
　　一般颜色两般名。纸盖难瞒众眼睛。雪岭当时便封转。闽王犹未息疑情。
　　朗州刺史李翱。仰慕药山道风。久矣。屡请不赴。乃特入山致敬。肃装客礼。直造座前。山端然看经。殊不顾视。刺史乃云。见面不如闻名。拂袖便出。山却召刺史。史回首。山云。何得贵耳而贱目。刺史遂顶礼。起问。如何是道。山以手指天指瓶。刺史云。不会。山云。云在青天水在瓶。刺史拜谢。乃呈诗云。炼得身形似鹤形。千株松下两函经。我来问道无余事。云在青天水在瓶。
　　相公问道古来有。指水指天只药山。总是祗园听法者。如今分布在人间。
　　玄沙示众。诸方尽道。接物利生。忽遇三种病人。且作么生接。患盲者。拈槌竖拂。他又不见。患聋者。语言三昧。他又不闻。患哑者。教伊说。又说不得。若接不得。佛法无灵验。
　　曲设多方验作家。有谁亲见老玄沙。耳聋口哑眼睛瞎。五浊众生数似麻。
　　沩山与仰山。摘茶次。沩云。终日只闻子声。不见子形。仰山撼茶树。沩云。子只得其用。不得其体。仰云。某甲只恁么。和尚作么生。沩良久。仰云。和尚只得其体。不得其用。沩云。放子三十棒。
　　闻声不见形。撼树却惺惺。体用何须论。归家落日明。
　　丹霞到一荒院。遇夜取木佛。烧火向。院主。乃呵责曰。何得烧我木佛。霞以拄杖。拨火云。烧取舍利。院主云。木佛何得有舍利。霞云。若无舍利。更取两尊来。烧。院主嗣后。眉须堕落。
　　荒院天寒烧木佛。一堆红焰对枯床。浑身终夜烘烘暖。罪过难教院主当。
　　达磨见梁武帝。问如何是圣谛第一义。达磨云。廓然无圣。帝云。对朕者谁。达磨云不识。
　　廓然无圣真实语。对朕者谁心未息。本光灿烂照十方。无量劫来到今日。
　　云门大师云。闻声悟道。见色明心。作么生是闻声悟道。见色明心。乃云。观世音菩萨。将钱买胡饼。放下手。却是馒头。
　　补陀岩上。白衣观音。闻声悟道。见色明心。
　　僧问赵州。学人乍入丛林。乞师指示。州云。吃粥了也未。僧云。吃粥了也。州云。洗钵盂去。
　　只将乍入来伸请。一到丛林志便高。吃粥了也洗钵去。宗师不用更忉忉。
　　僧问洞山。如何是祖师西来意。山云。待洞水逆流。即向你道。
　　洞水无缘会逆流。见他苦切故相酬。西来祖意实无意。妄想狂心歇便休。
　　临济访平田。路见一嫂使牛。乃问。嫂嫂。平田路向什么处去。嫂将牛。打一棒云。这畜生。诸处走。到这里不知路。济云。我问你。平田路。甚么处去。嫂云。这畜生。养来五载。尚使不得。济云。欲观前人。先观所使。便有抽钉拔楔之意。
　　白水田边问路头。雪眉婆子打耕牛。草鞋泥滑青山远。不是愁人也着愁。
　　黄龙室中垂语。我手何似佛手。我脚何似驴脚。人人有个生缘。那个上座生缘。
　　佛手驴脚容易见。最难道处是生缘。黄梅不是周家子。七岁传衣便会禅。
　　大隋庵边。有一龟。僧问。一切众生皮裹骨。这个众生。为甚骨裹皮。大隋以草鞋。盖於背上。
　　千载灵龟庵下出。团团骨上卦重重。草鞋盖却无头尾。且听傍人定吉凶。
　　龙潭在俗时。常供饼十枚。上天皇。皇食已。每留一饼。与之曰。惠汝。以荫子孙。潭问之曰。饼是某甲将来。何返云惠汝。皇云。是汝将来。复汝。何咎。潭因有悟。遂投出家。
　　受惠当思报。将他一饼回。出家缘法到。当下得心灰。
　　僧问赵州。牛头未见四祖时如何。州云。饱柴饱水。见后如何。云饱柴饱水。
　　学者疑心尚未休。饱柴饱水坐牛头。子期不用黄金铸。末世知音有赵州。
　　马祖。与百丈行次。见野鸭飞过。祖曰。是甚么。丈曰。野鸭子。祖曰。甚么处去。丈曰。飞过去也。祖遂搊百丈鼻头。丈作忍痛声。祖曰。何曾飞去。
　　心灯不可付。祖印亦难传。野鸭飞过去。搊得鼻头穿。
　　南泉。因两堂首座。争猫儿。泉乃提起云。大众。道得即救取。道不得。即斩却。众无对。泉遂斩之。
　　至晚赵州。自外归。泉举似赵州。州脱草履。安头上而去。泉云。汝若在。即救得猫儿。
　　一刀成两段。释得二僧争。草鞋头戴出。猫儿无再生。
　　昌黎韩侍郎。问大颠。和尚春秋多少。颠提起数珠云。会么。侍郎云。不会。颠云。昼夜一百八。
　　明日复来。门首见首座。遂问。和尚道。昼夜一百八。意旨如何。首座叩齿三下。
　　侍郎至方丈。复问。昼夜一百八。意旨如何。大颠叩齿三下。侍郎云。元来佛法不别。颠云。侍郎见何道理。侍郎云。适来问首座。首座亦恁么祗对。
　　颠请首座问。适来恁么祗对侍郎。是否。座云是。颠乃打。趁出院。
　　牙齿唇皮包不过。吾家密事俗人知。首座出院未为过。长老罚油方合宜。
　　鲁祖。凡见僧来。便面壁。
　　人来面壁成多事。争得心开见本源。空劫已前诸佛子。话头不举自然圆。
　　药山久不升堂。院主一日白云。大众久思和尚示诲。山云。教打钟着。时大众方集。山便下座。归方丈。院主续问。和尚既许为众说法。为甚一言不施。山云。经有经师。论有论师。争怪得老僧。
　　钟鸣众集归方丈。苦杀堂头请法人。法法本来无一法。若言无法法缠身。
　　德山一日饭迟。先托钵下堂。雪峰时作饭头。才见便问。这老汉。钟未鸣。鼓未响。托钵向什么处去。德山便归方丈。
　　雪峰举似岩头。头云。大小德山。不会末后句。德山闻举。令侍者唤岩头来。问。你不肯老僧那。头密启其意。
　　德山来日上堂。言语异常。头於僧堂前。抚掌大笑云。且喜得堂头老汉。会末后句。向后天下人。不奈他何。虽然如是。只得三年。三年后。果迁化。
　　托钵回身去。钟鼓未鸣时。不会末后句。只有奯心知。密启深深意。禅和不用疑。恰得三年活。言中果有期。
　　秘魔岩和尚。凡见僧来。提起木杈云。什么魔魅。教你出家。什么魔魅。教你行脚。道得也杈下死。道不得。也杈下死。速道速道。
　　秘魔提杈起。验你本来人。得在杈下死。不负此生身。
　　僧问赵州。狗子还有佛性也无。州云。无僧云。上从诸佛。下及蝼蚁。皆有佛性。狗子为什么却无。州云。为伊有业识在。
　　蝼蚁皆有佛性。为甚狗子却无。赵州观音院里。壁上挂个胡芦。
　　赵州问僧。甚么处来。僧云。雪峰来。州云。雪峰近日有何言句。雪峰道。尽大地是沙门一只眼。汝等诸人。向甚么处屙。州云。上座若去。为我寄个锹子。与雪峰。
　　大地一只眼。谁敢屙其中。锹子寄将去。那知到雪峰。
　　有一古德。一日不赴堂。侍者来。请赴堂。德云。我今日。在庄里。吃油糍饱。侍者云。和尚不曾出入。德云。你但去。问取庄主。侍者才出门。忽见庄主。归谢和尚到庄。吃油糍。
　　不曾出门去。庄上吃油糍。庄主归相谢。侍者不得知。
　　僧问岩头。浩浩尘中。如何辨主。头云。铜砂锣里满盛油。
　　尘中辨主问岩头。心识如何曾得休。鼻孔眼睛都要见。铜砂锣里满盛油。
　　睦州唤僧。大德。僧回首。州云。担板汉。
　　担一片板在肩头。如何得到空王地。睦州古佛多垂慈。要你自家放舍去。
　　药山看经次。僧问。和尚寻常。不许人看经。为什么却自看。山云。我只要遮眼。某甲学和尚得么。山云。你若看。牛皮也须穿。
　　你若学他看。牛皮真个穿。长年横案上。字义自然圆。
　　马祖住庵时。常坐禅。让和尚。将砖。於庵前磨。祖云。磨砖作什么。让云。作镜。祖云。磨砖。岂得成镜。让云。磨砖。既不成镜。坐禅岂得成佛。祖云。如何即是。让云譬如牛驾车。车若不行。打车即是。打牛即是。
　　坐禅成佛生妄见。磨砖作镜妄尤多。打车打牛俱是妄。搅得心肠没奈何。
　　药山谓云岩云。与我唤沙弥来。岩曰。唤他作什么。山云。我有个折脚铛子。要伊提上提下。岩曰。恁么则共和尚。出一只手。
　　岂要共出一只手。只教唤着沙弥来。铁铛无脚又无耳。墙下春深荠叶开。
　　南泉麻谷归宗。同去。礼拜忠国师。泉於地上。画一圆相云。道得即去。归宗於圆相中坐。麻谷便作女人拜。泉云。恁么则不去也。宗云。是什么心行。
　　圆相中间坐底谁。便施女拜各呈机。国师道大徧天下。未许寻常人得知。
　　玄沙。令僧驰书上雪峰。峰开见。是白纸。遂呈示大众云。会么。众无语。峰云。不见道。君子千里同风。僧回举似玄沙。沙云。山头老汉。蹉过也不知。
　　千里同风见不差。僧持此语报玄沙。不知蹉过如何也。莫是玄沙蹉过他。
　　宾头卢尊者。因阿育王问。承闻。尊者亲见佛来。是否。尊者以手策起眉毛。良久云。会么。王云不会。尊者云。阿耨达池龙王。请佛斋。吾是时亦预其数。
　　尊者策眉王不会。十方剎土古风清。佛斋胜会亲曾预。不是寻常粥饭僧。
　　昔有一婆。供养一庵主。经二十余年。令一二八女。送饭给侍。
　　一日令女子。抱定云。正当与么时如何。主云。枯木倚寒岩。三春无暖气。女子归来。举似婆。婆云。我二十年来。祇供养得个俗汉。遂趁出。放火烧却庵。
　　二十年来不具眼。茅庵烧却是徒为。三春暖气无多子。真实之言亦可师。
　　廓侍者问德山。从上诸圣。向什么处去。山云。作么作么。廓云。敕点飞龙马。跛鳖出头来。山休去。
　　明日浴次。山将木杓。打廓一下云。昨日公案作么生。廓云。这老汉。今日方始瞥地。
　　只一个休去。伎俩自然消。诸圣在甚处。脚下路条条。
　　归宗锄草。见一条蛇。便斩却。僧云。久向归宗。到来只见个粗行沙门。宗云。是你粗。我粗。
　　斩蛇却非小小事。直是教他脱苦轮。座主高茅心未泯。如何胡乱妄通言。
　　僧问云门。如何是透法身句。门云。北斗里藏身。
　　北斗里藏身。虚空中出没。道得一句来。日头东畔出。
　　甘贽行者。往南泉设粥。云请和尚念诵。泉自打槌云。请大众。为狸奴白牯。念摩诃般若波罗蜜。贽礼拜。便出去。
　　泉后问典座。行者在么。云去也。泉遂打破粥锅。
　　设粥殷勤请念诵。白槌各为念摩诃。上来功德要圆满。复去厨头打破锅。
　　药山。手中书佛字。问道吾。是什么字。吾云。佛字。山云。这多口阿师。
　　药山手中书佛字。问他端尔要心开。只将佛字为酬对。元是曾持五戒来。

　　赞
　　弥陀悬鼓相

　　彩云缥缈悬红日。瞻彼慈容大导师。四十八愿丘山重。众生杂念乱如丝。

　　寒山

　　做诗无题目。只要写心源。心源虽难构。浅深在目前。白云抱幽石。藤花树上纡。丰干不识你。道你是文殊。

　　拾得

　　是谁拾得你。便名为拾得。手把粗粝藜。要打天边月。埽地却有功。眼界得净洁。闾丘太守来。也解生欣悦。

　　丰干

　　人心既无。虎心亦无。骑来骑去。是汝是吾。松门杳杳。朗月轮孤。

　　禅月大师。画罗汉像

　　禅月罗汉应身。画出罗汉形像。丝毫无得渗漏。虚空捏作一团。拈来挂虚空中。咄咄咄咄咄咄。

　　达磨大师

　　破六宗己见固是。折茎芦渡江还非。大道等虚空。非虚空之量。大道同日月。踰日月之明。一华开五叶。结果自然成。

　　六祖大师

　　曹溪本无波浪。是他来者激起。日月星辰万象。总被陆沈。出头不得。

　　临济大师

　　得马祖百丈黄檗之旨。发自己胸中。本有底光明。见僧入门便喝。谓之临济一宗。三世诸佛构不着。狸奴白牯构不着。

　　德山和尚

　　吹灭纸灯。眼前黑暗。拈得白棒。胡挥乱挥。黄河放出。太华裂开。大千沙界绝尘埃。

　　云门大师

　　睦州拶折脚。如何嗣雪峰。一句内三句外。星飞电卷。构得着构不着。总是死汉。

　　赵州和尚

　　有底道。赵州说禅。近在口皮边。远过河沙国。总描邈不着。镇州出大萝卜头。是他亲见南泉。观音院壁上。挂个葫芦。风吹不落。

　　慈明和尚

　　得人怕得人憎。吓得神鼎。头缩面青。烧火未着。晚参鼓鸣。

　　杨岐和尚

　　屋老四壁疎。雪珠床上跳。犹有闲情怀。对白云发笑。

　　虎丘隆和尚

　　睡虎一啸。虚空掇转。南辰居北。北辰居南。驴作驴鸣。犬作犬吠。外道消灭。正宗亦无。

　　天目和尚

　　不道先师具大眼目。只道先师无肯路。还有知得者么。杨岐之衣。到松源师祖不传。临终谓。兄弟久聚。正路行者有。只不能用黑豆法。难以荷负正宗。临济佛法到此平沈。痛哉痛哉。以此见先师。深得师祖之旨矣。

　　天目和尚。赞松源和尚像。永长老请赞

　　我祖之真。是真非真。我父之赞。是赞非赞。非真是真。非赞是赞。塞破虚空。断杨岐旨。灭临济宗。分付定水。打凤罗龙。

　　禅人画师像。请赞

　　不破古人玄关。而玄关自破。不碎今时窠臼。而窠臼自碎。鹫峰之衣烂却。西丘之话无传。
　　尺璧千丈石。寸金万里沙。拣辨俱不得。达磨返流沙。黄檗不是临济。争打六十拄杖。较之七佛已前。都无许多劳攘。既是吾真种草。何须特地写像。
　　持刀杀人。人心不死。赤手杀人。人心不死。伎俩俱尽。人心自死。
　　一喝从马师起。临济承虚接响。病叟本无气力。不能学这般承。
　　栽菜根向上。种荳要收谷。不必生疑讶。今年六十六。不是心。不是佛。不是物。新罗国里打鼓。大唐殿上作舞。天上天下人痴痴。七佛传来到六祖。
　　道远乎哉。触事而真。罗公照镜。李婆映水。鼻孔各别。娘生一般。会与不会。福州使铁钱。
　　孚维那。命画师。写吾幻影请赞。
　　有一问。答得即赞。克宾法战不胜。兴化罚钱出院。那里是法战不胜处。孚答曰。今日某甲。合罚钱合出院。真狮子儿。只书此。以记岁月。
　　甲申夏五。明州李世珍。画妙胜殿众菩萨像。因写吾幻影。惟介请赞。赞曰。离四句绝百非。

　　偈颂

　　日影每从窗外过。知他奔逐几时休。虚空落地须弥碎。三世如来不出头。
　　月在水中捞不上。徒劳[翟*欠]碎水中天。夜深山寺开门睡。月自飞来到面前。
　　人心到老不知休。心若休时万事休。水上葫芦捺得住。始信桥流水不流。
　　贪瞋痴众生根本。众生根本佛根本。佛无众生不成佛。是故众生佛根本。
　　楼上五更钟未动。人间万事已营营。明朝一饭先书籍。那取工夫细度量。
　　诸佛面前求早悟。众生界上几曾迷。本源自性天真佛。日用中间无少亏。
　　清净世界清净人。浊恶世界浊恶人。随性所转移不得。总是娘生一个身。
　　触目尽是清净地。清净地上无佛住。赵州教人急走过。狸奴倒上菩提树。
　　老已无心走市[廓-享+墨]。莎罗树下展身眠。余生一了一切了。不去烧香向佛前。
　　万事成空皆已悉。一身无实亦深知。丝毫名利放不过。得出轮回是几时。
　　晓来云过阑干湿。手把圆珠独自立。声声称念南无佛。佛道现前不成佛。
　　鱼浮水面性地平。鸟入林中机路密。秋到石床枫叶落。梦幻伴子六十七。
　　水边林下道人行。念念无非是道情。尽去西方寻净土。青莲华在淤泥生。
　　称心称意可长保。上苑名园春日花。一个尖头茅屋下。长年无事道人家。
　　大道在目前。本来无妙理。阳地生为人。阴空死作鬼。月照岭上松。风吹原下水。髼头寒拾翁。拍手笑不已。
　　人有黄金宅。弃之徒自忙。北风连地起。吹雪上眉梁。杳杳黄泉路。难逢日月光。吾侬如此说。且去审思量。
　　山中滋味别。往往少人知。野菜合黄独。能充白日饥。风轻翻草叶。猿重坠藤枝。余生只寄此。闲读古人诗。
　　老农陇上耕。终日手不住。白骨谁家冢。群鸦噪高树。一条浅溪水。滔滔自流去。
　　迷时从他迷。悟时听他悟。九牛虽有力。拽之不可住。日落又黄昏。风吹白杨树。
　　吾家不甚遥。看取脚下路。红日上山头。石羊草里卧。人间一百年。弹指声中过。柴门无锁钥。白云自来去。
　　寒山做诗。无题目。发本有天真。予独处山寮。眼见耳闻底。皆清净性中流出。不觉形言。凡二十首。
　　戊子夏午。

　　过竹田西堂无相庵房

　　懒举话头嫌鼻祖。烧香那肯礼西方。空房消尽闲心识。日往月来不见长。

　　清藏主归乡省亲

　　入我门来先割爱。胡为旧路又重行。娑婆世界多寒暑。一个皮囊几度生。

　　送契首座。住雁山灵峰

　　曷送住持芝下寺。祖翁一个破砂盆。寒酸固是难开眼。煮饭犹堪煮菜根。

　　示椿藏主

　　一夏工夫打不彻。百千亿劫不消磨。金乌玉兔长相逐。雁荡峰头见也么。

　　到中山宝首座房

　　岩房终日冷沈沈。经案尘埃一寸深。五十余年如此过。道人行世太无心。

　　永藏主。到雁荡山放牧寮。请益

　　老来自病救不了。佛病祖病孰能排。壁上葫芦风打落。床头拄杖被尘埋。

　　寄予藏主

　　要成大树作阴凉。放教片心如泥去。云门一举四十九。临济大师无本据。

　　示莫侍者

　　参禅只要见得尽。见得尽时无障碍。六个门头长日开。声香味触常三昧。

　　寄明藏主

　　一颗如来藏里珠。灵光烁破众人疑。大千沙界无尘土。即是尘劳未脱时。

　　寄息首座

　　黄檗三度打临济。睦州合吃棒三千。乾坤儱侗无今古。猛将不来边上眠。

　　示然侍者

　　以法传法狮子吼。以心传心铁牛机。十方世界无行路。圆觉空中有路归。

　　送权侍者游洞庭

　　七十二峰波面出。卢公去后石屏存。高歌数曲游三日。图画又添僧一尊。

　　寄梓岩西堂和尚

　　每问往来兴寝事。惟言闭户自安禅。西丘寿到八十四。住院都卢无十年。

　　寄宝藏主

　　识尘消落尽。本性自圆明。动静无差异。语言只似常。后到不过此。先来亦只宁。坐禅一片石。松树长青青。

　　送明藏主

　　门内天地阔。门外山水长。一句未脱口。遍界是冰霜。寒光夺夜月。鬼神不敢当。本来清净性。胸中无留藏。拾得是我弟。寒山是我兄。明朝相随去。一锡兼一瓶。

　　示收侍者

　　人言不是面通红。此病流来自劫空。拈出洞山三顿棒。慈明老汉得黄龙。

　　送灵石齐物长老

　　方丈守职莫轻忽。自然久久见全功。杨岐只是会监寺。踢出驴儿振祖风。

　　寄端书记

　　青猿长短声。独自倚廊柱。三际俱不来。一片冷泉水。非唯无众生。无佛亦无己。短句与长吟。遣与适意耳。半夜落霜华。日轮正卓午。寥寥天地间。只有寒山子。

　　送茂侍者

　　一鹗度秋空。秋空无影迹。千人万人海。聚头空唧唧。点黑杨岐衣。鹫峰藏得密。寒暑知几年。分付当有日。谈玄说妙者。脱去情尘执。

　　示明侍者

　　布毛吹起便悟去。未吹布毛何不悟。三三九九八十一。云门大师有抽顾。

　　寄灌顶长老

　　半夜鹤鸣山月吟。山翁独坐破柴床。几番劫石成灰去。一点灵光照世明。

　　示至侍者

　　我宗无语亦无法。猕猴各佩古菱花。昏衢烛破无今古。大地众生尽到家。

　　送一维那

　　扣我山寮门。乃是我法侄。来情不用推。一一皆着实。生柴带叶烧。新水敲冰汲。难得再相逢。今年六十七。归去望东溟。天岸一团日。

　　送琦上人

　　万里无寸草。出门便是草。十年归不得。忘却来时道。今岁秋事早。凉风生木杪。拄杖挑钵囊。锐志不小小。孰顾他洞山。浏阳寒拾老。衲僧家行履。不可得寻讨。

　　寄雪窦千峰琬西堂

　　千丈崖根芋火香。天上日轮正卓午。东土西乾无祖师。白头老僧七十五。

　　道藏主号物外。因作此偈

　　何处是物外。徒然劳指注。物物皆唯我。我实无比喻。去却我一字。动静随所寓。灵光遍寰宇。今古绝来去。

　　寄海藏主

　　佛佛授手无多子。祖祖相传似海深。昨夜西风撼门扇。天明无迹可追寻。

　　送彻上人游台雁

　　多人乞语过台雁。上人亦向那边游。寒拾不能登妙觉。只为贪着山水幽。巨罗长年抱膝坐。痴痴更是不知休。春花正开香满路。日轮卓午山气收。乘兴去时宜速速。乘兴回来莫悠悠。

　　送真藏主

　　达磨不曾来东土。二祖亦不往西天。一条古路生荆棘。更无佛法可流传。

　　示霞上人

　　一大藏教言外荐。十方剎土目前看。老僧住世无多日。只要阇梨心地安。

　　寄灵仲通侄

　　一楼山色好。山是飞来山。座上方外友。身心俱闲闲。秋来几夜梦。踏月到其间。更转语方定。瓦炉香未残。一偈聊相寄。山寮长日关。

　　拄杖歌

　　老龙蜕骨空山。樵人惠我作杖。靠在绳床角头。团团围绕万象。打狗打雨敲风。总是颠倒妄想。有人拗作两橛。伏惟尚飨。

　　归山

　　衰老归山寮。山寮无杂事。柴床石枕头。长伸两脚睡。寒拾约不来。丰干骑虎至。虎性本不驯。苍苔都踏碎。春风补得完。八八六十四。

　　此庵歌

　　吾结此庵寄残影。有问此庵坏不坏。一语发出甚奇怪。随他口下答不坏。凡属形相皆是坏。为甚此庵却不坏。六窗俱透无一物。常光无内亦无外。劫火洞然大千坏。吾结此庵实不坏。行住坐卧於其中。只是寻常个境界。有时松风闲举话。万象森罗齐爽快。

　　示恩藏主

　　道在目前无变易。只缘体悉有亲疎。黄梅夜半传衣钵。七百人中一老卢。

　　寄琢间和尚

　　闻得去年交院事。世间谁识老师心。青山绿水门前有。净土西方不去寻。

　　塔偈

　　午夜髑髅吟。山空片月明。西方无净土。只有弥陀经。

　　塔铭

　　病叟今年六十六。死日将至。火化好。土化好。西堂唯庵贯和尚云。古鄮山中。有片荒地。因迭石为塔。为铭曰。
　　天生一穴。藏吾枯骨。骨朽成土。土能生物。结个葫芦。挂赵州壁。永脱轮回。超三世佛。

　　横川和尚语录下(终)

