续藏经   死心悟新禅师语录（黄龙四家录第三）

　　 

　　黄龙死心新禅师语录

　　初住云岩开堂升座　僧问。觉花未开。即不问。觉花开处事如何　师竖起拂子云。看　进云。恁么则一阳交令节。迸出一枝荣　师云。有眼如盲　僧提起坐具云。争奈这个何　师云。自领出去。
　　师乃云。问答纵横。理归一贯。问者雷奔电卷。答者玉转珠回。言言见谛。句句咸宗。也只是口传心授底葛藤。祖师门下。总用不着。何故。祖师门下。圆同大虚。无欠无余。良由取舍。所以不如。是以真如无动。动用三界之中。至理绝名。名流四天之下。亘古亘今。未尝间隔。世出世间。念念不绝。念既不绝。如大日轮。遍照天下。日升之时。明遍天下。虚空不曾明。日没之时。暗遍天下。虚空不曾暗。见今日。前不住。昼夜卷舒。明来暗去。暗去明来。又作么生说个不明不暗底道理。直饶向这里说得。倜傥分明。犹是半提。未是全提时节。且道作么生是全提时节。海底火然连碧岫。任佗午夜大阳辉。
　　请首座上堂。群木森森。将抡杞梓。众石落落。贵琢琼瑶。得琼瑶为至宝。获杞梓为良材。琢之抡之。岂惮勤劳。必须入手始可慰心。微公首座。禅林秀干。奈苑奇姿。众议乐推请充首座。向曾拜请。切见谦辞。今日咨求。幸希重诺。大众会么。妙机透彻玄关者。舒卷随时号变通。
　　上堂。抝折拄杖。将什么登山渡水。拈却钵盂匙筯。将什么吃粥吃饭。不如向十字街头。东卜西卜。忽然卜着。是你诸人有彩。若卜不着。也怪云岩不得。
　　上堂。举陆亘大夫与南泉话次。大夫云。肇法师道。天地与我同根。万物与我一体。也甚奇怪。南泉指庭前花。召大夫云。时人见此一株花。如梦相似。师云。举即易见还难。同根天地又颟顸。南泉指出光如梦。对此凭君子细看。
　　上堂。举僧问灵树。如何是和尚家风。灵树云。千年田八百主。僧云。如何是千年田八百主。灵树云。郎当屋舍没人修。师云。灵树家破人亡。父南子北。如今有人问云岩如何是和尚家风。向伊道。张公吃酒李公醉。复云。张公吃酒李公醉意旨如何。任从沧海变。终不为君通。
　　上堂。举鹅湖示众云。未了底人。长时浮逼逼地。设使了得底人。明得知有去处。尚乃浮逼逼地。云门问首座云。适来和尚道。未了底人浮逼逼地。了得底人浮逼逼地。意作么生。首座云。浮逼逼地。云门云。首座在此头白齿黄。作这个语话。首座云。上座作么生。云门云。要道即得。见即便见。若不见。莫乱道。首座云。只如堂头道浮逼逼地。又作么生。云门云。头上着枷。脚下着杻。首座云。恁么则无佛法也。云门云。此是文殊普贤大人境界。师云。云门以锥栽树。首座用刀剜空。直饶齐用锥刀。未免头上着枷。脚下着杻。
　　上堂。举张拙秀才看佛名经。问岑和尚。百千诸佛但见其名。未审居何国土。岑云。黄鹤楼崔灏题后。秀才还曾题也未。拙云。未曾题。岑云。无事也好题取一篇。师云。黄鹤楼前法战时。百千诸佛竖降旗。渠无国土居何处。留得多才一首诗。
　　上堂。举仰山一日有异僧。乘空而来。作礼侍立。问近离什么处。僧云。早晨离西天。山云。何大迟生。僧云。游山玩水。山云。神通妙用。不无阇梨。佛法须还老僧。僧云。特来东土礼文殊。却遇小释迦。遂将出西天贝多叶梵书。与仰山。仍作礼乘空而去。师云。大小仰山。被这僧热瞒。更出贝多梵书。涂糊一上。如今忽有异僧。乘空而来。合作么生。唤来与山僧洗脚。
　　因藏经回上堂。举僧问投子。一大藏教中。还有奇特事也无。投子云有。僧云。如何是奇特事。投子云。演出大藏教。师云。投子只知其一。不知其二。若人问云岩大藏教中还有奇特事也无。向伊道有。如何是奇特事。演入大藏教。
　　元正日上堂。云山僧住持六年。承诸人以道相照。既以道相照。虚空可尽。此道不可尽。虚空可量。此道不可量。虚空可知。此道不可知。虚空可测。此道不可测。既不可测。作么生理论。不见僧问赵州。如何是赵州。赵州云。东门南门西门北门。师云。赵州老有一诀。四门开路通彻。入门来明皎洁。出门去莫漏泄。通一线为君说。元正日大年节。

　　住翠岩广化法语

　　上堂。云。空谷传响。时时闻於未闻。色里胶青。日日见而无见。见既无见。闻所未闻。唤作无尽藏三昧门。无尽藏神通门。无尽藏智慧门。无尽藏解脱门。若能如是知见。如是信解。如是修证。如是悟入。我说是人达佛心宗。入佛知见。既是入佛知见。为是能见见。为是所见见。若是所见见。且以何为能。若是能见见。且以何为所。若作能所二见。俱非佛乘。作么生是佛乘。是以如来非智巧。智者必以如来为宗。祖师非妙得。妙者必以祖师为旨。宗旨既分。清浊自明。既明清浊。体用双全。既全体用。得大自在。既得自在。灵锋宝剑常露现前。亦能杀人。亦能活人。拟欲进前。丧身失命。拟欲退后。辜负当人。且道。不进不退一句作么生。良久云。涧松千载鹤来聚。月中丹桂凤凰栖。
　　王正言入寺。上堂。云无是无非。正空妙理。忘彼忘此。入不二门。吞蒲早涉思唯。饮水自知冷暖。将知风幡非动。徒劳鱼兔上求。顾影便行。宜晓未行之步。拈花微笑。须知未笑之初。欲逢碧眼胡僧。必悟红炉消雪。所以指天指地。上下无碍。亘古亘今。往来不殊。既无拣择心。亦无生灭法。冰轮印於天上。宝剎现於毛端。明明卷席峻机。默默吃茶妙旨。了无间隔。自在纵横。法王转於脚跟。金刚现於言下。傥加分别。未免轮回。不见昔日朱转运。问大阳和尚。甲子多少。大阳云。威音王前。忘却甲子。直至而今不记年。朱公云。世寿多少。大阳云。六十四。朱云。得恁么不觉。大阳云。青山渌水。师云。大阳贪观天上月。忘却掌中珠。虽然如是。不因樵子径。争到葛洪家。
　　谢藏主上堂。举古有一僧。在经堂内。经又不看。禅又不参。书亦不学。每日堆堆地打坐。藏主云。何不看经。僧云。不识字。藏主云。何不问人。僧近前低头问讯。未审是什么字。藏主便休。师云。这僧闭门家里坐。祸从天上来。若不是藏主。洎被打破蔡州。
　　浴佛上堂。竖起拂子云。看看。拂子变作释迦老子。示现受生。向诸人眉毛眼睫上。放大光明。诸人还见么。若见。则眼翚。若不见。眼在什么处。见与不见。二头三首。毕竟作么生定夺。良久云。九龙亲吐水。沐浴一全身。
　　上堂。云达磨心宗。传至今日。涓滴不漏。丝发不移。既丝发不移。作么生传。宝印当风妙。重重锦缝开。
　　上堂。举赵州问大慈。般若以何为体。慈云。般若以何为体。州呵呵大笑出去。慈明日见州扫地次。乃问。般若以何为体。州置扫帚抚掌呵呵大笑。慈便归方丈。师云。赵州金鍮不辨。玉石不分。直饶玉石分去。也未梦见大慈在。
　　上堂。举僧问大梅。如何是祖师西来意。梅云。西来无意。僧到盐官举前话。官云。一个棺材。两个死汉。玄沙闻举云。盐官是作家。雪窦云。三个也得。师云。雪窦道。三个也得。为复是死汉。是活汉。是不死不活汉。具眼者试请甄别。
　　上堂。举僧问夹山。如何是相似句。山云。荷叶团团团似镜。菱角尖尖尖似锥。复云会么。僧云不会。山云。风吹柳絮毛球走。雨打梨花蛱蝶飞。师云。夹山檐前棒月。未是高明。狭路分岐。宁同大辙。要会相似句么。白鹭沙汀立。芦花相对开。
　　上堂。上无片瓦遮头。下无寸土立足。此人有家无家。若有家。因什么却无片瓦遮头。若无家。十二时中。向什么处安身立命。妙体本来无处所。通身那更有踪由。
　　上堂。云要识翠岩身。身同大地。要识翠岩心。心同虚空。要识翠岩见。见无所见。要识翠岩闻。闻所未闻。既有见闻。为什么却道未闻。若将耳听终难会。眼界闻声方始知。
　　上堂。云凡夫非是圣人。圣人非是凡夫。凡夫即是圣人。圣人即是凡夫。非凡夫而无圣人。非圣人而无凡夫。直得凡圣情尽。须知有转身一路。若能转得。入水不溺。入火不烧。若转不得。有寒暑兮促君寿。有鬼神兮妬君福。
　　谢二化士上堂。云水中烧火。恃地人疑。山上使帆。会者应稀。二理双忘。顿入幽微。一瓶一钵。章江兴归。是也还是。非也还非。白云绽处。明月光辉。双放双收人不会。满山松竹泄天机。
　　上堂。云参玄上士。须参活句。莫参死句。何也。若向活句下明得。死却天下衲僧。若向死句下明得。活却天下衲僧。且道不落二涂一句作么生道。太湖三万六千顷。月在波心说向谁。

　　再住云岩语录

　　入院上堂。久经阵歒。惯战作家。疋马单锵。便请相见。僧便问。桃源洞里别。修江江上逢。不涉二途。请师速道　师云。三日到此　进云。与么则露滴寒松添意气。月明中夜老猿吟　师云。且喜没交涉　问远离佑圣近屇云岩。如何是不动尊　师云。始随芳草去。又逐落花回　进云。恁么则得住且住。可行则行　师云。你又乱走作么　进云。争奈始随芳草喏　师云。寻言转更赊　师乃云。隐显宗风孰辨真。去来犹似涉前因。须知白首归家者。非是今人与昔人。既非今人。又非昔人。且道是什么人。良久云。陋巷不骑金色马。回来却着破襕衫。
　　上堂。云若论此事。如人家养三个儿相似。第一儿。聪明智慧。孝养父母。接待往来。主张家业。第二儿。凶顽狡猾。贪淫嗜酒。倒街卧巷。破坏家业。第三儿。盲聋喑痖。菽麦不分。事事无能。只会吃饭。三儿中。云岩要选一人用。且道选那个。为复选聪明智慧底。选凶顽狡猾底。选盲聋喑痖底。於此选得。始入云岩门。未见云岩在。要见云岩么。春雨无高下。花枝自短长。
　　上堂云。若言其是。天下衲僧非不得。若言其非。天下衲僧是不得。何故。点铁化为金即易。观人除却是非难。
　　上堂。云地水火风。四缘和合。假名为身。四缘坏散。地还地。水还水。火还火。风还风。四大各还。身在什么处。良久云。山花开似锦。涧水湛如蓝。
　　上堂。举僧问云门。树凋叶落时如何。门云。体露金风。师云。大小云门。境上缚杀。云岩即不然。树凋落叶时如何。珊瑚枝枝若月。
　　上堂。举僧问投子。牛头未见四祖时如何。子云。与人为师。僧云。见后如何。子云。不与人为师。师云。投子只解闭门作活。未能垂手利人。云岩则不然。牛头未见四祖时如何。紫气氤氲。见后如何。与天下人作榜样。
　　上堂。举僧问长沙岑和尚。如何是沙门眼。岑云。长长出不得。又云。成佛成祖出不得。六道轮回出不得。僧云。未审出个什么不得。岑云。昼见日夜见星。僧云。不会。岑云。妙高山色青又青。师云。这僧将蚊子足。拟穷沧溟底。用蜘蛛丝。欲系妙高山。六道转回出不得。即且置。成佛成祖。为什么出不得。青山只解磨今古。流水何曾洗是非。
　　上堂。举李军容访沩山。山泥壁次。军容遂於背后端简而立。山转头以泥盘作取泥势。军容以简作进泥势。山放下泥盘。便归方丈。岩头闻云。噫佛法淡薄。大小沩山。泥壁也不了。师云。岩头恁么错判名言。殊不知。沩山军容弄巧成拙。

　　迁住黄龙语录

　　入院上堂。僧问。别云岩法席。坐黄龙道场。如何是不动尊　师云。十里行松色。千峰听雨声　僧云。这个犹是动底。如何是不动底　师云。只解瞻前。不能顾后　僧云。若然者。龙向洞中衔雨出。凤从花里带香归　师云。何不早恁么道　僧云。洞深云出晚。涧曲水来迟　师云。不妨解说道理。
　　师乃云。龙峰绝顶也须亲到。及乎亲到。顶上无人。既是无人。阿谁亲到。毕钵岩前休话会。曹溪路上好商量。
　　上堂。云。知有底人。如石含玉。不知有底人。似一块顽石。知有不知有底人。玉石不分。此语具三玄三要。四句料拣。五位君臣。乃至百千妙义。无量法门。总不出此语。且道。此语从什么处出。良久云。珠沉赤水光仍在。玉蕴荆山价转高。
　　上堂。举仰山凡遇参须入堂不审圣僧。一日有僧把住云。和尚见了不审。不见了不审。山云。我到这里也疑着　师云。仰山自疾不能救。焉能救他疾。正当恁么时。还有不疑着者么。
　　解夏上堂。僧问。承师有言。老僧今夏向黄龙潭内。下三百六十个钓筒。未曾遇着个锦鳞红尾。为复是钩头不妙。为复是香饵难寻　师云。雨过竹风清。云开山岳露　僧云。与么则已得真人好消息。人间天上更无疑　师云。是钩头不妙。是香饵难寻　僧云。出身犹可易。脱体道应难　师云。乱统禅和。如麻似粟　僧云。老和尚惯得其便。便礼拜　师乃微笑。
　　师乃竖起拂子云。看看。拂子结。尽乾坤大地有情无情一时结。拂子解。尽大地乾坤有情无情一时解。直得如是。更须向万里无寸草处去。且道作么生是万里无寸草处。良久云。青山忽忆便归去。浮世要看还下来。
　　上堂。举僧问石霜。如何是和尚深深处。石霜云。无须锁子两头摇。师云。石霜老秃不识好恶。锁既无须。即无两头。既无两头。摇个什么。良久云。青山无适莫。白云任卷舒。
　　上堂。举新罗僧问云居。是什么得恁么难道。云居云。有什么难道。僧云。便请和尚道。云居云。新罗新罗。师云。云居要见新罗僧。犹隔海在。
　　上堂。鹭倚雪巢。同中有异。鸟投白牯。异中有同。异中有同。穿过诸人髑髅。同中有异。换却诸人眼睛。且道不落同异一句作么生道。良久云。易分雪里粉。难辨墨中煤。
　　上堂。竖起拂子云。看看。扶起推倒。总由这里。扶起也。森罗万象。色相宛然。推倒也。叶落归根。云笼碧嶂。且道扶起是。推倒是。想君不是金牙作。争解弯弓射蔚迟。
　　上堂。参玄上士。须参活句。直得万仞崖前。腾身扑不碎。始是活句。若不如是。尽是意根下纽捏将来。他时异日。涅盘堂内手脚忙乱。莫言不道。便下座。
　　小参。僧问。如何是夺人不夺境　师云。死中有活　僧云。如何是夺境不夺人　师云。活中有死　僧云。如何是人境两俱夺　师云。死中恒死　僧云。如何是人境俱不夺　师云。活中恒活。
　　师云。夫小参者。谓之家教。何谓家教。譬如人家。有三个五个儿子。大底今日干甚事。小底今日干甚事。是与不是。晚间归来。父母一一处断。丛林中亦复如是。院门中。今日有甚事。是与不是。住持人当一一处断。观今之时节。丛林淡泊。人根狭劣。不可说也。有一般破落户长老。驰书达信。这边讨院住。那边讨院住。才讨得个院子。便拣日入院。又道我是长老。方丈里自在受快活。这般底。唤作地狱滓。如今丛林中。若论参禅。固是难得其人。我看你这一队汉。在这里。心愤愤。口悱悱。道我会禅会道。入方丈里。趂口怿撑一两转语便行。不是这个道理。又有一般汉。影影响响。认得个顽空。便道只是这个事。又有一般道。见虚空里光影。又有一般道。无有不是者错了也。救不得了也。这般底。只宜色身安乐。莫教一顿病。打在延寿堂内。如落汤螃蠏。手忙脚乱。见神见鬼。这边讨巫师。那边讨医博。卜凶卜吉。问好问恶。你不见。我佛如来。为三界医王。四生慈父。医一切众生心病。只为你不信自心。向外驰求。被邪魔魍魉。入你心里。做得许多见解。要识你自心么。如太阳当昼。天下皆明。那里更有暗处。若到这般田地。亦无吉凶□□象。亦无是非好恶。便能向是非头上坐。是非头上卧乃至淫妨酒肆。虎穴魔宫。尽是当人安身立命之处。只为你无量劫来业识浓厚。心中趫趫欹欹。繘繘繂繂。信之不及。便被世间情爱缠缚。便得七颠八倒。江南人护江南人。广南人护广南人。淮南人护淮南人。向北人护向北人。湖南人护湖南人。福建人护福建人。川僧护川僧。浙僧护浙僧。道我乡人住院。我去赞佐他。一朝有个不周全。翻作是非。到处说苦哉苦哉。恁么行脚。掩彩杀人。钝致杀人。若是个汉。一划划断。多少自由自在。若也划不断。处处被爱之所缚。爱色被色缚。爱院被院缚。爱名被名缚。爱利被利缚。爱身被身缚。你何不退步思量。你这臭皮袋子。有什么好处。当时只为你有一念爱心。便入母胎中。受父精母血交构。成一块脓团。母吃热时。便受镬汤地狱。母吃冷时。便受寒冰地狱。乃至撞从母胎里出来。受寒受热。受饥受饱。受病受苦。煎煎逼逼。直至今日。只为你不能返观。便有许多是非生灭。我生你死。我死你生。生生死死。死死生生。随业受报。无有休息。近来又有一般奴狗。受雇得钱。买得度牒。剃下狗头。披佛袈裟。奴郎不辨。菽麦不分。入吾法中。破坏吾法。一向装裹个浑身。捼腰捺跨。胡挥乱兴。要做大汉。大汉不恁么做。要做大汉么。须是退步。莫面前背后。奴唇婢舌。嫌好道恶。说这里饮食浓厚。那里寮舍稳便。不消得如此。诸上座。人身难得。佛法难闻。此身不向今生度。更向何生度此身。你诸人要参禅么。须是放下着。放下个什么。放下个四大五蕴。放下无量劫来许多业识。向自己脚根下推穷看。是什么道理。推来推去。忽然心华发明。照十方剎。可谓得之於心。应之於手。便能变大地作黄金。搅长河为酥酪。岂不畅快平生。莫只管策子上。念言念语。讨禅讨道。禅道不在策子上。纵饶念得一大藏教。诸子百家。也只是闲言语。临死之时。总用不着。古人悟了。方求明师。泽择去其砂石。纯一真实。秤斤定两。恰似人开杂货铺相似。无种不有。来买甘草。便将甘草与他。来买黄连。便将黄连与他。不可买黄连却将甘草与他。又似你有一块金。将入红炉里锻炼。炼来炼去。炼得熟也。方上钳锤。打作瓶盘钗钏。瓶重几两。盘重几两。一一分明。然后却将此瓶盘钗钏。镕成一金。唤作一味平等法门。若不如此。尽是儱侗真如。颟顸佛性。你还会么。你还信么。山僧适来。答者僧四转语。死中有活。活中有死。死中恒死。活中恒活。将此四转语。验了天下衲僧。且道天下衲僧。将什么验黄龙。良久云。大体还他肌骨好。不搽红粉也风流。
　　小参。僧问。如何是黄龙源　师云。深深无底　僧云。莫只这深深无底。便是也无　师云。白浪滔天　僧云。忽遇拏云艧浪底来。又作么生　师云。老僧只管看　问如何是黄龙接人句　师云。开口爱骂人　僧云。骂底是接人句。验人一句作么生　师云。但识取骂人　问如何是黄龙颔下珠　师云。耀古腾今。问滴水滴冻即不问。如何是红炉上一点雪　师云。上座悟也未　僧云。学人未悟　师云。草贼大败　僧便礼拜。
　　师乃云。深深无底。渺漭无涯。白浪滔天。如何辨其水脉。识得水脉。即识其源。未识其源。且与诸人。语个无义语。只这无义语。诸人作么生会。莫是长老爱骂人。是无义语么。莫是说世间是非长短。是无义语么。不是这个道理。我看着你这一队汉。也好愁人。等闲地趯起来。十个有九个莽卤。只是念得些子闲言长语来。相斗拶着。又去不得。如今有一般长老。爱把言语教人。恰似三家村里传口令相似。错了也。唤作谤大般若。诚难忏悔。你何不摸索你肚皮里看。忽然病在床上。临死之时。喉咙里气。接上接下。四大又动不得。口里又说不得。平生学得底言语。到这里总用不着。我看你这一队汉。没一个将做事。初到时个个道。我为生死事大。及乎出却方丈门。到处里只是打[空/(空*空)][空/(空*空)]。个什么痴汉。有个死在头上。作么生免得。阎老子又不是你爷。你何不自家救取。不见古人道。衣裳得恁易破。道不能成。唤作忘身为法。你何不看取他。我这里亦无禅道与你。只要你自家直下悟去。你若未悟。且默默他参取个露柱。你若参得露柱彻。便见新长老。参得猫儿狗子彻。亦见亲长老。更若不会。新长老不惜口业。与你说个喻。喻似什么。喻似个月初生时。只有些子。初二初三。渐渐光明。到十五夜。圆明莹净。无处不照。又至十六十七。渐渐消殒。至二十九三十夜。消得尽也。却到初一。依前月又生。如你诸人有个迷。须得个悟。既得悟了。须识悟中迷。迷中悟。迷悟双忘。却从无悟处。建立一切法。明辨一切法。一是一。二是二。三是三。四是四。是青是黄。是赤是白。唤作具择法眼。方能入世间法。出世间法。世出世间。便能混同众生。众生与佛。本来是一。一为无量。无量为一。一声变一切声。一切声归一声。一声寂处。撒手便行。可谓大丈夫汉。到这里。三世诸佛。是什么乾屎橛。一大藏教。是什么拭不净故纸。诸大祖师。天下老和尚。是什么尿床鬼子。只为你众生业来时又怕来。去时又怕去。梦里见财见色便爱。黑地里突出个人便疑。病在什么处。只为你打揲根尘不净。所以动着便疑。直须教他成一片去。方有少分相应。你若未能如是。且去僧堂里。打辨精神。坐十年二十年。若不会禅。将刀来斫取新长老头去。虽然如是。你若更坐二十年。新长老死了也。新长老既死。又向什么处斫。若斫不若。是你根性迟钝。且向人天路上。修取五戒十善。三生五生。莫教失却人身。才出头来。便较省力。痴汉一百年。只在一剎那间。剎那悟去。作个无事道人。不见五通仙人问世尊。佛有六通。我有五通。如何是那一通。世尊召云。五通仙人。仙人应喏。世尊云。那一通你问我。师云。世尊具一切智。那一通。不觉遭他毒手。珍重。
　　小参示众云。东边蜡烛。得恁么明。西边蜡烛。得恁么暗。莫有不涉明暗者么。试出来道看。有么有么。如无。黄龙长老。七颠八倒去也。寒食一年春。禅人竟不闻。桃花千万树。那树见灵云。要见灵云么。莫向枝头寻。莫向花上觅。但顿悟本心。自然成现。如今参禅人。多为不识本心。只以聪明强慧。便当己能。忽然被人推出做长老。便向曲木床上。胡言汉语。问禅答禅。问道答道。问佛答佛。问祖答祖。逐句地解将去。这个是向上。那个是向下。这个是道眼。那个是透声色。今日会一则。明日会一则。筑向皮袋里。有什么休时。有底又道。见山但唤作山。见水但唤作水。一切处平实去。凡有问答。但据实祗对。苦哉苦哉。恁么说话。总是野狐见解。非唯埋没自己。抑亦辜负先圣。只如达磨西来。不立文字。直指人心。见性成佛。又岂是传你言说。觅你聪明。只要你达自本心。见自本性。永脱死生。归家稳坐。若得到家。须知家里事。既知家里事。於一切处炼教成熟。似一头露地白牛去。然后触着便发。方有自由自在分。不见教中道。有一商人。入海采宝。遇一船师。引至一银所。商人欲采。船师云。此未为至宝。又至金所。商人欲采。船师云。此未为至宝。又至瑠璃众宝所。商人欲采。船师云。此未为至宝。又至摩尼宝所。乃见龙蛇拥护。措手无门。到这里。可谓佛眼不能窥。鬼神莫能测。虽然如是。更须知有转身一路始得。若也转得。於一切处。自然逈逈地。不用安排。不着计较。信手拈来。一一中的。便能随处出生。随处灭尽。在天同天。在人同人。在畜生同畜生。在饿鬼同饿鬼。所以一处通。千处万处悉皆同。譬如一滴雨。天下皆雨。一花开天下皆春。如今禅和家。多只是认得饭是米做。忽然拈却饭。把一片糖糕来。亦只唤作饭。是故执之失度。必入邪路。若是大丈夫汉。直教彻去。莫只半青半黄地。他时异日。也道见新长老来。我且问你。新长老是什么面孔。莫是齿缺面黑底便是么。你若恁么。驴年也未梦见新长老脚跟在。诸人直须努力。於一切时中。教伊无踪迹去。然后却随缘放旷。任性逍遥。见色见空。灵通自在。不见南禅师道。心王不妄动。六国一时通。罢拈三尺釰。休弄一张弓。只如三尺釰。作么生说个罢拈底道理。会么。各各归堂歇去。

　　偈颂
　　送禅人作丐

　　一二三四五。五四三二一。千门万户开。勘破维摩诘。

　　退翠岩(二首)

　　欲识本来道。劝君不用讨。金乌海上生。玉兔沉荒草。沉荒草休懊恼。困来一觉和衣倒。
　　漳水清虚得自由。沧溟深处倒骑牛。龙王忽怒波涛动。无限渔人到此休。

　　颂鲁祖

　　鲁祖垂慈不用功。逢僧面壁显家风。若遇上垂同道者(请续此句)。

　　死心室

　　死心心死死全心。死得全心一室深。密把鸳鸯闲绣出。从他人竞觅金针。

　　送禅人持钵

　　融融春景绝纤埃。五叶腾芳七叶开。子内子生枝上果。一花一叶一如来。

　　送灵源

　　此别无别。无别此别。灵源灵源。虚空狭劣。龙峰顶上。休更饶舌。

　　和灵源瞌睡歌

　　大道本来无向背。骂佛骂人无忌讳。涅盘城里现威狞。名利场中且瞌睡。且瞌睡绝见知。大唐国内没禅师。莫怪相逢不相识。本是金毛师子儿。锵刀丛里藏身处。虎穴魔宫入定时。入定时良有以。吾曹本是何宗旨。南北东西自本心。本心已死从何起。假饶互换现千差。也是从来自家底。自家底不曾失。亘古亘今休更诘。任他百怪出头来。寂然一照明如日。识此灵源瞌睡歌。混入尘中体坚密。

　　快活歌

　　心无心而物物明。物有心而心不堪。不堪心中污心田。心田皎皎没人参。没人参东作南。青青妙色出於蓝。见即便见见取好。不见莫怨老瞿昙。

　　寄灵源

　　逆耳忠言世莫瞋。顺流清峻却迷津。年来慵懒长缄口。不似当时爱骂人。

　　禅人写真求赞(二首)

　　齿缺面黑。广南正贼。空腹高心。不识文墨。
　　面黑不是番僧。齿缺亦非达磨。性急只爱骂人。看你自招口过。

　　与空室道人

　　空空室室空不空。不空空处彻真空。混同尘世非尘世。只在尘中尘不同。

　　师任云岩日通判段公以颂呈师

　　一切法不生。如何有心死。乞巧不拈针。犹似较些子。

　　师以偈答

　　只为法不生。是故心长死。彻底绝丝毫。即是真夫子。

　　因先上人南还

　　旅馆云游经几霜。此心归日爱南阳。无端却度庾峰岭。入到曹溪是故乡。

　　和衡典座无一庵

　　一庵茆草结。万象入吾庵。劫坏终无坏。松风演妙谈。

　　师临顺寂以偈寄师川大夫

　　心心心道道道。明斯旨端坐到。到不到多计较。非计较合本道。

　　禅人以出定僧相请师赞

　　七百年定。诳惑众生。一念超越。天下横行。

　　和方侍者颂曹山雪中因缘

　　满山风雪色凝然。鸟道立玄没二边。凤翅敛时全叶正。龙珠耀处却还偏。通途辨的谁云妙。双锁金针理未玄。若谓孤峰曾不堕。依前流落未生前。

　　与方侍者(二首)

　　念念向本家。本家即心也。念念行吾道。吾道即性也。吾心性无二。佛祖更无也。
　　吾今六十七岁。汝侍吾十四夏。既能彻自心源。一味更无真假。他年人问如何。将此语传天下。

　　启明轩

　　发明至道。眼里生花。以悟无悟。是法王家。

　　回光轩

　　东西不顾。南北何依。水天相照。万象涵辉。

　　赞六祖

　　六祖当年不丈夫。倩人书壁自涂糊。明明有偈言无物。却爱他家一钵盂。

　　师临归寂小参示众

　　说时七颠八倒。默时落二落三。为报五湖高士。心王自在休参。

　　黄龙死心新禅师语录(终)

