续藏经   宗宝道独禅师语录
　(法孙)今释重编

 长庆宗宝独禅师语录序　〔龙其〕

　　　　嗣法门人　函昰　撰
　　刻华首语录成。承和尚特遣人。命函昰为序。函昰谨再拜稽首而言曰。昰乌足以称道和尚哉。虽然。闻之。知弟子者莫如师。昰六七年。亲承训迪。所费和尚熏陶涵育。若或於扬眉瞬目。若或非扬眉瞬目。其为之也既奢。则意其遇之也必浚。将俾昰之躬遭目接。以示天下后世之为昰者。此则昰之弗敢辞也。忆。昰甲戌知有此事来。循览天下。彼时胸中。惟黄岩天童两老而已。及一到黄岩。便绝志行脚。非谓天下无人也。一山[土*幻]老汉。日堆堆地。无长技奇识。而乃穷岁月。而不得竟其所至。是用焉往耶。目今门下士。惟昰不慧。余皆瑰琦俊伟。出可为人天师。隐亦堪作山林典则。而且逐逐焉营营焉。如有所恋而弗去。夫孰为是。是则天下后世。亦大槩见矣。至於提持向上。则古之百丈黄檗。足以当之。语录具在。知音者可辨也。若乃读其书。而思见其人。则祇今华首山[土*幻]。依然日堆堆地。无长技奇识耳。亲之而一无所与。远之而若有所失。当此如人饮水冷暖自知。幸毋当吾世而坐失也。此昰之所以告天下后世也。然终不足称道和尚也。

 自序

　　详夫。佛祖之道。原以直指人心见性成佛为标题。以悟为则。夫云人心即是。即不烦手脚矣。但以悟不悟差别耳。若悟。则凡夫与佛祖契同。即凡心而见佛性。诚无转折。不悟。则业识茫茫。无本可据。即是生死苦海。实不从他有。本法不曾动着一毫。是以。空劫今时。打成一片。众生诸佛。岂有二耶。诘本穷源。祇是一心而已。惟此一心。更无毫厘可得。德山云。佛也无法也无。又云。若向尽十方世界。若有一法一尘许。与汝执取生解者。尽落天魔外道水陆诸神。自己亦不是善知识。亦无禅道可学。恁么举扬。可谓不容毫发矣。初祖西来。密传心印。心心印可。以心传心。不开门户。不许解会。惟贵直下醒得。至於垂手接人。或入门便喝便棒。或拦胸搊住。或言辞善巧。痛处着锥。甚至云麻三觔乾矢橛。直指之道。於斯尽矣。道独不知何幸。熏得此心。一闻即心是佛。便信得及。舍此必无他向。偶遇坛经。一言便醒。如甘露灌顶。醍醐润心。嗣后还疑别有。或参或究。或问或学。实用尽心神。费尽心力。累尽形骸。比研究五宗。及诸祖脑后钳锤。至於极头处。九九还归八十一。从前用了许多工夫。毕竟临末梢头。亦非别有。自此本拟深隐。与麋鹿为群。岂敢人前露布。说是说非耶。无柰法字卍子。夙生缘熟。一见便信。如胶如漆。不觉囊锥始露。又引得数子。亦来尝些苦味。带累山僧。不能缄口嘿然。偶随问随答。诸子随抄随录。遂成一册。固请流通。山僧再三止之。古人许多语录。束之高阁。而今人又过於古人耶。且吾实取信於心。不求人信。何用刊刻哉。诸子固请不已。乃不得已而从之。

　　长庆宗宝独禅师语录目录

卷首
　　序文

卷第一
　　上堂　　示众

卷第二
　　示众

卷第三
　　示众　　茶话　　问答　　着语

卷第四
　　颂古　　偈　　赞

卷第五
　　书问

卷第六
　　书问　　杂着　　行状(附)　　塔铭(附)

　　长庆宗宝独禅师语录目录(终)

　　 

　　长庆宗宝独禅师语录卷第一

　　　　丹霞法孙　今释　重编

　　上堂

　　拈香云。者一瓣香。虽本自天然。不从他得。然毕竟有个缘起。爇向炉中。奉为江西广信府博山先师无异大和尚。用酬法乳之恩。敛衣就座。僧问。华首重开。复睹拈花微笑。法筵始建。谛观大法全提。空劫以前即不问。即今天下太平。百僚奉职。为什么主心未慰。师云。仁者说底太亲切。进云。从来有道之世。堂帘深远。百姓不知。毕竟教什么人安享丰亨。师云。无面目汉。进云。恁么则无弦琴无声曲。不犯手口。今日人天众前。请师高弹一过。师云。阇黎深谙来风。僧掩耳归众。僧问。智药三藏。当年於此有五百菩萨乞戒。隐而不现。即不问。即今智药在什么处。师敲案云。来也来也。僧回身指大众云。智药法筵宛然未散。师云。承阇黎赞扬。且退三步。僧礼拜。师便喝。复顾众云。还有问话者么。僧出才礼拜。师便喝。僧再拜。师复喝。僧又拜。师云。大众。看者僧还不知羞。进云。达磨西来。如何是经。师云。者野干鸣。乃竖拂子云。昔日灵山会上。世尊拈花。百万人天中。惟迦叶破颜微笑。世尊云。吾有正法眼藏涅盘妙心。付嘱摩诃迦叶。今日华首开堂竖拂。大众俨然。且道。是同是别。诸上座。者里具得一只眼。不妨省力。更莫迟疑。莫入意根里计较卜度。纵饶卜度得成。计较得就。与本分事。愈相悬远。诸上座。明明白白一件事。为什么特地难将去。汝若一念回光。放下许多伎俩。一点事也无。只为汝无量劫来。违背自己。驰逐声色。方便教汝回光达本。汝又不解。却坐在鬼窟里。认个无见无闻空空洞洞底。是以六祖大师云。世人外迷着相。内迷着空。若能於相离相。於空离空。即是内外不迷。本来真性而得出现。诸上座。汝但外不着声色名言句义。内不存能所知见。自然露裸裸。尽十方世界。无一尘一法不承此威光显现。还费多少力。会么。会得是汝。不会得也是汝。东去也是汝。西去也是汝。既是汝。管他会不会。不见玄沙道。汝等诸人。如在大洋海里没头没脑。还更伸手问人讨水吃。山僧恁么举扬。事不获已。不过要诸上座回光达本。若在通人分上。总没恁么说。大众还会么。卓拄杖云。还乡尽是儿孙事。祖父从来不出门。珍重。
　　副寺函记葬父请上堂。僧问。临济道。第一句荐得。与佛祖为师。第二句荐得。与人天为师。第三句荐得。自救不了。伏乞和尚慈悲垂示。师云。从头问来。进云。如何是第一句。师云。无佛无祖。进云。恁么则光中垂手去也。师云。从何处得者消息来。进云。觌面相呈不隔丝。师云。犹是闲言语。进云。黄龙开口笑。云顶玉鸡啼。师云。昨日有人道过了。僧礼拜起喝一喝。师云。好一喝。进云。贫穷生孝子。富贵出娇儿。师云。且放下。斩新条令。道将一句来。进云。金牛昨夜遭涂炭。悞杀耕夫失路程。师云。且退。乃竖拂子云。我宗无语句。亦无一法与人。教山僧作么开口。诸上座。既是我宗无语句。华首今日上堂。说个什么。既无一法与人。诸上座向华首。觅个什么。诸上座。此是彻头相为。莫要错过了自己脚跟下。只管踏步向前从他觅。古人道。觅亦不得。得亦不真。即今山僧说底。便是诸上座听底。诸上座听底。便是山僧说底。山僧说底外。没有诸人听底。诸人听底外。没有山僧说底。会么。举药山问石头。三乘十二分教。某甲粗知。尝闻南方直指人心见性成佛。实未能了。头云。恁么也不得。不恁么也不得。恁么不恁么总不得。子作么生。药山罔措。头云。子因缘不在者里。见马大师去。药山见马祖。述前因缘。祖云。我有时教伊扬眉瞬目。有时不教伊扬眉瞬目。有时扬眉瞬目者是。有时扬眉瞬目者不是。子作么生。山便礼拜。祖云。见个什么道理便礼拜。山云。某甲在石头处。如蚊子上铁牛。师云。者是直指人心见性成佛底榜样。者里有杀有活。有纵有夺。我宗须是具者手段。方才为得人。山僧今日为汝诸人注破。恁么也不得。不恁么也不得。恁么不恁么总不得。瓮里何曾走却鳖。我有时教伊扬眉瞬目。有时不教伊扬眉瞬目。有时扬眉瞬目者是。有时扬眉瞬目者不是。海[涧-日+活]从鱼跃。天空任鸟飞。大众会么。复举七贤女游尸陀林。一女云。尸在者里。人在什么处。一女云。作么作么。七女同时悟无生忍。师云。记副寺。持其父镜宗良上座灵骨。入罗浮建塔。请山僧上堂。与大众结般若缘。资其冥福。忽有人问。良上座骨在者里。人在什么处。山僧又作么生。良久云。明日清明节。大众珍重。
　　生日请上堂。僧问。尘点劫前即不问。如何是现前无量寿。师云。两眼对两眼。进云。世尊未离兜率已降王宫。未出母胎度人已毕。即今华首还存度人消息么。师举拂子。进云。鸡唱峰头月。鱼跃海中天。师云。有劳繁用。僧问。和尚今日好日子。惟愿生涯一钱为本。万钱为利。师良久云。会么。进云。本少人无见。利多满大千。师云。且放过一着。乃云。诸上座。空劫以前事作么生。即今事作么生。南泉云。空劫以前无佛名无众生名。恁么时正是道。祇是无人觉知。王老师可谓体道者也。若是华首即不然。即今世界建立。生佛分也。心境纷然。声色交参。与空劫以前不别。诸上座。还信得及么。若信得及。直下无一丝毫头事。各人本来祖翁田地。直下无一丝毫可得。祇要要直下知归。拟心即差。不拟心一一天真。一一明妙。波罗提尊者云。在胎为身。处世为人。在眼曰见。在耳曰闻。在鼻辨香。在口谈论。在手执捉。在足运奔。徧现俱该法界收摄在一微尘。识者知是佛性。不识唤作精魂。华首又不然。识者唤作精魂。不识却是佛性。且道。还有优劣么。具眼者辨看。如或未能。更看风旛因缘。六祖当时到法性寺。闻二僧争论。一曰风动。一曰旛动。祖从旁忍俊不禁。特地向伊道。不是风动。不是旛动。仁者心动。诸上座。汝若会得。便直下见六祖安身处。便直下见释迦老子安身处。便直下见自己安身处。透顶透底。更无余法。古人有现成四句。美如西子离金阙。娇似杨妃下玉楼。日日与君花下醉。更嫌何处不风流。山僧拈来。为诸人下个注脚。不是风动不是旛动。美如西子离金阙。娇似杨妃下玉楼。仁者心动。日日与君花下醉。更嫌何处不风流。以拂子击案下座。
　　浴佛日上堂。僧问。空劫前四月八。现前四月八。是同是别。师云。罗浮山。进云。世尊初生。一手指天一手指地云。天上天下惟吾独尊。者个人人本具。个个不无。因甚世尊道个独尊。师云。龟毛拂子长三尺。僧问。和尚未登法座。学人未离禅堂。者一句请师指示。师云。者已是阇黎太络索了也。进云。和尚作么生。师云。山僧退身有地。进云。今日丑媳妇少。不得见翁姑。师云。自领出去。僧礼拜。师乃云。今日四月八。是我佛降诞之辰。法华云。如来出世。为一大事因缘。惟令众生开佛知见。示佛知见。悟佛知见。入佛知见。六祖云。当知如来已具知见。何用更开。所言佛之知见。即汝自心。诸上座。此一心法。有佛无佛。法尔如然。叵耐无人识得。如来出世。才为众生露者个消息。虽露者个消息。犹是儿孙边事。此一心法。总不曾动着。岂不闻。未离兜率。已降王宫。未出母胎。度人已毕。我道。诸上座即今成佛竟。度生竟。涅盘竟。还信得及么。诸上座。莫言佛是累劫熏修而成。我乃博地凡夫。怎能构得。若作恁么见。是汝诸人。自开众生知见。又莫言佛出世放光动地。龙天拥卫。神鬼钦崇。我无如是神通妙用。若作恁么见。自是仁者心有高下。不依佛慧。古人道。如来举身相。为顺世间情。恐人生断见。权且立虚名。假名三十二。八十也虚声。有身非觉体。无相乃真形。此无相佛。即今目前个个完具。常自圆明。佛不过是识得了有自由分。虽在五蕴生死中。而伊无生死。虽在根尘万境交参。而伊自萧然独脱。临济云。是汝四大色身。不解说法听法。虚空不解说法听法。是什么解说法听法。是汝目前历历底没形段。是者个解说法听法。诸上座。岂不是在者里听法。汝特地要求他面目。了不可得。虽不可得。而一切用处。却又分明。是个什么。如水无筋骨。能胜万斛舟。珍重。
　　结夏上堂。僧问。恁么也不得。不恁么也不得。恁么不恁么总不得时如何。师云。山僧道不得。进云。恁么则雨暗罗浮深又深。潮归大海总无声。师云。庭下虚空为汝道。进云。昨夜老人起舞南楼上。玉女笙歌向翠屏。师卓拄杖一下。进云。只如今日结夏升堂。拈椎竖拂。未审以何等法。示何等人。师又卓两下。僧礼拜。僧问。前觉不生。后觉不灭。现在如如。退后一步。请师速道。师云。南无观世音菩萨。僧进前退后。师云。汝进前退后作么。僧作礼云。放下。师云。笑杀大众。僧问。华首开炉。柴炭俱无。熏风劈面裂肌肤。同堂海众忘消息。现前共证古毗卢。如何是毗卢。师竖一拳。进云。圣凡情尽。还容淘汰么。师又竖一拳。进云。如何是觌面无私句。师又竖一拳云。阇黎还知痛庠么。僧一偈云。石虎啸时风满谷。泥龙吟处雾遮天。师云。山僧今日失利。乃召大众。卓拄杖一下云。赤眼归宗道。会得则途中受用。不会则世谛流布。山僧不随古人脚跟转。不会则世谛流布。坐断圣凡情。若在者里透得。也做个脱洒衲僧。便能驱耕夫之牛。夺饥人之食。其或未然。总是弄泥团汉。复卓一下云。会得则途中受用。亦且救得一半。便下座。
　　端午上堂。僧问。耀古腾今即不问。喝一喝云。现前一喝请酬机。师云。不酬机。进竖一拳。师云。笑杀满堂。僧进一喝。师云。一喝两喝且置。三喝四喝又作么生。僧懡[怡-台+罗]。师便打。僧问。剿除狂寇。卸甲倒戈。犹是功勋边事。君臣道合。海晏河清。犹是法身边事。如何是衲僧本分事。师云。口横鼻直。乃云。才过四月八。又是端阳节。奉报诸禅德。光阴如电掣。世事若有若无。人情或欣或厌。波斯匿王云。变化密移。我诚不觉。寒暑迁流。渐至於此。诸上座。还知有不迁流者么。蓦拈拄杖云。惟有拄杖子。萧然独脱。寒暑不能促其寿。鬼神不能妬其福。虽然如是。衲僧分上。眼中着屑。以拄杖卓一下。举瑞岩问岩头。如何是本常理。头曰动也。师云。金刚宝剑当头截。又问动时如何。头曰。不见本常理。岩良久。头曰。肯即未脱根尘。不肯即永沈生死。岩遂大悟。师云。者太煞按牛头了。大众珍重。
　　可都寺为其父太保韩文恪公请上堂。僧问。有个人儿。与某甲同行同住。为什么不度渠侬。师以拂子作圆相。复拂三拂示之。僧问。习得千经万论。为甚当锋一字拈不出。师云。上滩不肯住。下滩不相干。进云。人人脚跟一条大路。有个汉子问着。便恁么眼睁口哑。师云。阇黎好一问。还自知么。进云。和尚婆心太切。人天众前合当礼拜。坐具子吾无隐乎尔。师云。寻常套子也不消得。僧拜起喝云。若要有心听此调。耳根瞎却眼根聋。师云。自纳败阙。乃云。夹山大师道。目前无法。意在目前。不是目前法。非耳目之所到。举拂子云。今日夹山现广大身。逼塞虚空。诸禅德还见么。夹山发大圆音。告诸禅德。不得以色见我。不得以音声求我。若以色见我。以音声求我。是人行邪道。不得见我。山僧道。不以色见。不以音声求。如何得见大师。夹山云。汝岂不闻。拟议前后。安置中边。不得一法。没溺深泉。山僧道。都不如是时如何。夹山云。不敢说。山僧道。为甚不敢说。夹山云。堂头即得。恐诸禅德随语生解。山僧道。官不容针。私通车马。请大师不吝慈悲。夹山云。会么。都不如是我我。现前诸禅德请着眼。者里眨上眉毛。蹉过了也。急急快急急。着靴水上立。走马到长安。靴头犹未湿。今日都寺祖禅。同圣心原心妙心三居士设斋。请山僧上堂。资其父文恪公冥福。伏愿。於真际中。不守自性。天上人间。随处安乐。举文殊问奄提遮女。生以何为义。女云。生以不生生为义。殊云。云何生以不生生为义。女云。若能明知地水火风四缘。未曾自得有所和合。而能随其所宜。是为生义。殊又问。死以何为义。女云。死以不死死为义。殊云。云何死以不死死为义。女云。若能明知地水火风四缘。未曾自得有所离散。而能随其所宜。是为死义。诸禅德。恁么会去。生也未曾生。死也未曾死。皆如来藏妙真如性。如来禅许汝构去。祖师禅未梦见在。且道。祖师禅有什么长处。良久。复举进山主问修山主。明知生是不生之理。为什么为生死之所流转。修云。笋毕竟成竹。如今作篾使得么。进云。汝他日自悟去在。修云。某甲祇恁么。上座如何。进云。者个是监院房。那个是典座房。修便礼拜。师云。者个是监院房。那个是典座房。有什么禅道佛法。於今三家邨里。贩夫牧竖。街头市尾。也解恁么道。有什么奇特。诸禅德会么。以拂子击案云。苦瓠连根苦。甜瓜彻蒂甜。下座。
　　解夏上堂。僧出礼拜。师便喝。进云。更一喝。师又喝。进云。落霞孤鹜齐飞。秋水长天一色。师云。拈者现成句作么。进云。请和尚道新底。师云。山僧今日失利。进云。某甲也大错去。师不顾。乃云。诸上座。一夏以来。还构得也未。若构不得。者一夏又虚度也。举子方上座问法眼云。公久参长庆。为甚却嗣地藏。眼云。为不解他万象之中独露身意。子方竖拂子。眼云。拨万象不拨万象。方云。不拨万象。眼云。独露身聻。方云。拨万象。眼云。万象之中聻。方云。若不到者里。几乎虚过一生。师云。若要透脱生死。把者一则公案。反覆寻思。自然有个入处。不见文殊云。我真文殊。无是文殊。若有是者。即二文殊。然我今者非无文殊。於中实无是非二相。即今诸上座。直下无第二人。者里不生难易想。便可独行独步。会么。复学六祖大师云。吾有一物。无头无尾。无背无面。无名无字。诸人还识否。荷泽云。是诸佛之本源。神会之佛性。祖云。向汝道无名无字。汝又唤作本源佛性。汝向后有把茅盖头。也只成个知解宗徒。山僧今日八字打开。为诸人下个注脚。若是个杀人不眨眼底汉。才见祖师道个吾有。便与震威一喝。直饶通天伎俩。也合一场懡[怡-台+罗]。为甚如此。诸上座。人人壁立万仞。个个鼻孔撩天。以拂子击案下座。
　　林戒庵太守。荐张恭人。请上堂。师召大众云。佛法本自现成。尽十方世界。都卢是个金刚正体。众生诸佛。情与无情。山河大地。日月星辰。总承此光明显发。譬如虚空体非群象。而不碍彼群象发挥。当其发挥。即非群象。所以道人行处。实无一法可当情。实无一物为缘为对。大沩安云。行脚高士。直须向声色里睡眠。声色里坐卧。且唤什么作声色。声色里又作么生坐卧睡眠。不见古人道。见闻觉知无障碍。声香味触常三昧。如鸟空中只么飞。无取无舍无憎爱。若会应处本无心。方得名为观自在。诸上座。空劫以前也恁么。即今也恁么。尽未来际也恁么。若信得及。释迦老子与汝同参。若信不及。便茫茫地向外着境。外既着境。内则生心。心境相对。妄想不停。遂成生死业系。谓之尘劳之俦。汝等试返照看。者个妄想从何处起。是从心起。是从境起。若从心起。心本无生。若从境起。境本无情。目前空不言空。目前有不言有。者个妄想。皆从自己一念颠倒取相而起。知心与境本不相到。一一诸法当处解脱。当处全真。昔二祖断臂求初祖安心。祖云。将心来与汝安。二祖道个觅心了不可得。祖云。与汝安心竟。诸上座。还觉痛快也未。良久云。觅心无得便心休。着衣吃饭还仍旧。大尽三十日。小尽二十九。如上举扬般若。奉为张氏恭人。及诸亡眷。伏愿。无边业障。一念霜融。旷劫尘劳。当下顿息。且道。忏摩荐拔一句。作么生道。回光便是通霄路。母子同登安养台。下座。

　　示众

　　黄岩示众。此事实非容易。当时汾阳最后到首山。举卷席话。始大彻去。你看。龙袖拂开全体现。象王行处绝狐踪。者方是放身舍命。会得者则。管取透得风旛那则。今日山僧拈出。若有人问。不是风动不是旛动。意旨如何。向他道。龙袖拂开全体现。仁者心动意旨如何。向云。象王行处绝狐踪。大众会么。又如大慧当时参有句无句话。屡请圆悟举在五祖处问答因缘。悟为举了。大慧方得大彻。今日山僧又为拈出。若有人问。不是风动不是旛动。意旨如何。向云。描也描不成。画也画不就。仁者心动意旨如何。向云。相随来也。会么会么。
　　双柏林示众。大众。你道。今时人病在什么处。一个个劳尽心力。祇学得个心所法。有什么交涉。即如我年来鉴赏即心即佛句。妙不可言。其柰知音者少。当时亦止有大梅一人。直下承当。何况后代。你看僧问大梅。因何便住此山。梅云。我当时见马大师。向我道即心即佛。便向此住。僧云。于今大师又道非心非佛。梅云。者老汉惑乱人未有了日在。任你非心非佛。我祇是即心即佛。大众。者则因缘。那一个不晓得。为什么在各人自己分上。便用不着。且道。病在什么处。咦。此事大难承当。直饶一句下承当得。已迟八刻。更费尽心力。劳而无功。切莫打头便蹉了路。珍重。
　　归宗示众。我宗门下。大是奇绝。当时黄龙南。赵州勘婆颂云。杰出丛林是赵州。老婆勘破有来由。而今四海清如镜。行人莫与路为雠。祇因者颂大了当。后来出许多人。黄龙心。湛堂准。真净文。都是者一支。湛堂托钵偈云。之乎者也。衲僧鼻孔。大头向下。若也不会。问取东村王大姐。真净住归宗。有一僧。持其法语至黄梅。五祖演亟呼首座圆悟云。真大善知识。者法语实希有。中云。于今学道人有两种。一种祇是认个平常。如云金刚是泥塑。露柱是木头。倚将去靠将去。又一种坐在无依倚处。殊不知。早依倚了也。者两种人。到己眼豁开时。两条拄杖都丢却。独行独步。十方荡荡。无有不可。五祖深服者段话。合掌赞叹。所以云居膺和尚云。饶你学到佛边。犹是杂用心。何以故。祇因将心求道故。若将心求道。便是心识用事。便是生死根本。玄沙亦云。有为心法。不可相依。日久年深。全无利益。此事大难。于今人。祇是学些道理。太远在。众礼拜。师复云。我所以处处都提即心即佛。我即以即心即佛为宗旨。汝等悉之。
　　归宗示众。邪人行正法。正法悉皆邪。正人行邪法。邪法悉皆正。於今有种邪人。便拈提佛祖言句。也归於邪。总为他从正法中。多生支节。真个入地狱如箭射。大可怜愍。从上佛祖。祇令直指人心见性成佛。更无层级。大根器人。当下省得。便谓之悟。即未悟之前。实无途路。实无方法也。祇是教他疑着。所以云。信得极便疑。疑得极便悟。赵州云。若要随根机接人。三乘十二分教。尽有方便。老僧者里。祇以本分接人。大众。若信得者话。只管疑着。不必解会他。日久自然瞥地。始知山僧不是相瞒。珍重。
　　小歇场示众。山僧自莂公去后。心中一发冷然。渠一生为此事孜孜矻矻。才有个见处。正好修行。早已整手脚不办。况其他乎。即以道眼观之。彭殇无别。然已恨其力行日短。若论世眼。更不堪提起。咦。世间人信心难生。善根难长。不能深信因果。未免为现前报应所惑。山僧每每见人发一个好念头。便生病恼。作事便不知意。那一生造业底。偏更快便。争怪得。初心人不打退鼓。于今目前大众。都是看得破底。何不趁色力康健。急切取办。人生好光景难得。若到病苦时。作主不来。虽有善师良友。不能替代。今日与大众道破。一知半解。当不得甚事。石屋云。欲求成佛真个易。欲断妄心真个难。几度霜天明月夜。坐来犹觉五更寒。见解人多。行解人万中无一。涌泉亦尝恁么道。故知此事不是说了便休。到此须大着精彩始得。昔丹霞淳与友论道。到畅快处。大笑一声。其师叱之云。你者一笑。失却多少好事。他是得底人。其师尚如此说。如今学人。终日谈彼说此。山僧最是不喜。山僧二十岁前。便得个归着。在广州东门。行至西门。如瞬息间。人物房屋都不见有。经言。阿弥陀佛。七千岁在城托钵。不辨男女。七千岁不贪睡眠。大众。此事虽是现成。也要善用其心。譬如一团黄金。全凭巧匠。方成器用。不是一番寒彻骨。争得梅花扑鼻香。记得。马祖会下有个无业国师。几句说话。山僧常举以自儆云。古人得意之后。都是茅茨石室。王侯不得而友。那像于今为名为利。又当时三祖传衣后。嘱四祖。勿向人道在者里得法。觉范云。名与迹。人生之大累也。古人未得意时。一双草鞋。一条拄杖。到处访道。及其既得。便向深山中。埋名灭迹数十年。人无知者。你看三祖如此。尚没人知他姓名。与他住处。后来开堂说法。乃至五宗分派。递及宋元。渐失古意。涅盘经有个喻。如做乳酪。初卖底是真乳酪。递转侵水。全无真味。难道法有什么古今。叵耐古今人。大相悬绝。赵州尝道。老僧见马祖会下善知识。个个出格。九十岁后见者些。都是向大路开饭店。觅人礼拜。到今日越发可伤了。那一起求化底不说为办道之资。且问。他办得个什么道。咦。古人说。佛之一字。尚不喜闻。如今佛之一字。真个不喜闻了。你道。是同是别。大众。生死事大。无常迅速。山僧十余岁时。心中早已有些了当妄想。道六祖大师。二十四岁。方传衣钵。我今还未满二十。若到三十岁。一字不看。但饥餐渴饮。混同樵牧。彼时山僧老母尚存。常到城中省视。老母深知山僧意。每道。我实为你累。若不是我。你早入山去也。后来老母去世。灵泌弟。将母衣物。一时散却。山僧亦将静室中所用器具。一时散却。止剩些破衣袄。两人共凑六十觔行李。走到博山。者段因缘。举起太长。约略如此。那时法纬樵云。都在博山。樵云在外面。不知何以得个消息。托人向悦众。求入后堂。与山僧邻单。后来山僧要辞先师。先师苦留。几次收入行李及得脱身。二子苦要相随。山僧此时亦无意庐山。因过瑞洪。闻无用道友在归宗。遂去寻他。不期遇见半偈老师。随上金轮峰礼塔。半师留住金轮。山僧向他道。我本意要隐终南。闻终南多草衣木食。与人境相绝。半师谓。金轮闭关。与终南无异。因留止三年。自出关后。便要别却诸子。千较百计。支遣不开。及后莂公又到。与诸子游徽州。复返卢山。一路追随。偶到黄岩。乐其深入。遂止於此。数年以来。又置些田地。添许多络索。山僧前日。从粤中还山。见大众着忙。心极不快。修行人常得安闲。方可入道。止是家业相累。徒过光阴。昨星子张公。同归宗当家来请。山僧尚踌躇未决。于今到是恰好。乘此机会。卸却担子。何等轻安。山僧从幼便拟孤峰独宿。谁知事不由人提起来。真是惭媿。博山先师当时常道。宗宝我深悉汝意。汝只想入山去。得两餐饭吃。便一切不管。正道着山僧意中事。于今大众须要体谅。虽山僧者等却像小乘。依菩萨行。祇愿度尽众生。宁可自家堕落。乃至度一人。数劫相随。其人不发心。菩萨亦不动念。山僧不能行菩萨行。度尽众生。但愿与大众。大家着紧。如救头然。便满鄙意。大众。既恁么相信。须是依山僧说始得。此事元没有爱憎彼此。尽力道不出底。只是冷暖自知。缓急自办。时节到来。不怕你会不会。所以前日莂公去时。我对法纬说。以后更不必题起禅道佛法。口说底无用。须是急切有恁么事始得。你看莂公底心。真是成佛有余。祇是不曾实落用心。便已容易蹉过。大众。于今只管蹉跎去。真不知等到弥勒佛娄至佛了。咦。山僧要说说不尽。然亦不消说。伶俐汉。向未举以前。便知痛痒。就是山僧者一段话。都是多底。明日过归宗。须要甘得澹薄。圆通讷禅师。祇有一块布。日间当裙。夜闻当被。山僧自来。不曾贪着好衣好食。如今但有两餐粥饭。便放下身心。丝毫不管。佛在世时。弟子甚众。一千五百大阿罗汉。常随其身。那时有什么常住钱粮也。只各人入城乞食。食已便各人树下趺坐。大众。于今各人。也须自家料理。牛头懒融。肩挑石二。腰缠八斗。供其徒众。大众。都是难得底。山僧亦当效古人所为。只是贱体太弱。不能如愿。大众须要体谅山僧始得。珍重。

　　长庆宗宝独禅师语录卷第一
　　音释

　　瑰(姑回切。音傀。瑰玮琦玩也)　伟(于鬼切。音韪。人才傀伟)　折(之涉切。音詟折迭也)　麋(旻悲切。音眉。鹿属)　嘿(密北切。音墨。与默同)
　　长庆宗宝独禅师语录卷第二

　　　　丹霞法孙　今释　重编
　　示众
　　归宗示众。师顾众云。修行者事。大非容易。知有底人。如龙得水。似虎靠山。若未知有。便须寻个活路。从来善知识。没有什么与人。此事非可口传手授。还是自家伶俐转变始得。古人道。大有转变。始脱生死。于今你们。现前尚且茫茫地。何况生死到来。便是知有底人。也不得草草。万古碧潭空界月。再三捞摝始应知。汾阳者话。大有所以。者所在着不得一些知见。三乘十二分教。一切修多罗。难道不详尽么。你道。病在什么处。将心求道。将心学禅。穷劫尽形终不能得。所以道。饶你学到佛边。犹是杂用心。山僧从小。为者一着子。喜乐不过。记得古人一段机缘。真个痛快。昔洞山辞云岩。问百年后。忽有人问还邈得师真否。如何祗对。岩良久云。祇者是。山沈吟。岩云。价阇黎。承当个事。大须审细。此时洞山尚涉疑。后因过水睹影。方悟前旨。有偈云。切忌从他觅。迢迢与我疎。我今独自往。处处得逢渠。渠今正是我。我今不是渠。应须恁么会。方得契如如。者个偈。真妙得很。你看打头两句。人还会得。我今独自往。处处得逢渠。便难会也。然尚有一关。渠今正是我。我今不是渠。五位君臣。都从此出。忆寿昌师翁拈云。渠今正是我。大地难包裹。我今不是渠。千圣不能知。深得洞山意旨。今人容易说。洞家儿孙。好久摩他鼻孔不着哩。适来与丽中。谈及德山一段机缘。也大奇特。渠初见龙潭便问。久向龙潭。及乎到来。潭又不见。龙又不现。潭云。子亲到龙潭。已太煞婆心了也。德山当时犹未会得。一夕侍立。夜久辞出。潭点纸烛度与山。山才接。潭即吹灭。山方大悟云。从今更不疑天下老和尚舌头也。山僧偶尔得两颂。曾见么。你看。龙潭初道子亲到龙潭。真个直捷不过。古人为人。都是恁般直截。于今人把作机锋。却反抝直为曲了。末法将来。画虎成狸。日久生弊。得活祖师意底。不道全无。祇是少有。大众同志。须生难遭想。努力珍重。
　　广慧示众。举僧问芭蕉。不落诸缘。乞师指示。蕉云。有问有答。师云。你看。古人为人。何等直截。祇是人自不会。便呼善甫云。大慧常举竹篦示人。唤作竹篦则触。不唤作竹篦则背。不得有语。不得无语。僧拟议。便打出。一生如此勘验学人。非真正学人。罕有契其机者。乃有颂云。背触非遮护。明明直举扬。吹毛虽不动。遍界是刀枪。山僧深爱此老。剖肝沥胆。昨和一颂云。吞饵已钩肠。清波乱跳扬。丝纶牢在手。更不动刀枪。你把大慧竹篦话。与我者颂合看。不要急。祇是念念不放舍。自然有个省处。今时人。全不解用心。你却须自解转变。你若省得时。即不会机锋转语。不会得古人公案。也不消热忙。若徒明得古人公案。不明自己者。明得底都不是。此事祇要真。古人亦有辩才无碍。雨泻云兴。亦有规模窄窄地。然悟心则一至。说法为人。随家丰俭。惟在取信於心。今人在义路上。求解求会。岂有出脱日子。你若未明此事。须办久远坚固之心。做工夫。祇是一个切。先要识得心。识得乃信得及。信得须要行得。行得须要休得。若休不得。终非真实。所以古人云。我於某善知识处。得个歇处。你等大须仔细。识得信得行得休得。有此四者。大事毕矣。
　　广慧示众。脚跟下有条直路。即心是佛。还信得及么。你若未省得。祇是冷冷看。如何即心是佛。一毫不要造作。日久自然省去。云门大师云。人人尽有光明在。看时不见暗昏昏。如何是汝诸人光明。众无语。复自云。厨库三门。所以学道。大须知有。大须自己伶俐。切莫造作。今时善知识。种种教人。总是造作。总是埋没人。法华穷子喻。长者无限宝藏。本是穷子分所应有。无柰东西驰走。长者捉回。渠反怖死。长者伤其下劣。不能承当。乃以冷水洗面令苏。仍复遣去密令二人随他。同彼所作。诱令求佣。长者祇是令他除粪。谓汝勤苦倍与之值。种种方便。然后穷子信受。你看。经文何等直捷。穷子本来该承父业。珍宝具足。因他信不及。祇是教令除粪。三乘四果十地。尽是除粪底人。方便引诱他。故与以值。若当下信得及。实无恁么事。所以佛之本怀。一切权实教门。祇是欲令众生开佛知见。六祖云。如何佛更开佛知见。佛知见即是人人自心。所以道。凡有心者。皆应作佛。山僧昨云。人非木石。岂无心乎。此事个个具足。为何根器浅劣。总信不及。才举起。便怕认识神。且如长沙云。学道之人不识真。祇为从前认识神。原为分个皂白。不许人儱侗。你若未认。怕作什么。今时善知识。总是钝置学人。见一学人入门。便教他怎生做工夫。节外抽枝。总不是佛之本怀。若论佛之本怀。祇是要人识得此一着子。山僧得此一着子。与佛无二无别。就令将此身。碎为微尘。一一尘供养十方诸佛。亦未足以报佛恩德。山云。释迦老子。与我同一鼻孔。便是文殊普贤来云咨和尚。我早已知他了也。祇是识心达本源。更无有过者。若不如是。争敢做善知识开大口。争好拣别诸方。锻炼衲子。昔有僧参一禅师。每见即摇手云。不是不是。如此二十年。一日远远见。便云是是。开善谦。在大慧门下二十年。祇是不省得。大慧复令他驰书往襄阳。谦益怨愤。意欲无往。其友宗元叱之云。不可路途中便参不得禅。遂与同行。复语之。一切事都替得你。祇有五件事。替你不得。谦问。那五件事。元云。屙屎。撒尿。着衣。吃饭。驼个死尸路上走。谦当下领旨。比返径山。大慧在亭子上望见。便云。者汉连骨头也换过也。你看。古人绝无定法。祇是提掇者一着子。要学人自己识得。别无言说。若见性人。如伸手见掌。更有什么。大众还有信得及者么。时有僧进云。某甲曾看大慧语录。云即心是佛。人便以为寻常。云灯笼沿壁上天台。便以为奇特。岂不是顺颠倒。今日复蒙和尚开示。始益信向。师云。你今祇要信得及。若不能直下承当。便须时时寻究。如何即心是佛。终日冷冷看将去。若省得了。方有语话分。不必看语录经教。初心学人。不曾看书本。到是乾净。提奖他到是容易。若久参学人。打头不遇作家。惹得许多见识。及到善知识前。先要洗涤一番令净。然后救拔得他。今人那里晓得。此事大须有福遇作家始得。若薄福人。见邪师谈禅说道。种种枝节。便以为有滋味。见真善知识。一无所有。便谓善知识祇是如此。更有自甘下劣者。谓古人二三十年。方才了当。终日向外驰求。待他驰求二三十年。全无下落。到此来毕竟要拨转他。向者一条直捷路径。方得安稳。不如趁早放下。更省气力。咦。大象不游於兔径。大悟不拘於小节。希有之法。真是难信。经云。若有人千生勤苦。种诸善根。如是之人。乃可为说。若有人千生但读诵大乘。不看余乘及外道典籍。如是之人。乃可为说。世尊致祝。在所游方勿妄宣传。六祖亦云。恐愚人不解。谤此法门。万劫千生。断佛种性。故知。希有难信佛祖秘密。大众直须彻底信得。不留一丝毫拟议始得。珍重。
　　华首挂钟板示众。师举椎云。大众还知么。千下万下。皆从者一下起。便打板一下。复云。何以。丛林规则。以此为据。随打钟一下。归方丈。
　　结制示众。举圆觉经云。以大圆觉。为我伽蓝。身心安居。平等性智。华首今日。以罗浮山为牧牛场。溪东溪西。一任诸人优游自在。只有一句要紧话。不得犯他国王水草。汾阳道。若一毫头圣凡情念未尽。未免入驴胎马腹去。白云端又道。若一毫头圣凡情念净尽。亦未免入驴胎马腹去。诸上座又作么生。须是从者里自作活计始得。不见王老师道。老僧自小养一头水牯牛。拟向溪东牧。不免犯他国王水草。拟向溪西牧。不免犯他国王水草。不如随分纳些些。总不见得。作么生是随分纳些些总不见得。诸上座。汝若会得。便是活计。一期之内。大须努力。
　　示众。古人道。千人万人。尽是觅佛汉。於中求一个道人无。欲与空王为弟子。莫教心病最难医。诸上座。且道。觅佛汉与道人。相去多少。大须分个皂白。不可颟顸。何以故。祇为般若有相似底。所以道。佛祖如生冤家。始有学道分。汝等离了乡土。离了师长。千山万水行脚到此。专为学佛学法。为甚却道如生冤家。不见洞山云。拟将心意学玄宗。大似西行却向东。汝若将心学佛。将心学道。穷劫尽形。终不能得。不如息念忘虑。佛自现前。今时不得已。教人从者边打翻那边消息。要且图个话会。其余有什么交涉。诸上座。特地现成。拟心即差。究实而论。不落见闻窠臼。乃可归家稳坐。珍重。
　　示众。信为道元功德母。信是无上佛菩提。信能速登解脱门。信能永离生死苦。诸上座。莫轻看者信字。法华会上。止得个龙女。涅盘会上。止得个广额屠儿。者才是直下信心底人。诸上座。还信得心么。结制以来。不知各人作么生用心。寻常参堂中。不是昏沈。便是掉举。不知昏沈掉举。就是各人安身立命之所。大须伶俐。慎勿虚度光阴。山僧欲与汝等商量。有话。试出来说看。众无语。师云。岁月如箭。转盼蹉跎。本分上稍宽缓。便容易错过。何况日用间。一切人我是非。尚放不下。又争构得。诸上座。者事祇要各人心切。汝若心切。撩起便知。举沩山在百丈。侍立次丈问。谁。山曰某甲。丈曰。汝拨炉中有火否。山拨之曰无火。丈躬起深拨得少火。举以示之曰。汝道无。者个聻。山便发悟。师云。汝看。古人何尝有甚么忉怛。祇要伶俐。山僧寻常与汝等。千说万说。自己实见得没傝[仁-二+(天/韭)]。实见得惭愧。诸上座。也须知些惭愧始得。下座。
　　示众。举长沙投机颂云。今日还乡入大门。南泉亲道徧乾坤。法法分明皆祖父。回头惭愧好儿孙。复举南泉和颂云。今日投机事莫论。南泉不道徧乾坤。还乡尽是儿孙事。祖父从来不出门。师云。据此偈意。则知有向上人。作么生是向上人。古人云。有佛有法。犹是教迹边事。且未是那个消息。若论那个消息。非智能知。非识能识。即今目前。直如一口气不来。方有少分相应。若落意根凑泊。恰似有个相应。总与那人悬绝。所以道。损法财灭功德。莫不由兹心意识。是以禅门了却心。顿入无生知见力。诸上座。心作么生了。无生知见作么生顿入。直须无心。者个无心。不是造作得来。伶俐衲僧。才闻恁么说。便解打翻。如今都拟商量者个无心。又争得。永明云。若亲照时。纵有佛祖玄言妙义。皆为魔说。汝作么生商量。大难大难。
　　示众。探究此事。实非小缘。须要大生尊重始得。于今天下说法者恒河沙。悟道者如麻似粟。都认个目前昭昭灵灵底。古人唤作驴前马后汉。诸上座。大须知痛痒始得。长沙云。目前无一法。当处亦无人。荡荡金刚体。非妄亦非真。於此直下窥得。便乃坐断闻见。万法平沈。净裸裸绝承当。赤洒洒无回互。汝若踏着恁么田地。便自解作活计。作么生解作活计。聻。云何要作活计。聻。古人大有榜样在。曹山辞洞山。洞云。子向什么处去。曹云。不变异处去。洞云。不变异处。岂有去耶。曹云。去亦不变异。此是第一个解作活计底榜样。药山坐石上。石头云。子在此作什么。山云。一物也不为。头云。恁么则闲坐也。山云。若闲坐即为也。此是第二个解作活计底榜样。诸上座。还曾恁么作活计也未。山僧今日。为汝再流通个消息。且不论远。就是目今父母所生底身。一二岁时。见闻具足。六根怡然。心境一如。有眼如不见。有耳如不闻。六用闲闲。正恁么时。十成完具。渐渐长大。便生爱恶等情。从生至老。迷而不返。且道。过在什么处。难道彼时便没有么。诸上座。终日随声逐色。总是步步踏着。若不一回打翻。要且无汝作活计处。大众作么生。良久竖拂子云。个中若了全无事。体用何妨分不分。复以拂子击案下座。
　　示众。古人道。莫系念。念成生死河。轮回六趣海。无见出长波。六祖大师亦云。前念后念今念。念念相续不断。名为系缚。於诸法上念念不住。即无缚也。所以离念法门。最尊最贵最第一。惟佛一人乃称离念。不见道。悟无念法者。万法尽通。悟无念法者。见诸佛境界。悟无念法者。至佛地位。汝若不是实落到恁么田地。他时后日。决定自信不及。为甚如此。祇为汝胡孙子不曾死。脚跟终不点地。从上诸祖。全推此着。譬若大火聚。无汝近傍处。无汝依倚处。若不如是。总要柰何不得。虽然如此。犹是与得底人说。若不打翻父母未生前面目。真实去处。尚且懡[怡-台+罗]。汝又作么生下手。所以千疑万疑。祇是一疑。千关万关。祇是一关。者一疑破。则千疑万疑俱破。者一关透。则千关万关俱透。诸上座。作么生是者一关。聻。良久云。唤作竹篦则触。不唤作竹篦则背。不得有语。不得无语。汝等诸人着眼。
　　示众。此宗难得其妙。切须子细用心。未有天生弥勒。自然释迦。就是再来底人。也要用心一番。方才了得。所以道。惟人自肯乃方亲。但是言教体。贴自己隐微。终是难过。须实实落落。到那田地。才肯放心。才得个休歇。就是见处的确。言句上理会得恰好。亦止得一半。惟实落到处却难。百丈云。见与师齐。减师半德。见过於师。方堪传受。诸上座。又作么生。於今人不能了得。病在甚处。病在认目前昭昭灵灵以为是。不知昭昭灵灵。乃是缘境而有。玄沙云。若昭昭灵灵是汝真实。为什么瞌睡时。不成昭昭灵灵。若舍此。又是个黑漆桶。打在无见无闻窟里。纵然不涉两途。和合得个不思议。犹是生死岸头事。诸上座。古人见性。如十日并照。总不是者个道理。举无着禅师。往五台礼文殊。遇一老翁。问云。近自何来。着云南方。翁云。南方佛法如何住持。着云。末法比丘少奉戒律。翁云。多少众。着云。或三百或五百。着却问。此间佛法如何住持。翁云。龙蛇混杂。凡圣同居。着云。多少众。翁云。前三三后三三。着不省。翁拈玻璃盏问云。南方还有者个么。着云。无。翁云。寻常将什么吃茶。着无对。辞出。翁令童子相送。着问童子。前三三后三三。是多少。童子召大德。着应诺。童云。是多少。着始悟彼翁盖即文殊也。乃稽首童子。乞一偈而别。师云。前三三后三三。既领略不得。玻璃盏话。又当面错过。童子一召之际。依旧贪观天上月。失却手中珠。后参仰山。始得契悟。常充典座。文殊现於粥镬上。着以搅竹篦便打云。文殊自文殊。文喜自文喜。那里落节。向者里拔本。诸上座。丈夫自有冲霄志。不向如来行处行。汝各人都是丈夫。也有志气。祇如自朝至暮。饥来便食。渴来便饮。何等自由。乃至迎宾待客。叙寒道温。一般快利。不曾分毫计较。为什么问着本分事。即便突然。汝道。病在什么处。就似有人。问我手中是甚么。明明白白。是个拂子。却放下另讨一个祗对。便远了。哩。所以得底人。更不如何若何。并绝咽喉。直下无第二人。不见曹山四禁偈云。莫行心处路。不挂本来衣。何须正恁么。切忌未生时。正与山僧昨日那五问。意旨彷佛。恁么田地。岂是汝言句到得。就是言句到得。意还未到。何况言句尚未到。汝拟向什么处着。大难大难。
　　示众。倐忽又是半月。敢问诸上座。本分事作么生。流光似电。瞬息不停。切须痛念生死。不可逐乐过时。大众试自揣看。生死作么生了。雪岩问高峰云。日间浩浩地。作得主么。峰云。作得主。夜间睡梦时。作得主么。峰云。作得主。正睡着无梦无想无见无闻。主在什么处。峰直得无言可措。诸上座。无梦无想。无见无闻。毕竟主在什么处。山僧常道。有三个关头。人多以无梦无想无见无闻时作主难。日间浩浩地作主易。不知日间浩浩地尽难作主。哩。于今人。不过从五蕴身田中。认着个能见能闻底。便道是。者唤作弄胡孙子。一朝鼓破了。胡孙子走了。便不知怎么下落。大凡聪明人。看些古人语句。便似容易得很。便道。日用间随处拈来皆是。把洞山麻三觔。云门乾矢橛。赵州庭前栢树子。和会将来。便道无有不是。也须分个真伪始得。洞山云。我寻常以心中之眼。观之又观。始辨真伪。大众。且莫容易。却又不是艰难。向那里寻求得底。除却目前。亦非别有。者里毕竟作么生。云门云。直得乾坤大地。无丝毫过患。犹是转句。不见一色。始是半提。更须知有向上全提时节。麻三觔。乾矢橛。庭前柏树子。狗子无佛性等话。正是者个消息。切莫草草。末法将来。人多不图实落。各处丛林。住住。学些见识。一部五灯会元。不难领会。本分事却实实了不得。难道自己不明白么。祇是胜负心。拍盲承当过去。自悞悞人。所以真修行人。名闻利养。一切不顾。只要自家实实了得。不拘岁月。不辞劳苦。你看古人。难道根器都是下劣。都不像得今人。汾阳参了七十一员善知识。后见首山。方大彻去。难道他从前不会禅不会道。还有什么佛法他不晓得。为甚见了首山。方道万古碧潭空界月。再三捞摝始应知。就是圆悟者样人。在五祖处。也有十年方才心不异缘。今人争得容易。大众着实努力才好。复云。山僧福薄。自来只喜退步。今日既在此提持个事。已说不得了。但一切余事。须仗大众出力。丛林原没有什么尔我。都是一般。就堂中堂外。也没有分别。但堂中为一众标榜。都要规矩森严。山僧最不喜人闲谈。三个五个聚在一处。说几句话。便是一炷香。日子有多少长。就是堂外。也须切戒各人。自有本等职事。须出一片至诚。精勤做去。难道各人自家住静。不精勤做得么。饭自家会熟。菜自家会长么。山僧自小。也是住静。日间不过闲得一炷香。般柴运水。烧锅掘地。那一件事。不是自己。于今丛林。一人当一件职事。极好埋头修行。山僧恨不得混在众中。埋头修行。极是有趣。极是安闲。真净云。浮生惟有僧无事。悟得真乘老更闲。世间惟有解修行底。越老越闲。不似俗人一生奔奔波波。到后来总倚靠不得。大众无非多生修来。今生得为衲子。在此个门中。知有此个大事。须要乘时精进。早求解脱。莫待他时。悔之无及。中峰云。一个主人翁既失。百千皮袋子难医。珍重。
　　示众。毫厘系念。三途业因。瞥尔情生。万劫羁锁。诸上座。趁好色力。各各讨个入路。得个入路。还要有个出身始得。者不是轻易得底。再三捞摝。方才了当。赵州十八岁上。便解破家散宅。尚且云。除二时粥饭。是杂用心处。于今人怎容易构得。然虽如此。者个事也甚明白。不见僧问慈明。如何是古佛家风。明云。银蟾初出海。何处不分明。高峰颂云。银蟾出海照无私。处处分明是阿谁。觌面不须重问讯。随教日炙与风吹。直下晓得。又何消说。如或未然。切莫瞒却自己。昔湛堂语大慧云。杲上座。我者里禅。你都会得。叫你说也说得。叫你答话也答得。叫你拈古作颂也拈颂得。祇是欠者一解在。你若不得者一解。在我方丈里。有禅。才出去。便没了。惺惺时有禅。睡着便没了。如何抵敌得生死。大慧云。正是某甲疑处。你看。古人多少实落。渠当时未见圆悟。诸方那一个不肯他。祇是自不肯甘心。诸上座。各各求个自己甘心。生死到来。方有把柄。为甚如此。为他得底人。二六时中。总没有空过底时节。当时香林在云门十八年。门每日唤他。一日省得了。门云。我从今后。不唤你也。他后来却云。我四十年。方才打成一片。涌泉亦云。汝等诸人。莫开大口。老僧四十九年。犹有走作。你看。古人都是实落行将去。不图明得便了。就是山僧自小。便晓得二三十年。方才休歇得下。所以古人道。明道者多。行道者少。于今假知识。徧满天下。便是明得底也少。直饶你有个入处。正好修行。正好亲近善知识。涌泉又云。学道人大须识乾。识若不乾。敢保轮回去在。敢保啼哭有日在。于今人。才嗅着些子。便自掉头不顾。不知他生死作么生了。哩。诸上座。努力向前。切莫空过。赵州云。佛之一字。吾不喜闻。佛之一字尚不喜闻。还更有什么可杂用心处。莫见世间少年利根。做得快便。便道。佛法祇是如此。不知他夙生也苦心过来。若是中下之机。毕竟要看个话头。行而参坐而究。纵然今生不得悟。来生出头。亦不费力。总是各人要生死心切始得。珍重。
　　示众。若真修道人。不见世间过。若见他人非。自非却是左。他非我不非。我非自有过。但自却非心。打除烦恼破。憎爱不关心。长伸两脚卧。六祖大师恁么语话。虽则平白。其实正是向上人底行履。不似今人掠虚道理上。簇花簇锦。有什么难。寻常憎爱是非底心。容易消遣不得。达磨初祖云。外息诸缘。内心无喘。心如墙壁。方可入道。二祖安心之后。才对他说。岂更别有。祇是图个实落。于今勿论内心无喘。祇如外息诸缘一句作么生。目前山河大地。明暗色空。外既有境。则内必有心。心境相对。动輙伤锋。须是知有底人。方才在者里。平帖帖地。不犯丝毫头手脚。若未到者田地。也勉强不得。待你觉照将来。早是错过了也。咦。一得无心便道情。六门休歇不劳形。有缘不是予朋友。无用双眉却弟兄。良久云。已过不可得常思。於后念念圆明者。都为他得底人。方解与么话。不然。才有所重。便成窠臼。须是转辘辘地始得。
　　示众。僧问。心地无非自性戒。如何是自性戒。师云。今日有居士。从泊头来。进云。戒光从口出。如何是戒光。师云。好大雨。进云。破戒之人。为甚不堕地狱。师云。无孔铁锤。进云。恁么则泥牛吼破天边月。木马腾空过北关。师便喝。进云。好一喝。师云。且退。僧礼拜起云。哑人唱罢无生曲。黑月堂前拍掌游。师云。败阙不少。又一僧才出。师便喝。僧拟进。师云。背后有人笑你在。举僧问龙牙。二鼠侵藤时如何。牙云。阇黎须有隐身处始得。师召大众云。且道。如何是隐身处。昔有四兄弟。同得仙道。预知命尽。一个隐在水中。一个隐在空中。一个隐在石中。一个隐在人中。及至无常到来。隐水者毕竟从水而溺。隐空者从空而堕。隐石者从石而破。隐人中者从人中而亡。须知。者都不是隐身处。且作么生才是隐身处。又有无常捉一僧。僧恳其宽限七日。无常许诺。七日后复来。觅其僧竟不可得。大众。还知者僧着落么。知得者僧着落。生死到来。方才有隐身之法。不然。未免手忙脚乱。此事须及时了办。非力可求。非他人可代。山僧自幼学道。只是自家痛念生死。无计可了。后来读坛经云。见性成佛。如钉入木。千方百计。祇求见性。最苦岭南前。二三十年。无一人谈及个事。漫道个事。就持戒念佛也少。山僧当此时。设有一人为我剖断。便愿身为床座。身为奴仆。阅人颇多。并无所遇。只是一部坛经。行坐不舍。如今得个着落线索。原从者里来。忆当时但愿者事停当。便深山穷谷。野鹿为群。就使在十字街头。破衣粗饭。终日叫化。也都甘心。后同灵泌弟。参博山。便绝念岭南。只为法字卍子。与山僧夙缘。特到博山。相觅不得。又抵金轮关中。一见涕泪交下。便惹起。如今首座都寺监寺藏主书记诸子。又得韩夫人一门信向。因缘会聚。偶尔成文。实非山僧初愿。去年都寺到匡山时。山僧还迟疑未决。念大众费了许多心力。又累承相逼。情词恳至。事不获已。似山僧素喜深隐。却疑小乘。然忆天台大师临去时。众弟子问其所证地位。大师云。吾不领众。必净六根。今损己为人。获预五品耳。盖菩萨行。实实难行。自己烦恼令其不起犹易。令他人不起烦恼甚难。只好随自家力量。尽自家精神。倘能信谅。也断不致孤负而已。山僧初到此时。闻丽首座云。如今只是揉烂其心始得。山僧铭入心髓。得首座恁么不惜勤苦。山僧也合[拚-ㄙ+ㄊ]一副心力。大家鼓舞。但一切外务。多病之人。却难照管。全仗大众[封/巾]扶。此是十方丛林。原不分内外。坐禅底坐禅。行行底行行。也都是一般。如今都道。坐禅底高。行行底低。一个知随便。没人肯做。可笑得很。难道行行底真个便低么。雪峰饭头。沩山典座。千古景仰。云门法眼两宗。都从雪峰出来。沩山便出个仰山。是什么人。却肯当饭头当典座。大菩萨隐在众中。行行底极多。若者些子人我。都忘不得。还说什么大事。自今以后。大众须放出一片公心。莫分彼此。莫分高下。努力向前。同报释迦老子恩德一场。也非分外。山僧与大众。住此将半年。四月又到。结制在迩。须是事事料理妥当始得。大众。丛林规矩。决定要行。不可徒有其名。山僧今晚。不惜剖肝沥胆。向大众说。大众须要共体此心。便是戒之一事。甚不可忽。于今末法。比不得上古。若只图向上之名。其实所行不及中下。何等可耻。目见颓风。益当防慎。就是傅大士临寂。嘱其子普建普成二法师亦曰。谨防三业。莫道三岁孩儿也恁么道得。空开大口。菑田无一篑之功。铁围受百刑之痛。久立珍重。
　　示众。无量妙法门。参禅第一义。若真师子儿。不入他群队。诸上座。若论超生死捷径。惟有此宗。其余俱是方便。汝试反覆思惟。毕竟是个什么。尝见有种人。不明心地。祇就道理上。东安西排。学者不成。学那不就。到底落得一空。汝但向心地上。讨得个入路。久久自然脱落。何不上早劳苦一番。直待眼光落地时。只是只落汤螃蠏。迟了也。佛说人命在一呼吸间。汝等於今。刻刻甘心死得去便罢。若未能死得去。便须急急觅个方便。高峰云。但将个无滋味话头。蕴之於怀。行而参坐而究。自然有个入路。亦不是别讨道理。止贵言下知归。切须大家打起精神看。什么处有疑。祇管疑将去。大疑大悟。小疑小悟。不疑不悟。古人者话。决定不错。汝但自己揣量。毕竟到底如何发付。莫要放过者便是疑。不必另作计较。山僧常时闻诸禅人道。疑情如何发得起。如何发不起。只管向话头上觅道理。筹度大觉。好笑。疑之一字。切之别名耳。总是生死心切。便自起疑。疑来疑去。自然有个时节。若泛泛过日。不实用心。待他自悟。决无此理。诸上座。趁早着力。昔有商人。同一比丘入海。遇一恶龙。兴大风浪。向商人言。但将者比丘与我便了。此我夙生之师。不肯教我修行。致我受此业报。痛苦无量。心甚恨之。山僧今日至诚相告。信也由汝。不信也由汝。他时后日。却怨山僧不得。若道我真师子儿。不入者个群队。也须实到恁么田地。黑面老子恶辣。不准汝口说。便是黄面老子慈悲。也不曾准汝口说在。珍重。
　　示众。诸上座。三界尘劳如海阔。无古无今闹聒聒。尽向自家心念生。一念不生都解脱。既由自己又何难。成佛无劳一指弹。恁么看来。容易得很。然虽如是。也要是个人始得。古人又道。瞥起一念是境。但无一念。便是境亡心自灭。无复可追寻。若夙生有善根者。闻恁么说。直下便了。其或钝根。反覆看他。毕竟是什么道理。此事祇要疑。所以高峰云。只要惺惺着意疑。疑到情忘心绝处。金乌夜半掣天飞。诸上座。祇是汝自家底。纵然不悟。也寸步不曾离。珍重。
　　示众。佛法在什么处。在穿衣吃饭处。般柴运水处。迎宾送客处。才举心动念。便不是了也。诸上座。勿向外求。须彻见自心实践将去。方才有个着落。剃除须发。向此门中。毕竟为个什么。世间人。为些小功名。尚且废寝忘餐。岂况生死大事。多少在家人。闻有此事。千方百计。要求出离。如何出家人。终日在善知识身边。千提万提。反不将为事。凡人未有生而知之者。总要心切明明白白。偏汝构不得。过在於何。过在汝纵逸。即有时触着。转眼消灭。依旧业识茫茫。如此等甚多。不似上古纯素真切。闻得便信得。信得便行得。个个出家。便以此为急。千山万水。访寻有道。祇求决了个事。决不游州猎县。片衣口食。虚度光阴。诸上座。此事大不容易。汝若贡高我慢。祇障碍得汝自己。山僧自小。便明此事。常去礼下於人。纵有说不相干底。我亦礼拜。何以故。我求决了我底事。管他是不是作么。如今做学人。便做出善知识样子。生怕减了声价一般。叵耐自己胸中黑漫漫地。初祖云。岂以小德小智轻心慢心。欲冀真乘。徒自勤苦。汝等欲做真正衲子。勿学时流。把者些恶知见。尽情放下。放教空荡荡地。才好用心。才好受得善知识锻炼。若不如是。大远在。珍重。
　　博山老和尚忌日示众。得有因兮事有由。山僧自小。便知有个事。十四岁见坛经。已识自己面目。便不向外驰逐。惟有宗门巴鼻。尚未了得。及参石压笋斜出。崖悬花倒生语。始得撇脱。特恨彼时岭南无善知识。无可证据。己巳年。度岭去博山见先师。先师亦不曾向我说一个元字脚。一日拈倒骑牛入佛殿语。问山僧。山僧呈偈云。贪程不觉晓。愈求愈转渺。相逢正是渠。才是犹颠倒。蚁子牵大磨。石人抚掌笑。别是活生机。不落宫商调。先师云。太粗生。山僧云。假使大了当人。向和尚作么生开口。先师顾视良久云。何消说。山僧於此。洞见先师为人处。庚午四月。山僧辞先师。先师苦留不得。嘱以八月必要重来。再三相订。不谓先师九月示寂。所以道。得有因兮事有由。今日者炷香。不敢孤负先师。良久召大众云。先师真仪在者里。先师毕竟在什么处。以拂子作圆相云。巍巍堂堂。盖声骑色。徧界不曾藏。咦。分明祇者是太郎当。
　　示众。此事无他。在圣不增。在凡不减。祇因染净。而有差别。南岳云。一切诸法。从心想生。心若不生。法无能住。若达心地。所作无碍。非遇上根。宜慎辞哉。汝等但信自心。心外无法。一切诸法。依心建立。离心之外。实无可得。诸上座。但向自心一念回光。般若灵智。天然自照。好不省力。今时人。祇是向外驰求。觅些有依傍底义解。做些有捉把底工夫。以为肯綮。於本分事上。便黑漫漫地。诚可怜愍。此事犹如虚空。亦如身与影。直是无汝回避处。何不立地构去。良久云。分明极。复云。太分明极。咦。祇为分明极。翻令所得迟。珍重。
　　示众。诸上座。一月过一月。一日过一日。作么生用心。须要彻首彻尾。你看。古人在者里。坐破七个蒲团。是何等用心。今人发脚参方。便想秉拂开堂。赵州道。汝但究理坐看。三二十年。若不会。截取老僧头去。佛法无多子。久长难得人。山僧三十年前。在博山。见苦心参究底人尚多。如今绝不见用心。者一种用心。只是将心待悟。此病入了膏肓。毕生不治。大众。切须老实做去。无论三二十年。就使一生不彻。亦如此做去。但存一副乾净肚肠。有何相为不得。
　　示众。诸上座。莫妄想。终日学言语。逞伎俩。做颂做偈。在书本上讨消息。有什么益。宗门底事。若在书本上。三藏十二分教。岂是无言。云何达磨西来。一切扫却。何不直下休歇去。迩来禅道弊病。不可枚举。有一种心识浩浩底。捏怪不休。惹得无限人弄业识。有一种专向蒲团上死坐。遏捺起灭。鬼窟里作活计。佛眼云。诸方不是坐杀汝。便是走杀汝。学人大须仔细。诸上座。仔细讨看。却是澹然无意时。好个消息。只是你特地不会。开眼合眼。上单下单。毕竟是谁。还会么。珍重。
　　示众。古人到大了当。犹自深藏丘壑。龙天推逼。方出为人。诸上座。步步踏实地去。有余於己。乃可及物。不见陆亘大夫。问南泉云。黄梅七百人。如何不得衣钵。独卢行者得衣钵。泉云。七百人都会佛法。惟卢行者不会佛法。如今衲子。无不道我会佛法。试问他一句。便眼睛定动。究其病处。只为强露头角。不向脚跟下用工夫。所以古人道。愈退愈明。愈不会愈有力量。且道。不会个什么。汝若未到者个田地。直饶会尽道理。只成个狂人无智人去。争解与人抽钉拔楔。先博山尝言。我过后二十年。宗风扫地。土地庙里也上堂了也。当日犹意有激而言。不图今日亲见此事。可叹可叹。
　　示众。竹篦子因缘。极直截痛快。山僧掩关金轮时。见一僧端坐石上。问他做甚工夫。答云。看竹篦子。问他作么生看。答云。於不明处。进前愈追。山僧向他道。汝却要退后看始得。且看者个不明底。是什么道理。渠於此觉有痛痒。山僧只略略点他一句。便依所说做去。夜半忽然有省。山僧举芭蕉拄杖子话验之。如何是汝有拄杖子。我与汝拄杖子。答云。空中扫鸟迹。如何是汝无拄杖子。我夺却汝拄杖子。答云。红炉一点雪。岂不快哉。所以者个事。切在得之於心。自然转辘辘地。珍重。
　　示众。山僧事不获已。住持兹山。固承宰官居士殷勤启请。实亦自见十九代祖师道场。无人整顿。放心不下。但今草创。四事未备。大众果以道相亲。不得因澹薄退念。耐得澹薄。便是入道根器。山僧平昔。每祝韦驮菩萨。愿得与世无缘。不是矫情。就令福缘具足。一出惊天动地。於本分事。有何交涉。即如世尊四十九年。三百余会说法。无量人天得度。一场事迹。如梦如幻。何况世间身衣口食。丰浓受用。终归变灭。汝等为生死出家。须认取个不变灭底。六祖先期辞众。众皆悲泣。祖云。我自知去处。故向汝说。只今还有知六祖去处者么。看看。

　　长庆宗宝独禅师语录卷第二
　　音释

　　哩(力忌切。音吏。语余声)　沥(郎击切。音历。凌也)　傝[仁-二+(天/韭)](上他绀切。舑去声。下悉盍切。音靸。[仁-二+(天/韭)]恶也。一曰不谨貌)　镬(胡郭切。音获。釜属)　菑(侧持切。音缁。不耕田也)
　　长庆宗宝独禅师语录卷第三

　　　　丹霞法孙　今释　重编
　　示众
　　示众。汝等诸人。大须识自本心。始得休歇。若识心达本。如空合空。维摩经云。不着世间如莲华。常善入於空寂行。达诸法相无挂碍。稽首如空无所依。庄严大师教徒。常持此偈。生死海中大可怖畏。沩山行脚。至天台山。遇寒山拾得。一阵茫然。寒山云。自灵山别后。伊三生为国王。忘却了也。果上菩萨。出生入死。尚且忘却。何况博地凡夫。如今不用汝棒喝交驰。机锋酬对。古人唤作弄精魂汉。且看六祖教永嘉。何不体取无生。了取无速。永嘉云。体即无生。了本无速。祖云。如是如是。何等机辨神妙。何等入理深谈。良久云。老僧少时。诵华严空忍品。遂不知有身心器界。如此境界。将有旬日。至今每一提起。犹见痛快。
　　示众。修行一着。自肯方亲。所谓道不是文字语言。乃平常之理。昨有人问。不是心不是佛不是物。是个什么。老僧竖起拂子。复问。毕竟是个什么。老僧放下拂子。只今且问诸人。那个眼不见耳不闻。者个又是什么。一切有为法。如梦幻泡影。且莫当面错过。此事不是一口道得尽底。纵饶说得极玄极妙。总没交涉。惟得之於心。方有把柄。汝诸人。一向逐色随声。不曾有一刻回光返照。所以日疎月远。然虽汝不曾打点。其实现现十成。无一毫增减。毕竟是个什么。努力构取。
　　示众。昔大随在大沩会下数载。食不至充。卧不求暖。清苦炼行。操履不群。沩深器之。一日问曰。阇黎在老僧此间。不曾问一转话。随云。教某甲向什么处下口。沩云。何不问如何是佛。随便作手势。掩沩口。沩叹云。子真得其髓。大众且看。大随云。教某甲向什么处下口。直是针札不入。佛眼亦无能窥他。正恁么时。大沩尚不肯草草放过。复教他问如何是佛。随掩其口。沩乃点头。古人为人。十分严密如此。大众何不体取。若在者里透得过。何禅可参。何道可学。还消说什么。者事人人具足。争柰有人饭箩边抵饿。觅即知君不可见。不离当处常湛然。珍重。
　　说菩萨戒示众。即心是佛。即心是法。即心是僧。即心是戒定慧。情与无情。世出世间。一切诸法。皆无实性。所谓诸法实性。即汝心是。楞伽云。诸法无法体。而说惟是心。不见於自心。而起於分别。所以一切诸法。依心建立。心外无有法可得。法外无有心可得。是谓心法一如。无心无法。诸佛子如此者。即是金刚宝戒。佛性种子。诸佛本源。菩萨根本。众生若得此戒。即顿入佛位。经云。众生受佛戒。即入诸佛位。位同大觉已。真是诸佛子。戒之大意。祇在防非禁恶。护持本有清净自心。若识自心。心外无有一法为缘为对。既无缘对。便无所犯。既无所犯。亦无能持。无能无所。始名持戒。争柰一切众生。迷本净心。遂有根尘等法。既有诸法。又生爱取诸趣。发动身口。造一切业。既有业因。宁逃於果。所以三涂苦报。轮回生死。无有纪极。然而穷诘本源。实无根绪。此迷无本。性毕竟空。众生不知。妄受系缚。我佛出世。生大怜愍。於上根者。直示本心。俾得醒悟。中下根者。方便提奖。教伊止恶行善。乃有戒法。应作不应作。是持是犯。种种名相。若大力量人。岂有者等闲家具。佛之一字。尚不喜闻。更唤什么作戒。然虽如是。大须实落始得。不然。画虎成狸。莽莽荡荡招殃祸。其害不浅。所以此戒。非初心可忽。涅盘喻如浮囊。遗教再三丁宁。尊重珍敬波罗提木叉。如佛在世。良以生灭界中。未能顿超方便。直下无心。若无戒善。终不成就。则必堕落。人天之报尚且难期。况於诸佛无上菩提。是以从迷返悟。戒实资粮。从因向果。戒为初步。至於内护自心。外护讥嫌。自利利他。犹为菩萨行愿。从来学佛之士。顶戴奉持。如饥得食。如渴得饮。如贫得宝。如裸得衣。诚非无故。诸佛子。当於此宝戒。生珍重想。勿令有犯。虽云无心则无戒。然须知无心始可得戒。有心者常犯戒故。无戒始可得心。有戒者常系心故。无心之心。乃真佛心。无戒之戒。始为性戒。此心此戒。无二无别。佛之授受。祖之相传。惟斯秘密。非与人天及余二乘诸戒律仪而可比量。涅盘云。我皆安置诸子於秘密藏中。秘密藏中具足三德。三德圆满。一心呈露。由是万行庄严。华严性海。重重无尽。亦非於自本心。别有毫头增入。昔世尊菩提树下。成等正觉。叹云。奇哉一切众生。具有如来智慧德相。但以妄想执着。而不证得。若离妄想。一切智无碍智无师智。即得现前。诸佛子。汝等但看离妄一句。世尊真切拈出。教人直下无心。汝若无心。更有何事。德山云。汝但无事於心。无心於事。则虚而灵。空而妙。若毫端许言本末者。皆为自欺。起信论云。一切诸法。惟依妄念而有差别。若离妄念。则无一切境界之相。如是则内自无心。外自无境。心境俱亡。戒从谁立。诸佛子。既无戒可得。毕竟唤作什么。良久云。咄。且受戒去。

　　茶话

　　广慧茶话。山僧到此。承王居士。暨大行殷勤。山僧没有什么说话。大众有疑请问。众无语。师乃云。山僧自小学道。将三十年。实无有法可得。祇信得自心。及心外无有一法。可得佛佛相传。祖祖相授也。祇是信得自心。及于今佛法凋零。诸方每说什么法身边事。法身向上事。山僧者里。都无宗门下事。无可商量。若是大根器人。言下知归。方有个商量处。更不可特地起波涛也。古人道即心是佛一句。满口道尽。亦是事不获已。今人多是将心学道。将心求法。若将心学道。将心求法。穷劫尽形。终不能得。为何如此。祇为心外实无有法可得。心外若有法可得。是名外道。大众。切须自己转变。自己回头始得。良久云。大众没有什么问。山僧没有什么答。更妙得很。珍重。
　　广慧茶话。识心达本原。故号为沙门。大众还识得心么。若识不得。生死到来。如何回互。昔有僧问洞山。寒暑到来。如何回避。山云。何不向无寒暑处回避。僧云。无寒暑处。怎生回避。山云。寒时寒杀阇黎。热时热杀阇黎。大众作么生会。若会得者话。方有个回互处。壮色不停。喻如奔马。人命无常。过於山水。莫说人世富贵功名。没有长久。就是出家儿。没有世缘。几十年光景。也易过去。何不趁色力康健。讨个着落。须是回光达本。有个出身之路始得。僧问。某甲不识心。请和尚慈悲。师云。慈悲在你那里。僧问。金刚经四句偈。不知是那四句。师云。不离阇黎问底。进云。不会。师云。你不会。是谤经毁法。僧问。清净本然。云何忽生山河大地。师云。我者里。也没有清净本然。也没有山河大地。今晚广慧当家印初。请山僧吃茶。会么。僧罔措。僧问。阿赖耶识。末那识。六识。某甲心未了。求示安身立命处。师云。你是看教乘来。教乘与宗乘不同。我宗门中。总无此话。进云。心性意识。是同是别。生天堕狱。为是心去性去识去。师云。者里心也无。性也无。识也无。进云。恁么则寒灰枯木也。师云。寒灰枯木。怎会说话。怎会在者里吃茶。进云。不会。求和尚方便。师云。三世诸佛。阿谁代你。乃云。此事不在言说。也不得离言说。当日法性寺二僧。争论风旛。六祖大师出云。不是风动。不是旛动。仁者心动。大众还会得么。僧便问。心不在内。不在外。不在中间。敢问在什么处。师云。有米煮饭。没米煮粥。良久云。一堂僧冷淡。千古意分明。于今一堂。何等停当。珍重。
　　华首茶话。师云。山僧本拟深藏山谷。无意出头。今日华首。元是法字卍子一线机缘。后因丽首座。及大众诸居士。费了许多心力。接得山僧到此。与大众同住。须是真实发心。为生死真实修行。才不虚住此山。若论宗门中事。大难开口。上根人又何消说。中下之根。古人不已垂手方便。才有做工夫话。其实有什么工夫可做。古人道。直指二字。早是曲了也。才说无事。早是多事了也。恁么有甚开口处。所以道。此事惟我自知。又道。须知有不求知者。丹霞和尚云。人人有一坐具地。佛祖出头来。一毫也不曾增。即今诸上座诸居士在此。也一毫不曾减。祇是于今。一闻千悟底大难。不得不假方便。大众须费一番心力始得。良久云。同来大众。一路也辛苦到此。正好安心。既安职事。各要努力。有什么疑。不好相问。僧问。华首重兴即不问。觌面相逢意若何。师云。两眼对两眼。进云。海风连夜发。大地绝纤尘时如何。师云。独坐华首台。僧礼拜。师复云。者件事。不是说了便罢。真实要见得性。真实自己要休得。休得休不得。试自家揣看。若论说得底。尽有聪明伶俐。便说一篇两篇不难。看些禅关策进。高峰中峰诸录。便不消悟道。也会教人。有什么交涉。举一老宿。一夏不为师僧说话。一僧叹云。我直恁么空过一夏。便闻得正因二字也好。宿云。阇黎莫嘶速。若论正因。一字也无。道了叩齿云。我不合恁么道。邻房一老宿闻之云。可惜一锅羹。被两颗老鼠屎污却。师云。隔江望见资福门前剎竿便回。已迟八刻。何况更过江来。此事岂容一棒一喝一机一境一转两转语凑泊得上。大难大难。大众。须是从生死发心。始有实落。山僧少年时。那晓什么参禅。什么悟道。祇是怕生死到来。前路渺然。后见坛经。始知见性成佛。没柰何千计百较。才得甘心。不是等闲容易。良久云。山僧年来多病。体中太弱。丛林事俱料理不得。须仗诸上座同心协力。惟佛法却委不得了。若有商量。不敢辜负。如今天下。到处荒乱。此地还安稳。深山中如住静一般。大家锻炼身心却好。珍重。
　　生辰茶话。师云。山僧今早。举王老师空劫以前话。诸上座作么生会。王老师又道。道不属知。不属不知。知是妄觉。不知是无记。诸上座又作么生。既道祇是无人觉知。又道道不属知不属不知。得底人便不消疑拟。疑拟着。万里崖州去也。所以山僧道。拟心即差。诸上座。会得便会。更无剩法。古人也有道。明得那边事。却来者边行履。山僧道。也无那边。也无者边。得者便得。更无时节。汝但了得目前。空劫以前也在目前。尽未来劫也在目前。不见道。古人说知见。知见即是心。当心即知见。知见即于今。所以了得便是。不了目前。万缘差别。良久云。者个事。也有生而知之者。也有学而知之者。究竟都是一般。生而知之。实难其人。求之诸祖中。如丹霞赵州。便是生知底。赵州见南泉。泉问。汝是有主沙弥。无主沙弥。州云。有主沙弥。泉云。主在什么处。州躬身云。孟春犹寒。伏惟和尚尊候万福。诸上座。向者里便好打翻消息。一切时行住坐卧。折旋俯仰。迎宾接客。屙矢送尿。无不是神通妙用。赵州当时才十四岁。何曾费些子气力。次日问南泉。如何是道。泉云。平常心是道。汝看。南泉也不消什么机用。直如家里人。说家里事。州又问。还用趋向也无。泉云。拟向即乖。州云。不拟争知是道。泉向道。适来举者几句。道不属知。不属不知。知是妄觉。不知是无记。若真达不疑之道。犹如太虚廓然荡豁。岂可强是非耶。诸上座。道不属知。不属不知。者两句。勿轻放过。汝等吃饭饱了。要行便行。要坐便坐。山是山。水是水。僧是僧。俗是俗。正恁么时。佛眼也觑不见。只可惜当下错过了。山僧记得幼时。见个少林法师。拈僧问赵州。学人乍入丛林。乞师指示。州云。你吃粥了也未。僧云。吃粥了也。州云。洗钵盂去。山僧彼时。虽不曾彻底。闻之使毛骨悚然。如冷水浇背。又闻举万松评云。洗面触着鼻孔。抽鞋摩着脚跟。那时若错过话头。便是掘地讨天。所以可怜不知底人。错过了多少好时光。山僧恁么说。汝诸人听着。便又思量。怎么得知。又是头上安头。以眼寻眼。古人道。饶汝学到佛边。犹是杂用心。山僧常举此话。为甚学到佛边。犹是杂用心。圆觉云。乃至证於如来清净涅盘。犹为我相。到者里。须是悟始得。咦。不知者。既错过了许多好时光。知者。又蹉过了许多好时光。不知者过在不知。知者过在知。最难得恰好。毕竟如何得恰好去。诸上座。实有恁么事。若信不及便罢。若信得及。须实实体会。实实了当始得。者个比不得世间功业。祇是一生便了生死。是我等无量劫来。至於今日。今若了得。永不可得。大须着力。山僧千说万说。不过助发而已。切之一字。却在当人。阿谁替汝着力得。僧问。月影汪汪。如何是佛度众生。师云。木头。进云。月影汪汪时。如何是众生度佛。师云。碌砖。进云。如何是众生度尽恒沙佛。诸佛从来不异人。师云。前两语。汝作么生会。僧罔措。僧问。一个道士卖灵符。为甚处处吉利。师云。汝者两片皮。播来播去作么。进云。和尚不识好恶。师云。山僧不识好恶且置。上座不识好恶。又作么生。进云。一个团团圆。到处皆和合。师云。者是赃底。进云。和尚又作么生。师云。山僧惭惶无地。僧礼拜起。拟进语。师云。止止不须说。便归方丈。
　　茶话。举张拙秀才偈。光明寂照徧河沙。凡圣含灵共一家。一念不生全体现。六根才动被云遮。破除烦恼重增病。趋向真如亦是邪。随顺世缘无挂碍。涅盘生死等空花。师云。诸上座。大须脚踏实地始得。古人验人。一言半句。便知渠知有不知有。所以人将语探。若是知有底。自然迥别。即如作家相见。如两镜相照。终不杂乱。若只你一句我一句。祇图口头滑溜。有什么用处。莫谓今时。上古已即有此病。大慧云。近来衲子。不肯向省力处做工夫。只管热忙来。呈见解。作颂古。云门向他道。不是者个道理。便道。把定他不肯放过。我且问你。你还自放得过也未。诸上座。各人要知惭愧。不要取笑识者。山僧今夜与你点破。若是得底人。举起便知。丝来线去。自然雅合。你看。庞居士访松山和尚。值山经行。士问云。手中底是什么。松山竖起拄杖云。老僧年迈。缺伊一步不得。士云。然虽如是。壮力犹存。他得底人相见。自然恰好。所谓满口含冰。不曾道着一个水字。不似如今人。自己尚不知落处。只管记得满肚皮言句。徒逞快利。有什么交涉。雪窦谓之随流失源。你道。他病在什么处。病在不以此为念。祇图好看。若是真为道底人。便是善知识。肯了我自己。不曾到大休歇田地。亦自不肯。大众且看。自己於声色关头逆顺境缘。一切时一切事。果能一念不生么。心如木石么。如人饮水冷暖自知。不可自瞒。即瞒得亦终不干别人事。我方才举断除烦恼重增病。且道。烦恼为在内。为在外。为在中间。若求烦恼不可得。更欲去除他。岂不多了一翻手脚。趋向真如亦是邪。真如作么生面目。汝拟作么生趋向他。诸上座。汝才拟。即不是了也。者个田地。从无始来。至於今日。更由今日尽未来际。还曾动着也无。何不直下悟去。更自直捷。吃许多辛苦作么。

　　问答

　　僧问。现前且道承谁恩力。师云。上座也解恁么问。进云。建化门庭且置。未萌以前道将一句来。师云。即今是什么。进云。兔角杖子。为什么能穿电影。师云。大慈悲菩萨。
　　僧问。倩女离魂。那个是真底。师云。大众。看者僧也解恁么问。
　　僧问。大事未明时如何。师云。一二三。明后如何。师云。四五六。
　　灵泌问。莲华未出水时如何。师云。岩下煮茶烧树叶。出水后如何。师云。涧边流水散桃花。
　　僧问。某甲参学以来。苦无见处。师云。你要见作么。进云。也须有个真实见处。师云。幸自可怜生。僧罔措。
　　师坐次。僧问无我之旨毕。僧复问。祇者能无我者是什么。师云。有病眚者。请医治眚。眚愈。医云。你眚已去了。是什么。僧无对。
　　师坐次。指铜锅问僧。有人问你是什么。作么生对。僧云铜锅。师云。还有疑么。僧云不疑。师复问一僧。僧不对。师以手指云。你肚里有禅。
　　僧问。如何是宾中宾。师云。业识茫茫无本据。可怜白日丧天真。如何是宾中主。师云。途中解作活。无往而不利。如何是主中宾。师云。慈悲巧妙施方便。善握司南验正邪。如何是主中主。师云。佛祖潜踪。苍生绝迹。进云。佛祖潜踪苍生绝迹时如何。师不答。僧礼拜。
　　丽中昰问。理则顿悟。事以渐除。理亦有渐悟底么。师云有。事亦有顿除底么。师云有。复云。理若无渐悟。则佛与众生。不由缘起。事若无顿除。则一切法。皆有根本。又问。悟之一字亦不立。敢问未悟不立。悟了不立。师云月。昰礼拜。
　　僧问。师是那一宗。师云。饥来吃饭困来眠。僧无语。师云。你道是那一宗。僧云不知。师便打。僧云。莫是临济宗么。师云。你却伶俐。
　　态心开总理问。诸经俱云无我。为甚涅盘独云有我。师云。如医病人。先用大黄消其邪热。后用人参补其元气。
　　杨未了司马问。弟子戒杀已久。迩来专事持诵。得么。师云。者是功行边事。若本分上未了。总是业识茫茫。进云。如何是本分事。师云。古人道。乾坤之内。宇宙之间。中有一宝。秘在形山。居士还识得么。进云。不识。师云。何不向不识处看。士罔措。进云。居常多坐不觉。每遇不如意事。便打不过。不知病根所在。师云。功德天黑暗女。有智主人二俱不受。还有什么打不过处。良久复云。若未能直下便了。且就世情上勘破。祇如居士年遇六旬。从前涉历。且道即今在什么处。岂但六旬。再过六劫。也只如此。幻妄空花。徒劳把捉。者里勘得破。放得下。日久岁深。父母未生前一着子。自然触着磕着。进云。侧闻至论。毛骨悚然。不知要见未生前一着子。如何下手。师云。者便是下手。士礼拜。
　　严舂陵司李问。弟子职司刑罚。民命攸关。何以令彼无隐情。此无枉法。师云。只从自己根源上。讨个分晓。自然把柄在手。生生杀杀。无非妙用。进云。敢问某甲自己根源分晓所在。师云。山僧若说。是山僧底。进云。某甲向道已久。无柰种种情念。终难排遣。师云。此未是根源话。然试问居士。假如梦中觉梦。还是梦么。进云。毕竟是梦。师云。醒来梦中心境。还用排遣么。进云。不用排遣。师云。根源上明了。亦复如是。一切情念。不除自尽。进云。情念尽时。岂非空无所有。师云。若无所有。又成断灭去也。就者里体验看。
　　金叔起居士。以解易自负。每举一阴一阳之谓道。师云。汝所论阴阳。口头道理耳。却拈不出来。起云。师能拈出。试拈出看。师云。生死大事。汝还知么。起云。不知。师云。一阴生。汝不知生死。还求知么。起云求知。师云。一阳生。
　　法字卍。请益格致之旨。且述阳明颂语以质。师云。此事不与教乘合。况儒典耶。虽然。孔子手眼也不小。渠开口道个在明明德。明德是什么烂柴头。学者向什么处捞摸。阳明揭出良知。亦非世见可到。但云。无善无恶心之体。我不如是。卍云。师意如何。师云。不可思议心之体。有善有恶意之动。何不云一念动处。即为意。知善知恶是良知。说他不是。良知亦不得。卍云。师又如何。师云。知而无知是良知。为善去恶是格物。我与你另拈出。物而无物是格物。
　　僧问。阎罗王还有也无。师云。子甚处来。云杭州来。师云会么。云不会。师云。莫道无阎罗王。吃铁丸有你分在。
　　蔡云怡督学问。日坐金轮峰。还望见汉阳峰顶否。师作此[○@十]相答之。又问。踏上匡山。有三条大路。毕竟那一条是大路。师云。咦。者一条是大路。又问。庐岑险峻高出群峰。为什么群峰让他独出。师云。争怪得伊。又问。身在山中。身在山外且置。祇如粗顽者土皮。垒块者石骨。凹凸者峰峦。参差者林木。奔飞而下坠者瀑布。叆叇而上升者云烟。怎见得庐山真面目。师云。土皮石骨。峰峦草木。瀑布云烟。又问。有人在金轮峰顶。有人在彭蠡湖中。忽遇波浪滔天。石触舟沈。峰上人作何救他。舟中人作何自救。师云。南无观世音菩萨。
　　师与蔡督学话次。蓦指瓶中花问云。一种花。为什么有二种色。蔡云。根无二种。师不肯。蔡云。师意如何。师云。一种花。二种色。
　　灵泌问。如何是但愿空诸所有。师云。出门不踏芳草路。如何是慎勿实诸所无。师云。归家不坐涅盘床。又问。如何是宾中宾。师云。家贫犹自可。路贫愁杀人。如何是宾中主。师云。久旱逢甘雨。他乡遇故知。如何是主中宾。师云。一朝权在手。便把令来行。如何是主中主。师云。八千子弟今何在。更无面目见江东。又问。香严上树。意旨如何。师云。雾卷烟收后。森罗宇宙宽。
　　法树荫问。香严上树。意旨如何。师云。鲸吞海水尽。露出珊瑚枝。又问。如何是你有拄杖子。我与你拄杖子。师云。鸟栖无影树。如何是你无拄杖子。我夺却你拄杖子。师云。花发不萌枝。又问。南泉斩猫。意旨如何。师云。你一切时中。拈匙把筯。又作么生。又问。万法归一。一归何处。师云。来说是非者。便是是非人。
　　僧问。南泉斩猫。还有罪过也无。师云。兔角杖挑潭底月。龟毛绳缚岭头风。
　　僧问。如何是第一玄。师云。如人饮水冷暖自知。如何是第二玄。师云。上座是。如何是第三玄。师云。东去也是上座。西去也是上座。如何是第一要。师云。更无玄与妙。如何是第二要。师云。信手拈来草。如何是第三要。师云。是处有芳草。
　　僧问。香严上树话。意作么生。师云。苍天苍天。
　　僧问。蚯蚓断为两头。两头俱动。未审佛性在那一头。师云。两头俱动。
　　师举云门三顿棒因缘。问法字卍云。云门恁么问。洞山恁么答。为什么放他三顿棒。卍不契。一日师复举前问。卍忽省云。百姓日用而不知。师云。不知个什么。卍云。查渡湖南报慈。师休去。
　　师问卍。你有拄杖子。我与你拄杖子。意旨如何。卍云。恁么娑婆诃。你无拄杖子。我夺却你拄杖子。意旨如何。卍云。不恁么娑婆诃。
　　师问卍。如何是夺人不夺境。卍云。鄱阳湖里绝行踪。如何是夺境不夺人。卍云。与师共坐千峰暗。如何是人境两俱夺。卍云。雨暗庐山深闭门。如何是人境俱不夺。卍云。大家啜茗月明中。
　　僧问。某甲祇是一个不识。结在者里。师云。但向者不识处会取。
　　僧问。某甲如今此心极是安乐。莫便是么。师云。是谁安乐。僧罔措。
　　师问法字卍。如镜铸像。像成后。镜向什么处去。卍云。也跳不出。
　　僧问。惟此一事实。余二即非真时如何。师云。礼拜着。僧礼拜起。师云。余二即非真。僧复举楞严云。山河大地。语未毕。师震声一喝。僧罔措。
　　僧求开示。师云。你一向作什么来。进云。某甲一向行行。不知行什么行。今日远来。望和尚慈悲指示。师云。你谦退作么。进云。某甲实实不晓得。师云。不晓得。岂不是大了当人。进云。某甲未到者田地。师云。你昨日从那里来。进云。自东莞起身。十二日到鹿角。十四日到此。师云。那个同你来。僧指傍僧云。与他向来。师震声一喝。僧罔措。再求指示。师云。适来已彻底相为了也。僧复求。师云。我从来不曾与钵盂安柄。
　　师问僧。你参什么话头。僧云。一口气不来。毕竟向什么处去。师云。有人问你。作么生答。僧以手弹桌子。师云。五蕴身田。强作主宰。僧无语。师云。且去吃茶。僧礼拜起云。某甲实有一语。师云。且去吃茶。
　　僧问。宝剑未出匣时如何。师云。无人能见。进云。出后如何。师云。汝看他是何面目。进云。面目现在。师便喝。僧罔措。
　　僧问。一切意旨即不问。离一切意旨作么生。师瞪目视之。僧拟进。师便打。
　　师举云居膺示众。了无所有。得无所图。言无所是。行无所依。心无所托。令众每句下语。以验一夏所造。各呈毕。丽中昰首座云。上四句且置。只心无所托语。未有近傍。还请和尚着。师云。了无所有。得无所图。言无所是。行无所依。遂张两手云。苍天苍天。座作礼云。某甲更有语在。师云。子作么生。座云。切忌恁么时。师笑云。子深得云居之旨。座便休。
　　居士问。如来为栴檀相摩顶。是一是二。师云。汝未开口时。犹较些子。进云。莫是授记么。师云。汝身上有獦蚤痒。作么主张。
　　僧问。沧海任凭日月转。青山不逐四时凋。如何是和尚无量寿。师云。阇黎问底是。问九九八十一。古人多指出。如何是不落数量底寿。师云。大慈悲菩萨。问大众运为。尽承恩力。如何是普贤行门。师云。上座也解恁么问。问终日穿衣吃饭。动转施为。如何是文殊境界。师云。满眼满耳。问世间什么物。与恁么人同年。师云。问取露柱。
　　僧问。雾罩长空无远近。雪埋深径绝高低。如何得雪消雾散去。师云。人皆苦炎热。我爱夏日长。问冬日则饮汤。夏日则饮水。如何得不违时失候去。师云。心不负人。面无惭色。问水向石边流出冷。风从花里过来香。如何得君臣道合去。师云。九九八十一。问荆棘林中穿日影。烟波水上绉云霞。如何是入廛垂手事。师云。你问我答。
　　居士问。百丈野狐。为什么不落便堕。不昧便脱。师云。打面还他州土麦。唱歌须是帝乡人。进云。恁么则脱者未曾脱。堕者未曾堕。师云。又被风吹别调中。进云。只如黄檗一掌。意作么生。师云。哑子问聋人。
　　僧问。如何是和尚家风。师云。饥来吃饭困来眠。问师唱谁家曲。宗风嗣阿谁。师云。达磨不来东土。二祖不往西天。问如何是学人行脚处。师云。着破草鞋赤脚走。如何是学人一切时不起妄念处。师云。起也。如何是学人亲切处。师云。莫将问来问。如何是学人不假悟处。师云。恶。如何是超佛越祖之谈。师云。一家有事百家忙。如何是和尚亲传底事。师云。有问有答。
　　僧问。离一切语言棒喝扬眉瞬目之外。乞师直指。师云。汝自己道尽了。僧罔措。礼拜起立。师云。汝作么生会。进云不会。师云。不会更妙。进云。还有意旨也无。师云。又是头角生。
　　僧问。如何是前念不生即心。师云。鲸吞海水尽。如何是后念不灭即佛。师云。露出珊瑚枝。
　　僧问。大事未明。如丧考妣。大事已明。如丧考妣。如何是大事。师拈起竹篦云。老僧者个。是竹篦子。又问。不是心不是佛不是物。毕竟是个什么。师云。汝自出供状了也。
　　居士问。文殊罔明女子。是一是三。师云。两彩一赛。进云。罔明又是那个。师云。女子又是那个。乃云。此定就瞿昙也出不得。即今大地众生。亦不曾出此定也。所以云。一切众生已成佛竟。已度生竟。已涅盘竟。进云。毕竟此中不了。师云。又是重添八字眉。
　　僧问。破戒比丘。为什么不入地狱。师云。无孔铁锤。清净行者。为什么不生天堂。师云。石师子。
　　僧问。如何是直截根源一句。师竖起拂子。良久云。汝作么生会。进云。见和尚作用。师云。甚处见得。进云。见和尚举拂。师云。我未举拂时。汝作么生会。僧无语。
　　僧问。千里闻风即不问。海幢消息近如何。师竖起拂子。进云。离了者个。又作么生。师放下拂子。僧礼拜。师云。汝作么生会。僧便喝。师云。好喝。再喝看。进云。喝过久矣。师云。者是套子。复问。志公啖鸽。未曾动着一条毛。请问。鸽子在什么处。安身立命。师云。今日新罗国说什么事。僧拟议。师便打。
　　僧求开示。师竖拂子云。会么。云不会。师云。不会底汝还晓得么。僧展两手。师云。者是学来底。僧复问。如何是觌面无私一句。师云。迟了也。
　　张月鹿黄堂庭二居士参。张云。某甲自庐山承教后。渐觉不大为尘俗所累。每诵心经。至心无挂碍。深信不疑。然不能当下撇脱。毕竟自家放不下。师云。还是看今时不破。若看得今时破。争有放不下底。聻。圆觉云。妄认四大为自身相。六尘缘影为自心相。不知种种皆从缘生。缘聚而生。缘散而灭。如梦如幻。如泡如影。即今山僧与居士。在此谈论。也是偶合之缘也。俱不可得。张云。明知一切皆从缘生。还有不从缘生者么。师云。且喜居士有此一问。黄云。不从缘生。岂不是心。师云。心即缘生。从朝至暮。念起念灭。岂不从缘。张云。除此缘生。更於何处觅真实底。师云。无有一刻不承他恩力。即此生灭。俱从他起。却觅他起处不得。居士须实实用一番力。体究始得。张云。每到此处。便难用力。师云。本自露堂堂。当下不自取。转求转远。楞严云。一切众生生死相续。皆由不知常住真心。张云。于今怎么知得常住真心。师云。居士平时所谓仁义忠信一切道理。是常住么。张云。斯人存斯理存。何尝一刻不存。师云。恁么毕竟理因人显。人且不存。理於何附。黄云。诚知佛教一切归空。师云。且道空归何所。傅大士云。有物先天地。无形本寂寥。能为万象主。不逐四时凋。是空不空。是常住不是常住。张云。某甲虽不知常住真心。但自验。颇有得力处。祇是无求二字。世人事事挂碍。皆因有求。若能无求。有何挂碍。师云。若要彻底无求。也须彻底看得破。譬如灯光焰焰相续。愚者将谓灯光常住。不知后焰已非前焰。又如流水刻刻不停。愚者见水。谓水常住。又如一城人物往来。一年如是。百年如是。宁知死者死。生者生。人物依然。却非其故。又如一人。今日之身已非昨日。佛云。才生即有灭。不为愚者说。者里争容得汝攀援执恋。争容得汝思量分别。如今却把取不得底死舍不得。又争得。张辞。求一言可终身行者。师云。诸恶莫作。众善奉行。张云。愿求进步。师云。当净其意。随举华严偈云。若人欲识佛境界。当净其意如虚空。远离妄想及诸取。令心所向皆无碍。张云。净意岂不是不生不灭境界。黄云。还有工夫在么。师云。不省得时。向者里体究。便是工夫。黄云。某甲於今。凡遇事来物来。随时应付过去。便不留踪迹。何如。师云。者境界也大难。黄复举似首座。座云。要到者田地。先须识心始得。

　　着语

　　翠岩真见慈明。慈明问。如何是佛法大意。着云。探竿影草。真曰。无云生岭上。有月落波心。着云。小尽二十九。大尽三十日。明曰。头白齿黄。犹作恁么见解。着云。贼。真涕泗交流。不敢抬头。着云。被人换却眼睛了也。进曰。毕竟如何。着云。狮子齩人。韩卢逐块。明曰。无云生岭上。有月落波心。着云。毕竟出他鬼窟里不得。真言下大彻。着云。又被人换却眼睛了也。
　　永嘉觉参六祖。绕三匝振锡而立。着云。千里特来呈旧面。祖曰。夫沙门者。具三千威仪。八万细行。大德自何方来。生大我慢。着云。人以语探。水以杖探。进曰。生死事大。无常迅速。着云。把髻投衙。祖曰。何不体取无生。了无速乎。着云。来也来也。曰体即无生。了本无速。着云。果然果然。祖曰。如是如是。着云。未可信在。须臾告辞。着云。掉得便行。有何不可。祖曰。返太速乎。着云。再三捞摝看。曰本自非动。岂有速耶。着云。依旧孟春犹寒。祖曰。谁知非动。着云。深入虎穴。曰仁者自生分别。着云。真师子儿。祖曰。汝甚得无生之意。着云。悬崖一推。曰无生岂有意耶。着云。好个翻筋斗。祖曰。无意谁当分别。着云。前箭犹轻后箭深。曰分别亦非意。着云。大冶精金。应无变色。祖叹曰。善哉善哉。少留一宿。着云。平交平交。
　　洞山价祖偈。切忌从他觅。着云。才生便齩。自然无事。迢迢与我疎。着云。错。我今独自往。着云。巍巍堂堂。处处得逢渠。着云。淫坊酒肆逢弥勒。渠今正是我。着云。老老大大。作恁么语话。我今不是渠。着云。救得一半。应须恁么会。着云。面皮厚多少。方得契如如。着云。一坑埋却。

　　长庆宗宝独禅师语录卷第三
　　音释

　　眚(所景切。生上声。目病生翳也)　蠡(里弟切。音礼。彭蠡泽名)　绉(侧救切。音皱。布也。纤也。聚文也)
　　长庆宗宝独禅师语录卷第四

　　　　丹霞法孙　今释　重编

　　颂古
　　三玄三要。示张莂公孝廉

　　仰山云。百丈得大机。黄檗得大用。余者尽是唱导之师。临济云。大凡举唱宗乘。一句须具三玄。一玄具三要。汾阳深得其旨。方才颂出。其实不分。然又非儱侗。古塔主分体中句中玄中。已失古人意。今时杜撰。则又乌焉成马矣。
　　第一玄。狸奴白牯解相传。碧眼老胡偷吐舌。忍气吞声不敢言。
　　第二玄。左右尽逢源。冤家难解结。急着眼睛看。
　　第三玄。森罗宇宙宽。头头是活计。岂费草鞋钱。
　　第一要。天光不报晓。释迦弥勒不知名。肯向人间留眹兆。
　　第二要。樵歌牧唱真奇妙。争柰途中眼未开。费了许多盐酱料。
　　第三要。大地苍生同此调。折旋俯仰跳不出。业识茫茫真可笑。

　　三玄总颂

　　用中得体号为玄。明明一句绝廉纤。变换自然生活计。铁壁银山横面前。

　　三要总颂

　　体中显用名为要。祇贵学人正眼开。一句明明全具足。当机巧妙任师裁。

　　曹山三堕

　　水牯牛儿事最精。惟知念草绝余情。时人若解通消息。渴饮饥餐总现成(类堕)。
　　任运腾腾声色中。情忘向背境心融。依然仍旧无劳力。真个真空不住空(随堕)。
　　佛祖位中留不得。随缘且作住山翁。山中自有山中趣。御馔珍羞永不逢(尊贵堕)。

　　风旛

　　不是风兮不是旛。关山把截路行难。时人祇管贪程去。那晓全身在此间。
　　风旛不动仁心动。自古来今真便宜。若论拈花重注脚。祖师犹占最初机。
　　不是风旛不是心。祖师到此绝知音。人言富有千金好。何似中人坐竹林。
　　不是风旛正是心。横趋直撞莫沈唫。若人识得东君面。万紫千红春正深。

　　丹霞烧木佛

　　三冬寒气冷难挨。木佛将来劈作柴。身暖寒消无别谓。禅人休更乱疑猜。

　　茅镰子

　　茅镰子。三十钱。人人都晓得。问着便茫然。

　　南泉斩猫

　　猫儿按下有分拏。叵耐禅流不作家。王令已行难躲避。将军塞外漫矜夸。
　　两堂云水鼓风涛。奇特南泉下一刀。救得不得都莫论。不英豪处逞英豪。
　　活猫儿齩死猫儿。请问禅流知不知。一个堂堂无事汉。横趋直撞总由伊。
　　手把狸奴下一刀。禅人何必口叨叨。知音惟有赵州老。草鞋头顶卖风骚。

　　赵州勘婆子

　　台山大路如弦直。来往师僧真饱参。婆子赵州头角露。却令人见转羞惭。
　　年老成精老赵州。助婆作恶起戈矛。台山大路依然在。祇要行人肯点头。

　　临济三玄

　　洪垆翻雪浪。海底起尘烟。人天既不会。佛祖亦忘言。
　　寒山逢拾得。捬掌笑喧喧。傍人都不晓。却道是风颠。
　　阳春布德泽。清明三月天。嫫母连宵织。耕夫忙种田。

　　世尊初生

　　指天指地独称尊。为愍群生出此言。赖得云门知变态。不然空费老婆禅。
　　见怪不怪。其怪自坏。云门善解机宜。祸才生处便消除。奇奇。好事不如无。

　　世尊悟道

　　寥寥独坐霜天后。一睹明星便发机。若也早知灯是火。原来饭熟已多时。

　　世尊问猪子

　　历历分明在目前。何须动舌起言端。虽云佛具一切智。也要侬家莫被瞒。

　　大通智胜佛

　　惟此一心凡圣母。十成圆备莫他求。若云成佛不成佛。尽落今时门底收。

　　城东老母

　　本是天然一尊佛。缘何特地而乖张。虚空有尽渠无尽。五指那能解覆藏。

　　赵州无

　　人人一双无事手。随分拈花和折柳。若人问手在何处。但示花柳不言手。
　　问性惟将无字酬。勿随言觅急回头。忽然踏着来时路。始知人解倒骑牛。
　　赵州道无。言中有响。急着眼看。祇者伎俩。

　　狗子佛性

　　道有道无老赵州。禅和奚不看来由。可怜泣路亡羊者。尽从无有里淹留。

　　日里看山

　　三三该九。四四十六。有米煮饭。没米煮粥。

　　大慧竹篦

　　吞饵已钩肠。清波乱跳扬。丝纶牢在手。更不动刀枪。
　　竹篦背触为君举。狭路相逢无处避。堂堂一个丈夫儿。有志气时添志气。
　　竹篦直截为君说。真个瓮中不走鳖。不用如何与若何。旷劫无明从此歇。
　　老僧举起竹篦。禅和开口即非。背触俱非勿动。急急撒手来归。

　　婆子烧庵

　　主宾相扣有来机。脑后金锤太煞奇。眹兆不留空坦坦。寒岩枯木绿依依。
　　婆子烧庵事太奇。诸方传说尽参差。明修栈道人皆晓。暗渡陈仓几个知。
　　杀活纵横纵夺机。暗藏春色使人疑。瞎驴灭却些儿在。千古还他老古锥。
　　正恁么时意若何。寒岩枯木寄婆婆。趁去烧庵情太毒。却令人见转淆讹。

　　未离兜率已降王宫。未出母胎度人已毕

　　未离兜率降王宫。一期佛事已周融。非但瞿昙自如此。诸人鼻孔一般同。

　　大随坏

　　坏坏石头土块。随随鸟语花飞。澄潭不见苍龙影。但看兴云布雾时。

　　九峰不肯首座

　　香烟才起便归去。个是丛林老作家。若论先师末后意。九峰亦未觑其涯。

　　无见无闻。主在什么处

　　无见无闻主在么。相随来也没如何。谁家门首无明月。叵耐夜行人更多。

　　玄沙三种病人

　　盲聋喑哑最亲切。闻见觉知无二别。韶阳老子太乖张。尽把家珍都泼撒。

　　望州亭乌石岭僧堂前相见

　　大地拈来如粟米。相见相呈亦偶然。若论归家田地稳。鹅湖保福解推迁。

　　陆亘大夫家中片石

　　行船尽在把梢人。信手拈来着着亲。云山水月都游尽。满腔心事与谁论。

　　鲁祖面壁

　　壁立万仞接上机。何劳簸者口唇皮。当时若是高亭老。实胜南泉王老师。

　　法眼卷帘

　　一得一失。摩诃般若波罗蜜。剔起眉毛惺惺惺。一得一失是何物。

　　德山到龙潭

　　不见潭兮不见龙。吹灯方觉在其中。虽然不疑天下老。犹与从前未悟同。

　　俱胝一指

　　万派千流都是水。七金五岳总须弥。逢人遇物竖一指。尘世终然有子期。

　　疎山寿塔

　　一文二文与三文。一寸龟毛重九觔。和尚此生不得塔。饶伊狼籍在荒岑。

　　马祖一喝。百丈三日耳聋

　　金翅鸟王当宇宙。个中那个是超群。一挝涂毒闻皆丧。不是愁肠也断魂。
　　巍巍独坐大雄峰。生涯丧尽绝行踪。幸得祖翁田地好。儿孙从此振宗风。

　　投子油瓶

　　油油。莫是投子么。鸳鸯绣出从君看。不把金针度与人。

　　晏国师因雪峰拦胸把住有省

　　将谓何奇特。元来祇恁么。昔年何处去。今亦不较多。

　　婆子抛儿

　　南柯梦醒豁精神。个中何必较疎亲。呈桡舞棹休夸弄。君向潇湘我向秦。

　　十智同真

　　一同一质。淫坊酒肆逢弥勒。城东老母避不得。摩诃般若波罗蜜。
　　二同大事。信手拈来都是。从今莫叹家贫。有志气时添志气。
　　三总同参。耕夫织妇和南。一一天真明妙。何必南询五十三。
　　四同真智。从来不许人知。碧眼老胡不识。白牯狸奴皱眉。
　　五同徧普。东家打鼓西家舞。巴歌社酒笑嬉嬉。乐在其中人不知。
　　六同具足。包天裹地无余物。欲进进无门。欲退退不得。
　　七同得失。左边墙右边壁。成也萧何败也何。忍气吞声莫叫屈。
　　八同生杀。随手拈来是药。有时珠玉八珍。有时粪堆搕[打-丁+(天/韭)]。
　　九同音吼。溪声山色全周。观音将钱买胡饼。元来却是个馒头。
　　十同得入。化城且暂歇息。庵内不知庵外事。玉殿苔生赤骨力。

　　总颂

　　十智同真。分明举似。○。更莫拟议。

　　五位君臣

　　正中偏。混沌不分空劫前。堂堂宇宙无人识。恍惚依稀未易言。
　　偏中正。更无一物可当情。途中解唱还乡曲。肯将幽趣博虚名。
　　正中来。看渠也俊哉。二途俱不涉。何用有安排。
　　兼中至。者里浑然忘彼此。忘彼此。放去收来帖帖地。
　　兼中到。古今至此无人会。於中那个出头人。都来弄巧反成拙。

　　偈
　　答钱沃心督学

　　问。肚饥必想饭。身冷必思衣。起灭尚未停。云何谓息机。
　　肚饥思饭冷思衣。起灭纷纷是阿谁。从此万缘都歇罢。饶伊门外乱针锥。
　　问。静定名曰禅。风动名曰波。静定若澄潭。风波从何起。
　　清净本心原静定。才生一念便淆讹。谛观此念原无有。自此澄潭绝浪波。
　　问。期场七十完。百日余三十。绝后而再苏。阿谁有血出。
　　须知日日道场中。绝后再苏始见功。老父从来不借借。儿孙门外逞威风。
　　问。生灭时时有。圆明随地得。请问众禅人。那个不遭屈。
　　生灭元无有。圆明无可得。个个丈夫儿。有志气时添志气。
　　问。开口成思虑。无言犹死句。有无皆不成。何处是去住。
　　开口非思虑。无言非死句。纵横总是我。去住更由谁。
　　问。顿悟称见得。本性有形否。谓空不是空。云有未曾有。
　　谓空不是空。云有亦非有。仰钻瞻观徒费力。你若无心我也休。
　　问。旧年何处去。新年何处来。若言没来处。百草有凭据。
　　去年无处去。新年无处来。奇哉端的意。万卉向春开。
　　问。德山有一棒。临济有一喝。世间些小事。相见若为合。
　　德山棒临济喝。觌面当机疾。虽然。若遇恶竦禅和。须要藏身退步始得。

　　别真妄偈

　　真法性本净。叵耐人不知。不知与净性。非一亦非二。真妄元无性。总是法缘起。悟时顺真如。无终似有始。迷时违真性。有终而无始。迷悟性皆空。无终亦无始。不是真生妄。迷真妄遂起。既达妄无体。云何不可止。因缘性空故。何生复何死。

　　法华穷子偈

　　多时驰骋在他乡。险峻关山路渺茫。五十余年人事别。归来元是旧行藏。

　　拄杖偈

　　把住放行渠藉我。登高下险我由渠。渠无有我何能活。我得渠用任伸舒。渠我元来无两个。我渠何得有亲疎。自今以后无分别。相将携手作良图。

　　长庆挂钟板偈

　　有句无句古今传。树倒藤枯几百年。此日宗风重整顿。相随来也大家看。

　　戒衣偈

　　黄梅夜半偷传去。累得儿孙天下忙。[匙-匕+干]到岭头无避处。当阳抛出大家看。

　　化钟偈

　　明暗文殊见。观音动静机。锽锽声聒耳。且道是阿谁。

　　答马僧摩居士

　　一句当阳难下口。未言早已落前溪。山僧不解闲忉怛。居士何须说悟迷。

　　示熊心开总理

　　圣凡无别一知通。你我心源性相同。且喜夙生缘偶合。腰缠骑鹤契吾宗。

　　偶作

　　带水拖泥入岭南。不知何处是家山。千年常住一朝客。野老恒冥如是观。

　　赠法字

　　吾道无人识。凭君一线通。君心我心合。是以到其中。

　　赠丽中

　　风旛一颂解投机。千里同风事亦奇。三到黄岩问端的。实知野老不相欺。

　　示二严

　　生灭门头一念回。空王传令子归来。大家团聚谈今古。莫媿从前眼未开。

　　示圆实

　　子归就父通消息。父信子言而发心。所有功德全是子。须知老父不出门。

　　示法纬法树两侍者还匡山

　　修行活计子无他。惟有无心更莫加。心若不生无一事。心生念动事如麻。

　　又

　　尘劳烦恼虽无性。叵耐似生相续多。克念殷勤休懒惰。大通双眼又如何。

　　示能素韩夫人

　　不思善兮不思恶。祇者不思是什么。莫道多年不相识。依然还是老婆婆。

　　示禅者

　　四方八面都无路。祇贵阇黎着眼看。钓竿已在渔人手。不必贪程过远山。

　　闻樵云讣音

　　年来莫作世情观。最喜山居半掩门。闻讣却令心愈寂。尔因心地久盘桓。

　　示道者

　　从来佛法无多子。才恁么即不恁么。踏着上头关棙子。百千三昧一时屙。

　　示僧

　　日日日从东畔出。朝朝鸡向五更啼。於中若具金刚眼。阿嫂元是大哥妻。

　　丽中昰首座。住持诃林。遣可都寺。持送拂子一枝。偈以表信

　　祖祖相传祇一心。青原南岳不须分。三玄照用非他立。五位君臣为此陈。棒下无生凡圣绝。临机不见有师僧。诃林重竖风旛论。却幸吾宗代有人。

　　定宗上座远来乞偈

　　截铁齩钉容易事。藕丝难断事尤长。人无远预张良计。恐落侬家盐酱缸。

　　又

　　楚水秦山远度难。阇黎莫作等闲看。丁宁急下擒王手。不动风旛仔细参。

　　渊禅还华首

　　将谓宗门有秘传。那知空隐总无言。如今策杖罗浮去。火种刀耕华首边。

　　示祖心还华首

　　飞云顶上看明月。正是归宗斫额时。南北东西同此意。心心只许祖心知。

　　又

　　横挑拄杖不顾人。直入罗浮深又深。黄叶菜根记收拾。恐随流水动知音。

　　示勤拽往华首

　　参罢诸方五味禅。生涯只在镢头边。若人来扣其中意。劈口搥他一两拳。

　　示西水禅人

　　未言先领犹迟刻。句下翻身未是能。大丈夫儿当自决。勿留禅字赚平生。

　　示张玉叔州守

　　大丈夫当猛烈。浮华光景水中月。阳焰翻波岂足言。空花落影那堪说。惟有真如无上珠。亘古亘今镇常彻。不从缘岂可灭。六根门首真明洁。达磨西土不将来。可祖无得便休歇。知君多佛植灵根。丁宁莫负好时节。

　　示行者

　　罪福从缘起。缘生性本空。若知无性理。当下出樊笼。

　　示戒摩行者

　　如鱼在水鸟飞空。往返周旋在此中。拟议知君不可见。无心处处入圆通。

　　示印平禅人

　　直下信得及。更无第二人。但有路可上。更高人也行。

　　题灵泌颂古遗笔

　　灵泌一去无消息。空余灵泌之遗笔。笔迹予知非昔人。留之以慰予之心。你我一空予久知。非但久知兼深思。我得此个空三昧。所以生死之情离。灵泌灵泌。三十七年如昨梦。再过百年亦如之。噫。世间如幻住。你我本来无。

　　礼金轮塔

　　凌空一突兀。不与众为邻。四面攀跻绝。万峰回互新。头头真舍利。处处本师身。今日亲瞻觐。遥思负铁人。

　　答周少司农元亮祝寿四首

　　自惭福慧薄。度世亦应难。荷叶堪为服。黄精可当餐。缘何无事衲。得遇现身官。一种没弦曲。知音能解弹。

　　又

　　是法住法位。都缘物不迁。根尘无过咎。声色好安禅。睹角知牛在。看烟识火然。明明亲见得。那更有中边。
　　又
　　一入空门里。寻思不计年。爱枯乾慧地。花落净居天。取舍情忘尽。长伸两脚眠。茅庵独坐处。户外草芊芊。
　　又
　　作佛元容易。才疑便不成。谩夸临济喝。曾认偃溪声。道直犹为曲。言空亦强名。偶来尘世上。知是几多庚。

　　答栖壑大师

　　金轮相别后。屈指廿余年。世事如无有。真机只目前。我犹鸿雁影。君享水云缘。异日重期处。天湖最上颠。

　　赞
　　观世音菩萨赞

　　眼能见耳能闻。天真明妙不须寻。眼见色时色非色。耳闻声处声非声。者个天然真佛性。威音那畔到於今。大丈夫儿高着眼。本来旧佛要新成。观音与我元同体。祇因染净便区分。若能一念回光照。全体圣心无二人。眼见色时被色转。耳闻声处被声沦。旷劫至今迷不返。遂尔结成生死根。若能念彼观音力。此迷无本性元空。性原空。枷锁自然得解脱。镬汤炉炭顿销镕。

　　又

　　予闻大士。不自观音。以观观者。故能令众生。见闻获益。拔苦与乐。如空谷响。应物成音。在眼而见。在耳而闻。头头出现。处处分身。大士与我。无第二人。觅则不见。疑即天渊。不疑不觅。观音现前。欲见大士。应如是观。经云。观身实相。观佛亦然。

　　博山和尚像赞

　　泥牛入水觅无踪。雪重霜严路不通。欲识吾师真面目。桃花依旧笑春风。

　　自赞(函昰请)

　　佛佛惟传本体。师师密付本心。全凭者一着。昰子效殷勤。须知更上一陵层。○咦。目前无阇黎。此间无老僧。

　　又(函可请)

　　者汉太脱空。自己尚无立锥之地。别人何处可通风。生平祇自信。不与时人同。即心是佛。信入骨髓。本拟深藏山谷。不许人知。○咦。何期可子效熊耳。

　　又(函济请)

　　者个汉。看来似老实。心事人难识。毕竟无他长。祇是中了达磨大师之遗毒。自家误赚犹可叵耐。出言还不收拾。每向人前。口口声声道即心是佛。惹得人起谤。渠心犹未息。

　　又(函卍请)

　　才与么。便不与么。且道。者个是我不是我。若道是我。我不与么。若道不是我。我非不与么。不与么非不与么。毕竟如何。唐言乞士。梵语苾刍。

　　又(函具请　卍具侍侧)

　　即心是佛。即心是法。即心是僧。者老汉。平生只此伎俩。自家玩赏不已。近来亦有知音。二人同心。其利断金。何况又三人。○咦。大家齐着力。报佛恩报祖恩。不可独善其身。须作个般若功臣。

　　又(函荫请)

　　者师僧。面黄眼大。才出娘胎便捏怪。祇求见性成佛。人间事事都不爱。碌碌劳劳四十年。如今不直半文钱。常思自己甘心处。将谓无人识。不料荫阇黎立尽。门前三尺雪。

　　又(华首请)

　　者老子。一生愚鲁。凡百无能。你底些儿伎俩。不过识得一个心。年深岁久。愈老愈精。却来引诱世间人。绝无文采。又不尖新。诸方笑你。祇是一卷坛经。时人恁么说。知汝亦甘心。咦。孰是孰非。黍麦难分。虽然人不识。汝亦有知音。

　　又(海幢请)

　　上无攀仰。下绝己躬。外离离相。内微离空。佛祖位中留不得。由来祇者住山翁。

　　渊教授赞

　　者厮儿。看渠真洒落。破衲芒鞋。萧然独脱。十字街头。东嚗西嚗。自己一身没得求。祇为众人讨安乐。咦。忽然撞着其中人。许多捞摝亦不恶。

　　铭
　　铭拄杖付剩人长老

　　元是汝底。今还与汝。惟论见性。不拘文字。咦。当阳展用任君裁。洞上一宗方在子。

　　长庆宗宝独禅师语录卷第四
　　音释

　　挝(张瓜切。音髽。击鼓也)　帖(他恊切。音贴。妥帖定也)　锽(胡光切。音黄。钟鼓声。锽锽乐之声也)　渊(古渊字。物萌於渊。深广貌)　嚗(披教切。音炮。[鼾-干+恭]然声也)
　　长庆宗宝独禅师语录卷第五

　　　　丹霞法孙　今释　重编

　　书问
　　答张莂公孝廉(附来书)

　　大鉴祇具一只眼。大通双眼圆明。永明老人可谓极护正法。不令狂禅窥其涯涘。乃担板汉。终日遏捺妄想。以求一念不生。往往附会其说。就中差别。伏乞开示。
　　达磨大师云。行解相应。名之曰祖。岂非双眼圆明耶。涌泉云。今时人。须要尽却今时。始得成立。又云。须要识乾。识若不乾。敢道轮回去在。敢道啼哭有日在。岂非重於行履耶。沩山云。祇贵子眼正。不说子行履。岂非重於见地耶。得底人。他自知时。修与不修。是两头语。则非离见地外。另有行履。离行履外。另有见地矣。大通双眼圆明。永明此语。极救一时之弊。岂与盲修瞎炼遏捺妄想者。同日语哉。

　　答曾宅师孝廉(附来书)

　　达磨一宗。以直指为标题。以悟门为究竟。宜了当人现成机用。一切分量渐次。俱为剩义。乃古人云。百丈得大机。黄檗得大用。余者尽是唱导之师。似此。各有分量。疎山云。咸通年前。悟得法身边事。咸通年后。悟得法身向上事。尤属渐次。既有分量渐次。则一悟似非究竟。何谓直指。所以己眼未开人。因此致疑。稍有省悟者。又狂心未息。岂不见高亭隔江招手。横趋而去。船子覆舟示非别有耶。大慧答李汉老书云。公於一笑中释然。还更有奇特道理么。若更有则。却似不曾释然也。乃又云。公欲明大法应机无滞。但且仍旧。不必问人。久久自点头矣。此皆师家亲身经历。方能於直指。具大方便。令学者随器随时。获大饶益。可见法源深远。不可类齐。只今宗风扫地。赖我和尚。开大垆鞴。无不成就。恳求拈出差别。垂示将来。
　　达磨一宗。原是直指人心见性成佛。实以顿悟为则。若悟则一切现成。绝诸分量。即悟之一字亦不立。岂有顿渐彼此哉。虽然。春色无高下。花枝有短长。隔江招手。横趋而去。顿悟者也。咸通年前。咸通年后。渐悟者也。此人有利钝。非法有浅深也。李汉老一笑释然。实无奇特矣。而又疑大法不明。故大慧云。但且仍旧。不必问人。久久自点头矣。此语有权有实。有收有放。百丈再参。德山不会末后句。古人络索。皆从者里出。张无尽见兜率悦。悦云。德山还有末后句也无。无尽云有。悦大笑而起。无尽终夜深疑。始大彻去。如婆子烧庵云。二十年祇供养个俗汉。保寿云。瞎却镇州一城人眼。如此机缘。逗漏不少。正是宗门最后爪牙。若遇大根学人。一见便了。实无分量渐次。惟中下之根。未易窥测。故善知识。具大方便。垂手巧妙。而不失直指之旨。时节既至。其理自彰耳。

　　答金叔起文学

　　欲究无上大道。知之一字。最为亲切。然知之一字。成却多少人。败却多少人。不可菽麦不分也。凡有所知。皆是缘虑心。苟有个道理存在胸中。亦是缘虑心。假如一切放下。但守个知字。亦是缘虑心。连者个知字都放下。单单守个无知。亦是缘虑心。缘虑心者。生死根本也。灵知者。无上大道也。祖云。不见一法存无见。大似浮云遮日面。不知一法守空知。犹如太虚生闪电。亦云。幻知知无。真知无知。到者里。不许有知。不许无知。又异於木石。且道。是个什么。若向者里信得及。许你有个见处。山僧恁么举似。须是急着眼始得。

　　答金以质文学

　　去年三接手翰。祇是痛伤令爱之意不息耳。虽人情难遣。岂不闻生死事大无常迅速耶。世之极寿者百年。极夭者十岁。过一百年。极寿极夭者。都不可得。所谓彭殇徒自异。生死终无别也。文殊师利。问维摩诘言。菩萨云何观於众生。维摩诘言。譬如幻师见所幻人。菩萨观众生为若此。如智者见水中月。如镜中见其面像。如热时焰。如呼谷响。如空中鸟迹。如水上泡。如石女儿。如芭蕉坚。如电久住。菩萨观众生为若此。文殊师利言。菩萨作是观者。云何行慈。维摩诘言。菩萨作是观已。自念。我当为众生。说如斯法。是即真实慈也。如上所举。最为亲切。请居士常作是观。万念无有不销镕者。况居士学道多年。今处顺逆境中。毫无主宰。与不学道者何异。惟痛自警觉为慰。

　　答陈秋涛宗伯

　　即心是佛。率性谓道。为仁由己。圣人虽往。而面目犹存。此为直捷。诚如阁下所言。然信心二字。祇要直下承当。阁下恐学人煞执。师心满假。非无所见。第与率性由己之语。似相违耳。山僧虽学佛。而不识儒。亦曾闻皇天无二道。圣人无两心。请略辨之。所示未信则常虚而灵。既信则易实而碍。不知阁下如何看者信字。吾宗门实重此信。华严云。有能说法之人。有所听法之众。尚未入信门。信之一字。岂易言哉。又云。信是道原功德母。信是无上佛菩提。信能速登解脱门。信能永离生死苦。又云。不信一法。方信自心。是以吾宗门信心。实有下落。不事空言。但须分个早白。即如文王望道未见。孔子仁圣不居。与明月摩尼等喻。尊意以为拂信之迹。恐人生着。极是玄妙之谈。第最初不知从何处下手。然后不居信地。又不知尊意。先知后行耶。先行后知耶。若先行后知。既未知如何行。若先知后行。则与贵知有而后践履。似为相近。惟不知所谓知者何物耳。苟非於知上原本清楚。遂谓要行。即有功勋。尽是有为。尽是臣种。虽饱无力。不离识情。假饶穷到玄玄玄极处。无无无尽头。都不许可。谓其知处先错。行亦无谓也。所以宗门大旨。知外无行。行外无知。知到极处即是行。行到极处即彻知。恁么看来。知行合一。然亦不过强贴耳。岂不闻。知之一字。众祸之门。知尚不立。而况行耶。到此田地。唤作先知后行不得。先行后知不得。知行合一亦不得。非情识见解可到。阁下大须着眼始得。药山问石头。三乘十二分教。某甲粗知。尝闻南方直指人心见性成佛。实未能了。石头云。恁么也不得。不恁么也不得。恁么不恁么总不得。子作么生。此处倘不深悟深信。必然颟顸儱侗。灵润禅师。山行遇火。其徒云。请师避火。润云。心外无火。火到自灭。一人山行。被蛇伤足。以为枯桩所触。行三十里。遇捕蛇者。识为蛇毒告之。其人闻而立毙。且道。未遇捕蛇人。云何行三十里无恙。才闻蛇毒。云何立毙。此皆心外无法。祇是当人信不及耳。若信得及。心外实无毫厘法可得。所以云。无边剎海。自他不隔於毫端。十世古今。始终不离於当念。山僧生平。祇信此心。亦以此心教人。实有原本。上接西来祖意。下辨邪正关头。惟此而已。其中委悉。非言可尽。阁下倘共信此心。不妨觌面商确。方才痛快。至於道听途说。鱼目明珠之混。虽圣人之世。亦所不免。若因此辈。而遂疑信心之道有未尽。则又因噎废食也。过承宠诲。知留心性学。诚世出世间希有喜极。不敢不竭其愚。以备刍荛之采。辱赐佳刻。兼惠腆仪。统此鸣谢。

　　又(附来书)

　　僧问大梅。见马祖得个什么便住此山。大梅云。马祖道即心即佛。僧云。马祖近日又道非心非佛。大梅云。者老汉。惑乱人未有了日。任汝非心非佛。我祇管即心即佛。拙见此语。死煞不像参悟。而马祖何以即首肯。梅子熟也。然则非心非佛之语。果系惑乱人耶。当时大梅。何不直说者老汉非心非佛。正是即心即佛。不较有着落耶。请质高座。望一剖示。
　　即心即佛。表语也。非心非佛。遮语也。今人多重遮语。谓无痕迹。而忽表语。不知即心即佛。惟过量大人。方能担荷。马祖下出八十余善知识。如大梅能有几人。看渠问马祖。如何是佛。祖云即心是佛。渠便礼拜。正如良马见鞭影。追风千里。任汝非心非佛。我祇管即心即佛。三世诸佛。列代祖师。移他不动。者老汉惑乱人未有了日。山僧更喜此语。寻常人祇知门里出身。那知身里出门。者个田地。马祖大梅。心心契合。更不费一些手脚。若云非心非佛正是即心即佛。犹为周折了也。死煞一语。得无孤负古人。二祖觅心了不可得。达磨云。与汝安心竟。与此同一鼻孔。非大根器。岂能如此直捷。至於参悟。是学人途路边事。何可语此。

　　答韩犹龙文学

　　才与么。便不与么。转辘辘地。如大火聚。有什么近傍处。永嘉云。常独行常独步。达者同游涅盘路。妙则妙矣。犹是方便之谈。衲僧巴鼻。自己尚无独知之地。他人岂能窥其踪迹耶。古人云。三世诸佛不知有。狸奴白牯却知有。从上大手眼尊宿行履。大都如此。总是见彻根源。绝诸渗漏。若犹有个保任在。则能保者。是个什么。所保者又是个什么。本是一心。却成两立。更有个平常。有个不可思议。有个昭昭灵灵。有个见闻寂寂。总是识情生死根本。所以山僧常道。凡笔所画者。都是画不是笔。眼所见者。都是物不是眼。心所知者。都是境不是心。谙得此意。敢保掉臂而行矣。

　　答黄无咎文学

　　所呈来见。都是识情作道理会。所谓依他作解。障自悟门。总是求会太速。不曾死心一番耳。此事祇贵了得。若空晓佛法。有什么用处。法师家到是。说得玄妙。要且目前便不知下落。所以我宗门下事。迥别余乘。道人若信得及。便将日前知得底解得底。尽情[拚-ㄙ+ㄊ]置。却向不知不识处。提个话头。念念勿忘。以悟为则。须教自悟自肯。方才痛快。祇要长远耐烦耳。

　　又

　　此事须觌面一见。若祇管说道理。有什么了时。古云。解属於情。情生则智隔矣。来札云。本来面目。祇是一心清虚泰然。此乃识情卜度耳。又云。无心可得。空空洞洞。一丝不挂等语。尤为着空。至拈枯木寒岩等话。总是错解工夫。还不是。者般做此事。绝非容易。没量大人。尚不柰何。道人又争得容易耶。且如生死即刻到来。一时心识昏暗。痛苦无量。平时所见空空洞洞底道理。毕竟用得着否。敢道决用不着。便请将者些眼见耳闻。书本上理会得底道理。尽情抛却。食息依旧食息。起居依旧起居。读书做事。依旧读书做事。但二六时中。不要将此念放下。常常提起。看什么处有疑。父母未生前。在什么处安身立命。一口气不来。向什么处去。不能无疑。就在者里疑。如僧问赵州。狗子还有佛性也无。州云无。者里还有道理。还有理会处么。若无下手处。就在者里下手。昼参夜参。毕竟是个什么道理。务要看破赵州老人立地处。方才了当。初心做工夫。最忌不肯疑言句。古人有不疑言句。是为大病之警。无字话头。佛祖骨髓。此疑一破。则参学事毕矣。

　　与熊心开总理

　　圣人所以同者心也。凡人所以异者情也。此心弥满清净。中不容他。徧界徧空。如十日并照。觌面堂堂。如临宝镜。眉目分明。虽则分明。而欲求其体质。了不可得。虽不可得。而大用现前。折旋俯仰。见闻觉知。一一天真。无暂时休废。直下证入。名为得道。得时不是圣。未得时不是凡。只凡人当面错过。内见有心。外见有境。昼夜纷纭。随情造业。诘本穷源。实无根蒂。若是达心高士。一把金刚王宝剑。逢着便与截断。却不是遏捺念虑。屏除声色。一切时中。凡一切事。都不妨他。祇是事来时不惑。事去时不留。古人所谓。内心一毫不放起。外境一毫不放入。更非强为。内心从来不曾有一毫起。外境从来不曾有一毫入。渠识得破。保任得恰好。合着本来主人翁耳。洞老若解恁么做工夫。无有不露裸裸底时。即与诸圣。同一鼻孔。同一受用矣。军中机务殷繁。山僧於此大光明中。祝佛天加被。惟愿少病少恼。寇氛潜息。一念无为。十方坐断。千万珍重。昨岁偶被业风吹入岭南。初夏拟还匡山。图尽契阔。可得与否。尚听后缘。临楮悬切。

　　示能素韩夫人

　　佛言。见性学道难。尽世修行如毛。见性如角。今之学道者虽多。而发心出世者实少。不过行善事修福田。求来生果报。祖师云。自性若迷。福何可救。故欲超生死。必须见性。以生死从迷性而起。性若不迷。情与无情。一切诸法。元无所起。楞严云。众生生死相续。皆由不知常住真心性净明体。用诸妄想。此想不真。故有轮转。言常住真心者。即本来面目也。言妄想者。即汝日用间思善思恶。起灭不停是也。日间便是想。夜间便是梦。日夜不息。正是轮回生死根本。汝若觉得常住真心。并无此事。汝才不觉。妄想便生。尽未来劫。无有底止。於今要得超脱生死。第一要识得自己真心。如伸手见掌。如稠人广众中。认得自己父母。断不问人是与不是。既能识心。自解作活计。所谓作活者。一切动用。如其自心。念念相应。不生支节。日久岁深。水牯牛自然纯熟矣。昔懒安禅师。问百丈。弟子欲求识佛。如何即是。丈云。大似骑牛觅牛。安便问。识得后如何。丈云。如人骑牛到家。又问。始终如何保任。丈云。如牧牛人。执杖视之。不令犯人苗稼。安便礼谢。后住沩山。示众云。我三十年。祇看一头水牯牛。如今成个露地白牛。终日露迥迥地。常在面前。趁亦不去。又石巩禅师。在厨下作务。马祖问。汝在此作什么。巩云牧牛。又问。作么生牧。巩云。一回入草去。蓦鼻拽将回。此二则机缘。忒煞详明。老夫人及众道人。可细味之。无忽。

　　又

　　近日不知用心若何。本来面目。确然见得也未。思善思恶缘虑底心。亦曾休歇也未。若未见得本来面目的确。千万不要杂用心。一切家缘。且当拨置。务要心地虚闲。方可专心一致。然不得急。急则劳困。反成退息。缓则懈怠。且散乱矣。惟贵缓急得中。善调其心。即获一切功德。止是坚凝正念。以悟为期。断不负人也。

　　答韩汉逸文学

　　离心之外。更无别佛。居士当发信心。信自心佛。若人信自心佛。即为诸佛之所护念。其福无量。然何为信耶。何为不信耶。信者应当观察。我即是佛。佛体既真。即今众生之情。从何而起。谛审谛观。念念不舍。忽然省得起处。汉逸。亦要来着忙此事矣。

　　答韩耳叔文学

　　接来札。深悉近日精进。甚惬鄙怀。般若之在人。喻若金刚。断断不能埋没也。惭媿悔过。自是尘劳良药。据山僧意。不若从今自作主宰行将去。古德云。佛法有什么多事。行得即是。如人识得路了。却在路边。只管叹惜追悔。坐着不行。岂有到日。惟居士勉力行之。途路高低曲直长短。行之自悉。便是过来人。祇能替人说得。不能替人走得也。

　　答韩季闲文学

　　从凡至圣。不出因果二字。但有时报不定之分。亦有时报一定之分。如今生作恶。来生必报。而报必遇时。时若未到。未即报也。能忏悔改过。其罪可灭。若时报已定。即圣人亦无由免矣。所以修行最要。谨防三业。三业通乎五戒。坚持五戒。三业自净。五戒不持。人天路绝。此佛诚言。岂欺人哉。来札云。未行善事。惟知恶不可为。此语固是。然不为恶即善。不为善即恶。善恶并行。却不并立。知不为善之即恶。岂可但不为恶而已耶。居士有根器人。应当努力依此修行。人天果报决定可期。若论向上。须知恶时无善念。善时无恶心。善恶如浮云。俱无起灭处。能於此彻见。即可以立地转凡成圣。不复以有漏之因。相位置矣。慎之。

　　别袁道生居士

　　道心贵切。不可因循。人生百岁。转眼成空。苦不觉耳。若待了却目前。方图出世。终无了日。每见聪明伶俐者。多中此病。虚过一生。老死徒叹。可悲也。居士澹泊宁静。大有近道之骨。会当不落人后。其柰山野老婆心切何。此去匡山。有年余之别。聊书数言。以当砥砺。惟念之。

　　与黄孟颙文学

　　足下宿植善根。故在富贵安乐中。不为富贵安乐所埋没。盖智慧人也。智慧者。虽享诸天之乐。且知其不久。况人间顷刻乎。经云。三界无安。犹如火宅。则天上人间。总非归宿之地。足下试思。即今六道茫茫。无所底止。死生醉梦。穷劫莫醒。其过咎何自而起。者里若知痛痒。方有下手做工夫处。方有说话分。既者里不明。心里不肯放。便是工夫。有疑只管疑将去。食息起居。不要放舍。愈绝消息。愈加逼拶。拶得心路俱断。祇有此一疑。顿在面前。柰何不得。到恁么时。切勿生异念。起速效待悟等心。反为障碍。古人诃为偷心也。参禅要死偷心。偷心死后。方能瞥地。方才庆快平生。先圣云。穷玄极妙。以悟为则。斯言尽之矣。然初心做工夫诚难。前无进路。退失故居。实是踏脚不住。若非大根器人。未有不退堕者。况去圣时遥。魔强法弱。稍知趋向此门。又以作福行善为极则。断不信有立地见性得道之理。闻举即心即佛。能不掉头者。实难其人。居士智慧过人。幸自勉。生死事大。无常迅速。莫只当一句话。恁么念过也。

　　示能善韩道人

　　学道惟贵痛切。一刻不可放过。盖从无始劫以来。迷而不觉。今一旦知愧。已是三四十岁。若更因循。更有百年。亦顷刻而已。古来学道之士。如痴似兀。其道愈深。其养愈淳。故能以道力胜业力。然业力岂有体性。祇藉道力翻腾一转。实转换由人耳。道人既坚忍向道。惟当努力行之。须知一切诸法。皆从心起。过去之境已去。未来之境未至。现在之境无住。都不可得。何以见其都不可得。即目前言之。有时满目青黄。汝若不着意。见犹不见。汝若着意。则一切历然。法之有无。由我心现。无前境可得也。古德云。一切诸法。皆从心生。心若不生。法无能住。此与最上人语。非余外人可闻也。

　　示翁自通

　　昔曹山辞洞山。洞云。子向甚么处去。曹云。不变异处去。洞云。不变异处岂有去耶。曹云。去亦不变异。古人悟处的确。自然绝诸渗漏。自通幸无忽略也。学道人须贵知时。一切时中。断然不可放过。如人常在家。不愁家事不办。人人有此一事。亘古亘今。有佛无佛。法尔如然。迷亦不失。悟亦不得。但以染净区分。致使圣凡迥别。诸圣净用。萧然独脱。凡夫染用。长劫轮回。是以全凭日用。智照洞然。洗刷无量劫来习气种子。所谓道力胜业力。大有转变也。且真心本净。非从新得。忘想体空。染而不染。便恁么休去。即有落在。拨无因果者。所以染而不染。不妨翻染成净。净非新得。不妨还净去染。圣人得此方便。是以解脱。凡人失此方便。是以沉沦。转变在人。圣凡无实法也。

　　示二童女

　　维摩居士室中。有一天女。年方十二。辩才智慧。巧妙绝伦。舍利弗尊者问云。汝云何不转女身。女答言。吾从十二年来。求女人相。了不可得。当何所转。又灌溪和尚。参末山尼。问如何是末山主。山云。非男女相。溪喝云。何不变去。山云。不是神不是鬼。变个什么。溪便礼拜。山僧即今问汝等。非男女相。是个什么。又云不是神不是鬼变个什么。看他何等稳当。天女云。吾从十二年来。求女人相。了不可得。当何所转。乃三世诸佛法印。慎勿错过。从上大手眼人行履。多出於此。汝但於十二年来。求女人相。了不可得一句。看得透彻。则不见有世间出世间相。内不见有身心。外不见有器界。上不见有圣。下不见有凡。即今不见不生死。末后不见有涅盘。威音王以前也恁么。即今也恁么。尽未来劫也恁么。无一法可得。亦无无可得者。到此田地。心空及第归矣。书此以勉。并示二颂。非男非女显家风。神鬼如何像得同。昨夜东邨人唱曲。今朝僧打五更钟。十二年来不可得。经行坐卧是阿谁。欲藏愈露难遮掩。留与丛林作指归。

　　答韩犹龙文学

　　宗门事。惟上根人。直下承当。中下之机绝分。不开户牖。不设蹊径。觌面全提。亲证亲得。更无如何若何。极而言之。即心是佛一句道尽矣。然即此一句。亦属引诱。因人有说。若当机领会时。绝诸气息。绝诸思议。嘿契而已。苟不如是。便是妄认识神。强作主宰。因渠平日不曾发得出生死心。又善根微弱。或看教乘理路。以为己解。遂乃忽略。不信有悟。还说悟是落第二头。如此等。正所谓识心卜度也。后代秉持正法。须要分个皂白。是以高峰拈提。大有所以。山僧当时。实从此段因缘。打翻消息。此后绝淆讹处。悉皆勘破。方才知得解路与悟门。依稀相似。而实如云泥之隔。即高峰亦不过就解悟分途。直捷指出。作个马祖功臣。看其拈提。自然明白。如寻常人。祇管道心外无佛。佛外无心。此岂不是解耶。如何是佛。石压笋斜出。崖悬花倒生。也须是个人始得。

　　与金正希内翰

　　学道祇要得其门。若得其门。急亦到。缓亦到。若失其门。缓急皆不到。确实而论。祇要亲到不疑之地。不须问人。生也恁么。死也恁么。尽未来劫也恁么。者里少有一毫疑处。便是银山铁壁。即受人处分矣。若更别作计较。看语录。研教乘。及觅阿师口里。转使心头乱似麻在。不见圆悟大师云。汝怎生听得诸方老师口里一个说一样。正谓此也。倘又勉强拍盲硬作主去。终有困时。山僧向曾与居士道。有为心法。不可相依。日久年深。全无利益。居士亦云。此语实是。然则夙具智慧者。岂待山僧赘语耶。持戒礼忏。入道助因。了悟自心。方为极则。闻居士熟读楞严。直指人心见性成佛。亦无出此经者。惟人自肯。乃方亲耳。

　　与梁未央文学

　　吞舟之鱼。必遭渔父之手。而渔父未敢即下手者。海阔水深。鱼势力强也。待其汹涌之势稍息。力困神疲。渔父随手得之。近有大心凡夫。善根深种。堪绍佛种。而善知识。未敢即着忙者。境风汹涌。五欲海深。烦恼力强。亦姑待之。吾未央是也。境风终有歇时。五欲终有淡时。力强终有困时。止争迟早耳。佛说出息难保入息。每见有我欲待时。而时不待我者。未央能无一动心耶。华首是我辈归宿之地。千万留意真乘。近有入处。知所乐闻。今春晤洞老於江州。舟中语祖禅。口述不尽。

　　与等贤文学

　　修福不修道。祖师叱作迷人。恶心行布施。经中指为魔业。以此观之。第一福曰无如心地法门矣。若不识心。贪瞋痴种子。决难销陨。纵有天福。升而复沈。如系足鸟。高飞无益。所以学道人。修福不如见性。若能见性。福更无穷。山僧此说。惟贵五宗直路而行。永无捐弃。当见谅也。

　　与翁声文居士

　　天真佛性。常自圆明。父母未生前也恁么。即今也恁么。尽未来际也恁么。本来无一物。既无一物。唤什么作本来。於此有个窥处。最省心力。一切时中。不犯手脚。异念才生。猛自割断。方便唤作定慧。不是实法也。若论此心。本来自定自慧。黄檗云。此心常自圆明徧照。世人不识。祇认见闻觉知为心。空却见闻觉知。即心路绝。又云。若要识心。亦不离见闻觉知。然本心亦不属见闻觉知。至此实要当人自省。不在言说。言多去道转远矣。省得底自知时节。不消问人。一切妄想情念。自然销陨。此学道之验。千虚不如一实也。若不如此。任你将心用心。日求功用。尽属无常。尽归生灭。祖师云。若欲修行觅作佛。不知何处拟求真。若能心中自见真。有真即是成佛因。不见自性外觅佛。起心总是大痴人。愿熟思之无忽。山僧客岁别后。多历危险。莂公不起。心更冷然。喜丽中到山。已作广额屠儿。大丈夫故当如是。声文自处。应亦不薄祖心。诸子先回。聊通此信。珍重。

　　与蓝朱公文学

　　经云。一念普观无量劫。无去无来亦无住。如是了知三世事。超诸方便成十力。夫此一念。非前际生。非中际住。非后际灭。圆古今。通昼夜。绝去来。无边表。无动摇。求之不得。避之不能。直下知归。则全体现前。当处不觉。则千境纷惑。凡圣关头。诚不越此。然此犹是说理之谈。动伤唇吻。若论我宗门。一切坐断。如银山铁壁。自然绝诸渗漏。佛见法见。他尚不起。何况更起尘劳烦恼耶。昔有魔王。随金刚齐菩萨一千年。求其起处。而不可得。南泉犹谓是进修位中。则知从上来事。非粗心浅识能知涯岸。要到恁么田地。但看僧问赵州。狗子还有佛性也无。州云无。看得者无字破。敢保大事了毕。前授风旛因缘。恐涉义路。还看狗子无佛性话为妙。

　　答翁子郊居士

　　迷闻经累劫。悟在剎那间。最初威音王未为早。末后娄至佛未为迟。祇在当人忖量生熟。如何相应不相应耳。若果见彻根源。行履稳密。处身如无身。在世如无世。不落见闻窝臼。不随妄想迁流。则尘中能作主宰。虽在生死海头出头没。而不见有生死可得。吾子自审能如是耶。即缁亦可。素亦可。如其未然。勉强何益。志在仁者。非山僧所知也。

　　与关起皋文学

　　凡人发心。皆有因缘。因缘具足。方得成就。论云。譬如木中有火。无人钻研。火终不得。涅盘有三因。谓正因缘因了因。火喻正因。一切众生皆有佛性也。钻研喻缘因。良师善友激发也。火出木尽。喻了因也。木即烦恼生死也。一切众生。若无善友激发。虽有佛性。被烦恼遮覆。不得现前。岂能解脱。是以欲求解脱。实要因缘。祖心是足下激发之友。当深信之。

　　与林得山宪副

　　居士是宗门根器。但慧多而定少。日闻尊恙。益当禅定摄心。且不论悟与不悟。但论目前。勿当面别觅修行。永明云。学道之人。别无奇特。但日用於六根门头。消除情念。断绝妄缘。对五欲八风。情无取舍。心如顽石。始有学道分。居士梦金刚大士云。只要作得主。正是此意。幸以心力为凭。勿靠药力至企。

　　又

　　闻贵体清安甚慰。益当精进矣。然精进作么生。难道撑眉努目。竖起脊梁。是精进么。六时礼念。烧香散花。是精进么。不见道。若起精进心。是妄非精进。若能心不起。精进无有涯。居士且细看心不起三字。临济云。已起莫续。未起莫要放起。胜你十年行脚。华严云。心不妄取过去法。亦不贪着未来事。不於现在有所住。了达三世悉平等。正是者个道理。此事趁强健时。早讨个下落。常以去年病苦光景。放在面前。始有策进分。待得年运已深。把目前好光阴。都放过了。恐异时做手脚不及。珍重。

　　长庆宗宝独禅师语录卷第五
　　音释

　　菽(式竹切。音叔众豆之总名)　噎(乌结切。音咽。咽喉蔽塞之名)　置(支义切。音觯。置也。犹言安着也)　砺(力制切。音例。磨石也。崦嵫山砺。石可磨刃)　吻(武粉切。音[打-丁+(改-己)]。口边也)
　　长庆宗宝独禅师语录卷第六

　　　　丹霞法孙　今释　重编
　　书问

　　与子木方伯

　　昔有僧参雪峰。峰问。什么处来。僧云覆船。峰云。生死海未渡。为什么覆却船。僧无语。遂回覆船。举前话。覆船云。何不道渠无生死。其僧回雪峰。如教而答。雪峰云。须是覆船始得。山僧云。渠无生死。岂有第二人。今人从朝至暮。见闻觉知。一一天真。一一明妙。才落意根。便千差万别。居士若要易会。祇在日用处。勿动意根。冷冷地窥看。极是省力。至嘱。

　　答黄龙卷居士

　　承谓今人不如古人。未尝不是。然须自己彻悟一回。脚踏实地。是与不是。自然无疑。若心外见有毫厘法可得。便非彻悟矣。所以见有能信之心。所信之法。尚未入信门。真到无心时。佛见法见尚不现前。况世间尘劳烦恼耶。若论实际理地。三世诸佛。历代祖师。天下善知识。同一鼻孔。若论品位修证。则千差万别。经云。一切贤圣。皆以无为法。而有差别。岂不闻。迦叶三昧阿难不知。阿难三昧商那和修不知。商那和修三昧优波掬多不知耶。仰山云。如今祇要明得自家性海。如实而修。圣边事且莫将心凑泊。他时后日。自具去在。好不明明直说。如公所云。古人会得即心是佛时。一时全具五眼六通。且道从上诸祖。几个全具。若以无通为非。则外道天魔。通亦不少。何得以此为邪正之权衡。自落异见。沩山云。得底人。他自知时。修与不修。是两头语。若有从前习气。未能顿尽。直须教渠净除现业流识。所以悟后之人。自解作活计。谓悟后习气依然。则所悟者何物也。承问救疗方便。我道别人着力不得。其中络索。面倾为快。

　　答周五溪太史

　　有身则有病。岂以无病。为敌得生死乎。若以无病为贵。则长生久视之术。足以傲双林背痛矣。涅盘云。世有二种想。一众生颠倒想。一世谛流布想。一切众生。皆具二种想。圣人祇有世谛流布想。无颠倒想。又云。牛。圣人亦唤作牛。马。圣人亦唤作马。某年月日。圣人亦唤作某年月日。与常人同。祇无颠倒想耳。颠倒想是病。四百四病非病也。四大本空。五阴非有。佛与众生。同此一法。故曰。但除其病。而不除法。大慧杲患背疮不住。喊云痛杀人痛杀人。大众皆疑。适一禅客至。便问云。还有不痛者么。大慧云有。进云。如何是不痛者。大慧喊云。痛杀人痛杀人。禅客礼谢。观此。则病苦呻吟。禅宗作略。未可轻议。禅宗惟论见性。直指即心是佛。一心之外。更无毫厘法可得。若以如来知见治习气。则心外有法矣。所以此门。悟处深玄。不与教合。其有未悟。只用无义味死猫头单方绝妙。祇恐不能死心全身里许。若全身里许。无有不得者。时节若至。其理自彰。灵验不灵验。不必问人矣。

　　答惟己禅人

　　六祖大师云。世人外迷着相。内迷着空。若能於相离相。於空离空。即是内外不迷。本来真性而得出现。夫言相者。外尘境也。空者内意根黑山鬼窟也。经云。纵灭一切见闻觉知。内守幽闲。犹为法尘分别影事。何以故。但有幽闲可守。即是境与意根作对。有意有境。即属生灭。永嘉云。心是根。法是尘。两种犹如镜上痕。痕垢尽除光始现。心法双忘性即真。所以但有取舍向背。便是执着。有执着便是迷也。如今若要直捷。祇是无事於心。无心於事。公谓。凡遇有事时。不论大小。俱以付清净本体。不敢起一毫意念。保个清净本体。岂不是意。依然心境对待。非真也。以纷飞之心。摄入清净体中。又成藞苴。工夫不是者等做。若直捷做去。内心一毫不放出。外境一毫不放入。思之。

　　答林涵斋铨部

　　普庵云。捏不成团擘不开。何须南岳又天台。六根门首无人识。引得胡僧特地来。你看。六根门首无人识。好不道破。居士如今。祇要识心。屏息诸缘。莫向外求。内不放出。外不放入。者样看去。就是生擒活捉。一般容易之极。博山先师。教人看一口气不来。向什么处去。正是教人直下认者个本来面目。现前面目还认不得。更说一口气不来作什么。于今学人。祇向一口气不来处讨。所以愈求愈远。未审居士作么理会。若一时不会。但向不思善不思恶处。冷冷看去。再不怕工夫差池。再不怕用在情识上。极是直指。没有一些盖覆。但二六时中。心不异缘。常要顿在面前。自然露裸裸地。迥脱真常。忽然触着。便是大事了毕。五泄见石头问云。一言相契即住。不契即去。石头据坐。五泄便去。头唤阇黎。泄回首。头云。从生至死祇是者个。回头转脑作么。泄大悟。你看。他说个什么。渠又悟个什么。善知识。但向学人四威仪中。轻轻点他一下。伶俐汉。便当机领略。也不潦草。也不多说。佛眼云。人因心迷。故来山林见善知识。不知就你本人迷中。最是亲切。极道得好。圆悟云。古人公案。未必透得。且识了心。不要理他。自己一个心。抛开一边。却向善知识口边。讨长讨短。书本上忖东忖西。有何交涉。且如何是自己底心。心又如何识。僧举长沙偈。学道之人不识真。祇为从前认识神。无量劫来生死本。痴人唤作本来人。问永明。意作么生。永明云。楞严会上。甚是明白。阿难云。如来现今征心所在。而我以心推穷寻逐。即能推者。我将为心。佛咄云。此非汝心。此是前尘虚妄相想。惑汝真性。此个便是识神。诸佛诸祖。指得极明。我今重为居士道破。总是者个意根起灭不停。盖覆真性。遂成生死根本。所以识真。才得息妄。非遏捺也。四禅八定。皆是用攀缘心去修。所以出不得生死。彻悟真空。方免此患。华严云。一切法不生。一切法不灭。若能如是解。诸佛常现前。我与居士。同在大觉海中。也无生死可出。也无法可说。还信得及么。维摩云。善来文殊师利。不来相而来。不见相而见。文殊云。如是居士。若来矣更不来。若去矣更不去。所可见者。更不可见。山僧浅浅与公下个注脚。维摩是无生缘起。文殊是缘起无生。一念无生。外至山河大地。内至六根六识。俱不可得。一落意根。便生出许多枝节。便见有境缘作对。庞公云。心空及第归。珍重。

　　复睹者禅人

　　参话头。当知古人所以教人参话头之意。从上诸祖。并无教人参话头之说。当时学人朴实。时时刻刻。以生死为念故。一遇善知识一言半句。便自开通。后世学人。杂念纷飞。横生知解。教渠寻求自己。便有许多计较。或认昭昭灵灵。或认空空寂寂。种种卜度。愈求愈远。祖师不得已。示个话头。乃是直指出本心与人。令人绝尽意识。当下便了。若不能了。则向此中。疑之又疑。是之谓参。须知参话头。即参自心。疑话头即疑自心。非有二也。如汝问我。如何是某甲本心。我即云唤作竹篦则触。不唤作竹篦则背。不得有语。不得无语。我已明明直指个本心与汝也。只是汝不曾自悟。若不能悟。便要向此中疑之又疑。求个出身之路。若稍生意识。谓竹篦子话。只是断人意识。或欲泯绝念头。令人念不起。或认取不起光景。或又去究起底源头。种种计较。差之千里矣。参话头。如人堕井求出相似。时时刻刻。单有出井一念。系之於怀。更无别般计较。汝今正要如是时时刻刻。不忘疑情。单单有个求出身之路。系胸臆间。更不起一毫头生活之念。亦勿望人为汝指示。如此做去。不久决得彻悟。惟禅勉之勉之。

　　杂着
　　金刚正法眼序

　　达磨大师。秉单传之旨。谓二祖曰。吾观此土。惟楞伽四卷。可以印心。至黄梅易为金刚。劝一切人。受持此经。即得见性。则知直指人心。无过於此。自曹溪以后。如洞山聪。黄龙南。汾阳昭。中峰本。诸大宗师。皆以此经为契证。希有哉。岂可谓文字乎。吾子丽中。宿植善根。妙悟上乘。谛观此论。一字一句。皆般若之精髓也。希有哉。岂可谓今人异於古人乎。或谓空隐老冻脓。犹有乡情在。予何敢私。金刚正眼现在。具眼者请鉴。

　　重刻拟寒山诗序

　　佛言。若要世间无刀兵。除非众生不食肉。兹者三灾并起。人命危脆。或募兵守城。或遁逃山林。或隐匿海岛。以自为计。虽贪生怖死。人之常情。岂知定业有不可逃者。盖杀生之极。感刀兵灾。偷盗之极。感饥馑灾。淫邪之极。感疾疫灾。非天降。非地涌。非人与。皆众生自业吸引。因果相酬。如影随形。如响应声。欲不受果。惟不造因。因亡则果丧。业空则报亡耳。道独偶阅慈受禅师拟寒山诗。见其词语恳切。深锥痛札今人通病。实对治之良剂。玩味不已。重梓流通。伏冀诸贤详审。起大慈心。悲愍众生。不食其肉。斋戒清净。谨敕身心。众善奉行。诸恶莫作。一人依之。一人不受业。众人依之。众人不受业。斯即善身保家。寿国之良图也。

　　募诵华严经引(福州万岁寺)

　　诸经惟华严最尊。乃如来根本法门。一乘圆顿至教也。一切二乘。不闻此经。佛惟付嘱大心凡夫。若能信入。疾得阿耨多罗三藐三菩提。至於禳灾集福寿国保家。其绪余耳。近者三灾迭起。人人惊惧。或归之於业。以为无可逃者。然业有二。有定业。有不定业。定业难逃。不定业则可释也。又障有三。一曰烦恼。二曰业。三曰报。烦恼可以理遣。心地一明。情念自息也。业可以忏悔。烧香散花。竭诚礼佛。改往修来。则业自消也。惟报难移。必资大法。方能回转。则无踰此经矣。此经如清凉月。能消热恼。如善见药。无病不除。如如意珠。能雨众宝。如天甘露。能润焦枯。一言之下。心地开通。立地成佛。一句染神。永为道种。闻而不信。尚作远因。学而不成。犹胜人天果报。则受持读诵书写解说。从可知矣。退庵居士。深明因果。发大悲心。行菩萨道。结期於万寿禅寺。请僧转读。愿与一切有情。同种善根。共入毗卢性海。伏冀见闻随喜。共成胜因。一念尊重恭敬。无论浅深久暂。同乘佛乘。直至道场。决不唐捐。幸勿蹉过。

　　又(长庆寺)

　　一皮较一皮。孙子不如儿。坐禅胜诵经。诵经胜有为。古人恁么道。也是掉棒打月。接竹点天。总不亲切。我道。有一人不诵经。亦不坐禅。还识得此人否。若识得此人。则粗言及细语。皆归第一义。何必大家团聚。相对喃喃也。虽然。求恁么人。如星中拣月。且向第二门。按下云头。教伊循行读句。忽然心地开通。义天朗耀。不妨亦得构去。经云。譬如暗中宝。无灯不能见。佛法无人说。虽慧莫能了。又云。以佛智慧灯。照见所行道。是则诵经。良有益矣。西禅监院某。题诵华严尊经。统冀众檀。共成胜果。如理如事。祇在各人分上。正是一举一回新耳。

　　修大悲忏法引(法海寺)

　　法华云。若人有福。曾供养佛。六度之中。檀度为首。贤劫千佛名经。无一佛不於往昔因地中。或然灯。或烧香。或散花。或施幢旛宝盖。无量无边。然后成佛。经又云。乃至以一花。致敬画像。或复举一指。及小低头。以此供养。皆成佛道。然则人无圣凡。事无大小。其必以福德庄严报土必矣。傅大士以弥勒化身。日则躬耕。夜则行道。而况此际三灾鼎沸。生死须臾。何不舍不坚之财。修坚固之福。远播成佛之因。近脱目前之业。至善举也。圣光上座。欲建大悲忏三年道场。所费浩繁。仰仗众力。若云净智妙圆。体自空寂。如是功德。不以世求。又作么生。我道。已上供通。并是诣实。

　　化斋粮引(长庆寺)

　　金刚经云。尔时世尊。着衣持钵。入舍卫大城。乞食於其城中。次第乞已。还至本处。饭食讫收衣钵。洗足已敷坐而坐。看来。何等省事。上古修道之士。岩居穴处。草衣木食。不为口体所累。百丈立丛林。累从此起。山僧曾於匡庐罗浮。开者铺席。甚觉多事。拟休歇去。卸却担子入闽。所以三四年间。不定踪迹。昨岁偶到长庆礼塔。见僧众四散。殿宇荒芜。心甚恻然。因携数子入寺。就廊庑间。煨一小铛。栖迟永日。不期抚台怀东陈居士。兴复祖庭。际此因缘。欲辞不可。修造伊始。日给未遑。饶是铁面禅和。也须裹腹。若云道不及古。何不省事好。山僧只得忍气吞声。高明大士。幸亮我也。

　　重铸开元寺钟引

　　宝志公。示化萧梁。以神通力。现幽途苦相。武帝问以方便。志公曰。若闻钟声。斯苦暂息。於是天下寺。无不置钟。付法藏云。罽宾王好杀。报千头鱼身。剑轮绕之。随斫便生。有阿罗汉充维那。依时打钟。鱼闻其声。剑轮脱落。其余神验。援据难尽。然钟之功德。非但拔苦。消灾。尤为入道要径。楞严云。此方真教体。清净在音闻。欲取三摩提。实从闻中入。所以从文殊门入者。一切山河大地。助汝发机。从普贤门入者。一切运为俯仰。助汝发机。从观音门入者。一切声响音韵。助汝发机。沩山有一僧。锄地次。闻鼓声呵呵大笑。沩山曰。俊哉。此是观音入理之门。诸仁者。寻常尽道。西方水鸟树林。皆演法音。舍此欣彼。当面错过。岂非心有高下。不依佛慧耶。开元寺钟。宋天圣间。信士林陶。募五万余人。得铜万五千觔所铸。绍圣劫运。音声不振。合郡比丘。捐衣钵重铸。兹丁亥。兵燹尤惨。诸宰官居士。爰有今日之举。予喜开元兴复。且将缘起於此也。不禁一言。开元寺在芝山上。全闽灵秀所锺。十方长者。诸山长老。大家出手。均非分外。他时月朗风清。万籁潜消。声声聒耳。我道。观世音菩萨来也。莫说独道人饶舌好。

　　华严宝镜序

　　李长者华严论。一乘圆顿。见性成佛之秘典也。诸佛根本不动智。即是众生分别性。诚无转折。祇要当人信得及。若信至满处。即入十住初心。明见佛性。成等正觉。所以云。才入信门。便登祖位。或有从来习气。不过以无作三昧方便应之。於此真智之外。非别有毫头法增入。亦不论修与不修。亦无成正觉者。盖一切众生。已成佛竟。已度生竟。已涅盘竟。何以故。十方诸佛。与大地众生。情与无情。一切诸法。同此法界性故。无今古自他之相。及成与不成。直下信得及。当体便是。舍此别求。终无得理。经云。若不见真智。累劫修行。不成道果。名假名菩萨。若见真智。即生如来家。为法王真子。希有哉。道独不知何劫熏得此心。直信无疑。一览此论。痛哭流涕。以为千生罕遇。而今得遇。万劫难逢而今得逢。复自踊跃庆幸无已。丙申秋。驻锡海幢。再览斯论。心意怡然。不忍释卷。觉年垂耳顺。耳目不利。论文浩繁。难於常阅。遂於论内。搜括精义。联为一篇。目曰华严宝镜。宝镜者。法界真智也。此智为万法之体。法界依之而建立。又能洞照万法。故号为镜也。中间一字一句。皆是论主心光。道独不敢臆见。亦述而不作云尔。

　　重刻十明论序

　　通玄长者。未造华严论。先造此十明论。乃华严论之关钥也。盖十二有支。乃一切众生。轮回生死苦海。即是毗卢遮那法性海也。众生苦海。与法性海。元无实性。一念迷。即生死苦海。一念悟。即法性海。其体无二。祇由迷悟而得名。所以云。法无定相。惟心转变耳。古佛智海。迷在无明。全在当人。以方便三昧力显之。言方便三昧者。定慧之异称也。法华云。如来所得法。定慧力庄严。以此度众生。自成无上道。舍定慧而别求方便。则吾未知也。今去圣时遥。人多懈怠。口耳之徒。习以成风。随流失源。迷而不返。良可痛愍。故重刻此论。与同志者醒目。设若反本知源。亦有补矣。或云此是教乘。宗门别有长处。则道独自甘负堕也。

　　心经直说总说

　　般若波罗蜜多心经。乃大部般若经之枢要。成佛真宗。无逾此矣。言心者。指众生妙明心体。心即佛。佛即心。般若乃心之智。心是体。智是用。然体本具智慧之用。不为境缘所夺。声色所缚。故云到彼岸。心即法身。智即般若。彼岸即解脱。此三德。一心本具。法身不痴即般若。般若无着即解脱。解脱寂灭即法身。观自在菩萨。行深般若波罗蜜多时。照见五蕴皆空。度一切苦厄。正此意也。言色空者。色无自性。全体是空。空无自性。全体是色。一蕴既空。四蕴亦然。盖五蕴该尽世间一切万法。是以云。是诸法空相。诸法空相。非断灭空。乃般若真空。真空智中。无五蕴十二处十八界生灭法可得。亦无十二因缘流转还灭可得。无四谛苦集灭道可得。亦无增减智得可得。经云。以无所得故。正是诸法空相。无生法忍。华严云。菩萨成就此忍时。佛心涅盘心菩提心。尚不现起。何况世间尘劳之心耶。若人一念与般若空慧相应时。能灭殑伽沙劫重罪。萧然独脱。不为报缘所缚。远离微细心念。念即常住。得见佛性。名为涅盘。非但菩萨。即三世如来。亦依此般若空慧。而成无上正等正觉。故知般若有大威神。具大光明。最尊最上。无与等者。显密总持。是大陀罗尼门也。庞居士云。心依真智。理逐心行。理智无碍。心亦无生。迷即有我。悟即无情。通达大智。诸法不成。又云。依空默用。即是行深。无有少法。触目平任。无戒可持。无垢可净。洞达虚心。法无寿命。若能如是。圆通究竟。希有哉。般若真智。其斯之谓欤。

　　灵泌润公颂古序

　　灵泌润。吾胞弟也。童稚便有出尘志。予幼即入道。以老母托之。得无内顾忧。盖至孝至信人也。比戊辰母卒。遂於灵前落[髟/采]。相将行脚。予庚午掩关金轮。弟苦参滋剧。誓期妙悟。一日偶与二三子。举风旛话。豁然有省。自此日夜披寻古德机缘。深入玄奥。虽极淆讹。皆能透脱。癸酉。予迁黄岩。执侍关中。春雨蒸湿。予与弟皆大病。寻至海阳就医。而弟已不可起矣。临终之际。萧然独脱。同学问云。如今作得主么。答云。我祇是一身疼痛。复如前问。亦如前答。即端坐而逝。简囊中。惟颂古三十九首。平时得意自着。人无知者。观其向上透彻处。实从胸襟流出。惜限於年。未能报佛祖恩耳。弟沈静寡言。不露其所得。人遇之如不慧。予戊寅度岭。以示首座丽中。丽中视若固然。询之。则黄岩时丽中已见。且相得若水乳。恒闻其以谷泉普化自命云。噫嘻。末法将来。如吾弟。岂可多得。复念衲子中。有真能致力於此道者。潜符密证。不克永年。不能出世。湮没而无闻。当不少矣。遂序而传之。

　　长庆老和尚行状

　　　　嗣法门人　函昰　述
　　师讳道独。号宗宝。别号空隐。博山无异禅师法嗣。南海陆氏子。生三岁。母携登楼。睹蜘蛛结网。瞪目久之。悲喜交至。后尝语人曰。我四五十年。回忆不加毫末。信知师宿根也。六岁失父。随母居近寺。晨趋礼佛。仰视輙移午。闻梵呗音。过耳成诵。从老僧知见性成佛语。益切向慕。逢人輙问。人多戏之无沮色。得六祖坛经。不识字。怀襟袖间。恳礼大士。一夕拜下困极倒地。忽觉起如在空中。汗出浃背。轻快踰常。张灯出经读之。意某字。询之人果然。遂数行俱下。自是始辞母入寺。依离念法。每坐达旦。年十四。习定树下。忽胸中如劈竹。信口成偈云。兀兀圆明体。腾腾物我如。此是无生路。无生更要离。又云。善恶不思处。亦不可追寻。休言云是道。是道是非生。读语录。至石压笋斜出。崖悬花倒生。复碍胸臆。偶山行。举目岩花大放。始豁然冰释。师是岁才十六。依止庵僧无可意者。自携刀就盘石。礼十方佛剃落。缚茅归龙山。单丁十余年。事母至孝。母病须山泉。日肩担走二十里。及城阃始辨掌纹。母卒。庐墓三月。乃以二十九岁入博山。先有传师行实至博山者。山异之。凡见粤僧。必问曰。宗宝何不来。此道不到博山得么。至是闻师至。即呼入方丈。与语竟夕。一日以倒骑牛入佛殿话。命众下语。师有颂呈曰。贪程不觉晓。愈求愈转渺。相逢正是渠。才是犹颠倒。蚁子牵大磨。石人抚掌笑。别是活生机。不落宫商调。一众环睹。山曰。太粗生。师云。大了当人。向善知识前。作么开口。山笑视良久云。何消说。师礼拜。山始与易名。登具足戒。一住九越月。辞去。山不许。师住山意决。再三恳辞。山乃订八月再至。师胡跪床下曰。某有不是。请和尚勿放过。山连声曰。是是。汝他时不得辜负山僧。此崇祯庚午四月也。山竟以是年九月示寂。始悟八月再至之语。师时掩关金轮。复徙黄岩。为金内翰正希陈督学云怡熊督师心开诸公所重。尝造室问道请说法。师一意岩隈。无出世志。迨瀛山雪公殁。粤孝廉张莂公黎美周。谋诸内阁象冈何公宗伯秋涛陈公。力请师住罗浮。开博山法门。博山道法。不绝如缕。赖师振起。师退处如弗胜。真朴之风。绝去时习。而悲愿沁人。略无同异。自节烈文章之士。以至贩夫灶妇。无不醉心。咸愿出门下。闽人闻其风。以雁湖小剎致师。师亦欣然航海而就。至则雁湖为贼煨烬。师寓南台。得山林公。克之方公。孔硕林公。一见心折。与阖郡诸大老。请主西禅。抚台佟公为新之。一时道风徧洽。户屦常满。师颇厌劳。因扫塔博山。杖策还粤。抵芥庵。作投闲计。顷惠阳绅士。请说法丰湖。又广州王臣景慕。往返海幢。幢旛所指。俄成宝坊。师慨然曰。将图息机。反致疲累矣。顺治十七年二月。忽示疮疾。犹接纳无虚日。明年四月。自海幢还芥庵。始谢参请。七月初七日初夜。诏函昰曰。疮患延绵。殊可厌恶。吾旦夕且掉臂矣。昰泣恳曰。乞师住世。群生可念。师曰。吾道有汝。重担可卸。复何恋耶。二十二日晨起。啖粥嚼木如平时。侍者请敷药。师遽曰。今日不敷药。顾左右敛目良久。端坐而逝。寿六十二。坐夏三十又三。全身塔於罗浮华首台西溪之南。师生平以道自守。以悲摄人。遇物纯真。不事声誉。大小浅深各随所受。凡示诲皆明达晓人。稍有所裨。必喜见眉宇。有乞偈颂。随口命记。欲易字句。亦笑从之。人有进曰。道法所关。和尚何得轻易。师正色曰。坛经云。彼善知识有大因缘。所谓化度。人根利钝。不可类齐。但具至诚。岂可辜负。至宗门大法。中下难窥。老僧自有权衡。岂若辈所知耶。故师开法二十余年。所蒙椎拂记莂自函昰。函可而外未尝滥授。示疾以来。一年有奇。日用巨细纤介靡遗。独於临终告众。遗嘱诸事。绝口不道。博山三十年缜密家风。师真无媿矣。示寂之日。内外弟子。咸悲恸弥月。与大觉双林一会。哀震梵天。同一悲仰。其慈光入物。真非思议所至。若道法深稳。易见难知。诸录流通。海内闻见。非函昰所应言也。

　　长庆空隐独和尚塔铭

　　　　礼部尚书虞山　钱谦益　撰
　　博山无异禅师。有法嗣。曰长庆空隐和尚。讳道独。初字宗宝。南海陆氏子也。生三岁。母抱登楼。观蜘蛛结网。瞪目久之。悲喜不禁。晚自言。四五十年来。回忆不加毫末。其夙根如此。六岁失父。随母居近寺。晨趋礼佛瞻视輙移午。闻老僧言见性成佛。遂发深信。如钉入木。得六祖坛经。捧持顶戴。礼大士求识字。疲困倒地。忽觉身腾空中。汗透毛孔。明灯读经。彷佛认是某字。询之人果然。遂数行俱下。年十四。辞母入寺。习定树下。胸次忽如劈竹。冲口说偈。惊动其长老。年十六。自磨刀就盘石上。礼拜剃落。缚茅归龙山。单丁十余年。母病渴。晨担山泉。走二十里。抵城闉始辨掌纹。年二十九。母殁。与其弟灵泌。腰包谒博山。山一见曰。宗宝望汝来久矣。拈倒骑牛入佛殿话勘众。下语皆不契。师呈颂曰。贪程不觉晓。愈求愈转渺。相逢正是渠。才是犹颠倒。蚁子牵大磨。石人抚掌笑。别是活生机。不落宫商调。山微笑云。太粗生。是夕布萨告众。莫道博山无人。如今也有个许。为更名登具足戒。住九月而别。嘱曰。汝八月再至。不得辜负老僧。是年九月。山示寂。始知为末后付嘱也。师掩关金轮。徙黄岩。一意住山。无出世念。粤中宰官。请住罗浮。开博山法门。幡然起应。慈悲普熏。机缘冥应。而世变大作矣。闽人以雁湖延师。复请住西禅。海波触搏。弓刀击戛。所至有吉云拥护。甲午岁。扫博山塔。杖锡还粤。丰湖羊城。频受参请。床座礼足。道路布发。津梁稍疲。微示疮疾。辛丑四月。由海幢返芥庵。自克去期。七月二十二日。端坐而逝。世寿六十二。坐夏三十有三。师有二大弟子。曰天然昰公。祖心可公。可公以弘法罹难。坐脱沈阳之千山。师哭之恸曰。吾道丧矣。踰年师示疾。昰公启请住世。师笑曰。汝在。吾何死。於是昰公。奉师全身。塔於罗浮华首台西溪之南。手次行状。遣侍者今覞。间关五千里。撰书币而谒铭於余。余惟。师上根利智。多生熏习。见性成佛四字。直是胎藏钩锁。即心即佛。守定牢关。非心非佛。断为增语。於是乎。全提正令。曲指悟门。遮表二诠。则格量永明。法界一心。则悬镜枣柏。从无一言落夹。片语过头。如今人执痴符。家怀伪契。贩如来法。诃佛祖禅。药病相沿。狂易莫反。标此正印。柱彼倒澜。岂非般若之神符。金刚之宝剑欤。师之深心密行。世所未悉者有二。昔者大慧言。吾虽方外。忠君爱国之心。与忠义士大夫等。洪觉范论鹿门灯公。则曰。孝於事师。忠於事佛。此洞上宗风也。师悲智坚密。垆鞴弘广。植菩提之深根。茂忠孝之芽叶。节烈文章之士。赖以成就正骨。祓濯命根。白蜺碧血。长留佛种。条衣应器。同归法王。此则其内閟外现。阴翊法运者也。古人道眼分明。师资郑重。荣名利养。畏如霜雹。有谓深山里镢头边。捞摸一人两人。为接续者。有谓架大屋养闲汉。所居世界庄严。为痴汉者。师每道。博山语我。过后二十年。宗风扫地。土地庙里也上堂。了不图亲见。此语良为流涕。餐风味道。英特如云。亲承记莂。两人而已。人谓。师严冷孤峭。不走博山一线。岂知其悲愍末法。如救头然。凛自宗之周阹。立他家之榜样。有不胜涕泪悲泣者欤。此则其重规迭矩。谨卫法城者也。往余访憨山大师遗集。致书海幢。师欢喜赞叹。披衣焚香。犍椎以告众。病中见心经笺。大师转生辨重加印可。昰公以余沾被法乳。亦菰芦中幅巾弟子也。故属之以铭。其何敢辞。铭曰。
　　毗岚风吹坏劫初　　昆冈火炎扇洪垆　　有大比丘建法旟　　一单坐断岭海隅　　心月普照身云舒　　如摩竭龙雨焦枯　　分身蜿蜒鳞鬣俱　　矫首蟠尾南北殊　　大云如空覆匡庐　　智电击烁医巫闾　　中央不动常安居　　颔下自护摩尼珠　　黄皮裹骨山泽癯　　缁素旃貉鱼贯趋　　日月耳环徒萦纡　　刀轮剑叶嗟驺虞　　树下三诤今回车　　鹤林变白只须臾　　萧然一榻结双趺　　挥手长揖腥秽区　　法幢倾摧法将徂　　葛藤博饭皆沽屠　　鸟空鼠即胡为乎　　即心即佛心印孤　　宿将严警持兵符　　佛祖齐证谁敢诬　　魔外窜匿同即且　　丹青楼阁焕毗卢　　法座围绕青莲敷　　孤峰独宿我自如　　随身两膝无剩余　　龙象蹴踏看二驹　　瓣香迥向恩不辜　　我作斯铭三叹吁　　博山家风斯世无　　涂青铅墨老笔疎　　逝挽頺波作世模　　剎竿倒却须人扶　　后五百年期不渝

　　长庆宗宝独禅师语录卷第六(终)
　　音释

　　藞苴(上吕下切。音碕。下千余切。音蛆。草枯不芳貌)　燹(息浅切。音鲜。野火也)　缜(止忍切。音轸。致也。缜密以栗)　癯(求於切。音渠。瘠也。山泽间形容甚癯)　覞(昌召切。超去声)
