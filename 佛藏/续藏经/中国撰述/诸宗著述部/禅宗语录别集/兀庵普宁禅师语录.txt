续藏经   兀庵普宁禅师语录
　(侍者)净韵．清泽．道昭．景用．禅了 编

 师范和南手白

　　灵岩堂头长老。别去许久。中间受信。后莫知动止。岁暮忽於苏城舟中。收书并信。且知出世。出自诸山公举。甚慰老怀。既曰住持。却与闲衲子不同。便有住持之职。从上来大有轨则。当一一依而行之。紧要者。惟以本分事。广摄来学。亦宜随己力量施设。当去过与不及之患。久久自然感验也。贵老久立丛林。备见今时之弊。可默省察。莫令失脚。堕其辈流。为识者笑。吾老矣。一住五峰。今十七年矣。开奏后渐。理求闲计。只有早晚矣。法衣乙顶付去。遇上堂可一披。幻质无现成者。付在别日。旅中草略奉答。不甚子细。余宜为宗乘自爱。不一一。
　　师范和南手白
　　灵岩堂头长老

　　兀庵和尚语录目次

卷上
　　师范手白　　庆元府象山灵岩广福禅院语录　　常州无锡南禅福圣禅寺语录

卷中
　　巨福山建长兴国禅寺语录　　婺州云黄山宝林禅寺语录

卷下
　　法语　　序跋　　佛祖赞　　自赞　　偈颂　　小佛事　　跋
　　 

　　兀庵和尚语录卷上
　　兀庵和尚初住庆元府象山灵岩广福禅院语录

　　　　侍者　净韵　编
　　指三门。迷悟两门。圣凡二路。以手划一划云。总与诸人开辟了也。普请一时证入。
　　佛殿。一释迦二元和三佛陀。当甚椀脱丘。然虽如是。仁义道中　(便烧香礼拜)。
　　据方丈。横按拄杖云。莫有不顾危亡底么。良久云。果然。
　　拈帖云。从上来。被这些子一把把定。更无转身吐气处。宁上座寻常一味横点头。到此尽平生伎俩。也摆脱不下。且道。因甚如此。公道已行。
　　指法座。坐断千差。当阳烜赫。任是须弥灯王。也须望空斫额。
　　升座祝　圣。次祝州县香　次云。此一瓣香。生无阴阳之地。出绝思虑之乡。软顽中软顽。恶辣中恶辣。无端一回嗅着。直得丧尽平生。今日人天众前。当阳爇却。奉为见住径山佛鉴圆照禅师大和尚。用酬法乳。
　　据坐。(问答不录)　乃云。释迦不出世。四十九年说。祖师不西来。少林有妙诀。所以道。法无去来。无动转相。昨朝乳窦。今日灵岩。曾无动转之迹。宁有去来之迹。如是则从上佛祖眼睛。天下衲僧鼻孔。蓦拈拄杖卓一下云。总被山僧拄杖子一时穿却。尽乾坤大地。更无纤毫透漏。虽然。且道功归何所。靠主丈云。四海浪平龙睡稳。九天云静鹤飞高。
　　复举三圣道。我逢人即出。出即不为人。兴化道。我逢人则不出。出则便为人。拈云。二大老。一人先行不到。一人末后太过。检点将来。总欠一着。宁上座寄迹岩窦。隐遁过时。无端被人推将出来。做这举止。出则出已。且道为人不为人。乃云。信手斫方圆。自然合规矩。
　　当晚小参。如来唯一说无二说。祖师唯心传无别传。所以道。垂钩四海。只钩狞龙。格外玄机。为寻知己。虽然。且据令一句又作么生。朔风卷地百草死。芙蓉着花生晚寒　复举德山小参示众云。今夜不答话。时有僧出。德山便打。僧云。某甲话也未问。因甚打某甲。山云。你是甚处人。僧云。新罗人。山云。未跨船舷。好与三十棒。拈云。德山老汉。能放不能收。能杀不能活。当时若要尽令。直须棒了趂出。
　　径山付法衣到。师拈起法衣。召大众云。大庾岭头提不起。因什么却在灵岩手中。诸人还知端的么。若也知得。便知道。从上来佛佛授手。祖祖相传。的的无私。绳绳有准。其或未知。(便举法衣云。)这个是径山圆照老人。亲手付来底(便披)。
　　上堂。召大众云。披野干皮。作狮子吼。指东为西。将无作有。惊起法身藏北斗。喝一喝。下座。
　　结制上堂。过去诸如来。斯门已成就。错。见在诸菩萨。今各亦圆明。错。未来修学人。应当如是学。错。诸人还知这三错落处么。若也知得。不妨同此安居。其或未然。且听从头指出一错。点开从上佛祖眼睛。一错捩转天下衲僧鼻孔。且道。更有一错作么生。蓦拈拄杖云。拄杖子莫道得么。试出来。将错就错。道看。卓一下云。馊饭泥茶炉。
　　上堂云。教中道。离言说相。离文字相。离心缘相。毕竟平等。无有变易。蓦召大众云。这般说话。虾跳何曾出得斗。向衲僧门下。犹隔重关。毕竟事作么生。荷叶团团团似镜。菱角尖尖尖似锥。风吹抑絮毛球走。雨打梨花蛱蝶飞。
　　中夏上堂云。一夏九十日。不觉已过半。管带牯牛儿。切忌随物转。紧把鼻头索。莫放令宽缓。如是十二时。时时无间断。收得纯熟。斥之不去。受人言语。不动不变。觌面当机。当机觌面。必竟如何。良久云。不得动着。动着则头角生。
　　解制小参。目前无法。意在目前。东西十万。南北八千。所以。达磨不来东土。二祖不往西天。点检将来。只见一边。设使东去西去。直向万里无寸草处去。大似泥里推车。陆地行船。直饶总道出门便是草。虽则君子千里同风。未免隔山见烟。争如任运腾腾。腾腾任运。饥餐渴饮。行坐困眠。自然处处朝宗。头头合辙。纵横得妙。八穴七穿。且总不任么。又作么生。拍膝一下云。不觉日又夜。争教人少年　复举。僧问云门。秋初夏末。东去西去。前途或有人问。如何祗对。云门云。大众退后。僧云。某甲过在甚处。云门云。还我九十日饭钱来。师拈云。云门老汉。当断不断。返招其乱。当时才问。擘脊便棒。待它道某甲过在甚处。却向道。逢人不得错举。
　　道旧至上堂。召大众云。没弦琴。指趣深。尖新曲调。须遇知音。知音既遇。试弹一操去也。遂横拄杖。作抚琴势云。会么。高山流水无穷意。落落断崖千万寻。
　　上堂。召大众云。寒食清明节。家家拜扫时。木人空叹息。石女泪双垂。惟有林下道人。绝学无为。百不会。百不知。拈起少林无孔笛。逆风吹了顺风吹。好大哥。
　　结制上堂。诸方安居结制。灵岩结制安居。虽是一般规矩。於中大有差殊。作么生。赵州东壁挂葫芦。
　　端午上堂。拈拄杖示众云。拄杖子无偏党。遍界不曾藏。通身无影像。左边卓一下云。妖怪尽剿除。右边卓一下云。佛魔俱扫荡。扫荡后如何。掷下主丈云。普天皇道无遮障。
　　径山圆照先师讣音至。上堂。召大众云。顽处非常放软顽。偏能陆地要撑船。蓦然撑向龙门去。踪迹不知往那边。几多望断空惆怅。亦复嗟叹泪潸然。拍禅床一下云。安得鸾胶续断弦　举哀。召大众云。我有一句子。不封亦不树。不在舌头边。亦非思忆处。诸人若要知得亲切。径山圆照老人。即今在汝诸人眼睫上。放大光明。肆口宣说。急须谛听。其或未然。苍天中哭苍天。
　　祈雨感应上堂。拈拄杖示众云。拄杖子化为龙。拏云擭雾。妙应难穷。霈然洪澍。四海皆通。五谷结实。万物归功。鼓腹讴歌忘世事。以拄杖打圆相云。太阳依旧海门东。掷下主丈下座。
　　解夏小参。直下犹难会。寻言转更赊。若言佛与祖。特地隔天涯。便任么承当。已是不堪持论。那更休夏自恣。取验蜡人。也大屈哉。灵岩恁么告报。莫有猛省底么。拍禅床一下云。无端夜来雁。惊起后池秋　复举。巴陵示众云。不是风动。不是旛动。既不是风旛。向甚处着。有人与祖师作主。出来与巴陵相见。后来雪窦道。是风动。是旛动。既是风旛。向甚处着。有人与巴陵作主。出来与雪窦相见。师拈云。总道。二古德互相击扬。金声玉振。耀古腾今。殊不知。一人太俭。一人太奢。有人与二老宿作主。出来与灵岩相见。
　　建阁谢修造上堂。拆东篱补西壁。从空架空。以楔出楔。佗时耸壑昂霄。须信不劳余力。这般说话。直是好笑。何故。才方搓弹子。便要捏金刚。下座。
　　上堂。举僧问巴陵。祖意教意。是同是别。巴陵云。鸡寒上树。鸭寒下水。圆照老师道。川僧藞苴。浙僧潇洒。师拈云。二老虽则各擅家风。其奈优劣不等。灵岩也有个道处。或问祖意教意是同是别。只向道。鸢飞戾天。鱼跃于渊。
　　上堂。拈拄杖示众云。山僧昨日入邑满散。於无心中收得一物。非长短方圆。亦非青黄赤白。贱则价重娑婆。贵则分文不直。不敢囊藏。今日归来。不免击鼓升堂。与诸人平分去也。卓一下云。一加三。二添六。掷下云。收。
　　浴佛上堂。举药山因遵布衲殿主浴佛次。药山问云。你只浴得这个。还浴得那个么。遵云。且将那个来。药山休去。师拈云。药山老汉。才开臭口。便见乡谈。引得布衲随邪逐恶。当时待它恁么道。但舀香汤浴佛。管取药山开口了合不得。灵岩不问你这个那个。今日正当四月八。敢保诸人。未曾梦见山僧盖胆毛在。

　　住常州无锡南禅福圣寺语录

　　　　侍者　清泽　编
　　指三门。我此门风。孤危不立。若是临济儿孙。便请单刀直入。喝一喝。
　　佛殿。释迦弥勒是他奴。他是阿谁。插香云。且看四棱蹋地时。
　　大圣殿。出现在杨州。留锡於此地。宝塔凌高空。声光动万里。利物应群机。如月分众水。我来爇瓣香。一瞻一顶礼。从教人道自倒还自起。
　　据方丈。横按拄杖召大众云。山僧坐地。待汝构去。良久云。诸人还觉顶门重么。掷拄杖(便起)。
　　拈漕帖。此是都运殿撰侍郎。干旋造化。掌握乾坤。於无心中。当阳拈出。令未信者信。未闻者闻。山僧顶戴奉行。谁不伏听处分。
　　指法座。向上一路滑。壁立千仞险。南禅不立阶级。直与当头坐断。　祝圣。次祝州县香。据坐　(问答不录)　乃云。灵山的旨。少室真机。孤逈逈生风飒飒地。直得超情离见。盖色骑声。捏聚放开。无适不可。所以。居海岸则时闻潮落潮生。潮声浩浩。寓梁溪则但见上载下载。来往憧憧。宾主交参。风云会合。正任么时。如何通信。良久云。洞庭七十二峰青　举鸟窠和尚。因白侍郎问。如何是佛法大意。鸟窠云。诸恶莫作。众善奉行。侍郎云。三岁孩儿。也解恁么道。窠云。三岁孩儿虽道得。八十老翁行不得。师拈云。侍郎手擎仲尼日月。腰佩毗卢金印等闲通个消息。逈出常流。鸟窠虽则当机直截。其奈易见难明。诸人还知古德为人处么。擘开华岳连天秀。放出黄河一派清。
　　当晚小参。折脚铛。破木杓。无柄霸。难摸索。横拈倒用。破二作三。正按傍提。七穿八穴。灵山密付之后。少室单传以来。的的无私。绳绳有准。若以正眼观之。当甚闲家破具。虽然。此意分明谁共委。相同扶起旧家风。复举。芭蕉和尚。僧问。不落诸缘。请师直指。蕉云。有问有答。拈云。芭蕉接物应机。颇善平高就下。子细检点将来。未免拖泥带水。若问南禅。不落诸缘。请师直指。拈棒便打。若稍如痛痒。必不辜恩负德。
　　岁夜小参。心随万境转。转处实能幽。随流认得性。无喜亦无忧。山僧官差不自由。只得随流入流。所以新来乍到。未知井灶郎忙。送旧迎新。未暇改声换调。厨乏聚蝇之糁。囊无系蚁之丝。内空外空内外空。多忧多虑多烦恼。年已尽岁已除。穷厮煎饿厮吵。露柱暗攒眉。灯笼拍手笑。且道。笑个什么。良久云。毗婆尸佛早留心。直至如今不得妙　举云门示众云。三乘十二分教。达磨西来。放过即不可。若不放过。不消一喝。雪窦举了一喝。复云。好喝。大众若要鼻孔辽天。辩取这一喝。师拈云。唱高和寡。则不无二古德。检点将来。当甚[尸@豕]沸声。
　　上堂。举灵云见桃花悟道颂。三十年来寻剑客。(着语云。痴狂外边走)几回叶落又抽枝。(曾经霜雪苦)自从一见桃花后。(唤钟作瓮)直至如今更不疑。(狐狸探水)设有无师自悟底。不堪与南禅洗脚。只如玄沙云。谛当甚谛当。敢保老兄未彻在。又作么生。良久云。曾为浪子偏怜客。为爱贪杯惜醉人。
　　三月三。大圣生日上堂。举泗州大圣国师。昔日有问云。住在何国。答曰。何国。(着语云板齿如铁橛)又问云。何姓。答曰姓何。(舌头拄上腭。)拈云。东涌西没。七纵八横。则不无大圣。其奈丑恶俱露。兹遇诞辰。拈拄杖云。拄杖子未免应时应节。下个注脚。卓一下云。迟日江山丽。春风花草香。泥融飞燕子。沙暖睡鸳鸯。掷拄杖。
　　径山佛智偃溪和尚至上堂。东涧水清且泚。源远流长。波虅鼎沸。从这里入。不知其几。是则是。只如国一禅师。经过梁溪。蓦将泗州大圣鼻孔一捏。直得无处出气。为复压良为贱。为复神通游戏。良久云。君子可八。
　　净慈断桥至上堂。举阿难问迦叶云。世尊传金襕外。别传何物公案。师颂云。弟应兄呼。自扬家丑。倒却剎竿。全机漏逗。虽有西湖月如昼。何似南禅铁苕帚。
　　天童智别山至上堂。举芙蓉访实性大师上堂。以右手拈拄杖。安向左边云。若不是芙蓉师兄。大难委悉。便下座。师拈云。实性用处。虽则左之右之。其奈翻成特地。南禅亦欲效古之作。未免[托-七+(友-又+乂)]贫作富。蒿汤备礼。掷下拄杖云。若不是天童师兄。大难委悉。便下座。
　　结制小参。金乌急玉兔速。百岁光阴一瞬息。蓦拈拄杖云。惟有拄杖子。硬葛狚黑[粼*ㄑ]皴。勿变迁无面目。三月护生。九旬禁足。酌然使得十二时。不被十二时催促。任他门外红尘扰扰。来往憧憧。肥马碌碌。瘦马碌碌。蓦然翻变化为龙。为雨为霖俱莫测。卓一下。
　　复举。僧问智门。莲花未出水时如何。答云。莲花。出水后如何。答云。荷叶。师拈云。应机接物。则不无智门。要且只能顺水张帆。不解逆风把柂。有问南禅莲花未出水时如何。答云三平二满。出水后如何。答云四角六张。
　　结制上堂。衲僧家。担兜行脚。那边经冬。这里过夏。撑眉努目。口唠舌沸。及乎与之立个期限。同住大光明藏。禁足护生。一似蛇入竹筒。伎俩俱尽。山僧不免拨开些子活路。总教转得身吐得气。见山是山。见水是水。饥来吃饭困来睡。
　　祈雨开经佛事。毗卢遮那佛。愿力周法界。一切国土中。恒转无上轮。所谓一句之内。包法界之无边。一毫之中。置剎土而非隘。尘尘尔剎剎尔。巍巍乎荡荡乎。霭慈云而诱大千。霏法雨而津百亿。遂得五谷秀实。万物滋生。处处通津。头头合辙。任么委悉。如是我闻开。信受奉行卷。不滞言诠。脱或未然。切忌巡行数墨。淹黑豆子。是则是。只如　端明相公。与众官等。为民祈请。阅此大经。临筵作证。必竟有何祥瑞。乃云。愿展调羹活国手。为霖为雨沃人间。
　　上堂。举无着和尚往五台。路逢一老人。无着问云。莫是文殊么。老人云。岂有二文殊。无着便礼拜。老人忽然不见。赵州代云。文殊文殊。荐福怀云。无着只有先锋。且无殿后。老人若不隐去。有甚面目见无着。师拈云。二古德。总是随邪逐恶。无着认假不认真。待他道岂有二文殊。便与兜一喝。老人纵有神通。亦使隐身无路。诸人只今要见文殊么。掷下拄杖云。直下来也。急着眼看。
　　元宵上堂。召大众云。祖佛付授。以心传心。犹如镜灯交光互照。灯喻一真心。镜喻十法界。灯灯相摄。镜镜交罗。尽十方佛剎。微尘数世界。重重无尽。无尽重重。炳焕融通。灵明廓彻。所以道。重重交映。若帝网之垂珠。念念圆融。类夕梦之经世。然虽如是。诸人夜半法堂上。东行西行。切须照顾。且道照顾个什么。良久云。照顾撞着露柱。
　　退院上堂。梁渚溪边下直钩。波翻浪辊费牵抽。六年用尽腕头力。收卷丝纶恁性游。不着此岸。不着彼岸。不滞中流。欵乃一声天地秋。
　　师因日域法眷。道旧乡人。不忘径山道聚之义。屡邀闲乐。累却复至。於景定庚申。暂与一游。海舡樯上。龙献七大宝珠。举众瞻仰。咸云。东海龙王来迎。继即须帆。速达彼岸。圣福禅寺住持乃法眷。适值开山千光法师忌辰。方丈大众。礼请升座。(问答不录)　乃云。毗卢性海。本无大小方圆。妙净明心。不碍色空明暗。如镜含万象。似月印千江。曾无出没之踪。奚分彼此之间。所以居宋朝则口吞三世佛。游　　日本则喜动万家春。处处通方。头头合辙。适值圣福法兄。云集此方他土。若圣若凡。宴坐圆觉妙场。为说摩诃般若。前半夏说前分般若。后半夏说后分般若。前后顿说常说炽然说。无间歇。只要诸人顿证顿悟。一夏无虚弃底道理。兹值开山和尚千光法师远讳之辰。俾令为众阐扬。且道说个什么。以拂子击禅床一下云。这里见得彻去。释迦弥勒饮气吞声。临济德山望空启告。虽然。不是任公子。徒劳话钓竿。
　　复举。南泉和尚示众云。王老师自小牧一头水牯牛。拟向溪东牧。未免食他国王水草。拟向溪西牧。未免食他国王水草。不如随分纳些些。总不见得。师拈云。南泉老汉。虽则不忘水草之恩。其柰脚跟未点地在。兀庵尽力勃跳。也出他绻缋不得。虽则这边那边应用不缺。其柰先被圣福法兄勘破。然虽如是。且作么生是纳些些底道理。以拂子击禅床一下云。眼睛才定动。未免那斯祈。
　　师次至京东福禅寺。方丈大众。礼请升座。(问答不录)　提纲。欲识佛性义。当观时节因缘。时节既至。其理自彰。是故。灵山密付之后。少室单传以来。诸祖[牙-(必-心)+?]兴。分宗列派。绳绳有准。的的无私。续焰联芳。直至今日。堂头法兄。不忘径山师席。义聚屡承之约。正为提持窳惰。暂导来诫。越漠观国之光。即回旧隐毕残。既乍到此。俾令为众举扬。只得客听主裁。遂即大唐国里打鼓。日本国里升堂。宗通说通。无固无必。人天毕集。凡圣交参。宛尔一会灵山。俨然未散。普使未信者信。未闻者闻。人人独步大方。个个归家稳坐。是以谓之佛性义。时节因缘。时节既至。其理自彰。虽然如是。惟有向上一路。未敢动着。何故。相逢且说三分话。未可全抛一片心。
　　师关东部从远迓。才到建长禅寺。掌国最明寺殿。怀香先来参礼。力劝端坐。受炷拜了。复进前覆云。弟子在大宋。曾礼拜和尚。今者多幸。再拜慈颜。(见其语异)师即握起拳云。吾虽年老。拳头硬在。复进前云。弟子两年前。曾梦见和尚顶相。教训参禅。惺后亲绘供养。此者获拜慈相。与梦见一同。喜悦之至。师云。且莫说梦。又问。和尚尊年多少。师云。六十三。云弟子不问这个年。师仍竖拳云。莫是这个年么。拟议无语。师便[祝/土]三拳。忻然领话云。蒙和尚教打。欢喜无量。师云。不得作拳头会。方就坐。少欵而辞。次朝复至。同方丈大众礼请。即就寺为众普说。
　　据坐。垂钓。年来佛法播关东。两国喧传触处通。仆仆来观殊胜处。果然殊胜妙难穷。莫有共相赞扬者么。禅客出问云。收纶罢钓入扶桑。大海应难可测量。道眼从来空宇宙。灼然遍界不曾藏。学人上来。愿闻法要。师云。四海浪平龙睡稳。九天云静鹤飞高。进云。恁么则非但建长增秀气。少林花木又重新。师云。有水皆含月。无山不带云。进云。记得昔日临济得黄檗印证之后。往游径山。彼时径山七百余众。因甚星飞火乱。师云。不会做客。劳烦主人。进云。可谓真不掩伪。曲不藏直。师云。错下名言。进云。堂头和尚。为五山龙象之首。作巨剎人天之师。驾海而来。阖国忻幸。师云。不因紫陌花开早。争得黄莺下柳条。进云。恁么则天高群象正。海阔百川朝。师云。天下人仰望不及。进云。临济上径山。七百余众。星飞火乱。和尚游日本。六十余郡。仰德瞻风。且道与临济是同是别。师云。龙得水时添意气。虎逢山色长威狞。进云。今古应无坠。分明在目前。师云。犹隔重关。进云。今日方丈大众。奉上命礼请。为众普说。和尚必竟如何指示。师云。更吃老僧拳头始得。进云。恁么则棒头有眼明如日。要识真金火里看。师云。得饶人处且饶人。又一僧问云。德山入门便棒时如何。师云。匙挑不上。笑杀傍观。进云。临济入门便喝时如何。师云。翻成忉怛。进云。一人行棒。一人行喝。那个亲那个疎。师云。一时列下。进云。堂头大和尚。光临此土。必竟行棒耶行喝耶。师云。总不作野狐精见解。进云。如何是为人底一句。师云。三十棒且待别时　乃云。鎌仓路滑。到者还稀。巨福山高。谁能到顶。千圣应难入作。万灵景仰无门。若非切切相邀。拙者安能到此。便见大力量人。大智慧者。同一悲愿。同一慈力。创新宝所。金碧奂然。楼阁重重。像法济济。令一切人。睹像法而悟心法。了自心而见佛心。於一心而顿证百千法门。於一法而贯通无量妙义。以至布慢天网。开万煅炉。煅圣煅凡。烹佛烹祖。掀翻海岳。拨乱乾坤。拽取占波与新罗斗额。是则是。只如今日主实互换。凡圣交参。宾主历然。合谈何事。蓦拈拄杖云。两个驮子相逢着。世上元来无直人。卓一下。
　　复云。目前无法。意在目前。不是目前法。非耳目之所到。是故。三教圣人。互相出兴。各立门庭。示真实相。无非只要天下人。迁善远恶。明心见性。虽然殊途。究竟同归一理。惟是证悟有浅深。用处有广略。如水银落地。大者大圆。小者小圆。如明镜当台。胡来胡现。汉来汉现。且老拙生缘西蜀。幼年弃儒祝发。挟册讲肆数载。知非究竟舍去。南询遍历诸老门庭。及到蒋山。八月二十五。值痴绝和尚上堂。举覆船有僧到雪峰。峰云甚处来。僧云覆船。雪峰云。生死海未度。为甚覆船。渠无生死。言下忽然认得本来面目。愤愤之心稍息。及到育王。参无准和尚。遇上堂。举僧问古德。深山岩崖。还有佛法也无。古德云有。如何是深山岩崖佛法。答云。石头大底大小底小。言下如梦忽觉。自后凡遇入室。常下语。及侍师上径山。一日闻师云。昔日白云端和尚。因东山演祖参请次。与之云。近有数僧。自庐山来。教伊说禅亦说得。下语亦下得。批判古今。亦批判得。祖云。和尚如何。端云。我向伊道。直是未在。演祖闻此语。数日饮食无味。后七日方谕厥旨。是时拙者。一闻举此。无言可对。只向未在处做工夫。久久不辍。凡入室也不下语。一日遇入室。先师把住云。寻常口唠舌沸。如何不下语。打一竹篦。当下打破漆桶。礼拜了退。然后徐徐陈於师前。乃云。汝彻也。只是得道易。守道虽。须要默默守之。久久自然感验也。自此如痴如兀度日。先师遗以兀庵二大字。只欲随缘放旷。以度残喘。无柰数处。被抑首众。业缘所牵。公选屡董小剎。不容辞避。在众时。曾同兰溪。聚首於蒋山。径山千百众中。虽各究明己躬大事时。复以此道切瑳琢磨。执别而来。各天一涯。伏闻航海东来。际遇王公大人。信向佛法。留心此道。不忘悲愿。同心同力。创新宝所。日域魁为第一甲剎。与宋朝第一径山。无有异矣。数年前屡承之约。累却复至。以故撤去寺事。越漠乍到。乃荷远迓之礼。伏承谦冲领大众。奉上命请为众普说。不容坚辞。普说二字。何敢承当。前辈尊宿。圆悟大慧诸宿德。辨泻悬河。滔滔无间。具载方册。看者无不明心见性。安敢望古德万分之一。虽然。久参之士。故不在言。后学初机。亦须亲见亲闻。以故。勉从所请。应个时节。略闻此间。从古以来。惟弘教法。於今始创宗门。往往信与疑而未决者众。殊不知。不立文字。直指人心见性成佛之旨。从上无数大劫。千佛万佛。互相出世。惟传此心。非特迦文老汉出世。强立此旨。且如初生下来。一手指天。一手指地云。天上天下。唯我独尊。但不知此语。出何教典。此便是不立文字。直指人心底张本。以至弃金轮王宝位。直入雪山。六年修道。於臈月八夜。睹见明星。忽然顿悟。乃云。奇哉一切众生。具有如来智慧德相。但以妄想执着。不能证得。此是不立文字。直指人心底样子。但不知教相中。以为教解释耶。以为禅解释耶。自成道之后。於三七中。思惟如是事。无启口处。盖为下根中根上根启问。不得已起道树诣鹿苑。观根逗教。应机而说。下根者。为说小乘法。四谛法门等是。中根者。为说中乘法。十二因缘等是。上根者。为说大乘法。六波罗蜜等是。初谈有教。阿含等经是。为一切众生。皆着有见。次演空宗。般若等经是。一切众生。复着空见。着有着空。执病转深。后向灵山。始开中道。非有非空。中道大乘之教。圆觉楞严华严等经是。说来说去。三百余会。渐积之多。满龙宫盈海藏。凡一切经中。皆说不立文字。直指人心之理。晓然无纤毫差殊。如何见得。如金刚经。首先须菩提白佛言。世尊。如来善护念诸菩萨。善付嘱诸菩萨。乃至。云何应住。云何降伏其心。世尊更不周由者也。只就他身子上打劫。答云。须菩提。若善男子善女人。发阿耨多罗三藐三菩提心者。应如是住。如是降伏其心。须菩提当下妥首贴耳。便道。唯然世尊。只不合道个愿乐欲闻。引得许多葛藤遍地。此是诸经中。说不立文字直指人心底影子。此之经语。只指为教相文字之说得么。末后又道。云何为人演说。不取於相。如如不动。虽有疏钞解释。到此亦未免口似磉盘。南泉和尚。犹放不过。便道唤作如如。早是变了也。衲僧门下。无缝罅处。拶开缝罅得人憎。无出这些子。所以瞿昙老汉。洞见后来必有泥教者。乃云。始从鹿野苑。终至跋提河。於是二中间。未尝说一字。虽则尽力刬除执泥教相之病。其柰执病转深。此处合彻见不立文字直指人心之要。后於灵山百万众前。拈一枝花。独有迦叶。领於一笑之顷。便见拂迹成痕。不合更使冬瓜印。吾有正法眼藏。涅盘妙心。分付摩诃大迦叶。[土*盍]圾堆上。重添[土*盍]圾。当时百万众中。忽有个汉。翻转面皮。便见一场败缺不少。瞿昙入灭之后。迦叶阿难诸大弟子。结集从前四十九年所说之法。列为三乘十二分教。岂特只满龙宫盈海藏耶。其有无着天亲护法马鸣等诸菩萨。深虑小根小智者。难晓佛理。於是各各造论解释。号为经律论三藏。渐渐传来唐土。终未能足。由是玄奘诸师。亲往西天。请经律论。归来东土。乃见一切人。实难晓解。遂制疏造钞解释。令一切人。容易晓解。积来积去。堆积如山。自此之后。习经律论疏钞者。执为文字之学。以为究竟之学。不信教外别传之旨。是为究竟之道。深可怜悯。但不知执泥文字者。除却黑墨白纸之外。如何趣向。往往金口玉舌。亦难与分说。逗到臈月三十日。生死到来。前路茫茫。未知何往。方知文字之学。果不得力。悔将何及。迦叶阿难等。结集法藏之后。更不复着眼。只将灵山密付不立文字直指人心之要。祖祖相传。是故。阿难问迦叶云。师兄。世尊传金襕外。别传何物。迦叶呼云阿难。阿难应诺。迦叶云。倒却门前剎竿着。这个即是前来所得底冬瓜印子。递相传授。至二十八祖菩提达磨祖师。得法破六宗之后。受谶记。十万里航海而来。游梁历魏。惟以不立文字直指人心之要。少林九年面壁。得神光求道于前。其神光者。乃所学儒教。诸子百家。贯古通今。无不晓了。所习三乘十二分教。无不精通。问法达磨祖师云。诸佛无上妙道。可得闻乎。达磨祖师答云。诸佛无上妙道。岂小根小智下劣之者所得哉。於是神光断臂于前。立雪齐腰。祖师问云。当以何求。神光云。我心未宁。乞师安心。祖师答云。将心来。与汝安。神光推穷儒教诸子百家三乘十二分教中。并无一句相应。只据实祗对云。内外觅心了不可得。如趂狗逼墙。计穷力尽。祖师只轻轻以冬瓜印子。面门上一搭云。与汝安心竟。且道与世尊答须菩提。应如是住。如是降伏其心之旨。何异何别。试着眼看。神光得此印可。据师绳为二祖。继得三祖。乃是白衣居士。儒释之教。无不精通。忽患风恙。特来问法於二祖云。弟子身缠风恙。乞师忏罪。二祖更不移易一丝毫子。便云。将罪来与汝忏。三祖亦如是。推穷无计。乃云。内外觅罪。了不可得。二祖仍将所得底印子。一塔云。与汝忏罪竟。佛佛授手。祖祖相传。直至今日。所以灵山拈花一节。谓之教外别行。既是经律论。皆包括在中。更不单单具载。是知。我此宗门。犹如大海。百川异流。莫不同归一味。如太虚空。尽百亿恒河沙世界。无不包容。所以道。未有世界。早有此性。世界坏时。此性不坏。诸佛未出世。祖师未西来。人人常光现前。个个壁立千仞。在圣不增一丝毫。在凡不减一丝毫。惟是迷悟有殊。所以圣凡有异。遂致执泥文字之学滋多。本有之性。不能发现。背觉合尘。弃本逐末。盖由是矣。儒教亦云。君子务本。本立而道生。此本即是自己本命元辰。本来面目。得此本立。方可得道生。本若不立。何缘得道。生此是儒家肤浅之教。尚且说得如此亲切。何况不传之妙者耶。是汝诸人。若要真个参禅学道。究明生死大事。以彻证为期者。第一须具坚久身心。先将平昔所学。诸子百家。文章四六。所习经律论。文字之学。与夫见闻觉知。恶知恶觉。一切杂毒。扬在他方世界。然后退步就己。放教空劳劳地。只将古人一转语。贴在鼻尖子上。昼三夜三。行住坐卧。折旋俯仰。孜孜切切。抵死[拚-ㄙ+ㄊ]生。与之厮厓。无纤毫间断。不见道。暂时不在。如同死人。提撕来提撕去。日久岁深。因缘纯熟。忽然啐地折。嚗地断。大死一回。己眼豁开。本地风光。顿现在前。方知道。元来只在自己。不在别人。直下不疑佛。不疑祖。不疑天下老和尚舌头。所以道。参禅须是悟。悟了须遇人。若不求明眼宗师印证。譬如读书发解及第了。不得转官相似。亦只徒然。既得柄霸入手。便知生从何来。死从何去。生死去来。丝毫无疑。到任么田地。方谓之大休大歇。无生死可怖。无菩提可求。尽十方世界。通上彻下。是个真实人体。岂不见古德道。若有一人。发真归源。十方虚空悉皆消殒。信不诬矣。然后道香果熟。入缠垂手。随机接物。自然绰绰有余裕哉。若是半信半疑。今日问一句。明日问一句。更歇数日。又看册子中。记得两句。又问如何若何。央央庠庠。更有一等薄福阐提。专要点检别人。并不点检自己。决不堪为种草。散保此等之人。参到驴年。也未梦见在。岂不见。良遂座主讲得极是渊源。乃知教相文字之学。非是究竟。闻麻谷和尚门墙孤峻。弃去文字之学。特去参扣。麻谷一见。便知是个汉。便去菜园里。善知识者。是大因缘。且不与你周由者也。如何若何。只要个人。向无入作处入作。及至第二次见。麻谷直入方丈闭却门。良遂忽然大悟。直从死边过。便供出死欵云。和尚莫瞒良遂。良遂若不来见和尚。几乎被十二本经论。赚过一生。从前执泥经论文字之学。执病。当下冰消瓦解。及归讲肆中。谓众曰。诸人知处。良遂总知。良遂知处。诸人不知。若不回光返照。安有此耶。所以宗门不问僧之与俗。贵之与贱。皆可趣向。所以从前大儒李翱相公裴相国东坡内翰韩文公张无尽杨无为等。诸大朝贵。自小读书发解。及第做官。到极则处。了儒教故是贯古通今。飞英腾茂。释教道教。无不精通。亦知非是究竟。急急回头转脑。参见知识。往往聪明灵利。半信半疑者。难得入手。其聪明灵利底。除是不向前。若奋铁石身心。极容易契证。岂不见于頔相公。参见紫玉药山诸老宿。他寻常儒释之教。无不遍看。只将所疑之句。以发问端。一日忽问云。如何是黑风吹其船舫。飘堕罗剎鬼国。古德便与直提向上顶门。痛与一槌。答云。于頔客作汉道什么。于頔相公满面怒色。古德指云。这个便是黑风吹其船舫。飘堕罗剎鬼国。于頔言下忽然契悟。须信佛法无人情。除是大根器人。方禁得这个恶辣手段。与央央庠庠。半信半疑者。何啻天地悬殊。所以古德道。参禅参到无参处。参到无参始彻头。又有老宿云。参禅参到无参处。参到无参未彻头。一似水上捺葫芦子相似。如何摸索。必竟如何。一拳拳倒黄鹤楼。一踢踢翻莺鹉洲。有意气时添意气。不风流处也风流　复举蒋山赞元禅师。因荆公舒王问云。如何是佛法大意。蒋山不答。舒王扣之既久。不得已而谓之曰。公受气刚大。世缘深厚。以刚大之气。必能身任天下之重。然用舍不能必心之未平。以未平之心。安能一念万年哉。师拈云。大小大赞元禅师。虽则着草鞋。向舒王肚里走千百匝。殊不知。刚大之气。即是此道之大本。佛法之根源。本欲当面瞒人。那知翻成自瞒矣。当时舒王。若裂转面皮。甚处讨蒋山。然虽如是。要见舒王则易。见蒋山则难。且道。誵讹在什么处。诸人还委悉么。以拂子击禅床一下云。伯牙与子期。不是闲相识。便下座。

　　兀庵和尚语录卷上
　　兀庵和尚语录卷中
　　住巨福山建长兴国禅寺语录

　　　　侍者　道昭　景用　禅了　编
　　升座祝　圣。据坐垂钓。出得油缸入酱缸。通身是口若为谈。老拳尚有些筋力。[拚-ㄙ+ㄊ]命来机为指南。有么有么。有僧出问云。极目春光水照空。岸莎汀草碧茸茸。乘时愿赴殷懃请。大展慈风振祖风。学人上来。愿闻第一义谛。师云。杲日当空。清风匝地。进云。诸佛出世。地涌金莲。和尚荣镇此山。有何祥瑞。师云。擘开华岳连天秀。放出黄河一派清。进云。非但建长增瑞气。八方鼓舞乐忻忻。师云。春行万国。月印千江。进云。大唐国日本国。宗风益振无殊别。如何是大唐国佛法。师云。一棒一条痕。进云。如何是日本国佛法。师云。一掴一掌血。进云。任么则一处通。千处万处一时通。师云。只你一个未知痛痒在。进云。只如大檀那国公殿。特加礼请和尚。开堂演法。和尚数次启札力辞。复进十五偈控免。因甚究竟辞免不得。师云。早知今日事。悔不慎当初。进云。可谓佛佛道同悲愿重。广开利济沃苍生。师云。好事不如无。进云。兹辰国公殿。亲临拱听法要。必竟如何指示。师云。近水楼台先得月。向阳花木早逢春。进云。任么则锦上铺花千万重。师云。这一句子。却也相似　乃云。诸佛未出世。祖师未西来。人人真智湛然。好个清平世界。无端胡种萌孽。便见毒恶流行。平地干戈。无风起浪。遂致分疆列界。移东补西。荆棘参天。葛藤遍地。然虽如是。只如世界未立。佛祖未兴已前。如何通信。良久云。鲸吞海水尽。露出珊瑚枝　复举临济和尚。因王常侍相访。同到僧堂。常侍云。这一堂僧。还坐禅么。济云。不坐禅。常侍云。还看经么。济云。不看经。侍云。也不坐禅。也不看经。必竟作个什么。济云。总教伊成佛作祖。侍云。金屑虽贵。落眼成翳。济云。将谓是个俗汉。师拈云。临济老汉。气吞寰宇。只要勘破一切人。却被王常侍等闲勘破。诸人还知么。且听下个注脚。一挨复一拶。一踢复一拳。今古应无坠。分明在目前。
　　当晚小参。有僧出问云。空手把锄头。步行骑水牛。人从桥上过。桥流水不流。意旨如何。师云。金刚杵打铁山摧。进云。如何是空手把锄头。师云。千圣难摸索。进云。如何是步行骑水牛。师云。觑着则瞎。进云。人从桥上过。桥流水不流。又作么生。师云。却较些些子。
　　乃云。有句无句。如藤倚树。树倒藤枯。句归何所。须知言诠不及。描貌难成。沩山笑里有刀。遂致丛林话霸。恁么恁么。大难大难。才有一丝头。便有百丝头。狮子一滴乳。迸散百解驴乳。然虽如是。添得沩山笑转新。
　　复举。乳源和尚示众云。西来的的意。不妨难举唱。时有僧出。乳源擘脊便打云。如今是什么时节出头来。便归方丈。师拈云。正令不行。拗曲作直。这僧若知痛痒。乳源归方丈未得在。
　　上堂。卸却千斤重担。惟要在处清闲。老来业债未脱。复堕建长一关。语音未辨。酬酢犹艰。说者听者难复难。只据一条白棒。南来者北来者。俱与痛棒。忽然打着一个半个独脱底。从教知道。酌然不在说处不说处。三乘十二分教。总是指空话空。撒土撒沙。必竟如何。摘杨花摘杨花。
　　佛生日上堂。右胁才生。便放拍盲。指天指地。独步纵横。云门要打杀。建长助掘坑。恶种从教不复萌。虽然。也是贼过后张弓。
　　结制上堂。昨日晴今日雨。春夏交承。时节顺序。一似林下衲僧。不越规矩。三月安居。克期而取。西天以蜡人冰。云峰以铁弹子。建长亦有一条活路。饥则餐渴则饮。闲则坐困则眠。以此为据。诸人但任么参。决不赚忤。
　　解夏小参。佛以一音演说法。众生随类各得解。敢问大众。且那个是一音所演之法。莫是天是天地是地。山是山水是水么。莫是春生夏长。秋收冬藏么。如斯理论。大似拨火觅浮沤。且道是那个一音。以拂子击禅床云。一音既演。直得尽乾坤大地。若圣若凡。情与无情。闻是法音。悉得悟解。然虽如是。唯有拂子。不入这保社。何故。不见道。山僧不会轮甲子。一叶落知天下秋。又击一下。
　　上堂。解开布袋头。纵横得自由。其往也无拘无束。其去也南州北州。放牧沩山水牯牛。不风流处也风流。
　　谢两藏主上堂。拈拄杖召大众云。大藏小藏。尽从这里流出。诸人若知得落处。一生参学事毕。其或未然。且听拄杖子。从头点出。左边卓一下云。这个是有教。右边卓一下云。这个是空教。中间卓一下云。这个是中道大乘教。三段不同。欲释此经。向下文长。付在来日。又卓一下。
　　国公就本寺。满散祈祷道场。礼请普说。(问答不录)。
　　乃云。大人具大见。大智得大用。胸藏六合。掌握乾坤。坐碧油床。被忍辱铠。执坚固箭。秉智慧弓。总大千世界。为一战场。指百亿须弥。为一射垛。百发百中。双放双收。扫除百万妖魔。剿绝步多恶党。便见时清道泰。海晏河清。八表归仁。万邦入贡。顿辔自乐。坐镇无忧。可谓我於法王得法自在。正恁么时。且道。功归何所。良久云。寸刃不施魔胆碎。望风先已竖降旗。
　　复云。佛说一切法。为度一切心。若无一切心。何用一切法。盖由一切众生。无始以来。无知僻执。起惑造业。轮回五趣。如来出世。随宜为说处中妙理。令诸有情。了达诸法。远离疑执。起处中行。各自修满。得三菩提。证寂灭乐。皆由心之所作。古德云。只个心心心是佛。十方世界最灵物。纵横妙用可怜生。一切不如心真实。持五戒生人道。修十善生天道。皆由心作。至於舍有漏入无漏。弃有为入无为。皆由心作。盖造善造恶不同。所以诸佛出世。观根逗教。演说三乘法门。乃至随彼彼类。现彼彼身。而为说法。此法惟只一法。盖为有此一切心。应机为说一切法。虽随根机而说。於人天大会之中。亦有悟无生忍者。有证阿耨菩提者。亦有虽在会中。如聋如盲。不能晓解者。盖证悟有浅深。得道有优劣。或密说而显演。或谈空而显实。或指示教外别传之旨。无非只要一切人。明自心见自性。证此法。此法者。非有非无。非有无。非无无。若道不在说处。一代时教。甚处安着。若道在说处。且此法作么生说。须是夙有灵骨。信根坚固。方有趣向分。是故大檀那。夙乘愿力。笃信佛法。归敬切切。尽写藏典。披阅诵持。知非究竟。由是力究教外别传之旨。孜孜不舍。食息不忘。以彻证为期。是知。大根器大力量再来菩萨。方能如此。又能创大伽蓝。为国中第一甲剎。广安多众。各令知大丛林规式。各令参究己躬大事。各令知有教外别传之旨。甚深广大。可以续佛慧命。能离生死此岸。达到菩提涅盘彼岸。广度有情。总令成佛。常运此心。愈坚愈久。能如是哉。老僧乃蜀邦生长。访道江湖有年。适因法眷道旧不忘之义。屡承之约。累却复至。以故。撤去寺事。暂乘良便。越漠观国之光。先承国公殿。特垂降接。一见如故。虽语音未通。凡动静往来。语默酬酢。心眼相照。只此以见吾道眷属而致然矣。便见瞿昙老汉。三百六十余会。宣说此法。或人间或天上。说者听者。心心相知。眼眼相照。与今日所说所听。等无有异。所以道。过去一切劫。安置未来今。未来现在劫。回置过去世。灼然参到。前后际断。三祇劫空。照见尘劫以来。丝毫无差。凡情圣量。觅一丝毫。了不可得。所谓一念普观无量劫。无去无来亦无住。如是了知三世事。超诸方便成十力。参学之士。向这里见彻自己本地风光。本来面目。历历分明。方知一代时教。句句字字。不说别事。与教外别传之旨。无异无别。或於三乘十二分教中明得者。或於教外别传之旨明得者。总是到家蹊径。教中明得者。终是迂曲。教外明得者。不妨直截。唯直截一路。必能到家。必到大休大歇之场。尽未来际。得大自在。何故。离心意识参。出圣凡路学。方谓直截者也。除是大根器。大力量。方堪煅炼。无常迅速。莫作等闲。古德云。努力今生须了却。莫教永劫受余殃。决然人身难得。好时难逢。知识难遇。正法难闻。既得人身。袈裟着体。好时既逢。知识既遇。正法既闻。刬地不将为事。盖是不曾种得般若种子。闻似不闻。见似不见。遇似不遇。蹉过者多。盖为有此一切心。所以佛说一切法。山僧自春夏至秋。奉意旨。为国为民。启建祈祷道场。日以初中后三时。领大众。熏修披阅诵持。专祈丰稔太平。今来果遂恳祈。兹辰满散。升座为众普说。无非以此心说此法。感格诸佛龙天。鉴兹诚祷。吉祥中吉祥。殊胜中殊胜。乃是此心此法之灵验也。众中办道兄弟。为在教中明得。为在教外明得。往往如风过树者多。灼然不是小事。佛法下衰。无甚今日。老僧在处丛林。每见众中办道兄弟。孜孜切切。不舍昼夜。以彻证大事为期。或有一个半个。挨将出来。弘持大法。依旧超出古今者多。若是道念不坚。力量不大。终难希求大法。岂不见。赵州云。诸人被十二时使。惟老僧使得十二时。且道。他在甚处着倒。是汝诸人。若真个孜孜切切。只将己躬一件生死大事。昼三夜三。与之厮厓。片时不肯放舍。灼然便得十二时。若只今日明日。点检张三。点检李四。听人说好便道好。听人说不好。更道不好。谓之矮子看戏。随人上下。於自己。依旧黑漫漫地。空丧光阴。不觉老病将至。生死到来。将何抵敌。驴胎马腹。无可疑者。盖缘虚消檀越信施。枉受人天供养。弃却自己工夫。只说他人过恶。他人若无过恶。妆点强说是非。以之为张。三涂地狱。如何逃得。此是决定之义。与经教所说一同。且不是诳谑之语。信也好。不信也好。老僧千错万错。越漠乍到此间。衰晚之质。语音未通。无柰难却上命。勉力支撑住持之职。升堂入室。示众普说。虽不曾缺。垂手之际。自叹枉费精神。大凡出家之士。置身丛林中。披佛袈裟。住佛屋。吃佛饭。须是持佛戒。修佛行。弘佛法。续佛慧命。或出来办事。辅佐丛林。须是有始有终。尽善尽美。成就丛林典刑。即是成就自己。方名禅和子。方可称佛弟子。若不然者。何缘得大事千了百当。腊月三十日到来。可谓缁田无一篑之功。铁围陷百刑之苦。是谁过欤。盖是道念不坚。力量不大。有此差别。所谓佛法下衰。无甚今日者是也。若说此心此法。说到尽未来际。无有穷尽。在会听者闻者。俱受龙华记别。有一颂子。奉为圆满愿心。举似大众。为国为民运此心。果符虔祷获丰荣。时清道泰封疆阔。合国欢呼贺太平。
　　上堂。一尘入正定。诸尘三昧起。诸尘入正定。一尘三昧起。三昧与正受。土块泥里洗。咦。白日堂堂眼见鬼。非不非是不是。甲子乙丑海中金。丙午丁未天河水。诸人若也不会。且听拄杖子当阳指示。卓一下云。今朝是九月一。明日是初二。又卓一下。
　　诸山至上堂。云开炉节。何可说。无宾主话。口含霜雪。既遇知音。谩且拈掇。是汝诸人。切不可胡乱挑拨。默默守之。忽然冷灰豆爆。方知道。文武火种难磨灭。
　　别山断桥二法兄讣音至。上堂。南山白额虫。撞倒太白峰。直得西湖彻底枯竭。东海怒浪翻空。安汉圭峰拊掌。天台尊者槌胸郎忙。日本国里打鼓。大唐国里撞钟。何也。兄弟添十字。此意孰能穷。拍膝一下。嘘一声。下座。
　　东福法兄至上堂。同饮龙渊。同依师席。切瑳琢磨。相滋相益。分袂东西。各提祖令。越漠来投。心胆倾尽。执别恰恰。一周千里。俯垂辉映。举众再奉慈光。无异拨云见日。若是向上向下。总将靠之一壁。何也。忆得凌霄蛊毒之家。水也不曾沾他一滴。阿呵呵。会也么。青山不锁长飞势。沧海合知来处高。
　　上堂。吾本来兹土。传法救迷情。一花开五叶。结果自然成。拈云。老胡授般若多罗谶记。区区十万里。航海而来。游梁历魏。冷坐九年。以至分皮分髓。将谓有多少奇特。及乎付法一偈。便见败缺不少。建长虽是他的传正派儿孙。不曾将脚踏他界至。兹遇远讳之临。因斋庆赞。亦有一偈。举似大众。吾本来兹土。无法与人传。成蛇者入草。成龙者上天。
　　天台山万年寺二童行化主至上堂。人从天台来。却得西川信。报道万年松。生在石桥顶。丰干不合饶舌。累及拾得寒山。奋不顾身。奔南走北。直趋东海龙王窟宅。探扶苍龙颔下明珠。怀抱而归。广作利益。非惟照彻十虚。光吞万象。直使大海变作桑田。千手大悲重增光彩。惊起五百大士。各各从定而起。擘开蒸饼峰。吸尽断桥水。合掌赞言。善哉善哉。希有希有。大唐国日本国。千古之光。得能超越。然虽如是。以拄杖打一圆相云。诸人还知此大宝珠来处么。卓一下云。若教容易得。便作等闲看。掷拄杖下座。
　　西岩讣音至上堂。近得远来口传信。报道年来颇安静。唯有太白瑞岩翁。撞破虚空有杂碎。惊起西川大蓬山上石女泪双垂。引得扶桑巨福山中木人空叹息。且道。因甚如此。良久云。同饮龙渊无义水。手足义重如胶漆。拍膝云。断弦安得鸾胶续。
　　冬节小参。圆同太虚。无欠无余。良由取舍。所以不如。岂不见道。如我按指。海印发光。这里眼见鬼去。不为差事。设或汝暂举心。便见尘劳先起。须知群阴剥尽。而无剥尽之踪。一阳复生。而无复生之迹。既无踪迹。逈绝承当。铁树开花扑鼻香。
　　复举云门和尚上堂。僧问云。请师答话。云门召大众。众举头。云门便下座。师拈云。云门任么答话。已是舌头拖地了也。虽然。未举已前荐得。早是不堪持论。何况盖覆将来。乃高声召大众。众举头。复云果然。便下座。
　　冬节上堂。冬至寒食一百五。中有一转平实语。缺齿老胡举不全。赚他立雪人莽卤。诸人要知么。良久云。猫儿偏解捉老鼠。
　　上堂。臈月八夜眼见鬼。便开大口说道理。若向衲僧门下过。烂槌一顿无疑矣。莫有助拳助踢底么。操日本乡谈云。和苏噜之。
　　最明寺殿。应梦就本寺。命僧看金刚经万卷。祈保天下太平。请满散升座。(问答不录)　乃云。一切有为法。如梦幻泡影。如露亦如电。应作如是观。蓦召大众云。作是观者。名为正观。若他观者。名为邪观。若於唱教门中。足可瞒神谑鬼。若於衲僧门下。大似郑州出曹门。虽则瞿昙老人於般若会上。无中唱出。岂谓后五百岁。系缚盲驴。无自由分。岂不见。葛獠无故。闻诵应无所住而生其心。言下错认驴鞍桥。作阿爷下颔。累及周金刚。焚却一檐疏钞。便敢胡撝乱打。也大无端。殊不知。我王库内。无如是刀。须知三世诸佛说梦。历代祖师说梦。一人传虚。万人传实。遍满西天唐土。莫能止遏。不觉不知。流传日本。最明寺殿。白日青天。开眼说梦。一似灵山会上。亲见亲闻。无异无别。建长有气无出处。从而不识好恶。向大集殿。对众与之说破。清平世界。切忌讹言。直教天下太平。兵戈绝战。国安民泰。岁稔时丰。饥则餐。渴则饮。闲则坐。困则眠。於事无心。无心於事。无欲无依。岂不庆快。然虽如是。掬水月在手。弄花香满衣　复举舍利弗问须菩提。梦中说六波罗密。与觉时同别。须菩提云。此义幽深。吾不能说。此会中有弥勒大士。汝往彼问。拈云。舍利弗开眼说梦。须菩提寐语噡言。建长愤气不甘。一时按过。因成一颂。举似大众。梦中演说六波罗。觉时同别苦问他。今曰最明重演说。更无一字有誵讹。阿呵呵。会也么。好是太平无事日。酌然不许动干戈。喝一喝。
　　径山佛鉴忌拈香云。每年三月十八。忆着痛恨入骨。巨福山上望凌霄。万重山海烟波阔。谩爇一炷兜罗木。唵(引)喷喷[口*发][口*发]。

　　樗寮字阿弥陀经书偈送最明寺殿

　　我有大经卷。量等三千界。亲付最明殿。祝寿如沧海。但愿得此经。当下明此心。的知胡达磨。元不在少林。

　　最明寺殿契悟因缘

　　壬戌十月十六朝。最明启问曰。弟子近日坐禅。见得非断非常底。师云。参禅只图见性。若得见性。方得千了百当。最明曰。和尚方便指示。师云。天下无二道。圣人无两心。若识得圣人之心。即是自己本源自性。最明曰。弟子道崇无心。师云。若真个无心。竖穷三际。横遍十方。(指烛云。)譬如蜡烛未浇成以前。即是本地风光。本来面目。及至浇成点爇。辉耀雅观。照彻冥暗。人人瞻望。末后烛尽光极。依旧如前消息。佛出世度人。亦复如是。未出世以前。净法界身。本无出没。以大悲愿力。示现。出世成道。随上中下根机。演说三乘十二分教。拈花示众。为令圣凡人天大众。明心见性。末后入无余涅盘。亦如一条蜡烛。无二无别。万古流通。直至今日。若见此性。直下便见也。良久云。见么。最明曰。森罗万象。山河大地。与自己无二无别。师云。青青翠竹。尽是真如。郁郁黄花。无非般若。最明言下忽然契悟。通身汗流。乃曰。弟子二十一年旦暮望。今一时已满足。感泪数行。作礼九拜。师即起。佛前烧香。与之印可。即将自身法衣一顶付之。祝云。公不易到个田地。宜善护持。令法久住。亲付法衣。以表灯灯相联。续佛慧命。以光末运。万世愈荣。次为说付法偈。
　　我无佛法一字说。子亦无心无所得。无说无得无心中。释迦亲见燃灯佛。

　　最明寺殿悟道后。师赠之助道颂五首

　　老僧初到与三拳。埋恨胸中结此冤。痛恨忽消开正眼。方知吾不妄宣传。
　　悟了还同未悟时。着衣吃饭顺时宜。起居动静曾无别。始信拈花第二机。
　　二十一年曾苦辛。寻经讨论枉精神。蓦然摸着娘生鼻。翻笑胡僧弄吻唇。
　　治国治民俱外事。存心存念自工夫。心思路绝略观看。佛也无兮法也无。
　　壬戌十月十六朝。虚空拳踢不相饶。等闲打破疑团后。大地黄金也合消。

　　最明梦一善知识。教训坚固参禅。惺后亲绘供养。越两年值老僧到。先来参礼。果与梦见一同。契悟后。捧呈所画顶相求赞

　　千煅万炼工夫熟。感得梦见善知识。力劝加工用行修。果获契悟心满足。自彰丑恶自捈糊。佛祖仰望俱失色。老僧更与添一重。(咄)急急如律令勑。

　　长书上最明寺殿

　　昨使者云。最明寺殿。乃因大风所损百物。天下万民辛苦。御心中忧闲不乐。以此可见。忧人不忧己。乃是佛菩萨用心如此。老僧虽在病中。亦不忧己。惟忧衲子己事未明。所谓天下无二道。圣人无两心者是也。佛在世时。因瞿昙种族。将遭大风火难所侵。急来投佛免之。佛云。免不得。何以故。众生造业之多。共业所感。谓之定业难逃。劫数难逃。若一向安乐如意者。不知罪福来源也。继即瞿昙种族。被风火爇尽。所以佛有三能三不能者也。记得古德示众云。昨日洪水大作。华山崩倒。湍坏了数万人家。你辈后生。知什么茄子瓠子。语中有理有事。有忧有不忧。当时若有通方作略者。只好与他掀倒禅床。便见一场败缺。又记得老东山演祖云。不忧诸庄旱涝。惟忧禅和子。不会狗子无佛性话。老东山。才开臭口。便见乡谈。克由叵耐。又记得。太宗皇帝因蝗虫大作。吃尽天下万民稻苗。帝令人捉虫来。自食之云。只吃朕心肝。莫苦我天下万民。由是。蝗虫便息。此亦是忧民不忧己。若与老东山把手共行。犹较三步在。五浊恶世。成劫住劫坏劫空劫。轮转不息。便有大三灾。风灾火灾水灾随之。欲界天。色界天。尚不免也。又有小三灾随之。病苦饥苦俭苦。五浊世中。必难逃矣。惟有前身作福。今身受也。若前身作业者。定定今身后身。更后身受也。丝毫无差。所以。佛出世。劝人作福避罪。息贪嗔痴妄念之业。修戒定慧三无漏学。从浅至深。从凡至圣。从劫至劫。乃至无数劫。功行圆满。必能证佛大果。却来五浊世间。随机为说最上乘法。悉令证入阿耨菩提。亦无菩提可得。亦无证入之理。所以千佛万佛。唯以此法传持。佛佛祖祖。无二无别。况今末劫之时。道不及古。说道者多。行道者少。日本兴创宗门。唯我最明寺殿。再来之佛。留心佛法。道念坚固。超越上古圣人。一头地矣。禅衲中向道者多。坚固者少。老怀唯忧。向后之弊。恐不及古也。诸庄旱涝亦忧。大三灾小三灾亦忧。禅和子不会狗子无佛性话亦忧。自己老病亦忧。未得脱回宋佚老亦忧。此之千忧万忧。直忧至阿逸多下生。又更添一重忧在。能与老僧。免得此忧否。莫若忧之与乐。好之与恶。是之与非。古之与今。佛之与祖。一划划断。便见天下太平。扶病信笔上。希一览矣。

　　最明梦见寺中僧堂。尽是高僧罗汉。上头一个大栋梁。惺后即发心。重新铺盖工毕

　　上堂云。檀那梦见大拣梁。高僧罗汉满云堂。慷慨重新铺盖就。比之兜牵更尤强。衲子办道耐长久。成佛作祖法中王。下等愚迷无正念。镕铜灌口卧铁床。
　　结制小参。有处不是有。无处不是无。有无不到处。馨香满道涂。蓦召大众云。纵饶穷及到此。犹未是衲僧安身立命处。更说什么三月护生。九旬禁足。大似布袋里老鸦。虽活如死。若是丈夫志气。必然别有通方作略。良久云。有么。击禅床一下云。将谓春归无觅处。那知转入此中来。
　　复举。金峰和尚示众云。二十年前。有老婆心。二十年后。无老婆心。有僧出问云。如何是二十年前。有老婆心。峰云。问凡答凡。问圣答圣。僧又问云。如何是二十年后。无老婆心。峰云。问凡不答凡。问圣不答圣。师拈云。金峰年老心孤。这僧有眼无耳。待它任么道。便与掀倒禅床。岂不俊快。建长这里。纵有咬猪狗手脚底出来。棒折也未放过在。
　　上堂。举智门和尚。僧问。莲花未出水时如何。答云。莲花。出水后如何。答云。荷叶。颂曰。出水未出水。心疑生暗鬼。巩县造茶瓶。一只三个觜。
　　上堂。举赵州。僧问。万法归一。一归何处。赵州答云。我在青州。作得一领布衫。重七斤。师颂曰。青州布衫重七斤。由来错认定盘星。那知富士山孤峻。到顶须行三日程。
　　达磨祖师忌拈香。召大众云。东望大乘器。区区十万里。因这一着错。累及人断臂。(以香指祖师云)彼错犹且可。(复自指云)此错无巴鼻。彼错此错诉之谁。(插香云)倒拈铁笛逆风吹。
　　径山偃溪珏荆叟国清源灵叟等讣音至。上堂。涧东一脉。滔滔聒聒。接於偃溪。波腾岳立。甬东西湖。奔湍迅速。返本还源。龙渊窟宅。直得凌霄起舞。五峰唱拍。引得天台山国清寺东廊上。寒山拾得。扬下生苕帚。拊掌呵呵。金华傅大士。空手把锄头。涕泪悲泣。正任么时。诸人还知三大老为人亲切处么。拍膝一下云。忆着令人肝胆裂。
　　上堂。举乾峰和尚。有僧问云。十方薄伽梵。一路涅盘门。未审路头在什么处。乾峰以拄杖画一画云。在这里。有僧请益云门。门云。扇子勃跳。上三十三天。筑着帝释鼻孔。东海鲤黑打一棒。雨似盆倾。师拈云。两个老冻侬。一人浑仑吞个枣。一人蘸雪吃冬瓜。引得这僧。口里水碌碌地。蓦拈拄杖云。建长拄杖子。忍俊不禁。总将各各三百六十骨节。八万四千毛窍。一时穿却。卓一下。虽然如是。诸人还甘么。良久云。其或未然。不妨重下注脚。乃云。冬天日短。两人共一椀。唵阿卢勒继娑婆诃。掷拄杖下座。
　　臈八上堂。夜夜明星现。时时两眼开。如何臈月八。特地叹奇哉。引得随邪逐恶者。至今一味狗来腮。
　　退院上堂。无心游此国。有心复宋国。有心无心中。通天路头活。举主丈云。主丈头边挑日月。
　　合国悲泪劝留。　师坚执不允。部从远送上舡。列拜泣别。顺帆即复旧隐。又被公选。住持婺州双林。七次控辞不得。

　　住婺州云黄山宝林禅寺语录

　　　　侍者　景用　编
　　指三门。衲僧门下。活路通天。脚头脚底。能方能圆。召大众云。照顾踏破常住砖。
　　佛殿。如何是佛殿里底。(咄)无端开口便臭气。掩鼻不及。只得五体投地。
　　傅大士殿。七佛引其前。维摩接其后。一盲引众盲。至今不唧[口*留](咄)。
　　据方丈。拈拄杖示众。吽吽。(掷下云)不信道(便起)。
　　拈省札云。灵山佛法。付嘱国王大臣有力檀那。令灯灯相续。绵绵不断。直至今日。愈光愈显。汝等诸人。各生难遭之想。拱听首座宣读。
　　指法座。向上一路。千圣不传。等闲踏着。不直半钱　祝　圣。次拈香。奉为　太傅平章国公。增崇禄位　次拈香。奉为　判府殿撰侍郎判县军正宝谟郎乡府县文武官僚。各增禄算。
　　据座(问答不录)　拈拄杖云。拄杖头边。草鞋跟底。随缘放旷。隐遁过时。岂谓业债难逃。复落他家绻缋。扶病拖泥带水。只得竖四横三。乘时拽取。正续山与云黄山斗额。为复是神通游戏。为复是法尔如然。不见道。浙东山。浙西水。四海五湖皇化里。卓一下。
　　复举。世尊初生下来。一手指天。一手指地云。天上天下。唯我独尊。后来云门道。我当时若见。一棒打杀。与狗子吃。贵图天下太平。拈云。跛脚阿师。徒有此语。双林则不然。我当时若见。便与兜一喝。复向道。黄口小儿道什么。清平世界。切忌讹言。
　　当晚小参。久响双林。可曾游历。及乎到来。果是殊别。山环水绕。寺广人稀。内空外空。无彼无此。彷佛威音那畔。分明古佛家风。不妨按下云头。钵囊暂且高挂。坐则同坐。行则同行。同苦同甘。同忧同乐。必竟事作么生。但看人情若好。自然吃水也肥　复举。南泉道。我十八上。便解作活计。赵州道。我十八上。便解破家散宅。拈云。二古德。虽各擅家风。未免笑破天下衲僧鼻孔。双林尽力[跳-兆+孛]跳。也出他绻缋不得。才入门来。乃见破之又破。损之又损。净裸裸。赤洒洒。没可把。亦未免笑破天下衲僧鼻孔。然虽如是。或遇东君借力便有生意。如何见得。前村深雪里。昨夜一枝开。
　　冬夜小参。破砂盆。漏灯盏。死偷心。灭正眼。近之则愈远。亲之则愈疎。瞻之在前。忽然在后。全明全暗。双放双收。番复看来。当甚热大。是则也是。只如进前叉手。叉手进前。又作么生。良久云。冬行春令　复拈拄杖示众云。云门大师道。从上诸圣。为甚么不到这里。莲华峰庵主道。古人到这里。为甚么不肯住。拈云。把断要津。不通凡圣。则不无二老。要且无为人底道理。双林则不然。到与不到。卓拄杖一下云。一时截断。且道。还有为人处也无。掷拄杖下座。
　　冬至上堂。一阳来复。暖回幽谷。云黄山上。喜气浮空。绣水溪头。疎影含玉。老胡不会转身句。无节目中生节目。拈拄杖云。累及拄丈子。皮肤脱落尽。通身乌律漆。卓一下。
　　臈八上堂。(值雪)正觉山前。星月灿然。云黄山上。霜雪凝然。普天率土。今古常然。如何臈八。忽然而然。汝等诸人。各宜照顾娘生鼻孔。莫教打失自己眼睛。免致每逢斯旦。惑乱天下丛林。谨白。
　　请化主上堂。云门一曲。调高千古。子细推穷。从来无谱。此曲只应天上有。大士得来无本据。今日当阳分付。新年诸路化主。在处富有知音。遇着知音举似。举似则不无。且道是何曲调。臈月二十五。
　　岁除小参。有处不是有。无处不是无。有无不到处。馨香满道途。古德任么说话。前不迭村。后不迭店。未尽善矣。只如旧岁不是旧。新年不是新。新旧不及处。堂堂独露真。且作么生论量。或有个汉。闻任么说。便道正落在古人绻缋里。又作么生支遣。当任么时。却有个道处。且作么生道。良久云。旧岁今宵去。新年明日来。拂子击禅床一下　复举赵州道。老僧除二时粥饭。是错用心。拈云。三十年不下绳床。将谓有多少奇特。元来只在黑山下鬼窟里作活计。至今未有转身之路。若是朝三千暮八百底。双林这里不着。
　　无准忌拈香云。这个老汉。软顽希罕。煨而不熟。煮而不烂。没兴遭他负累。被陷云黄苦难。怨之不已。恨之不休。(烧香云)且将这个雪冤雠。
　　结制小参。去年十月十七。被命来尸败席。陈逋弊积如山。中外仓库赤立。勉效佛在世时。持钵沿门求乞。不惮涉险登危。波波为众竭力。逗到四月十五。恰满六个月日。诸方禁足安居。双林岂容禁足。领众展转求贤。然后求己的实。心空及第归来。和这自己抛掷。更有一事告报。古圣言端语的。宁可热铁缠身。不受信心人衣。宁可镕铜灌口。不受信心人食。吃饭忽咬着砂。一生参学事毕。若不量彼来处。水也难消一滴。且誵讹在什么处。拂子击禅床一下云。直待当来问弥勒。
　　举灵树和尚。僧问。如何是和尚家风。曰千年田八百主。如何是千年田八百主。曰郎当屋舍没人修。妙喜曰。愁人莫向愁人说。师云。正抓着双林痒处。
　　结制上堂。诸方此日。安居禁足。双林难说禁足安居。厨乏聚蝇之糁。廪无隔宿之储。策杖遍叩檀度。免我一众饥虚。休以蜡人为验。但愿处处逢。渠拍膝一下云。(恶)早知今日事。悔不慎当初。
　　天童前住首座寮结夏秉拂。
　　太白峰高。佛祖仰望不及。玲珑岩险。衲僧指足无门。纵有掀翻四大海。踢倒五须弥底作略。到此总须望崖而退。就中隰州古佛较些子。平易中险峻。险峻中平易。检点将来。犹在半途。终未能到顶。宁上座固不敢仰视。今夏得与现前一众。及此方他土。微尘剎海。若凡若圣。情与无情。於其间。平不留。险非取。同住大光明藏。宴坐圆觉妙场。三期之内。据菩萨乘。修寂灭行。壁立万仞。万仞壁立。水洒不着。风吹不入。如是而住。如是而修。如是而行。如是而证。是则是。必竟唤什么。作平等性智。以拂子击禅床一下云。玲珑八面自回合。峭峻一方谁敢窥。
　　举米胡问僧。近离甚处。僧云药山。胡云。药山老子。近日如何。僧云。大似一片顽石。胡云。得恁么郑重。僧云。也无你提拨处。胡云。非但药山。米胡亦任么。僧近前顾视而立。胡云。看看顽石动也。僧便出。师拈云。米胡当断不断。返招其乱。负累者僧。顽石边蹲坐。转动不得。当时待他道也无你提拨处。拈棒便打。若云因甚打某甲。却向道。顽石动也。
　　冬节秉拂。道远乎哉。触事而真。目前无法。意在目前。圣远乎哉。体之则神。不是目前法。非耳目之所到。所以灵山密付。取声安置箧中。少室单传。吹网欲令气满。自余行棒行喝。全提半提。总是撒土抛沙。欺贤罔圣。众中猛烈丈夫。各各气冲牛斗。岂可甘受屈辱。乘时裂转面皮。当阳决断。贵要君子道长。小人道消。从教晷运推移。日南长至。氷河起焰。寒谷回春。一尘蜚而翳天。一芥堕而覆地。虽然。因甚玲珑岩依旧耸青空。良久云。直恐虚心自天意。人间穿凿枉工夫。
　　举道吾离药山到南泉。(着语云。门内有君子。门外君子至)　南泉问云。阇黎名什么。吾云。宗智。(相见易得好。共住难为人)　南泉云。智不到处。作么生宗。(贼被贼捉)　吾云。切忌道着。(一欵便招)　南泉云。灼然。道着即头角生。(贼无种相鼓笼)　至三日后。道吾在后架。与云岩把针次。南泉过见。乃再问云。前日道。智不到处。切忌道着。道着即头角生。合作么生行履。(贫儿思旧债)　道吾抽身入僧堂。南泉便去。(君向西秦。我之东鲁)　道吾却来坐。云岩乃问云。师弟适来。为甚不祗对和尚。吾云。你得恁么伶利。(砖头来瓦子报)　岩不荐。却去问南泉云。适来因缘。智头陀作么生不祗对和尚。南泉云。他却是异类中行。(檐得一檐懵懂换得一檐骨懂)　岩云。如何是异类中行。泉云。不见道。智不到处。切忌道着。道着即头角生。直须向异类中行。(第二杓恶水)　岩亦不会。道吾知岩不荐。乃云。此人因缘不任此。便与回药山。(一盲引众盲。相牵入火坑)　药山睹二人回。乃问云岩。汝到甚处去来。岩云。到南泉来。药山云。南泉有何言句。云岩遂举前话。(拾得封皮作信读)　药山云。子作么生会他这个时节便回来。云岩无对。药山乃大笑。(尽道药山笑里有刀。殊不知怜儿不觉丑)　云岩便问如。何是异类中行。药山云。吾今日困。别时来。(舌头拖地)　云岩云。某甲特为此事归来。药山云。且去。云岩便出。(教休不肯休。直待雨霖头)　道吾在方丈外。闻云岩不荐。不觉咬得指头血出。(为他闲事长无明)　道吾却下来。问云岩云。师兄去问和尚。那因缘作么。云岩云。和尚不与某甲说。道吾便低头。(临袁虔吉头上插笔)　后云岩迁化。遣遗书至。道吾览了曰。云岩不知有。悔当时不向伊道。然虽如是。要且不违药山之子。(同死同生为君决)　师拈云。道吾云岩。可谓蚌鹬相持。俱落渔人之手。南泉药山。正令不行。拗曲作直。当时若使德山令行。曹洞一宗。未至扫土。复成一颂。往复落人绻缋间。那知同步不同行。当初乍可无容质。别作心肠过一生。
　　灵隐前堂首座寮结夏秉拂。
　　语渐也。返常合道。方木逗圆孔。论顿也。不留朕迹。泥里洗土块。所以。一机一境。总是接响承虚。举古举今。特地无风起浪。岂不见道。杜耳目於胎壳。掩玄象於霄外。贵宫商之异。辩玄素之殊。虽则尽力[跳-兆+孛]跳。要且前不迭村。后不迭店。纵使据菩萨乘。修寂灭行。高步毗卢顶。不禀释迦文。亦未出灵山绻缋在。是则是。只如五祖和尚道。罗逻招。罗逻摇。罗逻送。莫怪空疎。伏惟珍重。又作么生。良久云。不逢别者。终不开拳。
　　举保福和尚。因长生卓庵时。去相访。茶话次。长生云。有僧问某甲。如何是祖师西来意。某甲竖起拂子。不知得不得。保福云。某甲争敢道得不得。有个问。有人赞叹此事。如虎带角。有人轻毁此事。分文不直。一等是任么事。为甚赞毁不同。长生云。适来出自偶尔。有老宿云。毁又争得。有老宿云。惜取眉毛。后来雪窦都别云。若非和尚证明。拂子一生无用。玄觉云。一等是与么事。为什么有得有不得。孚上座云。若无智眼。难辩得失。师拈云。雪窦玄觉。等是口甜心苦。半似轻毁。半似赞叹。引得孚上座。无端插觜。拂子忍俊不禁。今夜对众决破。赞之与毁。得与不得。以拂子击禅床一下云。甚处得来。然虽如是。惜取眉毛。

　　兀庵和尚语录卷中
　　兀庵和尚语录卷下
　　法语
　　示关东法孙

　　关东掌国法孙。诚至信向佛法。只欲发明己躬一大事。怀香袖纸。拜求法语。并袈裟。为究道之助。勉为引笔云。
　　信为道源功德母。长养一切诸善根。所以诸佛法者。皆从信心之所生。但信心坚固。则善心坚固。若善心坚固。则道心坚固。若道心坚固。则佛心坚固。与天地同根。万物同体。利人利物。亘古亘今。无一毫之差别者也。信心者。信向佛法僧三宝。敬信天地人神。孝养父母师长。一切事皆能敬信。无有退失。信能必到如来地者也。信向心如是。便能持五戒修十善。若持五戒坚固。善根不断。必生人道。若修十善坚固。必生天道。若生生信心坚固。善根不断者。即是三资粮。四加行位。菩萨十住位。十行位。十回向位。暖顶忍世第一位。是也。自此从凡入圣。十地位菩萨。乃至金刚心后。解脱道初。方且渐次入等觉位妙觉位。自十地位。至此妙觉位。谓之如来地。说法如云。利生如雨。自利利它。度未度也。如来地者。即自己信向坚固之心。是也。持五戒修十善。坚固之心。是也。但心心坚固。位位增修。无有退失者。即是佛心。必到如来地也。纵饶修习到此。却不要执着。直须没彼前来之位名。但彰自己之实行。吾亦不知。吾是谁。与天地同根。万物同体。方有少分相应。戒律中教相中。所说一同。若要参透向上一着。须是离心意识参。出圣凡路学。方有趣向分。岂不见。赵州和尚有僧问云。狗子还有佛性也无。州答云。无。自古及今。恼乱天下衲僧。无有休日。法孙。但十二时中。行住坐卧。只向无之一字。切切留心。念念不舍。食息不忘。日久岁深。忽然参透。历历分明。丝毫无疑。自己本来面目。本地风光。顿现在前。便与从上诸佛诸祖。所得所证无别。此生它生。得大自在。得大解脱。便见从前信心善心佛心。自己心它人心。天地同根之心。万物同体之心。无一毫差别。尽大千世界。日月星辰。山河大地。亦无一毫差别。於无差别中。千差万别。信心亦如是。善心亦如是。佛心亦如是。乃至菩萨心。缘觉声闻之心。天地人。飞走。山河大地之心。亦如是。心心既如是。可以治国治家。利人利物。尽未来际。无有退失。作是说者。闻是说者。谁复谁乎。(咄)从前汗马无人识。只要重论盖代功。

　　示源清藏主

　　灵山密付。犹如话月。曹溪竖拂。犹如指月。递代相承。炎天求雪。吾侍径山圆照老师。虽历多载。曾无一法可得。唯饥饱寒温。能自知之。至於涉世匡徒。亦无毫发差别。屡承法眷之约。因东望扶桑。有大乘根器。冒险越漠。观国之光。复遭世缘所陷。悒悒之气。而不能释。源清藏主。赞佐丛社。表仪多众。超卓伟伟。袖纸需语。以为究道之助。不容坚却。呵冻书此。祝之云。鼻端若有通天窍。可与吾出此气也。

　　示隆觉藏主

　　隆觉藏主。久历丛林。留心参学。以老僧示众语中。有无之一字。於四威仪中。提撕不辍。昨五月八日夜。四更四点。就床之时。豁然顿息。自叹曰。菩提妙果不难成。真善知识。实难遇也。信脚上床。信手整服。更无别念。身心如如。无彼此之非。如如复如如。专一守之。诸缘自空。唯自己耳。虽然如是。不知正邪如何。伏乞慈悲开示。老僧览之是说。欣然有喜。元来残羹馊饭。亦有人留心矣。既认得些子蹊径。方可入道。所谓见道方修道。不见复何修。但专一守之。如执杖牧牛。勿令放逸。莫管相应不相应。正邪不正邪。出此没彼。尽未来际。不动不变。始是工夫纯熟。始是得力处。亦不得打净洁球子。更须知。南泉道。唤作如如。早是变了也。须和这无之一字。如如复如如。胜妙境界。一时扬却始得。岂不见道。法身有三种病二种光。一一透得。始解稳坐。更须知有向上一窍在。此语大有赚人处。若检点得出。却再来老僧手里请棒吃。

　　示松岛圆海长老

　　佛法遍在一切处。一切众生及国土。岂有东土西天。宋朝日本。分疆列界者耶。所以百亿四天下佛法。始自灵山之所传。灵山之佛法。乃自七佛之所传。七佛之佛法。乃自贤劫千佛之所传。贤劫千佛之佛法。乃自过去庄严劫之所传。过去庄严劫佛法。乃自未有世界。未有佛祖。威音王已前之所传。其所传者。本无法可传。但以心传心。如水传器。无传之传。所以流传至今。丝毫不增。丝毫不减。若有有传之传。便成断常之法。终成败坏。无有今日之盛者也。我於然灯佛所。实无一法可得。诚哉是言。所以参禅只图见性。如观掌上。若不见性。无异盲人摸象。有何益哉。我宗无语句。亦无一法与人。若有一法与人。便成断常之法。非正法也。从上佛佛授手。祖祖相传。只贵所得所证。正知正见。廓然荡豁。彻见本源。方谓之正知正见。绳绳有准。法法融通。或於十二分教明得者。或於教外明得者。或有未举先知。未言先领者。或有无师自悟者。盖根性优劣不等。只要明自心见自性。宗眼明教眼明。如杲日当空。百亿四天下。无幽不烛。何曾有丝毫隔碍来。若是所得所证。半明半灭。何缘得彻见本源。既不彻见本源。终成断常之法。非正法也。[拚-ㄙ+ㄊ]得死工夫。方学得生活计。工夫不到。何得周圆。参须实参。悟须实悟。棒打石人头。嚗嚗论实事。既得实证实悟处。与从上诸佛诸祖。无异无别。至於随机应变。捏聚放开。自然得大自在。如雷如霆。有何隔碍来。以至出死入生。出此没彼。有何隔碍来。松岛圆海长老。曩游宋朝。复回旧邦。赞佐法社。近董禅剎。既曰住持。便有主法之称。为后学之规模。须要明吾宗之来源。开人天之正眼。方且不枉匡徒之职矣。袖纸需语。信笔不觉忉怛。

　　示成道大师

　　成道大师。见任住持肥后州报恩寺。已经数载。内外享合。缁白归向。切为自己一段大事因缘。胸次碍膺之物未释。往年虽曾求师指迷。盖缘岁月蹉跎。未有与决。思之世间名利之役。无有休歇。於自己全无所益。由是暂假不远数千里之遥。仆仆来参。只要决此一事。了了分明。免致虚生浪死之苦。不辜负出家之志。只求直截。数句繁多难记矣。老僧每见寻言逐句。求玄求妙者。痛扫之。不欲特地。不见道。我宗无语句。亦无一法与人。若只求数句。亦是繁了。若有一句到汝。即埋没汝也。若无一句到汝。即辜负老僧。有句无句。一时截断。昔日寂寿道人。参昭觉圆悟禅师。指示不是心不是佛不是物。提撕既久。忽然契悟。凡有问答。如流无滞。直往淮西。参五祖演和尚。乃圆悟法嗣师也。才参礼了。五祖问云。汝参什么人来。寂寿云。参昭觉和尚来。祖遂问云。释迦弥勒是他奴。他是阿谁。寂寿拊掌大笑云。大小大五祖老翁。元来不识他在。五祖便知是了彻底人。遂与印可。自此七纵八横。得大自在。佛之与祖。到他面前。不满一笑。更有何生死碍虑。挂胸中耶。成道大师。但将此不是心不是佛不是物。十二时中。行住坐卧。喜怒忧乐。片时不要放舍。久久便见倒断。非但超他总持。末山刘铁磨寂寿辈一头地。亦乃翻笑建长老翁。恣将陈年橘皮。以之为火。鼓弄人家男女。败缺不少。法位大师。既是手足。不必别纸。

　　示正传长老(禅师号宏觉)

　　嗣法小师慧安长老。号东岩。建长聚首。孜孜究道。请益不辍。别后闻之。开法住持。大兴宗社。甚慰老怀。颛书远投。恳求法语。用侍者捧呈云。节次请益。伏蒙开示因缘。欲乞亲染而宝之。答云。今为老懒。厌烦却之。重复启请。信笔以赠云。语底默底不是。非语非默更非。透出重重关捩。而况犹涉厘微。岂不见。灵山拈起。迦叶攒眉。得便宜是落便宜。不是苦心人不知。所以每遇问答酬倡。如空谷答响。岂容嚵啄哉。达磨不来震旦。老僧不游日本。单传直付东岩。广为人天宣演。(咦)输机是算人之本。(复指侍者云)我宗无语句。说甚闲公案。(掷笔嘘一声)侍者破颜微笑。复云。老僧今日失利。

　　示院豪长老

　　弘持佛法。在人不在法。人能弘道。非道弘人。是也。既曰住持。却与闲衲子不同。须当洁己精专。为后学者法。应机接物。亦须随己力量。切防过与不及。从上来大有规则。当一一依而行之乃善。长老经历多年。必能熏炼不失。若是未能彻证大法。亦须退步就己。穷究教彻。方是千了百当。若只记持言句。蕴在胸中。以为我能我解。最是障道之本。大法无由发明。终不济事。且如住院一事。终日役役。无有了期。但按其纲纪大槩。碎事拨向一边。忙里偷闲。直将僧问云门和尚云。不起一念。还有过也无。答云。须弥山。但将此一转语。时时提撕。十二时中。丝毫勿令退失。日就月将。恶地一声。便能彻见本有之性。本来面目。虚而灵空而妙。超然独脱。与从上佛祖。把手共行。出生入死。得大自在。岂不伟欤。世良田当代住持院豪长老。昨冬老僧乍到建长。先辱远访。越春袖纸来语。以为究道之助。信笔姑塞其诚矣。

　　示小师景用

　　徒弟景用侍者。执侍既久。奉养懃渠。始终守节。并去杂交。颛切向道。炷拜求一语。怀抱决了己躬一大事。即答云。我宗无语句。亦无一法与人。参禅只图见性。若得见性。方是千了百当。从上无数大劫而来。诸佛诸祖。千圣万圣。亦只明自心见自性。传此法。此法者。无传之传。是为真传。名正法也。若有传之传。是为妄传。非正法也。但每日苦乐逆顺。逐旋消遣。惟要参究自己。工夫片时不辍。久久必获感验也。蓦然明自心见自性。尽乾坤大地。总是自己全体作用。更有何疑虑者哉。今为老病力怯。不及书而却之。侍者忽问云。昔日马大师不安。院主进前。徐徐问云。和尚近日尊位如何。马祖答云。日面佛月面佛时如何。老僧答云。和赃捉败。即颂示之曰。日面佛月面佛。贼被贼捉见赃物。赃贼一时推勘圆。汉州姜与邠州铁。(复颂曰)日面佛月面佛。病势元因自执着。只消三片汉州姜。煎取一服应验药。(呵呵)即书以遗。

　　序跋
　　性空序

　　拨草瞻风。只图见性。果能见性。十方虚空。悉皆消殒。山河大地。依而建立。八解六通。由兹发现。岂不见。碧眼胡云。不立文字。直指人心。见性成佛。无端粘牙带齿。衲僧门下。犹隔重关。义侍者号性空。求叙语。因诘之云。既曰性空。是中还着得元字脚否。义默而不答。复指之云。错。姑与引笔。

　　跋敬侍者颂轴

　　妙喜老汉。初发足游方时。先以四句偈。辞之受业。其后句云。且喜今朝离火坑。前辈标格。打头便有吞佛吞祖底气槩。若不是川巴子。如何罗笼得住。自后花木瓜种族。罕有出乎其类。拔乎其萃者焉。敬侍者乡谈一同。九华丰林受经。仙骨亦能越格。初发足时。府佥秘书。赠以伽陀。嘉尚其锐志。及到龙游双径。群英次其韵而美之。一家才有事。引得百家忙。需一语於其后。即就其韵一字。酬之云休。

　　跋弈东岘住常州横林净慈贺颂轴

　　涧东一脉。曲曲弯弯。分枝列派。接於奉川。正出东岘。滔滔聒聒。注入梁溪。浪打涛翻。虾蠏鱼龙。游泳自若。引得西湖群英。扬清激浊。风波遍地。余见其源源不已。姑以坯土塞之。

　　跋大火中烧金刚经不坏

　　最明寺殿。信心坚固。如金中之刚。亲染金字金刚般若经。直得入水不能溺。入火不能烧。只以此见坚固之心。尽未来际。等金刚而不坏者也。因观火中之经。合掌顶戴。叹未曾有。故书其后云。

　　跋了侍者颂轴

　　禅了侍者。游历宋朝。遍参诸老。湖海同流。寂岩号之。揄扬之德。颂成巨轴。并归帆之帙。并捧呈。盖老眼蒙眬。略观彷佛。其中有一句子。直是无巴鼻。由是急卷而复还之。

　　跋大众贺最明寺殿悟道颂轴

　　灵山密付。只要密传。刬地不密。恶声流布。递相钝置。浩浩至今。昨来密室付授最明寺殿。只要密传。刬地不密。言下忽然打失鼻孔。被人指证。案沓如牛腰。且道因谁致得。(咄)来说是非者。便是是非人。

　　跋安忍子大智律师草书心经

　　竺皇先生。四处十六会。慈悲之故。有落草之谈。掬其旨归。八十余科。不出乎一纸。灵芝老子。守南山家法外。笔阵扫云烟。无故随后草窠里辊。虽则贯古通今。正眼看来。草气太甚。

　　佛祖赞
　　出山相

　　入山出山。何异何别。六年所成。一时漏泄。那堪满口嚼冰雪。

　　渡江达磨

　　道个不识。自生荆棘。凄凄渡江。忍羞面壁。赖有神光与雪屈。

　　寒山拾得

　　指东画西。眼笑眉垂。心似秋月。发如乱丝。吟句不成句。题诗不是诗。丰干轻饶舌。败缺一时知。善哉苦哉。敢称七佛之师。

　　行道持数珠观音

　　从闻思修。入三摩地。八万行门。一十九类。寻声救苦越尘沙。一串数珠数不已。

　　布袋

　　杖头挑百亿乾坤。布袋贮三千世界。闹市丛中等个人。不知谁是知音者(咄)。

　　普化

　　踢倒饭床。特地乖张。指空话空。撤颠撤狂。木槵拈来换人眼。赢得恶声满大唐。

　　鱼妇观音

　　提起活鱍鱍。马郎亦被惑。度生虽愿重。那知成败缺。

　　灵照女

　　拈将破笊篱。风前卖与谁。搀行夺市处。非独老爷知。

　　无准和尚顶相

　　文武火煨杀人。千衲子恨难伸。五处主法。双径两新。内庭敷演。赐号超伦。自创正续梵菀。延纳云水高宾。将谓多少奇特。依前满面埃尘(咦)。

　　义简禅人画圆相请赞

　　圆同太虚。无欠无余。良由取舍。所以不如。恁么说话。早是起模画样了。殊不知才拟任么。便不任么。更问如何若何。笑倒嵩山破灶堕。

　　最明寺殿真像

　　掌持国土。天下安堵。信向佛法。运心坚固。德重丘山。名播寰宇。清白传家。望隆今古。参透吾宗。眼眉卓竖。末后一机。超佛越祖。(咦)汝辜负吾。吾辜负汝。

　　自赞
　　正传寺住持安东岩请赞

　　生缘於西蜀。非独游日本。十方国土中。当头俱坐断。

　　宏海侍者请赞

　　这川藞苴。全不仁者。握起老拳。佛祖也怕。

　　小师景用请赞

　　要赞而无德可赞。要骂而无过可骂。赞与骂不及处。大地而不能载。

　　正因法孙命工绘吾幻质炷礼请赞

　　个样面觜。阿谁敢拟。威凛凛生。气愤愤地。临济德山。望风敬畏。([囗@力])和苏噜之。

　　偈颂

　　无锡刘相干(佑)。笃信佛法。常来参请。自和雪窦罂粟颂。来呈老僧。即次韵酬之云。
　　一实包含万点春。收来粒粒是家珍。些儿圆转谁能委。唯一身分百亿身。
　　公读了忽然契悟。众皆贺喜。乃知信向佛法。灵验如之。

　　铁壁

　　刚然隔断太虚空。缝罅浑无拶不通。顽钝碓夫觑不破。倩人书处转乖宗。

　　铁牛

　　骨格纯刚蹄角全。轩然鼻孔自辽天。不贪陕府栏边草。肯遍耕翻祖父田。

　　海月

　　金波涌出烂银盆。黑白亏盈湛不痕。莫谓清波无透路。珊瑚枝上影团团。

　　竹溪

　　空服高心耐岁寒。滔滔声价没遮拦。自从南北分枝派。搅动江西十八滩。

　　雪窦前堂音座寮有炼指行人求颂

　　未彻根源肯便休。炼磨三种愈精修。发辉自己光明藏。抹过俱胝一指头。

　　写华严经求颂

　　破一微尘出此经。因该果海果该因。无端却被管城子。名句文俱错指陈。

　　画髑髅檐人我檐者求颂

　　自从尘劫至于今。执着无明人我心。蓦忽眼睛俱突出。乾坤大地孰知音。

　　栽松道者

　　栽培得地。节操苍然。死而复活。身后身前。楖栗横肩阿剌剌。再来不直半分钱。

　　亮知客(出世住戒香)

　　主中宾句验来端。四海禅流总被瞒。铁磨机轮难比拟。逢人即出舌翻澜。

　　南洲

　　赡部那边沙际间。閧然魔子恣纵横。周金刚带不平气。勘破却从潭上行。

　　小佛事
　　尤木石相公薨背上香

　　此一炷香。根蒂稳实。枝叶繁荣。透骨馨香。辽天价重。爇向宝炉。以伸供养。共惟。宋故侍读提史端明相公。清白传家。儒释通贯。词源浩汗而涌三峡水。讲读琮琤而对九重天。修史决古今是非。操麻定人我邪正。为纪为纲兮霜风凛凛。利人利物兮春日融融。因观妙喜语句。脱然契证如如。披阅内典真乘。蓦忽点头唯唯。总道坡仙之再世。宛然普觉之后身。来兮似月行空。去兮如云散壑。南禅每叨药诲。怀抱奚忘。荐伸奠礼之芹。领徒熏诵。神灵歆格。不昧本来。(插香云)愿此香云遍剎尘。饶益一切成正觉。

　　奠茶

　　锡麓之英。上苑之春。山川秀发。雨露重新。石铫烹来味别。快哉壮爽精神。睡魔退舍。两腋风清。翻笑赵州错唤人。

　　奠汤

　　地道收来。精粗拣择。牛溲马勃。蓝毒砒霜。尽情细末将来。变作醍醐上味。当阳点出。满座馨香。不比其他姜杏汤。

　　潮西堂锁龛

　　灵峰全提正令。太白平分风月。碎佛祖玄关。扫衲僧窠窟。活中全死。死中全活。举锁子云。何似白云锁口诀。

　　觉禅客起龛

　　奋不顾身。丁字着脚。拶透玄关。死生梦觉。便任么去时如何。切忌语脉里转却。

　　明侍者起龛

　　明明知有道不得。明明道得不知有。一回丧尽目前机。八角磨盘空里走。

　　嵩知客下火(福州人)

　　飞猿岭太白岭。须信平夷中险峻。不惮区区亲到来。等闲踏断无蹊径。泯去来忘途辙。六月火烧空。乌龟头带雪。

　　蒙庵主下火(浙翁小师在天童死)

　　佛心宗赈愚蒙。出生死绝罗笼。泥牛入海觅无踪。以火把打圆相云。扶桑依旧一轮红。

　　普淳二上座起骨

　　普通年后。淳佑年初。有则公案。非实非虚。拟之则心胆丧。觑着则眼睛枯。中问有优有劣。如何判得恰好。抚骨一下云。一状领过。

　　安危峰藏主起骨(中秋后)

　　舌底卷风雷。胸中蟠锦绣。机轮转碌碌。古今都穿透。不堕常流。骨格浑别。独骑瘦马踏残月。

　　藏上座入骨

　　与汝往来者是藏。死语诳人成自诳。不往来者亦是藏。火乱灰飞收不上。收得上。与谁论。夜听岩溜响。朝看岭云屯。

　　清圻二上座入塔

　　二由一有。一亦莫守。抹过空劫前。超出涅盘后。搅不浊。澄不清。没圻岸。等空平。酌然双暗复双明。休认山河作眼睛。

　　端知客秉炬

　　验衲僧句。如何举似。要知端的。言外领取。蓦然当下死偷心。铁钻通红被虫蛀。

　　兀庵和尚语录卷下(终)
 小师景用命工锓板

　　越州兵卫主将官。二月初一日夜。忽梦见一大寺。殿堂深广。楼阁重重。庄严真奇特。里面去不得。外有一人立。兵卫主将问曰。这里名什么所。人答曰。此间名巨福山建长禅寺善法堂。彼岸之时。十方诸佛。来这里说法度人。中间第一尊。便是巨福山长老。如今便是彼岸也。里面无人去得。你且待长老出来看。少时便得见长老出来。年及六十余岁。身相圆满。不短不长。兵卫见了。心中如法欢喜。梦觉后。语屋里人曰。我梦见如此事。你等曾见巨福山长老么。屋里人答曰。未曾见。兵卫云。我自去巨福山。参见长老。即自来建长寺侍者寮。说如上梦事了。便得见兀庵和尚在佛殿。领众行道讽经。果如梦见一同。始信梦事真实。见者闻者。手舞足蹈。
　　时景用在侍傍。同众亲见是事。即略记之。



　　宁侍者自育王至双径。首尾相从。已经数载。见其孜孜为道。真本色衲子。秋风吹衣。忽来告别。且袖纸求语。而谒蒋山。吾不欲特地固却之。而所请益坚。因谓之曰。昔太师祖据锺阜。大慧居五峰。一时龙象。往来二开士之门。憧憧致武於道。又不知悞了多少人家男女。吾故不敢仰视前辈。而痴绝兄实当世宗匠。此行若空去。后必实回。若使实去。必须空回断无疑矣。或恐问着。此问如何若何。却不得妄通消息。何故。彼此老大。端平乙未中秋。径山无准叟书于凌霄阁。



　　无准老送宁侍者。谒予。且有不得妄通消息之训。教儿迷子之诀。自当如是。殊不知子未下五峰顶。此消息已塞破四天下。无你左遮右掩处。况无准老有三千里外。定殽讹底眼目。早已知予。悞了人家男女。子归当自知之矣。端平丙申大寒。金陵北山道冲。书于正传。



　　欧峰有亭曰见山。乃昔人启关悟心之所。戊辰嘉定。余适会吾灿祖演心铭於其上。至兀尔忘缘。归复自然处。余不觉掩耳而退。三十年来每每兀坐。即知其然。亦知其所以然。终未能见其所以然而然也。及观径山无准大长老。书兀庵二字。付宁侍者。因问命名之意。曰无他焉。唯痴兀自守也。若果如此。曷若从径山所书兀为庵。兀兀然而从灿祖游为愈也。心月书。



　　这暗号子。不是当场主将。他人一字不会。而今大唐国里。棋布星罗。如吾。
　　兀庵。丛林杰出。正续真传。言句流布。活人眼目。余获览观。痛快平生。故书其后云。
　　宝佑六年季夏望日　晋陵尤煜
