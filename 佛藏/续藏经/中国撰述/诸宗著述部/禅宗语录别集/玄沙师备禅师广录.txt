续藏经   玄沙师备禅师语录
　明 林弘衍编次
 玄沙大师语录序

　　闻夫不落阶级。嘱云。好去寻思。洞贯金针。不意中途折担。布单才展。乃云不敢自欺。凡圣削除。方向胸中流出。磕着足指处。顿悟苦乐无生。当场盘诘时。报道。非干西土。故知宗乘有据。血脉相传。近来诸方唱导者。师法无凭。谈禅者出世未准。自称悟道。妄意为人。诘其来繇。无可指的。
　　追惟往昔。玄沙大师远传鹫岭。近接曹溪。为石头之亲孙。作雪峰之真子。心印列祖。教贯楞严。猛虎当前。直云。是汝死蛇活弄。不让于师。故诸方硕德多就决疑。日本．高丽不远万里。
　　予生末世。去古时遥。昔入闽中。曾询古剎。窣坡如昨。石柱尚存。抚心无地。欲住焉能。兹喜林得山居士重修遗址。搜辑法言。专人走越。欲予题词。顾予博地庸愚。机思迟钝。少伸大概。用播将来。若大玄风妙旨。备在书中。即他颂古拈提。旁及录外。随中边而食蜜。罗宝网以交光。倘其扬鞭不瞬。觌面犹迷。若乃入手。便知昔人如在。悟必繇缘。录亦非字。
　　天启丙寅暮春传曹洞正宗东越云门寺住持散木　湛然圆澄撰

 刻玄沙语录缘起

　　余初知学佛时。便喜宗门下语。而喜玄沙尤甚。曲录床上。如缾建屋。如鸟飞空。绝无停迹。令读者一过。如应声虫。呼其所忘。輙复禁声。当时与七百众激扬个事。中兴石头之宗。下卑法眼之传。是以雪峰之门。得玄沙而道益尊。凡诸方衲子与日本．高丽。咸奔辏以决心疑。门风机括。极一时之盛矣。
　　旧有大小录行世。今无有存者。余山居之暇。搜览诸集。汇为三卷。以问云门和尚。和尚序而行之。夫涂毒鼓一挝。闻者皆丧。无问远近也。师去七百除年矣。只今莫有闻而丧者乎。一字一句。涂毒鼓声也。李忠定公有言曰。莫道钓鱼人已寂。只今说法语如雷。把臂古人。扶竖今时。则是录之刻。真不可少也。
　　闽中得山居士林弘衍焚香敬书於锺山僧舍

　　 

　　福州玄沙宗一禅师语录卷之上

　　　　闽中得山居士　林弘衍　编次
　　师名师备。福州闽县人也。姓谢氏。幼好垂钓。泛小艇于南台江。狎诸渔者。唐咸通初年。甫三十。忽慕出尘。乃弃钓舟。投芙蓉灵训禅师落发。往豫章开元寺道玄律师受具。布衲芒屦。食才接气。常终日宴坐。众皆异之。与雪峰义存。本法门昆季。而亲近若师资。雪峰以其苦行。呼为头陀。
　　一日。欲遍历诸方。参寻知识。携囊出岭。筑着脚指。流血痛楚。叹曰。是身非有。痛从何来。便回雪峰。
　　峰一日问。那个是备头陀。
　　对曰。终不敢诳於人。
　　异日。雪峰召曰。备头陀。何不遍参去。
　　师曰。达摩不来东土。二祖不往西天。峰然之。
　　(颂。蓦然趯倒便知休。百粤青山更不游。从此七闽江上月。至今空照钓鱼舟。佛国白。钓鱼船上谢三郎。趯到须弥返故乡。应笑途中未归客。伶俜旅泊向他乡。本觉一。未离闽邸已还家。才跨飞鸢又眼花。堪笑曾郎更心毒。乌藤轻放老玄沙。遁庵演)。
　　暨登象骨山。乃与师同力缔构。玄徒臻萃。师入室咨决。罔替晨昏。又阅楞严经。发明心地。由是应机敏捷。与修多罗冥契。诸方玄学有所未决。必从之请益。至若与雪峰和尚征诘。亦当仁不让。雪峰曰。备头陀再来人也。
　　上堂。诸禅德。汝诸人尽巡方行脚来。称我参禅学道。为有奇特去处。为当只恁么东问西问。若有。试通来。我为汝证明。是非我尽识得。还有么。若无。当知只是趂謴。是汝既到这里来。我今问汝。汝诸人还有眼么。若有。即今便合识得。还识得么。若不识。便被我唤作生盲生聋底人。还是么。肯恁么道么。禅德亦莫自屈。是汝真实。何曾是恁么人。十方诸佛把汝向顶上着。不敢错误着一分子。只道此事惟我能知。会么。如今相继绍。尽道承他释迦。我道释迦与我同参。汝道参阿谁。会么。大不容易知。莫非大悟。始解得知。若是限剂所悟。亦莫能觏。汝还识大悟么。不可是汝向髑髅前认他鉴照。不可是汝说空说无。说这边那边。有世间法。有一个不是世间法。
　　和尚子。虚空犹从迷妄幻生。如今若是大肯去。何处有这个称说。尚无虚空消息。何处有三界业次。父母缘生。与汝桩立前后。如今道无尚是诳语。岂况是有。知么。是汝多时行脚和尚子称道有觉悟底事。我今问汝。只如巅山岩崖。逈绝人处。还有佛法么。还裁辨得么。若辨不得。卒未在。我寻常道。亡僧面前正是触目菩提。万里神光顶后相。若人觏得。不妨出得阴界。脱汝髑髅前意想。都来只是汝真寔人体。何处更别有一法解盖覆汝。知么。还信得么。解承当得么。大须努力。
　　上堂。佛道闲旷。无有程途。无门解脱之门。无意道人之意。不在三际。故不可升沉。建立乖真。非属造化。动则起生死之本。静则醉昏沉之乡。动静双泯。即落空亡。动静双收。瞒顸佛性。必须对尘对境如枯木寒灰。临时应用。不失其宜。镜照诸像。不乱光辉。鸟飞空中。不杂空色。所以十方无影像。三界绝行踪。不堕往来机。不住中间意。钟中无鼓响。鼓中无钟声。钟鼓不相交。句句无前后。如壮士展臂。不藉他力。师子游行。岂求伴侣。九霄绝翳。何在穿通。一段光明。未曾昏昧。若到这里。体寂寂。常的的。日赫焰。无边表。圆觉空中不动摇。吞烁乾坤逈然照。
　　夫佛出世者。元无出入。名相无体。道本如如。法尔天真。不同修证。抵要虚闲。不昧作用。不涉尘泥。个中纤毫道不尽。即为魔王眷属。句前句后。是学人难处。所以一句当天。八万门永绝生死。直饶得似秋潭月影。静夜锺声。随扣击以无亏。触波澜而不散。犹是生死岸头事。道人行处。如火销氷。终不决成氷。箭既离弦。无返回势。所以牢笼不肯住。呼唤不回头。古圣不安排。至今无处所。若到这里。步步登玄。不属邪正。识不能识。智不能知。动便失宜。觉即迷旨。二乘胆颤。十地魂惊。语路处绝。心行处灭。直得释迦掩室於摩竭。净名杜口于毗耶。须菩提唱无说而显道。释梵绝听而雨花。若与么。见前更疑何事。没栖泊处。离去来今。限约不得。心思路绝。不因庄严。本来真净。动用语笑。随处明了。更无欠少。
　　今时人不语个中道理。妄自涉事涉尘。处处染着。头头系绊。纵悟。则尘境纷纭。名相不实。便拟凝心敛念。摄事归空。闭目藏睛。终有念起。旋旋破除。细想才生。即便遏捺。如此见解。即是落空亡底外道。魂不散的死人。冥冥漠漠。无觉无知。塞耳偷铃。徒自欺诳。这里分别。则不然也。不是隈门傍户。句句现前。不得商量。不涉文墨。本绝尘境。本无位次。权名个出家儿。毕竟无踪迹。真如凡圣。地狱人天。祇是疗狂子之方。虚空尚无改变。大道岂有升沉。悟则纵横不离本际。若到这里。凡圣也无立处。若向句中作意。则没溺杀人。若向外驰求。又落魔界。如如向上。没可安排。恰似焰炉不藏蚊蚋。此理本来平坦。何用刬除。动静扬眉。是真解脱道。不强为意度。建立乖真。若到这里。纤毫不受。指意则差。便是千圣出头来。也安一字不得。久立。珍重。
　　上堂。我今问汝诸人。且承当得个甚么事。在何世界安身立命。还辨得么。若辨不得。恰似捏目生花。见事便差。知么。如今见有山河大地．色空明暗．种种诸物。皆是狂劳花相。唤作[真*真]倒知见。夫出家人。识心达本源。故号为沙门。汝今既已剃发披衣为沙门相。即便有自利利他分。如今看着尽黑漫漫地墨汁相似。自救尚不得。争解为得人。
　　仁者。佛法因缘事大。莫作等闲相似。聚头乱说杂话。趂謴过时。光阴难得。可惜许大丈夫儿。何不自省察看是甚么事。祇如从上宗乘。是诸佛顶族。汝既承当不得。所以我方便劝汝。但从迦叶门接续顿超去。此一门。超凡圣因果。超毗卢妙庄严世界海。超他释迦方便门。直下永劫不教有一物与汝作眼见。何不自急急究取。未必道我且待三生两生。久积净业。
　　仁者。宗乘是甚么事。不可由汝用工庄严便得去。不可他心宿命便得去。会么。祇如释迦出头来。作许多变弄。说十二分教如瓶灌水。大作一场佛事。向此门中用一点不得。用一毛头伎俩不得。知么。如同梦事。亦同寐语。沙门不应出头来。不同梦事。盖为识得。知么。识得即是大出脱．大彻头人。
　　所以超凡越圣。出生离死。离因离果。超毗卢。越释迦。不被凡圣因果所谩。一切处无人识得汝。知么。莫祇长恋生死爱网。被善恶业拘将去。无自由分。饶汝炼得身心同虚空去。饶汝到精明湛不摇处。不出识阴。古人唤作急流水。流急不觉。妄为恬静。恁么修行。尽出他轮回际不得。依前被轮回去。所以道。诸行无常。直是三乘功果。如是可畏。若无道眼。亦不究竟。何似如今博地凡夫。不用一毫功夫便顿超去。解省心力么。还愿乐么。劝汝。我如今立地待汝构去。更不教汝加功炼行。如今不恁么。更待何时。还肯么。便下座。
　　上堂。汝诸人如在大海底坐。没头浸却了。更展手问人乞水吃。夫学般若菩萨。须具大根器。有大智慧始得。若有智慧。即今便出脱得去。若是根机迟钝。直须勤苦耐志。日夜忘疲。无眠失食。如丧考妣相似。恁么急切。尽一生去。更得人荷挟。克骨究实。不妨易得构去。且况如今谁是堪任受学底人。
　　仁者。莫祇是记言记语。恰似念陀罗尼相似。蹋步向前来。口里哆哆和和地。被人把住诘问着。没去处。便嗔道。和尚不为答话。恁么学事。大苦。知么。有一般坐绳床和尚。称善知识。问着便摇身动手。点眼吐舌瞪视。更有一般。说昭昭灵灵。灵台智性。能见能闻。向五蕴身田里作主宰。恁么为善知识。大赚人。知么。我今问汝。汝若认昭昭灵灵是汝真寔。为甚瞌睡时又不成昭昭灵灵。若瞌睡时不是。为甚么有昭昭灵灵时。汝还会么。这个唤作认贼为子。是生死根本。妄想缘气。汝欲识根由么。我向道昭昭灵灵。祇因前尘色声香等法而有分别。便道此是昭昭灵灵。若无前尘。汝此昭昭灵灵同于龟毛兔角。
　　仁者。真寔在甚么处。汝今欲得出他五蕴身田主宰。但识取汝秘密金刚体。古人向汝道。圆成正遍。遍周沙界。我今少分为汝。智者可以譬喻得解。汝还见南阎浮提日么。世间人所作兴营养身活命。种种心行作业。莫非皆承日光成立。祇如日体还有许多般心行么。还有不周遍处么。欲识金刚体。亦须如是看。祇如今山河大地．十方国土．色空明暗。及汝身心。莫非尽承汝圆成威光所现。直是天人群生类所作业次。受生果报。有情无情。莫非承汝威光。乃至诸佛成道。接物利生。莫非尽承汝威光。祇如金刚体还有凡夫诸佛么。汝既有如是奇特当阳出身处。何不发明取。因何却随他向五蕴身田中鬼趣里作活计。直下自谩去。忽然无常杀鬼到来。眼目诪张。身见命见。恁么时。大难支荷。如生脱龟壳相似。大苦。
　　仁者。莫把瞌睡见解便当却去。未解盖覆得毛头许。汝还知么。三界无安。犹如火宅。且汝未是得安乐底人。祇大作群队。干他人世。这边那边飞走。野鹿相似。但求衣食。若恁么。争行他王道。知么。
　　国王大臣不拘执汝。父母放汝出家。十方施主供汝衣食。土地龙神荷护汝。也须具惭愧知恩始得。莫孤负人好。长连床上排行着地销将去。道是安乐未在。皆是粥饭将养得汝烂冬瓜相似。变将去土里埋将去。业识茫茫。无本可据。沙门因甚么到恁么地。祇如大地上蠢蠢者。我唤作地狱劫住。如今若不了。明朝后日入驴胎马腹里。牵犁拽杷。[口*缶*亍]铁负鞍。碓捣磨磨。水火里烧煮去。大不容易受。大须恐惧好。是汝自累。知么。若是了去。直下永劫不曾教汝有这个消息。若不了。此烦恼恶业因缘不是一劫两劫得休。直与汝金刚体齐寿。知么。
　　上堂。夫古佛真宗。常随物现。堂堂应用。处处流辉。隐显坦然。高低尽照。是以沙门上士。道眼惟先。契本明心。方为究竟。森罗万像。一体同源。廓尔无边。谁论有滞。尘劫中事。都在目前。时人旷隔年深。致乖常体。迷心认物。以背真宗。执有滞空。不遇良朋道友。只自私心作解。纵有商量。浑成意度。及至寻穷理地。不辨邪正。况平生自己未曾捞摝。若乃先贤古德。便自知时。克己惟功。庵岩石室。古德云。情存圣量。犹落法尘。己见未忘。还成渗漏。不可持斋持戒。长坐不卧。任意观空。凝神入定。便当去也。有甚么交涉。西天外道入得八万劫定。凝神寂静。闭目藏睛。灰身灭智。劫数满后。不免轮回。盖为道眼不明。生死源根不破。
　　夫出家儿即不然。不可同他外道也。莫非真实明达。具大知见。能与诸佛同彻。寂照忘知。虚含万像。如今甚么处不是汝。甚么处不分明。甚么处不露现。何不与么会去。若无遮个田地。时中争柰诸般渗漏何。总成虚妄。阿那个便是平生得力处。如实未有发明。切须在急。时中忘餐失寝。似救头然。如丧身命。冥心自救。放舍闲缘。歇却心识。方有少许相亲。若不如是。明朝后日尽被识情带将去。有甚么自由分。
　　如今却不如他无情之物。敷唱分明。土木石头说法。非常真实。只是少人能听。若闻此说。始可商量。且道无情说底法作么生商量。试道看。不可道无言无说也。无视无听也。不可道无问而自说。称叹所行道。不见善财童子参五十三人善知识。末后见弥勒。弹指之顷得入门。才入门后。其门自闭。於楼阁中观百千诸佛过去舍身受身。所参一百二十人知识化境于楼阁中一时俱现。为其证明。善财疑心顿息。
　　大凡三条椽下。具遮个真实发明。即可商量。便向四生六道中同于诸佛净土。更惧何生死。且阿谁知他一切诸法都无实体。至于灵山会上。迦叶亲闻。犹如话月。古德云善恶都莫思量。还同指月。乃至三乘行位解脱．菩萨涅盘．圣德圣果。并如空花兔角。不见道。却来观世间。犹如梦中事。有为心法。不可相依。日久年深。全无利益。只为违真弃本。厌离凡情。折心圣道。作此见知。不出他限量。抛他五阴不去。不见道。诸行无常。是生灭法。汝只拟向前。争能明得。可中彻去。方得知之。若未究得。当知尽是虚头。世间难信之法。具大根器方能明达。今生若彻去。万劫亦然。古德云。直向今生须了却。谁能累劫受余殃。珍重。
　　上堂。太虚日轮。是一切人成立。太虚见在。诸人作么满目觑不见。满耳听不闻。此两处不省得。便是瞨睡。若明彻得。坐却凡圣。坐却三界。梦幻身心无一物如针缝许为缘为对。直饶诸佛出来。作无限神通变现。设如许多教网。未曾措着一分毫。惟助初学成信之门。还会么。
　　水鸟树林却解提纲。他甚端的。自是少人听。非是小事。天魔外道。是辜恩负义。天人六趣。是自欺自诳。如今沙门不荐此事。翻成弄影汉。生死海里浮沉。几时休息去。自家幸有此广大门风。不能绍继得。更向五蕴身田里作主宰。大地载不起。虚空包不尽。岂是小事。若要彻。即今这里便明彻去。不教仁者取一法如微尘大。不教仁者舍一法如毫发许。还会么。
　　时有僧问。从上宗旨如何。师默然。僧再问。师乃叱之。
　　僧问。从何方便门。令学人得入。
　　师曰。入是方便。
　　僧问。初心人来。师如何指示。
　　师曰。甚么处得初心来。
　　僧问。学人创入丛林。乞师提接。师以杖指之。
　　僧曰。学人不会。
　　师曰。我恁么为汝。却成抑屈於人。如今若的自肯。当人分上。不论初学入丛林。可谓共诸人久践。与过去诸佛无所乏少。如大海水。一切鱼龙。初生至老。吞吐受用。悉皆平等。所以道。初发心者与古佛齐肩。奈何汝无始积劫。动诸妄情。结成烦恼。如重病人。心狂热闷。颠倒乱见。都无实事。如今所睹一切境界。皆亦如是。对汝诸根。尽成颠倒。古人以无穷妙药医疗对治。直至十地。未得惺惺。将知大不容易。古人思惟。如丧考妣。如今兄弟。见似等闲。何处别有人为汝了得。可惜时光虚度。何妨密密地自究。子细观寻。至无着力处。自息诸缘去。纵未发萌。种子犹在。若总取我傍家打鼓弄粥饭气力。将此造次排遣生死。赚汝一生。有何所益。应须如实知取好。无事。珍重。
　　上堂。仁者。如今事不获已。教我抑下如是威光。苦口相劝。百千方便。如此如彼。共汝相知闻。尽成[真*真]倒知见。将此咽喉唇吻。祇成得个野狐精业谩汝我。还肯么。祇如有过无过。惟我自知。汝争得会。若是恁么人出头来。甘伏呵责。夫为人师匠。大不容易。须是善知识始得。知我如今恁么方便助汝。犹尚不能构得。可中纯举宗乘。是汝向甚么处安措。还会么。四十九年是方便。祇如灵山会上有百万众。惟有迦叶一人亲闻。余尽不闻。汝道迦叶亲闻底事作么生。不可道如来无说说。迦叶不闻闻。便当得去。不可是汝修因成果．福智庄严底事。知么。且如道吾有正法眼藏付嘱大迦叶。我道犹如话月。曹溪竖拂子。还如指月。所以道。大唐国内。宗乘中事。未曾见有一人举唱。设有人举唱。尽大地人失却性命。如无孔铁锤相似。一时亡锋结舌去。汝诸人赖遇我不惜身命。共汝[真*真]倒知见。随汝狂意。方有伸问处。我若不共汝恁么知闻去。汝向甚么处得见我。会么。大难。努力。珍重。
　　上堂。是汝诸人见有险恶。见有大虫．刀剑诸事逼汝身命。便生无限怕怖。如似什么。恰似世间画师一般。自画作地狱变相。作大虫刀剑了。好好地看了。却自生怕怖。汝今诸人亦复如是。百般见有。是汝自幻出。自生怕怖。亦不是别人与汝为过。汝今欲觉此幻惑么。但识取汝金刚眼睛。若识得。不曾教汝有纤尘可得露现。何处更有虎狼刀剑解胁吓得汝。直至释迦如是伎俩亦觅出头处不得。所以我向汝道。沙门眼把定世界。函盖乾坤。不漏丝发。何处更有一物为汝知见。知么。如是出脱。如是奇特。何不究取。
　　师上堂时久。大众尽谓不说法。一时各归。师乃呵云。看总是一样底。无一个有智慧。但见我开这两边皮。尽来簇着觅言语意度。是我真实为他。却总不知。看恁么。大难。大难。
　　师疾大法难举。罕遇上根。学者依语生解。随照失宗。乃示纲宗三句。曰。第一句。且自承当。现成具足。尽十方世界。更无他故。祇是仁者。更教谁见谁闻。都来是汝心王所为。全成不动智。只欠自承当。唤作开方便门。使汝信有一分真常流注。亘古亘今。未有不是。未有不非者。然此句只成平等法。何以故。但是以言遣言。以理逐理。平常性相。接物利生耳。且於宗旨。犹是明前不明后。号为一味平实。分证法身之量。未有出格之句。死在句下。未有自由分。若知出格量。不被心魔所使。入到手中便转换。落落地。言通大道。不堕平怀之见。是谓第一句纲宗也。
　　第二句。回因就果。不着平常一如之理。方便唤作转位投机。生杀自在。纵夺随宜。出生入死。广利一切。逈脱色欲爱见之境。方便唤作顿超三界之佛性。此名二理双明。二义齐照。不被二边之所动。妙用现前。是谓第二句纲宗也。
　　第三句。知有大智性相之本。通其过量之见。明阴洞阳。廓周法界。一真体性。大用现前。应化无方。全用全不用。全生全不生。方便唤作慈定之门。是谓第三句纲宗也。
　　玄沙语录卷之中

　　师垂语云。诸方老宿尽道接物利生。祇如三种病人。汝作么生接。患盲者。拈槌竖拂他又不见。患聋者。语言三昧他又不闻。患痖者。教伊说又说不得。若接不得。佛法无灵验。
　　时有僧出曰。三种病人。还许学人商量否。
　　师曰。许。汝作么生商量。其僧珍重出。
　　师曰。不是。不是。
　　罗汉曰。桂深现有眼耳口。和尚作么生接。
　　师曰。惭愧。便归方丈。
　　中塔曰。三种病人即今在什么处。
　　又一僧曰。非惟谩他。兼亦自谩。
　　法眼曰。我语当时见罗汉举此僧。我便会三种病人。　云居锡曰。祇如此僧会不会。若道会。玄沙又道不是。若道不会。法眼为什么道我因此僧语。便会三种病人。上座无事。上来商量。人家要知。　云居元曰。地藏如龙无角。玄沙似蛇有足。玄沙只有先锋。且无殿后。两人病在膏肓。针药之所不到。山僧为汝诸人点破。拈拄杖云。棒头有眼明如日。要识真金火里看。　有僧请益云门。门曰。汝礼拜着。僧礼拜起。门以拄杖挃之。僧退后。门曰。汝不是患盲么。复唤近前来。僧近前。门曰。汝不是患聋么。门曰。会么。僧曰。不会。门曰。汝不是患痖么。僧于是有省。　雪窦显举了。便喝云。这盲聋喑痖汉。若不是云门。驴年去。如今有底。或拈槌竖拂。他又不管。教伊近来。他又不来。还会么。又不应诸方。还柰何得么。雪窦若不柰何。汝这一队驴汉又堪作什么。以拄杖一时趂散。　本觉一云。云门．雪窦也是因风吹火。见兔放鹰。争如地藏逆水之波。当时闻玄沙恁么道。便出众曰。某甲有眼．有耳．有口。请师接。玄沙云。惭愧。便乃呵呵大笑。非但玄沙。尽西天此土诸佛诸祖被这一拶。不免退身有分。蓦拈拄杖云。放过则不可。　径山杲云。这僧虽然悟去。只悟得云门禅。若是玄沙禅。更买草鞋行脚。　天童华云。云门平展。这僧实酬。且道什么处是这僧悟处。不救之疾。难为针艾。　龙门远云。好兄弟。还知真实相为么。今日不惜眉毛。为诸人说破。只如诸人有双眼。又何曾见来。有双耳。又何曾闻来。有片口。又何曾说来。既无说．无闻．无见。何处有色声香味事。虽然如是。能有几人到这般田地。
　　颂。
　　盲聋喑痖杳绝机宜。天上天下堪笑堪悲。离朱不辨正色。师旷岂识玄丝。争如独坐虚窗下。叶落花开自有时。复云。还会么。无孔铁槌。(雪窦显)。
　　退后近前兼对辩。相逢邂逅难回面。春风蓦地撼庭前。还见落花千万片。(白云端)。
　　云门老子手亲眼亲。因风吹火不费精神。盲者便视。聋者便闻。虽然无语挂在口唇。三种病人一种法门。(佛鉴懃)。
　　盲聋喑痖接不得。玄沙枉费闲心力。扁鹊卢医拱手归。三人俱是膏肓疾。(鼓山珪)。
　　玄沙三种病人语。透出云门六不收。莫待是非来入耳。从前知己反为雠。(径山杲)。
　　权生聋瞽痖[病-丙+(君/巾)]痲。要显吾宗验作家。金刚截铁如泥碎。透金才动失玄沙。(汾阳昭)。
　　欲知三种人。应用理常新。未有纤毫法。能为中外尘。(永明寿)。
　　一二三。见闻觉。更是谁。顿销铄。花簇簇处鹧鸪啼。草熏熏时鸳鸯飞。玄沙老。玄沙老。赖遇当年欠一着。谛当之言徒唯然。中间树子半零落。(翠岩真)。
　　玄沙三种接人。诸人口耳现在。不要开眼尿床。特地移山塞海。花里幽禽语不休。风光满地谁人买。(涂毒策)。
　　玄沙三种病人。有理不在高声。引得香严老子。却来树上悬身。(龙门远)。
　　玄沙以毒出人毒。三种病人同一屋。堪笑云门老古锥。河里失钱河里摝。(或庵体)。
　　盲聋喑痖不相干。莫被玄沙恣热谩。一句与君重剖露。老君头戴楮皮冠。(晦空明)。
　　聋盲喑痖。捉败了也。更问如何。聋盲喑痖。(月林观)。
　　曲设多方验作家。有谁亲见老玄沙。耳聋口痖眼睛瞎。五浊众生数似麻。(横川珙)。
　　雪峰上堂曰。要会此事。犹如古镜当台。胡来胡现。汉来汉现。师曰。忽遇明镜来时如何。峰曰。胡汉俱隐。师曰。老和尚脚跟犹未点地在。
　　师因参次。闻燕子声。乃曰。深谈实相。善说法要。便下座。时有僧请益曰。某甲不会。师曰。去。谁信汝。
　　颂。
　　紫燕飞来绕画梁。深谈实相响浪浪。千言万语无人会。又逐流莺过短墙。(本觉一)。
　　薄宦奔南北。长怜客路尘。蒙蒙烟雨里。深忆故园春。(延寿慧)。
　　杀活交驰。千里不共。救得眉毛。失却鼻孔。(空叟印)。
　　闽王送荔枝与师。师拈起示众云。这个荔枝得恁么红。这个荔枝得恁么赤。诸人作么生会。若道一色。犹是儱侗。若道是众色。又落断常。诸人作么生。有僧出云。不可不识荔枝。师自代云。只是荔枝。
　　智证传曰。夫以言遣言。以理遣理。皆世谛流布。非能见道。楞伽经曰。如楔出楔。如玄沙尝曰。学者当用处不换机。而虽老於丛林者。亦莫识此语。可叹也。玄沙尝食荔枝。问众曰。这个荔枝得与么红。这个荔枝得与么赤。汝诸人且作么生。若道一色。又是儱侗。若道是众色。只成个断常。汝诸人且作么生。彦瑫曰。也只和尚自分明。玄沙曰。这儱侗愚痴。有什么交涉。冲机曰。都来只是一色。玄沙曰。总与么儱侗。有什么了时。乃回顾。问皎然。汝作么生道。皎然曰。不可不识荔枝。玄沙曰。只是荔枝。又曰。汝诸人如许多时在我这里。总与么说话。不辨缁素。不识吉凶。我比来向汝道用处不换机。因什么只管对话。有什么交涉。道巘禅师曰。先圣悯汝[真*真]倒驰逐。将一句子解落。汝知是般事。掉放闲处。自着些筋力。却于机语上答出话头。将作禅道。非惟自赚。亦乃赚人。
　　师与雪峰夹篱次。师问。夹篱处还有佛法也无。峰曰。有。师曰。如何是夹篱佛法。峰撼篱子一下。师曰。某甲不与么。峰曰。子又作么生。师曰。穿过篾头来。
　　师辞雪峰云。启和尚。人人自由自在。某甲如今下山去。峰曰。是谁与么道。师曰。是和尚与么道。峰曰。汝作么生。师曰。不自由自在。峰曰。知。
　　长庆来。师问。除却药忌作么生道。庆曰。放憨作么。师曰。雪峰山橡子拾食。来这里雀儿放粪。
　　师因僧礼拜。师曰。因我得礼汝。
　　颂。
　　拜我得礼汝。自笑没道理。岂独玄沙翁。天下人不是。(觉海元)。
　　因我得礼汝。扶倒又扶起。要行即便行。要止即便止。(宝峰明)。
　　夫子不识字。达磨不会禅。玄沙无此语。切莫妄流传。(径山杲)。
　　利刀自断命根。不要依草附木。若有一法与人。永入拔舌地狱。(鼓山珪)。
　　因我得礼汝。牵牛去饮水。岸上蹄踏蹄。水中嘴对嘴。(高庵悟)。
　　因我得礼汝。昆仑卧潭底。虽然浪拍天。身上无滴水。(雪堂行)。
　　因我得礼汝。分明好惭愧。玄沙不是痴。咄。开眼休瞌睡。(照堂一)。
　　说汝说我。转见话堕。大地众生。元无一个。(典牛游)。
　　老鼠咬生铁。十分滋味别。猫儿左右看。咽唾也不彻。(正堂辩)。
　　因我得礼汝。穷源须到底。九九八十一。阎罗王是鬼。(止庵颜)　(圆语改云。当下便归家。不隔一番纸)。
　　因我得礼汝。事从叮嘱起。谁知白苹风。不在秋江里。(天目礼)。
　　因我得礼汝。莫放屁撒屎。蒂累天下人。错认自家底。(蒙庵聪)。
　　问。如何是亲切底事。师曰。我是谢三郎。
　　颂。
　　本是钓鱼船上客。偶除须发着袈裟。祖佛位中留不住。夜来依旧宿芦花。(雪窦显)。
　　亲伸端的向君言。莫比流沙少室传。昨夜雁回双岭后。谢家人立月明前。(投子青)。
　　闽山沧海浪悠悠。父子生涯一钓舟。忽尔踏翻亲猛省。大家收拾去来休。(草堂清)。
　　杪秋时节水云乡。千顷芦花未着霜。江景不将零碎卖。一时分付谢三郎。(祖印明)。
　　萧萧芦苇映江流。独棹孤蓬漾小舟。细雨斜风浑不顾。一心只在钓竿头。(笑翁堪)。
　　侍雪峰次。二僧从阶下过。峰曰。此二人堪为种草。师曰。某甲不与么。峰曰。汝作么生。师曰。便好与三十棒。
　　镜清问。学人乍入丛林。乞师指个入路。师曰。还闻偃水声否。曰。闻。师曰。是汝入处。
　　颂。
　　从这里入。头上脚下俱湿。虽然通得咽喉。未免一场气急。风浙浙。浪悠悠。清风何处起。人在木兰舟。(佛慧泉)。
　　一滴偃溪水。四海少人闻。直饶玄会得。也是弄精魂。(法云秀)。
　　天生碧眼昆仑儿。有艺过人自不知。几度黑风翻大海。波心出没自闲嬉。(白云端)。
　　风飘碎玉千峰雪。雨滴岩花万国春。堪听偃溪流水意。潺潺终日不闻闻。(罗汉南)。
　　投老玄沙怤镜清。返闻来听偃溪声。如今洗耳沧浪在。谁肯临流便濯缨。(旻古佛)。
　　滔滔无问说。只为太亲切。有谁曾共闻。山河齐漏泄。(楚安方)。
　　玄沙指示太深深。引线须凭一寸针。闻与不闻门外语。劝君休向偃溪寻。(文殊道)。
　　乾坤独立。从这里入。风吹不着。雨打不湿。(月林〔现〕)。
　　一派寒泉下翠微。玄沙拈出为真机。镜清虽向闻中入。流水何曾洗是非。(铁山仁)。
　　雪峰示众云。南山有一条鳖鼻蛇。汝等诸人切须好看。长庆云。今日堂中大有人丧身失命。云门以拄杖撺向雪峰前。作怕势。僧举似师。师云。须是棱兄始得。虽然如此。我即不恁么。僧云。和尚作么生。师曰。用南山作什么。
　　真净示众。举。雪峰云。南山有条鳖鼻蛇。汝等诸人切须好看。雪峰无大人相。然则蛇无头不行。恰似新妇儿怕阿家相似。便道堂中大有人丧身失命。云门拽拄杖撺向雪峰面前作怕势。为蛇添足。玄沙云。用南山作什么。道我见处亲切。不免只在窠窟里。更无一人有些子天然气槩。报宁门下则不然。莫有天然气概的么。不敢望汝别悬慧日。独振玄风。且向古人鹘臭布衫上知些子气息也难得。
　　颂。
　　象骨岩高人不到。到者须是弄蛇手。棱师备师不柰何。丧身失命有多少。韶阳知。重拨草。南北东西无处讨。忽然突出拄杖头。抛对雪峰大张口。大张口兮同闪电。剔起眉毛还不见。如今藏在乳峰前。来者一一看方便。喝云。看脚下。(雪窦显)。
　　雪峰一日在僧堂内烧火。闭却前后门。乃叫云。救火。救火。师将一片柴从窗棂中抛入。雪峰便开门。
　　鼓山来。师作一圆相示之。山曰。人人出这个不得。师曰。情知汝向驴胎马腹里作活计。山曰。和尚又作么生。师曰。人人出这个不得。山曰。和尚与么道却得。某甲为甚么道不得。师曰。我得。汝不得。
　　雪窦显云。只解贪观白浪。不知失却手桡。　云峰悦云。道得道不得。总在玄沙圈里。如今作没生出得玄沙圈。　昭觉勤云。灼然这一条路作者方知。直得穷天地。亘万古而不移。消劫石。空芥城而无尽。便是透关底也须着眼始得。一等是恁么时节。为甚么我得。汝不得。切忌向驴胎马腹里作活计。　净因成云。丛林中往往作鼓山未到玄沙境界会。诸人要识玄沙．鼓山么。不见道。尽出这个不得。　南华炳云。捩转鼻孔。换却眼睛。若无这个手段。如何扶竖宗乘。虽然如是。直是好笑。笑须三十年。且道笑个什么。情知汝在驴胎马腹里作活解。　地藏恩别云。不免起动和尚。　东禅观云。某甲当时若作鼓山。待玄沙道人人出这个不得。即云和尚元来别有长处。不图成就前功。且要与玄沙驴胎马腹里相见。
　　颂。
　　作者好来无病药。马腹驴胎何处着。鼓山当日可怜生。鼻孔遭人白拈却。(本觉一)。
　　一日。众集。师将拄杖一时趂下。却回向侍者道。我今日作得一解。险入地狱如箭射。者曰。喜得和尚再复人身。
　　翠岩芝云。大小玄沙前不构村。后不至店。且作么生道得出身之路。　道吾真云。大小芝老只是偏枯。若是道吾即不然。玄沙．侍者一人具一只眼。
　　云居舜云。此话众中举得烂如泥。且作么生会。山。
　　僧道。侍者不在言也。玄沙也是荆棘里求旃檀。
　　东禅观云。大小玄沙性命在付者手里。
　　僧侍立次。师以杖指面前地上白点曰。还见么。曰。见。
　　如是三问三答。师曰。你也见。我也见。为什么道不会。
　　颂。
　　你见我见。十分成现。打破荆棘林。方知无背面。一点从教彻古今。黑白未分何处辨。
　　师尝访三斗庵主。才相见。主曰。莫怪住山年深无坐具。师曰。人人尽有。庵主为什么无。主曰。且坐食茶。师曰。庵主原来有。
　　师因雪峰指火曰。三世诸佛在火焰里转大法轮。师曰。近日王令稍严。峰曰。作么生。师曰。不许搀行夺市。
　　云门偃曰。火焰为三世诸佛说法。三世诸佛立地听。
　　南际到雪峰。峰令访师。师问。古人道。此事惟我能知。长老作么生。际曰。须知有不求知者。师曰。山头和尚吃许多辛苦作么。
　　雪峰普请畬田次。见一蛇。以杖挑起。召众曰。看看。以刀芟为两段。师以杖抛於背后。更不顾视。众愕然。峰曰。俊哉。
　　侍雪峰游山次。峰指面前地曰。这一片地。好造个无缝塔。师曰。高多少。峰乃顾视上下。师曰。人天福报即不无和尚。若是灵山授记。未梦见在。峰曰。汝又作么生。师曰。七尺八尺。
　　琅邪觉云。国清才子贵。家富小儿娇。
　　雪峰曰。世界阔一尺。古镜阔一尺。世界阔一丈。古镜阔一丈。师指火炉曰。火炉阔多少。峰曰。如古镜阔。师曰。老和尚脚跟未点地在。
　　镜清怤问僧。为复古镜致火炉与么阔。火炉致古镜与么阔。　西院明云。与么问人。也未可在。云门偃云。馊饭泥茶炉。
　　上堂。良久。曰。我为汝彻困也。还会么。僧问。寂寂无言时如何。师曰。寐语作么。曰。本分事。请师道。师云。瞌睡作么。曰。学人即瞌睡。和尚何如。师曰。争得恁么不识痛痒。又曰。可惜许大师僧。千里万里行脚到这里。不消个瞌睡寐语。便屈去。
　　问。四仪外。如何奉王。师曰。汝是王法。罪人争会问事。
　　问。古人拈槌竖拂。还当宗乘也无。师曰。不当。曰。古人意作么生。师举拂子。僧曰。宗乘中事如何。师曰。待汝悟始得。
　　问。如何是金刚力士。师吹一吹。
　　普请往海坑砍柴次。见一虎。天龙曰。和尚。虎。师曰。是汝虎。归院后。天龙问。适来见虎云。是汝。未审尊意如何。师曰。娑婆世界有四种极重事。若人透得。不妨出得阴界。
　　东禅齐曰。上座。古人见了。道我身心如大地．虚空。如今人还透得么。　雪窦云。要与人天为师。前面端的是虎。
　　颂。
　　前虎后虎。急须看取。凛烈威风。生狞爪距。今古樵人不回顾。丧身失命如何数。若回顾。雄雄坐断出前路。(佛慧泉)。
　　猛虎当途独振威。爪牙真个利如锥。可怜不觉亡身者。碎骨收来良可悲。(保宁勇)。
　　宗师方寸大慈悲。是汝之言实古锥。万里神光腾顶后。肯将生死吓愚痴。(龙门远)。
　　欲识玄沙虎。当面是谁睹。直下透牢关。全机超佛祖。(禾山方)。
　　玄沙见虎是汝。多少人明自己。色声逼满太虚。有底纤毫依倚。(永明寿)。
　　老玄沙。太饶舌。觌面明明重漏泄。衲僧於此便承当。验来未免眼中屑。屑屑谁甄别。火发新罗烧脚热。(海印信)。
　　山中有虎人。世上有人虎。常磨笑里刀。利牙爪可怖。寄语花狸奴。莫教渠上树。(慈受深)。
　　前面有虎。元来是汝。更问如何。冤苦冤苦。(月堂昌)。
　　闽王送师上船。师扣船召曰。大王争能出得这里去。
　　王曰。在里许得多少时也。
　　归宗柔别云。不因和尚。不得到这里。
　　师问文桶头。下山几时归。曰。三五日。师曰。归时。有无底桶子将一担归。文无对。
　　归宗柔代云。和尚用作什么。
　　师与地藏在方丈说话。夜深。侍者闭却门。师曰。门总闭了。汝作么生得出去。藏曰。唤甚么作门。
　　雪窦显别云。珍重便行。　清凉钦别云。和尚莫欲歇去么。
　　师问长生。维摩观佛。前际不来。后际不去。今则无住。汝作么生观。生曰。放皎然过。有个道处。师曰。放汝过。作么生道。生良久。师曰。教阿谁委悉。生曰。徒劳侧耳。
　　师曰。情知汝向鬼窟里作活计。
　　崇寿云别长生云。唤甚么作如来。
　　问。古人皆以瞬视接人。未审和尚以何接人。师曰。我不以瞬视接人。曰。学人为甚道不得。师曰。畐塞汝口。争解道得。
　　法眼云。古人恁么道甚奇特。且问上座口是甚么。
　　师问镜清。教中道。不见一法为大过患。且道不见什么法。清指露柱曰。莫是不见这个法么(同安显别云。也知和尚不造次)。师曰。浙中清水白米从汝吃。佛法未会在。
　　玄觉云。且道玄沙恁么道。意在什么处。不见僧问洞山云。不见一法为大过失。此意如何。洞山云。不见一法好言语。上座。一宿觉云。不见一法即如来。是则名为观自在。普贤又云。不见一法是大过患。是一个。是两个。试断看。　雪窦显云。大小镜清被玄沙热谩。我当时若见。但向道。灵山授记也未到如此。　沩山喆云。若不是镜清。几乎忘前失后。何故。不逢别者。终不开拳。
　　颂。
　　雪老门高儿女盛。又能情重贵天伦。把家干蛊虽相似。也有贪杯落草人。(虚空愚)。
　　密机深设阱。利刃疾交锋。汗马无人识。重论盖代功。
　　师因僧问。如何是清净法身。师曰。脓滴滴地。
　　颂。
　　滴滴通身是烂脓。钓鱼船上显家风。时人只看丝纶上。不见芦花对岸红。(天衣怀)。
　　脓滴滴地金色光。法身全体露堂堂。钓螺江上曾分化。一叶渔舟泛渺茫。(杨无为)。
　　清净法身无可比。病后依前滴滴脓。燕鸿叫断秋光老。落叶飘来一样红。(懒庵枢)。
　　滴滴通身是烂脓。更无一点落西东。若言不是知音者。未免风吹别调中。
　　师示众云。若论此事。喻一片田地。四至界分结契卖与诸人了也。只有中心树子犹属老僧在。
　　颂。
　　万事由王老师。树子未属汝在。广额屠儿成佛。二祖大师偿债。(鼓山珪)。
　　祖父田园都卖了。四边界至不曾留。柰何犹有中心树。恼乱春风卒未休。
　　祖父田园俱属我。中间树子岂由他。连枝连叶和根拔。要见儿孙意气豪。(遁庵演)。
　　玄沙曾指上头关。四海禅流觉未闲。惟有汉朝天子贵。彭城[土*玄]上信旌还。(姜山爱)。
　　问。如何是学人自己。师曰。用自己作么。
　　云门曰。没量大人被语脉里转却。僧问。如何是学人自己。门曰。忽然路上有人唤衲僧斋。汝也随分得饭吃。
　　颂。
　　是汝自己。莫相钝置。衲子两两三三。祇道早眠晏起。(大中隆)。
　　玄沙驴前。云门马后。更问如何。合取狗口。(雪庵瑾)。
　　问。凡有言句。尽落裷缋。不落裷缋。请和尚商量。师曰。抝折秤衡来。与汝商量。
　　问。承古有言。举足下足。无非道场。师曰。没却汝。曰。为甚么得恁么难见。师曰。祇为太近。
　　法眼曰。也无可得近。直下是上座。
　　师问明真大师。善财参弥勒。弥勒指归文殊。文殊指归佛处。汝道佛指归甚么处。对曰。不知。师曰。情知汝不知。
　　法眼别云。唤什么作佛。
　　大普玄通到。礼觐。师谓曰。汝在彼住。莫诳惑人家男女。对曰。玄通只是开个供养门。晚来朝去。争敢作恁么事。师曰。事难。曰。真情是难。师曰。什么处是难处。曰。为伊不肯承当。师便入方丈拄却门。
　　泉守王公请师登楼。先语客司曰。待我引大师至楼前。便舁却梯。客司禀旨。公曰。请大师登楼。师视楼。复视其人了曰。佛法不是此道理。
　　法眼云。未舁梯时。一日几度登楼。
　　师与泉守在室中说话。有一沙弥揭帘入见。却退步而出。师曰。那沙弥好与二十拄杖。曰。恁么即某甲罪过(同安显别云。祖师来也)。师曰。佛法不恁么。
　　镜清云。不为打水。有僧问。不为打水。意作么生耶。镜清云。青山碾为尘。敢保勿闲人。东禅斋云。只如玄沙意作么生。或云。直饶恁么去。也好与拄杖。或云。事在当机。或云。拈破会处。此三说还会玄沙意也无。
　　师问雪峰。某甲如今大用去。和尚作么生。峰遂将三个木球一时抛出。师遂作斫牌势。峰曰。汝亲在灵山。方得如此。师云。也祇是自家事。
　　妙喜云。祇许老胡知。不许老胡会。
　　灵云见桃花。颂云。三十年来寻剑客。几回落叶又抽枝。自从一见桃花后。直至如今更不疑。沩山云。从缘入者。永不退失。汝善护持。师云。谛当。甚谛当。敢保老兄未彻在。众疑此语。师问地藏。我恁么道。汝作么生会。地藏云。不是桂琛。即走杀天下人。
　　五祖演云。说甚么谛当。更参三十年始得。　妙喜云。一家有事百家忙。
　　僧问石霜。咫尺之间。为甚不睹师颜。霜曰。我道徧界不曾藏。僧后问雪峰。徧界不曾藏。意旨如何。峰曰。什么处不是石霜。僧回。举似石霜。霜云。遮老汉着甚么死急。师云。山头老汉蹉过也。
　　师在雪峰时。光侍者谓师曰。师叔若学得禅。某甲打铁船下海去。师住后。问光曰。打铁船也未。光无对。
　　法眼代云。和尚终不恁么。　法灯代云。请和尚下船。玄觉代云。贫儿思旧债。　汾阳昭云。只见锥头利。不见凿头方。　慧林本云。昨日过新罗。　云居元云。禅也未曾参得。何用思量旧事。忽然被他撑动铁船。玄沙堪作什么。
　　师一日遣僧送书上雪峰。峰开缄。见白纸三幅。问僧。会么。曰。不会。峰云。不见道。君子千里同风。僧回。举似师。师曰。山头老汉蹉过也不知。曰。和尚如何。师曰。孟春犹寒。也不解道。
　　五祖戒云。将谓胡须赤。　黄龙南云。雪峰不道无长处。既被玄沙识破。直至于今雪不出。　明昭谦云。玄沙三幅白纸。曾柰文彩已彰。雪峰千里同风。何故不知蹉过。不见道。养子莫教大。大了作家贼。
　　颂。
　　故遣驰书通远信。不干文字示家风。回来却报玄沙语。蹉过分明理更封。(汾阳昭)。
　　玄沙封白纸。雪老却同风。蹉过人难会。古曲调不同。(真如喆)。
　　玄沙封白纸。雪老把火披。元来不识字。白日走须弥。(云盖智)。
　　玄沙象骨眼睛乌。白纸三番便当书。千里同风多错会。一条拄杖两人扶。(慈受深)。
　　踏翻渔艇承家业。笑出芦花月正圆。地阔天长三幅纸。同风千里为谁宣。(佛心才)。
　　白纸三张通信去。展开千里却同风。阳春转入胡笳曲。不是风吹别调中。(佛性泰)。
　　三番白纸问寒暄。千里同风月满船。夺得高标全用处。盘蛇口内打秋千。(丹霞淳)。
　　白纸连封寄雪峰。雪峰由是喜同风。中间蹉过无人识。斋后江城打暮钟。(佛陀逊)。
　　白纸驰来上雪峰。雪峰千里却同风。玄沙蹉过人难会。熨斗煎茶铫不同。(真净文)。
　　鵽[刁*鸟]夜夜连声叫。月下同人不忍闻。啼到血流无用处。不如缄口过残春。(文殊道)。
　　三张白纸。千里同风。宗师蹉过。衲子迷踪。金乌飞出海门东。风从虎兮云从龙。(野云南)。
　　千里同风见不差。僧持此语报玄沙。不知蹉过如何也。莫是玄沙蹉过他。(横川珙)。
　　问。承和尚有言。尽十方世界是一颗明珠。学人如何得会。师曰。尽十方世界是一颗明珠。用会作么。僧便休。师来日却问其僧。尽十方世界是一颗明珠。汝作么生会。曰。尽十方世界是一颗明珠。用会作么。师曰。知汝向鬼窟里作活计。
　　玄觉云。一般恁么道。为甚么却成鬼窟去。
　　问。如何是无缝塔。师曰。这一缝大小。
　　韦监军来谒。乃曰。曹山和尚甚奇怪。师曰。抚州取曹山几里。韦指傍僧曰。上座曾到曹山不。曰。曾到。韦曰。抚州取曹山几里。曰。百二十里。曰。恁么则上座不到曹山。韦却起礼拜。师曰。监军却须礼此僧。此僧却具惭媿。
　　云居锡云。什么处是此僧具惭媿。若检得出。许上座有行脚眼。
　　承天京云。这僧可悲可痛。直饶玄沙具金刚眼睛。蹉过韦监军了也。
　　西天有声明三藏至。闽帅请师辨验。师以铁火筯敲铜炉。问。是甚么声。藏曰。铜铁声(法眼别云。请大师为大王。　法灯别云。听和尚问)。师曰。大王莫受外国人谩。藏无对。
　　法眼代云。大师久受大王供养。　法灯代云。却是和尚谩大王。　雪窦显别云。大王宜加敬信。　又代三藏云。莫谩外国人。　净因成云。既不是铜铁声。玄沙唤作什么声。然则三藏只知渡水。不觉湿衣。玄沙偏解诬人。争柰国有宪章。且道三藏谩大王何似玄沙谩大王。　天童觉云。理契则神。贫子获衣中之宝。情封则物。力士失额上之珠。三藏只解瞻前。不能顾后。还知么。诬人之罪。以罪加之。
　　问僧。乾闼婆城汝作么生会。曰。如梦如幻。
　　法眼别敲物示之。
　　雪峰因僧问。牧童能歌能舞时如何。峰便下绳床作舞。师云。这老汉脚跟未点地在。峰云。子又作么生。师抚掌三下。
　　雪峰升座。众集定。乃辊出木球。师遂去捉来安于旧处。
　　师以杖拄地。问长生曰。僧见．俗见．男见．女见。汝作么生见。曰。和尚还见皎然见处么。师曰。相识满天下。
　　问。承和尚有言。闻性遍周沙界。雪峰打鼓。这里为甚么不闻。师曰。谁知不闻。
　　问。险恶道中以何为津梁。师曰。以眼为津梁。曰。未得者如何。师曰。快救取好。
　　师举志公曰。每日拈香择火。不知身是道场。乃曰。每日拈香择火。不知真个道场。
　　玄觉云。祇如此二尊宿语。还有亲疎也无。
　　师与韦监军吃果子。韦问。如何是日用而不知。师拈起果子曰。吃。韦吃果子了。再问之。师曰。只者是日用而不知。
　　普请搬柴。师曰。汝诸人尽承吾力。一僧曰。既承师力。何用普请。师叱之曰。不普请。争得柴归。
　　师初到莆田。百戏迎之。次日。问小塘长老。昨日许多喧闹向什么处去。小塘提起袈裟角。师云。料掉没交涉。
　　法眼益别云。昨日有多少喧闹。　清凉钦别云。今日更好笑。　沩山喆云。大沩则不然。忽有问。遂鸣指一下。如有个衲子出来云。料掉没交涉。却肯他。何故。大丈夫汉捋虎须也是本分。且道利害在甚处。　黄龙新云。奇怪。诸禅德。扶竖宗乘。须是小塘长老始得。玄沙为什么道料掉没交涉。我即不然。昨日许多喧闹向什么处去。天共白云晓。水和明月流。　昭觉勤云。或有问山僧。只向道。又是从头起。他若道。料掉没交涉。劈脊便棒。何故。曹溪波浪如相似。无限平人被陆沉。　南华炳云。玄沙恁么道。还有得失是非也无。若谓有。当人未具眼在。若谓无。因甚么道料掉没交涉。还会么。是非已去了。是非里荐取。
　　颂。
　　夜壑藏舟。澄源着棹。鱼龙未知水为命。折筯不妨聊一搅。玄沙师。小塘老。函盖箭锋。探竿影草。潜缩也老龟巢莲。游戏也华鳞弄藻。(天童觉)。
　　今日静愀愀。昨日闹啾啾。风定花犹落。鸟鸣山更幽。(北磵简)。
　　人前根起袈裟角。堪笑无端露丑恶。二老风流出当家。未明向上那一着。(无际派)。
　　罗汉同中塔侍师次。师乃打中塔一棒。云。就名就体。
　　中塔不对。乃问罗汉云。作么生会。罗汉云。这僧着一棒。不知来处。
　　师因韦监军云。占波国人语稍难辨。何况五天梵语。还有人辨得么。师提起橐子云。识得这个即辨得。
　　云门偃云。玄沙何用繁辞。又云。适来道什么。
　　师问僧。甚处来。云。德山来。师云。德山近日有何言句。
　　僧云。和尚一日大众集定。撺拄杖向前。便归方丈掩却门。师云。赚举了。僧却问。作么生是某甲赚举。师云。更请上座举。其僧又举。师云。不违种草。
　　师因雪峰至。谓师云。近有僧来礼拜我。我打伊一棒便回头。我向伊道。是什么。渠便有个会处。师云。和尚莫错保持人。也须验过始得。师后去山中。果见其僧。遂问云。山中和尚见兄来。打一棒。云。是什么。是不。僧云。是。师拂袖去。雪峰见师。乃问云。那僧何似生。师云。那僧荒也。峰云。何处荒。师云。四边荒裸裸地。
　　大沩升座。有僧出云。请和尚为众说法。沩云。我为汝得彻困也。僧便作礼。雪峰闻。云。古人得与么老婆心切。师云。山头和尚蹉过古人事。峰问师。什么处是老僧蹉过古人事处。师云。大小沩山被那僧一问。直得百杂碎。峰骇然。
　　师问僧。甚处来。僧云。瑞岩来。师云。瑞岩有甚么言句。
　　云。和尚寻常唤主人翁。自应曰。诺。惺惺着。佗后莫受人谩。师云。一等弄精魂。犹较些子。
　　师有时云。深山悬崖。千年万年。人迹不到处。还有佛法也无。若道有。唤甚么作佛法。若道无。佛法却有不到处。
　　问。从上宗乘。如何理论。师曰。少人听。曰。请和尚直道。
　　师曰。患聋作么。
　　师有时谓众曰。是汝真实如是。又有时云。达磨如今现在。汝诸人还见么。
　　师因雪峰迁化。为丧主。三朝集众。煎茶次。师於灵前拈起一只盏问大众。先师在日即且从。你道如今且作么生道。若道得。则先师无过。若道不得。则过在先师。还有人道得么。如是三问。众无对。师遂扑破盏子归院。后问中塔。作么生会。塔云。先师有甚么过。师便面壁。塔便出去。师复召塔。塔回首。师问。汝作么生会。塔便面壁。师休去。
　　师一日见三人新到。遂自去打普请鼓三下。却归方丈。新到具威仪了。亦去打普请鼓三下。却入僧堂。久住来白师云。新到轻欺和尚。师云。打钟集众勘过。大众集。新到不赴。师令侍者去唤。新到才至法堂。却向侍者背上拍一下云。和尚唤汝。侍者至师处。新到便归堂。久住乃问和尚。何不勘新到。师云。我与汝勘了也。
　　颂。
　　玄沙明修栈道。新到暗度陈仓。夜行各不相投。投明共到咸阳。严号令。按条章。明明四海清如镜。更于何处觅边疆。(最庵印)。
　　师示众曰。世尊道吾有正法眼藏付嘱摩诃大迦叶。犹如画月。曹溪竖拂。犹如指月。时鼓山出众云。月聻。
　　师曰。这个阿师就我觅月。山不肯。却归众云。道我就他觅月。
　　雪窦显云。玄沙与鼓山如排百万大阵。祇抛瓦砾相击。或有衲僧辨得。当知正法眼藏付嘱有在。
　　护国元云。玄沙．鼓山各说道理。要且未识月在。诸人要识月么。幸无偏照处。刚有未明人。
　　师因侍雪峰游山次。峰云。欲将此一片地作长生地。
　　师云。看此一片地。好造个无缝塔。峰乃作量势。师云。是即是。某甲不与么。峰云。汝作么生。师云。造塔。峰云。好。好。
　　偈三首。
　　万里神光顶后相。没顶之时何处望。事亦成。意亦休。此个元来触处周。智者撩着便提取。莫待须臾失却头。
　　颂。
　　神光顶后照无遗。万里区区岂足言。若问玄沙端的意。霜天夜半髑髅寒。(失名)。
　　玄沙游径别。时人切须知。三冬阳气盛。六月降霜时。
　　有语非关舌。无言切要词。会我最后句。出世少人知。
　　奇哉一灵叟。那顿许吺吺(音兜)。风起引箜篌。迷子曾头凑。设使总不是。虾蟆大张口。开口不开口。终是犯灵叟。欲识个中意。南星真北斗。
　　玄沙语录卷之下

　　罽宾国王诣师子尊者前。斩之。出白乳。王臂自落。
　　师云。大小师子尊者不能与头作主。
　　玄觉云。玄沙恁么道。要人作主。不要人作主。若也要人作主。蕴即不空。若不要人作主。玄沙恁么道。意在什么处。试断看。
　　青原令石头驰书呈南岳大慧云。回日与子个鈯斧子住山去。石头到后。便问。不慕诸圣。不重己灵时如何。慧云。子问太高生。何不向下问将来。头云。宁可永劫受沉沦。不於诸圣求解脱。便归。青原问。子返何速。书信达不。头曰。信亦不通。书亦不达。乃举前话。复云。去日蒙和尚许鈯斧子。而今便请。师垂下一足。石头便作礼。
　　师云。大小石头被大慧推倒。至今起不得。
　　灌溪因僧问。久向灌溪。到来只见沤麻池。溪云。汝只见沤麻池。要且不见灌溪。僧云。如何是灌溪。溪云。劈箭急。
　　师云。更学三十年来会禅。
　　鲁祖见僧来便面壁。南泉闻。乃云。我寻常向僧道。佛未出世时会取。尚不得一个半个。他恁地。驴年去。罗山闲云。陈老师若见。背上与五火抄。
　　师云。我当时若见。也与五火抄。
　　云居锡云。罗山．玄沙总与么道。为复一般。为复别有道理。若择得出。许上座佛法有去处。
　　太原孚到投子。子云。久向太原孚上座。莫便是么。孚作掌势。子云。老僧招得。孚便出。子云。且听诸方断看。孚便回首。子便打。
　　师云。莫是投子招得么。
　　沩山问仰山。甚处来。仰山云。田中来。沩山云。田中多少人。仰山插锹。叉手而立。沩云。今日南山有人割茆。仰拽锹而去。
　　师云。我若见。即踏倒锹子。
　　有人问镜清怤云。插锹意旨何如。
　　云。狗衔赦书。诸侯避道。
　　又问。玄沙踏倒锹意如何。
　　云。不柰船何。打破戽斗。
　　荷泽到思和尚处。问。什么处来。泽云。曹溪。思云。曹溪意旨如何。泽振身而立。思曰。犹带瓦砾在。泽云。和尚此间莫有真金与人不。思云。设有。与汝向什么着。
　　师云。果然。
　　云居锡云。只如玄沙道果然。是真金。是瓦砾。
　　大耳三藏云。得他心通。肃宗命忠国师试验三藏。才见。师云。汝得他心通耶。藏云。不敢。师云。汝道老僧即今在什么处。藏云。和尚是一国之师。何得在西川看竞渡。师良久。再问。汝道老僧即今在什么处。藏云。和尚是一国之师。何得向天津桥上看弄猢狲。至第三次问。三藏良久罔知去处。师叱云。这野狐精。他心通在什么处。藏无对。
　　师征云。汝道前两度还见么。
　　忠国师一日唤侍者。侍者应诺。如是三唤三应。师曰。将谓吾孤负汝。却是汝孤负吾。
　　师云。却是侍者会。
　　报慈问僧云。甚处是侍者会处。
　　僧云。若不会。争解与么应。
　　慈云。汝少会在。又云。若于此见得。便识玄沙。
　　云居锡云。且道侍者会不会。若道会。国师又道孤负吾。若道不会。玄沙又道却是侍者会。且作么生商量。
　　香严问僧。甚处来。僧云。沩山来。严问。和尚近日有何言句。僧云。有人问。如何是西来意。竖起拂子。严乃云。彼中兄弟作么生会。僧云。彼中商量道。即色明心。附物显理。严云。会便会。不会。着甚么死急。僧却问严。师意如何。严还举拂子。
　　师云。只这香严脚跟相未点地在。
　　云居锡云。什么处是香严脚跟未点地在。
　　僧问香严。如何是道。严曰。枯木里龙吟。僧曰。学人不会。严曰。髑髅里眼睛。
　　师别云。龙藏枯木。
　　俱胝将顺世。谓众曰。吾得天龙一指头禅。一生用不尽。言讫示灭。
　　师曰。我当时若见。抝折指头。
　　玄觉云。且道玄沙恁么道。意作么生。
　　云居锡云。只如玄沙恁么道。肯伊不肯伊。若肯伊。何言抝折指头。若不肯。俱胝过在什么处。
　　忠国师因同肃宗到官前。乃指石师子云。陛下。这石师子奇特。下取一转语。帝曰。朕下语不得。请师下语。师曰。山僧罪过。后耽源问忠国师。皇帝还会么。师云。皇帝会且置。汝作么生会。
　　师云。大小国师被侍者勘破。
　　云岩一日扫地次。道吾云。太区区生。岩曰。须知有不区区者。吾云。恁么则有第二月也。岩竖起扫帚云。这个是第几月。吾休去。
　　师代云。正是第二月。
　　长庆问云。被他倒转扫帚拦面摵。又作么生。师休去。
　　沩山云。道吾平地生堆。云岩因行掉臂。玄沙道正是第二月。面皮厚多少。且道云岩竖起扫帚。意作么生。十分好个金刚钻。摊向门前卖与谁。
　　泉州王延彬因入佛殿。指钵盂问殿主。这个是什么钵。主云。药师钵。彬云。只闻有降龙钵。主云。待有龙即降。彬云。忽遇拏云擭浪来。又作么生。主云。他亦不顾。彬云。话堕也。
　　师云。尽汝神力。走向什么处去。
　　师形短小。精神可掬。应机接物仅三十载。致青原．石头之浚流转导来际。所说法要有大小录行世。得法弟子。罗汉琛．天龙真．国泰瑫．卧龙球．仙宗符．升出希．螺峰奥．大章如庵主．莲华兴．南台诚．睡龙和尚．天台德国清静上座。
　　师尝问罗汉曰。三界惟心。汝作么生会。
　　罗汉指椅子曰。和尚唤这个作什么。
　　师曰。椅子。
　　曰。和尚不会三界惟心。
　　师曰。我唤这个作竹木。汝唤作什么。
　　曰。桂琛亦唤作竹木。
　　师曰。尽大地觅一个会佛法底人不可得。琛自尔愈加激励。
　　卧龙问师。如何是第一月。
　　师曰。用汝个月作么。龙从此悟入。
　　师尝谓如庵主曰。子禅已逸格则。他时要一人侍立於后也无。如自此不务聚徒。不畜童侍。隐于小界山。刳大朽杉为庵。容身而已。
　　静上座始闻师示众云。汝诸人但能一生如丧考妣。吾保汝究得彻去。
　　静乃蹑前语而问曰。只如教中道。不得以所知心测度如来无上知见。又作么生。
　　师曰。汝道究得彻底。所知心还测度得知否。静自此信入。
　　梁开平二年戊辰十一月二十七日。师示疾而终。先时闽帅王氏遣子问疾。仍密请继座者谁。师曰。球子得。
　　王氏默领遗旨。又问鼓山曰。卧龙法席。孰当其任。
　　鼓山举城下具道眼者十有一人。王氏亦识之。至开堂日。官僚．僧侣云集法筵。王氏忽问众曰。谁是球上座。於是众目属球。王氏便请上堂。
　　师寿七十有四。腊四十有四。闽帅为树塔。今塔院存。
