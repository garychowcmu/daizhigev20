续藏经   普庵印肃禅师语录
　　 

　　普庵录卷之一

　　皇明成祖。永乐二十一年。四月。　御制普庵至善弘仁圆通智慧寂感妙应慈济真觉昭贶慧庆护国宣教大德菩萨实录序。
　　朕惟。如来以广大智慧。於诸人天。普作方便。为苦海之舟楫。畏途之阶梯。所以极功德之盛大。备名号之至尊。正觉妙道。流传印土。超天地。历浩劫。永永其无穷焉。
　　近代以来。有能具真如之体。契大慈之心。弘道演法。济物度人。使诸有情。均沾利益。功德昭着。不惟见诸当时。而且传诸来世。若普庵至善弘仁圆通智慧寂感妙应慈济真觉昭贶慧庆护国宣教大德菩萨。是已。惟菩萨。慧性圆通。根器宏厚。绍临济之法绪。领牧庵之宗旨。峻机玄辩。妙契华严。具足六通。游戏三昧。灵应莫测。变化无方。其住世也。心存利济。开化人天。凡有祷求者。随所愿欲。悉皆感孚。以故。四众倾仰。如佛在世。逮于示化之后。行业弥高。灵响益着。功德广大。难罄名言。於是缁流。辑其传法之派系。历世之岁年。悟道之机锋。类粹成帙。题曰实录。朕尝取而观之。究其慈心慧力。莫非御灾捍患。拯危救急。化人为善。而积其善因。戒人为恶。而脱其恶趣。所以振扬宗风。上裨益於王化。下利泽於生民。功德之盛。不可思议焉。然非有以表彰之。曷以称朕归崇尊显之心哉。是用进加鸿号。并为序诸编端。锓梓以传。非惟俾菩萨之　贶异迹。昭昭然在人耳目。而凡修习之士。览是编者。莫不严守毗尼。精修净业。皆得证无上菩提之果。而同囿於佛日照临之下。以共享太平熙皞之福於无穷。岂不韪哉。
　　右续文献通考第二百四十七卷载。
　　宝永辛卯。春正月。道忠钞出。置本录之首。
　　皇明成祖永乐十八年十二月封普庵师制曰。
　　朕惟。　佛道以慈悲为体。方便为用。超卓万有。拯拔群伦。广利济以无边。妙神通而莫测。不有丕承於法绪。曷能茂振於宗风。惟普庵禅师。万行圆融。六通具足。端严自在。变化无方。誓觉悟於群迷。普利益於庶类。如溥甘霖於六合。膏泽均沾。犹现满月於千江。光辉旁烛。眷此弘彰於灵化。式宜荐锡於名称。今特加封普庵至善弘仁圆通智慧寂感妙应慈济真觉昭贶惠庆护国宣教大德菩萨。於戏。教阐宗乘。传千灯之派系。功施幽显。福四海之生灵。翊我皇明。永臻至治。
　　右续文献通考第二百四十七卷载。
　　宝永辛卯。春正月。道忠钞出。置本录之首。
　　御制普庵至善弘仁圆通智慧寂感妙应慈济真觉昭贶慧庆护国宣教大德菩萨实录序。
　　苦海之舟檝。畏途之阶梯。慧性圆通。根器宏厚。绍临济之法绪。领牧庵之宗旨。峻机玄辩。妙契华严。心存利济。开化人天。四众倾仰。如佛在世。行业弥高。灵响益着。御灾捍患。拯危济急。化人为善。而积其善因。戒人为恶。而脱其恶趣。进加鸿号。并为序诸编端。严守毗尼。精修净业。皆得证无上菩提之果。而同囿於佛日照临之下。以共享太平熙皡之福於无穷。岂不韪哉。是为序。
　　永乐二十一年四月十七日。
　　御制加封普庵禅师制。
　　皇帝制曰。朕惟(云云)。超卓万有。拯拔群伦(云云)。如溥甘露於六合。膏泽均沾。犹现满月於千江。光辉旁烛。教阐宗乘。传千灯之派系。功施幽显。福四海之生灵。永乐十八年。

　　传法宗派图

临济(云云)
五祖法演
龙门清远
牧庵法忠
普庵印肃
默庵圆信
　　雪庵师益　　寂庵印净

　　和光应世
　　年谱

　　乙未。师於是年。十一月。二十七日。辰时生。
　　庚子。师至是甫六岁。梦一僧。点其心曰。汝佗日当自省。既觉以意白母黄氏。视之。当心一点红莹。大似世之樱珠。
　　甲寅。是年八月。师依寿隆贤和尚出家。而和光应世生。
　　辛酉。是年四月八日。填祠牒为僧。礼寿隆贤和尚。为师。
　　壬戌。是年五月。师受甘露大戒。於袁州之开元寺。
　　癸亥。师是年入湘。访沩山牧庵忠禅师。师问。万法归一。一归何处。忠公竖拂示师。师有省。即回受业。是岁圆通生。
　　甲子。圆成生。
　　丁卯。圆[泳-永+正]生。
　　戊辰。圆信生。
　　己巳。十一月望日。牧庵示寂于黄龙。
　　癸酉。师三十有九。领使帖住慈化。因阅华严合论。至达本情忘。知心体合处。豁然大悟。徧体汗流。喜曰。我今亲契华严法界矣。自此弘誓。开化人天。
　　丙子。师四十有二。於五月。贤和尚示寂。七月师奉檄。兼管寿隆。
　　甲申。是秋圆通祝发於慈化。
　　己丑。师寿五十五矣。而弟子圆通。於三月三日示寂。七月二十一日。师索笔。书偈于方丈西壁。跏趺而逝。

　　悟道因缘

　　师讳印肃。号普庵。袁州之宜春人也。世姓余。绍临济十二世孙。牧庵忠禅师之绪。有宋之时。生於县之太平里。
　　初师未生时。邻夜有望其室者。祥光烛天。远近相谔。已而莲生道周。或现阡陌。众愈异之。及师生。五相丰润。即善世言。由是人始知为至圣之征。实乙未政和五年。十一月二十七日。辰时也。
　　庚子。宣和改元之二年。师梦。一僧点其胸曰。汝佗日当自省。既窹白母黄氏。视点红莹。大似世之樱珠。至高宗甲寅绍兴四年八月。遣师寿隆贤和尚。贤授以法华。师曰。诸佛元旨。贵悟于心。数墨循行。何益于道。贤甚器之。
　　辛酉绍兴十一年。四月八日。剃染。
　　壬戌绍兴十二年五月。受甘露大戒於袁州之开元寺。闻牧庵忠公。唱导沩山。师入湘访。问万法归一。一归何处。牧庵竖拂示之。有省。归寿隆时癸亥绍兴十有三年。师甫二十有九矣。
　　癸酉绍兴二十三年。使牒请主慈化寺。孝宗丙戌乾道二年。正月一日。始营梵宇。至四年十二月。落成。弟子圆通圆融圆成。勤勤赞襄。与有绩矣。旧传殿址。本李仓监施。而莫详开迹何代也。
　　师利世不伐。尝言。舍家出家。当为何子。披缁削发。本属何因。若不报国资家。虚负皇恩勑命。若不导化檀那。枉作空门释子。每楮衣粝食。藜杖芒屩。胁不沾席者。十有二年。
　　一日诵华严论。至达本情忘。知心体合。豁然大悟。徧体汗流。乃曰。我今亲契华严法界矣。遂示众曰。李公长者。於华严大经之首。痛下一槌。击碎三千大千世界。如汤消雪。不留毫发许。於后进者。作得滞碍。普庵老人一见。不觉吞却五千四十八卷。化成一气。充塞虚空。方信释迦老子。出气不得之句。然后破一微尘。出此华严经。徧含法界。无理不收。无法不贯。便见摩耶夫人。是我身。弥勒楼台。是我体。善财童子。是甚茄子。文殊普贤。与我同参。不动道场。徧周法界。悲涕欢喜。踊跃无量。大似死中得活。如梦忽醒。
　　良久云。不可说不可说。又不可说。始信金刚云。信心清净。即生实相。实相既生。妄想生灭。全体法身。徧一切处。方得大用现前。即说偈曰。捏不成团拨不开。何须南岳又天台。六根门首无人用。惹得胡僧特地来。
　　师一日。复举似心斋圆通二子云。达本情忘。知心体合。汝作么生会。二人顾笑云。未达。翌日各呈颂。师因题云。据宗眼一观。句到意未到。其体未合。其情未忘。不免强书数字歌曰。解佩令也。明眼人前觑着。三十拄杖不饶。为什么如此。不合雪上加霜。解佩令云。先天先地。何名何样。阿曼陀无物比况。触目菩提。自是人不肯承当。且轮回滞名着相。圆融法界。无思无想。庐陵米不用商量。血脉才通便知道。击木无声。打虚空尽成金响。栢庭立雪。一场败阙。了无为当下休歇。百匝千回。但只这。孤圆心月不揩磨。镇常皎洁。无余无欠。无听无说。韶阳老只得一橛。十圣三贤闻举着。魂消胆裂。唯普庵迥然寂灭。
　　俄有僧称道存。自蜀冒雪而来。既见师曰。此吾不请友也。遂相征诘。棒喝交驰。心心密契。僧曰。师再来人也。大兴吾道。非师其谁。因指雪书颂而行。自是广津梁。崇塔庙。御灾捍患。天动物与虽鬼神。莫测其变。符颂药水。验世非一。
　　尝自赞云。苍天苍天。悟无生法。谈不说禅。开两片皮。括地该天。如何是佛。十万八千。
　　己丑乾道五年。七月二十一日。沐浴书偈于方丈之西壁云。乍雨乍晴宝象明。东西南北乱云深。失珠无限人遭劫。幻应权机为汝清　○枯木救度。书毕。跏趺而逝。至冬十一月一日。奉全身于塔。
　　己亥淳熙六年。正月。弟子应世书。请临江艮斋谢公谔。铭其塔。慈昱不敏。膺二十三传之寄。因次其略。以晓来学。其诸灵应。详见内传云。

　　塔铭

　　佛之道。以慈悲为体。以方便为用。外此空谈虚说。苦志刻心。以至费日穷年。居岩走市。皆非佛之本意。故为其徒。而方袍圆顶去。亦必以是。而后得其正。
　　二十年前。余在乡。饫闻袁州有僧。号普庵者。其所得。非吾所知。而其事迹。深能动人耳目。所以江湖间。奔走倾动。以不得见为恨。然其谆谆。不过诱其为善。戒其为恶。证之以如何为吉为福。感之以如何为凶为祸。听者皆足以发其善心。而消其恶想。若此者。千万端矣。
　　至於世之所为缘事者。如修桥阙路。以济於人。凡波涛险要之处。在在多其所成就。其工力壮伟。规抚气象。照映山川。所以论修造功行者。必以普庵为说。佗方之兴工役者。亦多祖普庵之余。余亦叹未能一识。以偿宿愿。或过其桥。每谛观其题字偈颂。而钦羡之。大率出於慈悲方便。佛之道。其在此耶。
　　淳熙六年正月。其徒弟僧应世者。惠然遣僧持书。且出新荆南节度推宫欧阳世美所状行实。俱来。以塔铭为托。其言有曰。先师归寂。逾十年矣。每念法乳之赐。获大安乐。而缺典慊然于心。噫余固不能无前之说。则铭以为宜。
　　师名印肃。宜春县余氏子。六岁梦(云云)。樱珠。父母因此。许从寿隆院贤和尚出家。年二十七落发。越明年受戒。师容貌魁奇。智性巧慧。贤师器之。勉令诵经。师曰。尝闻诸佛元旨。必贵了悟于心。数墨巡行。无益於事。遂辞师。游湖湘。谒大沩牧庵忠公。因问万法(云云)。后归受业院。
　　癸酉岁。有邻寺慈化者。众请住持。寺无常住。师布衾纸衣。晨粥暮食。禅定外。唯阅华严经论。一日大悟。徧体汗流。喜曰。我今亲契华严境界。遂述颂曰。捏(云云)。自此之发为言句。动悟幽显。有不期然而然者。
　　一日忽有僧。名道存。冒雪至。师目之而喜曰。此乃吾不请友矣。遂相与寂坐。交相问答。或笑或喝。僧曰。师再来人也。非久当大兴吾教。乃指雪书颂而行。师乃庵隐南岭。其号曰普庵。忘怀于世。
　　因四县巡捡丁君骥。与长者刘汝明。同请出山。愿助营费。重为慈化。修建佛殿。师辞不获。竟从请。至斯慕道向风者众。师乃随宜为说。或书颂与之。有病患者。折草为药。与之即愈。或有疫毒。人迹不相往来者。师与之颂。咸得十全。至於祈雨祈晴。伐怪木。毁淫祠。灵应非一。由是工[仁-二+(儿/又)]大兴。富者施财。贫者施力。巧者施艺。寺因兹鼎新。延及数千里之间。辟路建桥。乐为善事。皆师之化。
　　或问师。修何行而得此。师乃当空画云。还会么其人云不会。师云。止止不须说。其峻机玄辩。多如此。而歌颂赞语。徧传人间。如证道歌判元录。已盛行於世。
　　忽一日索笔。书颂於方丈(云云)。[○@、]枯木救度。颂毕。示众曰。诸佛不出世。亦无有涅盘。入吾室者。必能玄契矣。善自护持。无令退失。索浴更衣。跏趺而寂。时则乾道五年。七月二十一日也。享年五十五。僧腊二十八。十一月一日。全身入塔。是时四众云集。悲号之声。振动山谷。盖师之终始。大槩如此。以余所闻。其奇踪异迹。固屡书。不一书而足。今姑以荆南之状。为之序。而铭之。铭曰　佛念众生。广存济度。循常道故。或未易悟。间出奇伟。耳骇目惊。激其善心。土累山成。惟普庵师。名蔼乡国。闻者见者。默然有得。亦建栋宇。且营桥梁。作方便唱。源深流长。虽然如是。是亦游戏。其行非行。其止非止。师乎无心。云开月明。师道常存。何有於铭。

　　御制普庵(云云)序

　　即心悟道。即道证心。浩渺汪洋。莫极涯涘。师因华阅严经契悟。乃曰(云云)。忽醒。良久复稽首笑云。幸遇不可说(云云)。二人相视笑(云云)。寂灭。
　　上堂示众。应化非真。佛从缘起。尘劫未悟。今日有因。普庵指迷归正。先持戒定以安家。次助焚修而报国。自经三载。梵宇将周。普化十方。资金不匮。僧行皆忘饥失寝。道友乃努力坚心。各受苦辛。而无退转。被魔遭谤。而自办肯心。亦不害命伤灵。亦不抛家失业。念生死之大事。思业劫之难逃。若不自觉觉佗。谁当度汝。今观得悟成佛菩萨。皆因累劫修心。了通一念。便解变大地山河。而作黄金。弃世间金玉。而尽同瓦砾。却於无相妙门。示现百千三昧。化万类而说一心。摧百邪而依正道。谈禅瞬目。无非实相。要指迷津。莫过了悟。又明王公宰相。朱紫贤侯。若不从十善修因。现今安能如是。但是十相具足。福德之人。皆是前因。今受其果。而嗟品类。贫穷下贱。衣不盖形。食不充口。被人驱使。不得暂歇。劫尽复生。披毛带角。万劫也难为劝化。千生而那出苦轮。患因世世贪嗔。苦由生生结业。苦患因谁造。元来只自心。富贵从何得。输机本自平。所以佛假大慈悲。视众生如一子。广弘誓愿。大建法幢。假说三乘。指归实际。若无诸佛说法。谁立十圣三贤。若不礼佛为师。争获超凡入圣。法不孤起。缘在众心。共赞同成。须依知识。知识乃分善恶迷悟。不同凡情。而逐相随声。岂辨个中真伪。真则法身清净。有作者权化众生。得个入头。方自醒悟。能分缁素。心境一如。伪则色空儱侗。语默瞒顸。谈经而不会佛意。说禅而岂入宗通。自己业识茫茫。无本可据。那更与囚人解缚。醉体驮人。千年暗室不逢灯。更用浓磨墨汁泼。瞽人引路。众盲而尽堕危坑。邪术治迷。合家而全成疫死。正法者了心达本。体若虚空。不动步而法徧十方。一剎那而圆成无漏。性相平等。事理皆如。未尝见一众生。无量光明为眷属。万象镜中无影迹。千灯一室焰重重。若能如是。方表出家。苟或未然。直须自省。是故圆觉经云。成道亦无得。本性圆满故。又云。觉遍十方界。即得成佛道。又云。修多罗教。如标月指。若复见月。了知所标。毕竟非月。依师不正。是谓邪师。邪师过谬。非众生咎。善男子。经是佛语。禅是佛心。心语非文。佛法无说。是故金刚经云。无法可说。是名说法。无相为相。是名实相。无法可得。是名真得。无心可得。是名真心。真心徧一切处。而无二体。於无住本。建立一切法。所以普庵老人。蒙佛慧我三昧无欠无余。常住世间。而无欲一物。出世间。而岂说自功。於十二年中。深藏秘密。闲搜藏教。不在文字。而见法身。强览传灯。识破机关。而超祖意。徧身法体。达么堂堂教诠。万法唯心。真如独露。是以。见人诘不见。对夫子以难言。了道无言。入孤峰而隐迹。复睹信心奔礼。朝夕不离。重运智悲。佛恩德。念今生而一了。更不复迷。观累劫而勤修。方能契合。我虽自度。愍念群迷。若不应物随机。个里终无利益。经云。唯以佛之知见。示悟众生故。世尊出世。若无众生。佛无出入。遂向头上安头。应声应色。知我者不消半个。不知我者。从化百千。我似野鹤孤云。法身圆足。汝似水月空花。无本可据。若竖指端。标实相。你道我颠。若拈主丈究心。你又怕怖。若教看经念咒。又如失乳盲孩。若教礼佛坐禅。反成法缚。若教你常在我边。无可咬嚼。深观浅喻。察其情而难逶玄关。不免假立化城。权歇尘劳。而指归宝所。宝所在近。是汝本家。大宝无边。汝不得用。父母念汝。见子无因。欲得汝归。委付宝藏。汝若不辞道远。途旅艰辛。淡寂为心。孤云作侣。日复一日。年复一年。食无求饱。而事理现前。居无求安。而定慧常圆。忽闻莺啼柳陌叫卖花天。目击而父体无边。子到而七珍布地。更说什么华严境界。且休夸极乐西天。不因渔父引深溪。争得透龙门而及第。初闻佛说。将谓我永作众生。今日妙闻顿悟。而佛无别体。所以建兴古剎慈化道场。先祝圣寿以无疆。次报群臣兼宰相。四恩三有。即我自心。我心净则法界平安。我心背则成无间业。天长地久。法雨慈风。会万物以同源。等乾坤而为一。珍重。

　　上堂示众

　　上堂云。三界唯心唯佛解。万法唯识更谁知。迷悟本无权立化。恰如黄叶止儿啼。涅盘生死犹如梦。十圣三贤是阿谁。有物先天无相貌。言诠不及体阿弥。祇这阿弥是汝心。不劳逐相外边寻。三僧祇劫随时立。心心心即是如今。若人不了心非相。执境迷真着色了色通声无二体。山河大地说真经。敢问诸人。真经作么生说。(良久云)今妙音无间歇。除非迦叶不闻闻。又云。还会么。若□於这里会得。便许你与佛祖。同一段光明。与普庵共一个受用。如或未然。只今不惜口业。更直为诸人说破。善男子要会么。尽乾坤世界。是你一个眼睛。父母所生之身。是一个翳子。一切凡夫。不知这一只金刚妙明。圆鉴不虚的眼睛。坚执一个父母缘生。微尘翳子。所以。认空华为实相。捉水月为真形。出生入死几时休。汩没轮回何日了。相杀啖为苦报种。相爱淫为生死根。改头换面亲非亲。戴角披毛灭不灭。且不知一微尘中。有十方诸佛。说法不断。亦不知。一微尘中。藏八万四千。无间地狱。只管认有作无。将虚为实。古德云。一翳在眼。空花为实相。捉水月为遍界。忽悟本心。无法不解。若能一念。见善知识。闻法信受。自得心开。当下见性。充满法界。无物不融。无尘不透。无法不通。无我我所。说是谁得。不可说而真常说。不可得而祇么得。以法为身。身含十方无尽虚空。不曾有一微尘。与我作对。亦不见有一法。是我所得。若到这里。犹如一轮宝月。孤明寂照。又如一颗摩尼。随色□现。无名相。无边表。绝对待。非大小。亦无生。亦无灭。照烛森罗光不歇。如斯方是破微尘。若不如如终未彻。华严经云。有一智人。破微尘出此经卷。量等大千。佛语不虚。少人信解。善男子善女人。汝今不发一善心。即是恶业众生。佛称一善。与汝安名者。人发善愿。天必从之。一切恒沙功德。从此一善而发生。永不变坏。地狱长劫苦痛。因此一恶而招报。难脱苦轮。善恶只由汝心。苦乐只汝自受。如今贪嗔痴不歇。决定三恶道难除。如今慈悲智坚牢。决定见性成佛道。今时愚人。见果不知因。念念发无明。恰如不下种。空手等秋成。朝夕兴杀害。临死告观音。佛出也难救。虚枉费精神。一失人身者。万劫堕毛群。智人验果便知因。了真非相亦非名。言满天下无口过。行满天下众皆钦。若要广度河沙众。不如我自了真心。达得无心元是佛。始能方便接群生。自不持戒。令佗持戒。无有是处。自不清净。令佗清净。无有是处。自不见性。令佗见性。无有是处。自缚未解。解佗人缚。无有是处。是以古德云。迷人未了劝盲聋。土上加泥又一重。悟人有意如迷意。常在迷中迷不逢。诸仁者。你如今怕恶乐善。持斋奉戒。切不得依附外道邪魔。夜聚晓散。贪色爱财。传习妖教。妄起讹言。此是白衣。假说南宗北祖。四果修行。坏民种族。永无利益。官司不住根究。莫令被佗捉着。生入牢狱非轻。死堕无间不浅。诸仁者。邪法如氷霜。正道若太阳。杲日丽天无不照。氷霜仁消洋。佛说三乘十二部。会来只是一翳方。长年有病不寻药。五千余卷枉施张。魔王眷属成群队。朝夕巴歌作道场。唯有普庵真实要。同音异口赞吾皇。大众赞吾皇一句。又作么生道。(良久云)将此深心奉尘剎。是即名为报国恩。珍重。

　　浴佛上堂

　　本自无名。古圣默契灵知者。强之道法身无相。瞿昙老婆心切。假相曰生。生本不生。灭本不灭。生灭本无。谷神全者。方便隐显。我佛释迦。因地。於历劫恒沙。身命财布施。为法忘躯。皆不离有为。所以真心未契。直至会遇然灯。於一切法。无所得故。始发菩提心。方得受记。於来世作佛。权号释迦。因斯公案未了。不免幻化临时。混万物而出生。一法身而湛寂。屇当四月八日。摩耶胁开。悉达化生。地神捧拥。九龙吐水。净法界洒无边身。七步生莲。指天指地谁敢应。正当恁么时。两不相见。若遭云门一棒。谁肯向前相问。直是狗子。一饱忘千饥。大地生灵。且不知自心口毒。云门老应须绝。未见牟尼。今日浴佛。普庵则不然。昔日未见然灯。我道分明显露。及乎见了知之。恰似不曾。何况未离兜率。已降王宫。未出母胎。度人已毕。更加说法四十九年。现种种变化神通。又向双林入涅。转转无端。今问大众。还有具一只眼睛的么。出头来。与你同共证明。大家浴佛。苟或未然。观吾一偈。稽首摩耶大肚皮。无忧树下手攀枝。母子至今无觅处。落花啼鸟示全机。

　　涅盘图法语

　　诸行无常。是生灭法。生灭灭已。寂灭为乐。如来证涅盘。永断於生死。若能忘心听。当得无量乐　普庵和尚。以涅盘图。现月轮相。权设建化门。会初发心功德人。见性成佛。

　　示众法语

　　夫破一微尘之大觉。体用全彰。演五千四十八卷为教诠。言言体实。指八万四千妙门。同归性海。用处无空。事理宏该。卷舒自在。岂不见。先天唯一气。假道以权名。含容万物。而亘古亘今。离诸性相。而孤明圆宗灵知。空劫直至如今。不灭不生。不增不减。本无四生六道。皆由妄想发生。古圣慈悲。遗经设典。欲令众生反己。权标儒释道名。立像标心。假言入要。是以儒宗孔孟。道究老庄。释探真空。三元一体。其体也。非空非色。非有非无。包天地而一物无遗。利有情而常光独耀。如斯妙本。罕遇提纲。圣远邪深。魔强法弱。自达磨西来。不立文字。直指人心。见性成佛。赖得一花开五叶。结果方成。然后。六祖大鉴禅师。普传天下。心心相印。号曰传灯。了了灵知。随机开示。或有沉空滞寂。或有执相驰求。即栗横担。千山万水。自不知身是道场。念念处尘背觉。中道退忘。永沉魔界。或有白衣俗士。四果长斋。尽是苟利缠身。坏民种族。个个死如生龟脱壳。人人终似活剥狐狸。速入阿鼻。永沉无间。古德云。一盲引众盲。相牵入火坑。圆觉经云。非众生咎。邪师过谬。岂不见。达磨初至少林。面壁九年。水泄不通。二祖立雪断臂。达磨亦未可信在。二祖告云。请师为我安心。达磨云。将心来与汝安。二祖云。觅心了不可得。达磨云。与汝安心竟。二祖豁然大悟。本心遍一切处。方会达磨西来之意。次第相传。至於六祖。如今说法。难并先贤。有名无实。末学谁知背觉合尘。难求正见。普庵初精究於华严。次熟披於海藏。忽睹弥勒楼开。亲见善财行履处。然后净名方丈之中。通光不二。便见楞严七处征心。知阿难未明此事。当下心开。廓彻实相。融通於心外无心。而三昧现前。向头上安头。而提携后进。是以。游戏般若。建立涅盘。重兴佛祖之规。开示凡情信入。普告十方善男子。佛於楞严会上。与阿难言。本来无有世界众生。因妄而有生。因生而有灭。生灭名妄。灭妄名真。是称如来无上菩提。及大涅盘。夫涅盘者。是众生之本性。故曰涅盘。金刚经云。若胎生。若卵生。若湿生。若化生。若有色。若无色。若有想。若无想。我皆令入无余涅盘。而灭度之。心经云。远离颠倒梦想。究竟涅盘。裴相国云。寂静常乐。故曰涅盘。善男子。三界唯心。万法唯识。识如梦幻。心本涅盘。一道如如。精通冥密。是故经云。若人欲了知。三世一切佛。应观法界性。一切唯心造。若人能特十善。报生天福。坚持五戒。复得人身。观其法界。除一念见性成佛之人。其余所得受生。王公大臣。显官富贵。形相端严。聪明智慧。盖是修行布福。慈悲喜舍。不退善根。而报生如是。若是知因识果。向上增修。了悟本心。见性成佛。永不变坏。观其贫穷下贱。披毛戴角。着地飞空。千种万类。皆累世为人。造十不善业。行杀盗淫。故招此报。经云。世间之乐。皆是苦因。是故。一失人身。万劫不复。唯佛知之。凡情莫测。若不明理。诱进群迷。将何报答佛恩。岂可名为知识。伏愿。诸佛子。尽发菩提心。返本还元。免沉恶道。若到这里。直是斩钉截铁。转不退轮。但办肯心。必不相赚。假使铁轮顶上旋。定慧圆明终不失。上祝万年圣寿。国祚延长。诸佛道场。法轮常转。文修武偃。雨顺风调。天下太平。人民快乐。普礼三身四智佛。一念阿僧祇劫中。身心一如遍法界。法身不灭寿无穷。一月六旬权准则。一年四会表参同。妄念不生无损益。五千连贯赠寰中。所得未尝图别用。共成进纳续宗风。初法难传忧不信。黄梅五百独卢公。如今个个堪分付。报国资家理不穷。莫道祖师西土出。剎那自肯即心通。
　　涅盘经云。诸行无常。是生灭法。生灭灭已。寂灭为乐。如来证涅盘。永断於生死。若能至心听。当得无量乐。普庵云。信心清净者。共入无余涅盘之图。

　　为圆普二字行童普说

　　上堂云。此中宝所。非从妄想发生。心地光明。应化万缘。如是。人心佛行。佛行人心。遇末劫则地狱现前。逢明眼则弥勒境界。为什么如此。所作无心。自然契合。不用皮毛滴酒二三载。何事不圆。终日杜门。信施力财。而未尝少欠。道非傲物。显天真佛。岂背人。法身普应。若无灵感於物。何异纸画日头。若有应於群心。杲杲炎光遍烁。圣凡难辨。龙蛇混杂。以同居。迷悟同光。佛於众生而一体。悟则方通。消息动静。法益群情。迷时总属梦游生死。无明颠倒。梦中说梦。迷觉不分。醉戒醉人。傍观呵笑。善男子。欲求解脱。依师戒定慧方成。日久月深。般若纯熟。心法现前。由人努力。不在迟疑。今日虽安。来朝难保。人似浮根岸草。水急难留。且无可救之人。谁作波心之主。唯有真心广佛。本自不灭不生。犹若虚空。包含天地。显假名则无穷无尽。建法幢则无量无边。二乘外道不通玄。根境法中虚捏怪。妄谓诸佛。有法可说。卜度法身。妄认识神。更不求大悟了心。一向爱佗文字。所以徒学多知。返成谤教。
　　老僧若不了心。与汝一般愚昧。今幸具足元常。意光无尽。所以终日杜门。怕逢醉汉。有时苦口。汝又不行。朝夕而只是自瞒。懒惰而怕见和尚。不肯息心自悔。广作众缘。天龙嗔呵。护教不肯。一时业报现前。难瞒众目。
　　若是个信佛依法。修行之人。为法忘躯。寒灰冷月。深思古德。非少善而得见如来。复想我身。无一德而助资众善。假使十二时中。悬腰坠石。犹自妄意粗心。直饶粉骨碎身。个里难求良匠。今则弃俗割爱。忽遇斯人。何不速辨精机。信心实地。步步依如。念念不退。究竟涅盘。定归实际。与佛无殊。天龙守护。鬼神瞻依。邪魔摧落。千古而不坠玄风。长劫而本光不动。所遗言句。自有护法传扶。所立标宗。劫火应不能坏。如斯精妙。事由一心。舍短从长。岂由佗悟。佛教则如标月指。祖说如泼水示氷。见月知光。释氷为水。然后大感佛祖之恩。殒命犹难酬报。我迷心法。经劫而不出尘劳。今悟佛因。见性而永脱生死。拳拳在念。岂不快哉。安比十圣三贤。二乘圆觉。五蕴不空。轮回不歇。任你聪明超世。不离三界循环。假饶移山填海。犹落非色界中。虽然。雷电奔驰。不出五通阴界。直饶横冲直过。也不出诸佛法身。未解自己本无。一切有为如幻。直须幻尽觉圆。具足实相。将大地山河为自己。以色空明暗显真如。指南栢以标心。顾西松而露意。方寸逈绝於能所。大千无假一微尘受用。身心不落有无知见。为人拈举。非干声色。指人心如斯。方是出家儿。不误后来之初学。等观今时。聚此出家。当求何事。教汝持戒。一行不持。令汝澄心。愈增嫉妬。教汝击钟[言*奉]咒。也无一字分明。随时逐队开喧。只欲打过。教汝恭敬往来。广结欢喜众缘。汝又要自求闲静。迷识沉神。食气不和。自成病体。诸事难为。必竟变坏。又入魔徒。百千万劫。不遇善知识。汝等今时遇我出家。知汝来处。亦知汝去处。只似空花。从空而有。我不得全定。汝作妖魔。我着汝魔。同归魔道。我若如是法身。法身如猛火焰。邪魔犹若氷霜。汝是消洋。法身常住。亘古亘今。永无变坏。所以千佛万佛。只传此心。历劫恒沙。此宗不坏。汝之业识。虽闻不信。后日明朝。自当败阙。莫道良医门下。犹有病夫。炉鞴完全。尚存钝铁。自是覆盆之下。而不肯开张。暗烂败根。斯光常在。不从直训。役我多言。若是善根。何消如此。各自努力。但辨肯心。一切时中。究竟如是。珍重。

　　示徒血脉论

　　圆普二字。犹是假名。虽以假名。而谈实相。若据正宗。於汝无一微尘许。与老僧。为缘为对。只是从佛口生。依法化生。成真如者。假名释子。了知名相。从何而有。幻尘灭故。非幻不灭。诸幻虽尽。不入断灭。解如是法。无得无证。若有得证。必归断常。以要言之。真实不虚。真实不实。表里莹彻。明眼可验。何以故。表权形色。里实心性。心性实则形色光辉。形色劣弱。则心性虚妄。汝随业识。强顺师颜。不依自本。而由颠倒。所以增长无明。起诸违顺。故现斯果。知之否也。歌云。了即业障本来空。未了应须偿宿债。汝之宿债。曷可具陈。万死千生。处处结习。汝之根性。不脱父母。何以故。父精母血。因爱和合。汝识遇缘。如竹生笋。苦甜坚脱。必竟非异。所以佛悟法身圆满。犹若虚空。始於自身中。妙解一切众生。皆本是佛。故演十二因缘。六波罗蜜。教化有情。返源还本。破一微尘。而识自心。量等法界。指权就实。点墨成经。为如来藏。若有一根发信。心地开通。便能透脱累生习气。知是空花。实无轮转。如来因地而圆觉。不复更迷。众生因妄而颠倒。生死不停。生死不停。则老病死煎。冤家聚散。六道三途。披毛戴角。而卒未休宁。是故佛诠。极提大患。往往先觉非剎那。而便自肯心。动经历劫。以身命财。而布施供养恒沙诸佛。普修万行良因。百劫慈悲。念念精进。常无退转。一日时节到来。如梦忽觉。了无生死。业缘解脱。如空无碍。却来观世间。犹如梦中事。便能顺情。起诸如幻。广化迷徒。自验本而识末。就现果以知因。穷极自佗。悉皆如是。出入动静。惟我自知。生死涅盘。是谁分别。何以故。虚空性故。常不动故。如来藏中。无起灭故。无知见故。如法界性。究竟圆满。遍十方故。是则名为因地法行。十方如来。一切菩萨。无不因斯而得解脱。真源澄湛。莹彻周空。觉海汪洋。普滋法界。世间希有。天上那闻。越圣超凡。摩尼无价。所以父子难传於此法。过在耳目之间。君臣相遇以徒劳。道非境界。直得投崖饲虎。割肉济鹰。舍宝位如弃泪唾。灰身心犹若死尸。知道不离慈悲作佛。须当练行。若不灰心练行。唤什么堪表修行。若不为众办缘。将何发齐心称赞。福从赞叹而生。罪因慈忍而灭。罪福由人。贤愚各守。了法身之大事。岂敢胡言。才有是非。纷然惑乱。只是因芥子而坠立针锋。难逢罕遇。似浮木而权歇盲龟。几时曾见。妙观察智。不出师心。了境含虚。个须真佛。因何汝等。依幻说觉。自瞒方寸。以所知心。卜度如来。用世语言。作佛知见。理成诳谤。不出魔关。恣情自高。暗雠憎嫉。而自不知。看看福谢。病苦俱临。更向业果里增嗔。又向真如中加谤。吃着不得。是无福。受用不得。是无缘。疾病缠绵是果报。嫌恨自佗即业识。若不识心。如何脱病。若无六度。魔魅出家。不信真言。宁熏俗种。师指千言。如鸭背上浇水。俗谈半句。似箭射入芭蕉。普庵似认贼为子。赖得我墙壁坚牢。汝等如羊质虎皮。到处而常逢虎豹。自不知丑。明眼难瞒。若不恁么。为祖称师。猪搂羊卷里也不少。何不子细参详。佛法岂容易得。须是步步依经。而首行六度。解佛玄宗。而不着名言。指东道西。纤毫不立。虽知佛法。而圣凡难解。也须方便而不住化缘。我既了心。因佛教诲。若要报佛深恩。欢悦见在佛子。三界即我佛一心。万法即佛一识。若向孤峰绝顶。不离世间。若或穿市过街。湛然常寂。如是一念。其疾如风。宾从甚多。其室广博。容师子座。不与凡流同生灭。唯达道之人。口说无异。风入松岭。佗有分别时。我无分别。我有分别时。佗无分别。是知主伴重重。状似千灯同一室。性相平等。譬如万象一镜中。与么犹自寐谈。诸佛亦复如是。快早警策。改过修真。莫执无明。无益己事。信我如是者。究竟作佛。不依如是者。总着前言。血脉戒箴。直论如是。○老师述。

　　离垢堂训行童

　　咦。禅关律户。离尘脱俗者。宜登。具眼钳锤。唯斩钉截铁者。可见。为什么如此。佛法无多子。久长难得人。岂不见。黄梅会下。五百徒众。到头只许老卢一人。至今曹溪遍界。自余者。乱称南宗北祖。烧香四果。皆是贪财爱色。败坏良民。直至而今。凡情不测。生受世间牢狱。死入无间阿鼻。岂明佛性自心。免逐邪魔群走。佛说一大藏教。更不披寻。随佗去礼拜村人。妄想道了却四愿。咦。你尚未了业识逃。何况我今便能解脱。我被火宅煎熬。你又贪色爱财。二家如此荒忙。佛法有何交涉。祖师心印。犹如太虚。佛真法身。亦复如是。佛祖二名一体。禅经两字同宗。打破祖父机关。弄出红尘师子。怕时恰似落空。契了真如不二。转凡为圣。由未清醒。入圣超凡。方通这里。里许也不存我见。我见则犹落佗观。直是六种震动。个中不漏纤毫。一目圆光。剎尘普现。说得行得。杀活自然。吞纳有无。摧邪竖正。万法乃唯心。一体一道。而不出本光。如斯妙解之人。汝可依为师范。
　　善男子。吾若不道。安作汝师。诳说法人。罪不可忏。假称悟道。速被邪魔。自斯业识茫茫。更受众人礼拜。不独瞻礼。更有施舍归依。福不回佗。令佗失望。须是通光非相。一用无私。本末全彰。故非外物。会万法归於一体。了法界具足针锋。终日吃饭。而不曾咬着一粒糁。长年着衣。而不曾挂一丝。住时脚不点地。行时寸草不生。卧时天龙守护。坐时体若虚空。四事供养敢辞劳。万两黄金也消得。祇这阿师。应不赚汝。便吃拄杖三十。也知道打草蛇惊。若受千言教诲。不肯听时。翻成毒药。一言之下。心地开通。举拂拈槌。要知落处。若是个难死种。深知火宅煎熬。四大难避。幸然跳在般若光中。又遇明师指示。一闻千悟。鼻孔无边。才见老师。出方丈门。便夺取拄杖子。打折脚。教老师。一生起不得。四天门王扛不动。也要诸方宿德。乱走禅和。知有与么事。善男子。我今见汝。正是饥逢王膳。不能餐。病遇医王争得瘥。只是个久静思动。久动思静。父母被汝烦煎造罪。更来恼佛。也不知普庵是悟道之人。亦不知自己入镬汤炉炭。犹自眼里火起。舌上烟生。恰似一堆烂艹藏蛇。踏着时只消一口。又如野马无绳。千里追风难趂。不望你成佛作祖。说法度人。只得汝自息尘劳。免招后报。忽然老师不露形相。汝却出头来。一领纸被。且蒙头度日。何曾沾粒糁。腹里气如鼓响。耳闻全若钟声。岩前枯木恰相当。心月孤圆常快活。去则如云出洞。湛体何移。三家村里逻茶汤。十字街头觅饭吃。杨州夜市插足时。不碍髑髅。酒肆淫坊展手时。摩尼满目。因缘甚事得解。如斯初心。一见便无心。谁道我今无住着。随方设化。触目遇缘。精金应不变为尘。一悟无生永不错。当知本佛。何假更修。只伤矿重金微得旨。淘金去矿。又逢炉鞴。完全钳锤本分。所以先觉遗经。禅宗方便。一夫酒醒。扶起众人。一个眼开。群知天晓。不妨於行住坐卧。师子威仪。阐大慈悲。作多方便。化迷成佛。有为万法也难齐。指示归心。世出世间无可比。切莫学狐狸野族。坏汝千生。答不落因果。尚堕五百生中。度日瞒人。罪非一劫。拜辞父母。弃舍六亲。直入空门。誓究空王之道。灰心歇念。失寝忘饥。投礼明师。愿悟无师之正诀。其余世间尘事。无私妙智。镇常包佛谈。生死涅盘。廓彻灵明全体纳。既到这里。何必方袍。佛果现前。岂干落发。未悟本心成佛。更顶戴一座铁围。无不是杀命伤神。方与你连成一贯。皇恩勑牒。且非是吃酒历头。甘露戒坛。又岂比教驴习马。言言说戒。字字教持。初地坚修。故须如是。佛观众生。种性难化。立法而曲为狂痴。前业犹未忏除。转更破斋犯戒。看经满藏。问来一字不通。礼佛百千。执相皆成虚妄。或向千山万水。即栗横冲。见人时面目向天。打坐时袈裟裹脑。斋粥稍晚。鱼鼓鸣迟。心中起怒毒如蛇。叱喝主人无鉴识。挑包顶笠。直下云山。又向荒村。随门乞食。得多时广扬赞叹。得少时面如死灰。夜宿渔亭。朝游酒肆。释迦入涅。佛法委付王臣。知道邪魔未兴滥污。那有朦胧诸佛。愚昧神仙。经云。若人食肉。便同罗剎。假道现形。坏民种族。法身如太虚。现形如水月。且不见太虚。行淫食肉。又何曾见水月。贪色爱财。法身应不如斯。水月难为把捉。太虚水月。舍利之子。则色不异空。法身非相。大解脱人。则空不异色。若是释子。定契斯宗。若是邪魔。魂消识灭。这般道理。唯佛能知。十圣三贤。且无门路。
　　堂名离垢。二地果中。汝等入此。旦暮一如。更不安规立矩。也不缚汝坐禅。依吾口道学吾行。用吾三昧精进力。若背师说。汝招后报。决定依师即自心。自心非相即实相。自性如空即真空。忽然唤夜作天光。常在天光见彼夜。这里汝超无量法。不许人将声色传。

　　为众行童小参

　　上堂云。无见顶相放光明。大士不离汝心。说波罗蜜。未尝间断。深嗟六道流浪四生。终日圆觉。而未尝圆觉。
　　如盲子居日中。而不见光明。而问其母曰。如何我不见日出。常居黑暗。其母告子而泣曰。我子我子。汝乃宿世不善之业。障蔽一切功德。破坏佛法。使诸修行众生。不见自性本光。如今使汝目盲。如居黑暗。不睹日月灯光。而不见一切妙明殊胜。非无日月灯光。照烛子形。我今哀哉无计。是汝自殃。非日为咎。汝今若能自悔前罪。我作十不善。障蔽自佗。修行佛法。行孝顺心。饶益群情。作大佛事。我今受苦。犹如地狱。如今无目。必竟来生无目。来生又死。劫劫生生。常在黑暗。闻名听声。悉皆苦报。痛至方知。坏形复死。死中又生。生中又死。生生死死。更无别心。只是你心。绝光断明。人与非人。吞汝杀汝。千般苦汝。万种残汝。不得休歇。当此之时。求谁忏悔。谁是怜汝。谁是汝父母。谁是汝六亲。何不快转心轮。自家警策。除佛一人。与汝说破。其余朋侣。及汝现在亲戚父母。亦不能知此事。佗各自迷心。与汝一般。尽是业识茫茫。有何可定。今日不知来日事。贪嗔痴爱度朝昏。披毛戴角更相互。岂识修真般若门。
　　且如老和尚。自从大唐老师所度。据正宗大乘。佛祖流传。教藏消息。子细消拜看来。全无一丝毫作用。如佛祖所说。皆是世间凡夫。所作所为。
　　我此时。晓夕不眠。在在处处。常自思惟。若只恁么看。佗如此败阙。到死臭烂。与凡畜无异。又何名出家。若只如此出家。更有什么奇特事。何处超凡。何处越圣。何为了心。何为出地狱。何为不生不灭。何为得出三界轮回。何为离宿业冤雠。何为脱披毛戴角。何为成佛作祖。何为可报国王水土。天地日月。护惜临照之德。何为可答父母祖宗。令佗一念。承我出家功德。悉得解脱。何为自觉觉佗。成彼佛事。何为教化大地众生。得佛正道。何为摧邪显正。何为荷担佛法。何为建立道场。开发迷闷众生。各相解释。
　　所以净饭王宫四太子。舍弃金轮王宝位。向雪岭修行。苦行六年。饥餐麻麦。受万种苦。盖为一切众生。求此一心大道。为法忘躯。慈悲忍辱未算。佗於过去生中。作忍辱仙人。於恒河沙劫。以身命布施。而求此心功德。圆满报身。千百亿化身。说法四十九年。以成三百余会。度脱众生。不胜其数。尚有海藏金言。撮成五千四十八卷。西天亲传正法眼藏者。首传迦叶。转转相传。计二十八代。而有菩提达磨大师。亦是国王之子。受二十七祖大师法印。远来唐土。救拔众生。九年面壁於少林。立雪断臂为二祖。而又次第传灯。至於曹溪六祖大鉴禅师。已后此土大振玄风。广彰实相。天下名山。皆此宗而建立。
　　应超有漏。不出此心。如何现在出家。不思本事。只管一向用贪痴。而作出家。行杀盗淫。而作佛事。是何道理。迷昧如斯。岂不赚佗俗子。破坏佛门。三界混然。全无发觉。痴痴如醉。妄想若颠。出死入生。谁诀醒汝。哀哉痛哉。连日彻夜。我如失大宝藏珠。又如忽丧考妣。了不能生。了不能死。唯我自嗟。每向人前。无堪告诉。又复礼佛。转诵诸教论诠。兼传灯录。不得自性开通。求师无地。觅侣无门。於是兀坐忘身。息尘虑习。不觉日至一日。年过一年。经论入心。非口解说。行慈运悲。饶益不倦。深知经教。都说自心。但要慈悲。常怀忍辱。供养一切含灵众生。便成自心功德。爱老怜贫。忘饥失寝。在在处处。利益一切人。欢喜接一切人。为一切人作方便。而不求果报。为一切人。兴佛事。而不见善恶。我人渐渐揩磨。不久忽然透石穿山。光明遍照。信知佛祖。只是自心。卜度真诠。皆为我语。方始发大誓愿。救接迷徒。自然而百众来瞻。不求而殊胜自至。我以法身净妙。犹若大虚。智体双彰。慧身一合。对机演教。随事呈心。开方便而不离其心。释邪魔而不凭别法。是以五年三载。自在如然。从佗毁誉。而我道无心。任彼诘征。而无少欠。书诗写颂。对病用医。发药施香。真常佛事。不苟分文之利养。巨剎圆成。不求一个之众生。法施具足。修桥布路。逈不同凡。演道讽经。山林佛韵。如斯善境。安不快哉。
　　如何我辈行童。不依正教。一向作业。讲说是非。超过凡夫。所作业报。汝今不信我道。如斯不久。天魔教汝自见。莫怪老僧。若只是汝不离俗家习气。来近老僧。老僧即非邪师。自悟本性。识破前后因果好恶。是真是假。若悟若迷。见一字也便解来因。闻一言而便知落处。汝今瞒我。只是自瞒。汝今依我。只是自依。向我则万世光明。背我则沉劫堕苦。堕苦则汝身自堕。光明则汝自成佛。我法如是。诸佛亦然。只是劝人达本明心。其余更无佗事。珍重。

　　善说行童

　　上堂云。现在出家。收拾二十余人行童。於中无一人。肯信我教化。行住坐卧。静习威仪。求了生死大事。欲望出脱尘劳。见本性而达妄缘。都是业识深厚。乍闻有悟道普庵。便即时要修持斋戒。及乎得作行者。便更不思十方信施。衣食难消。佛法是甚么事。速求易得。善男子。诸佛菩萨。经劫舍身受苦。不生一念退转。嗔恨之心。不起我人之相。尚不能得见一真正元本之师。此个法门。光觉古佛。若似如今亲见普庵。及上古本色老人。应不到经劫受苦。不得现前。不道无禅。只是无师。观其所由。你这一辈。尽是久静思动。久动思静之流。与佛法。究竟没交涉。且如慈化。原本寂寥。一竹一木。尚难为。十行五僧何可度。虽古有屋。亦是众生。缘会时节。一期兴衰变谢。今古自然。似浮云乱起於长空。如春夜遍开於大地。微尘含佛剎。佛剎裹微尘。茫茫习业。而人畜相吞。念念劳形。而不知本体。体之唯佛。解者名师。依本即师。师心即本。本师若虚空。迷人怕入。迷人似水月。不可得形。缠藤摝水。而虚度时光。个个相争。而不识本月圆。咦。却在这里。这个事。若闻师一指。便肯全收。更不待少顷明朝。无我人相。若有人我。水月依然。时时而妄想空花。碌碌而转归无间。再思此事。便变魔业而落空。佛奈汝何。我安施力。
　　汝等幸自遭遇。得人如芥子投针锋。一念发斋。若金铸铁打。又更父母爱缘已断。六亲缠网都除。且无一事在心头。况遇明君持世界。不令丝发恼汝修行。果获良因。先崇报国四恩。乃众生常背三有。而轮劫不知。不习善因。如何资答。愿闻谛省。速脱包缠。於一相无相之中。明通道理。於一身多身无碍。露柱全光。脱过现未来。万种之罪愆。了阿僧祗尘劫於一念。若与么亲见实用。方可以少分劝发迷徒。若也缁素不分。遇人切莫开口。骂地喝天。犹通忏悔。狂谤佛法。罪劫难消。若向出家门庭。非是贪衣觅食。设求衣食。父母六亲岂无。若是求名取利。因缘应不出家。出家乃脱俗离尘。不求所得。孤心只意。入空门。而顶礼投师。绝念忘思。探经论。而只观自性。若清净便证法身。更不别求。一足永足。张三李四。相逢似睹梦形同道。师资稽首。如观幻境。知一切法。不得自性。惟我玄通。似空含像。指灯笼而真机谁解。拨黄叶而个意谁知。且不问年月日时。秋冬四季。不谈佛法。不解吟诗一番纸被重三斤。一领布衫拈不起。也不愁明朝无饭。后日乏衣。一顿馨香。清风明月。禅悦法喜。饱懒何为。佗家鼓乐助吾机。半夜松声讴一曲。千岩万竹。眉毛家风。海岛峦崖。肚皮活计。说什么芦芽穿膝。元来不受人瞒。道什么灌顶鹊巢。这里司通意气。唤南作北。我自无边。相叫大哥。有何交涉。我见世间之物。无有不坏。今明自性天真。不忧生死。虽然如是。未得见解妙圆者。不可轻忽於人。法身定从慈悲智慧而成。不从妄诳欺人而得。用三十七种而助发。以六度万行而相资。直是到底彻通。方跨得泥牛木马。应须绝妙方正。用得兔角龟毛。若也未透斯宗。学语者。俱招恶果。又何假袈裟裹相。剃发称僧。设得明心。一切自现。但得其本。末事何愁也。表出家而得遇师。通不似佗人。而堕邪见网。誓不辜於佛说。佛说我心。誓不学於邪法。邪魔我身。我身被魔。则长如地狱。我心证佛。则万古风光。是知迷悟自分。一心非二。汝等依吾正诀。快疾承当。不劳心力。若更不循驴鸣。未免一场狼藉。明朝遍入孤峰里。是处寻求不见师。自古上贤难出手。为伊不肯淡工夫。垂经留教五千卷。迷人看着转迷途。凡夫贪爱将为事。少得曹溪这老卢。自今后不得道。礼师出家求披剃。老师一眼。都识破你诸人。你若是个般若种再来的。不待你言。而因缘自合。老师亦不可妄想。多计较也。你脚跟下业茫茫。不知只管礼拜明眼人。求出家。你教我如何。向你说。无无始至今。你老大鼻孔。被我将兔角拄杖子。穿了多时也。汝自不知。善男子。性相平等。我皆令入无余涅盘。而灭度无量无数无边众生。实无众生得灭度者。何以故。若有普庵老师。即非老师也。珍重。

　　小参

　　蠢动含灵。皆具足佛性。堕在一微尘。不能自发觉。唯佛乃能知之。虽兴佛事。广化群生。而奈邪宗乱为声色。诳惑信徒。创宇立像。百种繁兴。苟利缠身。如麻似粟。师祖师翁。相附相依。将如来教典作工匠惟贪博酒博饭。以铙钹钟磬为乐。驰求无厌无足。是故法华经云。若使人作乐。琵琶铙铜钹。而供养其佛。皆以成佛道。此是转无明之种性。动静归心。生死唯佛。佛即自心。心何生灭也。流浪逐物。转变剎那。万品千般。长沦苦海。诸佛说法。谁知无说之心。权立化城。谁解一宿而觉。伤嗟种[((夹-(人*人)+(前-刖))/ㄇ)*页]。习气[冗-几+未]深。闻经一字。而不识其心。见像一尊。而岂知标体。若色见声求。俱成邪道。出家之子。既到这里。莫错下注脚。且仔细看是个什么道理。古人云。听其言。观其行。言行相乖。心口不一。贪财爱色。嗔喜无时。动静离真。合尘背觉。见有见无。怕贫忧死。此正是外道邪魔。滥觞正宗。迷惑凡流。入深险趣。千劫万劫。不得出轮。经云。非众生咎。邪师过谬。此等邪辈。如何可验。一日十二时中。尽说饮酒食肉。不碍菩提。行盗行淫。不妨般若。张三是我酒侣。李四是我茶郎。但结一世之欣欢。岂觉沉沦於万劫。计挂财谷。多度小师。看经则先问钱财。佛事则预求酒炙。也还本库受生。也辨银朱棺椁。只道我是几代住持。又夸我是紫衣大德。你如今看佗败缺。无限郎当。斋佗有甚为功。施佗将何为德。功德则不然。且试将释迦所说一字。问佗看。如何答得。谩陈达磨玄机。谁能下口。若说得如流水。用得如颠狂。须是对机於没量人前。百匝千回。全无变动。体用双彰。色空一辨。非眼耳鼻舌身意之所解。於针锋上。走得马射得弓。绝尔我没西东。好相逢处不相逢。大家和遍无生曲。谁解如今即古风。普庵老人。自得心开意解之后。见即佛见。知即佛知。於十二时中。唯以佛之知见。示悟往来。不曾向人。说空中有花。水中有月。圆觉经云。一切众生。於无生中。妄见生灭。犹如空花。及第二月。空本无花。病者妄执。我既如是。万物皆如。善男子。万法虚伪。皆因缘会而生。生法本无。一切唯识。识如梦幻。但是一心。心寂而知。目之圆觉。此深信裴相国之言。不虚谬也。佗是俗人。一悟周通。该玄入理。汝等行童。今投我出家。此事若不说破。恐你枉费心力。不辨缁素。真伪无分。赚汝千劫万劫之大事。既到这里。直是朝参暮学。速究本心。幸遇其师。不得放过。针芥相投。难逢难遇。互更结习。净念身心。异口同音。[言*奉]佛梵语警圣凡。十二时中。丝毫不漏。和南无我人之相。运力无彼此之心。但要将勤补拙。得意生身。何须问踏破老卢行者甘贽。即依大虚。实自性之道场。识破水月空花。个中年无新旧。月非大小。意光无尽。若到这里。方教后人。唤作普庵弟子。邪魔不侵。可称师子之儿。瞒佗不得。苟不如是。永嘉大师云。饥逢王膳不能餐。病遇医王争得瘥。咦。要解么。⊙。快荐。

　　与周君礼

　　佛者乃自心。众生之主。悟即本是佛。不悟名众生。众生性即与佛性无二。只是住形着相。随眼入色。被色有。分别好恶有无境界。见塑神画鬼。迷惑正心。所以心中常疑怕耳。又闻说。古今有多般。是非之事。皆相烦扰。念念不停。出生入死。至于如今。犹尚不歇。所以普庵。一心了达万法。虚伪不实。唯有真心。犹若太虚。佛亲证之。示人无别法。佛真法身。犹若虚空。此幻质。父母缘生之物。四大假会成人。不为坚固。定归败坏。佛云。应物现形者。犹若水中之月。有什么着实。但只要了取本来。法身清净。不生不灭。莫执虚幻假形。水月空花为实。所以普庵老人。不说一切祸福。善恶果报。此等皆从妄想颠倒发生。一心不生。万法无咎。如今多劫迷惑。一见了性之人。说真实法。何更外执。成虚妖怪。此皆是一人传虚。万人传实。唯一本心。别无一微尘可得。生死是谁。神明是谁。父母亲眷是谁。善男子。只是你久迷不觉。犹如梦幻。忽然梦觉。何处有梦。梦中所见境界。何处可得。如今浮世。亦复如是。你如今舍财造三门。赖遇普庵。若是佗人。杀无限之生灵。起多般之口业。你舍功德未成日。佗地狱先现。不是小事。千劫万劫。酬还债命不了。经云。虽是善因。能招恶果。且得遇明眼人。今作善事。当来之世。必招善果。不动一滴酒。不动一皮毛。施一文则不落有无。奉一贯则凡圣该通。不曾漏失毫厘。只是普庵。不许凡夫爱财舍财。着相修道。你今舍则又去贪财。是名假施。全无功德。善知识者。教你不着一切色。凡人爱者。速离速脱。是名舍财。财多害己。引惹凶徒。惊杀自己。残害眷属。官符口舌。百种祸愆。晓夕不得自在。命终入地狱。改形出生。又披毛戴角。轮回不休。皆是不舍幻财。何以早通心地。若得心地光明。了本不生。今心不灭。方将定慧。照破一切。世人所爱。无不是。若未了之人。将以为乐。佛说世间之乐。皆是苦因。寂静常乐。是名真乐。外道着相。而教人修道者。亦复如是。不知道本无形名。名无可名。故为非常名。道者。乃先天之本性。始觉合本觉。故名得道。如何执捉色身。子午运气。咬牙伏足。向南面北。餐松啖栢。念咒绝粮。求静恬安。不信自心圆明。无有二相。含灵寂照。一颗金刚。针札不入。若到恁么田地。且唤什么作佛。佛者是如今本觉妙明。包含万有。唯真得见解之人。方能知之。你但看佛说。诸经教典。亦如是说。所以外道声闻。不悟佛说。执相沉空。自无见解。只管教人。巡行数墨。唤作看经。造屋捏像。望求福报。此是一切有为之法。如梦幻泡影。皆归幻化。无有实相。唯有因师。不立文字。竖起指头。便领当取。永劫受用不尽。於住相布施。且无交涉。见性功德。无量无边。舍财千万分。不及见性一分。但见自性。不被财色迷。若未见性。终被幻财空境所惑。如今多有人说。你痴聋被道人所迷。不惜家财。我如今作么生。向你道。天下丛林。侵天卓岳。应有功德。皆是信心之人布造。亦不是无福之人所立。无福之人。见财便贪。一个身口。何曾饱暖。更有现世家有千万。不肯布施分毫。亦不得间歇片时。夜惊怕贼。日恐家贫。如蜂聚蜜。时节到来。别人收拾。亦不知自己身。从佗烟焰。生死沉溺。若遇真实见解之人。不问你施与施。肯信斯人。言行一如。常不退转。发菩提心。心离世业。自定其心。莫教别生贪恋。古来有不须减。现世无不要添。十二时中。常常细观细察。一切不实。唯我心光。大自在天真。因普庵老人。初生言示。更无别法与人。祇这本心。头头示诲。自是我耳不闻。其奈乐闻不绝。不舍昼夜。常念普庵。此之心念。虽犹属妄。争奈普庵常以无相三昧摄汝。本净明妙。同归一体。无自无他。非凡非圣。你且未知犹如百川之源。未入海时。俱有川源之名。一一不同。究竟归海。皆同海味。无有滴水。别有异名。是故。善知识。念念以大慈悲智。成就法界含灵。同归性海。万法一心。一心万法。於这一个法身之中。见一切众生。无不是佛。你今施设无空过。只要随缘任运。切莫因布施。而害众生未得福。而先作业。普庵真实不问钱。只要离尘脱业缠。一闻千悟方堪委。若不如如。颠倒颠信。得老婆心切处。何须苦苦学神仙。○珍重。

　　与易仲能

　　佛非形相。以法为身。迷悟同根。是非一体。且夫法身不变。犹若虚空。凡夫妄念。想逐浮尘。生死不停。背斯真体。不因佛说。沉劫无知。现睹戴角披毛。细照飞空着地。莫是心无佛性。盖谓古圣难逢。五伯间生。方遭一遇。若遇则心有所感。便似如今。若不逢则未脱毛群。有何利益。不是往古无圣。盖由不信良因。致此一失人身。所以万劫不复。释迦世尊。非是偶得此心。度人无量。皆是以身命财。等恒河沙劫。舍离群魔。不发一念悔恨之心。方了本愿。谈六度万行之修也。只要汝慈悲为本。忍辱为根。不悟本心。犹为虚行。直是斩钉截铁。失寝忘饥。真实於无相之中。识达本源自性。方名究竟。岂不见。裴公相国。於世何愁。为天下宰相。欠少什么。尚自远寻知识。广建精蓝。礼秃首以为师。求法身之大事。何况浅福凡流。衣食难度者。如今豪富。不解思量。念念贪心。不知落劫堕毛群。转更无明。重来受业。你看佗一日十二时中。思量甚事。可喻来生。因果历然。非干佗事。造善造恶。只你自心。佛与众生。一性无二。便是看经。到死若不解佛意。有何利益。口诵佛说。心行恶心。心口不齐。返福为咎。多有邪师。不断淫而说戒。对面自瞒。汝礼为师。果还邪报。饮酒食肉。日夕贪财作自己。刀山为千劫苦。带累乐善凡夫。佗世自相杀啖。经云。我负汝财。汝欠我命。净名云。布施汝者。不名福田。供养汝者。堕三恶道。诸佛因悟。方见自身中。一切众生。与我一时成佛。方可出语成经。所行显道。耆婆览草。无不是药。达法之人。动静俱正。以法界而为道场。化众生而为佛事。如佛所说。大地观来。少得全成。只是宿习有为。声闻缘觉。执相滞空。各称宗匠。多立文言。不契达磨之玄风。安辨摩竭而掩室。九年面壁。何曾行道看经。二祖立雪齐腰。天明犹尚不说此佛法。是什么事。如今打铙击钹。抄览登门。爱财而设像看经。着色而大忘佛理。魔民种族。几劫自休。达磨西来。好无交涉。六祖大鉴禅师。坠石悬腰。得法而风旛权示。自云门老汉。一棒打杀释迦佛。与狗子吃。且图天下太平。那有这般续佛慧命。大茎大根种。可作鬼神之师。人天仰赖。而后雪峰玄沙百丈沩仰。不是远国佗邦。尽皆目前境界深谛。皆了自心表里法身。如是方能竖建化门。指权归实。若不如斯。亲礼何益。
　　今见楚萍有信心易仲能。自闻普庵之道。不畏寒暑。不管路遥。化四方之愚心。各持斋而受戒。亦不是求财求福。个个要了本明心。二三春秋。施力不倦。於南泉[目/折]新殿阁。一剎俨然。如善财化境一百十城。似净名广容方丈。此事世之希有。妙德难量。一日携伦。告求少语。老僧寄根表悟。犹若闲云。有时谷口布长空。有时又归无色处。遂磨松握管。书无字之寐言。妙意周空。写无心之般若。
　　汝但修心知虚空。不见有我人之相。别无奇特。只用众而不空。个里无双。本不生而不灭。佛法无多子。久长难得人。念念坚不退。堪作了事身。不消心外觅。堂堂本法灵。十方佛共证。更不费精神。普庵如是道。何患不圆成。

　　背尘合觉录

　　大方广佛华严经说。一切众生。皆是无明。造十不善业。堕落地狱。饿鬼。畜生。三恶道。报如影随形。不相舍离。所受苦报。各不相知。如梦如幻。虽生怕怖。苦痛难忍。而无所求解脱之处。除非为人。得身安徤。早求佛教。速依正法。信心清净。护持十善。除十恶念。念念坚牢。戒城精进。永不退转。若能於一生中。闻有真正大善知识者。不惜身命。不远千里。而来一礼一言。直是大肯。不动步。而便得成就。契经合道。了悟廓然。无心外法。不复受后有之形。心法通贯。永超三界。逈脱苦轮。皆同广佛华严。转十恶而成十善。复从善友提撕。翻妄想而成正觉。今将十种而互换参融。能持则不失人身。究竟则终成佛道。持则其身不失。不省则万状千头。若成佛则道等先天。有名万物之母。若不悟则罪等河沙。亦名无间地狱。此义如王施饭。虽饥渴而未敢餐尝。又如扁鹊卢医。贫疾遇而返生惊怖。所以道。饥逢王膳不能餐。病遇医王争得瘥。是故圆觉经云。舍恶乐善。复现天人。弃爱乐舍。还滋爱本。便现有为。虽增善果。而未成圣道。何以故。未尽有心。未得如佛。虽未成佛。且修精进。拳拳行善。而免堕三途。步步不退。而终到里许。除非自悟。及早信修。此喻如空。不劳拂拭。智人除心不除事。生灭心除。何事可得也。迷人除事不除心。妄心未除。事凭何遣哉。若无一切心。何用一切法。佛说一切法。为除一切心。若人解实相。於中无虚诳。说与不说同。是即名最上。实相未全融。语默空花同。而复结空果。后进不能通。何故不能通。缘师指落空。依妄不归实。师子堕邪宗。二妄相依堕。带累千万个。因一人道虚。万类皆招祸。不了却自心。只管说佗过。将谓佛法僧。也似陈行货。倒床吃不得。苦痛忍难过。晓夕无把捉。又见火轮磨。始悔我自错。无福转加祸。未得将为得。未证将为证。妄想一剎那。果招沙劫病。皆是自欺心。不依佛慧命。六度未能圆。五戒犹未定。口说一切无。贪嗔转增盛。人问道如何。胡应全无性。此不见性种。三界魔民虫。众生若遭遇。万劫堕贫穷。自坏佗亦坏。自聋佗亦聋。自堕彼亦堕。自空彼亦空。究竟还如佛。万像一镜中。若能如是解。可表警凡笼。

　　香积堂如意箴

　　古人修道。如救头然。大事未成。如丧考妣。如今大肯。触目菩提。扟鼻孔也不得。工夫那有身心别想。常观自性。无异虚空。谛信不虚。万无失一。只可一粥一饭。长养圣胎。动静随时。堪为道种。若於普庵门下。欲求衣食。而饱暖。纵懒堕以贪眠。汝错用心。便宜速去。前面自有高楼酒店。杨州夜市。恣汝欢娱。饱作受用。应来道友。运力布心。粥饭随缘。休怀忿怒。料汝来此。不为衣食而来。只欲常闻诸佛法印。所以未举足时。先思益彼。若非自省。有过无功。更有日来云水。十方贤士。遇夜止可一宿。逢斋只可一餐。自家日用。与佗一般。佗事忙然。我亦尔。长安虽乐。不是久居。不若自安。方思利彼。不可害人。利众则众口赞叹。福自斯生。害人则众心怨恨。海水也枯。今生无福者。患在前生。若於雪上加霜。未免凝寒入骨。所得衣食之处。皆是鱼腹吞钩。未入腹中。被佗牵拽。欲脱无因。傍人笑怪。千生万死。烦恼杀人。所以维摩经云。布施汝者。不名福田。供养汝者。堕三恶道。一切人只欲苟佗心。不知自折本。能输机者。解算人之本。君子务本。本立而道生。道既已生。於我何求哉。道是万法之母。法界总入我心。且不见有一微尘。是心外之物。直须如是。始得无生。苟或未然。速须忏悔。岂不见。如今有福之人。非一人之所赖。利益无穷。尚犹转转慈悲。不生轻忽。此人向上增修。一遇明人。顿超佛地。
　　如今无福之人。现在衣食不足。语默如痴。动静无不干人。晓夕令佗作念。自不悔过。不信善言。一失人身。千劫受苦。无福者。不曾修种。报得贫穷。有福者。累生布施。广结善缘。才出头来一切具足。王苗相种。修行未见性者。可以受生。犹防失念。招得来生不如意。其余富贵。皆因累劫修来。一切下贱贫穷。无不是贪财还力。更有负鞍衔铁。拽把拖犁。水陆万类。众生业识。飞空着地。本源常寂。皆因妄念受诸形。贪食恋淫。发起无明之烦恼。直至如今。习气坚牢。宁受业而不肯回头。忽然债主相逢。连哭哀声苦告。如斯种类。时劫何休。相杀相淫。雠无间歇。
　　呜呼。惟佛大慈。演教标宗。当为何事。只欲一灵发觉。递相劝化出迷轮。若解背境观心。便入法王灌顶位。念念不舍。精进行持。假使铁轮顶上旋。定慧圆明终不失。如穷子获宝藏珍珠。遇贫人欢喜布施。只如布施两字。又作么生会。瞪目。(良久云)空花水月。一纳无余。迷时四生六道。悟时一颗明珠。○。珍重。

　　[祝/土]墙法语

　　古寺重新。尚无壁落。道场广阔。微力难成。若非外护布遮。那初地难坚牢戒堑。善男子。今幸太平时节。家国安宁。一身清净不遭魔。十二时中常自在。任性开解。诸恶莫作。调和意气。众善奉行。细明三界内无休。释老喻之为火宅。若不速出。必为所烧。三车现驾於门前。诸子好乘而游戏。周围功备。秘密圆通。常骑露地白牛。饱纳雪山肥腻。是知拈槌[祝/土]土。下下无空。瓦盖茅拖。明明知有。这一段大事。不可商量。发心只在自承当。休假众缘而成就。本非造作。自在天真。无形而触着磕着。触目遇缘。而物无非我。随事即理。而道不离人。智用无功。功无虚弃。且不同秦城万里。又岂比剑阁三关。任是铁壁铜墙。这里工夫无缝。八风吹不动。卓尔独存。劫火难烧。金刚不坏。圆如宝月。针札不通。远观包了达磨城。近睹天恢珠历落。善财遍参百一十城。未出这垣。周全本愿。弥勒楼阁。更无别处。再逢亲友。受用元珍。知道因师。而步步还乡。如暗得灯。而头头不错。咦。善男子。如今不歇。更待何时。戴角披毛。非干佗事。一失人身。万劫不复。修行者。如麻似粟。学道者。万万千千。难似达磨老胡僧。罕并曹溪卢上座。传灯满录。续光永焰者。能有几人。是处开山沩仰雪峰等。也不可得。天下洞府。海内名山。若非明眼无心。后代何求居隐。如今向佗屋里。翻作铁围。用佛言诠。堕谤教网。呜呼六趣卒未休时。个中少得其师业报。非众生咎。但信自心即佛。何劳向外驰求。一闻千悟世间希。便肯承当。今更少幸。助粮财成佛舍。好承兴势设包罗。汝若将来全体用。空中莫背老婆婆。

　　砌石阶法语

　　普通长石。万百年阶。用之为首。次第安排南泉山慈化院。唐时古剎。前后希人。岭贯杨岐。云通大仰。路连吴楚。舍接佳宾。一僧了事。而道号普庵。众信钦归。而二千六百。家家念善。户户讽经。填路布桥。利益群品。唯念佛而祝延圣寿。共崇福而愿贺太平。仰天扣地。而不退初心。护圣资凡。而虔虔在念。楼阁殿塔。佛事皆圆。唯不坏坏远功。莫若横铺石道。一人难辨。赖众同臻。万古千春。其功不朽。人财迁变。道果常存。如今不布待来生。何异冬收不留种。贫贱多而富贵少。布施希而作业深。道人心似白莲华。虽混泥而应不染。自能一善。深嗟众信无缘。不免广露化机。欲得抱金舍草。百年金宝别人收。一道石阶常普济。普济祇益施财人。无分难求君莫怪。幸希回首莫迟疑。今日不知来日事。千丈百尺量。而饭食与工资。坚实无穷。我等不求纤毫利养。善心难发。知识难逢。一回相见没良缘。后会重亲谁解后。俟当工毕。刻石标名。今古不差。须教明白。一丈约两千半贯。一尺成一十五旬。分寸不空。定还成就。幸甚。

　　修造法语

　　本院香花古剎。乃自先代李仓监请额。施地创兴。不记年代。续后此方众信不断修崇。而且见遗题古殿梁栋。曰景祝二年也。殿宇虽坏。而莫道俨然常存。风俗虽变。而其善心犹在。呜呼。生灵之所以往来者。六道也。其道则一。六唯心变。若得六用一和。即是如来出世。若只梦想不开。未免披毛戴角。善男子。莫错会。返本还源。了心悟法。不是这个道理。岂不见。古德才见宗匠。有许建化。引入后进。佗便道。切莫教坏人家男女。何况广造。舍木输金。竖殿立像。演法开堂。诸佛岂不嗔呵。祖师未肯相许。经云。虽是善因。能招恶果。达磨西来。单传心印。不立文字。直指人心。见性成佛。众生本是佛。达本非众生。君子当务本。本立而道生。道既已生。知无我人众生寿者。方可入无相三昧。随机设化。指彼迷徒。归自本心。与佛法非同非异。应无所住。而生其心。即是大解脱人也。此人无眼耳鼻舌身意。无色声香味触法。亦无所得。故不妨似水月空华。示导众生。盖缘一切众生。自背觉合尘。经於多劫。生灭不停。习气包缠。断福德种性。於此净心。不能顿契。是以古圣权设像法。指归实际。所以永嘉大师云。觉即了不施功。一切有为法不同。住相布施生天福。犹如仰箭射虚空。势力尽箭还坠。招得来生不如意。争似无为实相门。一超直入如来地。若到这里。须是显权就实。本末双彰。有为而知无为。有用而了无用。以黄叶止儿啼。以息而化群品。如斯巨眼。应用皆真。所以庞居士云。神通并妙用。运水及搬柴。众生依觉悟。究竟不沉埋。念念无所等。登彼佛梯阶。一日了心无可得。清风楼上赴官斋。更不可逐妄迷真。诳吓众生。作诸业事。我未解脱。脱彼人缚。无有是处。一盲引众盲。相牵入火坑。有一般人。惧不千劫万劫。作驴作马。酬债偿业。长循地狱。了不能出。所谓爱佗一粒粟。坏却十年粮。不知自己。业识茫茫。无本可据。更向暗途。化人修造。讲道说禅。此非小事。所以维摩经云。布施汝者。不名福田。供养汝者。堕三恶道。楞严经云。如世狂人。妄号帝王。自取诛戮。何况假称法王。永沉无间。
　　普庵自了心非相之后。不欲见人。独入孤峰。常以片云只月。游戏菩提。於一切法。应如是知。如是见。如是信解。不生法相。而奈十方善信。不肯放过老僧。各求所得之正因。愿示一毫之实义。不免开庵南岭。妙应来祈。祝千古万古之遗风。今日此时而普现。是以。得之於心。应之於手。忽睹四县都文大夫。劝诱醴陵大檀越刘用晦。建此一佛普光明殿。为万古之标宗。作祝圣之功德。上愿世主之光明。亘古耀今。寿超数量。德越太清。金枝玉叶镇芬芳。尧雨舜风常普济。修文偃武。吾道一贯。蠢动含灵。总入圆光不灭。正当恁么时。不见有施之士。安有受舍之人。用晦还本以成真。季率忘知而入道。然后一竹一木。用来俱证真常。运力布心。皆是当来佛子。善男子。真是如斯了本智用无功。地狱何从而生。天堂何处不是。既到这里。个个跨金毛狮子。人人骑独步象王。文殊即是普贤。释迦倒骑佛殿。罗汉不奈安身。普庵鼻孔辽天。笑时只道善财痴。百一十城在这里。摩耶腹内造楼台。一口吸尽西江水。试问参方知不知。灵光运用从何起。直须坚密处安身。释迦宝殿真如理。

　　彭氏舍寝堂法语

　　夫古寺香花。元无税产。滴水为界。四壁寥寥。失盖像摧。年深木朽。某使命洒扫。一十二年。念念究心。忘饥失寝。应奉檀那而不阙。往来云水事无亏。食无求饱。而常令佗饱。居无求安。而常与佗安。不患寡而患不均。众心欢喜。而我愿足。忽然大解无相法门。直入孤峰。心无对待。化时未尽。众信攀缘。不免向头上安头。随机利物。殿堂取新而革故。尊像幻出於俨然。只这方丈寝堂。赖遇彭公施地。若不是昔遵佛记。今果难圆。岂不见。相国裴公。肃宗皇□。处处与明眼人相会。头头而设建道场。只欲佛法与王道齐兴。圣心共凡心一体。如今长者。亦复如然。於无住相布施。而福果无休。於无漏法门。而永为佛种。不问存亡族属。过现未来入正念则一身多身。破空花则一相非相。真如不变。大道显然。所作无虚。咸归实报。

　　鼎修慈化院。及诸处桥道。给法语。付众信

　　淮教修因。预崇佛果。报国资家。究竟无我。普化十方。为国焚修。
　　住持沙门某。於绍兴癸酉年。奉使府差。住持此山。四壁寥寥。香华寂静。元无产业。粥饭随缘。常年祇应四县巡检。启建圣节道场。行香不阙。某常念。舍家出家。当为何事。披缁削发。本属何因。现在业识茫茫。无本可据。忽尔人身一失。万劫难回。若不为国焚修。虚负皇恩勅命。若不导化檀那。枉作空门释子。一朝村院主。万劫失人身。只恐为僧僧不了。为僧僧了总输僧。世谈今古。唯我省躬。如说修行。不由佗悟。虽在空门。而不了悟空。经云。出家凡夫。虽受佛恩。而不崇修报。经云。负恩辜德。更有过去三生累劫。杀害父母。出佛身血。未曾还报。必在未来。受无量苦。如今不省。更待何时。是以。直下忘饥失寝。木食艹衣。十有二年。胁不卧席。心若死灰。亦不断接客应缘。虽混□流无垢染。一日时节到来。无异日。光明普覆七日。而逈绝知见。身心如一体虚空。大似死中得活。犹如久睡忽惊。返观非相亦非名。心月孤光无昼夜。方知历劫不舍如来。今悟无师。含虚寂照。观万物不出我体。明藏教不出自心。如是我闻。一时成佛。嗟品类而不见本光。受业轮而出入生死。有生死则不契本光。无生死则本光一合相。理如是。经教显然。众生一了自心。照见一切如佛。只缘贪嗔痴爱。杀盗邪淫。流浪四生。轮回六趣。若人去酒。智慧便生。自觉觉佗。永无失赚。若人去肉。立德慈悲。万类无伤。戒珠朗耀。若不杀生。寿无量。身若不邪淫。名清净种智。若不偷盗。众德来资。若不妄语。发言众信。心若不贪。一时具足。若无嗔怒。所作和合。行不愚痴。人神护赞。与人方便。胜自看经。辍己待人。理何殊佛。若人未能超出世间。不若且修利益己事。然后利佗。先须孝养父母。若顺父母。则天地皆和。直须念报国恩。若报国恩。则供输不阙。常愿天下太平。而我家始安。一切人乐。而我家始乐。但向十二时中。能行饶益於一切人者。便是诸佛菩萨镃基。超越聪明外道。学佛者。如麻如粟。乐仙者。万万千千。不脱名闻利养。不发广大慈悲。饮酒而诳称仙醉。吃肉道过度众生。道若太虚。汝事且有何交涉。毁佛谤经。破斋犯戒。永堕地狱。不出苦轮。善男子。那有盲聋底诸佛。愚昧底神仙。直似枯木寒灰。澄潭万丈。与太虚合一体。与乾坤无两样。到恁么时。亦未可信你在。恐汝作身边知见。未解空色无边际处。定有往还。后受形段之身。准前又成业报。切须因果世间事。然后超出世间人。岂不见。古德云。说得一丈。不如行取一尺。说得一寸。寸尺连丈。意满虚空。然后消息盈虚。包含万有。如镜含像。无诤三味。名称第一。有诤生死。不入上乘。今普劝善男子。善女人。应如是降伏其心。应如是发菩萨心。念汝等去佛不远。犹如盲子。在灯光之中。烦恼即是菩提。犹口酸之人。吃水味成其醋。汝等若无这个。佛不应说蠢动含灵。皆有佛性。若是地狱难救。佛应不说此十千鱼。生忉利天。只患其中真实少得。诸佛子。汝若信佛。佛即汝心。汝但师心。遇魔不退。逢难坚牢。得不退转阿耨多罗。三藐三菩提之心。便自保守。一悟永悟。更不复迷。万古腾辉。不生不灭。虽然如是。必假闻修。以幻修幻。恰如头上安头。遂拈黄叶。谁知权止孩啼。普愿闻熏。皆通种智。果然如愿。各发本心。助力施财。精进不退。三复寒暑。梵剎一新。不犯滴酒。皮毛不住。讽经行道。六度齐修。福慧双布。功圆果满。如是庆扬。祝皇王万岁千秋。愿文武宰僚。快乐。尧风普扇。舜雨常滋。天下太平。万民欢庆。一心净土。无剎不收。法界含灵。俱沾利乐。然愿在会发心善信。本非男女之形。名异体同。今日重圆宝智。施不断命之法财。助不生灭之法力。转凡为圣。雪峰解使木人。指妄归真。童子聚沙作佛。所以如来出世。盖为一大事因缘。我既了心。岂可埋光独善者也。

　　修桥法语

　　和光叔基。邦美世英。仲能元逸。此中善信。肯心议士。共布佛事。道行友徒。普般种族。曾与诸佛。救度众生者。同一心布。共一手作。男子身全七宝。本无欠少。若不遇人。七宝变灰土。忽因声闻而缘觉。会灰土而合法身。灰土假名。得心现量。以无相三昧。不住布施。化信修桥。其不住相布施。福德不可思量。亦复如是。善男子。一切障碍。即究竟觉。得念失念。无非解脱。智慧愚痴。通为般若。但於此处。应化无方。事无不了。神献之木。和信肯则堪用。所须於中不材。与匠弗顾。而莫加残毁。普警此方云。千古灵迹有树神。通不舍则焉敢非言。未得本圆。身属凡夫。而岂无速报。古德安禅师破灶。而青衣礼谢。岂不闻乎。岳顶圭公。神朝而一日不顾。仰山受戒。迁庙而倒住堵田。天上天下五通。无不信戒归佛。若是普则周遍法界。如是庵。则六一包含。若不得这个。圆顿法门。微尘也用不得。用不得。则疑神。返害。命殒形消。体用全则空色无私。幻无作有。以法界为我道场。化众生皆成佛事。岂非入地者之所弘持。百尺竿头。正是丧身失命。直须大死里得活。方堪作这一下钳锤。分断悟由。也未出五通手脚。千万劫妖精古怪。五处灵而宿命不通。常於无色界中。心念佛而恍恍惚惚。欲受形而强心未质。百劫昏沈。唯佛者助国救民。唯依邪者。爱享血味。乐众生血髓者。阵亡戟没。孤魂依草附叶。永不出轮。佗自受苦不息。安有福德资人。经云。二妄相依。生妄业道。打猪杀狗祭菩萨。迷人有眼真如瞎。世间杀命命还佗。善恶岂差於毫发。依佛助天者。严持梵福。救死拔生。於蝼蚁尚不生恼害之心。何没哀声历历。屠戮而笑作等闲。口腹未充。先断佗命。经云。若人食肉。便同罗剎。佛顶首楞严经云。若人食肉。得菩提道。无有是处。岂不见。孟氏云。见其生。不忍其死。闻其声。不忍食其肉。君子远於庖厨。庄生云。夫养形之人。故不足以存生。齐宣以羊活牛。毕竟羊谁敢坏。圣人法活。唯欲度生。饿鬼贪嗔。念念取死。仰山受具戒。应不害生。积善天符。心俱正直。神守方隅。而拱朝上帝。帝触神光。而便显功能。人顺道平。则瑞气冲天。神朝天喜。天喜则神佑护人。乡宁井静。三灾不生。神人欢乐。皆因路道坦然。桥梁永固。往复不倾危。本土神光喜。稼穑物丰浓。自然盈□富贵。道险桥危处。众生心怨怒。怒气黑冲天。天帝责本土。守境土无功。虚受信瞻礼。神不合天心。兴灾难求止。喻如守土官。真功亦如是。道人安敢言化。迷成寐语。唐突万千人。皆道我不是。道真实不虚。有言无尽意。汝等大慈悲。桥了早宜归。○珍重。

　　助柴法语

　　助柴一事。钦信佛法者。不难。舍俗出家。依说而行者。定得神通妙用。运力搬柴。妙有入无。非凡境界。声色之外。体露堂堂。一合相理。而谁自谁佗。色究竟处。全通三昧。解么了得么。信不二么。若落第二月。且莫虚诳自己好。招罪无间去。老师若未全通这百千无量三昧。一蚁子也不敢胡乱用。胡乱使。若自不解脱。更祛役於人。成何道理。速三恶道报。苦不出轮。善男子。出家两字。是解脱法门。勤行苦行。自利利佗。不听是非。不求好恶。行住坐卧。如理实见。不着有无。不俱尘俗。超出凡流。戒行坚牢。静念精进。有疑即问。有逆即忍。有习即离。贪嗔有念即无念。念无则正。有念则邪。有念则凡夫。无念是出家。出家者离一切有。离一切有则解脱。解脱则方见性。见性则无我。无我则成如是。成如是则我闻。我闻则一时。一时则无量劫。无量劫则佛。佛则法为身。含十方无尽虚空。虚空即是法身。法身犹若虚空。应物现形。如水中月。汝会得虚空。又不见法身。为什么不见法身。病在有我见人见。身见边见。所以不见。此一个见字。从古至今。赚杀万千学道人误了。多少凡夫。识却不会。佛以法身周徧。如目普观。吞空融色。而非眼耳鼻舌身意。绝对待。而非我人众生寿者。既到与么田地。方可作得初地入门。见解之人。然后离四句。而谈无量四句。绝百非。而解累劫瑕非。虽然如是。一念不忘正念。非离非合。拳拳不舍。本源湛然海印。是谓海印。森罗智含万象。方便而直指人心。得意而不立文字。只要打折达磨西来脚。莫令有误本来人。当处得心非向背。九年面壁寂光明。庭中立雪憨痴汉。海里口乾渴爱津。如今大有心颠倒。梦寐胡诤学道人。且向自心中体究。於斯如实更证明。须观古德皆如是。万莫瞒心自发轻。诳谤定招无间业。未全本觉且依经。修行未了身依口。莫学提纲没量人。对病用医须有意。指权归实救迷情。迷悟不同谁解意。三乘犹尚未全明。不契一乘为外道。经生持戒不知。徒劳南北与东西。满口文章不合义。不曾亲近正知见。色见声闻弄识神。髑髅几度皮消殒。林下追寻没一人。妄把玄诠为事会。五千救网变成尘。看经须用钱财雇。佛事全凭铙钹音。馂饀饼皮纱布绢。猪羊犬马折经金。僧俗一同轮苦趣。辜负牟尼古佛心。致使类多贤行少。仁慈鲜矣足孤贫。荣华富贵千无一。菩萨神仙不降生。如麻似粟人头面。杀盗贪嗔胜畜心。不管剎那沉劫海。且徒眼下乐精神。背善恶临无解处。烧香合掌告观音。大慈大悲来救苦。须臾命断叹悲深。一生不布纤毫善。悔惧双交没主人。方知今死难思悔。黑业无边我自成。寄语世间今未死。光阴莫负早回心。何况出家亲悟者。喃喃直指古同今。所以辨心供作务。将勤补拙助元灵。相逢来往无心见。大事未成戒行深。只欲心空如及第。回头救接未归人。始合老师弘大愿。先难后易叹吟吟。十字街头不见客。孤峰顶上目群生。助柴活计元如是。不负当时这老僧。且休莫说别事。来日十三日。更为汝等纳[此/且]。如未足者。不出此月定要足。风急雪霏。地转天翻。都不干汝事。只管打坐看经。任是四天门王来。亦动汝不得。早求解脱。了毕出家。这一段大事。以悟为则。珍重老和尚。制柴历於方丈后。注计罪福。纤毫无差。各自验取好。

　　与萍乡知县法语

　　自悟无师。心大解脱。不空无住。普庵老人某。於法会静。久离名绝相之处。举所慧妙香一爇云。百亿恒沙诸佛。尽入香光法界。菩萨先天同知供养。一心遍界。尘剎俱收。一言全通。无不感应。是知皇宗先族。皆悉崇般若良因。今为世俗提纲。隐显全通消息。斯幸萍乡县宰。出现世间。内怀禅悦之心。外作劝农之主。无理不贯。无事不收。远近一如。古今非异。某常光久合。深知出手难为。末法强魔。个中希逢伴侣。明藏教全无一字了。佛身犹若虚空。谁是得意忘言。那解无相三昧。佛是觉义。有相皆虚。法性湛然一心海印。僧真了法应。不干尘。动静体合真如。举措皆标心印。迷徒难化。随事依黄叶止啼。丰干饶舌。若於正宗门下。则千劫难酬。不免胡汉用一镜。全光照了。万像皆是幻。故圆觉了义经云。幻灭觉圆满。觉心不动故。所以二十余年。守株待兔。恰如面壁少林。闻见如痴。俗目视为秃物。假使说禅说道。闻如犬吠雷鸣。直饶拨草瞻风。妄见转成聋瞽。深信古人云。诸佛不出世。四十九年说。祖师不西来。少林有妙诀。如是奇特同参。可谓千里同风。古佛今佛了义者。只说一心。迷悟不同。声色而见闻各异。世轮忙急。生死剎那。自了而非念。一切我脱。而诸人未解。所以卜庵出手。对境无心。以法界而为道场。化众生而佛事。凡夫肉眼。动经劫而罕遇道人。万类含灵。沉溺而不逢正化。所以应化非真。富贵不碍。只欲开人天二路。转凡为圣。用报皇恩。且令布路修桥。郡邑宰僚。忻利益民无苦楚。商旅逍遥。地水火风。三灾变吉。是知古佛亦假慈悲。现在通方。亦复如是。斯蒙大志。开此大心。直指净乐。白眉香缄空坠。八部龙神。和光同喜。千年枯木忽开花。久溺骊珠今日现。知县朝议大居士。兴隆佛法真人子。千亿珍重。

　　与醴陵真如居士

　　众生本是佛。佛字是西天梵语。唐言乃觉义。佛名虽异。悟了一体同。若人不达本。逐末走西东。君子当务本。本立佛性同。通一万事毕。终不被尘笼。非尘体不动。本实理含融。先天唯此物。今古学无踪。难了意在处。塞顽空色空。本无有指。妄言色空。若得妄消歇。真体者何穷。真体非形相。不离形相中。幻质皆虚伪。大智发於中。幻尽觉圆满。心光寥廓通。此通无对待。天地在其中。森罗并万像。影现一镜中。镜中实我体。寂湛印倥侗。若能同道者。与理本相同。唯守性清净。眼耳若盲聋。情忘兼想尽。忽觉己身空。自了本无物。强以道言通。此法滞诸学。皆幻质相容。若离一切相。形体外灵通。左右逢其源。烦不入胸中。我尚不可得。非我何可得。眷属犹如梦。非冤不遇逢。如今儿女者。皆再来祖宗。一根来复去。如观桑叶同。本树何曾动。凋叶有来冬。叶落明年发。根深不怕风。但能勤力护。勿使火兼虫。毁坏本根者。万劫堕贫穷。如今忧生死。犹如颠哭空。不知空本无。如翳生眼中。眼明虽说实。不可顺盲聋。且如圆觉经云。一切众生。於无生中。妄见生灭。犹如空中花。及第二月。空本无花。病者妄执。如来因地修行。知是空花。即无轮转。元本无生。今则何灭。变灭者为尘。尘者末也。不变不坏者。元本自体也。体者犹如虚空。父母缘生之身。应物现形。如水中月。如今见居士。执水月空花。为坚牢自性。何不达本。忘情知心。体合於无相三昧之中。悟一切众生。及自己眷属。皆是幻化所成。无有坚实。惟有妙明真性。亘古超今。卓然独立。珍重。

　　国舅夏执中御带书。及写艹庵歌至。以此谢之

　　以此微妙。圆觉本体。湛然之光。不离当处。回向佛法。再来人承宣大居士。精修般若。德顺明君。细穷蠢动。皆真。寥廓。三界如是。自知本有。应勿外求。天人交集未离微。何况欲中能体用。大似杲日舒光。盲人难睹。道岂离人。人之自离之。所以裴相国。序圆觉经云。血气之属必有知。凡有知者必同体。所谓真净明妙。虚微灵通。卓然而独存者也。是众生之本源。故曰心地。是诸佛之所得。故曰菩提。又道。终日圆觉。而未尝圆觉者。凡夫也。此本真如。学至於无学之处。妙解色空。入无边际。忽得自心。本源一合。便解诸佛语默。今古名言。十二分教。斯通一念。普观无量劫。若非宿种善根。那有王苗相种。天上天下。唯佛独尊。若识本心。心觉即佛。佛是梵语。焉滞名相。悟性真如。心含法界。始知年无新旧。月无大小。元本无生。今何有灭。千里同光。道存目击。离一切相。即名诸佛。唯承宣大居士。顺时保护。

　　与信士丧子。法语

　　某谨参世英大居士。妙在非言语之语。自从达解本心光。陈见解者希相许。今蒙大士坠名香。妙明寂照挥伦楮。清风匝地意何穷。自这贤儒谁伴侣。自伤嗟凭谁语。若问吾男归何处。普庵达本不曾生。水月空花无实据。不离当处常湛然。觅即知君不可取。此灵都是祖宗因。因果历然随谁聚。如今依旧复来生。何必自迷求解注。今古谁曾得久长。唯有法身镇常住。不消追拔与看经。三界唯心须了义。

　　冬节。与汤亨老及都料。法语

　　失却本来面目。个个日南长至。先祖时节苦临。处处笙歌乐醉。也参禅亦详义。也贫穷亦富贵。蒙头塞耳有谁知。大地茫茫没巴鼻。智悲同运。野店横溪。头头物物。实理希奇。悟本谁悟。迷是谁迷。家家观世音。户户礼牟尼。亨老总不知。都料斫木底。不因这三门。如何在这里。老师本无节世间如梦寐。我今梦中说。说者觉如义。若有未觉者。好盖令饱睡。等待睡惺时。自己难回避。恐彼少盐醋。米面并豆豉。我击木童儿。汝定知来意。每人与一饱。大家要了利。冬日莫更歇。腊尽相将至。如人各上山。努力争先势。时节莫瞒心。早归欢喜地。坚个弥勒楼。露出真慈氏。了知生死即涅盘。自性如空包天地。试问空空空不知。不知知处法不二。[○@咄]即日冬回。各希珍重。

　　因人问世间祸福。遂述此语。示之

　　谨依佛戒则定。既自定则净慧朗然。净慧发生。则心自解脱。自心既解脱。则一切烦恼不生。若无烦恼。则解脱知见。设有知见。则应不住色声香味触法。其处若不生心。其心遍满法界。即名真心。若见有生死可观。即不名见性。是同凡见。金刚经云。凡所有相。皆是虚妄。若见诸相。非相。即见自性如来。大凡一切人。元本不生。因妄有生。元本不灭。因妄见灭。是故。圆觉经云。一切众生。於无生中。妄见生灭。如空中花。道人不可指空中花。示诳一切。谓空中有此花。空中乃翳幻出。见佗相则因我妄生。佛有五千四十八卷。字字不说人之生死。不谈人之祸福。祸福乃由自心所招。生死乃皆我妄执。只教人。一心行善。人发善愿。天必从之。改过修心。古今常道。六道四生。皆是自心趣入。佛经所载者。皆尽说解众生之心。心本是佛。佛者西国梵语。此土译为觉义。其佛。是一切众生。本觉自性。悟者犹如虚空。故名法身。以法身而观一切众生。犹如梦幻。出生入死。都无着实。恰似空花眼有翳则生。翳消则灭。生灭本无。真如一体。见性者。自然而知。不见性者。经劫不脱。如今见有卜卦看命者。皆是依文字轮排。从今向去。妄说是非。教人疑中更疑。迷里更迷。那有了期。又道。人生百岁。今时希有。又道。六十年阎浮客。亦自希有也。但依经小乘谈戒。权治信心。修行者。假说看经者。来世聪明。布施者。招来生福报。不杀生者。得来生长寿。持戒坚牢者。得再获人身。若一悟本性者。名见性成佛。经云。一切诸圣贤。皆以无为法。而有差别。一切有为法。如梦幻泡影。如露亦如电。应作如是观。所以人生喻如风中之烛。还同水上之沤。一日乐一日娱一切错。一日了一日当。所谓今朝不保来朝。古人知其人命。如呼吸之间。后生尚不可延。况於老者乎。但以遇病。则以汤药。不可信邪乱卜。说起祸福。引惹精邪。杀活临时。自然分定也。

　　又示易仲能

　　本光寂静。因妄识而发生。了悟无生。便回头而警觉。若不见普庵老汉。几乎流入毛群思量祇是自盲愚。谁道凡情不作佛。咦。大丈夫休分别。百亿尘劳从此诀。今朝酒醒何处。杨柳岸晓风残月。

　　述普光明殿

　　观夫普光明殿。非假庄严。净土道场。即心无别。心净则佛土皆净。身光则法界全光。迷逐相而悟返真。圣思修而凡不觉。背觉合尘者。轮回六趣。背尘合觉者。体用真如。一性湛然。自分迷悟。心本无间。空色相争。空本不空。色元无色。若了色空之不异。受想行识亦如然。所以释迦如来出世。盖为一大事因缘。唯以佛之知见。示悟众生故。众生知见。皆是业识茫茫。堕爱见网。不得自在。佛以无念而知。名正遍知。得大总持。法身圆满。演说三身四智。八解六通。而知名异体同。皆是化众生事。若会一合相理。应物如水月空花。未解三界唯心。触目则前尘万境。若非古佛传住法。如人入暗。三僧祇劫。世变而佛法不移。凡圣混融。本静而妄自生灭。直了诸行之无常。便笑世间生灭法。生灭灭已更无私。寂灭光中常快乐。咦。实为万古镇腾辉。堪化众生作佛事。且如南泉慈化。不知几代住持。木朽像摧。破瓦上年镌景佑。古佛腹里烂帛。遗彭氏之名。皆此地上古之僧檀。祝圣道场而建立。是知佛假众缘。道不孤起。某如云横谷。似鹤翘松。应无所住。而生其心。应无所得。而得其法。初居而不厌荒寂。末后而一看无忻。一心幻出於有无。念劫圆融於无际。以无量之三昧。道化无方。了凡圣之一源。达有为功如梦。虽然如是。念穷子之迷。归止宿艹庵。方付本家之宝藏。风幡动处。直指人心。栢子庭前。全彰妙意。又何疑灵山会上。佛举一枝。迦叶笑时。灵光续焰。法身非相。安可以泥像丹青。法界弥纶。何必造银楼金屋。达磨九年面壁。果熟时处处道场。灵佑踢倒净缾。至今显沩山。天下佛祖。究心而不在事。天龙恭敬不为忻。凡夫求事不观心。暗被鬼神妖魅惑。但得本而末自至。道德全而事自成。近世道僧。罕依正法。未得先觉之心。却作古人之用。古德以智为体。通於一而万事毕。以慧为用。无心得而鬼神伏。智本不空无住。妙慧天网恢恢。所以应物无心。万物而皆备於我。观根逗教。反身而乐莫大焉。是以华严论主云。以法身用。则万象俱寂。随智用则万象俱生。见性成佛。则一身多身。解空实相。则一相无相。是谓三界之依师。可作群生之导引。苟或未然。出家无益自己。尚业识茫茫。无本可据。更教他失钱遭罪。着甚来由。休道佛法不灵。自是非心罔措。金刚经云。种种非心。皆为非心。过现未来。不见不可得。江西马祖云。即心即佛。非心非佛。永嘉大师云。是则龙女顿成佛。非则善星生陷坠。作是观者。名为正观。若他观者。名为邪观。天生万物。唯人最灵。邪正是非。何不体悉。且不知四大假合。身若浮云。外染六尘。妄执颠倒。十不善业。百劫连绵。爱禽兽血肉。而互相杀啖。乐浮利虚名。而结业缠身。忽然身坏浮云销。业满报流何处亸。
　　某不因夙习般若。安能智悟无师。如今到里许。方知千万中。实难淘一二。古佛今佛。藏教显然。有大慈悲。碎身难报。东西二土。得法祖师。撮略玄机。直明心印。不立文字。竖拂拈槌。只蠢动见闻。齐登正觉。问聪明多智。久参方而犹尚难闻。岂可蠢动含灵。一闻见而便能觉悟。华严经云。一切诸佛。於一微尘。众生心中。成等正觉。而其众生。不觉不知。又云。一切众生。是诸佛之果源。善男子。莫作是说。经云。蠢动含灵。皆一佛性耳。所以佛说华严经云。我初成道之时。於自身中。见一切众生。悉皆成道。我入涅盘时。见一切众生。尽入涅盘。如一众生未成佛。终不於此取泥洹。无非真得道人在处。含灵获益。金刚经云。在在处处。若有此经。一切世间。天人阿修罗。所应供养。当知此处。则为是塔。皆应恭敬。作礼围绕。以诸香华。而散其处。佛果有如是之言。真实不虚。业根有如是之苦。如影随形。了道化百千万人。且不见有众生境界。无心受种种布施。且不见外有一文。施者受者。光影一如。有什无为。皆归实相。以此功德。赞叹何劳。祝万寿以无疆。愿天长而地久。公清正而民快乐。私孝顺而含识安。飞空着地。而皆演说梵音。大地山河。而齐标心印。自此即当处净土。一念而触目西方。无生殿里悟无生。本觉位中瞻正觉。珍重。

　　化藏经语

　　释迦如来。为一大事因缘故。出现於世。弃金轮王宝位。雪岭修行。说法四十九年。成五千四十八卷。字字无空。言言谛实。只欲开化众生。元本是佛。若无众生颠倒。何劳广布文言。盖为众生背本性。而不觉不知。念念循六道四生。头头趣三轮恶报。如来若不出世。世界受苦何休。种种方便利益述情。若有众生。念念依经持戒。永断无明。修一切善法。即得无上正徧知。与佛无二。方觉众生本心即佛。心外无法可得。善男子。有念有知。众生境界。无念无知。二乘境界。无念灵知。诸佛境界。开佛知见。永不受生。心则不灭。以法为身。常住世间。犹如虚空。包含万有。不即不离。非色非空。非有非无。绝对待非形名。先天地越古今。一相无相真实相。一身多身真法身。身含万有。尽虚空尘剎。而毫端普现。是故经云。佛说剎说众生说。三世一切说。若能如是说。能如是闻。是真闻法。是真说经。经云。如是我闻。一时成佛。更无二时。经云。无法可说。是为说法。有相有说。不名说法。若以色见佛。则不能见如来。若以声闻经。是人行邪道。得意忘言。了色通声。便知道。摩竭掩室。妙解正宗。示灭双林。法身常住。善男子。佛是西天之梵语。此士将觉义。以同名。心迷不觉属众生。心转觉时一切佛。佛开口处为言教。化导迷心转觉心。众生开口成寐语。沙魇群迷叫不醒。迷悟不同希达者。诸佛方便救迷情。情忘想尽明心者。海藏琅函不可轻。在在处处堪闻演。共祝吾皇亘古今。臣忠子孝那边静。风雨调和物物成。是非一体元无二。佛与众生不出心。我今圆满如来藏。唯愿众生发信心。等与如来同受用。一闻千悟永瞻钦。这回针芥若不遇。剎那失足坠幽冥。阎公问汝将何答。未免刀山火焰林。地狱皆因心不悟。一十八界杳难寻。八万四千城可畏。铁围无间苦呻吟。个中不遇佛光照。万劫无由得出轮。忉利诸天因业坠。后闻天鼓复超升。人生有限空花相。光阴迅速岂堪停。古人究道如救头。后士无依岂不惊。一失人身难再复。荣华富贵苦来临。如今自有非他事。性水澄清理甚深。海印森罗融万象。湛然无古亦无今。化无所化知无二。自肯随心了此经。
　　化藏经语　　结般若因　　度有缘众　　一卷一千　　共亦不共　　才出头来　　便得受用　　此经无价　　拟议不中　　除非自肯　　破尘了梦　　见佛不空　　塔成无缝　　半偈舍身　　古今尊重　　劫火不烧　　魔不能动　　佛祖皆宗　　天龙普供　　万莫放过　　千亿珍重
　　切以。般若弥纶法界。唐言智慧。以无边宝积曼陀。任是千贤难插足。涅盘自性。不灭不生。广佛华严。妙行无住。一百十城。而不动遍周。十二顿渐。而该收毫末。尘尘剎剎。佛意全包。迷悟不同。故劳演说。大解脱不立文字。二乘学则执滞空言。如如方契色非空。若也解空空非色。十二部诠如说梦。百千万佛若空花。涅盘生死杳无踪。本来面目非非相。大开喜舍破微尘。了取功勋无尽藏。甚幸。

　　与易仲能化经

　　○咦。佛则自心。光明遍照。外无毫发许。堪作能为。假使聚大地山林为笔。四大海水为墨。亦不能写普眼经半偈。经云。如来为一大事因缘出世。唯以佛知见。开发一切众生心中。同佛知见。不同凡解。若无众生妄想。里许安用教诠。是以。药山不看经。达磨不立字。儒教诗三百。一言以蔽之。三门则似网求鱼。达了者忘言得意。普庵老人。毕竟这边了。方向那头来。梵剎则楼阁新严。徒集而无可塞目。古德云。今人看古教。未免心中闹。要免心中闹。应须看古教。蓦地里撞着。千万莫辜负老僧。假使转念精勤。明朝也有饭吃。珍重。

　　示小师圆契。修袁州浮桥语

　　寂性普云。遥书寄颂。只会得个昭昭灵灵。向野狐口边。逻[此/且]骨头吃了。又东觑西觑。你且不知化城共南塔斗额。集云与凤岭交参。若不是南泉种种方便。也不免堕坑落堑。庞老子。前日又到院中。重举公案。又道。空手不把锄头。步行不骑水牛。桥上无人过。水流桥不流。这老汉。当下被我拽定老大鼻头。扌出了也。汝诸人十二时中。且不知有恁么奇特。以平报不平事。又闻道。百鸟衔花。人天设供。当下着语云。苍天苍天。谁敢担当然。虽然如是。且好生造桥。大要平稳坚牢。更加疾速。水漂不动。风吹不移。度人无碍。诸佛欢喜。天龙守护。到处无碍。全不漏泄。通途无阻。郭匠圆契快着力。归来与你三十棒。教你一生起不得。作个无事人好。歌曰。闲步游南陌。惟便野兴多。傍花看蝶舞。近柳听莺歌。且照顾。莫失了髑髅精。

　　示李老人

　　道绝浮言。法无可说。只为众生。丧本受轮。溺於邪见。所以。诸佛慈悲方便。於诸众生自心中。密说而显演。流通一大藏教。随利钝根机。广垂接引。遂致祖师机缘。诸佛法教。盈布於天下。只欲标心。所以经云。诸经皆以心为宗。无门为法门。若了於心。无法不备。奈何如今去圣时遥。魔强法弱。正信希有。弃有着空。南北分宗。顿渐说教。弃本逐末。竞是争非。说正说邪。颠倒四起。所以普庵老人。忍禁不得。不免出头。露一心光。含融万有。非心非佛。即心即佛。妙用纵横。随机自在。言语诠之不及。情量莫测其端。不立是非。坐断圣凡。便是释迦佛。亲现丈六金身。也与三十棒趂出。为什么如此。祖祢不了。殃及儿孙。善男子。若宿因无分。没溺邪宗。实难提拔。赖得曾亲正念。遭遇普庵。依正念而心无乱惑。汝今投诚求语。咨决大意。实言告汝。诸佛法道。绝象忘言。无证无修。非迷非悟。汝但十二时中。莫存情想。莫生住着。即境即心。即事即理。闲缘不系。心识俱停。常於行住坐卧中。妙声妙色。浩浩现前。根尘意识。了无所得。若是如是信解受持。不虚平生。亲近知识。所以甄叔禅师云。群灵一源。假名为佛。体竭形销而不灭。金流朴散以长存。性海无风。金波自涌。心灵绝兆。万象齐照。体斯理者。不动步遍历沙界。不用力而功益玄化。如何背觉反合尘劳。於阴界中。妄自囚絷。依此勤参。必不相赚。因求决意。漫笔如此。善自护持。珍重。

　　与显首座

　　显老明禅。入理深渊。文殊为体。妙用普贤。凤山得旨。妙契南源。三株树下。坐断云烟。金刚作眼。鼻孔辽天。言谈讽咏。艹木皆鲜。钦风久矣。偶睹惠然。如天甘露。沃我心田。希有希有。世外金仙。老婆心切。示我窥鞭。自知本有。久被尘缠。普光明殿。海印俱全。弥勒阁中。了了何言。常在不欠。触目无边。一毫头上。妙绝偏圆。含融法界。本体现前。

　　示圆应行者看牛

　　圆应牛。经劫没人收。若不遇人。虚度春秋。如今横穿鼻孔。水艹皆休。有时放有时收。随分纳[此/且][此/且]。自性优游。独奈何。劳别讨。混迹应不迷流。不许犯佗苗稼。也不犁佗田丘。饱饮雪山肥腻。一顿更不佗求。眉毛眼睫。动转绸缪。试问沩山水牯牛。有甚风流。向左膊上书字。着甚来由。任你千般引□不肯回头。不如卧云枕月。运气常周。假使银蹄金角。气射斗牛。居吾腹内。不得出头。吞底乃刀山剑树。业到解散枯髅。谁知体如巨海。妄起浮沤。风击沤生沤灭何愁。湛然智海喻真牛。圆应头头岂用修(咄)。

　　示何邦美

　　○佛与众生。是三无差别。邦美与普庵。岂有假虚说。三阿僧祇劫因。如来出现。而幻假名七佛。然灯盖接群迷而演唱。故知诸佛不出世。亦无有涅盘。佛真法身。十方常住。一切万物。皆属无常。不变不坏者。为正徧知心。故权名佛。出生入死。是生灭妄心。唤作众生。所以。如来为一大事。出现於世。说法四十九年。成五千四十八卷。显无量神通。盖为此也。此经是一切含灵之本。万法根源。凡夫久习我人。乐着声色。逐境背元。使之流浪四生。轮回六趣。犹如梦影。又若空花。设有求静。乐善探宗。不遇本分真正见解之人。反成大咎。过在邪师。便是千劫万劫。不了公桉。若是宿种。曾会实相之士。一闻便肯。其人永不变坏。纵然体用未全。正因不变。事理意通。岂似依邪道魔王。执空顽匠。亲近正法之人。誓不信邪师谬解。那更三界之中。受一法之所瞒。一心无相。不随妄念有缘生。只这光中空不空。亘古迄今无生灭。[○@、]咦。千亿珍重。

　　示弟子易元逸

　　优昙花。三千年一度现。大善知识。五百生许相逢。且道。昙花作么现。知识作么逢。满眼烟波无极岸。钓竿未举好先知。莫道凡夫名利欲。於中也有谢三儿。
　　留田易元逸。宿习般若。一闻斯道。而便自肯心。直入南岩。发愿持斋。而深究本事。普庵点首。知是再来。许你从戒定熏修。久久当明理性。果从因有。事岂偶然。如今五百半千。依实印。当堂非自诳。既知如是。岂可缄默哉。时乾道戊子仲秋。愿求少语。以记宗风。而老僧信笔书付。

　　刘待诏呈颂求语

　　觉中体幻。如月印千峰。幻中思觉。似云点长空。若得月轮。遍照而非碍。可谓心月孤圆。含虚寂用。未见本来面目。不知弄影汉。行履之处。安可自恣。迷妄不实之心。向外卜度。久久证想发挥。不逢真正见解底人。邪魔入心。堕在魔境。失万劫之正心。作三界之魔族。若得一念不生。万法无咎。道若太虚而无迹。心如湛水以澄清。须还绝待。忘躯默契。普光明妙了知。生死涅盘。犹如昨梦。岂用探文字。说知解而得者乎。既蒙彭城老丈。以三颂诰予。笔苦不能到。而加寐语。以警。动寂常真。不劳外觅。应用自然。莫执文字。若要得快疾么。[○@、]只这是。千亿珍重。

　　示众法语

　　示众。颠倒梦想忽然破。直入孤峰常独坐。不曾相见与相亲。祇么巍巍迎达磨。东西露柱满添汤。南北石头快推磨。到与不到俱吃茶。万里清风同唱和。快活快活也大哥。达磨达磨真老婆。多时寻觅觅不见。却来艹里念摩诃。几年相伴急走过。新罗低头觅不见。举首又蹉过。今日无知知。不是强扬播。若有知知者。未免番成祸。[○@、]咦。四七二三不立形。历劫三祇祇这个。从古迄今食不餐。肚胀气均常不饿。伤嗟捉月夜猿痴。往复疲劳多退堕。不知古佛只传心。除了此心无别可。师子子不消多。直下无心唱哩啰。拈却眼来作鼻孔。呵呵大笑探禅河。无量劫来风泡子。至今汩没和巴歌。稽首宝积佛。敬礼阿弥陀。普庵此来无个事。大家相劝演若多。元来不识头依旧。何须苦苦更波波。

　　示众

　　善者多魔自古今。佛魔一体只空心。心迷不觉悭成贼。心悟回头便舍金。莫怪迷心心怕贼。贼心对面也难寻。三途地狱因斯得。奉报须防仁不仁。不是道人先注脚。免他来喜去沈吟。一年三百六十日。梦想颠倒不曾息。耳闻眼见普庵名。更莫邪言喧戏剧。思量生死大惊神。唯了本心称第一。暂时忽听本无心。解脱沉沦千万亿。寄语诸人莫蹈虚。勾阑不稳莫相依。莫令堕入深坑下。未免先当说与伊。来往任观心不住。声香味触且随时。孤峰独特谁为伴。尘世忙然我道奇。不是打斋趂会。只欲真心不背也。不烧[　*氐]供神依佛。无相三昧悟谈字。字明心迷说如盲。踏碓粗粥淡饭齑汤。但愿精专不退。不知再会何时。达道心空无对。

　　宝藏论

　　离诸名色相。实见如来藏。能转语成经。本心非榜样。说有即是无。说无无伎俩。不会自转经。依语成妄想。梦里推木轮。信施谁酬偿。不出牛马羊。入佗阑圈养。一文四个字。还足连佗丧。悟者发真机。迷者堕铁网。佛教空无相。妙契合无上。天鼓解说经。忏悔罪无量。有无空不空。真实不虚诳。圆信六神通。不刻天龙像。只么转心经。个中谁拟向。

　　为小师圆通入涅。小参

　　小堂云。生死涅盘。犹如昨梦。众生诸佛。恰似空花。了本解空。方能如是。未明体用。闻见差殊。藏教显然。疑情难透。盖缘生死不破。如来所以现世。为一大事因缘。广彰教网譬喻。凡情若解佛说譬喻。便知本自无生。既达本以无生。如是我且何灭。先宗后觉。意总如斯。只是后学。不遇真正导师。少成多败。
　　某。宿习般若。亲受正因。所以今时无师自契。若无宿慧。那信其经。自有生来。常知此事。虽在尘而无染。时节到以自通。及住此山。十有六载。终日不离华严境界。法喜禅悦之乐。如度一时。近於五六春秋。随机引接。虽然檀信百乱。修造千忙。於我本性。湛然如空。含境如镜中像。所以妙应纵横。全无漏缺。此处化缘修造。彼方教设建桥。不断宗体。而普应十方。不着名相。而头头指印。只患末法邪盛。真信者稀。
　　而有小师圆通。俗舍不远。父母皆存。初年十二。依寿隆老和尚出家。未果周年。老师迁化。父母送至。回礼老僧。便肯遵规学华严教。然后混同良友。日与进士互参。朝夕不忘。微通消息。为僧六载。年虽幼而智似古锥。行住坐卧。语默施为。不破老僧之教。一二年来。不耐邪魔。几乎漏逗。赖遇老僧。心能转物。忽从正月入室。焚香殷懃。作礼而告师言。圆通宿福不广。虽透未全。积病时生。身多困倦。缘事虽多。不能为一。欲求度寂。皆赖师慈。老僧叱之。遂不复语。师良久。乃以指画空云。这个为汝为病。什么物为汝为病。乃礼拜。无言而归寮。
　　又於二月二十七夜。以空幻双举。再告师云。初三日求浴。可得否。师不答。果至初三日晚。索水浴身。换衣求竹椅。俨然安坐。良久。复谓行者圆清云。请师到房中。我书偈而长入寂光。可么。行者依之。师既到。师子无言。众徒皆默。索纸书偈云。梦幻空花相。岂可认作真。如今不被使。逍遥无外尘。乃合掌。请师归方丈。然后付嘱弟圆智。莫令母亲喧哭。闹混老师法会。委弟圆融等。告老师。只求一桶火化。为妙。不消棺木。诸般有费。十方檀信施物。只得了当便休。一切事皆如梦幻。毕竟悉皆如是。即便闭目不复语。寂然不动。直至如斯。争奈何[咐-寸+(乞-乙+小)]。老僧一时不免依圆通所愿。更不劳烦。近远檀那。涅盘道友。助度俗仪。修斋设供。资化亡僧。一文以上。并不敢收。如有小师行者。私自留一文一香。一花一果。三十拄杖。即时出院去。老僧拂袖。入南岭石窟里打坐。永不出头也。若如老僧所告。千万莫劳神。只要信远长存。僧真不朽。宁可别有施奉。还了自心。老僧即不敢阻节。一任如常。伏望众信委悉。千幸万幸。珍重。
　　示李昭文。
　　海性湛然。独鉴万像。以无心风击波腾。真体不动而不变。自古迄今。万化归元者。只宗自心。心外有求。背觉合尘。故循业道。且如诸佛说法。盖为众生。天下祖师。亦复如是。若无众生。无法可说。得见自性清净。便觉一切众生。本自不生不灭。一体清净如幻。见彼尘流。以贪嗔痴杀盗淫。而造后报。苦业不停。遂假名字。妙有为无。妙无作有。广设建化之门。门门皆善。是故金刚经云。修一切善法。即得阿耨多罗三藐三菩提心。不从行恶。而获来生善果。诸佛了悟。实见一切众生心。本如虚空。湛然不动。因妄发起。从十二因缘。出生入死。直至如今。梦趣六道。汩没四生。不知元本不生。逐爱贪生。不知本源不灭。妄想怕死。得闻善知识。直指人心。不立文字。言下开通自性。目击道存。不见有世间往来之事。何处立父母生缘。是故华严经云。若人欲了知。三世一切佛。应观法界性。一切唯心造。若歇妄心。真心自现。真心普现。则照了三世。非生灭故。自性与佛祖同源。
　　问。色身含法身。乃父母所生。未离五行。四大假合。病苦煎烦。如何得与法身无二。答佛说经云。佛真法身。犹若虚空。应物现形。如水中月。法身者。乃非相也。色身者。色即是空也。色既还空。因何不合法身。只为一切众生。贪着我人。造恶不息。不信佛说。自心自身。真如太虚。一向苟色为活。着言语道。不见自己法身。所以眼光落处。尽同暗室。才有思念。便变地狱饿鬼相现。才出头来。又入披毛戴角。而酬前杀戮之债。更有三生九世。无数无量。欠负不可说。古人云。了即业障本来空。未了应须还宿债。是以。佛念一切众生。念念作种种苦因。将来一失人身。万劫不复。故广建道场。演经设像。多立教诠。曲为含灵。早见自性。别无佗事。珍重。

　　与彭应求为母病请药语

　　太虚日轮。连晴塞身。到里举似。便打折玄沙一足。如今且道。目连救母。还复母救目连。若於这里。下得一转尖新之语。便见万物一母。病从何来。妖从何得。可以转世间幻化浑真心。指太虚日轮为母体。正当恁么时。周氏百劫千生之罪垢。斯来应念以销镕。妄心悉灭。以无魔。入普圆而成正果。别无佗嘱。唯但顺心。逆则便凶。顺之则吉。假饶寻释老看经。亦不离自心。开豁任意。迎扁鹊卢医。皆除妄想。今再发药。幸跪献於尊堂。直待正春恣情调理。恐圣善别立妄心。逐一为他。对治开解。珍重。普庵老人。特为应求。拯救尊堂普说。十二月二十五日。参普庵老僧。就书颂。与周氏。脱尘警心。妄执迷流不肯休。所以今生逐女流。如今眼界浑尘染。几时安稳见来秋。莫悞前途成业网。目连成佛已绸缪。开心放旷依儿得。不着高峰见毗丘。

　　除夜示众

　　腊月三十夜。髑髅自相骂。阎老索饭钱。汝等怕不怕。龟毛敲兔角。五彩虚空画。正当恁么时。摩尼谁着价。大年初一日。道闲却成急。自拜梦中人。妄想从谁立。唯我知不知。今古希相识。张三李四歌。艹木空祗揖。日月转眼睛。历劫不曾停。三贤与十圣。枉费苦精神。常思达磨老。九年守少林。如今意不尽。瓦砾即真金。

　　[祝/土]墙

　　众信助力。垒三身之宝塔。结万载之良因。不妨运水搬柴。步步皆修十善。近远宗祖。因你信发各超升。后代儿孙。不出自心今合佛。佛是众生之慈父。应无背子之心。法即众生之良药。一服心清。信心清净。则早见世尊。随分助缘。必招乐果。千差修道。只恐不遇明师。一念发心便了。普庵即我。奇哉净土。弥勒楼阁。大家下手莫迟迟。广[祝/土]戒墙。坚本智工。工计历所设不虚。将来名榜示江湖。无限人天不如汝。人财未卜来朝。塔在心存不朽。再来相会宿时因。脱却布衣披法服。只因正法一光全。普度河沙无逆顺。因以法韵。成临江仙。警世化迷。不见本来真面目。恰如穷子迷途。东西南北觅工夫。被人穿却鼻。生死不能苏。唯有宝陀人失笑。拈来放去毗卢。空花不实汝休摸。慈悲来不住。开口应南无。

　　示普圆二字道友

　　出家无易事。了道亦非难。各自要努力。如人担上山。累劫负偿命。此生莫等闲。遇时若不顺。展转落雠关。佛与人方便。度人及登山。布身而填险。为众代艰难。荷担如来者。莫道不当番。汝逆和尚顺。明朝报愈艰。汝见有福者。拥从物如山。在处皆如是。因修得世间。若争人我相。不如快下山。若酬自己债。岂用学烧丹。相逢无别有。动不是风幡。前后都还却。独坐大雄山。如遇官客。欲人送过。不问多少。便差圆普二行。将钱米重雇觅。左右作。如不奈雇觅。须是多方计较。无有空过者。观急缓随宜。不可执一。只要了利慈悲结缘。欢喜来意。无钱雇觅。一任将道具索质当之物。仰僧行。自己身命施。扛搬往彼岸。亦不致劳也。何怪乎。何羞乎。皆我一心耳。时人须警觉。应道不痴颠。苦牛并急马。也只少佗钱。今生还不足。来生又吃鞭。道人虽无事。不忍哭苍天。今古论如是。岂可向愚言。无我无钱质。此处静悄然。显迹灵光在。梦然一炷烟。普庵何处去。分明在目前。须当如是体。可学老婆禅。莫住空花相。谤佛结深冤。以善能销恶。以顺和逆颠。以道资顽狠。以心助普贤。以师为心本。以念於无缘。以身如父母。以力报愚贤。出家为佛子。动静自光鲜。超凡并越圣。真实不堪言。曾经千万劫。碎身报未圆。我今排次定。更莫听胡喧。顺我大家吉。逆我众无缘。孤峰无觅处。三千遍大千。此时思一偈。虚空应不得。非是我做作。真如体自然。

　　普庵录卷之一
　　普庵录卷之二
　　普庵风水禅

　　夫华严经云。众生未离幻。了幻非众生。圆觉了义经云。依幻说觉。亦未离幻。直至诸幻尽灭。觉心不动。始解般若。堪为说法之师。唤作狮子之哮吼。群兽脑裂。天龙寂听。皆生欢悦。若不大用现前。鉴觉未破。由是生死岸头事。且与菩提。有何交涉。
　　普庵老人。偶因贤士。设拜子前云。贤士也不识叩问。一切世人。各有罪福吉凶。皆出自先祖。会择阴地。能择阳宅。有所招感。遂获儿孙。富贵荣华。此理还是真实可信否。普庵唱言。不也。善来善男子。善哉善哉。汝能如是。善达尘劳。故有此问。敢不为说。我闻诸佛说法。深嗟一切众生。於无生中。妄见生灭。妄认四大。为自身相。以六尘缘影。为自心相。将虚为实。认无作有。不知四大本空。六尘非有。迷背真源。流转於三界火宅之中。虽遭大苦。不以为患。念念生死。无求出离。所谓我生则烦恼俱生。我灭则烦恼灭。以妄求妄。二妄相依。生妄业道。总由不知。乾坤日月。大地山河。色空明暗。种种物类。剎剎尘尘。皆是自己心地。妙明弥满。更无纤毫外物。可得无名相。非形质。无大小。无长短。无边表。无变异。无有无。离言说。不生不灭。真如不动。虽无形无为。而灵通万有。虽不动步。而周遍十方。於微尘中。现宝王剎。犹如一颗摩尼宝珠。圆净无瑕。充塞法界。无针锋许空缺处。照古照今。永绝尘垢。色虽有异。珠体无变。安可於□□生卜择。葬骨埋尸。贪图后报。荫益儿孙。显官耀族。永固长存。岂不见。□□垂语云。儿孙自有儿孙福。莫与儿孙作马牛。若达斯言。乃真出世人也。庄子云。天地为棺椁。信知古贤救世。诚不谬矣。然而吾教学道之徒。得正法眼藏者。盖为古佛。有此一大事。公案未了。无能报效。若不度众生。无因酬佛德。是故。阿难得法之后。与诸菩萨。说偈云。将此身心奉尘剎。是则名为报佛恩。所以。各各不违实相。权施引接。应物随机。略露个消息。皆是不得已而为之。唤作第二门。示境明心。西天二十八祖。以至天下传灯古德。各立建化门庭。随机接物。不胜其数。不可备言。且如司马头陀。得无心之妙用。合无心之阴阳。权指沩山之寺基。堪安海众。要以达本明心。建大道场。标宗设教。即非妄想颠倒。诳惑王民。
　　如我世尊。为一大事因缘故。出现於世。示众生见性成佛。若得成佛。德及万邦。道含三界。岂小补哉。今时世人。不知所以被人诳惑。不肯自修心行。幸有安乐法门。只欲着相贪求。谬理信邪倒见。力用无涯。广杀含灵。虚费家贿。祛役众生。造无量业。望求一葬。永益儿孙。损众利私。无有是处。如今凡俗尚言。有福之人。不葬无福之地。若人不修福德。安可逆造化。而背阴阳者。无心得其造化自然。无功之功也。无功用道者。乃得正心也。正心者无心也。无心者道也。道是本来自性。天真之源。若能一念。返本还源。一多互用。智体无方。可谓通於一。而万事毕。无心得而鬼神伏。无作而作。无用而用。无向背。无年月。无日时。是故华严经云。一念普观无量劫。无去无来亦无住。如是了知三世事。超诸方便成十力。岂可逆於正。顺於邪。逐妄言。而寻风水哉。风水者空也。楞严经云。性风真觉。性觉真风。风者。四大之一也。无形相。而能动大千。九万里之鹏程。皆风在下也。藏经云。风轮其力无边广大。能乘水轮。水轮能乘世界。动静自然。与道亦尔。何可寻求捉搦。水者。百川一性也。能利万物。而根通法界。岂独江河也。但随顺湿性而已。经云。性空真水。性水真空。亦可喻道周法界。安有朝富而背贱乎。风水二名。皆得性空。安可逐凡情而寻究。然地水火风。权名四大。顺天顺道。和会万机。古德云。四大未尝不周遍。周遍何曾有混融。以要言之。只是自心一体。心外无法可得。今告众等。但自回心向善。慎勿贪求。济老怜贫。方便救物。护善遮恶。离过绝非。念念回光。行阴布德。诸恶莫作。众善奉行。设有施为。不用求报。恶果善因。自然当报。何必忧虑。幻形不贵。安劳系念儿孙。自作自当。他为他报。且以梦而说梦。谈人之生死者。各各逐妄迷真。触境而心起爱憎。念念迁谢不停。常趣黑业。沦堕中阴。悟心之士。常以白法现前。故经权名如来藏。取境着相。凡夫。经标为阿赖耶识藏。常着於物。物则终归变坏。物无自性。物坏则成黑业。趣入中阴。受阴既尽。随业受报。古德云。其形也形。其寂也冥。转变天地。自在纵横。恒沙妙用。法混而荣。谁闻不喜。谁闻不惊。如何以无价之宝。隐在於阴入之坑。若不识宝。徒入荆山。眼见似盲。口说如哑。此无依之类。永劫贫穷。不得受用。岂不见。古贤云。吾有大患。为吾有身。又云。朝闻道。夕死可矣。何况凡流乎。古人求道。如救头然。如今世人。将为末事。近日佛日杲禅师。尝示众云。一切慢事。人将作急事。一切急事人将。作慢事。又云。生处放教熟。熟处放教生。深思此语。乃真老婆心切。盖为一失人身。万劫不复。不是小事。果报历然。佛语不虚。诚当熟览。终不相赚。若能谛信。万无失一。不信者。随业招殃。信者悟心即佛。金刚经云。信心清净。则生实相。实相者。乃清净法身也。圆满报身也。千百亿化身也。证道歌云。三身四智体中圆。八解六通心地印。说什么三千大千世界。山河大地。有情无情。一印印定。更无别法。唤作一生补处。充满法界。一相无相。一身多身。华严六相。总别同异成坏。一门超出。一成一切成。一坏一切坏。如如向上。没可安排。恰似焰炉。不藏蚊蚋。不生不灭。亘古亘今。灵明烜赫。永绝名言。超过数量。既达此理。无不是自心一体。孟子云。万物皆备於我。肇法师又道。至人空洞无象。而物无非我。会万物为自己者。其唯圣人乎。何可将自心求自心。将自己埋自己。立境迷真。生死不破。妄谈风水人。故当辨拆。择其善者。而从之。其不善者。而改之。有诸众生。念善持戒。看经礼佛。忻善厌恶。不退初心者。唤作二乘声闻。独觉缘觉。此是修功次第阶级。虽未至佛地。亦得出三界火宅。离粗重业。免堕三途。且约人天福报。随业轻重而生。虽未离生死轮回。於天上人间。受大福。不行善因。复入地狱饿鬼畜生。诸恶等报。不可具陈。修禅定菩萨。闻生天果报。犹如冤家。所谓诸佛。犹是冤家。自己那堪觑着。金屑虽贵。眼中着一尘也不得。如斯见解。岂由风水哉。
　　次有一类众生。口说善。心行恶。豁达空拨因果。不识理义。毁谤正因。瞒圣欺贤。作不善业。堕无间狱。百千万劫。无有出期。实可哀哉。延寿禅师云。诸佛出头来。也无救你处。岂由风水也。以道眼正观。茫茫宇宙。汩汩红尘。无非六道四生。皆二十五有。六尘十八界。十二缘生。无不被轮回。经尘劫不息。佛诠教网。捞摝群生。阐大慈悲。设多方便。所以西天二十八祖。达磨大师。为此一大事。远来唐土。传法救迷。九年面壁。谁敢承当。直至二祖大师。为法忘躯。立雪断臂。求正法眼藏。达磨犹未可信在。二祖告云。请师为我安心。达磨道。将心来。与汝安。是时二祖曰。觅心了不可得。达磨云。与汝安心竟。二祖便悟。从无始以来所有。至今生死不绝。皆是妄心。过去未来现在。皆不可得。便知即今真心。遍一切处。更无一法可当情。当下忽然大悟。以心传心。作第二祖。以心传心。至六祖大师之后。方始天下闻知。得者不少。如今悟无我者。便契本心。冥合一体。遍一切处。一剎那间。圆成八万四千。总智法门。永不变坏。受用无穷。若人不信。永不能契。反谤正因。一剎那间。便□八万四千尘劳门。堕诸恶趣。永不闻法。永不见佛。实可哀哉。岂由风水也。佛观一切众生。世间本自无名姓。无男女相貌。无贫富贵贱。一物也无。一性无性。耀古腾今。堂堂独露。无发毫许间隔。不肯自认。直下承当。作个无事人。供养十方诸佛。普益法界含灵。且作么生是供养十方诸佛。普益含灵。维摩经云。法身流注五道。名曰众生。众生现时。法身不现。若得法身。名供养诸佛。假使七宝。满恒河沙世界。布施供养。不明於性。终无利益。不如见性识心。顿悟圆觉妙体。今此识神种子。从无量劫来。根尘不脱。悭贪嫉妬。作业受报。死死生生。无休歇时。若到这里。更有什么处风水也。且略举世间梦幻颠倒。花报之相。便可验之。且如张三家。富贵具足。忽生下一子。便唤姓张。随宜立字。渐长成人。所有财宝。亲眷奴婢。庄产牛羊田园。皆悉委付。尽是他有。不从外得。都不费力。思惟此子。过去生中。若不作纤毫福善。何因果报。而生张三家。如是受用。如是富贵。如今世人。但则见果不见因。所以不念修行。作诸恶业。受果贫穷。转增烦恼。堕畜生身。因者。因过去生中。善果习气。修福修慧。或得尘劳业销。悟得法身。见性成佛。或得慈悲习气。不造生死粗业。虽未见性。习性已定。所作所为。皆属善果。与不□者。逈然不同。果者。只今此幻身。行住坐卧。受用者。便是也。更无别人相待。只是自性作。自性受。如影随形。不相舍离。分毫不差。唯自定心。自觉觉他。真实可验。凡夫乐果。而不修因。有智之人。修因而不乐果。所以圣人无己。靡所不己。神人无功。至人无名。随机应物。金刚经云。应无所住。而生其心。心者。正遍知心也。经云。菩提心生。生灭心灭。应如是知见。父母未生时。都无名姓。但是世间妄想随意。且有何真实。而妄生执捉焉。若能於此富贵家为人。知因识果。向上增修。定生天果报。若生天界。遇菩萨说法。悟无生理。便证佛地。若有乘福果。生天受天福。不习善慧。毕竟沦坠。岂不见。证道歌云。住相布施生天福。犹如仰箭射虚空。势力尽箭还坠。招得来生不如意。争似无为实相门。一超直入如来地。
　　又如李四家。贫穷下贱。困苦无极。衣不盖形。食不充口。忽生一子。屋漏壁穿。殊无遮掩。赤子初生之时。业风吹体。过如刀山。冷水浇身。胜若寒冰。未言终久。成人才出。千般痛苦。亦便唤作姓李。更与立名。父母饥荒不已。孩儿饱暖何来。仍且气力未全。早供奴仆。恣意鞭挞。任意嗔嫌。日夕烦煎。便同畜类。虽然如是。犹赖不失人身。且得主世国王。以法护念。勿敢杀戮。乃至食啖毁伤。设有加害。王法无恕。官吏不饶。未离人形。所以如是愚人。不知天地阴阳造化。发生万物。□□为主。主者道也。天地之先。万物之母。一生二而二生三。三生万物。万物归一元。也道佛心禅□□涅盘。名异体同。一法之中。更无别性。若於人形。眼见耳闻。俱不称心。所以贪嗔痴爱。妄想颠倒。作诸恶业。欲於此贫富二家。出头终不得。何谓也。现今迷妄。识根业性。逐波散乱。随所贪爱。变成异类之性。死堕地狱。畜生饿鬼。经云。三恶道报。如在人家。还债出头。便唤作牛畜。称呼。失却前名姓也。畜生异类不一。皆是负债辜恩。失了人形。披毛戴角。负鞍衔铁。拽钯拖犁。生燖活剥。斩斫煎熬。千生万死。无有休息。实可哀哉。何由风水也。故永嘉大师云。即业障本来空。未了应须酬宿债。李长者云。不若一念缘起无生。如今若得妙契圆常。巍巍不动。若谈善恶东报。沙数难量。略举前项。二因果。皆如是。更无别法。唤作中阴。所以玄沙大师云。真如凡圣。地狱天堂。只是疗狂子之方。都无实事。虚空尚无改变。大道岂有升沉。悟则纵横不离本际。迷即是梦。悟即是觉。迷时不知是梦。忽然梦觉。始知是梦。古德云。在梦那知梦是虚。醒来方觉梦中无。迷时恰似梦中事。悟了还同睡起夫。迷悟本无。只是诸佛悟了。对治而说。故有言章。方便利生。依觉说迷。而称药病相治。若人既悟本无病。何用说药。所以证道歌云。梦里明明有六趣。觉后空空无大千。是也。悟达之士。明了自性清净。一体圆明。周遍法界。方验一切有相皆虚。故曰。众生迷失本源。随情逐业。改头换面。出入生死。不曾停歇。故诸佛以方便。出世说法。显邪归正。指妄返真。权标佛性。化诱众生。众生佛性。名异体同。必须离相绝名。方堪学道。学至无学。无功用智。道非常道。心即佛心。大用现前。不从外觅。直下承当。故裴相国云。血气之属必有知。凡有知者必同体。所谓真净妙明。虚彻灵通。卓然而独存者也。是众生之本源。故曰心地。是诸佛之所得。故曰菩提。若悟入此法门。岂独一名。而可称叹。但随机应物。无离实相。而各得解脱三昧。故佛称种智。修假多闻。至其报身圆满。一尘不立。六祖云。本来无一物。何用拂尘埃。若有微尘未尽。终成窒碍。所以未离学地。假饶此生未悟。亦不失定性。当生定得。佛语不虚。要人坚信。信深不退。无不悟者。只恐半途。被邪师说法。诳妄发疑。返性颠倒。拨无因果。毁谤正法。如饮醍醐。翻成毒药。更不可救。永劫沉坠。所以证道歌云。欲得不招无间业。莫谤如来正法轮。圆觉经云。邪师过谬。非众生咎。佛说有外道邪魔种族。假相形於人间天上。外现法相。而心行邪道。或现神通。种种变现。口说人间祸福。令人取信。或说饮酒食肉。不碍菩提。行盗行淫。不妨般若。剃发披缁。取贪资财。要世名利诳惑王民。扰乱众生。破灭正宗。妄立邪法。至使一切浅学。不求智者。善男信女。杀生害命。不可胜数。要积资财。作诸善事。广建香灯。循行数墨。唤作看经。不知经是常也。常者正心也。正心则一。余二非也。何可害万物。而利自己乎。自己一性一灵也。万物一性而万灵也。经云。蠢动含灵。皆有佛性。一佛性者。一身多身。一佛多佛。千百亿化身。只是一法身也。岂不闻。永嘉大师云。诸佛法身入我性。我性同共如来合。众生诸佛。唯一法性。更无二体。所以未了人。将心求心。使佛觅佛。无有了期。殊不知。一切含灵。皆共一个真源。因迷妄而现形。逐物迷己。而不能返本。辨察自性与佗性。亦复如是。又何可杀诸无量佛。而救自一性佛。是何道理。苦哉痛哉。如何自取冤债。万劫难酬。君不闻。吾佛释迦如来。於过去生中。舍身饲虎。割肉济鹰。遇歌利王。割截肢体。万死万生。舍命舍身舍财。国位妻子眷属。内外所有。一切皆舍。佗舍一幻身。利益一切含灵众生。所以成佛。广度众生。获自法身。灵明遍照。不生不灭。直至如今。天上天下。独称世尊。为群生之父。作群生之母。众所依向。世界坏时渠不朽。莫是唤作小事么。莫是寡闻浅识到此么。莫是无活计么。善男子。大事未成。如丧考妣。真实为此一段大事。如何别用妄心。妄有何益。你自一个性。不能修行。自求方便。更枉杀无量生灵。要作预修。望后世福报。福则远之远矣。祸则不求而自至。善男子。你要后世福。却教佗无限生灵。枉遭一人杀戮。衔冤负屈。向什么处。安着精魂。你舍自己。而利众生。方合诸佛因地事。你害众生。而益自己。合三途报。修诸佛因。得佛果报。造杀害因。得地狱报。如世间人。念念偷盗。行劫夺。行□□。□非理事。不久入牢狱。受王法。各随轻重。如世间人。念念修善戒恶。怜愍众生。与人方便。於身命财。常生布施。与一切含生。不生一念恶逆之想。孝顺父母。兄弟亲族。不谈是非好恶。行住坐卧。不离善心。此人永不见枷锁。永不被人苦恼煎烦说有过去未来恶果。亦成一切善因。而变凶为吉。虽。有相干。亦自闻其善。而不见其形耳。阴中常有护世善神遮护。所谓人发善愿。天必从之。善者居正。恶者还邪。只是其邪如氷。其正如汤。汤虽销氷。不言我解销氷。氷既已销。唯一水也。遣邪归正。亦复如是。本无邪正。人自执捉。以虚为实。实相法门。无一字可说。如此分别。世间善恶。梦幻华报。纤毫不差。何况此身迁谢。金光明经云。心识二性。躁动不停。随业受报。堕於六趣。无知无觉。业识茫茫。无本可据。以何为依。以何为主。虽妙性湛然。不生不灭。不觉悟且不得用。实可哀哉。莫由风水也。岂不见。裴相国云。及其断言语之道。息思想之心。忘能所。灭影像。然后为得也。故不在言诠表耳。呜呼生灵之。所以往来者。六道也。尽是一念失真。皆从无始以来。直至如今。相淫相爱。相杀相吞。妄着诸色声香味触法。万劫千生。结成业网。阎魔罩。无有出期。今此道人家。既到这里。皆是不得已。而为之方便分别。似乎知见学解未脱相似。明眼人。相笑不少。只是观从上古圣人。所说言教。也只曲为今时。迷人开发。唤作教化众生。以为佛事。法则是空。事则是色。若不权色明空。如何明佛理。心经云。色即是空。空即是色。受想行识。亦复如是。是故马大师云。凡所见色。皆是见心。心不自心。因色故有。又云。於心取生。即名为色。知色为空。故生即不生也。若了此意。方显今古思齐焉。华严论主。深叹。法华经中。露地白牛。及以是法住法位。世间相常住。以此显露明白。所以数贯。入於一部华严之教。欲望学者。於斯信入。不费程途。岂不快哉。又云。以法身用。则万象俱寂。随智用则万象俱生。起为法起。灭为法灭。故祖云。境缘无好丑。好丑起於心。心若不强名。妄情从何有。妄情既不有。真心任遍知。即名常住法身。六情诸根得相者。盖为识不破。所以不脱。故论云。得相者。谓之识。不得相者。谓之智。若得六根返闻自性。以神听。为入道之意者。便合楞严经道。旋汝倒闻机。是也。故永嘉大师云。六般神用空不空。一颗圆光色非色。此理分明。作家念者甚多。用者罕有。无异鱼在水中不识水。若是伶俐凡夫。一闻千悟。道本无名。故得者。标名为母。所以善财参摩耶之理。其义亦尔。且道。摩耶夫人。即今在什么处。有么有么。试道看。师云。你诸人在里许。得多少时也。速道速道。玄沙云。切忌知有之人。见这里若不会。便唤作西来意未明。徒学多知见。不识本性。契道则悬远。是也。殊不知。古圣先贤。所立教法经书。一文一字。唯归一道也。三教该通。更无别法。达者当下忘言。即得其意也。更不滞名着相。明知觅鱼求兔。而必假筌蹄。学道参禅。须通教典。典。是故。圆觉修多罗了义经云。修多罗教。如标月指。若复见月。了知所标。必竟非月。於此二事。且要识权名实。得失自知。若还缁素不分。未证实相。不明道眼。所有见解。都成妄想。所以我佛世尊。於楞严会上。诘问阿难。及诸弟子。爱小乘不求正觉。乃云。如何世间三有众生。及出世间声闻缘觉。以所知心。测度如来无上菩提。及用世语言。入佛知见。譬如琴瑟琵琶箜篌。虽有妙音。若无妙指。终不能发。阿难汝与众生。亦复如是。宝觉真心。各各圆满。如我按指。海印发光。汝暂起心。尘劳先起。若到这里。须是决择身心。分明见解。始为究竟。所以得兔而忘蹄。得鱼而忘筌。得意而忘言。若三者。未有所得。即不可忘也。忘必落空。空即未有所得。未有所得。则是空花之相。故同安大察禅师。十玄谈诗云。祖意如空不是空。灵机争堕有无功。三贤尚未明斯旨。十圣那能达此宗。又云。莫谓无心便是道。无心犹隔一重关。故圆觉经云。彼知觉者。犹如虚空。知虚空者。即空花相。亦不可说。无知觉性。有无俱遣。此即名为随顺觉性。以要言之。迷时以觉为空。悟时证空成觉。故圆觉经云。成道亦无得。自性圆满故。圭峰禅师序云。成就慧身。静极觉遍。百千世界。佛境现前。所以道信禅师。为牛头禅师。说心要云。百千妙门。同归方寸。河沙功德。总在心源。一切慧门。一切定门。一切行门。悉皆具足。凡是真正见解之人。应有言句。举措动用。无不是道。都在里许。不可离有为。而谈实相。佛祖所出。一相一言。一拳一指。拈槌竖拂。指东顾西。无不示物明心。唤作不坏假名。而谈实相。岂不闻。六祖大师云。不是风动。不是幡动。是仁者心动。为什么。印宗法师。一闻便悟。方知此是卢居士。即便礼拜。众立为六祖大师。若有依本分真实得法之人。不似名相利养。及自称能所接人。应无所求。应无所住。应无所无心。应物随机方便。华严经云。吾观世间。无一可乐。若闻有乐。乐是苦因。终不可爱。迷风水人。不知道。了悟道人无风水。若不解道者。不如顺生顺死。顺时顺理。古人云。逆则凶而顺则吉。所谓择卜吉地者。乃是顺也。顺则不逆於心。心是天地阴阳。造化之源。不假外求。应有所作。而随用之。用而无用。作而无作。随时丰俭。所以应自然之分定也。又何可逆之。逆则凶。凶则定祸生。祸生则必竟不利也。不若依道。六合通明。亘古亘今。光明炬赫。不着问人求觅。本来不欠少许。古德云。有物先天地。无形本寂寥。能为万象主。不逐四时凋。古人恁么道。莫是相赚么。今日普庵。到这里。恰似不会。往往这个老汉。只是破一作二。教坏人家男女。平地起土堆。普庵盖为从上古人。公案未了。如此败阙一场。思之。正是破二作三。却来净地上放屙。这两重公案。还有人断得也无。以手指主丈云。是佗却解断得。蓦拈主丈。卓一下云。勘破了也　歌曰。雪人通身却吃骂。兔角拄杖三十下。龟毛索子钓虚空。道理本来非昼夜。元不借□□。宝所谁知价。一道常光即我心。逼塞虚空无缝罅。且如这里风水。又作么生断。□□重下个注脚。大家同受用此且富贵。不妨普庵一穴真风水。乾坤巽本无位。二十四向绝遮栏。非舌头人云心地。也无贱也无贵。眼耳鼻舌通身意。无限山人不识龙。从前总是虚劳费。千峰万峰连不断。左右逢源无别水。荣华富贵几遭埋。益子荫孙无变已。蓦直下无忌讳。司马头陀没意智。随机设化谩留名。个个趂獐失却麂。更迷己。寒静清明争挂纸。岂知空界现圆融。不顾浅深捞水底。吉凶祸福。一切不问。忽遇司马头陀。又作么生道。弹指一声云。髑髅尽入黄金窟。法界全彰解脱门。伏惟珍重。

　　释迦文　普庵法供养

　　大道充虚。而亘今亘古。凡情劫滞。而不觉不知。唯心开达本以谈经。万事千机而显化。五千余卷。为化众生。达磨西来。当为何事。尘劳六趣。百劫不休。戴角披毛。互相苦扰。虽有出家千万。何异众生。自己业识茫茫。那更利佗解脱。杀含灵而修福果。大似颠痴。饱酒肉而道修行。蒸砂作饭。饶经万劫。不出三途。心净性明。戒珠朗耀。在家菩萨。岂碍参禅。经书便是真言。依信永无悞赚。自是随尘起业。自堕而亦堕佗人。若肯信心自悟。而始令佗悟。悟则处处不迷。迷则处处落劫。如今布路修桥。岂比众生作用。信心除杀盗淫。凡夫作佛知见。个中无知识转凡。万劫难逃出离。在此见闻。入佛境界。

　　与心斋诸道友造桥

　　澄辉入岭。不异化缘。一合心斋敏求好礼元老通同。莫生二见。易阵道友。且奈劳心。丁熊诸人。於缘加力。晏李二丈。般若行深。炉鞴完全。钳锤快利。当头大器。只许一槌。余二则非。细搞不住。且有圆彻。不离慧观。普鉴无私心。懃普寿陈刘诸道友。吴许众知音。一切在里许之人。恐老僧口大笔尖。说写不及之处。汝一一相饶。放过老僧一着子。便显慈悲。光生法界。莫只一似人家屎坑边。小神罔两一般。稍不呼名。便生憎妒。缺[此/且]供养。便以为雠。日劫自欺。永不堪用作大人相。善男子。汝等。累劫曾熏种智。今遇斯光。照地狱作天堂。转凡愚为圣种。禀斋奉戒。作众善之桥梁。行道讽经。扬诸佛之古道。岂不快哉。莫道我苦佗乐。我动彼安。究竟一如。空花梦影。本不修行。常居幻化。知如幻者。幻灭觉圆。不入断灭。自家体取。舍短从长。经云。左肩担父。右肩担母。绕须弥一万匝。若不了心。亦不能报父母之深恩。又粉骨碎身未足酬。一句了然超百亿。此事更奇。且约诸人。未到此田地。老汉也应不教壤人家男女。一面打起精神。乞钱掠饭。做者浦桥。汝等切莫道着。教化二字。恐十字街头。有一人半个。问你是如何教化。你应佗不得。不能走归。趂得老和尚来此处。败缺好。又闻。再索挂子。今写二落三。胡言乱语。杨州夜市里。也要知用不着。虽然如是。当觅个会唱举者。全披普挂法不沉埋。心斋如是如是。众等珍重。

　　勉前人等干桥

　　资深未举。老汉亦如。大抵利顺无能。妙通业识。若觉识烦动。则静慧发生。业识烦动。则魔境现前。觉业二因。皆心识变。大凡为事。不若顺和。顺之则吉。逆之则凶。小辈无知。所作无不是逆。所以凶多而福少。智人百顺。一体无私。纵有纤魔。如汤销雪。凡见虽有。定慧何干。见怪不怪。而其怪自坏。闻见不知。而无所不知。知见本谁。唯佛与佛。所举导化浦桥。三一幻用。共成斯事。甚如本愿。人与非人。性相平等。时节不差。自然如是。若因未合缘。求之则难。若果熟现前。应无窒碍。轮次上街。由众欢喜。而化缘易就。三日一次讽经。也只如然。城内恐周回步阔。可准粮而安下。不妨想料。韦公能知好恶。舞罢之人。金无重矿。更加密嘱。普现如斯。斩钉截铁。做个大汉圆契。切莫胡走胡言。一味埋头藏角。只露眼睛坚固。慈悲事成。身了圆震。心病燥焰。难消。汝加息灭心猿。牢关意马。村人行动束足顾危。静行清心。不退无返。只在桥成别无佗事。

　　勉心斋监众造桥

　　不求诸圣。不重己灵。唯大解脱人。若出一字一点。於十字街头。早是败缺不少。若更依彼凡流所说者。皆是邪风扇动。损折真机。个中密护深藏。一任魔说。假使铁轮顶上旋。定慧圆明终不失。莫更换机添语。我这里。只是即心即佛。莫管佗非心非佛。如今人。只看成望败。谁人知道。心斋有此地位。方敢为野老。承当这事。且据心斋。日用随时。治彼众干。以慈悲力。广大心匠人。此中未可用。欲遣只与之十八问。与药随时。应幻了彼空花。应有所谈。普庵唯十八问耳。向道别无灵圣。只是村僧。但得桥成救取一半。孤峰绝顶。良由话会。恐有无用人。或懒惰发回补洗一应。道友只可精进。不奈何。莫更放退公私。一任时宜。大悟不拘小节。此方不比佗方。珍重。

　　与弟子。造萍乡通济桥

　　木公自至会同契书。通济大事。不急不迟。道应则一物无殊。假幻时艹木相祛。於中。意气不离。知县枢机。公理私成。何须苦况。疑老僧若枯木。应不发花枝。有应则作。无应自知。幻出本无。尘销觉定。化财不及身命。布施亦无妨。佛事难成。盖汝因缘未合。古人舍头目髓脑。如弃涕唾。为求了心度人。汝等若见世间。有难作之事。不肯舍命向前。永不解脱。若自求利。则不可也。若利众又何患哉。今此远方道友。虽众而奈春布在。即路途遥远。动经五日。方到。地头果足。则一人一千。未审归去平善。欲利彼。而患於此。亦非道人之用。不若逗机应物。随处转人善化。则有信自来。公用则全威。急速诸事既成。准则只思木料艰难。正若放过一着。处处春务在时。必竟有妖农事。可告宰公大士。指司分引。具申保长。名目取木匠。应有现存熟料。计数均分。各立严限。日下便到桥所。即速用工。不日而成。若更拟议。则不可也。直是放退至秋月去此料不到。其匠亦不奈施工。化士亦无手可措。老婆之意。语亦如如。汝告心斋。故当善巧。以破邪疑。

　　与心斋和光。干桥事

　　封机备悉。赞叹莫穷。无限心斋。本末如是。和光为伴。须知毫末不遗。慈氏圆融。反见文殊初友。方是法界纯真。道场周彻。个中幻事。一任方便。饶益岭南人。可将[此/且]果足遣之。老僧勘破了。莫与佗再来。令佗速远去。你自心知。更莫待我说破。此筠阳漆道友。亦可便遣。不消留佗。各家有事。恐有人要来。且放退。别后却来。而今暑热。百里之音已闻。梦幻空花。临时杀活。诸寺官疏。如之奈何。故非我咎焉。彼自纭纭。宿兴因果。十方折九也。管一分。不妨别无事。老僧某和尚。心斋和光众等。宽回。且喜且喜。咦。更照顾末后一着。[○@、]。

　　造通济桥。信勉心斋及诸弟子

　　普云回备悉。通济浩渺。只赖心斋。以无功之功。功不虚弃。力用遍周。与佛无二。向梦室中。听众寐语。自知点首。有时语言相似成句。及乎连唤又不省。教我向谁道。恰似睹索抽木象。转动音声。是谁措乎得恁么久远尘劫。唯佛与佛。乃能知之。苍天苍天。与么举话。好没交涉。十字街头。且要脚跟不点地。正好着力。说与圆契。汝且一心坚实。此事不虚。忽然自有了当圆信。千万莫失却那个。当为老僧。猛烈不退。表初因入果。圆定前日若回。如今恰在野狸口里了也。又且惭愧。救取一半。圆德你向县郭心里。弄个村田乐。献佗。我只要桥成。莫管人笑。韦公万回二道友。且子细照顾左右。若得桥行心亦行。莫教孤负见贫僧。不因通济何如此。暗室千年忽遇灯。诸道友在者。我无不知之。一夜念普眼经无数遍。乞保各人安乐老人和尚。

　　与弟子造桥

　　亨老能人。宣风有幸。诸大贤长者。福应桥成。为千古之宗标。作万年之佳瑞。道安人乐。旅快轮轻。出自众心。如是圆觉。道济昌荣立道李公。加之诸公道友。用心者。皆不可说。必竟禄寿增高。道行深广。舍不断命之财。布不烦恼之力。竹木全机。成大佛事。广度有情。同登觉道。舍多福多。施少福寡。泥多佛大。水小源微。此心公正。智不可拟。多虚而少实。不可口说而心瞒。直是如平等盘。不赚铢两。那头欠少。秤尾指天。这边稍多。秤锤堕地。又怎奈何。中心把纽子人。教佗添。又不肯添。教佗减。又不肯减。致令主人难为喝断。还有人喝得当么。良久云。除非临济出来。始合得老僧话圆。证汝性颠倒。且更琢磨坚善。净诸普字。及在此中道友。且一一耐劳顺善。慈悲打供。助发本光。都料众心。早速成就。别有好生好活。我等你成若迟机诚当自堕耶。珍重。

　　与亨老造桥

　　叔且到。闻疏未发取在。有时此中江夏族属。皆承善知识。前已经过。只验其事。略不知理。所以正法远矣。邪法败阙。於中未识其理。不辨邪魔。字义不通。机轮难透。且互换临时。随宜妙应。有无俱遣。实不空空。又谈此中。古岸一事。若无纤毫之窒碍。令俗无伤觜之谈。与匠横铺。可谓道无间阻。行无怨恶。若也未圆种智。不然只就。如今饶木力。以无言表造物而普顺。人心不一。佛行皆如。打过一番清风明月。谁能向无明阶下。口说惊凡。那肯於盲目童前示明无暗。不因来命。安可倩伊珍重。佛恩振缘如是。再幻一疏。可表威严。闻道普庵疑斯未实。亨老[○@、]。珍重。

　　灵济桥语

　　此渡若非桥。不放众生过。过去现在佛。并西来达磨。皆是接群迷。直指人这个[○@、]如今人不知。颠倒成患祸。坚执有为功。善恶争扬播。学道不识心。所以尘不破。若悟即本心。永劫无退堕。说法非干舌。山河大地。和行脚不曾移。举步无空过。如斯妙性空方。与人担荷大用。这无心。非福亦非祸。於中无妄作。不异阿弥陀。法界无别物。一菩提为座。修桥布路为含灵。转凡成圣如行货。游戏菩提谁得知。只恐迷情却放过。大丈夫莫放过。提起眉毛来。继和大家。拍手渡桥来。方笑普庵只这个。[○@、]。咄。开口全音只我闻。桃花含笑乱纷纷。心非遍界真成妄。意净情忘法法真。

　　造袁州浮桥语

　　普庵教化修浮桥。信心自肯大丰饶。解脱皆因不思议。度人无量永逍遥。秀江千古源何极。非干今日与明朝。一生补处谁知有。万德咸欢寂体寥。蛟子眼中藏剎土。红灯焰里爇眉毛。毫发虚空全不漏。海山相击浪滔滔。石牛吃尽张公粟。木女垂丝钓巨鳌。新罗国打西川鼓。东震旦抛北越刀。孔自孔毛自毛。针札不入大雄豪。妄想颠倒苏公盛。未解撑船弄竹篙。岂在文言多卜度。德山拄杖不敲槽。

　　万载县桥疏

　　万载洪机一发。直得耳聋眼瞎。放身通济仁心。度尽微尘佛剎。劝英贤须特达。百亿龙天齐鉴察。大开宝藏施珠珍。个里无私一毫发。

　　修城东合浦桥

　　自性圆融不碍为。浮云枯木任风吹。莫怪道人无伎俩。犹如浮木歇盲龟。应化非真不逆心。有无俱遣道须成。相逢便肯无空过。合浦桥边验果因。

　　答心斋居士布桥

　　[○@、]。某启。定应心斋无心如是。实谓希有希有。老驴应动唯风。风可名乎。杜门三昧。通济一如。黄面老师云。三千大千世界。一滴之雨。犹如目睹。所受用物。子细勘会。亦未是大出脱底。末后一句。请心斋道。若道得。只合吃取一椀饭。若道不得。只合饭吃取一椀。更恐无人相共倩。圆契亦得。来历分明。验取好书。懃足认於宗。浓□意宽弘而备悉。主伴互融。双彰本末。悲智同运。心境无差。不因孤露妄难休。大□既成难悉婺。江烟梅雨却知音。□出头人有何极。师子儿无畏力。满目相知不相识。枯木寒灰唯我知。浩浩资深源汲汲。翘松野鹤表吾师。吾师心兮心常寂。常寂光中饶益人。不然。且道乘谁力。[○@、]。得得仲能。口吐万载光。鲜尽出心斋等。一切道行。辨自己大事。度济含灵。古人云。学道如钻火。逢烟切莫休。直得金星现。归家始到头。再发一緉穿靴。幻力绳索坚牢。回罢将归。皆如佛事。若更无人担板何不用。密迹金刚。扬眉早似过多。努目则一时周匝。切恐百里好事。来命老僧。四天门王。扛也不动。圆契当知。无令恼我。我於初九。复入南岩。鼻孔撩天。云腾致雨。露结为霜。末后一句。秋收冬藏。老人寐语取笑。珍重。

　　加颂蜀僧雪颂。并序

　　蜀僧道存。於绍兴十九年七月。谒疎山得悟。特往愍道者处印证(蜀僧存公。生缘受业。及得法之师。始终详悉。后人未之知。此但据普庵所录。云耳)　遍历诸方求友。其人希有。后辛巳冬月节。忽到南泉。与普庵契合。祖道说见。无有二解。各以无相三昧。重相诘问。直得心心相印。法法融通。针芥相投。毫厘不隔。忽有行者请益。蜀僧乃指雪书颂。一首。普庵随后。一句加三句。遂成八颂。游戏法喜禅悦。二人相笑。不觉到这里。败阙一场。

　　颂

　　庭前雪子落纷纷。妙触灵明应普门。不是药山无用处。权令庞老警儿孙。
　　总是吾家入道门。无说说中闻不闻。步步透关田地稳。须弥[跳-兆+孛]跳撞昆仑。
　　行人到此宜回首。此物元来处处有。除非自己肯承当。方信境缘无好丑。
　　免使从前业浪奔。直入圆音普眼门。宾主历然谁委悉。不是通方莫与论。
　　三世诸佛同此路。天无门兮地无户。森罗万象一光吞。历劫不曾少盐醋。
　　百千方便一乾坤。得者还须皂白分。珠体未明成五色。举头鹞子过罗村。
　　净人若信平常事。穿过髑髅连孔鼻。多中一了一中多。城东老母难回避。
　　自有山翁样子存。家传祖代没分文。南北东西无别有。光明遍照独为尊。

　　颂三门

　　从其文殊门入者。大地山河。助汝发光。古寺香华寂寥。焚修报国化迷流。英贤到此须回首。拨艹瞻风笑点头。
　　从其观音门入者。虾蟆蚯蚓。助汝发光。此舍绝边无壁落。充虚露地真寥廓。往来只道主人宽。争似永嘉一宿觉。
　　从其普庵门入者。不动步而到。道人活计若虚空。应物无心世岂同。假立化城标宝所。暂时指客怀寰中既到这里。方知往来。悉皆不异。释达空空遍觉华。到无高下淡浑茶。和云假宿烟霞榻。明日东西处处家。

　　化斋粮语

　　古寺香华。居无常产。今则化缘不断。由兹法会阙庄严。卯粥辰斋□有四来无可荐。若得妙严施主。广发大心。令佗一饱忘千饥。鼓腹讴歌而乐道　僧行不念衣食。而担化檀那。土地山神。不受香灯。而提凡接俗。设有一粒所施。永不落空。那堪价值庐陵。必无外物。若肯信自心。不由佗悟。去年不背三方。今日法无门户。幸勿见疑卜度。从教杀活临时。向道。不读华严经。不知佛富贵。化彼三千七十士。唯恐迷流增嫉妬。不患寡而患不均。后代绵绵常贵富。我道无心粥饭缘。饥餐渴饮全无措。一家有事百家忧。心净还如佛净土。庐陵米价也寻常。一粒破时全体露。珍重。

　　化无尽历

　　化城立有谁知意。普雨调和润万机。大根枝节全体露。何殊弥勒降生时。石儿拍掌连云指。木女含笙和水吹。试问灯笼谁解舞。知无我者快拈锤。○咦。

　　楞严行道法语

　　切以。白银世界。触目而不出普贤。法悟真如。动静而无非佛事。七处九会。征心大要於八还。妙湛总持。不动洪音而普应。个中智用慧体无私。三千道侣果今圆。宝所楼台光普现。当现当斯庆忏。共远弥陀。龙神共赞道无功。帝释钦闻佛莫比。奇哉如是。三界纵横。一道该收。功成不日。伏愿。皇图永固。佛日增辉。郡邑臣僚。护民乐业。当山土地。时听梵音。遍界含灵。咸承般若。历代非心未证。今当随智同轮。古今舍地创山。尽入普庵三昧。现在法子。究竟菩提。海会信人。皆归实相。灯传无尽。法慧何穷。妙应水月空花。纯熟众生觉路。仗皇觉以证明。仰龙天而洞鉴。

　　萍乡县丞求颂

　　杜门终日不通书。得意忘言总不拘。举向世间人不会。妄谈生死事区区。信香不昧和光爇。祸福皆心岂有殊。心本全真含万有。只缘六处起诸愚。眼耳舌鼻身意静。个中何物碍明珠。照天照地元不坏。非心贪妄命须臾。天命五旬当见觉。从其耳顺纵心如。老人百出光无变。休将庚申叩文殊。了道即心含法界。心无应物合菩提。但劝诸人心莫怕。岂劳心上外求诸。为君一念真空体。肯信无心道不虚。

　　谢戴安抚书院额

　　普庵以此香。回向大居士。幻尽觉圆者。妙意难遮覆。惠我二笔端。三昧非迷悟。世间岂识知。何处寻门户。六字光慈化。千古人钦慕。象出普庵名。天龙常守护。法本付贤侯。利益何穷数。伤嗟逐末流。忙忙失元路。千里万里体无间。世出世间非我所。唯野鹤自得无心应故如是。谢安抚。云轩密布巴陵时。愿垂青眸垂一顾。珍重[○@、]咄。

　　萍乡县宰。差净乐僧。首求语。修宣风桥

　　店宿希鸡唱。天明眼未开。丹霞没火炙。木佛化成灰。院主眉须堕。寒山叫善哉。木人无自性。机关拽线催。净乐无个事。金弦弹子来。孤鹤翘松顶。得意懒相陪。伦搦笔端口。披云带雨回。维摩诘有问。摇手指天台。

　　标罗汉法语

　　千灯一室。万象镜涵。佛化一身多身。法演多法一法。声闻缘觉□六通。本末同根。宗标迷悟。或现天台南岳。往还天上人间。指体则未悟全身。行解则慈悲接物。须陀洹着枷[(丮-(举-与))/直]杻。斯陀含钉橛虚空。阿那含雪上加霜。阿罗汉盐添海里。半千八伯。如恒河沙。主伴交参。幻如佛事。佛祖不欠。罗汉无余。普光明殿妙难穷。信士随心而布施。触目常在。应不落空。是故标名。永彰不朽。

　　题三门

　　玄之又玄。众妙之门。空之又空。一法常存。要见本来真面目。除非直入这三门。又道。无门为法门。无入是真入。君礼信佛心。有为皆不及。舍财离相契无生。天耳廓通尘不立。

　　为彭褒标法堂语

　　伏以。芥子纳须弥。针锋收剎海。三万二千师子之座。维摩方丈尚犹宽。一百一十宝所之城。善财不动常周遍。是知百千世界。佛境现前。法体堂堂。岂干修造。只为执心成境。背觉劳生。智者权设标宗。信心便能顿契。以褒念父想之罔极。恨报芥子以无门。忧母患以有身。凭何功而庆永。是用捐输金谷。大竖宝坊。妙音圆彻镇敷[改-己+易]。天地同根如一体。即心是佛。佛外无心。含灵尽入於光中。父母缘生而俱寂。父寂灭而为乐。母生法以无生。季昆万行以圆明。九族灵踪而含识。正当恁么时。将此深心奉尘剎。是则名为报佛恩。

　　同轮歌(师乾道四年。佛生之月。书于东井。以益参徒之知而不昧也)

　　应机互换不空同。任运随时转此公。岂用千寻麻索拽。指端轻拨满寰中。活泼泼耀玲珑。相继联绵不断穷。谁识那边关捩子。闲摇取笑各西东。能应也资慵。无求不得此轮中。坠石此时犹拙计。力多功浅众难供。斯用寡意丰浓。八万尘劳一点融。饥渴永销从此脱。儿孙代代得昌隆。不费力实从容。超彼迷流摝井中。莫令绳断沉泥底。手脚茫然杳绝踪。谩道同轮歌表里。到来观者莫儱侗。知道本来无可说。屈伸俯仰示宗风。

　　赞三十六祖颂
　　第一迦叶尊者

　　师子体无二。拈花应笑时。然灯从此焰。不断至今辉。

　　第二阿难尊者

　　谁易阿谁难。多闻不透关。忽解空无我。内海更藏山。

　　第三商那和修尊者

　　无事商那和。翛然了义多。是法不可说。转念摩噜陀。

　　第四优婆鞠多尊者

　　优波耶鞠多。三昧力降魔。法传香种子。意气尚周罗。

　　第五提多迦尊者

　　提多迦初生。光超日月灯。山顶泉迸涌。此路少人行。

　　第六弥遮迦尊者

　　大士弥遮迦。忆昔阿私陀。邪正通一道。无法不调和。

　　第七婆须密尊者

　　针札不入婆须密。正念何劳多气力。往劫亲献如来。
　　座。襄王国里逢知识。

　　第八佛陀难提尊者

　　佛陀阿难提。放光从肉髻。逢师论义。得入三摩地。

　　第九伏驮密多尊者

　　伏驮密多惺惺。父母与佛非亲。五十不行不语。一见本人清净。

　　第十胁尊者

　　胁本号难生。泥牛入海耕。随机千万转。无上。亦无行。

　　第十一富那夜奢尊者

　　咄哉瞿昙氏。唯富那夜奢。不拘有无种。遍地法莲华。

　　第十二马鸣尊者

　　马鸣分身百亿。论数玄诠无极。六通三昧降魔。不用色声气力。

　　第十三迦毗摩罗尊者

　　迦毗摩罗师。外道成正真。了斯第一义。非故亦非新。

　　第十四龙树尊者

　　龙树非形相。独现圆月体。说法如虚空。非舌谈真理。

　　第十五迦那提婆尊者

　　迦那提婆针投钵。深契无相心解脱。辨因木耳再来人。巧幻不亏於毫末。

　　第十六罗睺罗多尊者

　　过去娑婆树。如是罗睺罗。师子同坐食。付般若摩诃。

　　第十七僧迦难提尊者

　　庄严圣王子。僧迦号难提。弃国避世荣。便入三摩底。

　　第十八伽耶舍多尊者

　　伽耶舍多人再来。常持圆鉴离尘埃。风铃非响我心应。一返常光更不回。

　　第十九鸠摩罗多尊者

　　降生月氏国。名鸠摩罗多。宿乘尊者记。不二阿弥陀。

　　第二十阇夜多尊者

　　阇夜多因地。昔为自在天。一契无作性。大用得言前。

　　第二十一婆修盘头尊者

　　婆修盘头尊。曾礼大光明。以杖画佛面。悔过复天真。

　　第二十二摩拏罗尊者

　　国名常自在。王子摩拏罗。化鹤成菩萨。动止涌禅河。

　　第二十三鹤勒那尊者

　　鹤勒那有智。光大包天地。五道贯色。日月时亲礼。

　　第二十四师子尊者

　　真师子法身。究竟无头尾。赚当盲眼人。华空疑不是。

　　第二十五婆舍斯多尊者

　　斯多婆舍担板。重炼出金刚眼。正法不动纤毫。越祖超师无间。

　　第二十六不如蜜多尊者

　　德胜王太子。号不如密多。指山还梵志。魔群不奈何。

　　第二十七般若多罗尊者

　　般若多罗法。非广亦非狭。翠竹与黄华。长松并短栢。

　　第二十八菩提达磨尊者

　　菩提达磨大医王。全持正法度南方。粉骨碎身应未报。至今不离此心光。

　　第二十九慧可大祖禅师

　　直截猛利。立雪断臂。千古万古。丈夫意气。[○@、]咄。

　　第三十僧璨鉴智禅师

　　精通无说说。本地亦无生。无生花满地。本传无尽灯。

　　第三十一道信大医禅师

　　破头山下起清波。流注黄梅不奈何。四度勑宣端不动。尊威妙湛灌娑婆。

　　第三十二弘忍大满禅师

　　百鸟[口*(衔-金+缶)]花未足奇。直须透过始方知。五百众中谁委悉。碓头私许老卢锥。

　　第三十三慧能大鉴禅师

　　曹溪一滴水。周匝无余欠。孤峰绝顶浪滔天。大洋海里金刚焰。

　　南岳怀让大慧禅师

　　马驹踏杀天下人。且有什么相交涉。云作枝竿云作花。妙光圆寂含空劫。

　　马祖道一大寂禅师

　　一口吸尽西江水。子细思量未足奇。身含无尽之虚空。个事元来非拟议。非心非佛又较[此/且]。即心即佛犹寐语。

　　温州永嘉玄觉无相大师

　　十方诸佛入其中。十波罗蜜一光同。十世古今无间隔。十身千亿法身通。

　　百宝光明

　　青黄赤白异尘寰。知音希得似寒山。丰干未辨争饶舌。光明不遍道应难。

　　一一光明

　　日月灯光未足奇。若逢肉眼转迷痴。恒沙眷属光无二。万亿龙天守护持。

　　皆遍示现

　　春有百花冬有雪。夏有凉风秋有月。若无一事挂心头。个里无私真廓彻。

　　十恒河沙

　　尘尘剎剎号南无。末后收来付老卢。结果传灯周法界。谁人肯辨此工夫。

　　金刚密迹

　　牙如剑树目如灯。电烁妖魔法不生。千圣出头难插足。普庵也道我无能。

　　擎山持杵

　　擎山抱岳疾如风。持杵拈槌解脱空。世间有相非身大。须弥总纳一尘中。

　　遍虚空界

　　和风周匝万花开。春雾蒙蒙锁绿苔。世人寐语不知意。黄鹤楼前不赏梅。

　　大众仰观

　　多身一体少人知。不体无空自执迷。除非妙达斯三昧。个里圆观始不疑。

　　畏爱兼抱

　　南山有条鳖鼻蛇。雪峰往日镇常夸。丧身失命知多少。满地如今号菜花。

　　求佛哀佑

　　母子相逢几万年。夕阳梦断岂堪言。多时不隔如今见。赵州勘破老婆禅。

　　一心听佛

　　不闻闻了绝狐疑。三界浮嚣总不知。泥牛入海通消息。木马横嘶贯紫微。

　　无见顶相

　　无影树下谁相识。瑠璃殿内绝形名。千岩色祥光现。万壑松风和没人。

　　放光如来

　　主伴重重绝世伦。今朝即是旧时人。迷悟是谁堪话会。姚黄魏紫一般春。

　　宣说神咒

　　痴人着色又扣声。岂解圆音不可听。自古迄今宣不断。到家方觉少知音。

　　题钟楼语

　　伏以。钟须含响。假玄悬击以方通。声色全真。非色非空而廓彻。但以众境总标心。只欲识心而成佛。陇西族属。乐善归心。报先祖之英灵。续儿孙而久远。七宝楼台充法界。欲令剎土足圆音。何灾难而不消。何冤雠而不释。理含诸佛。智纳万缘。一闻千悟妙难思。透石穿云千百亿。

　　题宝塔

　　塔本无缝　　真如不动　　说此经处　　涌出虚空　　释迦多宝　　听说如梦　　东西无二　　见见不同　　无剎不收　　无色不融　　层层落落　　光影重重　　恒河沙劫　　尽入其中　　三世诸佛　　一法身通　　针札不入　　寿量无穷　　目连舍利　　常隐於中　　阿育王像　　妙色金容　　天龙八部　　万亿灵通　　擎山持杵　　遍满虚空　　护持礼塔　　摧灭魔踪　　显正宝塔　　八面玲珑　　水火不坏　　障毗岚风　　众生见者　　永脱樊笼　　信者施者　　功德不空　　无住布施　　福德无穷　　住相布施　　犹滞途中　　诸佛子等　　无功之功　　成如是塔　　标指宗风　　空劫坏时　　此塔不镕　　劫火洞然　　体若虚空　　究竟涅盘　　应时体用　　逗机应化　　无法不同　　皇图永固　　舜雨尧风　　郡邑宰僚　　禄位高崇　　万民快乐　　五谷盈丰　　狼烟自息　　瑞气和浓　　性相平等　　含灵体同　　世出世间　　色不异空　　稽首和南　　礼塔事终　　乾道四年　　戊子季冬　　南泉慈化　　肃老遗风　　法界有情　　一切珍重

　　题经楼语

　　伏以。般若贯华严。涅盘通宝积。迷则龙宫海藏。悟则一字不识。教演三伯余会。度人无数百亿。如今满目放光明。十二部经诠不及。崔田彭族祖坟林。无欠无余楼独立。大千沙界纳其中。无说无闻真利益。远祖近宗无不超。得意生身乘此力。现存一族福绵绵。世出世间福何极。

　　李总干。遗诗十四句。师於一句之下。加颂七句

　　僧家起大屋。枉费佗金谷。不是明眼人。真如大地狱。黄叶止孩啼。只要免啼哭。不犯一滴酒。不动一片肉。
　　檐栋如翚飞。世间那得知。不是风旛动。如如应好机。青青是翠竹。孤云无性驰。头头垂示处。子细好明知。
　　殿堂何所有。梦幻非坚久。竹木从何来。个个人空手。石人解彩画。木女添灯油。此事谁得知。真实泥牛吼。
　　塑个泥佛儿。肚里藏深机。聚沙为佛塔。犹尚获菩提。父见诸子劣。且教令读书。一日成名后。天下总皆知。
　　朝朝去礼拜。谁识丹霞在。打倒木佛烧。院主反招罪。得相而无相。参方会不会。如来非大身。老卢快踏碓。
　　便道福相随。生天果未迟。力尽箭还坠。来生不如意。假施满七宝。不如发真归。布施有为者。观来真自迷。
　　问佗怎如此。日轮正当午。鼻孔廓辽天。我道无门户。唯佛与佛知。有为无作做。若问如何道。瞪目不相顾。
　　我要警昏迷。迷人愈见痴。九年面壁坐。不露一毫厘。法说无可说。机陈不二机。个中若不会。学取须菩提。
　　昏迷曾未警。劳我个眼睛。丝毫全不漏。云月事犹新。达士知几者。常看无字经。打动和山鼓。舞起道吾神。
　　自家先已痴。逢迷实不迷。能令石人舞。解使木哥吹。寂寂孤云里。逍遥勿我知。万亿恒沙佛。皆同一性齐。
　　不如茆盖头。裹个大枯髅。鬼窟作活计。阎公未肯休。佛以法为身。不可以相求。一念无心者。法界剎那周。
　　静坐取片时。妄想自家知。心口两不同。修行不透机。明朝与后日。作个野狐狸。因果全不落。百丈一言迷。
　　有人来问我。如何向佗道。丧身失命处。世人怕死到。三界唯一心。万法唯心造。不悟生死者。轮劫空招报。
　　山僧总不知。知不知实奇。空知未达本。不免堕顽机。世尊拈华处。天人岂辨知。迦叶破微笑。古今信无疑。
　　师又云。普庵见一个虾蟇。度日常吞鳖鼻蛇。独立卓然真可畏。身和云月粲星花。太公一见便收钓。谢三得意号玄沙。几多独兽无藏隐。不断声孤问水涯。

　　颂四宾主(并序)

　　彭李二丈。一日闲访普庵。三人觌面。直得无言可说。无理可伸。是知主客渊默同空。一更无三。身非别体。言说强名摸。到这里。学海乾见解尽。独露本源光逈逈。临行聊举四宾主。大地众生无性命。唯有资深与国英。拈得老僧杓子柄。如今杓柄在手。本分事又作么生。此话放行。三十年后好举。(良久云)却较[此/且]子。珍重。次日。资深出示四宾主颂。老僧熟览。显然句意皆到。若不遇上上之智。聪明达士。祖道正当末法。孰能显露。拯救迷途。老僧再叹奇哉。不胜悲感。故知君达在不言之理。用转凡流。未离离微。诚当努力。古德云。学道如钻火。逢烟切莫休。直得金星现。归家始到头。如今放散。向后难寻。大悟方知。一切不着。更问什么庞老裴休达磨古佛成现。只今更无别法。老僧向雪上加霜。於君妙意重颂。正因无劳执滞之心。但贯一门之用也。普庵寐语。
　　宾中宾。借钱沽酒设狂人。常常负债无依倚。谤教虚招地狱因。
　　六道四生同一轮。见佗生灭未为真。直须打破猕猴镜。识取光中弄影人。
　　试听无言童子说。未彻还同第二月。妙机普印绝思心。六月炎天铺大雪。
　　直须认得本来真。智识心知外道人。眹迹不留无对待。乾坤无不是吾身。
　　宾中主。日久帝家频得书。几回客梦经秋雨。直至而今赁屋居。
　　贼是小人君记取。好手白拈犹未许。坐断圣凡绝见闻。扬眉且胜拈华举。
　　一挥凛凛剑锋寒。函盖乾坤绝自观。堪笑天龙无可说。示人祇在指头端。
　　直下无君回避处。声色全彰第一义。取相凡夫永不知。顿悟圆音方了利。
　　主中宾。近日门风革故新。相见相闻俱不谬。时时笑觉梦中神。
　　大地山河眼里尘。自古至今强立名。祇个绝边无缝塔。不曾来往逐人情。
　　要会个中真活计。释迦老子不盖被。更寻祖意外驰求。管取下梢落魔魅。
　　腾腾师子露全身。吞却森罗万象形。头尾也无常独步。眼光不眨大惊人。
　　主中主。无相光中施法雨。醍醐一味灌群机。皆入无为涅盘宇。
　　活卓自由把不住。正令当行无本据。除非北斗里藏身。杳杳冥冥没住处。咄。却在这里。(又云)荐无边无表实希奇。虚空为鼓须弥槌。轻轻敲着作金声。试问同参知不知。
　　何处更容丝发许。脱体无依谁会举。玄玄玄了说玄玄。究竟谈玄犹寐语。
　　宾主互用。动亦非动。佛祖机关。不妨重弄。法共不共。十八何用。一相无相。自知轻重。信手拈来。得时不会。龟毛作过。兔角受罪。山河俱动。此义失宗。宗非山河。俱动是梦。动亦不动。收来无用。这回捉败。永不费功。宾亦无宾。道孰可名。今父逃逝。契悟方亲。主得真主。佛祖共举。认贼为子。不敢相许。万国来亲。唯一佛身。血脉不断。得者忻忻。更下注脚。盲人摸索。见中求见。病消求药。和光同尘。没量智人。有谁相识。资深资深。(又云)好与普庵草料(咦)。

　　彭心斋讳逢源。自作颂呈师。师於一句下。加三句

　　妙哉心斋。浅入深埋。欲识神通并妙用。何妨运水及搬柴。
　　光大深渊。匝地周天。常忆江南三月里。鹧鸪啼处百花鲜。
　　中有居士。吞光饮露。无相光中有相身。无明路上无生路。
　　左右逢源。大目犍连。猿抱子归青嶂里。鸟衔花落碧岩前。

　　三昧诸颂

　　心　佛共众生只此心。悟迷不间古同今。千名万字何交涉。达法圆光许一针。
　　神　出生入死足通神。全体三生父母灵。不是如来知见力。舍身财命卒难升。
　　和　千光一合圆如镜。万象森罗影现中。此光大用如如体。道了桥成风月同。
　　浦　空色无边际。离垢摩尼圆。能依实相用。助发有龙天。
　　神　神光遍界。体若金刚。威神力固。邪宗销亡。
　　佛　里许若无这个。何为古佛传心。我体不空无住。用时越古超今。会看木人牵锯。始令石女穿针。
　　○　百纳骨董袋。一切皆我入。一切莫能入。达此妙纵横。三世佛佛佛。
　　[○@(?*│)]　大虚涂毒鼓。有病闻皆愈。无病闻皆死。死了却苏来。谁曾辜负你。
　　●　无底瑠璃井。忽尔堕其中。胜修万劫功。跳出跳不出。喑痖又盲聋。
　　○　分明无背面。相逢不相见。年年桃花面。临州下水船。梢公力方便。
　　[○@∴]　独脚老虎。暗时暗杀人。不识是眼睛。与君无着力。溪云罩古城。
　　◎　无根树子。混[日*之]非出入。头尾应皆急。妙了过这边。渡海何曾湿。

　　香积厨法语

　　咦。[○@好][○@辨][○@心]。以此三法为三昧。无量无边世不会。我今修供佛众生。万圣千贤悉同共。摩诃般若味真如。十波罗蜜同受用。大家着力要精专。一粒微尘不许动。为报龙天并八部。莫入厨中乾打閧。监斋使者在眼前。守护普庵无罅缝。针札不入起馨香。十八元来佛不共。

　　赞护教

　　土地　给孤施地。慈化为尊。护人成佛。功德奚论。
　　二王　仰山显迹。契会宗师。一法性身。利物宏慈。
　　南岳靖王　以南权正。无心应物。威德标宗。不可轻忽。
　　关王　困权反正。办道玉泉。无相无空。义足先天。
　　五通　契那一通。方全六用。护持般若。法身不动。
　　梵王　卓立奇功。回光识性。宇宙恢彰。一身清净。
　　又普贤　一成一切成。一坏一切坏。法身无二相。总别无挂碍。凡圣本自无。性天真常在。寄语住山人。伊作么生会。

　　移五瘟出市心

　　助佛扬名化俗徒。遣邪归正沃心枯。国风雅泰民欢乐。只这和瘟大丈夫。

　　颂证道歌(并引)

　　过去诸如来。斯门已成就。现在诸菩萨。今各入圆明。未来修学人。当依如是法。诸仁者。斯门圆明。究竟如是。且作么生会。我道。释迦掩室於摩竭。子长家成。达磨面壁於少林。老婆心切。佛祖未生法不剩。佛祖入灭法不欠。永嘉识破叩曹溪。表梦再三留一宿。嗟盲参者。卜度邪因。皆道一宿闻言。熏天炙地。如斯见解道远邪深。掣电之机。何劳拟议。如大王路。新旧齐登。作者忘机。达人无证。永嘉大师证道歌者。释十二分教为标指。证百千妙门成现前。我等忻逢。重加颂赞。大岁甲申。隆兴二年。七月晦日。普庵老人序。

　　证道歌

　　普韵连天风月和。大千沙界一音闻。妙契非声能几个。
　　君不见。日面金仙如月面。见非是见见无能。霜天月映瑠璃殿。
　　绝学无为闲道人。不曾礼拜不看经。不动遍周尘剎海。卓尔孤身混白云。
　　不除妄想不求真。大开宝藏施珠珍。穷士未谙门外立。黄金窟里作贫人。
　　无明实性即佛性。心净还同佛土净。水鸟树林声色中。殊无毫发来争竞。
　　幻化空身即法身。且无分别与缘情。青青翠竹无非相。郁郁黄花搭地灵。
　　法身觉了无一物。入灭降生非出没。观身实相亦如然。究竟何曾离兜率。
　　本元自性天真佛。一体无边含万物。迷时只道有西天。悟来当甚乾萝卜。
　　五阴浮云空去来。自是凡夫眼不开。烂煮坚氷充午膳。熟煎雪块作油。
　　三毒水泡虚出没。将无作有埋深窟。洛浦曾将喻色身。谁人解语依灵物。
　　证实相无人法。不用尺刀并寸甲。魔军尽总证菩提。大地须弥一芥纳。
　　剎那灭却阿鼻业。阎罗共我休分别。洋铜铁汁即醍醐。火轮便是禅心月。
　　若将妄语诳众生。永劫不来世上行。无缝塔中非相貌。劈头坐却老卢能。
　　自招拔舌尘沙劫。沙界弥纶唯我舌。未曾停歇说真经。惟愿含灵皆廓彻。
　　顿觉了如来禅。岂独东方与竺乾。充塞虚空无空缺。一毛孔里现三千。
　　六度万行体中圆。从斯更不少油盐。一条山杖挑心月。逢人只好哭苍天。
　　梦里明明有六趣。驴胎马腹甚滋味。负鞍[口*(衔-金+缶)]铁偿他钱。何以今生早歇去。
　　觉后空空无大千。今年不离旧时天。春夏秋冬花木节。皆标实相耀心源。
　　无罪福无损益。不消更念波罗蜜。念来年久却成魔。返谤修行无圣力。
　　寂灭性中莫问觅。恰似他乡迷路客。东西南北总无知。祇个无知大奇特。
　　比来尘镜未曾磨。多口雪峰大老婆。漏泄天机光觌面。痴猿犹自漉清波。
　　今日分明须剖析。天临日照融光碧。担板玄沙不许名。从古至今无影迹。
　　谁无念谁无生。过现未来心不停。一念不生无我所。即是弥陀亲老兄。
　　若实无生无不生。将无生更觅无生。太似扬声欲止响。太阳焰里点孤灯。
　　唤取机关木人问。触目菩提谁辨论。亡僧可喻木人机。玄沙直指何劳顿。
　　求佛施功早晚成。一念无心道自明。枯木寒灰渠自在。无功用智等空平。
　　放四大莫把捉。本无毫发堪依托。地水火风亦假名。十二缘生如兔角。
　　寂灭性中随饮啄。渴饮饥餐无住着。不患寡而患不均。众生和悦因斯乐。
　　诸行无常一切空。一切空处合元宗。如如莫作身边见。法界无他一性同。
　　即是如来大圆觉。切忌将心重卜度。鸟窠拈起布毛吹。未透玄津休摸[打-丁+索]。
　　决定说表真僧。处处和光勿自能。有时鼻孔撩天笑。个个众生目患盲。
　　有人不肯任情征。大地山河发问情。一指头端无两样。普天匝地一时明。
　　直截根源佛所印。三界虚生失性命。印泥印水印虚空。盲参佩印成心病。
　　摘叶寻枝我不能。和根拔出示众生。只这菩提本无树。撩天映岳碧层层。
　　摩尼珠人不识。师祖随声心未息。南泉虚设一轮光。千古万古空相忆。
　　如来藏里亲收得。随时影现青黄白。珠体元无一色同。无端也被沩山索。
　　六般神通空不空。眼耳鼻舌身同。无皮鼓子教谁打。古今分付与雷公。
　　一颗圆光色非色。记剑何劳舟上刻。色即是空空不空。取相凡夫当面隔。
　　净五眼得五力。五通曾告瞿昙觅。证知见觉不相干。因邪打正连天碧。
　　唯证乃知难可测。莫逐文章名利客。聪明不敌死生关。五蕴皆空何苦厄。
　　镜里看形见不难。徒劳渡水与登山。演若达多头不失。狂怖自歇快平生。
　　水中捉月争拈得。渠应不苟诸颜色。吴道僧繇画不成。痴猿彻夜空拏搦。
　　常独行常独步。步步不离佛国土。不曾见有一众生。皆入无余涅盘户。
　　达者同游涅盘路。个个无衫并没袴。一灯相续百千灯。传灯录上名无数。
　　调古神清风自高。忘荣傲世性坚牢。示一往还无个事。见人摇手莫忉忉。
　　貌悴骨刚人不顾。唯驾一乘称广度。谁人肯上此莲舟。独畅清风明月赋。
　　穷释子口称贫。雪曲高歌和没人。往来问道无言说。月在青天水在。
　　实是身贫道不贫。七斤衫里不容针。摇头只许无心得。入水元来不动氷。
　　贫则身常披缕褐。教化众生求解脱。众生愈把彩红缠。见我如斯嗔咄咄。
　　道则心藏无价珍。十方诸佛我同身。一切诸法皆无相。万法无非是我心。
　　无价珍用无尽。剎剎尘尘光逈逈。超腾今古绝形名。四七二三宗慧命。
　　利物应机终不吝。毗耶假说众生病。众生了病即通光。领取旧持元本柄。
　　三身四智体中圆。犹说三千及大千。八万法门从此出。咄哉王子去求仙。
　　八解六通心地印。晃晃恢恢非远近。六通八解者全彰。念彼劳生提后进。
　　上士一决一切了。十二时中常皎皎。掷剑挥空大丈夫。回头自觉无边表。
　　中下多闻多不信。文章学解增心病。阎公未肯便饶伊。碓捣磨磨终不静。
　　但自怀中解垢衣。威音王佛汝须知。已前妙得犹为二。何况今时说是非。
　　谁能向外夸精进。五千退席闻无信。我宁速入於涅盘。莫教堕落声闻性。
　　从他谤任他非。体若虚空物物齐。无异孩童争瓦砾。更加黄叶止伊啼。
　　把火烧天徒自疲。坚持十力助他非。烦恼息时全体是。速令直下发菩提。
　　我闻恰似饮甘露。非自非他谁作做。累生未了此真身。致使同他入梦户。
　　销融顿入不思议。子细推详我不是。无相光中古佛传。尽被真空穿却鼻。
　　观恶言是功德。妙明岂假旃檀刻。一言一喝彻圆音。不用耳闻须得得。
　　此即成吾善知识。道有说无真利益。眉下纵横放白光。不动分身千百亿。
　　不因讪谤起冤亲。斩却猫儿不作声。尤赖赵州收得橛。艹鞋搭脑笑忻忻。
　　何表无生慈忍力。洞庭撞倒虚空吃。不留丝发与人知。摩诃般若波罗蜜。
　　宗亦通说亦通。两处由来剑刃锋。八还要义漫天诀。七处征心理一同。
　　定慧圆明不滞空。黄幡直下起清风。当时不得印宗老。卢能有过且无功。
　　非但我今独达了。万古宗心应不少。皆从非相入无余。未离形名终莫晓。
　　河沙诸佛体皆同。如今端坐大雄峰。森罗万象无藏隐。元来只在一尘中。
　　师子吼无畏说。巍巍不动威光摄。十方法界现全身。且无伴侣相交涉。
　　百兽闻之皆脑裂。穿山透石魔群折。夜来依旧卓长空。饱清风漱明月。
　　香象奔波失却威。木女来呼叫阿谁。普贤露地空弹指。一场败阙少人知。
　　天龙寂听生欣悦。来散仙花岩畔列。解空没量道无能。动地雨华重漏泄。
　　游江海涉山川。披云带雨足连天。道得亦来叉下死。三千里外为君传。
　　寻师访道为参禅。先将鼻孔与人穿。大喝一声三日困。尘毛犹挂曲床边。
　　自从认得曹溪路。鸟道征空步坦途。攫雾拏云风亦怕。降魔事毕念苏卢。
　　了知生死不相关。却把虚空作鼓鞔。打者甚多闻者少。禾山老汉实无端。
　　行亦禅坐亦禅。面壁淹淹过九年。失钱遭罪神光骇。分皮分髓过西天。
　　语默动静体安然。谢三抛下钓鱼船。刚道参方不出岭。痴人犹尚走如烟。
　　纵遇锋刀常坦坦。只因得只金刚眼。一相光中无二形。劫火洞然无退返。
　　假饶毒药也闲闲。一吸西江尚不难。达磨曾经无损缺。后遗只履葬熊。
　　我师得见然灯佛。历劫有为从此没。心心相印了无生。为君几下苍龙窟。
　　多劫曾为忍辱仙。未曾顿悟此心源。遭人活剥如斯苦。学者当同救脑然。
　　几回生几回死。汩没海中如泡子。猛风击浪了无休。风静源平非我所。
　　生死悠悠无定止。改头换面嗔复喜。何如识取本来人。只这喜嗔全是你。
　　自从顿悟了无生。动寂无非共佛行。人问正因无可表。扬眉之外更无能。
　　於诸荣辱何忧喜。金轮宝位瞿昙弃。舍艹负金永不穷。大地生灵扶不起。
　　入深山住兰若。离色离声无昼夜。撞钟击鼓不知鸣。地转天回全不怕。
　　岑崟幽邃长松下。月朗风高寒溜泻。潺潺古韵实希奇。卖向人前谁着价。
　　优游静坐野僧家。懒出廛中露爪牙。莫怪道人无可有。清风横点白云茶。
　　阒寂安居实潇洒。拄杖撑天犹懒把。兴云布雨济含生。试问乾坤谁渴者。
　　觉即了不施功。绕旋三匝叩卢公。虽留一宿非他得。自己灵光本廓通。
　　一切有为法不同。百炼精金胜赤铜。自持自用应无尽。济老怜贫透日红。
　　住相布施生天福。不用钻龟并买卜。分毫不赚自家修。如影随形皆具足。
　　犹如仰箭射虚空。力尽无功到底空。如何得似三平老。聊闻看箭劈开胸。
　　势力尽箭还坠。依前六道无回避。升沉不离法身中。自是顽痴无智慧。
　　招得来生不如意。得少为多儿子戏。广大门庭不肯游。衔铁拖犁泥里睡。
　　争似无为实相门。朝歌暮拍整乾坤。东边打着西边响。到头只用一光吞。
　　一超直入如来地。自是众生不了利。行住坐卧总皆真。逐末兴心成执滞。
　　但得本莫愁末。远远寻师多赚脱。君子务本道须生。不用牵麻并拽葛。
　　如净瑠璃含宝月。昔时未悟今皆彻。只有此心更没心。不览邪师文字诀。
　　我今解此如意珠。贫儿衣里烁光辉。行行到处不曾失。再逢亲友始无疑。
　　自利利佗终不竭。一华五叶[木*　]分别。森罗万象影居中。自古至今无漏泄。
　　江月照松风吹。不是渠侬更是谁。参禅学道波波走。岂知自有颗明珠。
　　永夜清宵何所为。辽天宝月共相辉。泥牛入海无消息。一声木马大阳随。
　　佛性戒珠心地印。淫坊酒肆光逈逈。宝寿见佗打一拳。从斯脱却劳生病。
　　雾露云霞体上衣。何必缘尘百衲披。太庾岭头拈不起。卢公冷笑秀公痴。
　　降龙钵解虎锡。也是如来随事立。显权就实化众生。究竟皆从定慧出。
　　两钴金镮鸣历历。大似檐头雨滴滴。试问参方什么声。迷心未达菩提力。
　　不是标形虚事持。释迦老子要人知。拈来放去非佗物。运水搬柴事事宜。
　　如来宝杖亲踪迹。莫比世间闲戏剧。有时唤作没弦琴。忽然又道无孔。
　　不求真不断妄。自古迄今无两样。真妄犹如六月霜。杲日炎天唯妙相。
　　了知二法空无相。泥塑金装为佛像。日日香华夜夜灯。谁知在一毛头上。
　　无相无空无不空。拈槌竖拂警盲聋。解道狗子无佛性。焉知全体与空同。
　　即是如来真实相。闹市卓牌标榜样。子湖狗子咬三关。未透玄机招业障。
　　心镜明鉴无碍。十方剎土无边背。打破镜来相见伊。祇这圆光会不会。
　　廓然莹彻周沙界。言语难诠无可解。别传一句了非言。妙契圆通观自在。
　　万象森罗影现中。无头无尾耀玲珑。常光运运从何起。始觉浑身赤挞。
　　一颗圆光非内外。镇海明珠今尚在。仰山不敢自埋藏。问着灵知常不昧。
　　豁达空拨因果。不着片衣爱向火。见他富贵使嗔嫌。业海深深何处。
　　莽莽荡荡招殃祸。佛宝金轮翻铁磨。十波罗蜜变洋铜。饱吃多餐应不饿。
　　弃有着空病亦然。却将阴入定安禅。阿赖耶识昆仑藏。万劫顽痴被业缠。
　　还如避溺而投火。两处未明令法堕。速须亲近正知人。如常处此菩提座。
　　舍妄心取真理。猛火聚中求冷水。胜热婆罗请上山。须臾便入三摩底。
　　取舍之心成巧伪。夜枕髑髅浑说寐。与他南面乐非轻。不知自己无心地。
　　学人不了用修行。只应步步踏阴坑。大光普照盲无识。非时不共野狐争。
　　深成认贼将为子。可惜祖宗田共土。如今败缺卒难收。浪死虚生长劫苦。
　　损法财灭功德。宁作常贫岐路客。身虽能触不能知。只为前因无准则。
　　莫不由斯心意识。三尸六贼空相逼。一似龟毛缚猛风。凡夫不体无消息。
　　是以禅门了却心。心心心外别无心。如今只是旧时底。不换源机放旷吟。
　　顿入无生知见力。不问晴乾并雨湿。逢场作戏弄心花。彼自纷纷非我急。
　　大丈夫秉慧剑。一扫邪魔如掣电。金刚三昧独威雄。不是观音谁得见。
　　般若锋兮金刚焰。无说无闻非顿渐。倚天长放白毫光。祈雨祈晴无不验。
　　非但空摧外道心。人天归仰至今。求男乞女头头应。动乐歌欢用我声。
　　早曾落却天魔胆。添不添兮减不减。冻死不着贱人裈。饿死不吃须边糁。
　　震法雷击法鼓。针锋剔发千钧弩。大地山河失却威。独坐雄峰孤眼普。
　　布慈云兮洒甘露。润物沛生无伴侣。庐陵米价没人酬。窈窕冥冥自相许。
　　龙象蹴踏润无边。腾云驾雾谒诸天。帝释惊惶无处避。寻光烛理扣金仙。
　　三乘五性皆醒悟。方知自有珍珠库。临时分付与儿孙。不劳更倚佗门户。
　　雪山肥腻更无杂。纯一摩尼相间夹。珍珠宝网影重重。顶礼归依无缝塔。
　　纯出醍醐我常纳。露地中儿标白法。潦倒沩山独自骑。暂借莺歌胡蝶拍。
　　一性圆通一切性。观君莫犯西天令。至道无难嫌简择。杜口毗耶元不证。
　　一法遍含一切法。风飘飘兮雨飒飒。一声渔笛晃春光。浪打孤舟声自拍。
　　一月普现一切水。四处分舟同一体。多中一了一中多。莫学痴猿捞沼底。
　　一切水月一月摄。翳眼盲夫胡指决。都卢只这一心光。年年来叫桃花月。
　　诸佛法身入我性。状似千灯含一镜。重重无尽意重重。绝待灵明无可证。
　　我性同共如来合。莫怪山僧情义薄。与君相见不相知。自脱方能解彼缚。
　　一切具足一切地。凡夫不了争名利。名利何曾得到头。空能夜壑劳关闭。
　　非色非心非行业。休指黄花并绿叶。说时似有证时无。从此家邦大安贴。
　　弹指圆成八万门。有无无有岂堪论。假设千经并万论。直应迦叶不闻闻。
　　剎那灭却三祇劫。更无丝发相交涉。无名天地亦非先。有名万物光重迭。
　　一切数句非数句。□你玄言并好注。灵明烜赫塞虚空。不住色声光布施。
　　与吾灵觉何交涉。云门有客三机接。语论千春不昧真。深明此性无时劫。
　　不可毁不可赞。迩古迄今光灿烂。镇州萝卜大三斤。桶里水兮钵里饭。
　　体若虚空勿涯岸。通身是口说得半。三种病人也会医。灯笼露柱常相伴。
　　不离当处常湛然。神光也不往西天。德山话堕龙潭笑。忍气吞声更不言。
　　觅即知君不可见。穿过髑髅无不遍。举头鹞子过新罗。失却桃花秋月面。
　　取不得舍不得。自是眼盲心里黑。居大洋海口焦乾。两手问人觅水。
　　不可得中祇么得。更无魔党相欺吓。狂怖自歇即菩提。真净妙明无间隔。
　　默时说说时默。佛祖妙机无法则。除非亲到此门中。棒头取正参方客。
　　大施门开无拥塞。何须远劫方修得。只要无心直下休。一颗圆光非异色。
　　有人问我解何宗。只堪摇手报伊聋。灵利衲僧须瞥地。何劳更说五家宗。
　　报道摩诃般若力。是境是心全不识。凌云谩道见桃花。月面依然言不及。
　　或是或非人不识。是非不到休疑忆。他真不若自家真。推倒绳床何损益。
　　逆行顺行天莫测。邓隐峰破禅规则。丛林动念几千般。倒立归真谁胜得。
　　吾早曾经多劫修。大通智胜本因周。因何佛法不现前。为伊不荐混迷流。
　　不是等闲相诳惑。一失人身难再得。善根微细恶因多。地狱阿鼻无间隔。
　　建法幢立宗旨。语默风云处处是。莫言止道有曹溪。失汝元常何益利。
　　明明佛勑曹溪是。曹溪一滴周天备。法海澄清润古今。飞空着地谁知贵。
　　第一迦叶首传灯。百万人天耸耳听。金色头陀闻不会。拈花起处笑尖新。
　　二十八代西天记。祖祖相传无别智。唐朝八定四空禅。有为不达真空位。
　　历江海入此土。万水千山同一路。来时无物去时空。稽首牟尼悉加护。
　　菩提达磨为初祖。梁王未契如聋瞽。廓然无圣尚求名。拂袖魏邦无处所。
　　六代传衣天下闻。参禅学道纷纷。争似丹霞烧木佛。傍观赤烂堕幽昏。
　　后人得道何穷数。万别千差同此路。成人者少败人多。达理契经无作做。
　　真不立妄本空。劝君贼过莫施弓。越古超今无可有。纤毫窒碍不能通。
　　有无俱遣不空空。空本无空针不容。阿弥陀佛真金色。相好无边我等同。
　　二十空门元不着。三乘五教都拈却。指头消息甚分明。病愈何须重点药。
　　一性如来体自同。声闻执相有西东。忽然撞出来时路。九万鹏程顷刻通。
　　心是根法是尘。根尘睹对转迷情。以火救火方为妙。烧却从前业识心。
　　两种犹如镜上痕。直达取岭南能。便显秀公无跳脱。徒劳四句语言争。
　　痕垢尽除光始现。照见不似娘生面。无头无尾一般般。千眼大悲也不见。
　　心法双忘性即真。夜来梦见一天星。南曹北斗无藏隐。个个含光映法身。
　　嗟末法恶时世。心若利刀称善慧。却来林下闹喧天。反谤初师全不是。
　　众生薄福难调制。度日争名□觅利。千万之中没一人。且道乘谁光出世。
　　去圣远兮邪见深。祖师肚里觅知音。两个禅僧相借问。旧时佛法不如今。
　　魔强法弱多怨害。跣足头陀顶盖。舍身求雨赤天晴。凡情见此生轻退。
　　闻说如来顿教门。便将毒药与他吞。老胡被折当门齿。任彼魔多体自存。
　　恨不灭除令瓦碎。百计千方来逞怪。熙怡端坐古峰头。设若归依还自拜。
　　依在心殃在身。汝身非与我同真。臭烂腥臊无用处。识神沈劫堕迷津。
　　不须怨诉更尤人。动是洋铜铁汁淋。更入火轮并锉碓。牛头狱卒脔肝心。
　　欲得不招无间业。对境无心心自歇。何须苦苦外驰求。灵光独耀如明月。
　　莫谤如来正法轮。我师累劫究方成。然灯王佛亲传受。后代儿孙万莫轻。
　　旃檀林无杂树。庭前栢子非相戏。小中用大一时平。大中用小无边际。
　　郁密森沉师子住。野干狐狗难逃驻。横吞碧汉体堂堂。无位真人何处去。
　　境静林闲独自游。端威无动体皆周。元来不管他人事。任彼桥流水不流。
　　走兽飞禽皆远去。知道本来无住处。空无鸟迹地无踪。碧眼胡僧面壁觑。
　　狮子儿众随后。何异趂獐诸猎狗。挂角羚羊何处寻。莫教回首连天吼。
　　三岁便能大哮吼。文殊也道难征斗。遑遑权托罽宾牵。如今脱体无人守。
　　若是野干逐法王。未曾举步早郎当。贵价精神贱价用。渠露全身汝急忙。
　　百年妖怪虚开口。五伯生亲狐兔走。百丈峰前一句新。不昧光中犹未了。
　　圆顿教没人情。集云峰下四藤根。天下大禅谁识得。荒茅野地少人耕。
　　有疑不决直须争。强把砖磨马祖前。牛行不在车心打。当时鼻孔廓辽天。
　　不是山僧逞人我。此事元来无两个。教诠十八不共法。共不共时是什么。
　　修行恐落断常坑。说有说无只管争。教体未全言句落。意识心随声色行。
　　非不非是不是。是非不入三摩地。一念普观无量劫。无去无来亦无住。
　　差之毫厘失千里。掣电之机休拟议。不在低头与别思。普光即是无师智。
　　是则龙女顿成佛。一颗明珠非外物。南方无垢息光。亲见灵山分皂白。
　　非则善星生陷坠。广说不明宗正理。名闻利养接群机。业满生沉无间底。
　　吾早年来积学问。冲风冒雨多迷闷。一到曹溪更不疑。方知往昔虚劳顿。
　　亦曾讨疏寻经论。永夜清霄习见闻。只道多闻便是真。谁知万法皆方寸。
　　分别名相不知休。阳焰空花岂可求。龙舟旧阁闲田地。一度赢来方始休。
　　入海算沙徒自困。无本随商过海门。眼睹千珍并万宝。归来不得一文分。
　　却被如来苦诃责。尔我真心何间隔。贪忙只欲外边寻。直至如今连眼塞。
　　数佗珍宝有何益。倚门傍户痴心急。被伊轻贱且无言。衣里明珠犹未识。
　　从来蹭蹬觉虚行。不辞山远与深坑。一担须弥难放下。爱观峰顶秀崚嶒。
　　多年枉作风尘客。不问东西与南北。只应好住便安身。闻举汝身心似墨。
　　种性邪错知解。不体玄机持五戒。行行坐坐执空观。见境见尘增鬼怪。
　　不达如来圆顿制。丈六金身即我是。离知名相更无知。日夜烧香空自礼。
　　二乘精进勿道心。南宗北祖乱纷纭。虽是善因招恶果。几时解得见天真。
　　外道聪明无智慧。养生只欲贪名利。烧丹炼药学神仙。有为不了终归坠。
　　亦愚痴亦小呆。五百三百成团块。太公发愿乳香烧。蛇行鼠步终须坏。
　　空拳指上生实解。巡行数墨看经快。圆蟾光体指俱迷。枉入三途虚受罪。
　　执指为月枉施功。一处明时两处通。月形兼指无交涉。十方剎海性含融。
　　根境法中虚捏怪。见说是师便礼拜。汝从甚处到其间。且作街坊兼化菜。
　　不见一法即如来。万机顿绝笑咍咍。将军战马今何在。野草闲花满地开。
　　方得名为观自在。豁达灵光非内外。野桥村店混尘流。乞我一文充布袋。
　　了即业障本来空。兔角主丈击狂风。龟毛索子穿云鼻。理会乾坤空不空。
　　未了还须偿宿债。这个冤家何日解。得休休去且休休。莫入佗家饶了卖。
　　饥逢王膳不能餐。百品千般耀目间。将谓君家亲用底。谁知益我自生难。
　　病遇医王争得瘥。卢医体貌殊严怪。我见堂堂心胆惊。不领仙丹从此坏。
　　在欲行禅知见力。活计千般全不识。十波罗蜜镇长存。庞公老汉通消息。
　　火里生莲终不坏。念念劳生不自在。彼既丈夫我亦然。舍短从长无挂碍。
　　勇施犯重悟无生。挑起三衣即便行。逢人指出无心物。当下回光似不曾。
　　早时成佛于今在。缾倾不出周沙界。妙音遐畅广宣扬。念者念兮拜者拜。
　　狮子吼无畏说。直言恰似翻成拙。问渠何处住居家。遥指前坡无处诀。
　　深嗟蒙懂顽皮靻。只道无人来剔拨。我今年少或龙锺。胡乱度生管广挞。
　　祇知犯重障菩提。彼者堪修我不宜。龙女化身来警世。畜生驴马我同伊。
　　不见如来开秘诀。过现未来冤重迭。罪性如空法亦然。罪法俱忘心莹彻。
　　有二比丘犯淫杀。自嗟自怨无觉察。远栖林野望成真。自业茫茫谁摆脱。
　　波离萤光增罪结。却把小乘文句说。疑心到此转怀惶。莫怪经非人自拙。
　　维摩大士顿除疑。离四句兮绝百非。实相门中非我所。一轮心月镇光辉。
　　犹如赫日消霜雪。逡巡业海皆枯竭。露出毗卢体不分。别无艺解堪施设。
　　不思议解脱力。不是思量心外得。一句当天八万门。野桥金柳依依色。
　　妙用恒沙也无极。岂吝参方来问诘。何劳举指与言诠。杖头一眼明如日。
　　四事供养敢辞劳。自有摩尼价最高。任君宝满三千界。性无利益漫丰豪。
　　万两黄金也消得。道人有甚相交涉。家中祖代没分文。广度河沙三界客。
　　粉骨碎身未足酬。念渠多劫力勤修。如今分付无人要。放体闲眠百草头。
　　一句了然超百亿。如如不动纤毫力。普眼当观如□□。春晴晓雾连天碧。
　　法中王最高胜。一微尘里光无尽。无边身相入微尘。转大法轮常普应。
　　河沙如来同共证。光光相彻无余剩。各申右手摩其顶。龙天万亿咸归命。
　　我今解此如意珠。不论贫富灌头舒。出没往来无欠缺。四生六道入无余。
　　信受之者皆相应。不落有无凡与圣。八面清风宇宙宽。日月从他浑自性。
　　了了见无一物。唯有天真一如佛。普贤腹里接观音。善财稽首称奇特。
　　亦无人亦无佛。广大楼台弥勒宅。豁开门户接群生。一念无心全用得。
　　大千沙界海中沤。何必春风更点头。雪夜一枝浑漏泄。速传驿马进王侯。
　　一切贤圣如电拂。智尊不动瑠璃色。紫金光聚没遮栏。说甚寒山并拾得。
　　假使铁轮顶上旋。万里神光体自然。邪魔似雪飞汤里。安能惊动老婆禅。
　　定慧圆明终不失。天回地转光澄寂。却火洞然转转新。个事如如谁委悉。
　　日可冷月可热。凡夫倒用成磨灭。大道圆明一性通。春夏秋冬谁辨别。
　　众魔不能坏真说。真说无言光廓彻。包含万有不曾生。天地亡锋并结舌。
　　象驾峥嵘谩进途。气冲牛斗耀昏衢。日月失光谁敢顾。万邪氷烁绝名模。
　　谁见螳螂能拒辙。萤虫七夕吞明月。织女心宽不作声。牵牛一棒和空折。
　　大象不游於兔径。针锋头上礼观音。百尺竿头犹进步。十方沙界现全身。
　　大悟不拘於小节。猛焰炉中捞霰雪。石头垂足示长髭。修行有甚相交涉。
　　莫将管见谤苍苍。井底蛙牛逞巨江。乾坤大地一只眼。用来还似一毫芒。
　　未了吾今为君决。一字不留无可说。耀古腾今彻底辉。不离当体常光洁。

　　普庵歌

　　祇个普庵纯宝贝。妙慧庄严真畅快。无门为户到人稀。万里神光圆顶盖。非相身无不在。体露堂堂声色外。世间梦幻曷能随。超出世间那肯爱。绝意识无眼界。净名卧疾矍昙解。指权就实度众生。勿谓古贤来捏怪。悟普庵本无坏。空劫有穷渠自在。四生六道岂相干。物我兼忘心唯最。无有无内非内。海印发光谁敢对。森罗万象普庵收。绝待灵明全体会。忘能所勿知解。瓦砾真金谁敢买。若还不是老胡来。觌面难逢轮劫肯。雪齐腰求教诲。得旨忘言转不退。百炼金刚无孔锤。要断龟毛兔角罪。如意珠我今解。剎剎尘尘铺障昧。一毫端量大千辉。烁破无明生死袋。

　　显元歌

　　不识本家元宝贝。汩没缘尘生死快。阿赖耶识藏无明。十八界缠缯网盖。贪嗔痴常在在。心镜空花分内外。不知四大假成躯。妄执六尘增渴爱。迷此心有三界。大地茫茫谁晓解。依师戒定学看经。闻通真空即生怪。世间物无不坏。唯独法身镇长在。毛吞巨海有谁知。芥纳须弥实奇最。本无外亦非内。心法无形无可对。假施七宝满三千。道眼未开心不会。莫说知休谈解。自骊珠不着买。用无尽处示众生。识不破人还□□。听语言为教诲。不脱声闻生进退。剎那一念入魔群。万劫虚招无间罪。本无传莫求解。祇这灵光终不昧。大无边表细无尘。圆觉一轮如意袋。

　　摩尼歌

　　一颗摩尼非玉贝。不动随机方便快。无边无表实先天。亘古迄今无覆盖。六和同心不在。放荡汪洋尘世外。个中无可表真如。不灭不生谁不爱。卓顽空立世界。非界非空有谁解。返己回观一物无。光大圆融含百怪。珠体坚百怪坏。幻化元空灵本在。三十年看水牯牛。祇个沩山实奇最。华林子通非内。蹋倒净缾绝待对。天上天下独玄灵。直至如今少人会。老南泉逞见解。提起猫儿人不买。一刀两断不曾分。主伴重重元不背。了非言闻妙海。钻火逢畑莫放退。忽然杲日烁氷霜。不立微尘谁受罪。天网恢非结解。遍布弥漫这三昧。堪笑衡阳没量人。弥勒光中拖布袋。

　　十二时歌

　　志公大士。遗十二时歌。警二乘着相驰求。提沉空滞寂不了。普庵老人。於斯诚言。百匝千回。绝妙在无言之说。得意成无尽之意。往往玄通。斯人鲜矣哉。诚既梦览之为美。不妨寐语。续其宗须还鼻孔辽天底。点首知空。与我同志。歌曰。
　　平旦寅。鸡鸣犬吠足圆音。祗这圆音无二听。何劳妄想别求真。击锺鼓了无声了。本无声真好听。声錧无体门前客。体合声空个里人。
　　日出卯。斋粥无心觉饱。钵盂洗了自闲闲。方信赵州机便巧。师子儿金牙爪。惊杀百年老虎豹。捏怪文殊劈脑骑。二乘皆道庄严好。
　　食时辰。金牛作舞笑忻忻。漆桶漆桶吃来。参方谁识老婆心。佛祖意只如今。且无自己及他人。雪峰指作一面镜。轮劫猕猴佩苦辛。
　　禺中巳。报君学道无门户。佛语诸经标此心。此心现时寂灭度。本无迷曷有悟。真我非身谁作做。贪嗔痴爱属众生。达者无非涅盘路。
　　日南午。大地元来没寸土。天上天下独为尊。耀目连睛无可睹。石巩痴逢马祖。自己如空谁射弩。三平了道劈开胸。不拄箭锋徒自苦。
　　日昳未。担板玄沙爱鳖鼻。丧身失命几多人。张口送睛何处避。不通宗浑寐语。业识茫茫无本据。盲参不体弄蛇人。常被弄蛇穿却鼻。
　　晡时申。衙鼓冬冬妙意新。括地该天人不会。如飘野马入迷津。不取相勿踈亲。露体堂堂绝翳尘。屠儿一念无诸业。龙女逡巡作佛身。
　　日入酉。万户千家无别有。相呼相唤去还来。谁识一身非妍丑。也无头也无手。劫火洞然渠不朽。猪羊牛马化为真。毫发不留无可守。
　　黄昏戌。更点分明黑如漆。一道常光绝世伦。来往不通金密积。知不知识不识。自古至今非外觅。木女清宵何所为。混月闲吹无孔笛。
　　人定亥。坠石痴人犹捣碓。忽然舂出古菱花。照地照天无向背。今时人会不会。未了先须除渴爱。情忘想尽至无依。体若虚空非内外。
　　夜半子。万事无心谁到此。一毛头上了徧圆。永劫不遭邪魅使。升高台挝大鼓。努目摇头如老虎。猪羊咬尽更伤人。自己不真长劫苦。
　　鸡鸣丑。飞空着地波波走。演若达多再得头。依前不换旧时首。无不无有不有。有无不到休开口。拈槌竖拂有谁知。逐迹寻臊真猎狗。

　　颂石头和尚草庵歌

　　石头和尚草庵歌。试问参方会也么。千万莫将茅瓦比。离钩三寸绰清波。
　　吾结艹庵无宝贝。日劫相陪谁晓会。只缘穷子不归家。未免出头来捏怪。
　　饭了从容图睡快。杲日丽天无可晒。薄[利-禾+((白-日+田)/廾)]轻雾没虚空。饱塞虚空全不奈。
　　成时初见茅艹新。权披百衲强看经。赖得药山重决破。别传一句醒人心。
　　破后还将茅艹盖。雨过风吹无挂碍。垢衣那肯便抛遗。切恐众生难理会。
　　住庵人。体露堂堂非故新。毫发有差魔道种。一尘不立妙通真。
　　镇长在。不是坐禅并礼拜。实相元来岂用修。越古超今含法界。
　　不属中间与内外。独卧孤峰谁作对。龙天百万有谁知。金色头陀笑里会。
　　世人住处我不住。布施生天终陷坠。灵光独耀更无余。未达凡夫开眼睡。
　　世人爱处我不爱。乐是苦因宜早退。六道四生何日休。唯大丈夫能气槩。
　　庵虽小。寂寂寥寥勿边表。於中独有一天真。透色融声常皎皎。
　　含法界。大地须弥藏一芥。外道声闻永不传。究竟不如心自解。
　　方丈老人相体解。一默全包无小大。曼殊赞叹实希奇。问疾不任知自败。
　　上乘菩萨信无疑。为法忘躯世所希。粉骨碎身应未报。声闻小果卒难知。
　　中下闻之必生怪。泥有着无生死快。改头换面者还来。历劫茫茫虚受罪。
　　问此庵。有谁直下肯承当。不假良材并巧匠。重重帝网妙严庄。
　　坏不坏。百炼金刚充法界。微尘不立似虚空。始得名为观自在。
　　坏与不坏主元在。得未拳拳应不昧。淫坊酒肆转光明。绝类离伦何窒碍。
　　不居南北与东西。万法无生何所疑。岩树庭莎标妙相。猿啼鹊噪应真机。
　　基址坚牢以为最。百亿轮锤击不开。定慧圆明非我所。方知达磨不曾来。
　　青松下。珊珊遍地谁知价。无限聪明只道空。问说真空没命怕。
　　明窗内。晃晃绝尘无覆艹。指作菩提却不真。白顶门开全领会。
　　玉殿琼楼未为对。引慈众生增渴爱。放出沩山水牯牛。[火*荧][火*荧]露地难遮盖。
　　衲被蒙头万事休。九年面壁为迷流。神光断臂何希有。萨埵投崖饲虎求。
　　此时山僧都不会。犹若太虚无内外。临时应化即非真。取驰求还自背。
　　住此庵。不曾焚爇有为香。终日示君君不见。更无余事可思量。
　　休作解。众妙玄玄无管带。文殊仗剑逼如来。五百声闻心豁解。
　　谁夸铺席图人买。不用文章兼学解。打破虚空归去来。离世界兮入法界。
　　回光返照便归来。鼻孔辽天眼豁开。元来佛法无多子。连[祝/土]三拳打自呆。
　　廓达灵根非向背。不关南岳与天台。父母未生前一着。香严击竹始迷开。
　　遇祖师。不契玄机道愈疎。灵知不是目前法。目前无法可名模。
　　亲训诲。钝斧开山百杂碎。不求诸圣入玄宗。雪点红炉方称对。
　　结艹为庵莫生退。百鸟衔花也不来。花开还被风吹落。不得春风花不开。
　　百年抛却任纵横。只履西归表不生。来往本无常湛寂。心心相印号传灯。
　　摆手便行且无罪。汝等参方莫错会。千古万古一光明。不动遍周尘剎海。
　　千种言。修多罗教没蹄筌。鱼兔得时非在说。商人到岸不须船。
　　万般解。笔写石镌处处卖。不将一字与人依。露逈逈兮赤洒洒。
　　只要教君长不昧。触目无边无对待。行住坐卧是谁来。提却蔓菁觅菘菜。
　　欲识庵中不死人。几回昏暗又天明。明暗不来渠不动。周天匝地等空平。
　　岂离而今这皮袋。心法无形如大海。汪洋不宿死尸骸。万古腾辉无变改。

　　活人歌

　　大圣灵验普庵圆。广施含灵遇有缘。信心清净通灵感。万病俱销释业愆。文殊体用普贤。活人歌里现金仙。药王药上非他术。扁鹊孙真共一言。分三服净水煎。莫将血味污心田。万物有形皆我体。但行慈德解雠冤。内无想外无缘。何必神方肘后传。身心本是金刚体。不解观心被业缠。药病销心月圆。信时佛岂独西天。在在处处人皆有。世间无比这灵源。除罪垢脱百冤。解使昏□朗义天。信知非我谁为病。大士维摩笑里眠。众生病我不颠。体没众生我病痊。不二法门谁敢道。金毛师子露身全。速投药解尘缘。莫学群迷眼似圣。随机应感非难易。信手拈来不用钱。

　　洪锺歌(因李昭文施财铸钟作)

　　昭文昭文施一锺。悬空随叩警盲聋。圆音不断周沙界。纯体金刚空不空。虽含响击即通。十方诸佛应声中。天龙八部生忻悦。外道魔军失却踪。此圆器大神功。上祝皇王寿不穷。日月长辉邦国静。臣忠子孝续尧风。昏者醒愚者聪。民歌鼓腹意和浓。地水火风同一性。剎尘无间体含融。包声印顽空。鸟树岩峦风月同。秦时何必驱山铎。大振金铃总脱空。时节至自相逢。肯信无心达本宗。和同一族输金玉。回向南泉铸此锺。黄昏里五更中。下下无空彻底通。近祖远宗迷识解。闻归净土礼金容。涅盘侣契心同。个个全音赞此功。显理扬真无二听。含灵蠢动一时通。受者法施者空。且无地狱与洋铜。孝子顺孙光远庆。昭文千古振家风。

　　开锺示众法语

　　总中有别异中同。成坏非干这一锺。收拾油铛并火鏊。圆镕法器隮盲聋。(以手指锺云)大众还识此物么。(良久云)不可以智知。不可以识识。要得真实见解么。这个不从天降地降。亦非妄想发生。孤标越劫不曾生。独卓超功不曾灭。梦见众生背觉。不免败缺一场。拈黄叶而止孩啼。立假名而标佛性。会万物成己。而不着诸缘。用大冶一烹。而铸成全体。若到这里。且不用三乘炉鞴。又岂消十圣钳锤。自然一气遍周罗。金汁融通无间阻。若遇知音之士。何须剖击始通真。个中未晓之人。不妨下手。善男子。无奈下手处。诸佛护持。龙居无顶。而牙爪森罗。八角横彰。而金文历落。既到这里。不可埋藏。大家闻了莫生疑。只这无闻全自己。(遂拈锺锤。蓦顾视大众云)诸佛子。切不得错会。各各运心谛听。(遂击一锤。放下锺锤云)欲解不思议。锺声里荐取。珍重。

　　学无学颂。一十五首

　　尝闻学道不依形。道不依形不离形。不离不依犹寐语。寻思寐语本天真。
　　休道这边与那边。得时何更有枯偏。有为皆是梦。梦中明白体如然。
　　莫向人前说是非。是非不到实希奇。假饶讲得天花坠。大地山河总不知。
　　戴起枯髅撞眼睛。烧香设拜甚精勤。一盲引众谁人会。赚误世间多少人。
　　病在己而过在师。脱师离己闷胡芦。从前学解皆忘却。撞头磕脑愈心粗。
　　实见菩提说甚禅。大家打开过残年。相逢道伴何言语。无价真珠不用钱。
　　达磨西来脑搭披。少林久坐若顽痴。如斯显赫非今古。唐土生灵谁得知。
　　老卢得了不传衣。后代儿孙切莫疑。衣法亲传两不是。心心心印了无知。
　　五家宗派乱纵横。未到玄门语默争。诳谤自招无间业。直须全体堕深坑。
　　夺下生机不作声。耳聋眼瞎妙明生。随流只欲传心印。岂是缘情粥饭僧。
　　昨夜三更日卓中。满天星斗雨蒙蒙。三门佛殿相携手。要去西天路不通。
　　翠竹山茶映落霞。猿啼鹊噪道谁夸。一叶坠时秋遍界。春风微动一时花。
　　悟人寂寂心寥廓。迷者忙忙到处错。普观迷悟实无因。祇这如来大圆觉。
　　周岁孩儿八十翁。若观老少绝宗风。众生世界本无有。妙在当人一性中。
　　十方世界口相吞。不断圆音说普门。唯有普庵知说处。一个穷人不着裈。

　　天龙岩寐语

　　天龙寂听。魔族魂消。尘剎毛毫。普庵不二。为什么开庵。来至於此。是故。水月空花。现形应物。若得学无学士。临机而不着言诠。一悟普闻妙解。而岂俱声色。老庄之言不到。佛祖之句难传。应如是知。权名实相。实相无空无不空。将不空执尚违宗。一多无位谁分别。万象森罗一镜中。庵本非庵开不开。灵知自性即如来。寻源穷处烟霞伴。南岭风光近日回。上无片瓦下无锥。被喧卜静了无依。多求欲叩无心者。既了无心岂是非。若将色见普庵人。未免随流不契津。千里无来同受用。纵横妙用自家珍。莫怪渠侬不出头。了心非相永无求。相逢谁觉梦中梦。浪静闲乘般若舟。

　　颂十玄谈(并序)

　　至人无己。神人无功。虽无己而无形不己。虽无功而万化皆通。道法自然。唯灵独用。用则非用。通则全通。若未全通。疑心未尽。心外余丝发。祖道岂能全。夹山聊顾存师德。绝胜华亭下水船。如今要问西来意。深知寐语落顽禅。同安大察禅师。遗十玄谈诗於世。尝睹处处开彰。往往究其味者。斯人鲜矣。可谓字字透宗不留迹。言言见谛以无私。同世回润之言谈。入俗转机之撮要。不遗平侧韵对。无枯文章。不立事理。皆无十题。岂似於世间纸墨。不传於耳目。除非见解。可览金章。多学强闻。伊渠无间者。方信普庵老人。寐语非虚。唯心自肯。今於一句之下。加颂之三。今古混融。成八十首。颂既已毕。犹恐学者。未察。於题二十字。为十法界三因八十句。为八解脱之药。病因药瘥。敢问其方。救未来之众生。起河沙之妙慧。是故。先题而后诵。从本而显末。本末双彰。唯其察禅师也。普庵向头上安头。须还知之。不知者即道。如如颂题。
　　心心非不心。未得印时生死侵。除非一搭无纤翳。六道皆标我相形　心印也。
　　祖祖如锺鼓。未击有意周天普。虚幻形声本自无。如如不动亘今古　祖意也。
　　玄玄不用言。机锋相拄箭头连。达道无机玄不满。儱侗真如有万千　玄机也。
　　尘尘。背觉劳生地狱因。镜写异形分皂白。合元一性自天真　尘异也。
　　演演。莫执文书案上展。教人戒定慧坚牢。知见解脱堂堂显　演教也。
　　还还。不消下水及登山。左右逢源名实相。从斯周匝卧云闲　还源也。
　　达达。遍满河沙微尘剎。本来无语似阳春。雨过花枝连夜发　达本也。
　　回回。目击心通处处开。机深体浅无人会。满天风道我如来　回机也。
　　转转。两头不着中心选。无位真人是阿谁。佛祖鼻孔穿成串　转位也。
　　一一。恰似太虚经鸟迹。色即是空空不空。度日长吹无孔笛　一色也。

　　颂诗
　　心印

　　问君心印作何颜。影现千潭印万山。夜静画楼吹玉管。声声相应绝遮栏。
　　心印何人敢授传。无师弟子佛众生。几多妄想成怪觉。执境迷心拜衲僧。
　　历劫坦然无异色。东西何立谁南北。若言别有一灵光。认子不真元是贼。
　　呼为心印早虚言。满目真如自现前。十二时中无不应。金莺频道柳含烟。
　　虽知体自虚空性。如理深渊融一镜。万象森罗没处藏。摩尼离垢常清净。
　　将喻红炉火里莲。精金百煅转光鲜。居尘不染随宜用。始觉松风解说禅。
　　勿谓无心云是道。龟毛兔角非坚宝。顽空作境是谁安。不体十方源浩浩。
　　无心犹隔一重关。滞寂沉空也大难。啼问阿娘谁是母。闲云溪水笑潺潺。

　　祖意

　　祖意如空不是空。鹏程九万力唯风。若非风体空何用。体得无空道自通。
　　灵机争堕有无功。色空犹未达空空。空色本无权立号。无名全体露金风。
　　三贤尚未明斯旨。羊鹿牛车孩子戏。数墨巡行枉用功。假立名为乾慧地。
　　十圣那能达此宗。要须历劫道方通。饥寒不认灯为火。空守门前艹屋中。
　　透网金鳞犹滞水。识神照觉非知己。肯心鸟道即菩提。三文买竭庐陵米。
　　回途石马出纱笼。嘶起寰中雨后风。吹散暮云孤月朗。危峦烟寺一声锺。
　　殷懃为说西来意。得意忘言真不二。昨夜三更穿市过。只闻米贱油盐贵。
　　莫问西来及与东。焉知佛祖一空同。四维上下皆如是。争奈凡愚执相容。

　　玄机

　　迢迢空劫勿能收。非相非名触处周。罔象无心珠自现。何劳汩没外驰求。
　　岂与尘机作系留。有为何日得功周。除非无我无人见。体用全通得自由。
　　妙体本来无处所。超声越色非今古。诠题不及议难思。莫怪道吾频作舞。
　　通身何更有踪由。三十年看水牯牛。鼻孔无边难摸索。醍醐常纳混春秋。
　　灵然一句超群象。不落圣凡无伎俩。长笑一声烟雾宽。含虚寂照亡思想。
　　逈出三乘不假修。别传一句普天收。扬眉早是相轻忽。妙得无心了便休。
　　撒手那边千圣外。见知不与凡同会。高峰绝顶棹孤舟。海里炉焚烟自在。
　　回程堪作火中牛。一叶才凋万国秋。月朗浪平无别事。此心只在朝竿头。

　　尘异

　　浊者自浊清自清。一轮坚白不容尘。镜中妍丑谁分别。水月融光净法身。
　　菩提烦恼等空平。色里胶青用始精。盐入水中寻不见。舌轻点笑欣欣。
　　谁言卞璧无人鉴。但办肯心终不赚。燎却眉毛尚不知。询岐欲往西天探。
　　我道骊珠到处晶。包含万有独明灵。同光索价遭人问。两手张开帽带陈。
　　万法泯时全体现。大似金刚经百炼。定光镕烁绝纤埃。只眼圆明何用见。
　　三乘分别强安名。愍念群生习气深。宝所到时城假化。何曾动步早观音。
　　丈夫自有冲天志。不着形名非与是。交彻辉光意气浓。金毛师子真堪畏。
　　莫向如来行处行。一身堕落万寻坑。人神百亿扶难起。耳不闻声目似盲。

　　演教

　　三乘次第演金言。义体周天应自连。黄叶止啼儿不叫。方知累劫困如眠。
　　三世如来共所宣。至今不断少人传。塞鸿非是人惊起。风击芦鸣写碧天。
　　初说有空人尽执。未明理事虚劳力。念来年久转迷情。心不负人徒面赤。
　　后谈空有众皆捐。字字无空透色鲜。八万法门从此入。如今唤作老婆禅。
　　龙宫满藏医方义。药病相当除五味。搅艹耆婆也大痴。胡言乱拔茎茎是。
　　鹤树终谈理未玄。口中吐露白如莲。一花五叶亲分付。只恐众生眼着挛。
　　真净界中才一念。未离学地终须欠。今生努力绝名言。永劫不遭尘垢玷。
　　阎浮早已八千年。朝夕忙忙被业牵。一梦不惊尘劫苦。何如领取现光前。

　　达本

　　勿於中路事空王。钻火还须金色光。烧却三千并世界。死中得活也无方。
　　策杖还须达本乡。未曾举足见娘娘。多时不隔如今面。子母连天笑一场。
　　云水隔时君莫住。横吞碧汉包天地。任佗物变景推迁。独我真如全定慧。
　　雪山深处我非忘。百一十城印普光。弥勒楼开通线道。方知腊雪似春霜。
　　堪嗟去日颜如玉。常和白云空里宿。千回万匝只如然。寥寥独唱无生曲。
　　却叹回时鬓似霜。眉毛眼睫放毫光。从前无理今皆道。笑指泥途七宝装。
　　撒手到家人不识。明朝更不分南北。逢场作戏弄孔魂。反指牛儿是弥勒。
　　更无一物献尊堂。剔出银盆耀雪霜。箭既离弦无退转。洞山收悔不思量。

　　还源

　　返本还源事已差。轻罗不着外寻麻。劳虑即真犹未信。忽然解道见桃花。
　　本来无住不名家。唯有西乾路不赊。三度佗心通败阙。国师犹钓死虾蟇。
　　万年松径雪深覆。水泄不通无入路。解脱门开一步周。喃喃寐语分缁素。
　　一带峰峦云更遮。倒骑铁马过流沙。东西南北中央佛。共饮乾坤一椀茶。
　　宾主穆时全是妄。相逢迎送分阶巷。老胡不识警梁王。宝积摩尼欢喜藏。
　　君臣合处正中邪。名相和同体似差。一二不成三不是。八还要显我无瑕。
　　还乡曲调如何唱。蝶拍莺歌大道场。唯有禾山解打鼓。金牛作舞也寻常。
　　明月堂前枯梅华。太阳门下雪交加。宝楼阁里多怪败。达哩摩尼吽[口*发]咤。

　　回机

　　涅盘城里尚犹危。亲到灵山未足奇。见佛忘知无我所。六根常动转阿弥。
　　陌路相逢没定期。蛇婆来命怪谁知。四十八人成鳖鼻。急唤顽禅艹里归。
　　权挂垢衣云是佛。释迦也似偷空贼。忽然捉败不相饶。丹霞火里纯金色。
　　却装珍御复名谁。更展琅函耀本辉。了道不除权立。一切元体是无余。
　　木人夜半穿靴去。得意生身无住处。妙用难传妄想心。知君未解通方句。
　　石女天明戴帽归。一身浑着六铢衣。喃喃解说非声舌。生得儿来叫阿姨。
　　万古碧潭空界月。猿啼彻夜何曾歇。几多孤负一轮光。唯我同辉谁辨别。
　　再三捞摝始方知。捉影逃形也太痴。千眼大悲分得半。维摩老汉始全提。

　　转位

　　披毛戴角入[廓-享+墨]来。水底桃花几度开。世界未生唯此性。任他迁变岂轮回。
　　优钵罗花火里开。方知达磨不虚来。夜来一霎清明雨。万卉千葩胜剪裁。
　　烦恼海中为雨露。穷坑变作珍珠库。可怜不识夜明帘。打破画缾无作做。
　　无明山中作云雷。闪电霞光烁不开。霹历一声山岳震。曼拏大士笑咍咍。
　　镬汤炉炭吹教灭。一日三餐饱便歇。狱卒牛头恶夜叉。同气连枝应不别。
　　剑树刀山喝使摧。十波罗蜜印灵台。光轮无尽奚边表。不是贪嗔根得来。
　　金锁玄关留不住。穿云透石充寰宇。四时不语信寥寥。万劫超然希伴侣。
　　行於异路且轮回。百亿分身拨不开。地狱天堂非别有。相呼相唤隐天台。

　　一色

　　枯木岩前差路多。不行鸟道转誵讹。狐狸引入豪猪窟。不久成团被死魔。
　　行人到此尽蹉跎。一指头端不奈何。毫发有差千万鹭鹚立雪非同色。镜里色空谁间隔。不是青黄黑白红。上下东西及南北。
　　明月芦花不似佗。於中一气逼天罗。涅盘影里无相识。鼻孔辽天笑大哥。
　　了了了时无可了。乾坤道我无边表。夜摩宫里混金风。兜率殿中明皎皎。
　　玄玄玄处亦须呵。喝断乌江返碧波。寄语东吴诸父老。不如闻早念弥陀。
　　殷懃为唱玄中曲。涧水相和音韵足。唯有伯牙欲露机。断弦深意无人续。
　　空里蟾光撮得么。待风列子已蹉跎。须弥无缝徒伸手。任是先天不奈何。
　　粤以。垂世立教。岂曰乏人。显本标宗。莫偕斯典。实藏经之耳目。诚佛祖之果源。恢恢宝剑。而瑞气莫渝。粲粲明珠。而清辉难掩。以彭逢源彭褒彭大霖李寔李观国等。亲闻如是。敢不揄扬。共施家珍。命工刻木。用广发挥於后世。庶几有补於将来。为万古之徽猷。作吾宗之真宰。知　普庵之应世。乃古佛之再来。可谓千载一遇也。得不志之于后。时岁乾道二年。季春满日。参学弟子。和光应世拜题。

　　化米

　　当关击破黄金锁。佛与众生无两个。全提吞尽十方空。万亿龙天为护佐。雪歌独唱古峰头。风月溪山同赞和。从来弘阐在当人。密赖知音共扬播。共扬播非彼我。一钵千家崇善果。直叩维摩不二门。狭路相逢休放过。⊙。

　　买油

　　三百六十斤油。何须苦苦问佗求。心光廓彻灯何用。水艹无心若画牛。五味舌头无足日。煎熬煮炙几时休。功辨斯成无点染。西江一口绝纤流。

　　行童搬土

　　童子聚沙为佛塔。而今搬土岂无功。忽然觉后知非土。当处回头识本宗。老僧念你善根微。所以教伊不失时。朝歌暮击三摩地。不久迷开解我机。

　　普请道友搬瓦

　　当时驴觑井。如今井觑驴。酒醒溪边思往昔。至今方觉彼区区。空花解弄儿路。蝶引痴蜂入网蛛。谁是那头能警叱。回光返照越贤愚。云盖瓦铺须子细。笔端有口显文殊。(咦)珍重。

　　铁竹歌

　　普庵和尚铁竹歌。十圣三贤不奈何。九节玲珑通法界。不由笾笋自喽啰。从百炼已经磨。能障狂风止海波。恶龙摄毒皆由我。猛虎归降岂是佗。世出世间无可比。非凡非圣力摩诃。莫耶剑比天戈。生灭劳形费气多。只这一条刚不坏。撑天拄地应三摩。身莹净意曼陀。非眼耳鼻六通和。肉眼那能堪作见。二乘天眼尚誵讹。德山老汉却老婆。横竖宗风般若多。罕遇其人难措手。至今独卓立巍峨。君不见。莫蹉跎。点石为金也是他。即栗横肩千万个。解吞铁竹可相过。未动口时百杂碎。岂同狐族唱巴歌。顺天助道功非细。只欲令人脱死魔。喃喃解语非关舌。入水何曾动碧波。铁竹自歌如是唱。海潮音彻笑呵呵。

　　拈碁。游戏三昧禅

　　这个初因戒定。然后触目涅盘。当观妙用纵横。蹊径权分四九。一白二黑。无名天地之先。落二落三。有名万物之母。玄之又玄。众妙之门。何窒碍。迎之随之。自活方能无失错。为什么如此。双阙难破。抑亦须成。一道常光随精明。密释子道。狐孙展脚。官人於象鼻藏机。痴人徒阔角偷。忻然则终无解脱。智者存腹宽。海量快活。无忧伤嗟。拈子细包觌还如不识。破笼轻罩。不觉不知。只欲打劫逃生。多虚少实。有忌有讳。怕人漏泄顽机。磕额撞头。到处离披裂瞥。君不见。烂柯仙。一局知佗几度年。自出洞来谁作对。未曾举手早赢先。高不高玄不玄。默然轻转不能言。得失都卢无个事。一时收拾华堂前。若人要问消息。落落真风印碧天。

　　数珠歌

　　如是数珠祇一颗。离垢摩尼光不破。佛说剎说众生说。三世一切说。这个未了人休将过。成佛人希念佛多。却将妄念数如麻。念来年久却成魔。假慈悲当什么。顺时吉逆时祸。行住坐卧似风牵。诳谤佛法如行货。木槵子麻穿过。假名一百单八个。和酒和肉耀心光。谁觉死来连汝堕。心念肉口波波。业识如是怎奈何。灵府未清徒念佛。身心净土自弥陀。旃檀成来惠我。拈起连天笑一和。自家不比这般人。黄叶止啼元是我。聪明人犹较可。二乘闻说心如火。几百劫中用数珠。今日教人都诀破。善男子不恁么。法无断灭言无过。一人道假百千虚。何不学西来达磨。不立文字无唱和。寂灭光中神护佐。九年面壁没人知。直指人心少林坐。雪齐腰割臂堕。犹自惺惺不放过。征诘神光勿得心。忽然解悟方担荷。报参玄休懡[怡-台+罗]。决择身心是什么。虚空何物可相当。体得一如闲打坐。十方诸佛念珠同。法界圆明无两个。

　　引彭仲和心斋二居士。拈永嘉证道歌

　　夫证道歌者。实谛难思议。妙契不可说。大好取不得舍不得。是什么。不可得祇么得。得个什么。若有所得。然灯佛不与我受记。汝於来世。当得作佛。号释迦牟尼。若实无得。然灯佛应与我受记作佛。如理实见。我道然灯佛。不着两个头。是一个人。是知百千万劫。过现未来。一切诸佛皆悉知。是除一心法门之外。别有得者。尽属外道邪师。声闻缘觉。有为着相。泥文字求知见。妄取殊胜。欲现神通。贪名苟利。能所不脱。目前鉴觉未破。不契宗元。忘前失后。住有为而说无为。着有相而谈无相。见个真实人。略有一言半句。面便红赤。口似哑羊。手若风牵。无本可据。业识茫茫。担定一百二十斤屎桶担子。不肯放下。道我学解超过人。法自埋自蔽。我慢增高。诳妄无知。令他邪见。永失本心。我佛门庭。谁曾踏着。所以永嘉大师。与十方诸佛。无二说无二见。无二心。无二佛。无二法。一切不二。究竟如是。便道诸佛法身入我性。我性同共如来合。一地具足一切地。非色非心非行业。弹指圆成八万门。剎那灭却三祇劫。若悟自心是佛。更说什么佛。及时劫剎土庄严。名相学解。殊胜知见。此心法中。若有一尘许。未是本心。不为法身。唤作心外有法。未得圆觉。圆者无漏。觉者无空。无漏即无为。有漏即有为。无漏无为真实相。有漏有为凡夫法。觉真毫发不成空。妄觉顽空阴间夹。终日圆觉。而未尝圆觉者。凡夫也。凡夫不知自己身相。从来以来。唯一圆觉。广大清净法身。妄认四大为身。六尘为心。恶死好生。迷背本心。不得受用成佛。永劫不坏之身。若闻见性成佛。便兴妄心。别求知解。岂不是骑牛觅牛。将心觅心。使佛觅佛。无有是处。何如直下承当。全不费纤毫之力。所以道。终日圆觉。而未尝圆觉者。凡夫也。凡夫是假名。以要言之。将妄显真。令归悟体。即一切佛一佛。一身多身。一相无相。方可一了百当。如今出头。分疎不下。设言言见谛。字字归宗。早落第二机。明眼人闻。岂不相笑哉。何况未得谓得。未证谓证。瞒昧凡夫。自欺佛理。万劫千生。堕此恶辙。诚非小事。佛语不虚。果报历然。信者。信自心清净。即得作佛。不信者。背失本源。永沉苦海。生死何休。我说本无说。君知本不知。如如方合道。合道不思议。蒙妙意。为拈出永嘉大师三关。不觉潦倒。哆哆和和。又与么去也。

　　示弟子彭资深心斋居士

　　灵山话月。曹溪指月。禅可禅而成大过。一念顿超没量人。六月雪哥向猛火。参方侣休打坐。学至无学得什么。自从打破赵州关。收放纵横句不堕。这雪曲谁解和。举意万机无两个。拈题颂古若河沙。须是金毛师子子。这资深被谁苦。梦中踢发千钧弩。射过山河石壁空。枯髅烁尽无纤阻。希奇希奇谁得知。心空及第心斋子。古贤无限学无为。罕遇明心轮劫苦。闻不闻岂小补。识破天下老婆子。箭锋相拄道应难。针芥相投万事闲。不知佛祖只谈心。悲愍盲参往别山。没弦琴谁会弹。卢公便就指风幡。直饶不是风幡动。不识真心转见难。我意无尽非言说。离百非兮四句绝。首观梁武梦胡僧。未达修山龙济决。一百一十四重玄。大冶炉中捞片雪。生不生灭不灭。万法千机谁透彻。普庵不舍一微尘。本末双彰无说。肯将法界作红心。一箭虚空浑漏泄。

　　行者圆通求法语

　　师云。诸法从本来。常自寂灭相。常闻楞严会上。我佛垂言。阿难当知。妙性圆明。离诸名相。本来无有世界众生。因妄有生。因生有灭。生灭名妄。灭妄名真。是称如来无上菩提。及大涅盘。且夫涅盘者。寂静常乐。真如实相。除非真正见解。便为妙会。佛出世者。元无出入。名相无体。道本如如。法尔天真。不同修证。只要虚闲。不昧作用。不涉尘泥。个中纤毫不尽。即为魔王眷属。所谓等妙二觉。罗汉辟支。缘觉声闻。削发披缁。头陀苦行。皆是权接迷妄众生。令归正道。设有显现神通。百千方便。故得一相无相。一身多身。以法界为道场。化群迷而为佛事。是故。法华经云。唯此一事实。余二即非真。普庵老人。自解活计之后。了本无为。日用唯以佛之知见。示悟众生。以为佛事。十二时皎皎地。无丝发许。作得间隔。不动道场。遍十方界。忽因宪公禅匠。全道智人。夜参之次。告师云。和尚抱道之士。常不背於应缘。往返辛勤。孰可忍乎。可以告恳十方檀信。求化进纳。一人能了事者。待充有请修奉祈禳。庶几参学者。早晚得不空过。免滞机轮。可乎。师默然不答。良久嘘气一声云。不是这个道理。老卢得法非僧相。庞老通明岂离家。大事未成俱业网。除非了本是生涯。诸仁者。此段大事。从来千圣不曾踏着。若不达本明心。妄觅一片袈裟。裹却一个凡夫身。剃了头受却戒。谤正法虚贪信施。受人供养。成诸大业。永堕三途。万劫千生。不得出离。诚非小事。老僧实不敢妄为。大难保任。大难承当。又云。好好这里。若是个丧身失命。自肯承当者。出头来。对得老僧。寐语者。便可。披衣剃发。了本有什么交涉。时有行者圆通。出云。行者呈似一颂。伏乞和尚提撕。师云。速道。通云。和合无二相圆融大智镜。对机何阻隔。灵光彻莹莹。师云。你鼻孔。只今在什么处。答云。谁敢承当。师云。掠虚汉。鼻孔尚不知。却道要为僧。且不管。设若未透玄宗。个里终须无别。汝能如是。不顾存亡。日用自然。即事即理。都无挂碍。普庵与你。共一手作。出一只眼。该括尘劳。融通一性。弄有作无。将虚为实。莫令撞着个鼻孔辽天底人。略有一言半句相问。直得通身是口。及乎到这里。也分疎不下。汝还知么。有么。棱禅师云。万象之中独露身。除非自肯乃方亲。昔时谬向途中觅。今日看来火里氷。应须与么。方有少分相应。普庵即今。不惧明眼相笑。这里下个注脚。心月孤圆时。光非十五六。迷者以圆观。智者应妙触。印危崖鉴川陆。一性圆通无委曲。了非心外逐尘缘。下坂不走天然速。谁道速。有佛之处不得住。无佛之处一时足。时来铁解放光明。运至石头成白玉。幸逢施主大开张。古佛慧命汝今续。

　　进纳

　　大道等虚空。离诸色相。诸佛不出世。亦无有涅盘。若不透达玄机。未免拖泥带水。如今若要超凡入圣。打凤捞龙。直须捋脱头毛。横肩一衲。造个无缝塔子。骑只露地白牛。休说饮水分河。这里要须明白。圆通圆通。当阳显赫。但存一片报恩心。大施门开无壅塞。

　　袁州开元寺塑佛

　　右伏以。金身丈六。应化非真。万德全彰。色空不异。兜率未下。早降王宫。未出母胎。度人已毕。双林示寂。而本光不灭。法性常存。毗蓝现瑞。而生即不生。天真圆湛。三十二相而非相。不妨万行以庄严。八十种形而非形。到里许者。解非非色。无法可说而说法。海藏五千。道不可言而常言。灯传无尽。是以。云门不肯放过。且图天下太平。丹霞火煅无疑。人人有分。陇西达士重标立。万行圆明道果成。举目含灵俱是佛。应无所住得其心。

　　与圆定书

　　圆定不病。此病非定斯有。我名辩故如是。我亦如是。如是如是。不可思议。此中可理。一目无漏。故不可说。幻在其中。非妙明寂照。体用双彰。智悲同运之人。焉能信之。应于触目。以此物祗待。必无咎焉。狗子无佛性。打杀了也。且作么生分别。赵州这一个无字。也常向诸人提撕。早晚不可放过。大乘徒侣。焉比凡流。显则如杲日东升。无物不照。隐则如晦月在云。定知其有。可以道化。自然莫生私碍。出入无非。动静一实。虑有魔怪。忽起好恶。细微现量。彼自销镕。觉元不动。三世如来奇特。十世古今尊重。究竟事成。更察於中懒堕者。遣归亦不妨。老僧近来杖头生眼。应不死汉。知之全用。心斋无心。总摄於心。余无可道。

　　示彭升伯

　　骊珠一颗印千峰。越古腾今处处通。元禅道贯纤毫绝。方知佛法不曾穷。孤云片片标心法。野鹤翘松表自容。千眼难观谁解见。赤幡直下起清风。妙觉十方无影像。灵知三界绝行踪。所以。不堕往来之机。不坠中间之意。真如凡圣。地狱天堂。须还了事底人。眼前鉴觉自破。一微尘也不立。权法义修罗。迷指不见月两处大誵讹。来叩普庵老。真心岂奈何。除非君自肯阳春白雪歌。毛端如来识。言说用闲多。情忘并想尽。不断这摩诃。咦[○@、]。仁者且道。这个是什么。聪明不敌死生关。乾慧岂免轮回苦。到这里。更说什么前程祸福。身命因缘。自性本净。妙圆於中。且无别物。虚空犹从妄生。何处更有这个消息。虽然如是。不妨隐显其中。道有说无。也要君知落处。色空不异。智人应不佗观。是以今时重加寐语。颐轩颐轩。当处湛然。万法归一。不劳外觅。无心合道贯离微。大用堂堂无不吉。

　　回浏阳县资福寺书

　　某稽首。潇湘古岸。彻底腾霞。向蒙飞锡。未余旬。一轴琅函空里坠。未展睹祥光。而遍界金风。深知唯有个中人。妙意笔端资福事。古贤忧道。岂忧末事难成。若是当人。何愁这个不了。某空花标相。水月谈禅。以法界而为道场。化众生而作佛事。君礼耳顺。而性纯一。虽为外道之所惑。已觉其非。明自心之所得。而无所得。而无所得。出家汉。但识取心。无法不备。既是得心而明本。随方而应法。非真大事圆成。不动而化周剎土。达磨西来。且不做屋。普庵入岭。岂欲焚修。一轮秋月映悲风。数和松音标此意。因缘究竟莫劳神。时节到来无不备。所有现在。无不证明。可宜自把钓竿。免被小虾戏弄。经云。虽是善因。能招恶果。木匠休愁无酒肉。大家免得落群魔。但管来年了。应教不动波。随心做个殿。别事莫多罗。更有一般好。只个阿弥陀。

　　化斋粮。刊注心经

　　摩尼无价。希逢辨宝商人。穷子背珍。盖为久迷归径。若遇奇友指珠。不离於衣中。信善思修。不日还家收宝藏。此心经。括大藏五千余卷。只在凡夫之心。凡夫若解此经。又更与佛何异。须是依经契悟。直截根源。不可捋过数珠。将为看经已了。又更烧纸化疏。虚诳作福招殃。若会佛说处。非有非无。便解普庵解注。若了自性。如空无相。生死唤作涅盘。超佗千古念文章。当下一闻便解脱。不可容易。须当信施斋粮。然后请经。也要心经坚固。甚幸。

　　达理歌

　　普庵识心达理。不是胡言乱语。教化三千大千。个个透泥入水。应无所住生心。更不祭神拜鬼。时中净念法身。何假烧钱化纸。不被邪魔所惑。各各尽淘真理。亦非夜聚晓散。亦不远寻山水。亦不发愿烧香。亦不弃离妻子。不啖众生血味。便敬六亲九祖。誓不饮酒猖狂。不入牢狱苦楚。见利便不干心。处处如钦父母。你争无明人我。我自无可作做。修桥布路随缘。身作山河国土。供养大地含灵。上愿皇图永固。时时风调雨顺。日日民歌乐舞。皆因自性天真。永不入他门户。如今一物无求。不着邪魔祛使。不离当处湛然。运水搬柴佛事。何须打铙击钹。岂用槌钟钟鼓。饶舌合掌归依。早被参方取怒。只心普遍莲花。何异西方净土。自古本自无迷。今本何曾有悟。设有三乘五教。也似添盐和醋。生死涅盘如梦。佛说无所作做。更问达磨西来。佗亦别无门路。直指人心是佛。不可更移一步。才有丝发是非。便入魔家邪户。死中得活之人。诸佛龙天守护。斩钉截铁丈夫。这个凡夫了事。如今人赞神钦。万劫群灵仰慕。到此若不回心。岂识摩尼宝库。自利利佗不竭。经劫且无怕怖。披云啸月吟古风。透石穿山谈正法。只个心如巧画师。只个身如无缝塔。东村老婆是我娘。爷是南门张大伯。

　　普庵录卷之二
　　普庵录卷之三
　　纸被歌。训行童

　　佛以大慈悲。示诸含识方便门。盖缘蠢动含灵。皆一佛性耳。只为情生智隔。想变体殊。流浪四生。轮回六趣。五百生死。遇一圣人。若契无生。永超苦海。遇之不识。迷妄转乖。只欲恶死好生。不觉披毛带角。才离人相。念水艹以逃生。一失人身。万劫难复。大若垂天之云。细若微尘蝼蚁。念念烦兴。剎那生灭。是知佛说三界唯心。万法唯识。识如梦幻。梦觉真存。今嗟汝等。性本天真。迷斯流趣。今遇普庵出家。求最上法。乃是宿因。亦非偶然。便能割断爱缘。来亲至理。圆觉经云。若诸众生。虽求善友。遇邪见者。不得正悟。是则名为外道种性。邪师过谬。非众生咎。若见色闻声。而求我者。汝自邪行。岂干我过。大抵只要超脱世人。所欲之物。指瓦砾墙壁为真。斩钉截铁。猛烈汉。出家那有不成时。个个灰心。人人寂照。若得个中。与太虚而合一体。且唤什么作法身。便能全己无私。解百亿化身为我体。任佗东家作驴。西家作马。大笑高歌。谁明雪曲。死生不变。越古超今。为了事人。出家功德非微。直是这一般人。与普庵少分。明契作我弟子。许他千劫万劫。说法不断。度无量众。永为天上归依。人间瞻仰。苟或未然。且与普庵没交涉。如今各人。受三归五戒了。却与你覆盖一铺。可与对人天大众。分明承当。取早朝晚夕。东盖西包。行住坐卧。子细看是个什么物。若有鼻孔之子。不在言诠。若遇盲眼之人。死尸熏坏我被了也。说亦不知。举亦不解。摄自乖离父母。相背六亲。入我精蓝。屎床尿壁。十二时中。吃了十方檀信饭。着十方父母衣。道又不修。业如海水。无明种性。发渴何休。智慧慈悲。且无毫发。如今且为行童。向后复作村人。念念自业缠身。死沉无间。苦哉痛哉。复叹堪悲。诸佛出头来。也无计度你处。好好去佗家。受饱糠食。斤两不少。一一还足。又复细酬。且无闲人相待。千万各自努力。若老和尚。乱道承当。不久入地狱。永堕阿鼻。若在这里。莫空度时日。珍重。歌曰。
　　一片白云挂在身。披时不许染红尘。轻罗细想应难比。重锦寻思未可亲。岂非颜色白如玉。成现都卢只一幅。红窗妖艳见低头。六贼三尸尽降伏。日充衣夜得盖。不长不短也不大。世人问我何处寻。蔡伦弟子将来卖。买得将来披。不许邪魔罔两知。解向市[廓-享+墨]遮云雨。要与闲人隔是非。纵颠狂任落魄。披入村中人恶恶。直饶紫绶与金章。我也未肯轻轻博。
　　又曰。
　　皂袖寒袍入体仪。霞光闪烁绕身飞。或行或坐频频看。或卧或眠每每披。几度入山游胜境。数回海上觅龙骑。假饶千两黄金贵。难买山僧这个衣。

　　大圆智镜

　　普庵非相亦非名。达本忘情不见人。孤月全收无意识。桂轮独耀绝纤尘。三祗一念汤消雪。万行须臾火烁氷。到此何劳声色问。共君本自镜圆明。若将铜器作天真。背黑面青赚学人。本性如空含万物。妙明寂照岂容尘。山河石壁三春雾。空色全彰六月氷。智自圆明非我所。不拘日月定光明。

　　与参徒辨事

　　仲元亨老。殷懃圆净。此中大事。雪曲高歌。骑白牛儿。漫空唱唱啰。这家也舂米。那畔争打禾。且道乘谁力。天真大老婆。近日南方诸道友。斩钉截铁自降魔。运水搬柴无不是。神通妙用显摩诃。一人办力诸天供。一会修来争奈何。移根拔树非邪作。翻有为无万事和。楼阁忽然横碧汉。人人功德无空过。香积味凭知道者。须教不少亦非多。个里不消重委嘱。分明只是这弥陀(普庵)。

　　因道友说陈抟打睡。师警之

　　日当午有巴鼻。莫似这汉打瞌睡。精魄沉滞识神牵。堕入三途难出离。我这里不如是。眼若不睡诸梦除。端然静坐没牵缠。纵横自在无萦系。学道人生惭愧。普庵万劫眼不闭。鼻孔连天叫大哥。海纳细流通大意。劝君修休退志。坐断乾坤无别义。一条脊骨炼纯刚。撑天拄地更无二。这光明全体是。充满山河崇富贵。明月堂堂皎碧天。绝待灵明撒手去。一事无心了便休。祖门一句普天收。离相非空无别是。无声之乐响啾啾。

　　李光远宅籴米

　　堪笑南泉老古锥。住山情况了无依。解使木人来买米。和光风月正先知。奇奇。柳眼桃腮总是机。寸草不生千万里。出门春色共依依。痴痴。三千不惜换骊珠。若问普庵来意处。光明遍匝体如如。

　　与汤亨老居士

　　香积厨中烹五味。脚踏天兮头顶地。虽然头角各分张。未得个人都了利。不然亨老大慈悲。一日无私和众议。南方道友不偏枯。到里许人皆具备。直教塞口并咽喉。消息出门无不是。

　　与李光远化粮

　　达空为实。解境即心。方能个里接群迷。始堪表作如来用。古寺香花。住持无数。只欠一个眼睛。所以荒芜日久。今日道场瞬目。法指灯笼。风幡不动。仁者之心。了针锋而法身具足。乃得高檀光远。儒风满腹。语默全通。肯信无言。如空入理。睹山庵四来风合。鱼鼓难鸣。欲得一饱忘千饥。须会庐陵真米价。求字与目。共作缘驰。莫令相遇本色人。一檐须弥檐下动。切希珍重。

　　小师圆通颂两首

　　此信寥寥谁得知。风舞岩松千万枝。杜宇连声声不绝。鹧鸪啼处绿杨垂。闹市丛中全体露。资深深入老婆机。
　　无心应物物非物。如幻摩尼一颗珠。通济妙圆圆种智。尘尘剎剎显光辉。方便一申非语句。殊祥万载不思议。

　　圆通又示行童

　　众行童诸佛子。亲近智人无彼此。努力今生须了却。万劫千生从此止。宁受山门一切苦。得闻诸佛金刚髓。金刚髓时时举。直教血脉通无底。用无穷尽意周圆。百万陀罗皆出此。布曼曼无住处。随时密用无佗计。入泥入水也无私。转不退轮三摩地　[○@通]寄诸万行圆明。精进奉持。自心佛事。

　　诸颂赞
　　赞三宝

　　圆光应现无心物。大地山河恰似无。骊珠一颗非非相。信者权将作画图。
　　直指人心亲见佛。何劳打瓦作龟爻。一片白云横谷口。几多归鸟尽迷巢。
　　迷悟本同光。信时无隐藏。幻空如梦体。三昧觉华王。

　　赞达磨

　　妙契触目菩提。谁观达磨西归。只是老胡捏怪。好与三十竹篦。试问参方知不知。狂书早自落便宜　[○@嘘]。也好与三十拄杖。还有人敢下手么。试断看。

　　赞须菩提

　　伎俩全无始解空。雨花动地泄机锋。欲求静坐无方所。独步寥寥宇宙中。咄。

　　信士画师真。请赞

　　非迷非悟。谁强名模。无相三昧。不受涂糊。越色超声无个事。连声不断念苏卢。眉芒动处千光含。自肯除非大丈夫。持心应不失。谋事便忘真。谁识元明宝。虚劳几度春。因见普庵老。示我体皆纯。但依无着性。性幻在逡巡。○咦。
　　普因乾坤非外物。周闻法界祇圆音。含灵入我身毛孔。非相非名何处寻。宝陀触目无人见。妙体端严不坏金。如钟含响随缘应。见我方知识自心。释迦佛普庵光。不二如来体不藏。香花供养谁知有。只在众生心印堂。
　　此法身无变坏。鼻孔里许藏三界。水月空花点不成。非相光中常自在。[○@咦]。
　　法空为座。金刚为体。板如痴脱空无底。信心无二。吞山。
　　苍天苍天。悟无生法。谈不说禅。开两片皮。括地该天。如何是佛。十万八千。
　　易尽世间颜色。普庵顶相奚为。等大虚空一体。雾露云霞表衣。眼观不见。耳听不知。惺惺不昧。了了何亏。自解拈花知起处。冷笑达磨更西归。用晦隐显无劳失。亘古亘今也大奇。

　　示众法语

　　矿去金存百炼周。自从索价没人酬。腾今耀古非声色。曾共沩山作牯牛。身若浮云心若风。居常不定在虚空。忽然风卷云无迹。谁人解识主人公。
　　大隐居廛小隐山。了心无事没多般。休缘到此磨尘垢。绝爱终须耐岁寒。百艹上参多宝佛。镬头边勘赵州关。莫教一击连天地。震动坤维顷刻间。

　　示杨仲质

　　谁识一微尘。於中藏本佛。时时常放光。照烛一切物。只许信心人。在处无轻忽。这回如未应。不离金刚骨。逢本分钳锤。煅成非外物。[○@、]。

　　和光读金刚经。师以颂示之

　　道人看经不识字。剎那须转千亿部。恒沙诸佛入微尘。达本契经无作做。

　　何叔宜求颂

　　十力功高谁履践。叔宜重叩普庵门。玄玄众妙灵知有。自肯唯心闻不闻。时信金刚通佛慧。情忘想尽合乾坤。夜月晓风消息满。希夷独步道常存。

　　破屋颂。示众

　　一个闲身穿破屋。风吹雨滴转光明。灯笼露柱时时举。只道以平报不平。瑠璃殿上鞭金马。追风不及三脚驴。咄。气急杀人。(良久云)放过一着。会么。平地起土堆。大有人未许你在。[○@、]咦。是什么。

　　衲衣示众

　　一个闲身包万有。不能自把着针缝。众缘聚衲须微细。妙相庄严一大通。下下针锋无不实。条条线贯不空空。连天铺地山和水。一合圆成始脱笼。更有一般奇特处。岩前枯木笑春风。

　　布衣示众

　　老僧一领布衫。胜过赵州七斤大秤。四天门王扛不动。汝等谩下手看。只是直下要成就。不许粗疎。须是出入处。一切人见不得。方是好手脚。未审末后句。作么生道。咦。快札。

　　示徒

　　我有陀罗名解脱。在在处处和尘拨。莫令拨着个凡夫。何用剃头并展钵。咦。连妻带子庞居士。一时成佛都包括　妄心不灭祸难除。任向祈求卜大虚。了道不消多语话。当轩自有颗明珠。半夜三更莫费油。澄潭捉月几时休。冬年莫惹红尘客。家道安然体自周。寄语门徒诸弟子。得心安乐外何求。
　　未得尘劳息。须依善知识。若肯慈悲学。发愿施心力。入泥并入水。莫作闲戏剧。扬眉动目处。法身无穷极。於中习懒者。管取没饭吃。趂队只口饱。披毛无了日。不信佛乘经。逐末本却失。咄哉大丈夫。你乘谁气力。当本无我人。贪忙有何益。何似歇无明。听吹无孔笛。五音六律全。皓月悲风寂。一声宇宙宽。个中闻的实。和同为智身。无物堪遮窒。奉劝艹木影。闲时急收拾。

　　与夏国舅

　　白日上升非偶尔。剎那成佛亦如然。个中逈超声色外。恩光满目意连天。好明廓彻非思量。一受皇书遍普贤。江西风月光无尽。帝里真如万法圆。当处饮吞无不足。护持秘密不休年。

　　与王巡捡(号懒翁)

　　佛法从来付宰臣。今朝已遇大心人。透明幻住超生灭。鉴物无私佑圣庭。(良久云)会么。达磨非为后。瞿昙未是先。当来无量劫。懒翁得自然。

　　与廖维高

　　精通三教越禅机。语默同风和者希。匝地周天居士眼。元来只在一毫厘。(又云)且道毫厘有什么交涉。向道故非外物。

　　资深和光初参师。求颂

　　同心实步叩南泉。云饰空岩廓杳然。一室清风千古意。自非声色问玄玄。

　　示行者

　　绝顶无人处。融会亦非难。独步依无住。圆心岂往还。深深妙在无言说。莫教闲指动风幡。大事彻头须进步。白云千里故乡关。

　　师睹弟子。作颂题窗。乃续韵。警之

　　饶舌刀刀不透。临窗一语更离披。侬家自有同风事千里无来却肯伊。(自云)通身是眼。见得一橛。通身是口。说得一半。要会南泉亲切意。无过顶后着一钻。
　　石人击鼓木人吹。露柱亲闻脑搭披。如是圆音无用处。阎公未肯便饶伊。(自云)苍天苍天。败缺不少。时来节到。自解了了。切莫妄想。不许夜行。投明须到。不妨试道着。还知有么。不道不道。死也不道。
　　鼻孔辽天是阿谁。权将云雾作衣披。迷悟本无唯一性。你全是我我无伊。(自云)应如是还有过也无。与你三十拄杖。(嘘)普庵三颂自连拈。寄与提网本手钳。炉鞴稳时无钝铁。何妨矢上更加尖。(拈云)寐语一场老倒。惭愧恰好。

　　师四字书窗。以印实相

　　[○@止]。得正无非离一安　印空圆足宝弥漫　天魔外道从何有。体若虚空世岂干。
　　[○@观]。佳乘两口艹标头　共见同看水牯牛　昨夜牧人无被盖。今朝犹笑道无求。
　　[○@定]。实离贯穿理不俱　一人直下体同渠　久停顽坐邪思起。返谤如来正觉虚。
　　[○@惠]。田头十字路堂堂　钳口收心便厮当　领得摩尼真宝藏。却来警梦表提纲。
　　普庵老人。於一微尘中。出此止观定慧。若人会得。於此寐语。有什么交涉。许佗一只眼。若人不会。亦许佗一只眼。吽吽。且顾污边独脚桥子。好好好去。苍天苍天。

　　又颂

　　一轮心月耀昏衢。梦幻吞侵谁得知。幸遇知音重为举。息心回念理元辉。一句当天正信希。欲谈词丧懒投机。高峰既远休寻访。不惜眉毛为发挥。一身清净本无瑕。了了归家胜出家。红叶舞风须早觉。莫将有限逐虚华。一心圆持种种心。信心诸境绝追寻。此中无分应难到。便好回光免陆沉。

　　颂断觜缾

　　心法无断灭。踢倒一净缾。华林不奈何。不脱声色名。真如俱是戏。心境一等平。不落有无用。三昧本空清。咄。

　　重阳日颂

　　去岁逢重九。风流主得宾。黄花谈般若。白法乐天真。今夕当良会。高峰没四邻。孤筇挑日月。何道不通津。

　　百丈先令庆上座礼拜。求颂

　　西川庆上人。本来没弟兄。须知自性如空体。水月之中未解真。个事不传声色句。元来心法独灵明。

　　送米与百丈颂

　　百丈孤云入道林。真如不动意难寻。道人相见非来往。语默全彰亘古今。近日庐陵亲得价。一时分付老婆心。

　　百丈回颂

　　普庵标格出稠林。千里披云得得寻。一见机锋云横影。再穷玄辩古无今。更将玉粒米相惠。正是当人铁石心。

　　行者妙晓求颂

　　头头相应人希会。物物皆真体不殊。但办肯心终不赚。情忘想尽入无余。自是出家无眼目。只言苦行落空虚。甘贽在俗犹通理。妙晓无求自得珠。

　　绍椿行者求颂

　　假使八千五百岁。绍椿松鹤未为奇。不若绍明光不变。此中实应出家时。念道何忧衣食事。千光影里听莺啼。闻声一啭浑消息。满目莲花不见枝。

　　陈达献菊花。求颂

　　满地风光未足奇。霜前秋后吐金枝。灵山亲举唯迦叶。今日陈来众共知。不独陶生时节用。转为华藏供阿弥。闻见定归依彼岸。方知此日献花时。

　　行住坐卧。三十二颂

　　卯粥　普目不拘开合眼。意光何必待天明。众人未起我周布。行益资佗腹自膨。
　　辰斋　澜浑汤水熟淘沙。不着油盐酱醋茶。饥渴随时餐少许。只思因甚悟桃花。
　　行住　割爱辞亲如是行。岂求衣食及为僧。步步澄辉无别想。卓然独立妙明生。
　　坐禅　夜静风悲人悄悄。众缘事辨寂寥寥。趺坐结跏云汉定。谁知卧月忽明朝。
　　习听　生老病死苦相煎。唯我能知速弃捐。十二时中常念佛。闻师一举耳无边。
　　受持　闻道真空不着言。信心清净在拳拳。只将此性光明遍。语默行藏岂离禅。
　　澡浴　了身如幻向谁言。运水搬柴化有缘。忽遇浴堂人指水。轻清妙触转光鲜。
　　向火　云冻风弥鸟绝踪。洞山只道没西东。等闲目击谁相委。赖遇丹霞作炭红。
　　饭头　将勤补拙入厨中。不问青泥事事充。拾得寒山明此意。如今成佛满虚空。
　　香灯　恒河沙劫奉如来。功未全时眼不开。自知本有灵光物。香灯不绝警痴呆。
　　知客　不亏扫地与煎茶。门户开关用法华。云迹雨踪来不住。个中谁肯速还家。
　　扫地　心地光明净土圆。一切人见我无言。只拈扫帚东西拨。震动三千及大千。
　　侍师　百里千乡信未圆。到来空爇一寻烟。我今朝夕时闻见。粉骨碎身报未全。
　　茶汤　主宾交接未开言。便过茶汤应口边。察理聆音非外物。结他欢喜万千年。
　　净头　护净烧汤不离坑。慈和三昧益群盲。十方诸佛皆如是。岂效披毛业报生。
　　浴头　众生垢重汩尘缘。岂自收心向觉源。挈水拾薪时节至。三通鼓罢物皆鲜。
　　柴头　千年枯木老纵横。鬼怕神疑夜叉灯。不是道人谁敢动。如斯应不是众生。
　　炭头　火出木烬灰烟灭。黑白无纤可作师。喻若春风融腊雪。普令冷暖　偏枯。
　　席头　几番舒卷济群迷。马祖升堂百丈知。由是那时通一线。而今收放莫令迟。
　　干木　引领搬徒访万山。深明下手处艰难。圆成满目莲宫现。风铎声清意自闲。
　　干竹　绿节闲云间古风。茂林浓处没西东。子猷消息无人问。鸾凤飞来足印空。
　　干瓦　和泥合水实辛勤。不遇明师事不成。今已连天铺满地。顺缘无漏必通津。
　　干砖　密迹弥纶不露尘。天龙八部喜还惊。劫火洞然无变朽。此中人转普门经。
　　干石　历劫尘沙积窦岩。十方诸佛共同参。多宝闻经亲涌现。故非柏梓与松杉。
　　合药　扁鹊卢医速退边。大家饱吃普庵圆。解冤释结消诸病。感应无方不用钱。
　　塔头　如今无缝古棱层。透石穿云度有生。普纳众缘无住着。状如一室百千灯。
　　干街　黄金布地非为富。白玉横街惹宼徒。心地平坚尘不入。修罗万亿手难摸。
　　干桥　直截无根树子铺。超凡越圣大心粗。忘躯为法方如此。担板真如大丈夫。
　　填路　轰雷吼电警昏蒙。雨歇风清似脱空。佛教众生弘大道。资家报国续宗风。
　　园头　千百年前老古锥。锄山镢圃示箴规。蛇儿挑起无人会。直截横抛更勿疑。
　　米头　灵源车辙显来由。一粒穿时快疾收。莫待庐陵高索价。临机下口卒难酬。
　　库司　摩尼无价汝当收。金玉浮财誓莫求。戴角披毛从此入。百千万劫作驴牛。
　　右具足三十二颂。以法报化。普资众行。勤诚奉佛。而求最上乘。因成正因。果必正果。永劫不堕其宗。过现未来普应。普庵老人。如是书示。尔时百花万柳。蝶拍莺歌。共证此事。无漏无余。直得三门佛殿。一切相许。露柱灯笼。和南稽首。末后一句。作么生道。[○@、]。珍重。

　　造塔示众

　　求人不如求自己。自己肯时无不成。如今宝塔所将圆。诸人尽发一轮心。气急杀人因悟道。灵山会上没闲人。大小不拘皆拽石。高低齐转普庵经。山林岩谷皆微笑。此是如来最上因。若有痴顽拨不转。猪楼羊桊好安身。老僧拄杖头有眼。不打披毛戴角伦。如是斩钉并截铁。一人了事万缘新。

　　回彭居士书

　　某启应求(座右。)应目未尝离左右。扣宗差别风马牛。迟速不停俱滞学。个里还须自肯休。某土木怪形。受恩非浅。无心应物。每悉意勤。来书得味。审惟。尊性法我。圆同太虚。佗家罕有得用。迷因惑相。乃属识神。妄认变为生死根元之幻本。妙得一智。不以色相音声。为窒碍。乃识破了也。不被世间幻事所惑。权唤作超凡之士。直须一性圆通一切性。一法遍含一切法。不动道场。以自法身。遍满十方。无尽虚空。无针锋许空缺处。方契本佛。与今应求始觉同源。便解二□空门元不着。一性如来体自同。却好於十二时中。行住坐卧。一文一字。皆归实相门中。语默歌吟。尽属无性之用。不见马大师。与大梅和尚云。但识取汝心。无法不备。且如心又作么生识。古者云。不可以智知。不可以识识。○咦。这里着得一只眼睛。可谓识得无心达有心。识心三界自平沉。可怜迷望无心者。只道无心境不侵。故经云。菩提心生。生灭心灭。若得菩提心生。则都是你家中活计。道有亦得。道无亦得。不被佗瞒。有无俱不到。生灭岂相干。得者随机应。未达莫瞒顸。言语烦多。去道转远。且道有心及第。与空心及第。是义同别。不然。但得无心之用。更说什么及与不及。触目相应。无有不是。应求底。忽然觑破。当下瓦解氷消。甚生畅快。今日来书没一字。两承光访。理非缘玉尘。惠我耳中收。光伴应求。学秀圆语录。(并)风水禅。来晚令送。时中非间。千里同风。万亿珍重。

　　答彭资深

　　体得寰中物。忘机自葆光。老庄言不及。佛祖句难藏。槁木非成道。灰心岂离忙。资深无欠少。本有不须忘。某以此讷言。表继严韵。切冀。仁才勿以作诗解。山僧某。自媿宿习顽痴。乏智慧种。谬处此方。披衣月顶。表如来事。幸於狂风之内。针芥相投。忽觉劳生。俱为幻梦。念念入华严境界。步步登实相门中。摄境归心。更无佗物。即心即物。寂照忘知。大用现前。随机应物。别无奇特。只自承当。今究资深所为。晦光诗。乃超然见性。悟彼尘劳。且有渐觉辉华□□□似乎於真空中。所有妙蕴。此念若口懃懃。离物触事。圆通一体。全收众成虚幻。所谓通於一。而万事毕。去住自然。生死轮转。延寿禅师云。此理不可剎那忘照。卒尔相违。肇法师云。至人空洞无像。而物无非我。会万物以成己者。其惟圣人乎。石头和尚。一见便悟。却乃云。圣人无己。而靡所不己。所以讷句和呈云。本有不须忘。不见老子道。上士闻道。勤而行之。中士闻道。或存或亡。下士闻道。大笑之。故有相告。一味直言。道无形。视者莫能睹。道无方。行者莫能到。在性之而已矣。岂区区数万言。而可诠之哉。此是圭峰艹堂所示之言。小僧了本之后。常常味之。不独斯也。自顶门一开。应观吾教佛祖。所说经论禅句。及先王之典。今古圣贤。一言半字。无非是道。何也。金刚经云。凡所有相。皆是虚妄。若见诸相非相。即见如来。如来者。佛也。佛者觉也。觉者道也。夫道通者一也。然后通於一。而万事毕。无心得而鬼神伏。伏者休也。休者不动也。不动即是道。有应即是定慧圆明。悲智双运。故称为佛性。若人究得。乃作含灵之主。肇法师云。天地与我同根。万物与我同体。莫怪老倒。语言三昧。实谓无尽。千亿珍重此道。

　　又答前人

　　南山北岭如父母。张三李四皆佛祖。随时只个无着相。许你住山一鈯斧。心斋与么会。更教老僧。说个什么方便。及乎到这里。恰如迷路之人。欲问懒去。欲去懒问。问去不无。通身全露。毕竟见解人。以这个为体。以万法为用。又不急又不慢。时节到来。非难非易。大无妨小无碍。只是於中。有真实者。可以本末究竟。若於中无真的。可信之物。故不可乱道也。具来毫楮。无不备悉。应有应无。即事即理。所抄随未然之病患。心斋所愿。我愿亦如。道化非凡。岂偶然如是。古德云。此经不入余众生手。唯大心凡夫。可以流通。为一切众生作方便。起信功德因。了知释老。为一切众生。发忻乐。而现世为一切众生。发恋慕。故入灭。一切佛法且莫说。一面做桥。要得宽打了官。恐更彼中缺欠娘爷眼睛。时一面多方打会[此/且]小老者。只管还更教化。彭仁仲圆契圆信圆定普印万道友。及诸来道友。韦道友。朝夕一等。与佗雪山肥腻。艹饱料。莫令佗饥。恐桥了。又失却你眼睛。也是一场败缺。令人取笑。周念一道友。不可得。极荷佗此信。此中莱与我乡亦如是。且说及晏公。诸友且慈悲耐烦。别当面谢。一切中只如是。老僧和南。

　　与应求书

　　某启。瞻应求眉宇。昨来过辱。宠惠厚勤。言不可及。假使百千劫。赞叹莫穷尽。实知应求昆仲所乐者。皆可谓上士也。凡俗安知之否。老拙托熟。敢以不避罪责。而告於君。幸以道义空心。所交往来无所得。念此一大事因缘。出生入死。汩没尘劳。无有觉者。赖我佛释迦。以付迦叶。转转相传至今。信入者。一悟永悟。更不复迷。唤作无价珍。用无尽。利物应机。终不吝。此理非男女。非老少。究得者。乃超凡越圣。为世之尊。永不避生死轮转。经云。在家菩萨者。是也。永嘉云。在欲行禅知见力。火中生莲终不坏。只要识破世间幻境。认取本来元性。甚不废力。昨日令兄恰来。所乱道拙墨。往往忘前失后。莫为怪笑。甚不专切文字。又在宪兄寮中。他夜来方回。今特遣人赍去。幸见收。若无事可以简录。早晚专附书问讯。昨闻有往听读。老拙将谓复往秀州恨恨而已。复闻令兄云。只在近处。忻然忻然。旬休不然。得暇日。千万惠然。再来可美。雪堂信至。其文未到。往往遣下。今文字你封角。道体无间。幸君不昧。纸宀道广。勿可言之。普庵云云。

　　金刚随机无尽颂(并序)

　　夫道用随机。机等虚空於缝罅。言谈无尽。吞万有於毫端。除非到里许人。方信得及。我佛以金刚。喻众生之性。无可变坏。一体圆明。凝然湛寂。解空请问。诱进未闻。而凡夫迷闷。背觉合尘。习气深深。不能自悟。若□而契证者。鲜矣。偶睹贤士访次。出示前住木平亮禅师为颂。卅四首。标云金刚随分颂。五言四韵八句。或以古诗。贯玄机而非异。或彰事理。总法界以圆融。字字归宗。言言见谛。且道梁昭明太子。具什么眼。便解如是分开历落。耀古腾今。若还不得木平老。也是一场虚设。於中不见有卅一分。卅二分。两颂。往往写传遗落。无因寻究。印肃不昧管见。无离实相。随经补之。圆成卅二颂。仍於一句之下。不违其韵。加以三句。联成一颂。总成二百八十八颂。题曰随机无尽颂。本无言说。所以随机。法身非相。故称无尽。是故。此经离一切相。则名为佛。若人离文字语言。及思量驰求而得者。便解於中一为无量。无量为一。色空不异。真俗一如。万法千门。同归方寸。唤有作无。将虚为实。动静语笑。随处明了。更无少欠。用处不换机。心外无别法。尽显诸佛之妙道。皆谈不二之圆音。唯信及者同途。岂非心者。能会成现。而须圆。至道弘阐。而全在当人矣。时隆兴癸未。十月望日。慈化普庵印肃。稽首谨述。

　　启唱真乘

　　稽首一切智。圆通十方慧。无上两足尊。法体含三世。归命万德师。与慈启大悲。溥度恒沙众。愿力难思。解空无比量。世出世间上。了义修多罗。圆明真实相。慧命久住持。阿僧历劫祇。如今言下会。碎体报难齐。我欲穷真法。法则非非法。虽法非正固。要会无法法。随文偈赞之。标宗立妙机。通方闻便喜。声闻应皱眉。红露穿碧海。是汝心非彩。不是风幡动。如如无变改。白日绕须弥。只今是阿谁。共君一夜话。胜读十年书。

　　标经题目

　　般若真微妙。无相为宗要。无住元为体。十方皆昭耀。研穷理趣长。堆卷积山冈。言言不及。一口吸西江。方言称智慧。真人本无位。出入面门间。参方还了利。喻法比金刚。万邪岂可当。不坏超今古。日久共行藏。彼岸波罗蜜。清光穿白日。镜中不乱光。虚空无鸟迹。经文华贯行。破有作法王。连年心苦念。不悟枉时光。谁知远烟浪。孤帆一片张。穿却虚空鼻。不着更参详。别有好思量。满目足风光。钓船依旧放。不见谢三郎。

　　法会因由分第一

　　舍卫多精舍。常光非昼夜。波斯拥出世。摩尼不知价。
　　祇园境最幽。太子施功周。本心无住着。显法有来由。
　　圣凡同遣日。尽讲波罗蜜。唯解空知。更不劳心力。
　　法会起因由。平地起波流。含灵同佛性。忙忙不肯休。
　　食乞王城罢。说个无生话。是法皆平□。本自无高下。
　　斋余衣钵收。心外更无求。法王灌顶子。离相性优游。
　　欲穷千里目。野岸浑狐族。大家归去来。莫道盆光覆。
　　更上一层楼。清风似饵钩。纤鳞吞不得。莫怪钓竿头。

　　善现起请分第二

　　善吉言初有。乐欲闻初首。不堕往来机。中间无所有。
　　慈尊护念因。旷大劫相亲。众生皆我子。岂独出家人。
　　菩提无相貌。凡夫多变豹。不落堕野狐。不昧犹成罩。
　　降伏在何人。能言不能声。解语非关舌。廓然风月清。
　　如是真如是。无□不心地。触目应菩提。名标法身义。
　　谛听须谛听。要灵山令。迦叶以心闻。达士宗禅定。
　　一堂风冷澹。翠竹笼轩槛。夜静松声清。蟾光凝湛湛。
　　千古意分明。万国贺升平。昨夜泥牛吼。今早木鸡鸣。

　　大乘正宗分第三

　　欲说宗乘正。不落凡兼圣。有无俱不到。截断邪师柄。
　　宗乘正若何。未了说誵讹。要知三十棒。赵州勘老婆。
　　四生空鸟迹。六道无见觅。十二假因缘。了幻元无识。
　　三界蜃楼歌。龙女念摩诃。骊珠将献佛。无垢越娑婆。
　　诸法元非相。示法明心量。於一微尘中。森罗及万象。
　　无余任灭磨。应不唱巴歌。真如法界内。无自也无佗。
　　富嫌千口少。烦恼何时了。地狱与天堂。历历无人晓。
　　贫恨一心多。此心却老婆。打破关南鼓。和起德山歌。

　　妙行无住分第四

　　妙行无拘执。三界非出入。相对且无言。巍巍独足立。
　　诸尘勿易难。那个别归关。可怜迷妄者。横锡步云山。
　　虚空无限量。普光明殿量。百千三昧门。在一毛头上。
　　福德绝遮栏。生死不相关。不住心布施。越彼炼凡丹。
　　月浸岩松冷。唯此身心肯。众生即佛性。佛与众生等。
　　霜凌溪竹寒。云外迭峰峦。谁人知此意。独坐且深观。
　　只闻风击响。圆通销妄想。旋汝倒闻机。直下分斤两。
　　知是几年竿。细察早颟顸。一声无孔笛。寥寥天地宽。

　　如理实见分第五

　　达得真如理。三界唯心起。如今心地也无。六道凭谁拟。
　　方明实见身。见身非是身。法身无所得。非相本来人。
　　如来非所说。要解无说说。将无闻为闻。方达西来诀。
　　凡有即虚名。恰似晓天云。日高风一扫。万里廓然明。
　　赤水珠难隐。无限人捞捃。罔象性无求。得了何凭准。
　　华胥梦易惺。尽属髑髅精。却将梦说梦。何日得超升。
　　谁知席帽下。今日犹疑怕。独有裴相知。鼻孔辽天跨。
　　元是昔愁人。昔愁元本真。迷己为物者。沦却受辛懃。

　　正信希有分第六

　　戒福修持众。罕得无心用。众生肉为菜。讲论喧天閧。
　　於中正信希。悟了始方知。见闻如幻翳。拈来总是机。
　　善根经远劫。一念还迦叶。微笑领玄宗。了本无交涉。
　　取相便成非。穷子不曾归。宁自抛家业。甘受野狐欺。
　　绣谷花争发。黄鸟声清滑。伤嗟今古人。错七更错八。
　　棕林鸟共飞。一道转光辉。痴人随物转。悟者发真机。
　　青山无限好。自是人颠倒。四时勿变迁。不着从人讨。
　　犹道不如归。归道不如如。道本无象法。无念契无为。

　　无得无说分第七

　　菩提无定法。一体常周匝。个里了无言。圆成无缝塔。
　　如来有说耶。声闻未辨邪。返成非谤罪。却业云遮□。
　　圣贤皆一道。十方常浩浩。当体即如来。何须苦修造。
　　优劣见千差。迷绳谓是蛇。一轮明皎洁。光分几万家。
　　朝菌荣非速。一念无延促。超过数量心。智宝非荆玉。
　　溟鲲运不赊。大地一微沙。更有九万里。依旧入芦花。
　　南泉中水艹。古锥更老倒。放却鼻头绳。四天无处讨。
　　随处纳些些。骑牛已到家。堂前无影木。雪夜忽开花。

　　依法出生分第八

　　宝施三千界。住相终成坏。离相达无余。此是空知解。
　　难齐四句功。五蕴未曾空。半夜作天晓。不识日头红。
　　徧观诸佛法。不与群情杂。声色外威仪。透过魔军甲。
　　皆出此经中。无法不通同。夜来得一梦。今日又相逢。
　　柳眼窥波绿。岂是人彰目。思量也大奇。响应如虚空。
　　桃腮笑日红。蝴蝶趂游蜂。好个归期意。争似竺文公。
　　不能延数日。尽属天功力。时节自推迁。此性无拘执。
　　开亦是春风。未免一场空。明明分五叶。结果自然同。

　　一相无相分第九

　　不与诸尘入。雨洒何曾湿。八风吹不动。卓然独存立。
　　方能预圣流。常在更何求。逈然超彼岸。莫恋涯头舟。
　　一来兼不返。我道也担板。超凡越圣时。脑后方开眼。
　　三昧共优游。何处不风流。见色心无二。无二也休留。
　　离欲心无若。药病皆拈却。眼耳有观音。岂用安手脚。
　　兰那行自周。空手把鉏头。人从桥上过。桥流水不流。
　　牧童真可乐。摘草吹画角。撒手抚牛身。鼻孔难摸索。
　　归去倒骑牛。乾坤得自由。知道江山阔。圆成六不收。

　　庄严净土分第十

　　昔日然灯所。见闻非我语。方成授记因。达道超今古。
　　曾无一法侵。心外更无心。月冷空当午。松寒露满[示*禁]。
　　庄严诸佛土。我道无门户。清净表庄严。未达人多悞。
　　清净自生心。心生三界沈。若心生住相。依旧入稠林。
　　无住真难见。见见非是见。见不能及时。头头随物现。
　　非身大莫寻。日落隔天阴。露柱侵云汉。井是丈三深。
　　山云昨夜雨。檐头滴滴举。寒山拾得知。双双为伴侣。
　　溪水晓来深。片光万物新。相识满天下。知心能几人。

　　无为福胜分第十一

　　四句难谈说。修多罗指月。若复见时。珍重了真歇。
　　持经不自夸。白玉本无瑕。若还更道会。碓觜却生花。
　　施心超剎宝。晴空日杲杲。幽独逈无私。至今漫百草。
　　得福胜河沙。这里又勾加。亦无所得故。菩提萨埵耶。
　　万物阵刍狗。灵鉴无能守。我尚不可得。非我何可有。
　　诸缘眼病花。长安几万家。露地白牛稳。休夸鹿牛车。
　　因游樵子径。底事因缘定。不唱葛藤歌。打个直截令。
　　误入葛洪家。说尽天涯话。尔我无自性。常光徧天下。

　　尊重正教分第十二

　　正教堪尊重。一法共不共。十八不共时。灭却南柯梦。
　　人天幸指迷。初机但受持。庵园无滴漏。天晓始方知。
　　修罗皆供养。天人咸戴仰。不离此经中。念念来还往。
　　塔庙比摩尼。觉了不修持。身中真舍利。只恐自狐疑。
　　随说功尤博。何况精心觉。□□无学人。即是大圆觉。
　　能持行不低。天龙守护伊。中涂生告别。拔苦与耕犁。
　　龙宫盈海藏。金口亲宣唱。字字不违贤。个中绝名相。
　　但是此筌罤。少室老狐痴。九年面壁守。梁王不透机。

　　如法受持分第十三

　　善现重伸请。妙悟心清醒。实扣此经名。岂欲谈虚境。
　　当何奉此经。直千金□□。诸佛从此出。十地尚魂惊。
　　金刚真般若。默契非谈写。教外别传人。世间希得者。
　　名字假宗乘。宗乘岂立名。得兔忘罤去。通方万里平。
　　既剖尘中卷。三千及大千。□□□□□。鼓众看喧天。
　　休擎日下灯。髑髅照路行。一日皮相离。零落撒荒坑。
　　欲知亲切处。必定无本据。忽然言不会。勘破面壁觑。
　　庾岭问南能。踏碓到三更。谁知憨俗汉。绍祖列传灯。

　　离相寂灭分第十四

　　慧命闻深义。五体如山礼。学海一时乾。心空方及第。
　　忻悲泪湿巾。忆昔枉精神。今朝闻道矣。夕死也甘心。
　　金佛曾忍辱。乐处岩庵宿。忽睹歌利王。将直拗作曲。
　　支解不生嗔。语默自忻忻。深知无相貌。木石表虚形。
　　道大言无妄。佛诚说非诳。如是接群生。生灭心说谤。
　　心空行亦纯。转不退机轮。乡关无异路。花发洞中春。
　　千峰消积雪。岩溜声清切。回首睹梅开。疑是梅花裂。
　　万木自回春。向道无故新。劝君休取相。拈起转光鳞。

　　持经功德分第十五

　　功德无边量。不及如回向。回向理不如。妄想颠倒诳。
　　持经力荷担。忘机越圣凡。深心奉尘剎。古佛共同参。
　　施身空造作。欲求无上觉。勤苦历僧祇。对面还失却。
　　小法勿贪婪。无二亦无三。唯此一事实。何用广言谈。
　　室内交珍宝。方悔初颠倒。白日上云霄。帝里风光好。
　　门前废草庵。平常不离方。失却庵中主。犹是雅郎当。
　　信心才不逆。心外非佗觅。一体更无余。无余也不识。
　　当处即瞿昙。骨董两头担。头长三尺二。身着七斤衫。

　　能净业障分第十六

　　持诵心无辍。不事闲言说。夜夜礼观音。水里捞明月。
　　为人受困穷。真金唤作铜。弃之寻钝铁。揽外镢头空。
　　信知先世业。沦苦於尘劫。今日受持经。我相渐休歇。
　　恶道自销镕。因明智慧通。久客还元舍。不离旧家风。
　　氷泮春池日。野岸花狼藉。伤嗟今古人。几个知恩力。
　　花残晚壑风。烟寺一声钟。若能从此人。直下悟心宗。
　　君看连出水。万物安堪比。居尘不染尘。欲界行禅理。
　　根在淤泥中。花开丽日红。洁精无玷污。明月却相融。

　　究竟无我分第十七

　　菩提真无我。圆知见可可。若言更不会。丙丁来求火。
　　当生如是心。绝待本灵明。迦叶门庭广。直是不容针。
　　众生非灭度。说灭度成误。真如法界中。你我何门户。
　　承佛记堪任。情忘境自沉。解吹无吼笛。弹得没弦琴。
　　沩山牛加字。鼻孔皆相似。牧人执杖看。免惹闲公事。
　　双林髻插簪。实志共同参。梁王宣命处。一拍令通三。
　　经行谁得见。假相天真现。不得志公时。也是深秋扇。
　　半夜老猿吟。惊起木观音。拶着虚空背。相打到天明。

　　一体同观分第十八

　　国土河沙数。广论无遮护。穷闲一个人。无裈又没袴。
　　众生种性深。安可类圆心。妄迷尘数业。三界自漂沉。
　　直须全五眼。私业无家产。天地也不知。莫怪渠侬懒。
　　不可得三心。圆光得一寻。成就一切义。无古亦无今。
　　室内千灯晃。佛有何形状。如净瑠璃中。内现真金相。
　　潭容万像沉。识水悟心深。堂堂空界月。痴猿彻夜寻。
　　落花随流水。刘阮曾拈起。吃了入桃源。未是真如理。
　　明月尚孤吟。松风似海音。海枯终见底。人死不知心。

　　法界通化分第十九

　　福德元无实。本光常湛寂。圆明法界内。杳廓无穷极。
　　方云福德多。多数尚誵讹。法身超数量。菩提萨婆诃。
　　大千堆七宝。不及黄头老。剎剎等微尘。当日杲杲。
　　法界是檀那。人天福德魔。力尽箭还坠。依前入爱河。
　　樵唱牵渔唱。川陆无间障。两个且无声。佛在舌头上。
　　田歌答郢歌。露柱中心和。田郢本自无。露柱是什么。
　　不辞山路远。要见唐朝面。对面也不识。谁知者方便。
　　蹈雪也须过。不是听巴歌。见本来人。雪曲应难和。

　　离色离相分第二十

　　色相因缘离。须明真智慧。古镜复重磨。照天更照地。
　　头头见佛身。元是本来人。棒打不回头。照灵非故新。
　　如来言具足。切莫外驰逐。当体即无余。曹溪留一宿。
　　非相即能仁。莫错认金轮。行圆三十二。慈悲普济人。
　　荣辱空中响。迷真逐妄想。观其所由来。尽属虚捞攘。
　　山河镜上尘。猕猴背苦辛。参玄识得镜。了了见方亲。
　　烟村三月雨。物物皆相许。只欠自承当。显露堂堂底。
　　别是一家春。岂俱日月轮。诸法不相到。闲身混白云。

　　非说所说分第二十一

　　无说名真说。唯有迦叶。无闻而闻闻。四七当头别。
　　真闻信不猜。无去亦无来。声闻无见解。人天几万回。
　　若言佛有说。执指为真月。月指两俱迷。昧修多罗□。
　　即自谤如来。何因得辩才。和风三二月。花发为谁开。
　　贝叶非文字。决择世间事。义理妙难通。假立多门路。
　　琅函训小孩。得了笑咍咍。欲求天外事。须弃世间财。
　　一条楖栗杖。两头光晃晃。打破须弥山。挂在眉头上。
　　南岳与天台。皆入鼻孔内。试问野狐精。你作么生会。

　　无法可得分第二十二

　　佛得菩提法。然灯默不答。无法可得耶。妙理还周匝。
　　为无所得耶。穷理绝纤瑕。不可得中得。无碍亦无遮。
　　信知如是是。如是是非是。真如无是非。咄哉休瞌睡。
　　如是些些。翠竹与黄花。打鼓弄琵琶。还我一会家。
　　迦叶金襕外。多少人不会。应以色求我。不妨沦劫背。
　　相如玉片瑕。翳眼有空花。投机不施笏。定动岂能差。
　　只知闻信马。髑髅徧天下。是佗无不知。忙忙浑昼夜。
　　不觉误随车。迷己为佗家。指南却作北。妄意绕天涯。

　　净心行善分第二十三

　　是法无高下。纯一非昼夜。无故亦无新。非真亦非假。
　　菩提元等平。摩尼一颗明。非色非非色。了自本无名。
　　我人消息尽。忘躯失却命。参方不遇人。却乃成心病。
　　善道自然生。万里体中行。慈悲兼惠施。念念我无能。
　　暖律潜消冻。万国春风动。柳上一声莺。唤醒轮回梦。
　　春池夜长萍。浮生岂暂停。解说千古事。到老也无成。
　　但知行好事。好事不如无。金刚元是铁。秋至雁[口*(衔-金+缶)]芦。
　　莫要问前程。何方不现成。动用语默处。不欠一微针。

　　福智无比分第二十四

　　世界须弥主。法身徧寰宇。拄地复撑天。切忌知人举。
　　三千等大千。佛化进程言。恒河沙众义。会底岂劳诠。
　　皆为七宝聚。布施心所住。人天小果因。争得入佛位。
　　广施布无边。终不了心源。於性无利益。福尽果还偏。
　　未抵如来智。通明成大慧。用处不换机。隐显头头是。
　　无为福胜田。顿觉如来禅。阿鼻剎那灭。八万及四千。
　　海门风静夜。满月辽天挂。除非知不知。实相凭谁话。
　　天际月轮圆。澄澄湛觉源。无风休觅浪。说甚老婆禅。

　　化无所化分第二十五

　　调御无佗念。万行俱无欠。只是老婆心。三乘分顿渐。
　　凡夫有我侬。贪嗔百种凶。佛说多方便。令归此法中。
　　群情非外物。万莫生轻忽。皆是自家心。外心无余佛。
　　不宰是真功。色不异於空。起时唯法起。眼瞎耳兼聋。
　　饭涌维摩钵。闻香即解脱。后来香积人。到被佗轮拨。
　　杯涵落广弓。疑蛇病腹中。一切着眼坏。谁肯学真空。
　　世间多少事。千门并万户。乞晴便得晴。祈雨便应副。
　　总在不言中。一默绝狐踪。若不是文殊。维摩枉费工。

　　法身非相分第二十六

　　法界全身量。在一毫头上。西天牛吃禾。东土马腹胀。
　　如来一念周。无尽意风流。丰干骑老虎。沩山跨水牛。
　　欲观调御体。穷源须到底。不堕有无空。何处不是你。
　　莫作转轮俦。用识不劳修。眼前鉴觉破。华亭覆钓舟。
　　色见终难见。就里明须现。回头彻见时。不离娘生面。
　　声求不可求。见迹不寻牛。迹在牛还在。不求何自休。
　　临崖看浒眼。浒即是你眼。眼里有真心。真心非浒眼。
　　特地一场愁。角声吹画楼。不因勉道者。洎合一生休。

　　无断无灭分第二十七

　　趣向菩提道。可道非常道。无名天地先。十方源浩浩。
　　当无断灭心。休将闻见寻。一念无思体。圆通妙智音。
　　法身元具足。东君无私曲。有木便开花。有笋便抽竹。
　　境上绝追寻。见境便生心。踢倒净瓶了。沩山创佛林。
　　芥纳须弥内。万卷诗书在。须弥纳芥子。一字也不会。
　　毛吞巨海深。一顿饱忻忻。曹溪一滴水。犹尚带辛勤。
　　驴鸣并犬吠。皆标第一义。幪头都不知。一体包天地。
　　何日不观音。六窗一晃明。十方俱击鼓。一处一时鸣。

　　不受不贪分第二十八

　　法法知无我。坐却圣凡个。德山拄杖亲。要打刘铁磨。
　　心心忍最玄。无中绝二边。南山烧起火。北山得翠烟。
　　不应贪福德。强接无生客。闻声恰似聋。见声非外色。
　　随处示威权。栗棘金刚圈。世人吞得者。万古入灯传。
　　缘岸严陵钓。半夜守天晓。及至日头红。未免随佗照。
　　平湖范蠡舡。空恨万波前。不观天上月。徒捞水间天。
　　古今人易老。无异霜凋艹。本根依旧青。不解寻元讨。
　　片月下伊川。岂是别人源。若还识得水。性海量无边。

　　威仪寂静分第二十九

　　无所从来去。法身非住处。充满十方空。言说非本据。
　　方称调御师。大愿力弘慈。含灵皆一体。灭度行无私。
　　欲明三界主。莫信邪师语。说有有无时。道在未相许。
　　莫认四威仪。行住坐卧知。念念皆相应。珍重任时宜。
　　伯雪徒击目。失钱遭罪辱。安心毕竟空。一念无延促。
　　陶潜谩皱眉。犹道得归迟。争似庞居士。心空及第归。
　　一株庭际栢。青青无变色。不逐四时凋。权指南标格。
　　千古任风吹。明月最相宜。寒鸿云外叫。此意有谁知。

　　一合相理分第三十

　　世界元无实。空劫那安石。空由迷妄生。大智安无识。
　　因缘本自虚。六道浑如醉。一翳满空花。便落思量句。
　　有为皆幻梦。无为常不动。可惜这圆光。把与髑髅弄。
　　贪着是凡夫。不着是老卢。老卢今古在。迷背自涂糊。
　　剎剎波摇影。那个明心镜。大海一浮沤。沤破方消醒。
　　尘尘井觑驴。莫怪目区区。妄迷争瓦砾。不识夜明珠。
　　若能与么解。无买亦无卖。问着不做声。咄佗云作怪。
　　方得契如如。倒骑三脚驴。踏翻毗卢顶。露出一文殊。

　　知见不生分第三十一

　　真见实不见。当台镜中面。元是本来人。不着求方便。
　　真如实不如。万法了无依。钟中无鼓响。不堕往来机。
　　如来重举问。不是等闲论。众生习气深。免堕三乘分。
　　虑恐后来迷。黄叶止孩啼。依前不是息。闲且伸眉□。
　　法应如是解。其余休捏怪。六臂任三头。一心无变坏。
　　有解却成非。犹未尽离微。一体含法界。无知无不知。
　　洪钟浑铁铸。悬楼插云势。摇杵一击时。此声振天地。
　　鼓是两头皮。禾山打不迷。道吾闻举笏。能有几人知。

　　应化非真分第三十二

　　应化即非真。高山水底行。有情皆是妄。无妄胜南能。
　　有为皆梦形。颠倒执三生。善财不费力。百城一念登。
　　如如皆合道。休向外边讨。大地作纤尘。万里无茎艹。
　　七宝岂齐经。福多不离心。心心心是佛。何处更堪寻。
　　说时不取相。相说却成诳。不诳不谤时。如如真金像。
　　无相中为人。天鼓发音声。汝等诸天人。昔为地狱身。
　　易开终始口。会理休分剖。照镜失却头。引惹波波走。
　　难保岁寒心。至道只如今。知命愁难入。无私祸不侵。

　　叹仰流通

　　释梵龙天众。憍尸加敬重。悟佛了无生。悟与含灵共。
　　钦闻如是经。徧吉示知音。天上及地下。尽属法王心。
　　同心咸信受。万行俱圆就。一道灌众生。誓愿弘慈救。
　　共喜免伶俜。超越生死名。将虚却作实。以平报不平。
　　绿绮霜前奏。妙音无不透。凡夫入耳通。禅家为有漏。
　　焦琴月下听。露柱却知音。世人应不会。侧耳立松阴。
　　曲终人不见。惟日面月面。尽是龟毛布。漫却琉璃殿。
　　江上数峰青。露出卷心经。明明没个字。向道祗如今。

　　结实分主

　　建业萧梁子。历劫宗心祖。志公一会人。显道腾今古。
　　能执般若锋。发信力难穷。岂羡金轮位。只乐佛心通。
　　劈开三十二。金点琉瑠器。灿烂烁光辉。谁解分明契。
　　削去百千重。字字括归宗。达佛真知见。不离此心中。
　　义写非台镜。廓照圆融净。当头底是谁。不识方称定。
　　心传静夜钟。意在九霄中。伫听钟声响。为人万劫穷。
　　青山藏不得。走杀参禅客。拶破洛浦珠。面前光烜赫。
　　明月却相容。独坐大雄峰。三身与四智。妙在一尘中。

　　统宗判元录(并序)

　　解空全体得无相。而普能入一切诸相者。可以统宗。了心如实证不二。而普能入一切诸心者。是谓判元。苟或未然。皆成妄想。噫。佛意玄妙。非世间能。直是六通正徧。神用不空。以无作智。而十波罗蜜现前。不妨下个注脚。以无量慧。而百千三昧全彰。一任举古拈今。既到这里。师子子须师子吼。狐狸儿定野干鸣。巴歌才举世皆唱。雪曲高扬和勿人。莫怪佛法无多子。大死中难得活身。不因如是。争分别百则。汪洋写未真尔。时大岁乾道五年。解夏日序。
　　举菩提达磨大师。梁武帝问。如何是圣谛第一义。师曰。廓然无圣。帝曰。对朕者谁。师曰不识。
　　拈云。世王共法王相见。雪上加霜。龟毛与兔角交加。是谁亲睹。普庵则不然。好问梁武帝。陛下见个什么。良久云。只消一个达磨不识。
　　周匝无余不着言。未离竺国意光圆。廓然无圣谁饶舌。万古腾辉世莫传。
　　举菩提达磨大师。神光断臂。立雪而问。诸佛法印。可得闻乎。师曰。诸佛法印。匪从人得。光曰。我心未宁。乞师与安。师曰。将心来。与汝安。光曰。觅心了不可得。师曰。与汝安心竟。
　　拈云。诸人道。达磨面壁九年。普庵道。达磨一时无识是人道。神光失钱遭罪。唯我道。二祖为人着力。且道将心。请师安者。是什么心。与汝安心竟者。是何物。若道有。二祖寻不得。若道无。达磨安心竟。[○@咦]大阳正照。冻释氷消。
　　迷悟是谁先起立。忘躯失命老婆心。东西岂离摩耶腹。南北弥纶针不任。
　　举三祖僧璨大师。四祖道信。礼师曰。愿和尚慈悲。乞与解脱法门。师曰。谁缚汝。信曰。无人缚。师曰。何更求解脱乎。信乃言下大悟。
　　拈云。者个公桉。检点将来。正是三祖不解脱。我若当时见恁么问。便擗脊与一棒。令使百杂碎。成个没量汉。赖得言下有省。若不如是。只就者里。缚杀诸人。且道四祖得见个什么。便於三祖言下大悟。良久云。不妨速道速道。
　　一念心开解脱门。倒骑铁马绕昆仑。一条脊骨纯金打。传与人间荫子孙。
　　举江西马祖道一大师。有僧。於师前。作四画。上一长。下三短。问云。不得道一长三短。离此四字外。请和尚答。师乃画地一画云。不得道长短。答汝了也。
　　忠国师别云。何不问老僧。
　　拈云。马师当时只具一只眼。所以费力。於地上饶一画。更不得道长短。子细思量来。马师亦不曾离此四字外。答着这僧。若教普庵。见有此等精灵。画长画短。便向渠顶门。直下一穿。永劫教这僧动不得。
　　国师着语曰。何不问老僧。此义则不然。设若问国师。我也知你不奈何。
　　不奈何不奈何。一长三短大誵讹。当时不是江西老。一口横吞起碧波。
　　举杉山智坚禅师。一日普请择蕨菜。南泉拈起一茎云。这个大好供养。师云。非但这个。百味珍羞。佗亦不顾。泉云。虽然如此。个个须尝佗始得。
　　玄觉云。是相是语。不是相是语。
　　拈云。杉山普请。大众择蕨。只得一觉。活玄觉要相见也。也大难也大难。
　　彻见无私欲度人。如张罗网罩飞禽。千万之中不得一。好申供养老婆心。
　　举百丈惟政禅师。有老宿。见日影透窗。问师曰。惟复窗就日。日就窗。师曰。长老房内有客。归去好。
　　师问南泉曰。诸方善知识。还有不说似人底法也无。泉云。有。师云。作么生是不说似人底法。泉云。不是心。不是佛。不是物。师云。恁么则说似人了也。泉云。某甲只恁么说。师伯作么生说。师云。我又不是善知识。争知有说不说底法。泉云。某甲不会。请师伯说。师云。我大杀为汝说了也。
　　拈云。百丈却知老宿房内有客。老宿且不知房内有百丈。试断看。
　　百丈问南泉。五千四十八卷之外一句。南泉又道。不是心。不是佛。不是物。据令而行。依欵而结。百丈甚深。南泉大浅。渊澄不二。无物不现。
　　未解空时决定疑。速教归去莫令迟。诸方罕辩无声句。师子还生师子儿。
　　举江西马大师。有讲师来。问云。莫是师子儿不。僧云。不敢。师作嘘嘘声。僧云。此是法。师云。是什么法。僧云。师子出窟法。师乃默然。僧云。此亦是法。师云。是什么法。僧云。师子在窟法。师云。不出不入。是什么法。僧无对。百丈代云。见么。
　　拈云。是人传马大师即心即佛。我见马大师。非心非佛。学徒皆看马祖弄师子。唯我道。马大师弄豹儿。不免弄到不出不入处。直得这僧。亡锋结舌。更和大地人。失却性命。○噫。惭愧一切在这里。
　　又云。百丈犹在。
　　潦倒禅和足指天。被玄悬得到连颠。随声逐色非明眼。觌面全包更没言。
　　举石巩惠藏禅师。师问西堂。还解捉得虚空么。西堂云捉得。师云。作么生捉。堂以手撮虚空。师云。作么生恁么捉虚空。堂却问。师兄作么生捉。师把住西堂鼻孔拽。西堂作忍痛声云。大杀拽人鼻孔。直得脱去。师云。直须恁么捉虚空。始得。
　　拈云。石巩十二时中。幸然无事。败弄死尸。当什么奇特处。虽然如是。争奈西堂不信有鼻孔。我道石巩。一场败阙。非细。
　　教人梦里撮虚空。要显盲参离相通。色即是空空是色。色空不异体还同。
　　举紫玉山道通禅师。于頔相公问。如何是黑风吹其船舫。漂堕罗剎鬼国。师云。于頔客作汉。问与么事作么。于公失色。师指云。这个便是漂堕罗剎鬼国。于公又问。如何是佛。师唤于頔。頔应喏。师云。更莫别求。有僧举似药山。山云。缚杀这汉也。僧云。和尚如何。药山亦唤云某甲。僧应喏。药山云。是作么。
　　拈云。紫玉唤于頔时。清风匝地。于頔应喏处。体露金波。莫道于頔未得。千圣亦不奈佗何。药山虽然如是。争奈这僧。未辩吉凶。
　　自昧灵光怕黑风。向佗直道转盲聋。声中露体希人会。药山紫玉意和同。
　　举百丈惟政禅师。师因入京。路逢官人。命吃饭。忽见驴鸣。官人召云。头陀。师举头。官人却指驴。师却指官人。法眼别云。但作驴鸣。
　　拈云。为口□上身惹起埃尘。若不到里。争解驴鸣。且道。官人指。与百丈指。是同是别。不妨法眼全收。
　　驴嘶马唤不回头。古佛光中未肯休。解道探机无别物。相逢聊示指端头。
　　举朗州中邑洪恩禅师。仰山问。如何得见性。师云。譬如有屋。屋有六窗。外有一猕猴。东边唤山山。山山应。如是六窗。俱唤俱应。仰山礼谢。起云。所蒙和尚譬喻。无不了知。更有一事。只如内猕猴。困睡时。外猕猴。欲与相见时如何。师下绳床。执仰山手。作舞云。山山与汝相见了。譬如蟭螟。在蚊子眼睫上作窠。向十字街头。叫唤云。土旷人希。相逢者少。
　　拈云。两个髑髅。识破猕猴。唤山山应。作舞摇头。土旷人希。雨泣风愁。为甚如此。并却咽喉。
　　举得分明和得亲。通方岂欲自瞒人。只要真底无丝隔。状若千灯一室明。
　　举百丈怀海禅师。上堂云。并却咽喉唇吻。速道将来。沩山云。某甲不道。请和尚道。师云。不辞与汝道。久后丧我儿孙。五峰云。和尚亦须并却。师云。无人处。斫额望汝。云岩云。某甲有道处。和尚举。师云。并咽喉唇吻。速道将来。云岩云。和尚有也未。师云。丧我儿孙。
　　拈云。怀海清净。只不合许道将来。与佗兔角拄杖三十。不图打艹。且欲蛇惊。五峰沩山。脚跟不点地。赖遇彻骨相救之人。云岩脱空。用本道。有则丧我儿孙。
　　语默难申意。菩提本自圆。若还更不会。
　　举马大师玩月次。师云。正恁么时如何。西堂藏云。正好供养。百丈云。正好修行。南泉拂袖便去。师云。经入藏禅归海。唯有普愿。独超物外。
　　拈云。马大师无可做作。遇便临时斟酌。西堂老也随盘。百丈故意颟顸。唯有南泉大粗生。受人浇泼未曾乾。
　　经入藏禅归海。普愿灵正常在。除非道满月圆人。共话同知非向背。
　　举教云。佛说剎说众生说。三世一时说。
　　拈云。露柱闻者是佛说。灯笼和身转。是剎说。三家村里。老婆子呼猪。是众生说。问如何是三世一时说。答春到时万卉齐开。云散时家家风月。若更不会。且歇。
　　一音圆徧未尝停。苦乐同资不得名。敢借海潮千里韵。与君助发没弦琴。
　　举百丈怀海禅师。师与沩山作务次。师问云。有火也无。沩山云有。师云。在什么处。沩山把一枝柴。吹三两气。过与师。师云。如虫蚀木。师谓众云。有一人。长不吃饭。不道饥。有一人。终日吃饭。不道饱。众皆无对。
　　拈云。百丈老汉。拗直作曲。十二时中。更不干当别事。只怕儿孙。暗归夜去。扶篱摸壁。赖得沩山。念念相应。所以百丈开口道。合口得。而况大众。岂知有不吃饭者。常常饱。常吃饭者。度日饥。普庵则不然。将拄杖一时趂散。恐得一个趂不动者。请做粥饭主人。也要知老僧拄杖头。具一只眼。
　　百丈澄潭彻底。妙高峰涌洪波。沩山应不胡吹。饥饱莫令放过。
　　举教云。关闭一切诸恶趣门。而生五道。以现其身。
　　拈云。且道。诸恶趣门。作么生关闭。遂拈拄杖。卓一下云。无眼耳鼻舌身意。却放拄杖於原处云。且喜没交涉。而生五道。以现其身。以手指画云。这一道。亦不消得。更现什么其身。
　　一中解无量。无量中解一。三千大千众。一个也不识。啼笑成梵音。敲磕通消息。色空明暗中。摩诃般若力。
　　举百丈怀海禅师。马祖上堂。大众云集。方升座良久。师乃卷却面前礼拜席。祖便下堂。师再参。马祖见师来。取禅床角头拂子竖起。师云。即此用离此用。祖挂拂子於旧处。师良久。祖云。你已后开两片皮。将何为人。师遂取拂子竖起。祖云。即此用离此用。师挂拂子於旧处。祖便喝。师直得三日耳聋。
　　拈云。古人肯道。千里无来说法。升堂是何家具。百丈也是生铁作肝心。马大师又用浑金铸额。大喝一声三日聋。合口也道得得得。
　　临时舒卷事幽微。人天交集有谁知。用处无心非即离。一声雷震动须弥。
　　举僧问马祖。请和尚。离四句。绝百非。直指某甲西来意。祖云。我今日无心情。去问取智藏。其僧乃问。智藏云。汝何不问和尚。僧云。和尚令某甲。来问上座。藏以手摩头云。今日头痛。汝去问取海兄。其僧又去问海。海云。我到这里。却不会。僧乃举似马祖。祖云。藏头白海头黑。
　　拈云。大小马大师。被这僧问。直得无言祗对。及乎问智藏。智藏不免以大慈悲。为这僧。摩顶授记。与佗同□智海。争奈这僧。不肯承当。重申马祖之前。不辨藏头黑白。
　　若不离四句。如何绝百非。直指西来意。西来意是。权教参智藏。黑白转狐疑。妙得无非物。如如道不知。
　　举章敬恽禅师。有僧来。绕师三匝。振锡而立。师云。是是。其僧又到南泉。亦绕南泉三匝。振锡而立。南泉云。不是不是。此是风力所转。始终成坏。僧云。章敬道是。和尚为什么。道不是。南泉云。章敬则是。是汝不是。
　　拈云。这僧用处无异。奈缘体理成虚。若不辨宝。争识骊珠。章敬是即非是。南泉非即非。佛法真子。终始无疑。有人勘得这僧破。赠伊一颗摩尼珠。○收。
　　通宗透说。魂飞识灭。呈见无体。如水中月。金毛师子。说无说说。若人不会。弄巧成拙。
　　举鹅湖大义禅师。唐宪宗皇帝。诏入麟德殿论义。有法师问。欲界无禅。禅居欲界。此土凭何而立禅。师云。法师只知欲界无禅。不知禅界无欲。法师云。如何是禅。师以手点空。法师无对。帝云。法师讲无数经论。只这一点。尚不奈何。
　　拈云。常无欲。以观其妙。常有欲。以观其徼。是知禅律相论。名异体同。妙有妙无。禅宗第一。执有执无。律跳不出。以手点空。眼聋耳塞。更问如何。良久云。且看客。
　　古镜当堂不动光。自是揩磨不得方。一点□明含法众。森罗万象不能藏。
　　举盐官齐安禅师。唤侍者。将犀牛扇子来。侍者云。扇子破也。师云。扇子破。还我犀牛儿来。侍者无对。投子代云。不辞将出。恐头角不全。资福代作圆相。中心书牛字。石霜云。若还和尚。即无也。保福云。和尚年尊。别请人好。
　　拈云。侍者当时。只好向佗道。和尚於什么处。失却牛。何必就我觅。虽然恁么。赖得侍者未见其牛。且喜没交涉。投子资福石霜保福。一状领过。良久云。勘破了也。
　　团团如月画难成。头角完全鼻没绳。非是学人藏隐物。虽然识破未通真。
　　举教云。当知虚空。生汝心内。犹如片云。点太清里。
　　拈云。以手一点云。这个假名太清。云在什么处。○咄。
　　本自一身光大。妄认虚空捏怪。智者无欠无余。愚者轮劫还债。
　　举鹅湖大义禅师。麟德殿说法次。问诸硕德曰。行住坐卧。毕竟以何为道。对曰。知者是道。师曰。不可以智知。不可以识识。安得知者是道乎。有对曰。无分别是道。师曰。善能分别诸法相。於第一义而不动。安得无分别是道乎。有对曰。四禅八定是道。师云。佛身无为。不堕诸数。安在四禅八定是道也。众皆杜口。
　　拈云。鹅湖同夸大义。只管与人寐语。直得三更眼不开。天晓大明犹瞌睡。普庵一切不问。只请问长老。只今是第几义。愿为分明演说。我今要如是闻。
　　麟德殿光充六合。君臣和会少知音。老婆饶舌重重举。杜口难开意气深。
　　举芙蓉山大毓禅师。一日因行食。与庞居士。居士接食次。师云。生心受施。净名早诃。去此一机。居士还甘否。居士云。当时善现。岂不作家。师云。非关佗事。居士云。食到口边。被佗夺却。师乃下食。居士云。不消一句。
　　拈云。芙蓉老人。因行食次。压良为贱。赖遇庞公清露白。若不是庞老子时。爱佗一粒米。坏却十年粮。
　　净名也好吃棒。爱弄心肝五脏。除非到里脱顽机。不消一句超无量。
　　举盐官齐安禅师。僧问。如何是本身卢舍那。师云。与我将那个净瓶来。僧即取净瓶来。师云。却送本处安置。其僧送净瓶本处。再征前语。师云。古佛过去久矣。
　　拈云。恁么看盐官答话全无头尾。又伤着此僧来往。更不识好恶。且作么生判断。良久云。古佛现在久矣。[○@(替-日+贝)]。
　　本身卢舍意光周。碧云间举几千秋。被人叩诘无私答。山自青青水自流。
　　举归宗智常禅师。问新到僧。什么处来僧云。凤翔来。师云。还将得那个来否。僧云。将得来。师云。在什么处。僧以手从顶。擎捧呈之。师即举手。作接势。抛向背后。僧无语。师云。这野狐精。
　　拈云。知识勘辨。不漏丝发。盲辈胡参。如霜入焰。归宗问新到僧。什么处来。这僧答处不别。寐语将来。伎俩虚呈。野狐失迹。
　　披云带雨凤翔来。住色依声眼不开。那个不曾通线缝。徒奔南岳往天台。
　　举南泉普愿禅师。示众云。道个如如。早是变也。今时师僧。须向异类中行始得。归宗云。虽行畜生行。不得畜生报。师云。孟八郎。又与么去也。
　　拈云。南泉道个如如。早是披毛戴角了也。带类归宗也与么去。今时师僧。且作么生行。好向东家作驴。西家作马得么。
　　化身千百亿。不得个相识。伤嗟今古人。谁是知恩力。
　　举盐官齐安禅师。一日谓众曰。虚空为鼓。须弥为槌。什么打得。众无对。有僧举似南泉。泉云。王老师不打这破鼓。法眼别云。王老师不打。
　　拈云。莫道众人不奈何。盐官亦自下手不得。且道这鼓。用什么皮鞔。阔多少。鼓槌长多少。东村王老师。颇知消息。此人不肯打这破鼓。若检点将来。王老师合吃拄杖。此鼓圆通普震。不断金声。本自圆成。何曾破缺。唯有禾山解打。德山善歌。道吾解舞。虽然如是。也须放过一着。
　　一击闻中宇宙宽。东西南北是谁鞔。须弥无缝槌相应。尘剎无空别骨圞。
　　举归宗智常禅师。僧问。初心如何得个入处。师敲鼎盖三下。问还闻否。僧云闻。师云。我何不闻。师又敲三下。问还闻否。僧云闻。师云。我何以闻。僧无语。师云。观音妙智力。能救世间苦。
　　拈云。归宗巧尽拙出。若问初心。何须向末。头上敲打。所以其僧将末闻。和尚无我。所以不闻。
　　初心入处不为难。迷源逐境万重山。观音妙智慈悲力。连击三声体自闲。□去今何处去。悠悠空锁白云关。
　　举五台山邓隐峰禅师。一日石头和尚。刬艹次。师在左边。叉手而立。石头飞刬子。向师面前。刬一株艹。师云。和尚只刬得这个。不刬得那个。石头提起刬子。师接得刬子。乃作刬势。石头云。汝只刬得那个。不刬得这个。师无对。洞山代云。还有堆阜么。
　　拈云。邓隐峰当时见个什么。这个那个。是什么。提起与接得。是什么。若是邓隐峰。真实不虚之时。合当祗对得石头和尚。洞山向平地上。起土堆。谁知幻化。琢磨初机。不是全通。皆成差别。
　　仰之弥高。钻之弥坚。瞻之在后。忽然在前。石头重举。隐峰无言。若更不会。三千大千。
　　举归宗智常禅师。刺史李渤问曰。教中言。须弥纳芥子。渤即不疑。芥子纳须弥。莫不是妄谈否。师曰。人传使君。读万卷书籍。是否。李曰然。师曰。摩顶至踵。如椰子树大。万卷书。向何处着。李俛首而已。又问。大藏教。明得个什么边事。师举拳示之云。还会么。李曰不会。师曰。遮措大。拳头也不识。
　　拈云。须弥纳芥子。泥牛吞雪。芥子纳须弥。作么生说。只好向佗道。拈出芥子来。若也会得。全体受用。苟或未然。使君无别叹云。这汉一粒芥子。尚不奈何。更问什么藏教边事。直须到□不会。
　　万卷诗书难却易。片衣口饭易却难。说甚须弥和芥子。堂堂体露指风旛。
　　举南泉普愿禅师。因东西两堂。争猫儿。师提起猫儿云。道得即救取猫儿。道不得。即斩却也。众无对。师斩之。赵州自外归。师举前话。赵州乃脱艹鞋。戴头上而出。师曰。汝若在。即救得猫儿。
　　拈云。南泉作这一解。险入地狱。如箭射。莫道猫儿吃剑。东西两堂。一时失却性命。犹尚不知。赖遇赵州。向头上安头。救活南泉好。
　　临事全提少作家。云堂徒自卧烟霞。赵州一塞无余欠。万古弥坚应落花。
　　举邓隐峰禅师。一日推车次。马大师展脚。在路上坐。师云。请师收足。大师云。已展不收。师云。已进不退。乃推车。碾过。大师脚损。归法堂。执斧子云。适来碾损老僧脚底出来。师便出。於大师前引颈。大师乃置斧。
　　拈云。马大师放。邓隐峰收。推车碾足。父子风流。粗行禅和。着甚来由。
　　无相光中罕遇人。恐参未彻滞疑情。横推直截何干碍。碾出灵明耀日新。
　　举南泉普愿禅师。陆亘大夫问曰。弟子家中。有一片石。或时坐。或时卧。如今拟镌作佛。还得否。师云得。大夫云。莫不得否。师云。不得不得。云岩云。坐即佛。不坐即非佛。洞山云。不坐即佛。坐即非佛。
　　拈云。陆亘大夫。家中幸自无事。又且顿立一片石。坐卧又不得。作佛又不是。南泉连声。下两句不得。大夫转转眼盲耳塞。云岩也是身闲心不闲。洞山正是心闲身不闲。要易会么。○还汝佛。
　　个中须得意。□□又生疑。本不假修造。识破现圆如。
　　举百灵和尚。一日庞居士。路次相逢。师云。昔日居士。南岳得意句。还曾举向人也未。居士云。曾举来。师云。举向什么人。居士以手指云。庞公。师云。直是妙德空生。也叹居士不及。
　　居士却问。师得力句是谁知。师便戴笠子而去。居士云。善为道途。师一去。更不回首。
　　拈云。是人道。百灵赞叹庞公。唯我见庞居士。被这长老。一杓恶水。劈头浇泼。不少。及乎居士相问。直得无言祗对。
　　直入孤峰意甚深。相逢道伴少知音。无物堪比庞居士。分明解听没弦琴。
　　举南泉普愿禅师。陆亘大夫。向师道。肇法师甚奇怪。道。万物同根。是非一体。师指庭前牡丹花云。大夫。时人见此一株花。如梦相似。大夫罔措。
　　拈云。陆亘大夫。学肇法师寐语。未了。南泉却到这里。用计不成。
　　普庵着语云。牡丹花。
　　红黄碧绿是谁成。会得无不合天真。祇这一株惊被梦。令知大地百花新。
　　举石林和尚。一日庞居士来。乃竖起拂子云。不落丹霞机。试道一句来。居士夺却拂子。却竖起拳。师云。正是丹霞机。居士云。与我不落看。师云。丹霞患哑。庞老患聋。居士云。恰是也恰是也。师无语。居士云。向伊道。偶尔恁么。师亦无语。
　　拈云。石林竖拂。庞公意气。不落有无。谁非谁是。若不解心。开眼打睡。[○@嗄]。
　　达人相见无交涉。不落丹霞正自瞒。赖得庞公无二解。迎来送去一般般。
　　举南泉普愿禅师。示众云。王老师要卖身。阿谁肯买。一僧出云。某甲买。师云。他不作贵价。不作贱价。汝作么生买。僧无对。卧龙代云。属某甲去也。
　　禾山代云。是何道理。赵州代云。明年来与和尚。缝个布袋子。
　　拈云。南泉许多时。为身作主。岂知今日家寒。一场败缺。犹幸其僧。商量不成。若也买得。教谁担负。卧龙爱使饶。禾山依本分。赵州下手忒迟。
　　普庵着语云。太尊贵。
　　一个闲身用不尽。肯承当者奉相呈。黄金万两非堪比。东西南北至分明。
　　举潭州秀溪和尚。一日谷山问。声色纯真。如何是道。师云。乱道作么。谷山却从东边。过西边立。师云。若不恁么。即祸生也。谷山却过东边。师乃下禅床。方行两步。被谷山捉住云。声色纯真事。作么生。师便掌谷山。谷山云。十年后。要个人下茶。也无在。师云。要谷山老汉作么。谷山呵呵大笑三声。
　　拈云。谷山要与秀溪。同贩海船。又恐秀溪无本。秀溪拟留谷山一宿。又怕谷山无可盖覆。不免合穷。直至如是。所以谷山大笑三声。普庵道。谷山不是好人。此人笑里有刀。诸人且照顾左右始得。
　　万仞峰撑没底船。凭知有点海中灯。六月卧氷铺瑞雪。大笑三声作么生。
　　举南泉普愿禅师。与麻谷归宗。同去参礼南阳国师。师先於路上。画一圆相云。道得即去。归宗便於圆相中坐。麻谷作女人拜。师云。恁么即不去也。归宗云。是什么心行。师相唤回。更不去礼国师。
　　拈云。这四大没量己德底汉。憨不成。痴不是。做尽鬼怪。究竟一切。出这国师圈子不得。不如相唤。休去歇去好。
　　日月灯光逈不俱。何须伴侣学真如。国师道在无相见。知音何处不文殊。
　　举沩山佑禅师。普请摘茶次。谓仰山曰。终日摘茶。只闻子声。不见子形。何不现形相见。仰山撼茶树。师云。子只得用。不得体。仰山云。未审和尚如何。师良久。仰山云。和尚即得体。不得用。师云。放子三十棒。
　　玄觉云。且道。过在什么处。
　　拈云。与子千金。不如教子一艺。是知欲行天下路。无过一艺精。沩山父子。体用双影。悲智同运。此时摘茶园里。大有人丧身失命。玄觉也不免随佗。艹里走不住。
　　鼻孔辽天老古锥。入泥入水惊贫儿。死中得活机锋疾。不断玄风彻紫微。
　　举邓隐峰禅师。到南泉。泉指净瓶云。铜瓶是境。瓶中有水。不得动着境。与老僧。将水来。师拈瓶。向南泉面前泻。泉便休。
　　拈云。南泉一时。共邓隐峰。说十二部。大藏经教了。然不谈一字。邓隐峰闻五千四十八卷。寂净无言。且道邓隐峰。有无过犯。若道有过。南泉作么生休得。若也无犯。争奈触着净瓶了。试下口断看。
　　师子全威境白闻。谁人敢扣鬼门关。除非体用知无我。瓶倾不出悟无难。
　　举大慈和尚。示众云。说得一丈。不如行取一尺。说得一尺。不如行取一寸。
　　洞山云。我不恁么道。僧云。作么生道。山云。说取行不得底。行取说不得底。
　　云居云。行时无说路。说时无行路。不说不行时。合行什么路。
　　乐普云。行说俱到。即本事无。行说俱不到。即本事在。
　　拈云。大慈过去生中。只是一个绳墨都料。为什么如是。观其所作。习气犹在。只好教伊。离却言说丈尺寸。道将一句来。若也不道。与佗三拄杖。不得放过。洞山及乎到这里。亦向百艹头上乞命。云居已到。争奈往复辛勤。乐普天明。犹寐语不住在。
　　无量光圆不动尊。亘今亘古语奚论。普云弥布香芬馥。周行无住海幢门。
　　举长沙岑和尚。僧问。南泉迁化。向什么处去。师云。东家作驴。西家作马。僧云。此意如何。师云。要骑即骑。要下便下。
　　拈云。大小长沙和尚。及乎到这里。被僧一问。直得七纵八横。依驴附马。何况未超数量。学住有无。且道这僧。於长沙言下。死活如何。○看。智者聊闻猛提取。莫待须臾失却头。
　　百亿化身唯佛知。含生经劫转沉迷。空花水月分三界。一念归元也太奇。
　　举沩山佑禅师。示众云。老僧百年后。向山下。作一头水牯牛去。左胁书五字云。沩山僧某甲。此时唤沩山僧。又是水牯牛。唤作水牯牛。又是沩山僧。唤作什么即得。云居代云。师无异号。
　　资福代作圆相托起。
　　拈云。沩山虽得畜生身。不得畜生报。所以向此说彼。向彼说此。彼此一般。了无交涉。只好向沩山鼻孔里一穿。教佗道一字也不得。云居恁么判断。未免脚跟不点地在。资福患风不住。赖得不狂言。又较[此/且]子。
　　头角完全不住行。沩山独步惊聋盲。牧童未辩牛消息。至今落堑堕深坑。
　　举云际师祖禅师。问南泉云。摩尼珠人不识。如来藏里亲收得。如何是藏。泉云。与汝往来者是藏。师云。不往来者如何。师云。亦是藏。又问如何是珠。泉召云。师祖。师应诺。泉云。去汝不会我语。
　　拈云。师祖发问。义徧乾坤。道得相似。入处无门。南泉彻底大慈悲。宾主和光表里存。声唤声应。黑漆昆仑。咦。阎罗子可畏。
　　闻道摩尼无价珍。得来转转似孤贫。师祖未谙申一问。南泉应不乱传人。
　　举长沙岑和尚。示偈云。百尺竿头坐底人。虽然得入未为真。百尺竿头须进步。十方法界现全身。僧问。祇如百尺竿头。如何进步。师云。朗州山澧州水。僧云。请师道。师云。四海五湖皇化里。
　　拈云。是人不奈何这长沙四句。只有者僧。敢近前打失落。犹少末后句在。
　　拏云□浪透山川。独掉孤峰般若船。度尽四生超彼岸。九年面壁少林传。
　　举赵州谂禅师。问南泉。知有底人。向什么处休歇。南泉云。山下作牛去。师云。谢师指示。南泉云。昨夜三更月到窗。
　　拈云。赵州放。南泉收。若也未明端的。不消别处寻牛。犹如血脉洪灌。穿过髑髅。不会者。铜墙铁壁。达能者。皎月澄秋。
　　知有之人不出头。涅盘光里度春秋。一条水牯金穿鼻。万劫逍遥得自由。
　　举子湖岩踪禅师。於中夜叫有贼。众皆惊走。师到僧堂后架。把住一僧。叫云。维那捉得也。捉得也。僧云。不是某甲。师云。是即是。只是汝不肯承当。
　　拈云。子湖於中夜。见日轮当午。所心急悲流。未免惊动髑髅。捉空成贼。非但临济白拈。南泉到这里。一场败缺。我道这僧。多时失却性命。如今安肯承当。
　　风舞岩松人不会。谩施巧便转惛惶。彻夜为伊坚不信。未知何劫肯承当。□苍天苍天。
　　举赵州谂禅师。问一座主。讲什么经。主云涅盘经。师云。问一段义。得否。云得。师以脚踢空。吹一吹云。是什么义。主云。经中无此义。师云。五百力士揭石义。便道无。
　　拈云。赵州深知座主瞌睡。又更与佗寐语一尚。且道赵州以脚踢空吹一吹。是什么义。若更不会。毕竟瞒杀人。
　　踢一踢时吹一吹。金毛师子现全威。赵州用处形言绝。争奈迷头不肯归。
　　举甘贽行者。於南泉设粥云。请和尚念诵。泉云。甘贽行者。设粥。请大众。为狸奴白牯。念摩诃般若波罗蜜。贽乃礼拜。便出去。南泉却到厨内。打破锅子。
　　拈云。甘贽不了死尸。充塞南泉鼻孔。带累阿师。打破顽家具。露出一道金光。证明设粥。这一队孤魂。犹尚不知时节。吽吽。只管吃。有什么了期。
　　门外君子至。一切人不会。打这闲家具。甘贽与南泉。大地扶不起。为甚扶不起。果报还如是。[○@难]。
　　举大隋法真禅师。僧问。劫火洞然。大千俱坏。未审此个还坏也无。师云坏。僧云。恁么即随佗去也。师云。随佗去。
　　拈云。大隋法真。与这僧。入泥入水。只是这僧。扶篱摸壁。似隔千山。若是大隋。小肠狭肚。这僧难救。幸而太隋宽系绳头。几乎走杀这野狐精。若普庵。当时才见这僧拟开口。便拄却舌头。忽然省。解免兴文彩。
　　东西南北。通彻交过。悟者清凉。迷者大祸。随流入流。法真不堕。若未全提。谁敢担荷。
　　举赵州谂禅师。僧问。万法归一。一归何处。师云。老僧在青州。作一领布衫。重七斤。
　　拈云。这僧开典库三十年。尚不识一文钱。赵州八十年行脚。且不知有言语。要会机锋亲的处。直须穿领赵州衫。
　　循水寻流不见源。逢人相问岂堪言。知君背觉劳生解。谩语皆真意普贤。
　　举云岩扫地次。沩山云。大区区生。师云。须知有不区区者。沩山云。恁么即有第二月也师竖起扫帚云。这个是几月。沩山低头而去。
　　玄沙闻云。正是第二月。
　　拈云。云岩竖起扫帚之处。沩山满口道不出。玄沙犹尚不放行。检点将来。沩山幸然无事。惹起尘埃。末后吃佗一觜。永劫出头不得。
　　等闲平地扫尘埃。须还知有肯相陪。悲风皓月猿啼急。穷子离家甚日回。
　　举关南道吾和尚。有时执木剑。横在肩上作舞。僧问。手中剑。什么处得来。师掷剑於地。僧却置师手中。师云。什么处得来。僧无对。师曰。容汝三日内。下取一语。僧亦无对。师自代。拈剑肩上。作舞云。恁么始得。
　　拈云。道吾独泛孤舟。垂丝千尺。徧游江海。罕边吞钩。忽然纶惊。将谓洪鲸摆拨。及乎下手提取。却是个弄水虾公。虚劳神用。
　　关南老婆横木剑。不露锋铓大灵验。掷下威光绝见闻。丰城独卓无余欠。○[○@咦]。
　　举陆亘大夫。问南泉云。古人瓶中养一鹅。鹅渐长大。出瓶不得。如今不得毁瓶。不得损鹅。作么生得。南泉召云。大夫。陆应诺。泉云出也。
　　拈云。究竟出不得。陆亘大夫。一生只究古人。出瓶不得之句。南泉善得不坏瓶鹅之体。所以一声直拔。迷悟等平。透古穿今。为真宗匠。试问参方。出也未。急速相应始得。
　　标宗立法大瞒人。意气弥陀局局亲。黑白不分难下手。放过一着大惊神。
　　举临济义玄禅师。黄檗一日。普请锄园。黄檗后至。师问讯。按镢而立。黄檗曰。莫是困也。师云。才镢地。何言困。黄檗举拄杖便打。师接杖。推倒黄檗。黄檗呼维那维那。扶起我来。维那扶起曰。和尚争容得这风颠汉。黄檗却打维那。师自镢地云。诸方即火葬。我这里活埋。
　　拈云。作家相见。如觌面之雠人。达士陈机。的箭锋之相拄。徧历十方。且无影像。一目法界。不落有无。岂似逐臊猎犬。趂块狂卢。寻言着句。背觉劳生。虚名禅子。无益自佗。且如临济玄师。遇黄檗普请。现微标旨。智用无师。自然廓落。明妙希夷。维那向梦里吃棒。临济於智海埋人。普庵要打黄檗。压良为贱相轻。如今欲觉斯人。直须先露眼睛。
　　心藏智宝少知音。全机付与水龙吟。忽然撞着无相似。谁解光和活死人。
　　举三圣慧然禅师。师到德山。才展坐具。德山云。莫展炊巾。这里无馊饭。师云。纵有也无着处。德山以拄杖打师。师接住。却推德山。向禅床上。德山大笑。师哭苍天而去。
　　拈云。大小德山。究竟不奈得一个三圣何。三圣又推倒这德山。永起不得。普庵着语云。苍天苍天。且你诸人。且作么生商量。嘘。放过一着。
　　三圣戴角虎。德山独眼龙。未展机先合。非言意已通。风云融万象。笑哭是谁同。死中若不活。争免被佗笼。
　　举兴化存奖禅师。谓克宾维那曰。汝不久。为唱导之师。克宾曰。我不入汝保社。师曰。会了不入。不会不入。曰没交涉。师乃打之。白众曰。克宾维那。法战不胜。令舍衣钵钱五贯文。设纂饭。而趂出院。
　　拈云。平地起土堆。且放兴化过。为甚克宾维那。向大雪山中。遭焰毒如是。若断这一段公案不破。未是宗师。忽然东岭露柱云。我却解断。克宾难扶。趂出院者。过犯弥天。生心受饭者。生陷地狱。
　　察明表重验虚无。不久堪为唱导师。不觉惊动生灭相。临时撮略显精粗。
　　举杉洋庵主。有僧到参。师问阿谁。曰杉洋庵主。师曰是我。僧便喝。师作嘘声。僧曰。犹要棒在。师便打。僧问。庵主得什么道理。后住此山。师曰。也欲通个来由。又恐遭人点检。僧曰。又争免得。师乃喝之。僧曰。恰是。师乃打之。其僧大笑而出。师曰。大败大败。
　　拈云。通方勘辨。未举先知。没巴鼻人。徒劳往返。我道。庵主与老僧。共得一只眼。觑全不见。共成一个鼻孔。更不知香。未免大笑大败。具眼者。还悉得么。良久云札。
　　云无踪兮雨无迹。事理绵绵有何极。卖金须是买金人。这里若真不相识。
　　举清峰楚禅师。访白水。白水问。乐普有生机一路。是否。师云是。白水云。止却生路。向熟路上来。师云。生路上。死人无数。熟路上。不着活汉。白水云。此是乐普的。你的作么生。师云。岂但乐普。夹山亦不奈何。白水云。夹山为甚不奈何。师曰。不见道。生机一路。
　　拈云。清峰幸自尊特。翠翠苍苍。不合拨动。一星子火。烧得赤[利-禾+(一/(暴-(日/共)+(羌-儿)))]剌哒。直至如今。也无住着。
　　见道不生机。生机不见道。青峰年年青。白水常浩浩。生熟路不通。迷悟俱不到。青白未萌前。乐普大深奥。咄。
　　举兴化奖禅师。庄宗皇帝。一日谓师曰。朕收大梁。得一颗无价明珠。未有人酬价。师曰。请陛下珠看。帝以手舒开幞头带脚。师曰。君王之宝。谁敢酬价。
　　拈曰。仁君达本。呈见无门。了利宗师。希逢作者。及其利者里。相逢不拈出。举意便知有。庄宗皇帝。放一线道。兴化掣电郎当。气急杀人。展开谁解。子细点检将来。兴化浇泼过当。要须皂白分明。直应如是。[○@、]。
　　觌面相呈也大奇。更无分别与迟疑。自从收得非离合。岂可虚明放过伊。精金百炼方为贵。脱体灵明绝见知。
　　举石头希迁禅师。问新到僧。什么处来。僧云。江西来。师云。见马大师否。僧云见。师乃指一橛柴曰。马大师何似这个。僧无对。却回举似马大师。马曰。汝见橛柴大小。僧云。勿量大。马曰。汝甚有力。僧曰何也。马曰。汝从南岳负一橛柴来。岂不是有力。
　　拈曰。其僧好吃石头棒。为什么如此。来处不分明。所以见马大师。与柴成相。赖得马大师以慈悲。放一道光。灌髑髅口。髑髅亦放一道神光。射马大师身。吓得普庵。不敢出。石头塔地不起。只倩竹叶。相敲作弹指。叹曰。伤嗟今古人。几个知恩力。
　　妙指闲柴意马师。失之千里费工夫。佛法不是这道理。拙用金毛作野狐。
　　举丹霞天然禅师。见忠国师。便展坐具。国师云。不用不用。师退步。国师云。如是如是。师却进前。国师云。不是不是。师绕国师一匝。便出。国师云。去圣时遥。三十年后。不见此汉。也还难得。
　　拈云。丹霞琢国师磨。二龙闲戏。涌起洪波。若无主海大神。别人应不奈何。
　　口说难穷意普通。世间希有义和同。三春万卉皆含笑。装点繁花只一风。
　　举药山惟俨禅师。僧问。学人拟归乡时如何。师曰。汝父母。徧身红烂。卧在荆棘林中。汝归何所。僧曰。恁么即不归去也。师曰。汝却须归去。汝若归乡。我示汝个休粮方。僧云。便请。师曰。二时上堂。不须咬着一粒米。
　　拈云。者僧已是扶篱摸壁。又被药山推放深坑。这僧[打-丁+臾]定不放。未免一时拖泥带水。末后休粮。弄巧成拙。普庵竖起布毛云。吽吽。
　　提轮放线知深浅。把火烧山预辨宜。莫道逢场闲作戏。直须对病设良医。
　　举华亭舡子和尚。善会和尚参礼次。师问曰。座主住甚寺。会曰。寺即不住。师曰。不似又不似个什么。会曰。目前无相似。何处学得来。会曰。非耳目之所到师笑曰。一句合头语。万劫系驴橛。垂丝千尺。意在深潭。离钩三寸。速道速道。会拟开口。师便以篙。撞在水中。
　　拈云。风行雨至。师子相投。不犯烟尘。自然契合。若无船子应渡。善会不过。不得善会。也成辜负华亭。
　　孤舟不系弄华亭。无限风光意气清。善会不干於耳目。岂容声色付元灵。
　　举药山俨禅师。夜参不点灯。师垂语曰。我有一句子。待特牛生儿。却向汝道。时有僧曰。特牛生儿也。何以不道。师曰。侍者把灯来。其僧抽身入众。云岩后举似洞山。洞山云。其僧却会。只是不肯礼拜。
　　拈云。行住及坐卧。日月与灯光。世间出世间。悟者不相干。普庵则不然。我有一句子。直得石女生子。却向汝道。教这僧与大地人。开口道不得。可惜药山。放过此僧。云岩长吐气。洞山出白岚。语言应三昧。希友同参。诸方且道参谁。○。剎土微尘。总出不得。
　　没眼休谈见药山。免将明暗警盲参。特牛生子犹为易。石女生儿岂似凡。孤明独朗光无二。只恐痴猿搅碧潭。
　　举高沙弥住庵后。雨里来看药山。药山云。你来也。师云是。山云。可杀湿。师曰。不打这鼓笛。云岩云。皮也无。打甚么鼓。道吾云。鼓也无。打什么皮。山云。今日大好曲调。
　　拈云。小溪还海。海纳而岂有二源。悟子亲师。师许而意无别理。若到里许。直是尽十方诸佛。那更放出。历代祖师。烂嚼父母六亲。到处岂存含识。所以古人道。不坏假名。而谈实相。玄沙云。用处不换机。心外无别法。然虽如是。不妨打鼓弄琵琶。还佗一会家。诸人且道。药山高沙弥。云岩道吾。只今在什么处。举扬般若。
　　信地无闲处。知心用不非。微尘佛国土。妙在一毫厘。应当如是见。所说但随宜。古锥无做作。谩把布毛吹。
　　举石室善导和尚。一夕与仰山玩月。仰山问云。这月尖时。圆相什么处去。圆时。尖相向什么处去。师曰。尖时圆相隐。圆时尖相在。云岩云。尖时圆相在。圆时无尖相。道吾云。尖时亦不尖。圆相亦不圆。
　　拈云。石室一夜。与仰山寐语。惊动云岩道吾。无故於天晓做贼。不肯认赃。若还不是。普庵这里。实难勘破。普庵好好向三十夜。共释迦老子。与三世诸佛。玩月之次。敢问。山河大地。色空明暗。这月即今。在什么处。还有人。敢出头来。祗对得老僧。一言半句。便教佗遍身红烂。堕坑落堑。不留毫发许。
　　青天白日常相应。眼明方晓狝猴镜。自从旷劫不揩磨。知音谩举无生令。
　　举德山宣鉴禅师。师抵于沩山。从法堂西过东。回视方丈。沩山无语。师云。无也无也。师出至僧堂前。乃曰。然虽如此。不得艹艹。遂具威仪上参。才跨门。提起坐具。唤云。和尚。沩山拟取拂子。师喝之。扬袂而出。
　　拈云。师子出窟。群兽惊忙。巨虎踞岩。野犴难过。忽遇个降龙伏虎。文殊普贤。披毛戴角。且归边。只眼无头印空坐。正当恁么时。沩山德山。共一个鼻孔。所以诸方行脚。无眼者不肯信。还肯信普庵么。自云。者弄影汉。最难信。最难信。
　　难信难闻独眼龙。布云施雨觅无踪。却被普贤穿却鼻。如今众信永无穷。
　　举洞山价禅师。示众云。兄弟初秋夏末。或东或西。直须万里无寸艹处去。始得。又曰。只如万里无寸艹处。且作么生去。顾视众云。欲知此事。须枯木上生花。方与佗合。石霜闻云。出门便是艹。后明安云。直得不出门。亦是曼曼地。
　　拈云。洞山吐气清健。竭力为人。尚未免向犁觜端[沽-十+夭]铁。石霜大寒生也。随佗向氷上加冻。只得明安尊贵。较[此/且]子。又和茅搭艹。普庵子细看来。不得一个灵利。遂拈起拄杖子云。若不得这个。永不灵利。抛下拄杖子。良久云。会么。
　　万里艹不生。三昧号无诤。梦游观玉境。毕竟是谁行。在处曼曼地。只道无两般。法门非出入。学者莫颟顸。
　　举渐源仲兴禅师。一日随道吾吊丧。师以手抚棺曰。生耶死耶。吾曰。生也不道。死也不道。师曰。为什么不道。吾曰。不道不道。吊毕同回。途次。师曰。和尚今日。须与仲兴道。倘更不道。即打去也。吾曰。打即任打。生也不道。死也不道。师遂打吾数拳。
　　却往石霜。举前问。石霜曰。汝不见道吾道。生也不道。死也不道。师乃大悟。拈云。渐源梦中问生死。道吾白日被鬼打。赖遇石霜连忙叫醒。
　　带识髑髅拨死尸。个中许道实难为。任渠碎我骨消散。终须不赚释迦儿。
　　举清平令导禅师。师问翠微。如何是西来的的意。微曰。待无人。即向汝道。师良久曰。无人也。请和尚说。翠微下禅床。引入竹园。师曰。无人也。请和尚说。微指竹云。这竿得恁么长。那竿得恁么短。
　　拈云。清平本自常乐。不肯心休。因问而迷入筠林。却分长短。判曰。翠微指竹示清平。试问灵丹成未成。若将声色依宗匠。劫尽参玄不契津。普庵则不然。设有人。问西来的的意。竖个指端。良久云。会么。若也会得。只如是。若也不会。免更教佗。上山入水。
　　令导禅和翠微峰。铁壁铜墙路不同。遥指双林是归处。至今犹尚鬼儱通。
　　举投子大同禅师。赵州途中相遇。问曰。莫是投子山主么。师云。茶盐钱乞一个。赵州即先到庵中坐。师后携一瓶油归庵。赵州曰。久向投子。到来只是个卖油翁。师曰。汝只见卖油翁。且不识投子。曰如何是投子。师提起瓶云。油油。
　　拈云。不合投子。容易放过赵州。致令赵州劈心坐却一切圣凡。个及乎投子回来。且无奈藏身插足处。更说什么油。若教普庵当时途中邂逅。一场败阙非细。只今敢问诸人。还见投子么。良久。默顾左右曰。只这花十八难赛。
　　古人投子续宗枝。相逢作者便呈机。含光知有庵中主。提起油瓶应不疑。
　　举石霜庆诸禅师。师在沩山为米头。一日在寮内。筛米次。沩山云。施主物莫抛撒。师云。不抛撒。沩山於地上。拾得一粒云。汝道不抛撒。这个是什么处得来。师无对。沩山又云。莫欺这一粒子。百千粒。从这一粒生。师曰。百千粒。从这一粒生。未审这一粒。从什么处生。沩山呵呵笑归方丈。晚上堂云。大众米里有虫。
　　拈云。石霜和米连天白。诘问元来应不得。莫令抛撒卒难收。免被邪魔外道吓。且道。石霜有见解。无见解。若有见解。为什么却无对。若无见解。为什么。沩说不得。呵呵大笑。归方丈。试断看。沩山道。米里有虫。普庵道。虫里有米。不会者。开口塞喉。悟解者。不妨插觜。咄。
　　道人到处。全示真如。若求言句。未免区区。
　　举渐源兴禅师。一日将锹子。於法堂上。从东过西。从西过东。石霜曰。作么。师曰。觅先师灵骨。霜曰。洪波浩渺。白浪滔天。觅什么先师灵骨。师曰。正好着力。霜曰。这里针札不入。着什么力。师持锹子肩上。便行。太原孚云。先师灵骨犹在。
　　拈云。渐源寻先师灵骨。未免东西。石霜正瓦解氷消。洪波白浪。且道这一等。尽是参方见解。似分差别。若还太原孚上座。不加四字。先师灵。愈不现。骨更难寻。普庵老人。拈一块土云。灵骨灵骨。恍恍惚惚。孚兄孚兄。杳杳冥冥。却抛土於地。顾视左右云。还知落处么。
　　探宗勘辨要当人。劫火焰中摝眼睛。渐源顿入洪波里。直至如今不见形。
　　举洞山价禅师。问太长老云。有一物。上拄天下拄地。常在动用中。黑似漆。过在什么处。太曰。过在动用。师乃咄云。出去。
　　拈云。洞山只瞒得太长老。若问普庵老人。有一物。上拄天下拄地。常在动用中。黑似漆。过在什么处。便与佗三十拄杖了。却问价禅师。未有天地时。此物拄个什么。快道快道。若恁么。免被佗喝出。
　　洞山活计未全包。太老钻龟罕辨爻。有物先天非相貌。岂干动用色相交。
　　举黄山月轮禅师。一日夹山抗声问曰。子是什么处人。师曰。闽中人。夹山云。还识老僧否。师曰。和尚还识学人否。夹山曰。不然。子且还老僧艹鞋钱。然后老僧。还子江陵米价。师曰。恁么即不识和尚。未审江陵米作么价。夹山曰。子善能哮吼。
　　拈云。黄山月轮。无物不照。夹山艹鞋。价直难酬。恁么则两个不鉴识。一个亦不识。江陵米折艹鞋钱。善能哮吼通消息。咄。
　　不识是真识有心。识心徧处不求人。江陵米满元无价。师子全威画不成。
　　举僧问洛浦。学人拟归乡时如何。师曰。家破人亡。子归何处。僧曰。恁么即不归去也。师曰。庭前残雪日轮消。室内游尘遣谁扫。
　　拈云。这僧闻道家破。见说人亡。便不敢归乡。普庵无可做作。即今为洛浦。举哀一时。苍天苍天。
　　家不破兮人不亡。设机不应转郎当。龟毛拂子呵呵笑。六月炎天好大霜。
　　举云居道膺禅师。僧问。羚羊挂角时如何。师曰。六六三十六。又曰。会么。僧曰不会。师曰。不见道。无踪迹。有僧举似赵州。州云。云居师兄犹在。僧乃问。羚羊挂角时如何。赵州云。六六三十六。
　　拈云。云居答话。无头脑。所以道。六六三十六。这僧问处。没人情。未免羚羊挂角。会与不会且置。设若这僧。问普庵。羚羊挂角时如何。九九八十一。衲僧眼似漆。
　　扶篱摸壁不知臊。挂角羚羊也不识。○咬。
　　举乾峰示众云。举一不得举二。放过一着。落在第二。云门出众云。昨日有人。从天台来。却往南岳去。峰下坐云。明日不得普请。
　　拈云。乾峰开口。月朗风清。云门答处。妙湛。除非知有之人。动静是谁听探。普庵则不然。一举便得。二举不得放过。三举不及第。且道落在什么处。
　　释梵天帝。宝冠履地。不诵华严。佛不富贵。离四句非。绝百非是。绝百非非。离四句易。
　　举钦山文邃禅师。师入浴院。见僧踏水轮。僧见师。乃下不审。师曰。幸自碌碌地转。何须却恁么。僧云。不恁么又争得。师曰。若恁么。钦山眼。堪作什么也。僧曰。作么生是师眼。师乃以手。作拨眉势。僧云。和尚又得恁么。师云。是是。为我恁么。便不得恁么。僧无语。师云。索战无功。一场气闷。良久乃问僧云。会么。僧云不会。师云。钦山为汝担一担。
　　拈云。钦山随流认得性。其僧虽然碌碌地。正当恁么时。不曾看见钦山。且作么生。免得这老和尚道为汝担一担。具眼者。不妨注脚。
　　一拨眉毛露眼睛。只伤底许没瞳人。灯笼开口呵呵笑。衲僧和梦蹈车轮。
　　举玄沙师备禅师。垂语云。诸方老宿。尽道。接物利生。且问汝。只如盲聋哑。三种病人。汝作么生接。若拈槌竖拂。佗眼且不见。共佗说话。佗又不闻。口复哑。若接不得。佛法无灵验。时有僧出曰。三种病人。和尚还许商量否。师云。许。汝作么生商量。其僧珍重便出。师云。不是不是。罗汉云。桂琛现有眼耳。和尚作么生接。中塔曰。三种病人。只今在什么处。
　　拈云。玄沙大师。虽有截断众流之辩。争奈只医得个无眼耳鼻舌身意人病。这个人。本自无病。设若医得安乐。不为好手。罗汉横生头角。无下稍也。中塔不奈冬瓜何。破瓠子。普庵向诸人鼻孔里。高声叫。玄沙玄沙。且照顾自己风发也。
　　古今学道与参禅。未谙眼耳妙言诠。一粒玄沙无住本。时时兴贩海南船。○快度。
　　举龙济山绍修山主。示众云。具足凡夫法。凡夫不知。具足圣人法。圣人不会。圣人若会。即是凡夫。凡夫若知。即是圣人。此两语。一理二义。若人辨得。不妨於佛法中。有个入处。若辨不得。莫道不疑。
　　拈云。修山主老老大大。拄杖亦不把。只与么。艹里钻。水里走。着甚来由。普庵拈起拄杖云。这个吞却圣凡了。如今处处稳便阿却。掷下拄杖。目周回漩。良久云。莫道不疑。
　　龙济兴云雨徧施。圣凡不落与谁齐。能持地藏无空印。具足圆方始不疑。
　　举雪峰示众云。世界阔一丈。古镜阔一丈。世界阔一尺。古镜阔一尺。玄沙指面前火炉云。火炉阔多少。峰云。似古镜阔。沙云。老汉脚跟未点地在。
　　拈云。雪峰示众。有口无心。玄沙相应。有心无口。且道。雪峰世界在古镜里。古镜在世界里。若也未活。且向玄沙火炉里。烹炼世界。揩拭元光。直待失却水月空花。尘尘不昧始得。
　　镜含世界几千春。非相非形假立名。汩没未尝离镜体。怜生谁合饮光人。
　　举洞山问云居膺。大阐提人。杀父害母。出佛身血。破和合僧。如是种种。孝养何在。云居云。始得孝养。自尔洞山许之。为室中领袖。
　　拈云。一法界中。唯有洞山。观见作大五逆人。是孝顺子。行持孝顺。为大五逆人。如今普庵。将什么。为孝养。瞪目四顾。良久云。在在处处。不识佛父母。又问。如何行五逆。答羊羹细酒。斋饼馒头。骑马底骑马。牵牛底牵牛。也有横吹孤笛。也有拍掌鸣讴。唯独一般不可说。雪人火里赵杨州。
　　大秤秤不起。小斗量不尽。无量劫即今。无不是心印。
　　举夹山为渡子时。有一婆子。抱一孩儿。上船云。呈桡舞棹。都不问。且道。婆子手中孩儿。甚处得来。夹山以桡子便打。婆子云。婆婆有六个孩儿。五个不遇善知识。只这个。也不消得。遂抛向江中。夹山乃吐舌。
　　拈云。诸方道。夹山与么时。打着这婆婆。普庵见这婆子。与夹山。共一足。共只眼。一个口。说又说不得。去又不得。见又见不得。孩儿则不问。作么生分别夹山吐舌之处。
　　船子寥寥载不空。几回明月弄清风。呈桡舞棹无佗事。只欲教人解六通。
　　举雪峰云。饭篱边坐饿死人。临河渴死汉。玄沙云。饭篱里坐。饿死汉。水里没头浸。渴死汉。云门云。通身是饭。通身是水。
　　拈云。大小大雪峰。及乎到这里。未免破一作二。普庵念咒曰。婆嚧吃咛。拈却饭笼边死人。婆诃。这一粒。玄沙无端。被雪老引入饭里水里。如今大地生灵。饮水吃饭。且子细照顾。虽是玄沙。也能杀人。也能活人。祇有云门老汉。吞声忍气。不能管得。所以和泥合水。
　　何处无云不是门。藏锋不露理难论。雪峰未尽玄沙意。惹得村人村又村。
　　举教云。城东老母。与佛同时而生。一世共处。而不欲见佛。每见佛来。即便回避。周回上下。皆避不得。乃以手掩面。十指掌中。悉皆见佛。
　　拈云。咄。这老婆子。也是没量己德。与佛同时。不二不生。既是取舍不得。便好堂中稳坐。饭来开口。箸来伸手。无端作得许多捏怪。教坏人家男女。若当时教普庵一见婆子。连佛一时埋却。只存个弄影汉。时时与人方便。行住坐卧。岂不快哉。又云。如今亦不欠少。
　　似水煎茶待故人。知音吃了笑忻忻。茶水本来无一说。扬眉早是自瞒心。
　　举永嘉大师云。无相无空无不空。即是如来真实相。
　　拈云。子细思量。永嘉大师。恁么说话。都无头脑。如今一念。弃舍尘缘。到处参寻知识。楖栗横肩。尽是学佛知见。究生死一段大事。作么生。相也无。空也无。不空又无。却教学人。向什么处摸索。○咦。不可说不可说中。又不可说。究竟如是。
　　拈古谈今我尚无。木奴艹女辨工夫。艹木恰知非外物。含灵那信自毗卢。
　　举雪峰普请畬田。见一蛇。以杖挑起。召大众云。看看。以刀芟为两断。玄沙以杖抛向背后。更不顾视。众愕然。雪峰曰。俊哉。
　　拈云。雪峰大修行人。不合斩蛇。据令判断。这汉永不得复来世界。来作人身。玄沙虽不干事。不合对面移尸。与佗兔角拄杖三十。再归远行地。大难大难。为众竭力。着甚来由。蓦提起拄杖子云。更有个在。又云。放过一着。
　　飞空着地情依识。大地山河情识磨。色空明暗无相似。挑起蛇时会也么。
　　举九峰在石霜。为侍者时。石霜迁化。众欲请堂中第一座。接续住持。峰云。待某甲问过。若会先师意。一依先师事奉。遂问云。休去歇去。一念万年去。寒灰枯木去。口中泊瀑去。一条白练去。古庙里香炉。冷啾啾地去。你作么生会。座云。一色边事。峰云。恁么则未会先师意在。座云。你不肯我那。装香来。我若不会先师意。香烟起处。脱去不得。言讫脱去。峰抚背云。坐脱立亡则不无。先师意。未会在。
　　拈云。九峰恁么担板。第一座铁打肝心。检点将来。九峰有过。且道过在甚处。香烟起处。普庵若许云。苍天苍天。逼人至死。
　　立亡坐脱不为奇。石霜迁化少人知。九峰师子连天吼。剎那惊杀野狐狸。
　　举教云。未离兜率。早降王宫。未出母胎。度人已毕。
　　拈云。众生与诸佛。是诸法空相。离降出度。不生不灭。雪埋粪坑。不垢不净。担水投河。不增不减。
　　打开兜率露王宫。摩耶夫人没老去。净饭国王生太子。字字言言说脱空。[○@、]嘘。
　　举玄沙雪峰游山次。玄沙云。我如今大用去。和尚且作么生。峰遂将三个木球。一时抛。沙作斫牌势。峰云。你亲到灵山。方得如此。玄沙云。也只是自家底。
　　拈云。雪峰玄沙。父子同行。游山非二。玄沙也忽然寐语。雪峰又等闲捏怪。家活又不欠。不少行货。且无买无卖。当初若遇普庵。未免一场败阙。
　　玄沙大用。雪峰三弄。大地山河。六徧震动。
　　举教。世尊初生。一手指天。一手指地。周行七步。目顾四方云。天上天下。唯我独尊。云门云。当时若教我见。一棒打杀。与狗子吃却。贵图天下太平。
　　拈云。若是世尊。应不初生。又更伸手举足。目顾四方。争人夺我。却向有佛处称尊。莫道云门不放过。蓦拈拄杖。瞪目周旋。良久云。惭愧。且得十方常常清净。抛下拄杖子。却问诸人。还知落处么。若也未会。说梦了也。
　　日里不可道人。夜里不可说鬼。无量劫来成道。一时都在这里。
　　举丹霞访忠国师。逢国师侍者。霞问。国师在么。侍者云。在即在。佛眼亦不见。霞云。龙生龙子。凤生凤儿。侍者举似国师。国师打侍者。二十拄杖。
　　拈云。丹霞不会为客。所以烦恼主人。侍者学得国师语。不会国师行。却被丹霞。将恶水泼一尚。又复吃国师拄杖二十。诸人且道。国师打侍者。有何意。代云。千手大悲。也摸索不着。
　　三脚驴子弄蹄行。只欲途中拶后生。一片丹霞尘不染。包藏万有岂称能。
　　举玄沙上堂。大众集定。蓦拈拄杖。赶散大众。后云。老僧今日作一解。险入地狱。如箭射。侍者云。且喜和尚再复人身。
　　拈云。人道玄沙不可得。我道玄沙恰似一个打野狸汉。若救得玄沙。出地狱。便是解脱人。若救不得。随佗入地狱去。
　　鱼在岸时活不久。人落深渊当下亡。川陆谁知同一性。恰如地狱与天堂。
　　举雪峰迁化。玄沙为丧主。集大众煎茶。拈起盏子云。诸人若道得。先师无过。若道不得。过在先师。如是三问。俱无对。沙扑碎盏子。归方丈。
　　拈云。我道玄沙。不解作丧主。所以道。先师有过无过。若会做丧主。自合当连皮和骨。一时埋却。且要免得一场打家碎事。惊吓髑髅。普庵既到这里。安可无声。将鼻孔云。呜呼哀哉。伏惟尚飨。
　　无相光中弄影人。形同异类性天真。披毛戴角氷和水。削发披衣水合氷。
　　举有僧。游五台山。问一婆子云。台山路。向什么处去。婆子云。蓦直去。僧便去。婆子云。又恁么去也。其僧举似赵州。州云。我去勘破这婆子。州明日便去。问台山路。向什么处去。婆子云。蓦直去。州便去。婆子云。又恁么去也。州归谓僧曰。我为汝勘破这婆子了也。
　　拈云。无人知赵州不动步。而到台山。不开口。而勘破婆子了也。诸人若信婆子道。便蓦直去。若信不及。又与么去也。
　　古人遗意不留言。婆子台山着一边。识得台山婆子了。赵州消息没休年。
　　举赵州从谂禅师。在南泉作火头。一日闭却门。叫云。救火救火。众皆到。师曰。道得即开门。众无对。南泉将锁匙。於窗间过与师。师便开门。
　　拈云。明知赵州这老汉。正在水里火发。叫起一队。半聋半瞽。扶篱摸壁。有什么益处。犹赖南泉。脚跟不点地。将水救水。深庆无事。
　　赵州火急要人成。大众浑无半眼亲。骑个金毛游物外。南泉滴滴意深深。

　　普庵家宝

　　普庵家宝　　不着寻讨　　迷时不见　　在处烦恼　　悟时无相　　如日杲杲　　取舍不得　　自然恰好　　谁生谁病　　谁死谁老　　达人无证　　凡夫颠倒　　日西道晚　　日东道早　　有睛无眼　　撞头磕脑　　扶篱摸壁　　弃金抱艹　　机关木人　　弄口叫好　　线牵则动　　索断则倒　　撒放闲处　　如第烂稿　　本自无形　　被佗作造　　五彩妆来　　安名立号　　只欲瞒佗　　何曾自保　　打闹过日　　全无倚靠　　问佗贵姓　　口中便道　　艹木李张　　适来方到　　有甚急事　　特来干冒　　衣食不足　　莫怪[目*舌]澡　　人口不安　　田园旱涝　　赚埋公祖　　移坟修造　　被术人算　　年月不好　　朝山拜岳　　何处不到　　未尝感应　　至今啰噪　　又逢卦师　　胡言乱道　　速迁公祖　　更改门灶　　丝蚕天旺　　官禄便到　　但信八卦　　阴阳最好　　公卿宰相　　都是我振　　酌发稍轻　　摇头摆脑　　赠佗丰厚　　连声道好　　因此贫穷　　日夕烦恼　　雪上加霜　　苦寒难保　　耳里忽闻　　普庵得道　　捻土为香　　直须亲到　　行来不觉　　钟声浩浩　　自心火急　　无人通报　　行童不管　　维那高傲　　息心定意　　低声苦苦　　不久之间　　果见一老　　一条拄杖　　披一布袄　　竖个指头　　教我速道　　鼻孔辽天　　眼睛潦倒　　更不说钱　　也不爱宝　　不得妄想　　不得作造　　但识得心　　无法不到　　汝本是佛　　不须别讨　　离诸名相　　法身自保　　生灭本无　　诸佛假号　　世出世相　　全无可道　　真实一心　　不空灵宝　　十方诸佛　　都有里许　　一切幻缘　　此心无主　　幻化须尽　　心等太虚　　识得此心　　如瑠璃珠　　随色影现　　无着无去　　得意忘言　　了更无语　　亦无可舍　　亦无可取　　也不烧疏　　也不化纸　　设斋无眼　　供养蛇鼠　　布施不明　　却还沉坠　　虽是善因　　能招恶理　　公子王孙　　因修福慧　　持斋精进　　衣食布施　　才出头来　　一切整备　　岂用埋尸　　卜度好地　　心若不善　　一切不利　　头头作业　　处处祭鬼　　枯骨消磨　　神识沉坠　　生不念善　　死地狱现　　在处慈悲　　来生方便　　不信佛法　　贫穷下贱　　万中无一　　官人相现　　满山满岭　　头长觜尖　　捞鱼置鸟　　历劫相煎　　无一毫善　　皆是结冤　　不识父母　　叫唤喧天　　贪淫杀盗　　罪不可言　　阴振未满　　王法牵缠　　心无一足　　烦恼连天　　因何不息　　澄净心田　　若不饮酒　　智慧光鲜　　亲近善者　　心自善妍　　若不食肉　　公婆不哭　　日夕心灵　　善神助福　　若不杀盗　　自身无恼　　行住坐卧　　心无烦恼　　若不邪淫　　净行甚深　　精神勿亏　　身体安宁　　若不妄言　　常亲贵侣　　守口如瓶　　不惊寒暑　　若不贪爱　　触目便会　　见如不见　　背如不背　　若不嗔痴　　眼耳如泥　　天翻地覆　　我自不知　　若不恶口　　身如瓦狗　　人来不吠　　棒打不走　　若不两舌　　无事闲歇　　谁是谁非　　清风明月　　若不绮语　　身心一如　　所在尊贵　　为人中瑞　　十般不善　　在迷不见　　佛为分别　　觉悟自见　　依此修行　　见本来面　　大地含灵　　谁敢轻贱　　心共一心　　随业转变　　我若不如　　只管吃现　　我令始觉　　感佛方便　　翻十不善　　回向十善　　永不赚你　　天亦常愿　　超出三界　　见佛知见　　凡夫肉眼　　非明不见　　无日月灯　　如黑漆面　　开眼见色　　色即归空　　空中无得　　恰如无见　　开眼无见　　犹如无目　　见与不见　　全无可善　　眼不是眼　　见不是见　　空色无实　　不明方便　　达本了心　　是佛知见　　心若未了　　识业黑变　　今日安乐　　逐光随现　　眼光落地　　黑暗周徧　　心思业显　　雷奔闪电　　怕怖天地　　投谁发愿　　百千刀轮　　火车掣电　　一剎那间　　魂识消散　　动经尘劫　　业无所间　　岂比世间　　公牵私绊　　哀哉众生　　尚贪吃饭　　若还思死　　火急难辨　　五千教典　　秘言无限　　只为愚心　　习气深惯　　已化闻经　　已身无难　　一人了达　　与众除患　　不劝不善　　恶不消散　　若闻其声　　何忍食由　　若见众生　　死当助哭　　身衣口食　　难心自足　　直至到死　　神识缠逐　　随念往生　　定入毛畜　　心不念佛　　镇在牢狱　　心若念善　　□□□□　　善果善因　　笙笋笙竹　　不曾捻种　　遍地野菊　　耕田得禾　　耕畬得粟　　乐善天堂　　造恶地狱　　善恶无差　　由心直曲　　信佛拜泥　　转转昏迷　　信神烧纸　　自损谷皮　　信经读字　　不干心事　　信道行淫　　只瞒自心　　信善贪财　　到死也呆　　信福杀盗　　不久恶报　　信是说非　　将油洗衣　　信罪不悔　　如飞蛾昧　　火烁油煎　　去了又来　　一似浮徒　　贪嗔痴爱　　前念作福　　后念受罪　　人不达理　　妄执神鬼　　人不会事　　梅上添醋　　急处斗急　　好做不做　　见佗富贵　　一心趋侍　　借口一文　　还十文利　　连妻带子　　为佗奴婢　　子细观瞻　　丈夫意气　　非我不非　　是我不是　　有无分定　　因果相继　　懒惰贫穷　　精勤富贵　　修般若多　　获慈悲惠　　今生和顺　　在处恭敬　　来生佛国　　开发众信　　习气清净　　行住皆定　　定中有慧　　慧体如镜　　镜不是镜　　是非成病　　失却是非　　大圆智镜　　若人全会　　何垢何净　　本无背面　　光明性命　　性即佛性　　命即慧命　　非生非老　　谁死谁病　　包括有无　　无欠无剩　　风动尘起　　无有不应　　水陆色空　　血脉连通　　微尘不透　　不成正道　　影响无知　　犹如死尸　　头上一札　　却令眼眨　　脚下一针　　用口呻吟　　问病叫痛　　类同蠢动　　将假为身　　业力所成　　成应有坏　　有坏复形　　成有本空　　谁解通宗　　不宗为本　　无住为宗　　不空不住　　无异虚空　　快须荐取　　脱却樊笼　　古佛今佛　　因此大通　　释迦亲印　　犹如虚空　　如水中月　　应物标宗　　如水是体　　水月空同　　有无相貌　　二相皆同　　同则无碍　　有碍不中　　不中非佛　　佛亦无穷　　腾今耀古　　不受瞒笼　　万法之母　　诸佛祖公　　若人了达　　便与佛同　　若人不了　　万法盲聋　　犹如杂话　　枉费日工　　如是家宝　　永不空空　　究竟无说　　法本无空　　普庵和尚　　家宝示众

　　御制普庵至善弘仁圆通智慧寂感妙应慈济真觉昭贶慧庆护国宣教大德菩萨赞

　　朕惟。佛道广大周徧。千经万法。无非劝善化恶。济度群生。功德所及。无有穷尽。至善弘仁圆通智慧寂感妙应慈济真觉昭贶慧庆护国宣教大德菩萨普庵。实再来之佛也。显化於江西袁州慈化寺。色相圆融。福慧具足。内含慈济。外示神通。降伏妖魔。消弭灾厄。徧游剎土。拯拔一切。灵应昭彰。妙不可测。所垂宝训。一千六百余言。演无尽之宗旨。发至妙之玄微。广大而无所不包。精密而无所不备。普为众生。作种种方便。有能佩服奉持者。如身游宝藏。各随所欲。皆获如意。如饥餐香积。即得充饱。苟不务此。而欲求无上正真。其犹冥行远道。块坐暗室。终无所益。朕间窥真谛。略究旨归。嘉兴群生。广作利益。善信之士。能导此而行。即得享福而获吉。违此弗守。必至踏祸而召凶。经曰。积善之家。必有余庆。积不善之家。必有余殃。又曰。作善降之百祥。作不善。降之百殃。谨书其槩。以诏将来。并系之以赞曰。
　　如来显化身　　无处不充满　　功德利群生　　徧覆河沙界　　如如大觉师　　神通不思议　　示现出世间　　佛身即无二　　体相湛圆明　　摩尼紫金聚　　端严妙自在　　具足於福慧　　方便大慈悲　　誓愿弘济度　　普摄诸有情　　法力无不至　　祛邪灭妖魅　　弭灾消疾疠　　洗涤诸罪愆　　吉祥获如意　　训戒垂真言　　悉发如来秘　　恳恳导冥愚　　切切化善类　　珠玑等金玉　　至宝无与比　　闻者与见者　　莫不生欢喜　　普劝诸善缘　　敬受此家宝　　善有不宝此　　技道终无济　　譬犹入宝山　　获宝方遂意　　有不获宝者　　空归意何益　　爰用作赞言　　光扬於永世　　翊赞我皇图　　福德被一切

　　普庵录卷之三(终)

