续藏经   雪峰义存禅师语录（真觉禅师语录）
　明 林弘衍编次

 刻雪峰语录缘起

　　余於二十年前梦游一萧寺。见雪峰祖师趺坐其上。遂五体投地。师见余。微笑为摩顶授记曰。敬重师长如敬重父母。余心异之。客春。余集生大居士入闽。深悲祖庭凋落。力为整顿。为延古航禅师总其事。余时同邵剑津。策杖相从。见堂中有宝像与三门殿宇。恍如梦中所见。因悉师资相遇。千古犹通。自愧流浪愚蒙。乃承师付嘱。津津法乳。恩极难酬。每叹沧桑变幻。教迹渐湮。欲寻师之遗语。少有存者。仅仅於蠧蚀之余。得其一二。偶支提上人超尘过艹堂。出一帙相示。大生欢喜。焚盥读之。不忍释手。第苦错简居多。回。携入松庵。与青林．曹源二道人搜求旧本。细为考订。阅月始就。适石雨大师飞锡入西禅。甫相对。即询斯录何以无刻。乃余政以是日付剞劂。奇哉大师之问。不觉相视而笑。因念师言之於七百年之前。余刻之於七百年之后。瑠璃殿里把手同行。无处非身。无时不言。师犹在也。若曰必待石卵剥尽。柽枝倒拂。方为再来。是又同余一齐说梦耳。
　　崇祯己卯夏日闽中得山居士林弘衍焚香敬书

 雪峰禅师语录序

　　古尊宿剩语如雪峰者。殊难多得。但其间赵州不肯处。至今疑赚杀人。若不是个里转身。具一只眼。未易望残蠧而津津也。得山林居士以入道因缘。纪号於雪峰梦里。云门先师奇之。将谓拾得．寒山同时说梦。居士亦以梦身奇缘。不忍忘却雪峰法脉。輙寻诸简编。获玄沙稿。请序於先师。然犹以未行雪峰语为怅耳。偶从云水拾全帙。欣未曾有。书付剞劂。政山野抵西禅日也。适问及雪峰语录。居士跃然曰。何缘奇若此。因备述前话并梦中景。索予弁言。窃谓居士梦入雪峰。见的是紫衣罗汉。胡亲到时。面目俨然而衣焕金色。脱无主僧说破。未免觌面疑生。则是录也。虽现成古板。在乎眼底一新者。亦须另着一番话会。庶几与雪峰亲相见乎。顾所喜当年原梦於先师者。今日梦破於山野矣。
　　戊寅佛成道日传曹洞正宗　石雨明方　撰

 附余集生居士答黄元公居士书

　　(裕)曾见禅灯世谱一书。不许龙潭嗣天皇。要硬差他嗣天王。又苦无所谓天王也。因于马祖下添一天王。教龙潭儿孙之为德山．雪峰者。领了佗家云门．法眼两宗。辞了石头一路。改上马祖家坟。此等妖怪事。公然行之而不疑。竟亦别无考信。不过以五灯会元天皇下小注所引两伪碑为据耳。冤哉。(裕)拟一驳正而未暇。及适法兄有辨见示。细读一过。庆快平生。殆两宗之灵实式凭之。以借手名笔。奋此诛魔之萧斧。作彼僧史之董狐语云。功不在禹下。正谓斯乎。即所据雪峰语录。自谓从先德山．石头以来。传此秘密法门。又钦山问德山之天皇也恁么道。龙潭也恁么道。此二老皆青原五世孙。岂遂不能远纪其祖。而一则系德山于石头。一则属龙潭于天皇。亦可见自家骨肉。自叙其家谱。此非区区陌路人之口碑所可遥夺而旁挠。明甚矣。又古尊宿语录载鼓山玄要广集序。自少室之华开六叶。曹溪之胤布诸方。爰出石头。号纯金铺。盍以格高调古。言崄理幽。厥后子孙。行步阔狭。毫厘弗差。则有先兴圣国师法嗣雪峰。乃石头五叶也。又书广集后云。鼓山晏得法于雪峰存。盍石头第六世云。据此。不又一石头家谱乎。佗如明教嵩。为云门四代孙。去石头十世矣。虽世系稍远。然誉之者谓宋之高僧。北斗以南一人而已。着有传法正宗记。力辟付法藏传之谬。就中证据明文一出大经大论。仁宗览至为道不为名。为法不为身。嘉叹不已。故一时韩．欧诸巨公皆翕然归之。而以此正宗。即以此定祖。迄今按其图记。嗣石头者。不曰荆州天皇道悟乎。嗣天皇者。不曰澧州龙潭崇信乎。以彼渊博大智。方将于五百年前为达磨辨诬。何得于其十世祖不能自认。而必烦后代小学替他指迷。挽使驴鞍边觅阿爷下颔。可谓多见其不知量矣。所尤可怪笑者。是古人引作注脚。犹存阙疑之义。今则偏信伪碑。擅改龙藏。何其敢于僭诞无等一至此。(裕)抱不平。偶触于雄辨。不觉拔刀相助尔。尔所谓为道不为名。为法不为身。亦自我辈今日事。无容旁委也。(裕)此日在横山。耳目不远。不知法兄近状何似。且有嗣音相闻。不殚宗风。又唱衣钵为信。至於五祖。尚有旁正之分者。亦以衣钵故也。六祖则法道大行。衣钵随止。正恐人以旁正作争端耳。近有等怪妄不知此意。反多出是非。故余居士之书。不得不拈雪峰大师之言为指的。且於此中剖哳无剩。余刻雪峰录。尤恐后人无所考信。为怪诞所疑惑。故特以余居士之言。表而出之。
　　得山居士　林弘衍　敬识

　　 

　　雪峰真觉禅师语录卷之上

　　　　闽中得山居士　林弘衍　编次
　　师讳义存。泉州南安曾氏子。家世奉佛。师生恶荤茹。於襁褓中。闻钟梵之声。或见旛华像设。必为之动容。年十二。从其父游莆田玉涧寺。见庆玄律师。遽拜曰。我师也。遂留侍焉。十七落发。谒芙蓉弘照大师。照抚而器之。后往幽州宝剎寺受戒。久历禅会。缘契德山。唐咸通中。回闽中雪峰创院。徒侣翕然。懿宗锡号真觉禅师。仍赐紫袈裟。师在洞山作饭头。淘米次。山问。淘沙去米。淘米去沙。师曰。沙米一时去。山曰。大众吃个什么。师遂覆却米盆。山曰。据于因缘。合在德山。洞山一日问师。作甚么来。师曰。斫槽来。山曰。几斧斫成。师曰。一斧斫成。山曰。犹是这边事。那边事作么生。师曰。直得无下手处。山曰。犹是这边事。那边事作么生。师休去。师蒸饭次。洞山问。今日蒸多少。师云。二石。山云。莫不足么。师云。於中有不吃者。山云。忽然总吃。又作么生。师无对(先云居代云。总吃即不见有不足者)。洞山见师来。云。入门来须得有语。不得道蚤个了。师云。某甲无口。山云。无口即且从。还我眼来。师便休(先云居云。待某甲有口即道。长庆云。与么则某甲谨退。云居征云。秪如雪峰与么道。是入门语。不是入门语)。师辞洞山。山曰。子甚处去。师曰。归岭中去。山曰。当时从甚么路出。师曰。从飞猿岭出。山曰。今回向甚么路去。师曰。从飞猿岭去。山曰。有一人不从飞猿岭去。子还识么。师曰。不识。山曰。为甚么不识。师曰。佗无面目。山曰。子既不识。争知无面目。师无对(师参投子机缘具如投子录中)。师谒德山。问。从上宗乘。学人还有分也无。山打一棒。曰。道甚么。师曰。不会。至明日。请益山曰。我宗无语句。实无一法与人。师有省。后与岩头至澧州鳌山镇。阻雪。头每日祇是打睡。师一向坐禅。一日。唤曰。师兄。师兄。且起来。头曰。作甚么。师曰。今生不着便。共文邃个汉行脚。到处被佗带累。今日到此又祗管打睡。头喝曰。噇眠去。每日床上坐。恰似七村里土地。佗时后日魔魅人家男女去在。师自点胸曰。我这里未稳在。不敢自谩。头曰。我将谓你佗日向孤峰顶上盘结艹庵。播扬大教。犹作这个语话。师曰。我实未稳在。头曰。你若实如此。据你所见处。一一通来。是处与你证明。不是处与你刬却。师曰。我初到盐官。见上堂。举色空义。得个入处。头曰。此去三十年。切忌举着。又见洞山过水偈曰。切忌从佗觅。迢迢与我疎。渠今正是我。我今不是渠。头曰。若与么。自救也未撤在。师又曰。后问德山。从上宗乘中事。学人还有分也无。德山打一棒。曰。道甚么。我当时如桶底脱相似。头喝曰。你不闻道。从门入者。不是家珍。师曰。佗后如何即是。头曰。佗后若欲播扬大教。一一从自己胸襟流出。将来与我盍天盍地去。师於言下大悟。便作礼起。连声叫曰。师兄。今日始是鳌山成道(师与钦山．岩头。自湘中入江南。至新吴之下。钦山濯足涧侧。见菜叶而喜曰。此山必有道人。可沿流寻之。师恚曰。你智眼大浊。佗日如何辨人。彼不惜福。如此住山。何为哉)。住后。僧问。和尚见德山得个甚么便休去。师曰。我空手去。空手归。
　　有两僧来。师以手拓庵门。放身出曰。是甚么。僧亦曰。是甚么。师低头归庵。僧辞去。师问。甚么处去。曰。湖南。师曰。我有个同行住岩头。附汝一书去。书曰。某书上师兄。某一自鳌山成道后。迄至於今饱不饥。同参某书上。僧到岩头。问。甚么处来。曰。雪峰来。有书达和尚。头接了。乃问僧。别有何言句。僧遂举前话。头曰。佗道甚么。曰。佗无语。低头归庵。头曰。噫。我当初悔不向伊道末后句。若向伊道。天下人不奈雪老何。僧至夏末。请益前话。头曰。何不早问。曰。未敢容易。头曰。雪峰虽与我同条生。不与我同条死。要识末后句。祇这是。
　　上堂。众立久。师云。诸和尚子。打钟打鼓上来觅什么。有什么苦屈事。还识羞么。且有什么罪过。看着少有特达者。我事不得已。向汝道。是什么。汝诸人才入门来。共汝商量了。便与么承当。却好省心力。莫教到老师口里来。还会么。良久。又云。三世诸佛不能唱。十二分教不能载。如今嚼涕唾汉争得会。我寻常向你道。是什么。近前来觅答话处。驴年识得么。事不获已。向你与么道。已是平欺你了也。向你道未入门已前。早共你商量了也。还会么。亦是老婆心也。省力处不肯当荷。但知踏步向前觅言觅语。向你道尽乾坤是个解脱门。总不肯入。但知在里许乱走。逢人便问。那个是我。还羞么。祇是自受屈。所以临河渴杀人无数。饭箩里受饥人如恒沙。莫将等闲。上座子。若实未得悟入。直须悟入始得。不可虚度时光。莫祇傍家相邀掠虚。赚说悞人。是阿谁分上事。亦须着精彩好。菩提达磨来道。我以心传心。不立文字。且作么生是诸人心。不可乱统即便休去。自己事若未明。何处消得许多妄想。时中无汝安身处。便见凡见圣．有男女僧俗。高低胜劣。大地面前吵吵地铺沙相似。未曾一念暂返神光。流浪生死。尽劫不息。大须惭愧。各自努力。
　　上堂。僧问。初心．后心不会。乞师指示。师云。教我指示什么。进云。争奈不会。师云。汝自不会。我无罪过。进云。再乞指示。师云。会么。进云。不会。师云。苦哉。苦哉。争得与么难救。　问。如何是真俗二谛。师云。真俗二谛且从。仁者自己事作么生。进云。不会。师云。自己尚不会。问什么二谛三谛。　问。如何是诸佛。师云。莫触讳。进云。如何是不触讳。师云。解无惭愧。　问。学人近入丛林。乞师指示。师云。宁可碎身如微尘。终不瞎个师僧眼。师乃云。诸和尚子为什么到者里来。是你当人分上事欠少什么。未曾有寸艹解盍覆得伊。为什么却不会去。拟蹈步向前觅。祇欲得人说。论劫去。终不敢相带累。是汝自己事。为什么不会去。唯是佗人屋里事总会得。祇是傍家吃老师涕唾。向意识里作解。忽被人问着自家屋里事。便将相似语来用。被明眼汉一时扑却。便去不得。黑漫漫地漆桶相似。祇为从前行脚不遇奇人。所以道。苦屈在初。从来事不可似。你与么语话作么。和尚子。尘劫来事。祇在如今。拟移丝发地。便是失命汉。若受持一字。历劫野狐精。若是灵利者。不假老师开者虾蟇口。还会么。
　　上堂。僧问。曹溪一路。阖国知闻。未审雪峰意旨如何。师云。医生门下多病鬼。　问。古今相传。复有何言。师云。你自看。进云。岂无视听。师云。不可患聋去也。　问。君臣道合时如何。师云。我不曾收得老胡家具。　问。不犯目前机。请师道。师云。看你亦无自裁分。　问。者里还有着句处也无。师云。合取两片皮。　问。不托三寸。不问无言时如何。师云。你是罪过汉。　问。方外不挂寸丝时如何。师云。争得与么。进云。岂无知识出世。师云。拽出去。　问。行至万丈崖边。如何进步。师云。踤动即丧。　问。弓弦作桥梁。过得时如何。师云。陷身也。　问。啮旋时如何。师云。穿腮过也。　问。至尊至贵。如何亲近得。师云。无事人亦亲近不得。进云。直得无身。还亲近得否。师云。不妨随分亲近得。进云。亲近得后如何。师云。胡蜂不恋旧时窠。师乃云。诸人与么来。尽言我亲近。且作么生亲近。拟亲即疎。拟近即远。僧拟问。师以拂子蓦口打。云。还会么。问。不与一物为邻时如何。师云。噪汝耳。问。不惜口。还许商量否。师云。临危不悚人。师又云。三世诸佛是艹里汉。十经五论是系驴橛。八十卷华严经是艹蔀头搏饭食言语。十二分教是虾蟇口里事。还知么。所以道。如今千百人中。若有一人大肯与我做驴驼物。供养佗有什么罪过。
　　问。祖意教意。是同是别。师云。阇黎行脚为什么事。
　　问。向上一路。未审如何。师云。锁口有分。复云。三世诸佛向者里出头不得。大藏教着一字不得。天下老师口向者里百杂碎。还知么。诸人若实明白得去。免被人惑。设有言句。亦不佗疑。自己若未明白。切不得掠虚。枉度时光。莫祇向诸方老师颔腮下记得一言半句。将当自己胸襟。大错。兄弟。我道祇三寸能杀人。能活人。我寻常向师僧道。是什么。佗便乱道。口喃喃地。似此等辈。驴年解承当得么。且问汝诸和尚子。诸方老宿还与阇棃说事么。曾指示阇棃么。还曾与阇棃商量禅道么。大须体悉审实看。　问。如何是觌面事。师云。千里未是远。　问。如何是者里事。师云。是什么。进云。乞师指示。师云。新罗国里去也。师垂语云。临河渴死人无数。饭箩边受饿人如恒沙。非但一个半个。兄弟。若也根思迟回。切须勤勤着地。莫祇者边过冬。那边过夏。收拾些些涕唾。便道一生事了。但拟钞记取。尽是识学依通。者般底我唤作虾蟇衣下客。亦唤作黑牛卧死水。汝还会么。　问。六国进宝。王还纳否。师云。老胡家风。不同艹店。　问。如何是和尚家风。师云。尽大地未有与么朦朣汉。　问。祖意与教意。是同是别。师云。[雨/回]声震地。室内不闻。　问。如何是大人相。师云。瞻仰有分。　问。才有言句尽是错。未审不错事如何。师云。眼向甚么处去。　问。维摩与文殊对谈何事。师云。义堕也。　问。苦海无舟。如何得渡。师云。寸艹亦不借。　问。一拨后如何。师云。闻棃生命上切忌修造。　问。如何是西来意。师云。青天白日寐语作么。
　　问。瀑布岩前为什么不停杇木。师云。急。　问。众手淘金。谁是得者。师云。仁者不得。进云。酌尽清流。金归何所。师云。水到渠成。　问。寂然无依时如何。师云。犹是病。进云。转后如何。师云。船子下扬州去也。
　　问。洞山．道吾常於此切。未审意旨如何。师云。老僧九度上洞山。僧拟议。师云。拽出者僧去。　问。古人有言。师便倒卧。良久起来。云。你适来问什么。僧复问。古人有言。师云。虚生浪死汉。　问。文彩未分时。还有主也无。师云。若有主。即文彩。进云。还转也无。师云。汝自看。　问。箭头露锋时如何。师云。好手不中的。进云。尽眼没标的时如何。师云。不妨随分好手。　问。如何是衲衣下事。师云。衲衣下觅取。　问。承和尚有言。此僧从定州夯一具骨来到者里。未审是什么物夯。师云。分明向汝道。
　　问。虚空还钉橛也无。师云。我道虚空是橛。
　　僧辞师去。乃云。忽然到别处。老宿问和尚有什么言教指示於人。作么生举似。师云。汝还会我语么。云。不会。师云。且作[木*桼]桶。
　　上堂。谓众云。此个水牯牛。年多少。众皆无语。师云。七十九也。问。和尚为什么作水牯牛。师云。有什么罪过。问。和尚是什么人。师云。我是俗人。进云。为什么入僧堂。师云。有什么罪过。　问。古人有言。路逢达道人。莫将语默对。未审将什么对。师云。且吃茶去。　问。承和尚有言。三乘教外别传。如何是别传底事。师云。为什么不怕师僧笑汝。　问。百不思时如何。师云。又向阴界里坐作么。进云。向后作么生。师云。又打过作什么。
　　问。直得面前不分。请师拨破。师云。阿谁拨破汝者屎垛。僧拟进语。师便喝出。　师问僧。什么处来。僧云。神光来。师云。昼唤作日光。夜唤作火光。如何是神光。僧无对。师代云。日光．火光。　问。十二分教为凡夫开演。不为凡夫开演事作么生。师云。不消一曲杨柳枝。
　　问。古人有言。须知有佛向上事。方有语话分。如何语话。师云。汝道什么。　问。师僧与么来。和尚作么生共佗商量。师云。道什么。　问。如何是西来意。师云。仁者即今是什么意。　问。如何是一剑。师云。死汉。进云。不死。师云。头落多时。　问。如何是浑仑。师云。汝争奈何。　问。国师三唤侍者。意旨如何。师把柱杖趂出去。
　　问。剃发染衣。受佛依荫。为什么不许认佛。师云。好事不如无。　问。如何是觌面事。师云。是什么。　问。远远来者。盍为不明者个。如何是者个。师云。会么。进云。此个合作么生伸示於人。师云。者汉乱走。堪什么共语。　问。如何是佛。师云。法林下无天子位。问。四十九年事即不问。四十九年前事如何。师云。汝虾蟆口争奈何。僧拟进语。师便喝出去。　问。急要相投。迅速者如何。师云。道什么。僧拟议。师唤维那。维那应诺。师云。普请去。　问。雪峰主是谁。师云。不识好恶汉。拽出去。
　　问。如何是向上一路。师云。谢指示。　问。如何是佛向上事。师唱。浪淘沙。　问。和尚到天台。还见智者也无。师云。今日出头不着。便遇瞌睡老翁。　问。急要相投。请师指示。师云。苦。苦。　问。直问。请师道。师云。好。
　　问。海阔云深。如何得渡。师云。借汝便风。进云。架起舟檝。便请相送。师云。这瞌睡汉。到岸也不知。　问。最亲处如何。师以拄杖子蓦口打。　问。不问不答时如何。师云。钝汉。　问。擗面来时如何。师云。道什么。僧拟进语。师云。你虚有者问。　问。吞尽毗卢时如何。师云。福唐归来。还平善也无。僧再问。师便起去。　问。不犯时节者如何。师喝出去。　问。如何是牧童歌。师乃作舞出法堂去。　问。如何是触目事。师云。是什么。　问。如何是句外事。师云。问。问。僧再问。师云。拽出。　问。古人觌面相呈时如何。师答云。是。进云。如何是觌面相呈。师云。苍天。苍天。　问。如何是诸佛出身处。师云。自己分事作么生。进云。是什么。师云。无我。且问你。僧无对。师云。我识得你。　问。一切言句及得处。尽收为大千顶。未审顶外事如何。师云。问。问。僧再问。师云。者漆桶。出去。　问。如何是触目事。师云。苍天。苍天。　问。离言句。阿那个是雪峰。师云。大地上未有与么朦朣汉。
　　问。诸方随分与人说。未审和尚此间如何。师云。向你道什么。进云。不可不接人也。师云。堪什么共语。　问。我眼本正。因师故邪时如何。师云。迷逢达磨。进云。我眼何在。师云。得不从师。　问。吹毛之剑用时。还握也无。师云。三寸堕地。汝还知么。　问。宝剑悬空时如何。师云。者没头汉。　问。如何是三乘教外别传底事。师云。汝亦须知时。　问。学人道不得处。请师道。师云。我为法惜人。　问。近视提遇时如何。师云。莫触讳。　问。如何是法身。师云。虽是缘生口。不可咬屎橛也。问。问即累及祖宗。不问时如何。师云。唱起祖宗事。进云。学人不能遘。再乞指示。师云。情知你不识好恶。　问。如何是出世中事。师云。汝虽是后生。不散点污汝。进云。出世与不出世时如何。师云。汝为什么无礼。师复云。有人相扑。下得第一拳。出头来。时有僧出云。出来。师什么弄闪。师云。汝倒也。　问。长大不语。群众何依。师云。但自救去。　问。拟即成点污。不与么时如何。师云。汝自承当取。进云。未审教学人向何处承当。师云。还是抛去也。进云。即认者个如何。师云。咄。　问。把即落有。不把即落无。去此二途。请师道。师云。晴乾不肯去。直要雨淋头。　问。承和尚有言。三世诸佛向者里出头不得。未审诸佛有何过。所以出头不得。师云。不识羞耻汉。　问。第二拳即不问。如何是第一拳。师云。汝胜置得么。　问。如何是学人本分眼。师云。石上栽花。师却问僧。会么。对云。不会。师云。珍重。　问。西院大师迁化向什么处去。师云。非但仁者。尽大地人也不知。问。如何是玄学。师云。更觅什么。　师问僧。甚处来。僧云。沩山来。师云。沩山有什么言句。僧云。某甲曾问。如何是祖师西来意。沩山默坐。师云。你肯佗也无。僧云。某甲不肯佗。师云。沩山古佛。汝速去忏悔。师一日在僧堂内烧火。闭却前后门。乃叫云。救火。救火。师不开门。玄沙将一片柴从窗中抛入。师便开门。
　　上堂。众集。有一僧珍重出去。师云。总似者个僧。省我多少心力。玄沙云。和尚与么接人。瞎却闽中一城人眼。师云。你作么生。沙云。好与三十棒。师垂语云。尽大地是沙门一只眼。汝等诸人向什么处屙。　僧到赵州。州问。甚处来。僧云。雪峰来。州云。雪峰近日有何言句。僧举前话。州云。你过去时寄个锹子去。后雪窦拈云。者僧不从雪峰来。可惜赵州锹子。　灵观和尚常闭门独坐。一日。师去扣门。观便开门。师搊住云。是凡是圣。观唾云。野狐精。拓开。再闭却门。师云。也祇要识老汉。　问。如何是学人本分事。师云。秋夜与么长。为什么日昼瞌睡。　问。如何是奇特事。师云。问。问。
　　问。拍盲底人如何过日。师云。吃茶吃饭。进云。莫虚过日么。师云。虚过日。进云。如何得不虚过日。师云。是什么。
　　问。如何是异类。师把棒趂出。　问。如何是步内一旨。师云。如今是什么旨。　问。擗面来时如何。师云。蹉过也。　问。文采未分时如何。师掴一下。进云。和尚太粗生。师云。不知是你粗。我粗。　问。如何是触目事。师提起拂子。进云。即者个莫便是么。师云。是什么。僧无对。　问。即近事作么生。师云。我未尝见有人问。进云。即今问和尚。师喝云。者没精神汉。　问。如何是古人格。师云。我不曾逢。进云。和尚为什么不曾逢。师云。汝向什么处逢见古人。僧无对。　问。如何是其中事。师云。且去。别来商量。　问。如何是句外事。师云。你向者里觅什么。进云。即今问和尚。师云。将谓是个灵利汉。繇来是个朦袋。　问。多多不敢问。省要处乞师一言。师云。莫多多不。进云。如何得不多多。师云。拽出去。
　　问。如何是本来本。师云。什么处得者个消息来。进云。若有消息。即不是本来本。师云。作么生是本来本。僧无对。师云。汝问我。我与汝道。僧便问。师将僧脱下衲衣。打数下趂出。　问。拟即隔千里。未审琢磨事如何。师云。千里也。　问。古关不转时如何。师云。转也未对。云。不转。师云。转取好。　问。承和尚有言。有物密救人。争奈人不知。如何密救人。师云。汝争得知。　问。如何是空王殿。师云。大小。进云。如何是空王佛。师云。是什么。　问。承和尚有言。含容方丈。未审含容什么。师云。出方丈来。与汝商量。进云。即今在什么处。师云。出来未。　问。学人拟归乡去时如何。师云。汝即今在什么处。僧无对。　问。如何是学人眼。师云。为国惜才。为法惜人。　问。诸余即不问。请师直道。师云。好。　问。承古人有言。归根得旨。如何是根。师云。萝卜根．蔓菁根。
　　问。如何是随照失宗。师云。失也。　师问座主。如是两字尽是科文。作么生是本文。座主无对。师自代云。不入藏。　问。元正一日。四相尽朝。未审王有何祗待。师云。四相随年老。真王不预春。
　　问。严凝之际。将何御寒。师云。不重被。　问。僧繇为什么邈志公真不得。师云。笔头不到。　问。生死海阔。如何得过舟檝。师云。上棑即棑沈。上船即船沈。
　　问。悄然无依时如何。师云。困鱼止泺。病鸟栖芦。
　　问。虚空作眼时如何。师以手拭目。　问。万法归一。一归何所。师云。牛皮鞔髑髅。师又云。若实是个人。从地积黄金至青天供养佗亦不足。莫道片衣口食。师忽云。是什么。　师有时问僧。什么处来。对云。搬柴来。师云。搬柴为阿谁。僧云。莫错一问。师云。未是错。　师因举。祖师语云。不是风动。不是旛动。是仁者心动。乃云。大小祖师龙头蛇尾。好与二十棒。时孚上座在边立。咬指头。师见云。我与么道。也好与二十棒。　问。如何是触目菩提。师云。好个露柱。
　　师夏满於僧堂前坐。僧才集次。师拈起拄杖云。我者个。为中下根人。僧便问。忽遇上上根人来。又作么生。师便打。　师问僧。见说大德曾为天使来。是否。云。不敢。师云。争解与么来得。云。仰慕道得。岂惮关山。师云。汝犹醉在。出去。僧便出。师乃召。大德。僧回首。师云。是什么。僧亦云。是什么。师云。者漆桶。僧无语。师却顾谓镜清云。好个师僧。向漆桶里着到。清云。和尚岂不是据欵结案。师云。也是我寻常用底。忽若唤回。是什么。被佗道者漆桶。又作么生。清云。成何道理。师云。我与么及伊。你又道据欵结案。佗与么及我。又道成何道理。一等是漝么时节。其间有得不得。清云。不见道。醍醐上味。为世所珍。遇此之人。翻成毒药。　师一日采得个木蛇。背上题云本自天然。不劳雕琢。送与西院。西院接得。云。本色住山人。且无刀斧痕。师云。莫强为。　问。赵州无宾主话。未审作么生。师便踏其僧。复唤僧近前来。僧近前来。师云。去。　师有时云。尽乾坤大地是你。将为别更有在。所以楞严经云。众生迷己逐物。若能转物。即同如来。　师因吃饭处问僧。吃个什么。无对。傍僧问师。者僧吃个什么。师举起糊饼。旋一转。却问僧。是汝舌头还痛么。
　　上堂云。便恁么承当。最好省要。莫教到老僧口里。还会么。若是达磨子孙。不肯吃人嚼了饭。亦莫自屈。如今欠少什么。当人事论劫来。如青天白日相似。未曾有丝发许为碍。因甚却不知去。若教你移半步。用一毫功。看一字经。向三寸上借问人。方会是诳吓你。直下是。是什么。既承当不得。又不能退步。向己审细自看。但知傍家朦朣老师颔腮下记持言句。有什么交涉。还知道不是口里事么。向你道记着一句语。论劫作野狐精。还会么。
　　上堂云。看看者个七八尺汉傍天下走。到处人问作么生事。便即不审。珍重。扬眉动目。进步退后。放者般恶气息。下手便入野狐窟里去。认奴作郎。不识触净。直下自瞒。腊月三十日。祇是成得个野狐群队。还会么。出得什么好人。受佗释迦庥荫。把佗圣种灭却。是什么心行。大唐国内胡种看看是灭。莫当等间。我今在者里坐。不见有一个是从上宗旨中苗稼。祇是一场乱统。尽是一队灭胡种族。古人唤作谤般若辈。亦须叵耐始得。承当者个事。须是大丈夫汉始得。莫时时走上。靠者老汉觅言觅语。是者般大丈夫钝置人。你还识好恶么。乃以棒趂云。者一队漆桶。
　　上堂云。可惜许。可惜许。诸和尚子。若未省。省取好。若未会。会取好。我未有一时不苦口相劝。自己事若未明白。得向世谛流布。切忌近着。大须努力。莫辜负人好。若知有事。便承当去。若也实未会。深信此事不从唇觜得。不从黄卷上得。不从诸方老师处得。且合从什么处得。也须子细好。如今若不了。百劫千生亦不了。欲知久远。祇在如今。且即今是什么。莫乱走。好看着。一生早是蹉过也。若有一人继嗣得从上来种子。也莫趂謴好。一切人与汝园林田地。供汝衣食。道我是出家人。多少人荷负汝。国王大臣荷负汝。土地龙神荷负汝。十方施主荷负汝。父母不供甘旨。汝将何报答。和尚子。出息虽存。入息难保。时光易过。大须急急。莫祇事持唇觜。腊月三十日受苦去。如未通彻。也须初中后夜纯静去好。间却心识。时中莫驻着事。者个唤作死马医。若是大丈夫汉。用如许多辛苦作么。如今且嫌什么。莫时时上来。觅个什么。团簇个老师。拟骋者唇舌。还识羞么。踏前踏后。恰似醉人相似。大须具惭愧好。莫灭胡种。出去。
　　师示众云。还会么。早是老婆心也。如今总未知去处。便刺头入言句里。向世谛流布。共伊相扶持。便有气味。忽被人把住。靠实问。佗便乱蹋步。似夜里放乌鸡相似。堪什么共语。到处便踏前踏后。问君问臣。问佛问祖。问出身转身。问身前身后。有者般不识好恶老师。但知唱和。问着便答。两个相趂。艹里乱走。为什么不拓转伊。把者般恶水灌注佗心识。祇向艹里作活计。何处知有从上宗乘中事。总被者般底埋没却。且有什么救处。和尚子。四大身都卢似个破沙盆相似。忽然半夜离散去。者一片田地总未有主在。说什么大话。还识羞么。苦哉。苦哉。　问。实际理地。不受一尘。是了义。是不了义。师云。粪扫堆头不可更添榼[木*(天/韭)]。进云。向上如何。师云。不可更作口业也。　问。学人未尽其机。请师尽机。师良久。僧便礼拜。师云。忽到别处。有人问汝。汝作么生举。进云。终不敢错举。师云。未出门。早见者笑具也。　问。如何是密旨。师云。与么又争得。师因闽王送银交床来与师。僧问。和尚受大王如此供养。将何报答。师以两手拓地云。轻打我。轻打我(僧问疎山云。雪峰道。轻打我。意作么生。山云。头上插瓜齑。垂尾脚跟齐)。问。顺逆无差底人来。向佗道什么。师云。者驴汉来者里作什么。　问。古人据个什么道理。焚却四十本经论。师云。你须礼拜始得。　问。如何是触目不会道。运足焉知路。师云。苍天。苍天。　问。佛未出世时如何。师横按拄杖而坐。
　　师一日同玄沙游山次。师云。欲将此一片地作长生。沙云。看此一片地。好造个无缝塔。师作量地势。沙云。是即是。某甲不与么。师云。你作么生。沙云。造塔。师云。好。好。　瓦官在德山为侍者。一日。同入山斫木。山将一椀水与官。官接得便吃却。山云。会么。官云。不会。山又将一椀水与官。官又接吃却。山云。会么。官云。不会。山云。何不成禠取不会底。官云。不会。又成禠个什么。山云。子太似个铁橛。官住后。师去访官。茶话次。师问瓦官。当时在德山会里斫木因缘作么生。官云。先师当时肯我。师云。和尚离先师太早。其时。面前有一椀水。师索将来。官度水与师。师接得便蓦面泼。　有僧辞师。去参灵云。乃问。佛未出世时如何。云竖起拂子。进云。出世后如何。云亦竖起拂子。其僧却回。师云。返太速。来僧云。某甲到彼。问佛法不契。乃回。师云。汝问甚么事。僧遂举前因缘。师云。汝问。我与汝道。僧便问。佛未出世时如何。师竖起拂子。进云。出世后如何。师放下拂子。僧礼拜。师便打。　师垂语云。我若东道西道。汝则寻言逐句。我若羚羊挂角。你向什么处摸索。
　　师因到甘贽行者处。行者见师来。闭却门。召云。请和尚入。师隔篱。掉过衲衣。行者便开门。　师因普请畬田。见一条蛇。以杖挑起。召众云。看看。遂芟为两段。玄沙以杖抛於背后。更不顾视。众愕然。师云。俊哉。
　　问。祇如古德岂不是以心传心。师云。兼不立文字语句。僧云。不立文字语句。师如何传。师良久。僧礼拜。师云。更问我一转语岂不好。僧云。学人就师处请一转问头。得么。师云。祇恁么。别更有商量。僧云。在和尚漝么道即得。师云。你作么生。僧云。辜负杀人。　师谓镜清云。古来有老宿引官人巡堂。云。此一众尽是学佛法僧。官人云。金屑虽贵。落眼成翳。又作么生。老宿无对。清云。比来抛砖引玉。法眼别云。官人何得贵耳而贱目。　师一日与岩头．钦山聚话。师蓦然指一椀水。山曰。水清月现。师云。水清月不现。岩头踢却水椀而去。　师一日问镜清。何处来。清云。从外来。师云。什么处逢达磨。清云。更什么处。师云。未信汝在。清云。和尚莫与么黏泥好。师便休。　问。如何是第一句。师良久。僧退。举似长生。生云。此是第二句。师却令其僧问长生。如何是第一句。生云。苍天。苍天。　师问僧。什么处来。僧云。江西来。师云。江西与此间相去多少。云。不遥。师竖起拂子云。还隔者个么。云。若隔者个。即遥去也。师便打。　师问长生云。持经者能荷担如来。作么生。生乃捧师向禅床上。师便休。　保福初参师。师云。还会么。福拟欲近前。师以杖拄之。福当下知归。　师与绍卿山行。见芋叶动。指示之。绍卿云。某甲甚生怕怖。师云。是汝屋里底。怕怖什么。卿脱然省悟。　师问灵云。古人道前三三。后三三。意旨如何。灵云。水中鱼。山上鸟。师云。意作么生。云云。高可射兮深可钓。　问僧。近离什么处。僧云。石霜。师云。石霜有何言句。僧云。某甲曾问。咫尺之间。为什么不睹师颜。石霜云。徧界不曾藏。师云。你会么。僧云。不会。师云。什么处不是石霜。僧回。举似石霜。霜云。雪峰老汉着什么死急。师闻之。乃云。老僧罪过。　僧问。拈槌竖拂总不当宗乘。未审和尚如何。师竖起拂子。僧乃抱头出去。师不顾。　云岩问师从什么处来。师云。天台来。岩云。见智者否。师云。某甲吃铁棒有分。　僧问西山和尚。如何是祖师西来的的意。山举拂子示之。其僧不肯。礼拜出去。后参师。师问。什么处来。僧云。淅中来。师云。今夏在什么处。僧云。苏州西山。师云。和尚安否。僧云。来时万福。师云。何不且从容。僧云。佛法不明。师云。有什么事。僧举前话。师云。汝作么生不肯佗。僧云。是境。师云。汝见苏州城里人家男女否。僧云。见。师云。汝见路上林木否。僧云。见。师云。凡睹人家男女．大地林沼总是境。汝还肯否。僧云。肯。师云。祇如拈起拂子。汝作么生不肯。僧乃礼拜云。学人取次发言。乞师慈悲。师云。尽乾坤是个眼。汝向什么处蹲坐。僧无语。　僧辞赵州。州问。什么处去。僧云。雪峰去。州云。雪峰忽问汝。和尚有什么言句。汝作么生道。僧云。却请和尚道。州云。冬即寒。夏即热。州又问。忽然问汝毕竟事。又作么生。僧无语。州自代云。某甲亲从赵州来。不是传语汉。其僧后到雪峰。师便问。什么处来。僧云。赵州来。师云。赵州有什么言句。其僧举前话。师云。须是我赵州始得。　师一日见长庆云。是什么。庆云。天晴好普请。　师问僧。什么处来。僧云。江西来。师云。什么处逢见达磨。僧云。达磨早晚离此间。长庆代云。昨夜大目宿。　师因普请破柴。烧一堆火。师云。大众近前向火。长庆将一橛柴抛向火中云。与和尚结缘。　僧问。古人说啮镞。岩头说踞地。未审是同是别。师云。江西湖南盛行此事。岩头意不与么。僧云。作么生。师云。若言踞地。悉皆踞地。若言啮镞。却物为上。逐物为下。　师与岩头．钦山三人坐次。洞山点茶来。钦山开眼。洞山云。什么处去来。钦山云。入定来。洞山云。定本无门。从何而入。师云。与者个瞌睡汉茶吃。
　　上堂云。看看东边底。看看西边底。汝若要会。抛下拄杖云。向者里会。
　　问。如何是学人自己。师云。筑着你鼻孔。僧举似云门。门云。你於么生会。其僧再三思惟。门乃有颂云。举不顾。即差互。拟思量。何劫悟。　问。学人拟问。请和尚答。师云。好。　僧与师造龛子了。云。和尚龛子成也。师云。舁将来。向堂前着。师才见龛子。便问大众。有人道得第一句即留取。师再问。时有一僧出云。某甲咨和尚。便被师一喝。莫[尸@豕]沸。便将龛子烧却。
　　师访涌泉和尚。泉送出门。师入簥内坐。泉云。者个四人舁。那个几人舁。师乃踊身起云。道什么。泉再举前话。师云。行。行。佗不会。泉云。知即知。祇是道不得。
　　僧问。擗面来时如何。师云。擗面来时作么生。　问。狗子有什么罪过。作者模样。师云。打铁锢鏴取口好。
　　师举拂示僧。其僧便出去。长庆举似泉州王延彬。乃云。此僧合唤转与一顿棒。彬云。和尚是什么心行。庆云。洎合放过。
　　上堂。良久。云。汝诸人在者里。不可须得多言多语地。你也知者一下子好也。大难得人。如今且共汝商量自家一个事。如青天白日逈逈地。且有什么不如法处。为什么却不知苦屈杀人。我事不获已。方便向汝道直下是。争奈佗不知。我见你不了。教你承当。直下会。我与么道。是向你顶[宁*页]上屙屎。是带累汝。如此且止。　师一日召云。备头陀何不徧参去。沙云。达磨不来东土。二祖不往西天。师然之。　南际长老到师处。问。无有对不得者。师指去玄沙处。沙见来。问云。长老。古人道。此事唯我能知。长老作么生会。际云。须知有不求知者。沙云。山头老汉吃许多辛苦作什么。　师有时伸手向僧面前握拳云。尽乾坤若凡若圣。若男若女。若僧若俗。山河大地。都总在者一握里。
　　闽王问师。拟盍一所殿去。如何。师云。大王。何不盍取一所空王殿。王云。请师样子。师展两手。云门云。一举四十九。　问。炎暑到来。如何支拟。师云。随身自足。不希外求。

　　雪峰语录卷之上
　　雪峰真觉大师语录卷之下(大王请师与玄沙入内论佛心印录　妙德编)

　　王大王请师与玄沙入内论佛心印。大王问二禅师。诸佛并达磨所传秘密心印。乞师的实为说。且祖佛已来。究竟修何因果。乃得成佛。师云。须是见性。方得成佛。王云。何为见性。师云。见自本性。王云。有形状否。师云。见自本性。无物可见。此是难信之法。百千诸佛同得。王云。争得否。师云。若称扬此事。尽大地说不能尽。若达磨亲传。祇是一言。便转凡成圣。不是小小之事。悟即剎那闲。不悟尘沙劫。大王。大藏教中。一切经论。千般万般。祇为一心。祖祖相传一心。但山僧为大王说此事。未可造次。指示真性。大王。缘此事。山僧各各有千百人众。并是二三十年密用此事。未有一二人承当得。况此法门是过去诸佛祇一人传一人。况今大王为圣天子。日为万民判断山河。有迷心念。争觏得此事真实法门。愿大王且为佛法主宰。於笔头下救护生灵。岂不是好事。大王闻此相劝。倍生欢悦。又问二师。朕今造寺．修福．布施．度僧。诸恶莫作。众善奉行。如此去。还得成佛否。师云。不得成佛。但是有作之心。皆是轮回。大王云。得何果报。师云。得生天报。得福寿报。王云。究竟如何。师云。福尽即堕。王云。堕於何处。师云。福寿尽报。佛经具载。大王少时不言。二师向大王言。即心是佛。见性是佛。王云。将何为道。作何修行。师云。经中道。一切业障海。皆从妄想生。若欲忏悔者。端坐念实相。愿大王识取实相。自然成佛。大王起。礼二师言。相救生死事。大师曰。且为大王说真如名於后。一名佛性。二名真如。三名玄旨。四名清净法身界。五名灵台。六名真魂。七名赤子。八名大圆镜智。九名空宗。十名第一义。十一名白净识。此是一心之名目也。三世诸佛．十二部经并在。大王本性自具足。亦不用求。切须自救。无人相为。山僧救大王不及。山僧爱念众生。犹如赤子。遇缘即随方便度众生。若作佛。应须自度。若悟了一真如性。不在多言。诸佛菩萨若未悟空寂真源。要在假言设化。若了真源。无言契道。道本无言无说。佛言向无功用处证道矣。又曰。且山僧被大王请住山门。事不获已。为报王恩。为王说法。山僧说法。如降大雨。一时普润。随其福力。若鲜福众生。不信大乘。如降枯木焦种。阐提无信山僧说。愿大王但於自身观瞩本性。若见了。一切自通。诸佛诸祖师玄旨。皆自识得真实。乃至一切假号名字亦自识得。大王闻二师如此相劝指示。大起信心。便立大誓愿。志信受持。终无退志。大王再命二禅师入内。重排香案。志专佛乘。不敢外泄。师云。某为传大王佛法心印。伏愿地神报空中神。空中神报天神。尽十方三世诸佛同为证明。三十三天众同共证明。大王又自发愿。愿二师便指示一心得达达磨法门。二师唤云。大王。志心听取佛法开示。悟入此门。此门无形无相。幻化空身是大王法身。知见了。亦总是大王本源自性天真佛也。徧虚空界。无一切色声香味触法处得其自繇。无长短方圆。随一切物见。名大事因缘出现於世。亦名无心可名。亦名一念归空界。无形无状。是无心也。大王既知了心。心如木如石去。久久忘缘去。莫起善恶量思。一切如常去。如人迷路去。如虚空。亦名无住心。亦名自性涅盘。亦名无言说。亦名无系缚。亦名无形相。亦名一心法门。亦名大涅盘。亦名定念总持。亦名真如性海。亦名无为大道。亦名一真法界。亦名无去无来菩提萨埵。亦名无性涅盘。亦名金刚三昧实谛。亦名自性清净心。亦名如来藏。亦名实相般若。亦名正因佛性。亦名中道一乘。亦名净性涅盘。亦名一念真如。又曰。大王。起初观心时。无心可观。向无功用道。初观心时。随颠倒想起。从幻化起。如此想从妄想起。如空中风。无依止处。如是法相。不生不灭。我心自空。即悟真实法相也。此法无坏。观无心法。不住法中。诸佛解脱寂灭相．寂静相。如是知者。速得成佛。灭无量罪。大王即今既知。即今是佛。此是百千诸佛妙门。百千三昧门。百千智慧门。百千解脱门。一切神通妙用门。尽在方寸。周徧法界。俱在大王心。本来自在。无有三界可出。无有菩提可成。大道虚旷。大王。今既已知本性。一时放下。并不得起别生丝发许也。了了之人。见观想念等绝虑。既已知了。切愿不得知有之人见。久久自有大乘之功果。此名无功之功。功不虚弃。知此法门。亦名无念之念。此是亘古亘今祖师玄旨。今共大王商议。灵山会上列圣众前秘密玄旨。为大王说。亦已知了。愿大王发大无量弘愿。保持取作佛去。莫受轮回。不可容易。大王遂礼二师。叹曰。惭愧。百生千生。庆幸得逢善知识指示。若不因二师直说。万劫也不会此空空无相之门。此去誓不负二师深恩。二师向大王言。但念念常空寂。日用有大因果。前楞严具说经上玄旨。如今但布施。广作利益。并为助道之门。不拘有无之见。一切自在。但日日修无功用道。受持四句偈。师却曰。大王。目前见个什么。还有我．人．众生．寿者否。大王。经云布施恒河沙劫。不如受持四句偈。亦如虚空供养。大王。切觉妄想。但顿觉正念。坚持不疑。多积无量大佛果之正因。此是妙明真心。大觉圆净。速向成佛。大王。山僧自从先德山．石头已来。传此秘密法门。愿入龙华会上相见。大王。即今法既知了。指示亦无出入。亦无观相。亦无佛。亦无法。亦无一色长短。一切在我。道有亦得。道无亦得。有是妙有。无是妙无。终日说。终日不说。双遮双照。即立破。即非立破。中立此法皆通。若会此意。皆可皆不可。说不可说。知见空无形相。自知无形。法性能生一切空。一中一切中。大王闻了。拜谢。舍黄金二十锭上二师。各不受纳。归王宫矣。大王又问玄沙和尚。此一真心。本无生灭。一切俱无去无来。今此一身。从何而有。师曰。从父母妄缘而生。便即传命。此一念本来识性。亘今亘古。本源真性。自徧周法界。为妄想故。有一点识性为念。受千般苦。身有轮回也。古人云。佛者。觉也。大王既知觉了。不落恶趣。但请大王频省妄念。归真合道。诸圣了本源。所以诸佛藏教。多般施设。并愿一切众生成佛去。所以法华经云。但以假名字。引导诸众生。并要伊信了一乘法。无二亦无三。若诸圣指示还源空寂之法。会本法身佛。方免轮回六道四生。受种种身。直为大王说了。愿大王信重此法。决定无疑。大王作礼。信受奉行(此录是内尚书三人同为王隔帐后。随言录之)。
　　师示众云。堂堂密密地。有僧云。是什么堂堂密密地。师便从卧床起。云。道什么。僧退身立。
　　师一日云。得漝么尊贵。得漝么绵密。僧云。某甲自到山。经数载。不闻和尚漝么示徒。师云。我已前虽然无。如今有。莫有妨碍也无。进云。不敢。如此和尚不得已而已。致使和尚如此。
　　问。平田浅艹。麈鹿成群。如何射得麈中主。师唤全坦。坦应诺。师云。吃茶去。
　　岩头问僧。什么处来。僧云。西京来。岩云。黄巢过。还收得剑么。僧云。收得。岩引头近前云。[囗@力]。僧云。师头落也。岩呵呵大笑。其僧后到雪峰。师问。什么处来。僧云。岩头来。师云。佗有何言句。僧举前话。师打二十棒趂出。一日。普请次。举。沩山云。见色便见心。还有过也无。有僧云。古人为什么人。师云。虽然如此。我要共汝商量。僧云。若漝么商量。不如某甲镢地。
　　玄沙问。师有拄杖。乞一条。师云。我有三条。汝将一条去。沙云。人人祇是一个。和尚为什么用三个。师云。三个总用。沙云。是即是。某甲不如此。师云。汝作么生。沙云。是三是一。
　　玄沙一日辞师下山去。启和尚云。人人自繇自在。某甲如今下山去。师云。是谁与么道。沙云。是和尚与么道。师云。汝作么生。沙云。不自繇自在。师云。知。
　　师一日云。此事如似一片田地相似。一任众人耕种。无有不承此恩力者。玄沙云。且作么生是一片田地。师云。看。沙云。是即是。某甲不与么。师云。是汝作么生。沙云。祇是人人底。
　　师见玄沙。乃举。神楚阇黎问我。亡僧迁化向什么处去。我向伊道。如冰归水。沙云。是即是。某甲不与么道。师云。汝作么生。沙云。如水归水。
　　玄沙问师云。某甲如今大用去。和尚作么生。师遂将三个木球一时抛。沙作斫牌势祇对。师云。汝亲在灵山。方得如此。沙云。也即是自家事。
　　师一日见道溥袒一膊於众堂中钉帘。师云。汝向后住持有千僧。其中无一人衲子。溥悔过。辞归故乡。住六通院。后钱王命居龙兴寺。有众千余。唯三学讲诵之徒。果如师谶。
　　可观禅师初参师。师曰。近前。观方近前作礼。师举足踏之。观忽然冥契。后诣南岳法轮峰。上堂。谓众云。我在雪峰被佗一蹋。直至如今眼不开。不知是何境界。太原孚游浙中。登径山。一日。於大佛殿前。有僧问。上座曾到五台否。孚云。曾到。僧云。还见文殊么。孚云。见。僧云。什么处见。孚云。径山佛殿前见。其僧后适闽川。举似师。师云。何不教伊入岭来。孚闻。乃趋装而来。至廨院憩息。因分柑子与僧。长庆棱和尚问。什么处将来。孚云。岭外将来。棱云。远涉不易担负得来。孚云。柑子。柑子。孚次日上山。师闻。乃集众。孚到法堂上顾视。师便下看知事。明日。却上礼拜。云。某甲昨日触悞和尚。师云。知是般事便休。师一日见孚上座。乃指日示之。孚摇手而出。师云。汝不肯我。孚云。和尚摇头。某甲摆尾。什么处不肯和尚。师云。到处也须讳却。一日。众僧晚参。师在中庭卧。孚云。五州管内。祇有者和尚较些子。师便起公。一日。玄沙上问讯师。师云。此间有个老鼠子。今在浴室里。沙云。待与和尚勘过。言讫。到浴室。遇孚打水。沙云。相看上座。孚云。已相见了。沙云。什么劫中曾相见。孚云。瞌睡作么。沙却入方丈。白师云。已勘破了。师云。作么生勘伊。沙举前话。师云。汝着贼也。
　　师领徒南游。时黄涅盘预知师至。支策造前途接之。抵苏溪。邂逅相遇。师遂问曰。近离什么处。盘云。离辟支岩。师云。岩中还有主么。盘以竹策叩师簥。师乃出簥相见。盘云。曾郎万福。师遽展丈夫拜。盘亦作女人拜答。师云。莫是女人么。盘又设两拜。遂以竹策到地。右绕师簥者三。师云。某三界内人。师三界外人。师宜前去。某甲后来。盘乃先回。师遂至。去囊山。憩数日。盘供侍随行禅徒。一无所阙。
　　鹅湖住庵时。有一天使到庵。见拂子。便问。弟子唤这个作拂子。庵主唤作什么。主云。不可唤作拂子。使云。天下尊宿出世。如麻似粟。庵主为甚不行脚去。主便去。到雪峰。师见庵主来。便问。阇棃何得更来。主云。被个天使问佛法。不相当。更来。师云。作么生。主遂举前话。师云。汝问我。主再举前话。师云。拂子。
　　晏国师初参师。才入门。师搊住云。是什么。晏释然契悟。举手摇舞。师云。子作道理耶。晏云。何道理之有。师乃抚而印之。
　　师谓慧棱云。吾见沩山问仰山。从上诸圣什么处去。仰山云。或在天上。或在人间。汝道仰山意作么生。棱云。若问诸圣出没处。恁么道即不可。师云。汝浑不肯。忽有人问。汝作么生道。棱云。但道错。师云。是汝不错。棱云。何异於错。
　　师问慧全。汝得入处作么生。全云。共和尚商量了也。师云。什么处商量。全云。什么处去来。师云。汝得入处。又作么生。全无对。师打之。
　　慧棱问师。从上诸圣传授一路。请师垂示。师良久。棱设礼而退。师乃微笑。
　　僧问。大事作么生。师乃执僧手云。上座如此问谁。僧无语。师便休。
　　僧问。如何是佛向上事。师把住云。道。道。其僧罔措。师便蹋倒。
　　师谓玄沙云。我时时全机提持。把三个木球一时抛。要全提去。沙云。和尚抛后。忽被个师僧出来道。和尚看球。又作么生。师云。道什么。沙云。某甲即不与么。师云。汝作么生。沙云。也未是分外。
　　师向玄沙道。我者里近日有个把断乾坤汉。汝须着精彩。同学兄弟也难得。沙云。是即是。作么生把断。师云。岂不是自作用。正是把断。沙云。和尚用甚得。某甲不与么。师云。汝作么生。沙云。和尚是乾。某甲是坤。且作么生说兄弟难得。师云。汝得与么自繇自在。要用便用。要收便收。沙云。未是分外。祇是自家底。师云。汝是出格之见。佗时后日。子孙大兴。依此理去。如今且与么。玄沙云。如此。如此。兄弟共知且与么。三二之后。方始应用。师云。我也知汝同学一理之见。沙云。根门无功。和尚若得与么。方始得自在。
　　师问僧。夏在甚么处。僧云。涌泉。师云。长时涌。暂时涌。僧云。和尚问不着。师云。我问不着那。僧云。是。师便打。师问僧。什么处去。僧云。礼拜径山去。师云。径山若问汝。此间佛法如何。汝作么生祗对。僧云。待问即道。师便打。寻后举问道怤云。汝道此僧过在什么处。怤云。问径山。得彻困。师云。径山自在浙中。因甚么问得彻困。怤云。不见道。远问近对。师云。如是。如是。
　　一日。玄沙侍立次。师指火炉云。三世诸佛总在里许转大法轮。沙云。近日王令稍严。师云。作么生。沙云。不许搀夺人行市。师便休。
　　师与长生斫树。师云。斫到心头且住。生云。斫却着。师云。古人以心传心。汝为什么道斫却。生掷下斧云。传。师便打一拄杖。
　　师一日见僧来。乃云。开却路。达磨摩也。我且问你作么生道。僧云。筑着和尚鼻孔。师便休。
　　示众云。若未会。且从迦叶门入。时有僧问。如何是迦叶门。师云。不见丝毫始得。
　　师一日共众僧水边立次。见一乌龟在岸上。师以手指之。其龟入水。师便归院。
　　沩山上堂。良久。有僧便问。请和尚为大众说佛法。山云。我为汝得彻困也。僧举似师。师云。古人得与么老婆心。僧又举似玄沙。沙云。山头老和尚蹉过古人事也。师却问玄沙。什么处是蹉过古人事。沙云。大小沩山被者僧一问。直得百杂碎。
　　师问大光僧云。作么生是大光。僧云。见。祗对次。师云。者个是驴前马后汉。作么生是大光。僧无语。师云。我且作死马医。一口吞尽乾坤。
　　云门参睦州和尚。得旨后。造陈操侍郎宅。经三载。续回。礼谒睦州。州云。南方有雪峰和尚。汝何不去彼中受旨。云门到雪峰庄上。见一向北僧。云门问。上座今日上山去那。僧云。是。云门云。寄一则因缘问山头和尚。祇是不得道是别人语。僧云。得。云门云。上座到山中。见和尚上堂。众才集。握腕立地。云。者老汉。顶上铁枷何不脱却。其僧一依云门教。师见者僧与么道。便下座拦胸把住。乃云。速道。速道。其僧无语。师一拓拓开云。此不是汝语。僧云。是某甲语。师云。侍者。将绳棒来。僧云。是。不是某甲语。在庄上见一浙中上座。教某甲来与么道。师云。大众。去庄上迎取五百人善知识来。云门来日上山。师才见。便云。因什么得到与么地。云门乃低头。从兹契合。
　　僧问。古涧寒泉时如何。师云。瞪目不见底。进云。饮者如何。师云。不从口入。僧举。到赵州。州云。不可从鼻孔里入。僧却问赵州。古涧寒泉时如何。州云。苦。进云。饮者如何。州云。死。师闻举。云。赵州古佛从兹不答话。
　　师云。世界阔一尺。古镜阔一尺。世界阔一丈。古镜阔一丈。时玄沙侍立次。指火炉云。阔多少。师云。似古镜阔。沙云。老和尚脚跟未点地在。师云。老僧住持事烦。玄沙令僧驰书上师。师接得。开封。祇见三张白纸。乃问僧。还会么。僧云。不会。师云。不见道。君子千里同风。其僧回。举似玄沙。沙云。山头老和尚蹉过也不知。僧却问。和尚如何。沙云。孟春犹寒。
　　镜清初参师。师问。汝是什么处人。清云。不敢道是温州人。师云。与么则是一宿觉乡人也。清云。且道一宿觉是什么处人。师云。放你二十棒。
　　师因看古人因缘。到光境俱忘。复是何物。乃问镜清。者里着得什么语。清云。和尚放某甲过。即有道处。师云。放你过。作么生道。清云。某甲亦放和尚过。
　　三圣问师。透网金鳞以何为食。师云。待你透出网来即向汝道。圣云。一千五百人善知识。话头也不识。师云。老僧住持事烦。
　　师凡见僧来参。便辊三个木球示之。
　　岩头在鄂州过渡。时遇僧去雪峰。托僧传语云。我近日将三文钱买得一个黑老婆子。逐日捞虾摝蚬。且与么过时。师乃下禅床云。穷鬼子。穷鬼子。道我快活不彻也。
　　王大王请晏国师住鼓山。时百戏迎出山。师与孚上座送出门。回至法堂上。师谓孚云。一只圣箭子射入九重城里去也。孚云。和尚是伊未在。师云。渠是彻底人。孚云。若不信。待某甲去勘过。孚乃换草鞋。行半里地。於簥里把住云。和尚向什么处去。晏云。向九重城里去。孚云。忽遇三军围逼之时。又作么生。晏云。佗家自有通霄路。孚云。恁么则离宫失殿去也。晏云。何处不称尊。孚便回。举似师。师云。佗话亦在。孚云。老汉脚跟未点地。
　　师与三圣行次。见猕猴。乃云。人人尽有一面古镜。者猕猴亦有一面古镜。圣云。历劫无名。何以彰为古镜。师云。瑕生也。圣喝云。老汉。话头也不识。师云。老僧住持事烦。
　　因普请次。师自负一束藤。路逢一僧。便抛下。僧拟取。师便踏倒。归。举似长生。乃云。我今日踏着僧快。生云。和尚替者僧入涅盘堂始得。师便去。
　　有僧来礼拜师。师打五棒。僧云。某甲有什么过。师又打五棒。
　　僧问。声闻人见性。如夜见月。菩萨人见性。如昼见日。未审和尚见性如何。师打三棒。其僧复问岩头。头打三棒。
　　师问僧。近离什么处。僧云。覆船。师云。生死海未渡。为什么覆却船。僧无语。遂回。举似覆船。船云。何不道渠无生死。僧再至雪峰。举前话。师云。此不是汝语。僧云。是覆船与么道。师云。我有二十棒寄与覆船。二十棒老僧自吃。不干阇黎事。
　　师下府中。玄沙出接师。乃云。道路不易。且喜到来。师云。是。是。沙云。喏。喏。师云。不是汝也难。沙云。本是桑梓之所。非某甲之能。师云。我知得汝也。须向佗道始得。沙云。喏。喏。佗是与么。师云。汝知棱道者问灵云么。沙云。不知。问佗道什么。师云。棱道者问。如何是佛法大意。灵云对云。驴事未去。马事到来。沙云。棱道者会也无。师云。佗不会。沙云。和尚何不向伊道。师云。我向伊道。直下是你。沙云。若与么。恐佗因缘不在和尚处。教伊下来。某甲向伊说。师至回时。乃问玄沙云。你此间住持。切须保任。沙云。全得和尚。师云。自然兴云致雨去。沙云。和尚到山。亦须善加保重。师云。是。是。师回山。谓棱道者云。我到玄沙处。举着你问灵云因缘。玄沙会得甚好。棱云。不知玄沙说道什么。师云。伊祇道。汝是棱道者。棱云。和尚何不向某甲说。师云。适来岂不是向汝说。棱云。若与么。某甲且暂到玄沙处问讯。师云。若与么。且去彼中。直向佗道不会。好去早归。棱乃下去参玄沙。
　　泉州王太傅请棱道者住招庆。师差僧赍书至玄沙。沙问。从什么处来。僧云。雪峰来。沙云。佛法不是者个道理。沙乃上雪峰。送棱道者。相看了。沙问师云。和尚且喜又分一枝从彼处去。师云。是。是。缘即如此。祇是桑梓不着。沙云。是佗也。师云。是。是。沙云。喏。喏。沙却谓棱道者云。你是福人。得太傅造院伫你。棱云。此盍是堂头与和尚恩力故。非某甲。沙云。我将谓你作么生。棱云。若与么。某甲即礼拜和尚。沙云。不是者道理。沙乃举似师。师云。佗本是两浙人。
　　师问玄沙云。汝在彼处住。什么兄弟附近於你。沙云。全学．全无学。师云。我不与么。沙云。是。是。某甲不与么。师云。作么生。沙云。不学全学。
　　玄沙一日问师云。招庆特来辨茶。师云。你且得上来。沙云。应须与么始得。师云。不是外物。沙云。内亦非。师云。是。是。
　　玄沙上山看师。乃咨师云。言无不中。谁人知之。师云。自如自如。知之则中。沙云。且喜佗招庆归来。师云。你自分折作什么。沙云。和尚妄语作么。师云。是你妄语(自如疑是自知)。
　　师示众云。尽大地撮来如粟米粒大。抛向面前。漆桶不会。打鼓普请看。
　　师示众云。南山有一条鳖鼻蛇。汝等诸人切须好看。长庆出云。今日堂中大有人丧身失命。僧举似玄沙。沙云。须是棱兄始得。然虽如此。我即不与么。僧云。和尚作么生。沙云。用南山作么。云门以拄杖撺向师面前。作怕势。张口吐舌。
　　一日。普请次。长生戴笠子先行。师问长生。古人道。谁知席帽下。元是昔时人。意旨作么生。长生侧却笠子云。者个是什么人语。师便休去。
　　师有时云。三世诸佛向火焰里转大法轮。时云门侍立次。云。火焰为三世诸佛说法。三世诸佛立地听。
　　师勘清峰云。你向什么处去。峰云。识得即知去处。师云。汝是了事人。乱走作什么。峰云。和尚莫涂污人好。师云。我即涂污你。古人吹布毛作么生。与我说来看。峰云。残羹馊饭已有人吃了。师便休。
　　师在天台国清寺。遇斋时。拈起钵盂问。座主。道得。我与你钵盂。主云。此是化佛边事。师云。便做得座主奴也。主云。某甲不会。师云。你问我。我与汝道。座主礼拜。师便蹋倒。
　　长生和尚一日入山礼拜师。师问。汝住持不易。有牛具么。生云。无。后辞师出山。师与劝使粮食相送。至门首。生便行。师召云。长生。生回首。师云。洞山道底。洞山道底。生应喏喏便行去。后院主问师。适来和尚道洞山道底。意旨如何。师以手指口了。又指脚。
　　有一僧在山畔卓庵多年。不剃头。祇作一柄木杓。去溪边舀水吃。时有僧问。如何是祖师西来意。主云。溪深杓柄长。僧归。举似师。师云。也甚奇怪。师一日同侍者去访佗。乃将剃刀去。才相见。便问。道得即不剃汝头。主便将水洗头。师便与佗剃却。
　　师问孚上座云。见说临济有三句。是否。孚云。是。师云。作么生是第一句。孚举目视之。师云。犹是第二句。作么生是第一句。孚叉手而退。师云。吽。吽。
　　师问僧。近离什么处。僧云。佛日。师云。来时日出也未。僧云。日若出。即镕却雪峰。师便休去。复问僧云。阇棃名什么。僧云。玄机。师云。日织多少。僧云。寸丝不挂。师云。参堂去。僧行三五步。师云。袈裟落地也。僧回首。师便打云。大好寸丝不挂。
　　师一日与玄沙．招庆游山次。沙云。看者象骨峰头。还有佛法也无。若道有。作么生说有。若道无。且作么生说无。师云。你道什么。庆云。是有是无。沙云。若与么。和尚与招庆总明前。不明后。师云。汝且作么生。沙云。佛法还曾有么。作么生说有无。试道看。还是也无。沙又问招庆。作么生说有无底句。庆云。是者个。作么生说有无。沙云。招庆也作么生说有无。庆云。和尚是什么心行。沙云。不是者个道理。师云。你作么生说有无。沙云。即今是有是无。师云。你也作么生。沙云。不是外物。有僧来礼拜师。师问。什么处来。僧云。蓝田来。师云。何不入草。长庆闻。乃云。险。
　　师垂语云。要知此事。如一面古镜相似。胡来胡现。汉来汉现。僧便问。忽遇明镜来。又且如何。师云。胡汉俱隐。
　　师一日与玄沙行次。乃云。者一片地。好造个无缝塔。沙云。高多少。师以目顾视上下。沙云。人天福报不如和尚。若是灵山授记。未梦见在。师云。子又作么生。沙云。高六七尺。
　　师示众云。望州亭与你相见了也。乌石岭与你相见了也。僧堂前与汝相见了也(保福问鹅湖僧堂前且置望州亭乌石岭什么处相见鹅湖骤步归方丈保福便入僧堂)。
　　师与玄沙夹篱次。沙问。如何是祖师西来意。师将篱障撼。沙云。吃许多辛苦作什么。师云。子作么生。沙云。且过篾头来。
　　有新到僧。师问。汝来作什么。僧云。来礼拜和尚。师云。阿那个是你和尚。僧乃不审。师踏云。者野狐精。放汝三十棒。
　　师一日勘僧云。什么处来。僧云。浙中来。师云。船来。陆来。僧云。二途俱不涉。师云。争得到者里。僧云。有什么隔碍。师打趂出。僧过十年后再来。师云。甚处来。僧云。湖南来。师云。湖南与者里相去多少。僧云。不隔。师竖起拂子云。还隔者个么。僧云。若隔。即不到也。师依前打趂出。此僧住后。凡见人。便骂师。其僧有同行闻得。特去相访。乃问。兄到雪峰处有何言句。便如是骂佗。遂举两度因缘。乃被同行叱骂。与佗说破。当时悲泣。常向中夜焚香。遥望雪峰礼拜。
　　师问慧棱。古人道。前三三。后三三。意作么生。棱便出去。
　　师问僧。什么处来。僧曰。岭外来。师曰。还逢达磨也无。僧曰。青天白日。师曰。自己作么生。僧曰。更作么生。师便打。
　　师送僧出。行三五步。召曰。上座。僧回首。师曰。途中善为。
　　上堂。举拂子曰。这个为中下。僧问。上上人来。如何。师举拂子。僧曰。这个为中下。师便打。
　　师云。饭篱边坐饿死人。临河渴死汉。玄沙云。饭篱里坐饿死汉。水里没头浸渴死汉。云门云。通身是饭。通身是水。
　　问。如何是佛。师曰。寐语作什么。
　　师行脚时。参乌石观和尚。才敲门。石问。谁。师曰。凤凰儿。石曰。来作么。师曰。来啖老观。石便开门。搊住曰。道。道。师拟议。石拓开。闭却门。师住后。示众曰。我当时若入得老观门。你这一队噇酒糟汉向甚么处摸索。
　　上堂。尽大地是个解脱门。把手拽伊不肯入。时一僧出曰。和尚怪某甲不得。又一僧曰。用入作甚么。师便打。
　　师因闽王封柑橘各十颗。遣使送至。柬问。既是一般颜色。为甚名字不同。师遂依旧封回。王复驰问玄沙。沙将一张纸盍却。
　　上堂。众集定。师辊出木球。玄沙遂捉来安旧处。又一日。师因玄沙来。三个一时辊出。沙便作偃倒势。师曰。寻常用几个。曰。三即一。一即三。
　　师因僧问。紧要处乞师指示。师曰。是甚么。僧於言下大悟。师送南际长老出。乃作女人拜。际敛手应诺诺。师以手斫额便归。
　　师将示寂。自制塔铭并叙曰。夫从缘有者。始终而成坏。非从缘得者。历劫而常坚。坚之则在。坏之则捐。虽然离[敲-高+(林/月)]未至。何妨预置者哉。所以迭石结室。剪木成函。搬土积块为龛。诸事已备。头南脚北。横山而卧。惟愿至时。同道者莫违我意。知心者不易我志。深嘱再嘱。幸勉励焉。纵然它日邪造显扬。岂如当今正眼密弘。善思之。审思之。铭曰。兄弟横十字(雪窦注云。国无二君。又云。知么)。同心着一仪(风行草偃。又云。直与)。土主曰松山(四顾匪绝。又云。看)。卵塔号难提(独露相倚。又云。险)。更有胡家曲(一西一东。又云。大难)。汝等切须知(自南自北。又云。会也)。我唱泥牛吼(闻莫举头。又云。呵呵)。汝和木马嘶(见应合眼。又云。抚掌)。但看五六月(岂可徒然。又云。叶)。冰片满长街(事非草草。又云。苦)。薪尽火灭后(去去谁同。又云。好住)。密室烂如泥(须到如此。又云。努力)。梁开平戊辰三月示疾。闽帅命医。师曰。吾非疾也。竟不服药。遗偈付法。五月二日。朝游蓝田。暮归澡身。中夜入灭。寿八十七。腊五十九。建塔於本院方丈。

　　师偈语

　　光阴倐忽暂须臾。浮世那能得久居。出岭年登三十二。入闽蚤是四旬余。佗非不用频频检。已过还须旋旋除。为报朝廷朱紫道。阎罗不怕佩金鱼。

　　游柽洋

　　青山无适莫。四畔无来路。安居不到处。出身终有余。

　　因学人问事

　　佗事佗人断。己事己自裁。万法剎那包。何用更往来。

　　送澄沼

　　忽告归乡去。崎岖枉涉途。雪岭三秋外。澄沼一事无。

　　因读寒山诗

　　可怜寒山子。多言复多语。横路作篱障。何如直下觅光舒。

　　咏鱼鼓二首

　　我暂作鱼鼓。悬头为众苦。师僧吃茶饭。拈槌打我肚。身虽披鳞甲。心中一物无。鸬鹚横溪望。我誓不入湖。
　　可怜鱼鼓子。天生从地养。粥饭不能[歹*肖]。空肚作声响。时时惊僧睡。懒者烦恼长。住持闹喧喧。不如打游漾。

　　放牛

　　早朝放牛承露草。直至日昼干饱好。牛饱更无思食念。牛儿无事唱牛歌。

　　劝人

　　莫道肯去易。肯去也大难。虚空满天下。迷人坐不安。
　　若切老婆心。劝君莫掠虚。忽遇明眼人。相逢笑杀渠。
　　枯树解藏龙。贪睡不闻锺。一朝侵早起。忽觉是何龙。
　　低头不见地。仰面不见天。欲知白牛处。但看髑髅前。
　　达磨来路远。汝莫辜负佗。子细审思观。忽然悟去好。
　　人人尽有乾坤眼。莫随妄情颠倒窥。恒沙国土总吞尽。吞尽不我何旨旨。
　　枯木藏龙。[雨/回]动必惊。惊者是少。不惊者多。
　　绝顶白似雪。众水一源深。道场平如掌。我宗超佛心。
　　长江抛钓子。游鱼带丝绦。恩重钩头饵。轻欺上祖歌。
　　脚踏香积垄。头枕马鸣崎。身卧白云里。神光万里秘。会我最后句。与汝同一枝。
　　冬瓜长儱侗。葫芦剔突圞。玲珑满天下。览子黑漫漫。
　　君不见路边华表柱。天下忙忙总一般。琵琶柦棙随手转。广陵妙曲无人弹。若是有人能弹得。一弹弹尽天下曲。
　　世中有一事。奉劝学者取。虽无半钱活。能传历劫富。
　　登天不借梯。徧地无行路。包尽乾坤处。禅子火急悟。
　　寅朝不肯起。贪坐昏黄晡。鱼被网里劫。胀破猎师肚。
　　满天不见路。万里迷也没。问汝世间人。何时得成佛。
　　磨砖不成镜。虚空终有月。火急自提取。莫受多生屑。
　　高抛不至天。低掷岂着地。日轮隐山去。回头更觅鼻。
　　我今劝汝道。汝休念文字。兼劝采樵人。努力莫相欺。
　　多生不出家。万劫受辛苦。今日舍恩爱。誓愿莫回顾。
　　春霜满天寒。览子黑漫漫。白牛常在髑髅前。劝君审细看。
　　报汝等知乎。真性不在途。色身祇要闲。何用苦区区。
　　须知不从人处得。何劳昼夜苦求人。己珠逈然越三界。不是圣人非色尘。
　　天色晴明绿嶂分。万里虚空绝点云。可惜时人何不悟。肯者同游此法门。
　　万里无寸草。逈逈绝烟霞。历劫长如是。何须更出家。

　　辞曾氏

　　昔年曾许郁多罗。直至如今未动梭。此日且随云水去。谁能待得鸭成鹅。

　　赠实师伯

　　善哉道者。顿息大机。堂堂密密。将何显伊。千山绝顶。万重绿衣。风云抱合。我终不知。以此浮幻。随处徉痴。严霜欲至。放发齐眉。僧俗不辩。怀量任疑。晓我微功。雨势云飞。

　　幽州未得授戒

　　一十出家未是时。二十出家正是时。今遇官坛缘未合。躘踵且作老沙弥。

　　自述

　　思量未到雪峰时。爱把浮生取次疑。及至法门非法法。到头无我亦无师。

　　师亲写版牌云

　　妄身临镜照影。影与妄身不殊。若欲去影留身。不知身影常虚。身影从来不异。不得一有一无。若拟憎凡爱圣。生死海里常浮。
　　欲得不招无间业。莫谤如来正法轮。有物密救人。争奈人不知(恩大难酬)。

　　师在枯木庵坐禅。於水磨坊前晒麦。乃亲题云

　　庵前永日无狼子。磨下终年绝雀儿。
　　山中至今并无狼虎。凡于磨坊前晒麦。亦无鸟雀。皆如师记耳。

　　师题僧堂前梁云

　　今朝不保明朝。常作千载遮头。

　　师规制

　　　　永明寺知觉禅师延寿立石
　　夫出家者。先效轨仪。肃严其行。行既精矣。乃曰其人方可参选明师。次择其理。且正道寂寥。尽古今而绝逢。包通十方万类。而从来莫二。如此之事。假世而言之。若以住持之门。依像法而安处。收物情而共居。欲令百川同归一源。众流而臻大海。古云。家无二主。国无二王。二主必诤。二王则竞。况僧居无诤。有诤非僧。要令三世住持万所。心安人和。不失其绪者矣。
　　或有投归僧坊。而求变白披缁者。尽令归奉一主。　　主无二。即免为诤。但依芙蓉先师规制。即知其义也。　　蓝田．张际两庄。但逐年轮差了事僧勾当。始终供应塔院。常住供养当院。僧徒等。切不得别议住持。　　众中或有老者．病者。不任自取索。即差了事童行终始看侍。如无童行。转差沙弥。如无沙弥。轮差大僧始终看侍。无至违越。　　或有乡村檀那。精心礼请唱佛道场。必须众议。能为法事者差。免俗讥嫌。　　当院出家沙弥．童行．大僧等。无事出院。不辞知事及大众等。如若却来。便须出院。若为小小因缘。若无重过。却来。即罚礼一百拜放住。如若当时不遵指约。亦须出院。　　当院徒众等。或非知事。辄行杖木。令人不安。昼时出院。
　　右件条约住持之事。仰纲维主首及僧徒等。共相遵守。不得违越。终而复始。光化四年闰六月十日。沙门义存告示。

　　师遗诫

　　报诸人等。夫泡幻缘生。去来不定。吾仅四十年来。未尝不苦口相劝。近日佛法淡薄。唯於世谛殷勤。至於信施檀那。师僧和尚。百年终殁。无善报恩。世礼既不相应。亦合有少分省察。吾若四大离[敲-高+(林/月)]。日先已有木函石龛。并依旧志安排。不得别造坟塔。不得设灵筵。不得持孝服。或有戴一尺布。下一滴泪。此非沙门。非我眷属。况更哭苍天。但为俗态。颇辱宗门。或有不遵。依法摈逐。当院年长有从智仰。共相遵授。不得妄有乖张。佗后住持并依芙蓉先师规制。况从前不曾亲度尼弟子。吾脱去后。切不得放入院门。免世讥嫌。为恒式者。兼上院以后。切不得别议住持。开平二年戊辰四月二十八日。沙门义存告示。
　　先师住持规制。奉宣下降帖命。准元条件施行。不许各度童行。私置田业。擅泥锅铛。仍别众食。寄附常住．庄舍典质营转等事。准此禁断者。时乾德三年岁次乙丑五月十二日。天下兵马大元帅守尚书吴越国王俶建。

　　雪峰真觉大师语录卷下(终)


　　老真觉。杰出於五季分裂之时。自德山一棒桶底脱之后。直得鳌店月寒。象峰雪霁。揽醍醐於一杓。彰大用於三球。派析两宗。道超列祖。譬犹轰百亿雷霆於四天之下。旷数百世。其声愈宏。至於垂机示训。大教至言。流出胸襟。盖天盖地。广陵一奏。么弦下媿。不复声矣。向经毁变。版录无留。福城觉如居士募缘重刊。以广其传。览者倘能向徽外侧耳。便知阳春雪曲。大雅正音。尽在是矣。其或未知。打鼓普请看。
　　时至治辛酉季夏雪峰嗣祖比丘悟逸敬跋

 雪峰真觉大师年谱

　　唐穆宗皇帝长庆二年壬寅
　　师泉州南安县人也。姓曾氏。父讳勉。是年。师降诞。师家世奉佛。其先茔在杨梅山。西去城四十五里。一峰翔拜于前。俗谓胡僧投拜。
　　三年癸卯　四年甲辰
　　敬宗皇帝宝历元年乙巳
　　二年丙午
　　师五岁生酷恶荤茹。襁褓中。闻钟梵之声。或见旛华像设。拜必为之动容。见者咸异之。
　　文宗皇帝太和元年丁未
　　二年戊申　三年己酉
　　四年庚戌
　　师年九岁。恳父母。求出家。锺爱不从其请。
　　五年辛亥　六年壬子
　　七年癸丑
　　师年十二。从其父游莆田玉涧寺。见庆玄律师。遽拜曰。我师也。遂留侍焉。
　　八年甲寅　九年乙卯
　　开成元年丙辰　二年丁巳
　　三年戊午
　　师年十七。祝发。遂改法讳义存。
　　四年己未　五年庚申
　　武宗皇帝会昌元年辛酉　二年壬戌
　　三年癸亥　四年甲子
　　五年乙丑
　　师年二十四。是年。有旨沙汰佛法。师以服儒谒福州芙蓉山弘照灵训禅师。照抚而器之。留于左右。
　　六年丙寅
　　师年二十五岁。武宗崩。汰佛之令弛。
　　宣宗皇帝大中元年丁卯
　　师年二十六。是岁奉诏还佛。师再礼弘照为师。
　　二年戊辰
　　三年己巳
　　师年二十八。往幽州宝剎寺受戒。
　　四年庚午
　　五年辛未
　　师年三十。是岁五月九日。弘照和尚示寂。
　　六年壬申
　　七年癸酉
　　师年三十二。辞曾氏游方。有偈曰。昔年曾许郁多罗。直至而今未动梭。此日且随云水去。谁能待得鸭成鹅。遂同岩头奯公在大慈寰中会下。与寰中上足钦山文邃为友。至江南。三登投子。九上洞山。师尝在洞山作饭头。一日。师淘米次。洞山问云。先去沙。先去米。师云。沙米一时去。山云。大众吃个甚么。师遂覆却盆子。山云。子因缘不在此。遂参德山。
　　八年甲戌
　　九年乙亥
　　师年三十四。一日。洞山问师。作甚么来。师云。斫槽来。山云。几斧斫成。师云。一斧斫成。山云。犹是这边事。那边事作么生。师云。直得无下手处。山云。犹是这边事。那边事作么生。师休去。
　　十年丙子　十一年丁丑
　　十二年戊寅　十三年己卯
　　懿宗皇帝咸通元年庚辰
　　二年辛巳
　　师年四十。参德山。师问德山。从上宗乘中事。学人还有分也无。德山打一棒。云。道什么。师此时豁然。如桶底脱相似。
　　三年壬午
　　四年癸未
　　师年四十二。在德山作饭头。一日。饭迟。德山自擎钵下法堂。师晒饭巾次。见云。这老汉。钟未鸣。鼓未响。拓钵向甚么处去。德山便归方丈。师举似岩头。头云。大小德山不会末后句在。山闻举。令侍者唤岩头至方丈。问。你不肯老汉那。岩头密启其意。山乃休。来日升堂。果与寻常不同。岩头到僧堂前。拊掌大笑云。且喜得堂头老汉会末后句。佗日天下人不奈伊何。虽然。也祇得三年活。
　　五年甲申
　　六年乙酉
　　师年四十四。与岩头同辞德山。师尝与岩头同行。至澧州鳌山镇。阻雪。岩头睡醒。见师巍坐。叱之云。存兄。存兄。何不睡去。恰似三家村里土地相似。师点胸云。某甲这里未稳在。岩头云。据你见处。一一通来。师举见盐官．洞山．德山问答机缘。岩头皆排之。遂於言下大悟。起来。连唤师兄云。今日始是鳌山成道。
　　七年丙戌
　　师年四十五。同岩头．钦山欲参临济。至中路。逢定上座云。临济和尚已於四月初十日示寂。师云。某甲薄福。不见和尚。未审有何言句。定举无位真人话。自是三人分袂。岩头往龙山。钦山止於澧阳。师还闽。既而道由建安。结庵居之。今为黄龙．双石二寺是也。
　　八年丁亥
　　九年戊子
　　师年四十七。追念芙蓉肄业之地。遂还止於石室。即灵洞岩是也。是岁。沩山．懒安领徒至。上廉帅李景以书请师开创城西怡山王真人上升之所。今西禅寺是也。
　　十年己丑
　　师年四十八。宴坐石室。其徒有劝其出世者。师深拒之。时有同学行实师伯谓师道德隆重。非鹫岭猴江之胜。不足以延之。议以象骨峰为称。师领之。
　　十一年庚寅
　　师年四十九。是岁暮春。实师伯以为象骨峰之距。诣诸耆耋。求卜精蓝。时山之东信士方训．谢效．陈佐。竞为遵守。愿奉祇园。洎洪元表亦以陈洋半为财施。遂创庵於柽洋凉映台之北。迎师居之。既至。据坐而喜。谓实曰。劳汝择焉。吾其居矣。是冬。师偕实师伯升於峰顶。周览形胜。归议山名。或谓樵者得象骨於峰巅。或谓是山顶四时皆有积雪。二号兼称。师笑曰。可。其上三百步得胜地。先是实师伯买庵基於方公。公以山林施。谢．陈二公从而乐施。自是檀度辐辏。或舍财。或置田业寖广。
　　十二年辛卯
　　师年五十。大兴院宇。至于木人效劳。速其成功。众以为喜。
　　十三年壬辰
　　十四年癸巳
　　师年五十二。营造木土之余。随机演唱。未尝少懈。衲子至。无所容。
　　禧宗皇帝乾符元年甲午
　　师年五十三。时黄巢叛於东山。师悯国祚之艰。而生灵涂炭也。
　　二年乙未
　　师年五十四。观察使韦公舍钱三百缗为建造费。自庚寅至兹山。凡六载。寺乃大备。僧智朗诣长安。上院事以丐额。时遇应天节。乃赐应天雪峰寺。
　　三年丙申
　　师年五十五。寄书与岩头。云。某甲信上师兄。自从鳌山成道后。直至而今饱不饥。
　　四年丁酉
　　师年五十六。因游寺外。荐至陈洋。乃曰。吾首达兹山。得三境界。此其三也。可以为建塔之所。今之塔基是也。
　　五年戊戌
　　师年五十七。巢宼自浙入闽。是岁棱道者来参。棱。盐官人也。
　　六年己亥
　　广明元年庚子
　　师年五十九。巢宼自广入湘。
　　中和元年辛丑
　　师年六十。众盈千五百人。凡来参。便辊出三个木球。一留寝室。二藏塔中。是岁备头陀出世。住梅溪场普应寺。后迁玄沙。
　　二年壬寅
　　师年六十一。廉帅李景舍钱一十万缗。司空颍川陈公舍钱三百缗。观察使韦公处滨舍钱二十万缗。置太平王坂庄。致仕陇西李公舍钱一百三十八贯。继而创城西大睦廨寺。是岁。有内官自闽回京。言师之道德。钦承禧宗皇帝圣旨。乃诏福州所司具师道行。时闽士陈延郊疏其实以奏。赐号真觉大师并紫衣袈裟。
　　三年癸卯
　　四年甲辰
　　师年六十三。时克用破黄巢于太山虎口。师闻而喜。
　　光启元年乙巳　二年丙午
　　三年丁未
　　师年六十六。四月八日。岩头遭宼难。大叫一声。闻数十里。命终。阇维。舍利无数。师闻而悲惨。
　　文德元年戊申
　　昭宗皇帝龙纪元年己酉
　　师年六十八。开基造塔於陈洋。即前所谓第三境界。当年七月七日塔成。师自作塔铭。时行实师伯示寂。师哭之恸。举而葬于东山西原。师为塔记云。身谢有为。塔归无缝。松山一镇。鹤岭千秋。师伯法讳行实。俗姓高。永嘉人也。受业芙蓉山。自己丑年。启创兹山。时行实明地理。破天荒。立山门。放水路。原始要终。其功不浅。是年八月十四日。终於旧院。寿六十七。腊二十六。
　　大顺元年庚戌
　　二年辛亥
　　师年七十。再游吴越。初抵天右涌泉。
　　景福元年壬子
　　师年七十一。是岁夏。止於灵隐。后至国清寺。复到浮江。次游育王。各有问答机缘。
　　二年癸丑
　　乾宁元年甲寅
　　师年七十三。复归闽。止於阵洋塔所。府司徒郎公请延府中。为说玄要。即施财建法堂于塔亭。是岁迁寺於陈洋。今院是也。投契之缘。时有嗣法门人。阐扬大法者五十六人。玄沙备．鹅湖孚．岩洞休．招庆棱．云门偃．鼓山晏等。
　　二年乙卯
　　师年七十四。领众南游。时黄涅盘预知师至。支策前迎。抵苏溪。邂逅相遇。师遂问云。近离甚么处。盘云。辟支岩。师云。岩中还有主么。盘以竹策敲师簥。师乃出相见。盘云。曾郎万福。师遽展丈夫拜。盘作女人拜。师云。莫是女人么。盘又设两拜。遂以竹策画地。右绕师簥三匝。师云。某甲三界内人。师三界外人。师宜前去。某甲后来。盘乃先回。师遂至。止囊山。憩数日。盘供侍随行徒众。一无所缺。次至瓦棺。时泉州太傅王延彬创东弥勒．资寿等院。迎师驻锡。大加礼敬。时闽主王审知权执霸位。向师道化。尝领千众于东西第为王说法。初舍俸钱三十万。创横屋二十间。次舍钱三十万。创法堂．回廊．方丈等宇。
　　三年丙辰
　　四年丁巳
　　赵州谂禅师示寂。
　　光化元年戊午
　　师年七十七。闽王请师同玄沙入内论佛心印。大王闻二师如此开示。起大信心。便立大誓愿。志心受持。终无退志。大王再请二师于内讲论佛法。重排香案。不许外泄。仍令内尚书三人隔帐录其法语。师乃请诸佛龙天证明。为王传佛心印。复舍钱四十万鼎建大殿堂宇千百余间。莫不大备。师先年首至兹山。时山南陈洋信士蓝文卿者。知师道化。遂将所居东池侧古柽树创庵。延师驻锡。今枯木庵是也。蓝公复以柽洋庄创造精舍。请师居之。今旧院是也。蓝公见众广。复将所居之宅充为巨剎。迁师主之。复蒙闽主忠懿王具奏禧宗皇帝。赐封檀越主蓝文卿为威武节度使。明护侯王长男应潮通佑神君。弟僧守远慈悲尊者。今为本山土地。其后文卿与杨大娘．次男应辰等。徙家於茆洋庄以成其志。仍施田园二十庄。今蓝田．太平．大睦等庄是也。
　　二年己未
　　师年七十八。闽王遣使赍银交椅送师。
　　三年庚申
　　师年七十九。有　旨赐改本寺为应天广福寺。
　　天复元年辛酉
　　师年八十。是岁闰六月初十日。师将条件住持及僧行规制以示徒众。大约事无大小。皆归住持。百川归海。众流同源。国无二王。家无二主。况僧居无诤。有诤非僧。心安人和。不失其绪。至於庄院．塔院皆有成规。老者．病者理令看待。若能声演佛事者。以应外缘。僧行有过。轻重量罚。既非知事。不许辄行杖木。令人不安。凡百事但依芙蓉先师规制。即知其义也。
　　二年壬戌
　　三年癸亥
　　师年八十二。寺众日繁。岁入不给。屋宇渐漏。欲行修葺。工程浩大。有僧无量．无悦者。立心劝募众缘。轮奂仍旧。以遵师行。
　　哀帝天佑元年甲子
　　二年乙丑
　　师年八十四。闽王再施钱重建枯木庵及开大池。约万有余工。师尝在枯木庵坐禅。傍有水磨晒麦。师亲题云。庵前永日无狼虎。磨下终年绝雀儿。此师之诫谕。至今无虎雀。
　　三年丙寅
　　师年八十五。泉州王太傅遣使来请棱道者住持招庆寺。师以书报玄沙。沙上山送之(唐祚至此为梁所纂)。
　　梁大祖皇帝开平元年丁卯
　　师年八十六。师自图塔样。令人呈献闽王。王遣使往江西瑞迹山披材石。为师建塔及真堂三间。与师造龛子。龛完。报和尚知道。师云。舁向堂前着。看你不奈何。
　　二年戊辰
　　三月。师示微疾。闽王命医诊视。师云。吾非疾也。竟不服药。四月十五日。师坐法堂。示遗诫等事。乃云。当院年长有智者。其相遵受。不得妄有乖张。至本月二十八日。谓众云。泡幻缘生。去来不定。吾仅四十年来。未尝不苦口相劝。近日佛法澹薄。唯於世谛殷懃。至於信施檀越。师僧和尚。百年终殁。无善报恩。世理既不相应。亦合有少分省察。吾若四大离散之日。先已有木函石龛。并依旧志安排。毋违我意。若有披麻下泪者。非我眷属。众皆禀命共矢。修营塔制苟完。西盍石未具。是夕烈风雷雨震撼林壑。东山之上。地忽震裂。广袤寻丈。其平如砥。举而用之。函盍相合。见者咸异。五月二日。师手札百余字。别闽王。朝游蓝田。暮归澡身。是夜十八刻。右胁而顺寂。寿八十七。腊五十九。至初十日。建窣堵波於本院方丈。闽王遣子刑部尚书王延禀入寺哀恸。特谕祭礼。至十五日。全身入塔。师自唐咸通庚寅开山创寺。至梁开平戊辰入灭。阐扬教法三十九年。
　　雪峰真觉大师年谱(终)

 雪峰语录大尾

　　大羹玄酒为众味王。淡然有余味。云门咸池为众音君。朴然有遗音。与彼肥甘之爽众口。淫哇之荡众耳者。不可同年而语也。雪峰言语简古纯真。淡然味朴。然音不可於众口。如针於众耳。但此中人则染指而领焉。承响而知焉。经山老隐睡安光和尚曾得此录。而领知最深。自谓寿梓与前所刻之玄沙语录并行焉。争奈何未几化缘示终。而空成未了因。有志于法门者。谁不惜之乎哉。今也其徒某者持来授余。盍似以其师遗意媒蘖於老衲者。是以不忍独尝其味。独听其音。校阅一番。乃付印生。以图翻刻。只愿雪峰真风播扬此土。令我新丰一脉有邻不孤。是余流通之意也。
　　时
　　元禄十四年龙集辛巳季夏　吉旦
　　鹰峰闲道人卍山老衲涉笔於武陵之客檐

 附录
- 福州雪峰山故真觉大师语录序

　　　　翰林侍读学士中散大夫守尚书礼部侍郎同知承进银台　普门下封驳事判太常寺权判尚书部省主护军琅琊郡开国侯食邑一千九百户食实封二百户赐紫金鱼袋王　随　撰
　　余早惭懵学。偶窃上第。出遭熙世之旦。骤历清华之职。而每以忧恚内畜。声利外驰。客尘翳于本源。风波鼓其营虑。认世荣为久乐。聆禅谈为戏论。安知乎宠辱齐致。生灭一如。方以执迷。忽矣有悟。向者出牧杭府。谙官崇川。退食自公。居多暇日。因览传灯录雪峰上堂语云尽乾坤是个解脱门。又别云三世诸佛．十二部经。到此徒劳。精究兹义。豁如醉醒。乃知道岂云远。归真则达。佛不在外。因心乃成。寻有偈曰。廓然见佛旨。天地掌中视。噫。妙明之性既觉。圆顿之理斯契。脱烦恼之羁锁。踏清凉之境界。今年初春。有闽中高士江夏黄君洵武。同雪峰山崇圣禅院知御藏赐紫僧守勋垂访。勋公捧故雪峰真觉大师语要一轴。且云。大师法号义存。性曾氏。泉州南安邑人也。祖先而下。钦奉真谛。大师生而聪警。不茹荤血。孩提时闻锺磬。睹僧佛。必喜动容色。九岁欲舍家。父母锺爱。弗之许焉。后三年。从家君游莆田玉涧寺。礼寺主僧庆元。以其行业高洁。即曰。我师也。遂留侍左右。年十七祝发。以唐武宗罔崇像法。乃隐迹芙蓉山。俄而宣宗皇帝复其道也。乃此游吴楚。直抵燕秦。受具于幽州宝剎寺。而后南归。居名岩。转妙轮。阐宗教者四十年。聚清众常不下千五百人。而又传密印者。则有玄沙．鹅湖．洞岩．鼓山．昭庆五尊者。同垂大名。至于今之世矣。繄先师法要未着冠篇。后裔耻之。丛林叹息。欲求数十言。光於厥集。可不伟欤。余曰。向者因观先真觉机缘语而开悟。今获。尽览其所述言句。若积阴而睹瑞日。久暍而饮甘露。其幸也何如尔。矧见托於序引。敢辄形於牢让。聊述裴笔於帙首云尔。
　　天圣龙集壬申岁仲春戊戌日西斋叙

- 雪峰真觉大师广录后序

　　自有禅学以来。学者至於遗形躯。甘枯稿。入山林不返。或驰骋市里与屠沽游污而不屑。然蹈其余风。泳其末流。亦足以知其概矣。盍其眇茫如太虚。积幽旷然窅然。高之无上。深之无下。索之不闻。览之不得。思之无有。死生亦大矣。而不得与之变。古今亦久矣。而不得与之迁。恢闳博大不可端倪。有能见而体之。岂不韪哉。传记所录。略可道者。千有余人。皆聚徒成群。开门名家。以语言文字见於后世。考其从师之艰难。见道之迟暮。勤渠反复。惓惓不已。卒以大成。则吾於雪峰大师。见之矣晚。而自弃於穷山断岭。巉岩荒绝之处。人迹不至。野兽与游。剃茅为庵。以庇风雨。学者赴之。满于五百。屋瓦鳞比。长林际天。粳穄如云。弥数百里。凡资之以生者。不求而足。盍东南以来。禅林之盛。未之有也。余来福州二年。恨不得至其山中一瞻其塔。因取画像入城礼焉。像之幅四。雪峰大师正中危坐。立两旁而侍焉者。若云门偃．玄沙备。凡十有二人焉。余既传其图。将以似夫学者。因尽索其禅语于山中。而散乱漫灭。仅存而不可考。独得文惠王公所为语录序刻石。又旁搜博采。删其重复。诿僧数人。共雠正之。然后先失序。传写乖谬。姑次第之。以俟知音考焉。
　　元丰三年十一月二十八日右司谏直集贤院知福州　州事充福建路兵马钤辖高邮孙觉序

-

　　难提氏至言不文。逗机观根。则有安立随俗。显了之谈。决惑弹偏。则有随波截流。涵濡之语。珠回玉转。绣轴锦机。要从言下默忽知归。是谓以大事因缘出现於世者也。始自三登九到。证道鳌山。摭砾求环。萃成家语。兵燹之余。将求一二。竟不可得。深抱憾焉。近於尘英搜访。获蠹板帙半于觉如挽济之堂。敬松学人完之全璧。用广流通。幸望因人从旁悟入。咸酬鼻祖恩私万一云耳。守方山大云兰若募缘比丘慧真熏沐拜题。

- 雪峰真觉大师偈颂(并)序

　　大师□自初止雪峰。方芟绿野。玄枢既辟。清众咸来。首於咸通。洎乎光化。至於提阐宗教。寰海闻诸。故不录矣。其或对缘成偈。因事成草。但要启於精微。竟不拘於音律。可谓[言*善]显而意密。言约而理深。若以纤毫。岂裨直旨。使夫得其门者。辩室中之富贵。不隔丘墙。问其津者。认形影之妍[娟-月+虫]。从观乐镜。惠蟾尝因属耳。靡不书绅。然虑未闻。久为滥误。余则采诸偈颂。略标题叙耳。

- 雪峰崇圣禅寺碑记文

　　　　资善大夫行在礼部尚书毗陵胡濴撰文
　　　　奉政大夫翰林院学士兼左春坊大学士庐陵胡广篆额
　　　　赐进士征事郎行在刑科给事中三山姚铣书丹
　　永乐十七年冬。予奉使闽粤。登览雪峰之胜。适值住持远芷。号秋崖。辟甃[(山/示)*斤]径。转褊隘为弘深。由万工池以达三门。浚池建桥。撤旧更新。规模壮观。经始之时。予适至寺。众僧欢跃。以政作吉祥之应。予亦喜其山林清蔓。因留信宿。芷公乃从容谓曰。兹山来自武夷。延袤联络历数百里。以至於此。乃巍然高耸。峭拔层空。盍闽地多燠。冬罕霜雪。惟兹山势接刚风。气候侔於中土。冬常积雪。故名雪峰。唐真觉祖师驻锡于此。创建梵宫。历年既久。屡兴屡废。今圣天子兴崇佛教。凡名山古迹。皆葺而新之。僧录以雪峰名剎。非戒行老成者。不足以当兴复之任。乃於永乐二年。询谋佥同以前钦选住泉州大开元寺洁庵映禅师来主斯席。师姓洪氏。名正映。号洁庵。世居江右之金溪。自幼托迹沙门。不茹荤膻。受具足戒於杭之昭庆寺。得法於灵谷巽中禅师。远芷亦江右临川人。因得随侍嗣法。分葺玄沙。师登山之日。殿堂门庑俱为瓦砾荆棒。师即慨然感叹。奋志兴复。誓不下山。寒暑一衲。胁不沾席。是致八闽崇敬。四众归依。积粮于廪。伐木于山。陶瓦甓而储器用。越五年。佛殿成。又明年。法堂三门同日创建。弘硕雄伟。视旧有加。肖像端严。金碧辉焕。□以上祝圣寿。下祈民福。功德之大。不可思议。一日。师谕远芷曰。汝兴复玄沙。功业已竟。兹山创置。大体固具。然廊庑僧堂尚未周完。予年已衰迈。欲归老灵谷。非汝不足以继吾志。遂移檄僧录。於永乐十六年。以远芷升代师任。夙夜惟谨。犹不敢忘其付嘱。凡所未备者。悉为成之。复按兹寺创始於真觉。其示寂之际。预留谶云。石塔卯爆。杉枝拂地。奯竹笋生。五百年后。吾当再来。至洁庵登山适五百二年。诸谶俱验。如合符节。况师颜貌又与真觉无异。故人咸以师为再来之真觉也。此固不可以无记。愿赐一言。勒诸贞珉。用垂不朽。予惟佛氏之兴。笔迹已远。其教以持戒守律为初地。以明心见性为实际。学其学者。劳形苦志。困悴山林。宴坐默存。求底於常乐常住．不生不灭之域。又何与於寺之轮奂焉。然像教之设。大众瞻仰。人心之感。先乎目之所见。观殿宇之巍峨。像设之严肃。则敬心悚然而生。敬心生则万善由是而积。自汉以来。教日益滋。寺日益盛。至於唐宋间。有摧沮排抑。欲废其教者。诚以盈虚消息皆系乎数。有形则有数。惟法无形。固不囿乎数。佛与僧寺皆有形者。岂免於数乎。姑以此寺言之。自真觉至於正映。才五百余年。兴废不知其几。至是果应谶而大兴者。岂非真觉能知乎数。而预为张本乎。自小世界至三千大千世界。乃至无量无数微尘剎土。皆始於成而终於空。终则复始。展转循环。无有穷已。一切有为之法。亦复如是。而有无□成．无住．无坏．无空者存。试观乎寺。今既成矣。而汝又住其中矣。其坏其空宁保於后日乎。虽然。诚能尽汝今日成住之责。必坚必确。使无速朽。吾为汝记。俾汝后之法嗣。厥子若孙。因吾之言。思绍汝志。继而葺之。使不致於屡坏屡空。是亦汝与汝师常住乎中也。芷曰唯唯。遂书以为记。
　　宣德八年岁在癸丑二月日前住当山远芷同当代住持良琛立石

-

　　当年我祖辊三球。价索辽天孰敢酬。有意气时添意气。不风流处也风流。
　　洞山九转缘何事。投子三登着意深。雪拥鳌山亲见后。六华峰秀至如今。
　　时永乐元年癸未岁仲冬朔住山嗣祖比丘希儒补版焚香拜赞

- 雪峰禅寺二十四景诗　续集
　　雪峰山

　　奇峰积雪隐芙蓉。画不成形染不浓。霁色遥观三岛月。寒光常见四时冬。瑶台冻合深迷路。玉树华开半杂松。僧住上方银世界。虚明影里出疎钟。

　　宝所亭

　　金碧玲珑宝所亭。溪山四面染丹青。水晶帘外珊瑚树。璎珞龛前玛瑙瓶。献锦天孙迎象驾。散花玉女听金铃。月明徙倚雕栏望。百瑞光中走万灵。

　　蓝田庄

　　蓝田庄近六华峰。峰顶蓝田秀所锺。分水远从寒涧落。隔云长见夕阳舂。前人种玉初生子。隐者耕云自学农。欲采灵芝游此地。苍崖翠壑路重重。

　　枯木庵

　　池边枯木劈禅宫。内坐真僧观大空。璧月珠星窥窍穴。锦云彩雾作帘栊。经年苔藓留春色。别屿烟华笑晚红。可是根源延岁月。灵苗毓秀满山中。

　　三球堂

　　六华峰在象山边。堂上三球不记年。欲去欲来无定止。非虚非实自团圆。休将彩棒抛过海。莫挽雕弓送入天。可是吾师曾演化。三星惊落翠微前。

　　一洞山

　　一洞天开缥缈山。洞中谁识是仙寰。无穷景物在观里。有别乾坤非世间。松径月斜巢鹤唳。石门云湿雨龙还。至人招我视瑶艹。足踏残花满地斑。

　　半山亭

　　翠微亭子起岩端。此日凭高兴未阑。仰看层颠云影近。俯临绝涧水空宽。群鸦斜度天风急。一鹤遥冲海树寒。况有松阴堪憩息。游人谁不此盘桓。

　　化城亭

　　自天移下化城台。台下黄金满地堆。风引慈云岩畔起。月明真境画中开。仙童奏乐瑶空去。玉女持华鹫岭来。多少游人同会此。水光山色共徘徊。

　　无字碑

　　穹碑斜卧古岩边。妙道元无字可镌。剥落旧纹惟藓迹。模糊新篆是蜗涎。天成不用龟趺载。岁久还同玉体坚。欲把新诗题往事。惜无锋笔大如椽。

　　万松关

　　谁种青松万树齐。两行夹径入招提。半空爽籁秋长在。满地凉阴昼欲迷。琥珀气浮成翠霭。黄金花落混香泥。吾将揽结苍苍色。缥缈巢云伴鹤栖。

　　雪峤路

　　远峤迢迢透雪中。素华凝处往来通。高如玉砌升瑶阙。峻似银桥上月宫。仙子步虚身晃朗。征夫跻险影朦胧。寻梅直上层巅去。下顾平原一色同。

　　龙眠方

　　山似龙眠一带斜。此身常是白云遮。雨余有汗生鳞甲。树密无人见爪牙。变化何时逢霹雳。蜿蜒长日吐烟霞。不知何代经降伏。历尽乾坤几岁华。

　　文殊台

　　烟霞万顷锦成堆。旧是文殊显化台。西极好风南海过。中天法雨下方来。彩毫狮子乘云去。金佩龙王带月回。千古灵踪何所见。清凉石畔野花开。

　　古镜台

　　似玉无瑕古镜台。乾坤未判自先开。一天雨洗尘埃净。万壑云收月影来。金碧画中开晓匣。冰蟾晕里长苍苔。何由飞上青霄外。分散神光照九垓。

　　金鳌桥

　　金鳌出地欲腾空。横驾长溪碧雾中。倒影不随流水去。幻身应与卧龙同。恍疑银汉连乌鹊。复讶清波现彩虹。莫向沧溟戴蓬岛。行人永赖度西东。

　　罗汉崖

　　神僧高隐在天台。借问何时度海来。云路旧通方广寺。石崖况近梵王台。灵光午夜连明月。圣迹千年寄碧苔。异景青春常不老。至今犹见百花开。

　　梯云岭

　　古岭岧峣近碧空。天梯万丈跨飞虹。云开鸟道层层险。路入松门步步通。仙仗每游苍树里。樵歌遥度碧烟中。几回自补东山屐。前后登临啸晚风。

　　象骨峰

　　大象由来力势雄。是谁剸骨架空中。髓枯尽变玲珑石。秀发还从造化功。疑是巨身沈古涧。更无长鼻动春风。何当一夕生元气。还载神僧过日东。

　　磨香石

　　玲珑石上好磨香。造化锺成古道傍。清气不随风散尽。英华长与雾悠扬。依稀鸡舌浮春暖。恍惚龙涎吐夜凉。知是何人留手泽。经过谁不嗅余香。

　　放生池

　　秋气清凉春气和。放生池上放生多。恣飞恣跃无拘系。随去随来脱网罗。荷叶盖中擎化雨。菱花镜里漾仁波。俯临清浅观天影。万像熙熙共荡摩。

　　蘸月池

　　湛湛平池数亩宽。一波不动夜光寒。弄珠神女乘空去。临镜嫦娥倒影看。白碧古今长混合。青天上下映团栾。水晶宫殿无纤翳。时见蛟龙海底蟠。

　　望州亭

　　夕阳西下水东流。独上高亭望赵州。云起碧空迷鹤影。雨收蓬岛露鳌头。尝茶人往知何处。祇树华残度几秋。十二栏干吟倚遍。一轮明月在沧洲。

　　卓锡泉

　　雪峰峰下翠岩前。卓锡开通一派泉。甘味绝胜和石髓。流香应是带龙涎。碧寒苔藓封灵迹。清杂松篁响夜弦。溪转机玄留不住。终归大海浸苍天。

　　应潮泉

　　碧沼灵泉应海潮。潮来泉长去还消。一呼一吸通天地。乍浅乍盈随旦霄。下有水仙居溟漠。上浮清气逼炎嚣。恐惊深窟蛟龙睡。不敢问吹碧玉箫。
　　时天顺元年丁丑岁僧录司右街觉义前雪峰七十六代住山嗣祖月庵沙门源潭敬显

- 次韵二十四景诗
　　雪峰山

　　六华凝结素芙蓉。隔崦流云淡复浓。夏入伏中微觉暑。时移秋半便如冬。银堆错落千重崱。玉砌槎牙百丈松。几度雨花台上望。光摇楼阁起霜钟。

　　宝所台

　　琼瑶台畔彩华亭。高倚云霞远送青。翡翠雀栖多宝树。珍珠花插稡金瓶。沈香烟吐屏前鸭。紫竹枝敲榭角铃。倚徧玉栏挥梵尘。半空黄鹤载仙灵。

　　蓝田庄

　　井井蓝田绕雪峰。幽人种玉玉多锺。径边梅落香难散。岩罅泉飞水自舂。山女穿云闲拾翠。山僧带雨看耕农。丹山碧水烟村远。九里松深翠几重。

　　枯木庵

　　古木中虚广若宫。老僧於此坐谈空。根蟠地轴通沧海。影落湘帘映绣栊。石竹云边摇晚翠。山茶雪后观春红。对兹休问荣枯事。都在冥冥幻化中。

　　三球堂

　　床猊尘尾妙无边。名播华夷五百年。三个趯丸非定器。一团真气合乾圆。循环偶数原奇数。来往人间忽上天。千百众中谁会得。玄沙微笑立堂前。

　　一洞山

　　天下名传第一山。山中有洞异人寰。璚芝瑶草芳菲外。瑞霭祥云缥缈间。偶见金莲从地涌。倐看白鹤自天还。天台刘阮应堪笑。出洞怀仙鬓已斑。

　　半山亭

　　巍亭结架碧云端。画栋雕梁玉砌阑。势槩山川能自大。清留风月不须宽。隔溪红影流残照。入座青阴送晓寒。堪笑会稽兰渚会。流觞曲水恣盘桓。

　　化城亭

　　扶筇闲步上高台。满目烟霞锦作堆。翠竹风摇明月碎。青山雨过白云开。王孙显化城中住。佛子从多劫外来。可是导师方便处。天华法雨共徘徊。

　　无字碑

　　一片名碑偃径边。龙章鸟篆古曾镌。月斜梅影淡如墨。雨洗苔痕滑似涎。天爱奇文雷电取。地箝怪石雪霜坚。要令夜夜星辰照。岁久无人构一椽。

　　万松关

　　万树乔松插汉齐。孤标挺秀列菩提。月中影淡霜根冷。雨后阴浓草径迷。黄粉飘时香逗谷。白苓生处气蒸泥。关前间植琅玕竹。引得青鸾紫凤栖。

　　雪峤路

　　久住银山铁壁中。岧峣一径少人通。天神种玉铺瑶砌。羽客乘云步梵宫。梦入九霄魂杳渺。觉来千界月朦胧。峰回岫转云深处。逈与红尘路不同。

　　龙眠方

　　蜿蜒山势半欹斜。彷佛龙眠雾气遮。松底枯根蟠老骨。竹边新笋迸灵牙。暮归古寺闻真法。晨向东林咀绛霞。沧海夜深明月上。颔珠一颗散光华。

　　文殊台

　　六出峰头翠作堆。文殊台恍近华台。维摩示疾床中卧。龙女呈珠海上来。狮座氤氲香雾绕。象峰皎洁景星回。时人会得清凉意。大地春归花自开。

　　古镜台

　　本来明镜亦非台。镜若明兮心自开。窈窕青鸾团影无。婵娟玉兔送光来。中涵日色星星火。背剥铜青点点苔。海角天涯云散尽。禅心皎皎照京垓。

　　金鳌桥

　　远见鳌山耸碧空。鳌桥又跨汉津中。衢通京国千岐路。水出源头万派同。白昼无踪腾化杖。青霄有影接飞虹。高僧西去何时返。桥畔松枝欲向东。

　　罗汉崖

　　一锡飞来驻上台。巉崖高处绝人来。涧边雨洗降龙钵。岩畔风生伏虎台。抱子玄狷窥绿树。引麑白鹿舐苍苔。悬知诸漏都忘尽。铁杖敲门总不开。

　　梯云岭

　　迢迢石磴挂晴空。山转横垂饮涧虹。断雁恍疑天上落。归鸦闪与日边通。远看人影依微际。近听松琴杳霭中。静夜不知明月上。玲珑仙佩振香风。

　　象骨峰

　　屹哉巨兽更威雄。夷国来归佛地中。曾授普贤行愿力。仍从雪老苦修功。如何孤骨长埋石。无复双牙再露风。焚却幻身名尚在。真灵元自海涯东。

　　磨香石

　　天降芒星石魄香。谁言磨荡翠微傍。晴分烟缕非风袅。夜吐精花带月扬。不比紫茸茶品液。可宜龙脑雨中凉。而今兰若流光远。何必长熏解脱香。

　　放生池

　　圣朝寿域煦天和。品类群生放且多。堪笑坦途施坎阱。更嗟平地下丝罗。谩将此处为仁海。净洗人心正欲波。撤去商家三面网。乾坤生气共呵摩。

　　蘸月池

　　谁凿方塘一鉴宽。澄波湛湛月华寒。纷纭野马空中绞。灿烂冰轮水上看。桂洗清香浮馥馥。松垂瘦影照栾栾。老僧不斫吴刚斧。留个根株偃蹇蟠。

　　望州亭

　　亭绕千山万壑流。相望赵老在何州。心驰寥廓天穷处。目断苍茫水尽头。雨洗鳌峰吟里趣。云迷鹤路望中秋。神机欲问因何事。知在蓬瀛第九洲。

　　卓锡泉

　　携锡寻源象骨前。须臾卓锡涌甘泉。清疑沆瀣潜通脉。香讶神龙暗吐涎。激石翻腾浮蟹眼。出溪呜咽响鹍弦。一泓澄定光明镜。同我禅心漾个天。

　　应潮泉

　　石中迸出契江潮。气与阴阳长复消。挹取多人随满浅。升沈有候测晨霄。曾将清味滋吟吻。却笑贪名播俗嚣。隐拙雪山高处卧。月明洗耳夜闻箫。

- 二十四景总诗

　　雪峰宝所近蓝田。枯木三球一洞天。半岭化城无字石。万松雪峤有龙眠。文殊古镜金鳌畔。罗汉梯云象骨巅。香石放生池蘸月。望州卓锡应潮泉。
　　当代住山远孙比丘　智明　九拜书
　　真觉大师乘愿轮而降迹。裂爱网而出尘。慧解超群。求道诚切。择友寻师。苟未契旨。不计山岫夷险。途路迩遐□难。跋涉於再三。懈怠於中道。既受德峤印证。犹谓未惬于怀。爰获岩头提奖。始发成道鳌山之语。归创兹寺。不召之众。至无所容。升堂入室四十五人。云门．玄沙为上首。勘验学者机缘语句。载於方册。然蠹燹焚毁。成坏非一。赖举坠补弊有其人。至是而销殒仍旧矣。住山性庵明公。慨念道非语言文字。非语言文字而道不显。忝□重寄。宁忍坐视裨祖道永弛而弗张。后学之失眼。乃访索究寻。得遗帙於道山之霜月楼。躬亲誊录。命匠锓梓将毕。工图志以谕。后属笔於余。惟其酬应繁剧之际。能恤厥祖机语之散失。修复其败缺。志可尚。遂书其槩。附於末简耳。　时大明成化甲辰仲冬望后前福州府僧纲司都纲兼鼓山禅寺八十五代住持智明焚香拜志

-

　　嗟夫。时当末运。正法凋零。去圣真之愈远。炽魔外之邪途。憾生何晚。弗逢佛世。是以清音绝听妙。解难通。宁无愧於平生欤。然幸佩夙因。霟质缁流。虽披寻梵夹。渔猎藏乘。仰其智山高耸。睹斯义海渊深。喜得游泳数载。渐启昏蒙。诚日益日损之可知也。纵未临阃奥。已造门墙。瞩兹华屋之嘉。定有我跻之态。孰肯虚度光阴。甘心懵卤。而弃学者哉。所谓一轴之间。性天朗耀。信不诬矣。故我真觉大师。禅心未彻之前。不惮云水。亦尝三登九返之艰落。后契旨於鳌山。豁然心眼开通。直证不疑之地。方酬平生之志。迄於踞坐雄峰。雷音大震。现狮子之全威。倾醍醐之法乳。接最上之根机。示多方之诱导。汲引后昆。利资来叶。向无说中说出。於未闻中显闻的老婆心切。所谓曾为浪子偏怜客。惯爱添杯惜醉人。欲使人人尘销觉净。普令个个达本情忘。顿省神珠在握。不向佗求。至宝怀中。应须自庆。故形於文字之中。理出语言之表。古云解语非干舌。能观不借眸之谓也。所以佛法难逢。犹盲龟值木。似纤芥授针。释迦往昔舍全身以酬半偈。常啼菩萨卖心肝而求般若。岂圣言而可忽哉。(某甲)曾览老祖语录。惟尚宝之。由借观者吝置不还。复遭回禄。板毁灰烬。惧然叹惜。恐杜其嘉声无传。虑乎昆云无以龟鉴。遽遂寻借书刊全本。欲图千载之下。俾祖心焕然斯在者矣。
　　皇明万历丙戌年季秋吉旦题
　　雪峰晚学比丘定明谨识

-

　　书肆某者。翻刻雪峰语录二卷。已垂脱手。忽得别本。而点对校照。则有天圣壬申岁。翰林学士王随所撰之序。次有元丰三年。高邮孙觉所撰之后序。并有方山慧真所撰之跋语。而不系年也。次有慧蟾所撰大师偈颂之序。而不系年。次有宣德癸丑岁。毗陵胡濴所撰之雪峰崇圣禅寺碑记文。次有永乐癸未岁。希儒所作大师之赞二篇。次有天顺丁丑岁。月庵所作之雪峰二十四景诗。并前福州府僧纲司都纲兼鼓山禅寺八十五代住持智明所作之二十四景诗。和及总诗一首。及成化甲辰仲冬望。后附於此录末简之文一篇。次有万历丙戌岁。定明梓行此录之序。右抄取为一卷附二卷后。二卷录中有大师之年谱。而别本无之。今并看二本之编次。则间有语句小异者。前后易位者。而於其事理互无增减。譬如论语有齐．鲁别。而今虽鲁论独行。然齐论编次亦不可不知。这回所刊者。雪峰之鲁论。而所附者。齐论之编次也。且以彼所有而附於此所无。使看者免二本点对之劳。书肆除二本并刊之费云尔。
　　元禄十五壬午春日卍山老衲书
