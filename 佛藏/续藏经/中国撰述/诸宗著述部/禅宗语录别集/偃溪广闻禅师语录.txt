续藏经   偃溪广闻禅师语录
　(侍者门人)元清．净志．普晖．元伟．光从．道鉴．道隆．惟实．妙高 编



　　偃溪禅师。八坐道场。学者奔赴。如水赴壑。所存句语。流传诸方。一则并无一句踏袭。二则亦无一句重迭。三则塞尽知见理路。四则截断葛藤窠臼。只此四着。尽扫近日法门毙病。宜其杰出一时也。吾因知偃溪平昔昔无说之说。学者读之。当以无闻之闻。所谓单单只卖死猫头。吃者通身冷汗流。作用不愧前辈矣。余不足以与此。聊提帙端。以识欣快。
　　开庆改元结夏日。晋陵尤煜。



　　得道之士。不言非少。有言非多。故曰。吾无隐乎尔。予岂好辩哉。以闭口为隐。以开口为辩。是盲者过。非日月咎。予观　偃溪。平居泊然如闲云。悄然如枯木。及其振衣踞座。隐隐鍧鍧。则有口者丧。伸纸奋笔。洒洒落落。则有手者缩。岂所谓大辩若讷。深藏若虚者耶。近代法末。号大尊宿者。未免重名闻着施利。履践未离浊恶。说法岂有灵验。偃溪独忘怀声利。味如嚼蜡。故其胸中流出。一一高妙。二十年后。话当大行。或问予。何以知之。曰我知言。
　　宝佑戊午。日南至。汤(汉)伯纪书。

　　佛智禅师偃溪和尚语录目次

上卷
　　尤煜东涧序文(二首)　　显应净慈禅寺语录　　香山智度禅寺语录　　庆元万寿禅寺语录　　应梦山雪窦资圣禅寺语录　　阿育王山广利禅寺语录　　净慈报恩光孝禅寺语录　　景德灵隐禅寺语录

下卷
　　径山兴圣万寿禅寺语录　　普说　　法语　　偈颂　　佛祖赞　　自赞　　小佛事　　题跋　　遗表　　塔铭　　跋
　　 

　　偃溪和尚语录卷上
　　佛智禅师初住庆元府显应山净慈禅寺语录

　　　　侍者　如珠　编
　　师於绍定元年。七月二十四日入院。指三门云。不落化门。扫除露布。拟觅行踪。铁蛇横卧。
　　佛殿。世尊三昧。迦叶不知。迦叶三昧。阿难不知。只今礼拜烧香。且道。是何三昧。喝一喝。
　　拈制府帖。行摩竭令。全凭者个。用魔王印。亦凭者个。只者个是甚么。度帖云。公验分明。
　　拈法衣。提持也提持不起。绝毫绝厘。抖擞也抖擞不下。如山如岳。恶。抹过小塘袈裟角。
　　指法座。目前机。向上着。掉臂因行。倾湫倒岳。须弥灯王踏不着。遂升座。
　　拈香云。此一瓣香。恭为今上皇帝。祝延　圣寿。万岁万岁万万岁。恭愿。圣恩溥洽。徧十方无量剎尘。睿算无疆。过三大阿僧祗劫。
　　次拈香云。此一瓣香。奉为　判府节制尚书。洎阖府尊官。增陪禄算。
　　次拈香云。此香。轻如山岳。重似毫毛。大江已南。天台已北。本於此。根於此。有来由无香气。供养　前住径山兴　圣万寿禅寺。
　　特赐佛心禅师。浙翁大和尚。用酬法乳。
　　趺座云。衲僧相见。啐啄犹乖。达士相逢。握鞭回首。有傍不甘底么。致将一问来。
　　僧出问云。诸佛出世。说法度人。和尚出世。有何方便。师云。知恩者少。僧云。恁么则粉骨碎身。师云。莫钝置。僧云。只如三圣道。逢人即出。出则不为人。意旨如何。师云。斩钉截铁。僧云。既出。因甚不为人。师云。赖是禅客。有此一问。僧云。兴化道。逢人即不出。出则便为人。师云。截铁斩钉。僧云。既逢人。因甚么不出。师云。须是山僧答你者话。僧云。正当今日。和尚如何为人。师云。吃棒得也未。僧云。利剑拂开天地静。霜刀举起斗牛寒。便礼拜　师乃云。智不到处。道着头角生。意在目前。非耳目所到。放过一着。坐断十虚。卷舒立方外乾坤。纵横挂域中日月。全杀全活。有放有收。正与么时。还当得出世边事也无。惯从五凤楼前过。手握金鞭贺太平(叙谢不录)。
　　复举。宝公和尚。令人传语思大禅师云。何不下山。教化众生。目视云汉。作甚么。思大云。三世诸佛。被我一口吞尽。何处更有众生。可以教化。
　　师云。思大一条脊梁硬似铁。被草绳轻轻一绊绊倒。至今草窠里头出头没。
　　当晚小参。释迦不出世。秤尾无星。达磨不西来。尺头有寸。峭巍巍处平坦坦。平坦坦处峭巍巍。拈拄杖云。拈起也地转天回。放下也风行草偃。总不与么时如何。靠拄杖。家住东州　复举。药山和尚小参。示众云。有一句子。待特牛生儿。却向你道。时有僧出云。特牛生儿也。请和尚道。药山云。将火来。僧抽身归众。
　　师云。药山。探头太过。傍若无人。者僧眼目精明。见机而作。若是一句子。犹欠悟在。
　　上堂。拈拄杖云。若作一句商量。净慈谩诸人不得。不作一句商量。诸人谩净慈不得。卓一下。事到理到。天平地平。因甚主山高案山低。
　　上堂。杨岐眼里睛。临济顶中髓。一不成。二不是。点着不来。白云万里。
　　上堂。壁立千仞险。拍禅床左边。南院和尚。过者边着。石火电光钝。拍禅床右边。临济大师。过者边着。摩诃衍法。离四句绝百非。喝一喝。三段不同。收归上科。
　　中秋故旧至上堂。若论此事。如十五夜月相似。犹是滞在目前。光不透脱。直下顶门[翟*欠]瞎。黯黑乾坤。不妨於衲僧门下。有个相见处。为甚如此。是我山中人。爱说山中话。
　　上堂。森罗及万象。一法之所印。昼见日夜见星。松本直棘本曲。如何是一法。一冬二冬。叉手当胸。
　　上堂。德山入门便棒。蔗咬甜头。临济入门便喝。饥过心荒。拈拄杖云。二大老性命。只今落在净慈手里。若不放过。尽大地瓦解冰消。靠拄杖。下座。
　　上堂。如佛见佛。佛无异见。如法说法。法无异说。观音菩萨。将钱买糊饼。因甚放手却是馒头。喝一喝。
　　蠲免坟事上堂。举古德道。此事如一片田地相似。四至界畔。契券分明。一时分付诸人了也。只是中心树子。犹属老僧。师云。古人但有受璧之心。且无割城之意。争知寺是　皇朝寺。僧为宋地僧。无私王化里。依旧好山青。
　　佛成道上堂。错错。六载草绳空自缚。了了。开得眼来天大晓。古今天地。古今日月。古今星辰。拍膝云。剑去久矣。切忌刻舟。
　　上堂。语是谤默是诳。语默向上有事在。净慈直下为汝说破。若也会得。向北黄河倒流。若也不会。城南草作黄色。
　　浴佛上堂。马腹驴胎辊过来。通身满面是尘埃。谩将香水年年洗。有人续得末后句。许你亲见释迦老子。
　　结夏小参。无为无事人。犹是金锁难。何况立解立结。立修立证。无途辙中。翻成途辙。无计较中。翻成计较。大似好肉剜疮。枷上着杻。且如何免得此过。若不入水。争见长人　复举。药山和尚。久不上堂。知事请为众说法。药山云。槌钟着。知事鸣钟。大众齐集。药山归方丈。知事云。承许为众说法。为甚一词不措。药山云。经有经师。论有论师。争怪得老僧。
　　师云。丝不如竹。竹不如肉。还他药山老人。只如末后恁么道时如何。犹把琵琶半遮面。不令人见转风流。
　　次日上堂。大无外。小无内。南来北来。东倒西擂。不着佛求。不着法求。山中九十日。云外几千年。
　　谢新旧知事上堂。玉以火试。金以石试。水以杖试。剑以毛试。净慈不恁么。雪后始知松栢操。事难方见丈夫心。
　　上堂。闻佛生冤家。悟道染泥土。一日钵盂两度湿。人人欠他一点不得。总似今日。老胡有望。
　　道士至上堂。道生一。一生二。二生三。三生万物。尽大地十个有五双。向者里不疑。只如老子化胡成佛。何不化胡成道。毕竟誵讹在甚么处。此去切忌举着。
　　上堂。难难。几何般。易易。直下是。也不难。也不易。常忆江南二三月。鹧鸪啼在深花里。
　　上堂。拈拄杖云。恁么会。便不是了也。乃横按云。不恁么会时如何。靠拄杖。洎合停囚长智。
　　中秋上堂。八月十五。月圆当户。撩起便行。掀翻露布。长空云暗雨漫漫。一段光明无着处。
　　上堂。捻聚也在我。放开也在我。三九二十七。菩提涅盘。真如解脱。拍膝云。明明向汝道。尚自不会。何况盖覆将来。
　　开炉上堂。古佛心。只如今。拈拄杖卓云。绳床震动。火炉震动。靠拄杖。糊饼里讨甚么汁。
　　上堂。巢知风。穴知雨。衲僧未举先知。净慈不敢相许。何故。发机须是千钧弩。
　　至节上堂。说法不应机。总是非时语。长至令辰。天清地宁。伏惟知事。为众竭力。首座大众。心无二用。各各应时纳祜。不存窠臼。庆无不宜。左之右之。管取十八不共。
　　上堂。说不到处。一句是一句。行不到处。一步是一步。行到说到。一状领过。缺齿老臊胡。嵩山破灶堕。
　　上堂。拈拄杖云。若唤作拄杖子。埋没己灵。不唤作拄杖子。辜负先圣。掷下拄杖。岂不见。云门大师道。一大藏教。只说者个。
　　岁旦上堂。元正新改旦。举则旧公案。料掉没交涉。闰年春色晚。
　　上堂。欲见太平。须拨乱乾坤。欲求知己。须掀翻海岳。净慈没者闲工夫。端坐受供养。施主长安乐。
　　闰二月上堂。大尽小尽。三年一闰。全提半提。眼上安眉。有誵讹。没巴鼻。放过一着。落在第二。
　　上堂。从来共住不知名。漆桶漆桶。任运相将只么行。只恐不恁么。自古上贤犹不识。癞儿牵伴。造次凡流岂可明。赖有者一句。
　　上堂。从上已来。一人传虚。万人传实。便是棒头喝下。截铁斩钉。也只屙漉漉地。乃竖起拂子云。者个因甚却到今日。
　　解夏小参。佛法二千年。毫发不移。山中九十日。终始无间。穷十方三世。尽此土西天。一切处不留。一切处成就。何必南询。在在觉城东际。不劳弹指。日月楼阁门开。衲僧门下。未为极则。若是个汉。不堕时人功干。不涉诸佛阶梯。毕竟如何。拍禅床云。一镞破三关。分明箭后路　复举。巴陵和尚。问僧云。游山来。为佛法来。僧云。清平世界。说甚么佛法。陵云。好个无事禅客。僧云。早是多事了也。陵云。上座去年。曾在此过夏来。僧云。不曾。陵云与么则先来不相识。下去。
　　师云。巴陵可谓孟尝之门。者僧亦自惯能作客。进则进。退则退。直是宾主谐和。只如巴陵道。与么则先来不相识下去。意在於何。三盏酒装公子面。一枝花插美人头。
　　上堂。马祖升堂。百丈卷席。净慈看来。寸不如尺。
　　上堂。云门放洞山三顿棒。嚼饭喂婴孩。黄檗打临济三顿棒。按牛头吃草。只今不犯丝毫。有个方便。良久云。大事为你不得。小事自家担当。
　　至节上堂。群阴剥尽。一阳来复。拈拄杖云。拄杖子随乡入俗。卓一下。六六不成三十六。
　　上堂。举一明三。问十答百。风尘草动。剔起便行。一个个。谩他一点不得。伸手云。我手何似佛手。
　　除夜小参。一尘入正受。乾坤寂尔。诸尘三昧起。世界峥嵘。便见年穷岁尽。物换时移。东村王老夜烧钱。张公吃酒李公醉。直下大机顿发。不妨正眼流通。正与么时。还有物不迁义也无。喝一喝。
　　复举。古德云。我若向你道。又怕秃却我舌。我若不向你道。又怕哑却我口。还有为人处也无。
　　师云。说也说了。注也注了。意图为人。却成赚人。
　　岁旦上堂。昨夜送残年。今朝贺新岁。无量法门。百千三昧。拍禅床云。又是从头起。
　　谢新旧两班上堂。祖令当行。全机颖脱。东过西。西过东。放则总放。收则总收。比如马前撕扑相似。山僧只管看。
　　佛涅盘上堂。诸佛不出世。四十九年说。莫谤释迦老子好。诸佛不出世。亦无有涅盘。莫谤释迦老子好。有问今日因何特地。莫谤释迦老子好。
　　上堂。拈拄杖。卓一下云。果满菩提圆。又卓一下。花开世界起。为复神通妙用。为复法尔如然。连卓二下。将谓春归无觅处。不知移向此中来。
　　结夏上堂。终日圆觉。未尝圆觉。开眼溺床。具足圆觉。住持圆觉。死水淹杀。何也。我王库内。无如是刀。
　　谢都寺夏斋上堂。一句子。百味具足。尽情拈出。供养诸人。不是东山铁酸豏。亦非杨岐栗棘蓬。顾视左右云。今日供养。何似昨日。
　　上堂。举云门因僧问。如何是诸佛出身处。门云。东山水上行。后来圆悟和尚云。若是天宁即不然。如何是诸佛出身处。熏风自南来。殿阁生微凉。
　　师云。恁么会去。见云门则易。见圆悟则难。不恁么会去。见圆悟则易。见云门则难。今日有人问。如何是诸佛出身处。只向他道。初三十一。中九下七。
　　开炉上堂。三乘十二分教。大似说食。教外别传。正是画饼。端的要应时如风。应机如电。切忌暖处商量。
　　上堂。才有所重。便成窠臼。卓拄杖云。山僧只管打开。诸人只管坐断。暂时安在暗窗前。明日与君重计算。靠拄杖下座。
　　元日上堂。新年佛法有。一举四十九。新年佛法无。东壁挂葫芦。今日重关还巨辟。几多春色满江湖。
　　佛涅盘上堂。四月八日生。二月半入灭。虽然生灭元空。正是全提时节。珊瑚枝枝撑着月。

　　住庆元府香山智度禅寺语录

　　　　侍者　如珠　编
　　佛殿。云门行棒。不可放过。香山礼拜。放过不可。从来献佛。不在香多。
　　踞方丈。要入香山室。须是香山人。未跨门时。攒眉回去。拍膝云。为汝保任此事。
　　拈府帖。个是大丞相。只今与新香山。同入神通大光明藏底消息。若是没量大人。切忌语脉里转却。
　　拈山门疏。丛林纪纲。衲僧巴鼻。词锋若差。乡关万里。
　　指法座。未举步前踏着。未开口前道着。道着踏着。四海浪平。百川潮落。
　　当晚小参。大道只在目前。明破即不堪。要且目前难睹。未在更道。欲识大道真体。切忌跺跟。不离声色言语。果然。从上以来。若佛若祖。无途辙中。翻成途辙。无露布中。翻成露布。新香山。有条活路。要与诸人共行。卓拄杖一下(谢词不录)　复举。南泉和尚云。老僧自小牧一头水牯牛。拟向溪东放。不免食他国王水草。拟向溪西放。不免食他国王水草。不如随分纳些些。
　　师云大小南泉。坐在者里。何如东过西西过东。不妨水云自若。忽若有云。也跳南泉不出。只向他道。非汝境界。
　　上堂。居一切时。不起妄念。与么与么。於诸妄心。亦不息灭。不与么不与么。住妄想境。不加了知。与么中却不与么。於无了知。不辨真实。不与么中却与么。拍禅床。不因樵子径。争到葛洪家。
　　上堂。富贵却易。雪中断却娘生臂。贫穷却难。觅心无处更何安。难难。夜来风色紧。孤客已先寒。
　　上堂。香岩门下。无禅无道。只有一座大蓬山。来者一一平分破。忽有人问。一座大蓬山。争得人人周足。只向他道。恰好。
　　保福介石和尚至上堂。径山末后句。开口成露布。拈拄杖云。香岩拄杖。路见不平。恶。同参面前。几乎错举。靠拄杖下座。
　　圣节上堂。尽力道不得底句。不在天台。定在南岳。山林千载。一时分明拈出。天台华顶秀。南岳石桥高。
　　除夜小参。一法若有。山河大地平沈。万法若无。森罗万像显焕。旧岁今宵去。去去实不去。新年明日来。来来实不来。击拂子云。尽向者里。一时击碎了也。一法万法。新年旧年。大地全收。千差一举。绝去来。没回互。回时更相涉。不尔依位住。
　　复举。赵州因僧问。毫厘有差时如何。州云。天地悬隔。又僧问。毫厘无差时如何。州云。天地悬隔。
　　师云。肥不露肉。瘦不露骨。
　　岁旦上堂。达磨西来。是个卖卜汉。为汝锥破卦文。至今未有人断得。香岩新年头。拈拄杖云。试为断看。天地合其德。日月合其明。卓杖三下。却是地天泰卦。虽则内卦已明。更求外象。拄杖子。莫顺人情。莫顺人意。又卓三下。向下文长。吉无不利。
　　圣节满散上堂。云从龙。风从虎。圣人作而万物睹。须弥槌。虚空鼓。而以音声为佛事。拈拄杖云。更看拄杖子。作云何梵去也。卓三下。上来讲赞。无限胜因。
　　上元上堂。百灯千灯。从一灯起。有处动地放光。无处放光动地。问讯灯明如来。惯打者般行市。
　　浴佛上堂。佛身无为。不堕诸数。且道作么生浴。若人道得。可谓知恩报恩。脱或未然。随汝世谛流布。
　　结夏小参。安住如来圆觉伽蓝。黑牛卧死水。游戏文殊大人境界。癞马系枯桩。中道不居。二边不立。入林不动草。入水不动波。无异狐狸渡水。有甚快活。直下掀翻大海。要觅知音。喝散白云。始张意气。何也。不入虎穴。争得虎子　复举。古德云。我若全举宗乘。汝诸人。向甚么处领会。所以古今独露。隐显无方。
　　师云。曙色未分人尽望。及乎天晓也寻常。
　　次日上堂。十五日已前。走杀阇黎。十五日已后。缚杀阇黎。正当十五日如何。从前汗马无人识。只要重论盖代功。
　　上堂。会得成障碍。不会不自在。山僧自小。不曾学脱空。会与不会。为汝一锤粉碎。击拂子下座。
　　上堂。五日不升堂。三八不入室。供是众人办。饭是借米吃。一夏以来。打净洁球子。要且不曾错误诸人。一丝毫许。还知么。虽是善因。而招恶果。
　　上堂。达磨未来东土。官路少人行。皮髓分张之后。私酒多人吃。东头卖贱。西头卖贵。住住。近日王令稍严。不许搀行夺市。
　　上堂。炎炎普热。纷纷下雪。百丈耳聋。黄檗吐舌。
　　中秋上堂。拈拄杖云。我若拈起。汝便向未拈起时作道理。脑后拔箭。我若不拈起。汝便向拈起处作主宰。眼中添屑。卓一下。一片月生海。几家人上楼。
　　至节上堂。便恁么散去。已是俗气不除。那更说佛说法。雪上加霜。拍禅床起云。且救得一半。
　　上堂。举芭蕉因僧问。如何是透法身句。蕉云。一不得问。二不得休。僧云。某甲不会。蕉云。第二度来。与汝相见。
　　师云。芭蕉与么道。且道答者僧话。为者僧说。鸳鸯绣出从君看。不把金针度与人。
　　岁旦上堂。新年头。旧年尾。第一句下明宗旨。三世诸佛不知有。是第二句。狸奴白牯却知有。是第二句。且如何是第一句。恼乱春风。
　　上元上堂。风潇潇。雨潇潇。黑漫漫。明皎皎。过去灯明佛。面皮厚多少。

　　庆元府万寿禅寺语录

　　　　侍者　光从　道鉴　编
　　佛殿。者一坐具地。阿谁无分。释迦自释迦。弥勒自弥勒。且还闻上座。全放全收去也。
　　指法座。向下转去。谁不知有。向上转去。如十日并照。若是覆盆之下。争怪得山僧。
　　上堂。六祖不会。谁云卞璧无瑕颣。达磨不识。生铁蒺藜当面掷。碓捣磨磨。风吹日炙。无位真人汗滴滴。
　　因池鳗现上堂。拈拄杖云。是则如龙无角。非则似蛇有足。平地上走杀多少人。见也见得。识也识得。万寿道不是不是。毕竟是个甚么。掷下拄杖。龙蛇易辨。衲子难谩。
　　上堂。唯一坚密身。一切尘中现。近见不如远闻。千闻不如一见。西风一阵来。落叶两三片。
　　上堂。青天白日。闹市人多。鸟道玄途。龙门客少。目前机顶门窍。一语不来。三十年后。
　　上堂。用东山暗号。虎头戴角出荒草。唱少林一曲。六六不成三十六。看不足。听不足。断弦须是鸾胶续。
　　冬夜小参。声前一句。有祖以来互狼籍。末后一机。劫空已前早漏逗。天不能盖。地不能载。颟颟顸顸。七花八裂。儱儱侗侗。收拾不上。眼目定动底。言下自合知时。机思迟回底。目前未免蹉路。还知万寿落处么。花须连夜发。待晓风吹。
　　复举。法昌和尚。与感首座。吃果子次。昌拈起橘子云。者个滋味。何似黄龙。感云。须待尝过始得。昌云。验人端的处。下口便知音。感云。末代禅师。多虚少实。
　　师云。法昌香饵轻抛。首座上他钩线。当时待他拈起橘子抽身便起。不唯坐断法昌舌头。亦乃表显黄龙头角。
　　至节上堂。日南长至。第一义谛。未举先行。讨甚巴鼻。毕竟如何。鲇鱼上竹竿。一日一万里。
　　上堂。佛未出世时会得。将经寺里看。达磨既来后会得。担水河头卖。别有生机一着。不落今时。因甚也道未在。临济三玄。浮山九带。
　　上堂。诸人被十二时辰使。彩奔龊家。老僧使得十二时辰。饭饱弄箸。赵州虽是倾肠倒腹。天堂未就。地狱先成。
　　结夏小参。单明自己。不了目前。鬼窟里头出头没。若了目前。不明自己。平地上脚后脚前。暗透两重关。不行心处路。扫除窠臼。别有生涯。正是郑州出曹门。料掉没交涉。何况发大机显大用。活鱍鱍如鸟双翼。转辘辘如车二轮。解结两忘。目足并用。不啻死水里作活计。若约衲僧门下。十万八千。未为远在。
　　复举。岩头因僧问。浩浩尘中。如何辨主。头云。铜砂锣里满盛油。又僧问云峰悦和尚。浩浩尘中。如何辨主。峰云。波斯入闹市。
　　师云。二老宿。有开天下人眼。有瞎天下人眼。
　　结夏上堂。十字街头。大圆觉海。逐色随声。家风落赖。讨甚西天样子。一任东倒西擂。
　　上堂。过桥断桥。得路塞路。须是千人万人中。罗笼一个半个。其余随分着衣吃饭。倚墙靠壁。守死而善道者。败军之兆。
　　中夏上堂。九旬过半。见成公案。明眼衲僧。打迭不办。万寿枣子浑仑吞。打鼓普请诸人看。看看。睦州担板。
　　佛心禅师忌拈香。三十年已前。闻名不如见面。三十年已后。见面不如闻名。一不是。二不成。盏子里烧香。紫云叆叇。拈起香云。见么面目见在。
　　开炉上堂。行脚僧无一个。法昌卖弄风流。古镜阔如火炉。雪峰起模画样。捡点将来。热时热杀。寒时寒杀。谁知冷灰里。九转透缾香。
　　上堂。非风旛动。仁者心动。浣盆浣盆。非风铃鸣。我心鸣耳。漆桶漆桶。尽古往今来。和泥脱墼。有甚么限。还知万寿落处么。劫石有销日。虚空无尽时。
　　圣节启建上堂。调云门曲。发向上机。唱太平歌。乐无为化卓拄杖一下。只将千古意。倾尽此时心。
　　上堂。祖师不来。曹溪路上生深棘。善财别后。楼阁门前草自青。直下穿过髑髅。换却眼睛。欲入洪波里。须是弄潮人。
　　圣节满散上堂。尽大地为全机。纵横挂域中日月。徧世界为妙用。卷舒立方外乾坤。正与么时。如何是知恩报恩句。黄河三千年一度清。
　　佛生日上堂。佛未出世时。脚跟下好与一锥。拈拄杖卓一下。予命唐天。口食唐土。佛出世后。顶门上好与一札。又卓一下。唐礼过三。唐乐过五。
　　结夏小参。十方同聚会。前三三后三三。个个学无为。切忌唤钟作瓮。此是选佛场。深坑万丈。荆棘参天。心空及第归。有处着你在。者些子。如水上按葫芦相似。触着便动。捺着便转。百草头闹市里。逢佛杀佛。逢祖杀祖。活鱍鱍地。方显其英灵。自余清风月下。不知凉兔渐遥。洞庭湖边。不知片帆已过。懵懵懂懂。何足较之。何故。选佛若无如是眼。假饶千载又奚为。
　　复举。临济因定上座问。如何是佛法大意。济下禅床搊住。定拟议。济与一掌拓开。定伫思。傍僧云。定上座何不礼拜。定礼拜起。忽然契悟。
　　师云。当时黄檗处。吃六十棒底。向甚么处去。若尽令而行。说甚么定上座便是傍僧。也痛与一顿。佛法大意。未到断灭。
　　谢夏斋上堂。诸方双行。万寿独用。果然一个半个。放箸忘恩。便知世法即是佛法。佛法即是世法。其或未然。拍禅床云。且放此话大行。
　　砌僧堂入堂上堂。身净则佛土净。心平则世界平。抬脚不起底。游戏神通。下脚不得处。纵横十字。龙象蹴踏非驴所堪。要知么。保福入僧堂。
　　蒋山石溪和尚至上堂。破圆悟一关。开衲僧活路。云离锺阜。潮打空城。尽大地人。知是石溪和尚。出没卷舒之用。只如擘破面门。现大人相。又且如何凑泊。杖头曲尺并翦刀。须知不是闲和尚。
　　至节上堂。一冬二冬。叉手当胸。廿一廿二。两手摸鼻。前辈恁么道。万寿恁么举。只是诸人。不得恁么会。若恁么会。天地悬殊。
　　除夜小参。钟声才动鼓声催。看取如今是甚时。闹浩浩中静悄悄。须臾小立是便宜。敢问法筵清众。那里是便宜处。拟为说旧年尾佛法。剑去久矣。切忌刻舟。拟为说新年头佛法。见弹求炙。又恐早计。不如将我五祖师翁。所陈家宴。重向风前灯下。长吹慢打。浅斟低唱。管顾诸人一上。遂举拂子云。啰啰招。啰啰摇。啰啰送。其间忽有人出云。长老长老。大年三十夜。幸是清寥寥白滴滴。似者般残杯冷炙。何堪拈出。只向他道。但管吃果子。莫问树曲六。
　　复举。石门聪和尚。因僧问。年穷岁尽时如何。门云。东村王老夜烧钱。又僧问洞山初和尚。生死以何为津梁。山云。年尽不烧钱。
　　师云。善行无辙迹。善击无绳缚。二大老。突出本分钳锤。不劳余刃。丛林后世。追风捕影。要见古人。远之远矣。
　　岁旦上堂。识得一。万事毕。上下四维无等匹。张公醉倒街头。元是李公吃酒。置之莫问。拽占波国。与新罗国斗额。是何境界。举头天外看。谁是我般人。
　　上堂。真正举扬。人荒道绝。随家丰俭。尺短寸长。衲僧门下。有价数。没商量。一夜落花雨。满城流水香。
　　拈度牒上堂。幸自可怜生。须要护身符子作么。拍禅床。者里一提提得。人人顶门眼正。个个肘后符灵。方知倾国不换。黄金不博。虽然。毕竟谁是得者。良久云。但办肯心。必不相赚。
　　结夏上堂。如来圆觉。三月安居。良医之门。药多病甚。万寿通汝活路。拍禅床云。铁壁铁壁。
　　上堂。尽山河大地。只作一句道却。普使有情无情。同向句下明宗。万寿缓缓地向伊道。不是不是。

　　庆元府应梦名山雪窦资圣禅寺语录

　　　　门人　师夔　编
　　指三门。者里聚集少时。为汝诸人三门头。良久云。还知么。宝所在近。
　　佛殿。前是千丈悬崖。后是万仞孤峰。直下若不放一头低。坐者立者。转动不得。
　　拈制府帖。从上以来。无不知有。因甚被渠一把把定。不把定。裂破重关。行摩竭令。
　　法座。千圣头边。星移斗换。八面绝遮拦。打鼓普请看。
　　升座。拈香祝圣罢。(问答不录)乃云。大用现前。不存知见。得路塞路。过桥断桥。如月到中峰。如风行万壑。人境互显。宾主交参。岭头多白云。有曲谁听。涧下足流水。无弦不弹。且声和响顺一句如何。主山高案山低(谢词不录)。
　　复举。临济侍德山次。山云。今日困。济云。寐语作么。山便打。济掀倒禅床。
　　明觉和尚拈云。二员作者。具啐啄同时眼。有啐啄同时用。雪窦拟向饥鹰爪下夺肉。饥虎口里分餐。敢道二俱瞎汉。若检点得出。许你天下横行。
　　师云。毫厘上定当。丝发里无差。莫道二俱瞎汉。三个也有。
　　当晚小参。住翠峰好。住雪窦好。大小明觉。性命落在别人手里。分疎不下。新雪窦。要行便行。大地从教荆棘生。得住且住。灵踪更在猿啼处。不是格外机。亦非量外事。虽然如是。蛊毒之乡。水也不可尝他一滴。
　　复举。开山通禅师。因僧问。如何是密室。通禅师云。不通风信。僧又问。如何是密室中人。通禅师云。诸圣要睹不见。
　　师云。通禅师。[钘-廾+(尸@向)]鐍太固。不知堂奥俱露。若要语离巢道。须是别有出身一路始得。何也。只有照壁月。且无吹叶风。
　　留两班上堂。过去一年复一年。未来一日是一日。拶到力尽神疲。依旧正好着力。岂不见道。一切自仍旧中得。
　　上堂。默默。无上菩提从此得。了了。金鸡一拍扶桑晓。衲僧门下。二俱漏逗。
　　上堂。不用低头。思量难得。物有定价。钱是足陌。
　　九日上堂。菊花开时是重阳。又言。九日是重阳。西风无帽落。西风索索。南山何处是。南山苍苍。恁么也得。不恁么也得。仰面不见天。低头不见地。谁知远烟浪。别有好商量。
　　上堂。适间从僧堂中来。人人如白衣拜相。少间从法堂下去。个个如昼锦还乡。若也知得。诸人有没量罪过。若也不知。山僧今日失利。
　　至节上堂。拈拄杖云。天地与我同根。万物与我一体。竖四横三。横三竖四。全无巴鼻。讨甚巴鼻。卓拄杖。阳气发时无硬地。
　　谢首座藏主秉拂。都寺冬斋上堂。好日多同。好本多同。东山会里。通事舍人。今日却在雪窦门下。要人吞底。是杨岐栗棘蓬。要人透底。是杨岐金刚圈。且道一大藏教中。还有者个消息也无。两处打开。一处捻聚。
　　圣节上堂。河清海晏。天平地成。佛手遮不得。凿井而而饮。耕田而食。帝力何有哉。合掌云。吾祷久矣。
　　佛成道上堂。雪窦雪寒。雪山雪寒。悟与未悟时。大地铁一团。不妨北斗面南看。
　　腊月廿五。供土地上堂。年穷岁尽。水冷云寒。灵从何来。圣从何起。有知音者。便谓。今日敲唱双行。大与云门古曲同调。只向他道。土地前更添一分。
　　御书至上堂。拈香祝圣罢。趺座(问答不录)乃云。大人具大见。大智得大用。为此一大事。显此一大缘。体大道之无门。信大方之无外。发山川无穷之秘。大为特书。示文彩未彰已前。大作佛事。如天普盖。似地普擎。遂令入梦之山。寅奉有神之笔。直得含珠林与祥风竞起。锦镜水与和气争流。正与么时。发扬格外之机。上侈域中之大。一句如何。帝基磅礴三千界。　圣寿延鸿亿万年。(臣)僧　(广闻)恭奉圣旨。特赐本寺应梦名山四大字宸翰(臣)僧领众迎接。归寺永镇此山。升于此座。举扬正法眼藏。上祝圣寿无疆(臣)上感　圣恩。上感　圣恩。下情无任感天荷　圣。激切屏营之至。复说偈云。含珠林上碧崔嵬。曾入　仁皇梦里来。今日恩从九天下。无边剎海走风雷。
　　上堂。达磨九年面壁。不敢正眼觑着。神光三拜而立。至竟何曾踏着。觑着踏着。彩石渡头看。陈年断贯索。
　　上堂。说心说性。说玄说妙。雪窦者里。是小家恶口。学佛学法。学禅学道。诸人分上。是鹘臭布衫。秦不收。汉不管。闲来石上从头数。得到清平有几人。
　　佛生日上堂。古释迦出世。点胸点肋。傍若无人。老云门令行。眼亲手办。泥里撼桩。用底是铜公塘。使底是铁奉化。佛法那时早是与么了也。入乡随俗。又争怪得今日。卓拄杖一下。
　　结夏小参。升法华堂。未入法华室。吃沩山饭。不参沩山禅。便令一步进得百尺竿头。正好一时扬在千丈岩下。兹夏百二十日长期。来日当献最初供之辰。移在今夜。吹唱不比东山家宴。须别作个管顾。拈拄杖云。借水献花。借花献水。不妨制礼作乐。竖拄杖。云还见么。礼云礼云玉帛云乎哉。卓拄杖云还闻么。乐云乐云。钟鼓云乎哉。从来美食难中饱人。若是良马。不由鞭影。
　　复举。沩山在方丈内卧。见仰山入来。沩乃转面向里卧。仰云。某甲是和尚弟子。不用形迹。沩作起势。仰便出去。沩召云。寂子。仰乃回来。沩云。听老僧说个梦。仰低头作听势。沩云。为我原看。仰取一盆水。一条手巾来。沩遂洗面了。才坐。香严入来。沩云。我适来与寂子。作一上神通。不同小小。严云。某甲在下面。了了得知。沩云。子试道看。严乃点一椀茶来。沩叹云。二子神通。过於鹙子。
　　师云。神仙秘诀。父子不传。沩山带水拖泥无大人相。雪窦道。擎茶度水。不无二子。若是神通。未梦见在。
　　次日上堂。贞女不着嫁时衣。好儿不使分时财。只如一夏九十日。如何排遣。拍禅床云。切忌坐在者里。
　　端午上堂。举古有老宿。於门上书心字。窗上书心字。壁上书心字。后来法眼和尚道。门上但书门字。窗上但书窗字。壁上但书壁字。今日看来。一等是随邪逐恶。若无白泽之图。岂有如是妖怪。雪窦不然。以拂子画一画云。天行已过。使者须知。
　　上堂。一人所在也须到。命若悬丝。半人所在也须到。失却鼻孔。只如无人所在也须到时如何。拍禅床云。三段不同。收归上科。
　　请监收上堂。一番两番新雨过。前村后村年已熟。试问蒲团上打坐。何如催人打禾谷。五祖道底。
　　上堂。赤肉团上。壁立千仞。好与三十棒。孤峰顶上。目视云霄。好与三十棒。此六十棒。一棒也较不得。虽然。未必善因。而招恶果。
　　上堂。行棒行喝。好肉剜疮。举古举今。泼人恶水。直饶说得。地摇六震。天雨四花。不如归堂吃茶。
　　上堂。闻时富贵。见后贫穷。妙高台上。打得一转。便道山是山。飞雪亭外。着得只眼。便道水是水。殊不知。正是东西不辨。泾渭不分。忽有个出来道。山不是山。水不是水时如何。学语之流。
　　上堂。难难。几何般。时节难。道路难。贫穷布施难。富贵学道难。难难。达磨不会。大难大难。
　　至节上堂。物理有代谢。时节不相饶。西家君子道长。东家小人道消。有甚么限。拈拄杖云。雪窦者里不然。有人会得。堂前露柱放光。分文不直。若人不会。壁边拄杖生节。价增十倍。卓一下。贵买贱卖。
　　上堂。了了了。家近扶桑最先照。知知知。一双红杏换消梨。莫莫莫。金鸡啄破瑠璃壳。住住住。凤栖不在梧桐树。过者四重关了。五里牌在郭门外。
　　上堂。不挂本来衣。莫行心处路。雪窦说一丈。诸人行一丈。雪窦说一尺。诸人行一尺。是则是。灵利衲僧。要且未在。何故。曹溪波浪如相似。无限平人被陆沉。
　　圣节上堂。客从远方来。遗我径寸璧。中有四个字。字字无人识。且道是甚么字。起身立云。天子万年。
　　谢牛太尉上堂。若论衲僧门下事。如两刃交锋相似。战必胜。攻必取。眼亲手办。雷动风行。具杀活之机。人天罔测。全卷舒之用。佛祖犹迷。只如中军帐内。坐致太平。功归何所。箭穿红日影。须是射雕人。
　　净慈无极和尚遗书至上堂。放出焦尾大虫。咬杀南山猛虎。动地号悲风。白日无行路。笑中摆手出长安拶得虚空筋骨露。流水落花拦不住。
　　佛生日上堂。佛之一字。吾不喜闻。出商君令。道着佛字。漱口三日。用司农印。古人与么。是则是。杀人一万。自损三千。雪窦普请浴他。意在於何。良久云。皇天无亲。惟德是辅。
　　结夏上堂。日消万两黄金。断定不着。水消一滴不得。斫额有分。西天禁制令严。雪窦有个方便。普请山河大地。若草若木。若佛若祖。情与无情。出拂子。击禅床云。咸入此宗。须知死水不藏龙。
　　上堂。天平地平。河满井满。临济口门窄。德山棒头短。铁蒺藜。黄金弹。直下来也。急着眼看。
　　谢众僧焙经上堂。炉鞴之所。钝铁犹多。黄面老子。具正徧知。只知撒土抛沙。欺胡谩汉。不知性命。落在弟子手中。二千年后。横拖倒拽。只如雪窦恁么举。也是把火助热。
　　中夏上堂。二千年前旧公案。九十日夏过一半。雪窦道得十成。犹亏一半。诸人全身担荷。未构一半。灵利汉。不赴两头。不住中间。要且只救得一半。且如何是那一半。云行雨施。三草二木。
　　大慈大川和尚至上堂。咄咄咄。力囗希。大慈知处。雪窦不知。雪窦知处。大慈不知。且道。不知个甚么。禅子讶中眉垂。
　　上堂。极小同大。极大同小。官路行人少。私酒醉人多。风前三三两两。不妨水云自若。忽若下山三步。有人问着东山下左边底。须是对他始得。若对不得。前头大有事在。
　　赴育王辞众上堂。飞雪亭前水。妙高声顶云。云有出山势。水无投涧声。恁么会去。不隔丝毫。若也眼目定动。别峰相见。

　　庆元府阿育王山广利禅寺语录

　　　　侍者　复森　编
　　佛殿。你若坐时我须立。我若立时你须坐。展坐具云。黄面老瞿昙。透者些不过。
　　踞方丈。见法堂悟去。望剎竿回去。鄮峰未点头在。何故。大海若知足。百川应倒流。
　　拈勑黄。龙蟠凤逸。日照天临。如来三昧门。寰中天子勑。其或见闻不脱。观听尚留。和大地人。一时领过。
　　拈制府疏。用毗卢正印。揭仲尼日月。一字不着画。八字无两丿。藏主但恁么拈出。
　　指法座。先大慧。不持寸铁。向者里。布徧地刀枪。先佛照。不动一尘。向者里。种参天荆棘。新育王。快便难逢。破二作三去也。便升座。
　　拈香祝圣罢。(问答不录)乃云。威音王已前。早是不着便。何况然灯后。麻缠纸裹。证据师承。三令五申。七花八裂。千钧不立锤处。进得步。拶得行。左手斫方。右手斫圆。万德不将来时。转得身。通得气。闭门造车。出门合辙。明月照无尽。清风来未休。(谢词不录)复举。阿育王。问宾头卢尊者。承闻尊者。亲见佛来。是否。尊者策起眉毛。良久云。会么。王云。不会。尊者云。阿耨达池龙王请佛斋。贫道是时亦预其数。师云。神通妙用则不无尊者。被阿育王一问。直得额头汗出。口里胶生。
　　上堂。善言言者。言所不能言。善迹迹者。迹所不能迹。明眼衲僧。撞墙撞壁。既是明眼衲僧。因甚撞墙撞壁。文殊蹉过维摩诘。
　　岁旦上堂。拈拄杖云。大机圆应。大用现前。卓一下。斩新日月。特地乾坤。知恩方解报恩。
　　谢前堂远无外上堂。多子塔前。平分半座。险崖句里。水泄不通。风从虎兮云从龙。
　　端午上堂。五月五天中节。尽大地人。无不向门头户底。咒土书符。育王门下。身心一如。身外无余。四明山色开画图。
　　上堂。朝入伽蓝。暮成正觉。俊哉俊哉。一念成道。三世情尽。快哉快哉。衲僧门下。犹是钝在。何故。若是个汉。从娘肚里。跳将出来。便解作狮子吼也。击拂子下座。
　　解夏小参。机不离位。堕在毒海。拨转向上窍。大地亡锋结舌。点出当头着。豁开金锁玄路。朝游南岳。暮往天台。不动一尘。一移一步。一夏与兄弟。东说西话。看翠岩眉毛在么。老老大大。有年无德。保福道。作贼人心虚。是精识精。长庆云。生也。看锢鏴着生铁。云门云。关。虎头虎尾一时收。直下有人。着得只眼。不妨出一丛林。入一丛林　复举。青林虔和尚到洞山。山问近离甚处。林云。武陵。山云。武陵法道。何似此间。林云。胡地冬抽笋。山云。别甑炊香饭。供养於此人。林便出去。山云。此子。向后走杀天下人在。
　　师云。青林虽然见机而作。尽力[跳-兆+孛]跳。未免只在洞山架子下。
　　上堂。无下脚处。拶得一步。正是藤蛇缠足。无下口处。突得一句。正是露布缠身。一处不通。两处失功。两处不通。触途成滞。如何得脱洒去。南有雪峰。北有赵州。
　　重九谢两藏主上堂。人间九月又九日。善财去后无消息。何止门前草自青。黄花满地成狼藉。六祖不会。达磨不识。大藏小藏。以拂子击禅床。尽从者里流出腊八上堂。入山还出山。铁壁复铁壁。衲僧门下。击拂子云。不消一击。黄面瞿昙。散宅亡家。尽大地人。眼横鼻直。喝一喝。
　　圣节散上堂。六殊胜地。无越此山极殊胜。八吉祥中。唯有今朝最吉祥。於殊胜中显殊胜。於吉祥中显吉祥。万年千载寿。一瓣九天香。
　　佛涅盘上堂。四十九年。已是收拾不上。涅盘会里。欺得当时无人。今日即有。明日即无。若是育王。便与推倒紫磨金躯。何也。死在弟子手中。不为分外。
　　谢后堂秀首座上堂。控佛祖大机。廓人天正眼。便恁么夫。入得育王门。要见育王人。远之又远。试看海上明公秀。何似堂中首座简。
　　上堂。牛头横说竖说。不知有向上关棙。兴化在大觉棒下。见临济先师。於黄檗处。吃棒底道理。狮子咬人。韩卢逐块。
　　开炉上堂。雪峰辊球。秘魔擎杈。德山行棒。临济下喝。诸大老。何用许多气力。拈拄杖云。山僧寻常。只是因风吹火。卓一下。今日失利。
　　谢等慈上堂。行罗汉慈。破劫贼故。行菩萨慈。安众生故。行如来慈。续慧命故。行平等慈。又且如何。岭云海月俱耕徧。拽杷拖犁卒未休。
　　上堂。达磨面壁。云门念七。玉本无瑕。雕文丧德。
　　上堂。画龙看头。画蛇看尾。雪山冷坐六年。此处无金二两。少林面壁九年。俗人沽酒三升。喝一喝。向道莫行山下路。果然猨叫断肠声。

　　住临安府净慈报恩光孝禅寺语录

　　　　侍者　元清　净志　编
　　三门。南屏山高。西湖水急。还闻偃溪水声么。左右顾视云。从者里入。
　　拈勑黄。坐断天下人舌头。诸佛不知。捩转天下人鼻孔。达磨不识。人天俨临。　皇帝有勑。
　　拈府疏。释迦已往。弥勒未生。正当今日。佛法委在大资相公手中。机梭不动。文彩纵横。不堕声前。亦非句后。但只恁么拈出。贵图两得相见。
　　升座。拈香云。此一瓣香。恭为今上皇帝。祝延　圣寿万岁万岁万万岁。恭愿圣心广大。尽夷夏莫不包容。睿算绵长。等河沙安可纪极。
　　次拈香云。此一瓣香。恭为中殿皇后。　皇子公主。暨中宫天眷。并同伏愿福寿高固。如五须弥。智慧渊冲。过四大海。
　　次拈香云。此一瓣香。奉为　大丞相枢使国公　大参枢使相公　同知参政相公。并同伏愿　德尊周召。措天下於泰山之安。威慑蛮夷。复境土於三河之旧。
　　次拈香云。此一瓣香。奉为　判府安抚　大资相公。都运大监殿撰侍郎。伏愿　股肱　上圣。膏泽下民。一日九迁。千秋五福。
　　次拈香云。此一瓣香。奉为前住径山兴圣万寿禅寺。特赐佛心禅师大和尚。用酬法乳之恩。
　　趺座。(问答不录)乃云。法尔不尔。建立则乖宗。扫除则失旨。不建立。不扫除。新净慈。有水船行。无水步行。借路经过。入王舍城。南山起云。北山下雨。佛法未怕烂却。何故。九天云静封疆阔。王道无私掉臂行(叙谢不录)　复举巨宋太宗皇帝。因卧云庵僧朝见。太宗问云。卧云深处不朝天。因甚到者里。僧无语。雪窦明觉代云。难逃至化。
　　师云。天开地辟。日照月临。者僧遇而不遇。掣金殿锁。撞玉楼钟。明觉鼓舞盛时。如何是今日对扬一句。良久云。报恩有分。
　　当晚小参。水归沧海。万派朝宗。月到中天。无幽不烛。似衲僧行处。如衲僧用处。明头合暗头合。尽情打入宗镜光中。尔时雷峰塔。与慧日阁。交头偶语。不觉不知。被镜光一烁。於是议论锋起。统一为多。统多为一。知他是祖意教意。於此光中。分疎不下。是致永明忍俊不禁。为之剖决佛祖要妙。非竞辩而可求。新官不理旧事。向下文长。付在来日　复举。黄檗云。自达磨大师到中国。唯说一心。唯传一佛。以佛传佛。不说余佛。以法传法。不说余法。法即不可说之法。佛即不可取之佛。乃是本源清净心也。
　　师云。黄檗是个作家。因甚作座主见解。法即不可说。佛即不可取。果然以此为极则。达磨一宗。扫地而尽。
　　谢新旧两班上堂。建立法幢。扶持法社。左之右之。风流儒雅。全卷全舒珠走盘。正法眼藏增高价。
　　徽宗皇帝忌日上堂。彩仪仙仗五云间。只作先皇旧日看。莫道空余弓剑在。威风凛凛逼人寒。
　　中殿庆宝盖。祝　圣上堂。风动旛动。非风旛动。仁者心动。一语归宗万国朝。风鸣铃鸣。非风铃鸣。即汝心鸣。六鳌随掣三山起。豁开顶门正眼。提持向上大机。腾今耀古绝遮拦。匝地普天没回互。一一交罗。如华藏界。重重无尽。若帝网珠。意在目前。花添锦上。数百衲子。同声庆赞。半千尊者。动地放光。头头现富寿多男。物物蔼春风和气。可谓奇特中示奇特事。殊胜中显殊胜因。正与么时。如何是报恩一句。帝力丘山重。君恩宇宙宽　复说偈云。吾佛广大华藏海。法随法行随建立。此宝华王狮子座。上有宝盖从天垂。古来宝积长者子。手持此盖同供佛。佛以智慧威神力。一一宝盖合为一。南山去天尺五近。王城不异毗耶城。彼时心即此时心。以此庄严作佛事。彩幢宝旛杂金碧。问见层出生光辉。犹如微风吹萎花。而复更雨新好者。仰观三千大千界。於此盖中悉充徧。一一世界既亦尔。线蹊针孔无不然。岂止一佛与二佛。尽十方佛现其中。广长舌相炽然说。万法一法靡不周。　皇上心与佛心通　皇上寿与南山齐。无负此恩与此盖。臣心有如此山尔。
　　上堂。今日热似昨日。诸人各宜保爱。
　　中秋上堂。正好修行。檐前捧月。正好供养。水中捞月。拂袖便行。掉棒打月。一即三。三即一。马驹踏杀天下人。兔子何曹离得窟。
　　上堂。山前一片闲田地。将谓忘却。叉手叮咛问祖翁。好不丈夫。几度卖来还自买。契书是甚么人作。为怜松竹引清风。以拂子击禅床。利动君子。
　　上堂。如来禅祖师意。一不成二不是。直下拶得行。转得身。吐得气。又何待鳌山店上。古佛庙前。方始瞥地。
　　上堂。十字街头石幢子。无你遮护处。一声江上侍郎来。无你回避处。衲僧家。朝出暮入。脚前脚后。也须子细。忽然筑着磕着。净慈拄杖。别有分付。
　　上堂。六年冷坐。九年面壁。碓捣东南。磨推西北。
　　圣节上堂。风不鸣条。雨不破块。尘尘剎剎全彰。总是大人境界。北极高照南山外。
　　上堂。禅非意想。道绝功勋。去此二途。比如太平时节。驾轻车行熟路。无往不可。要望德山临济门下远矣。何也。画前元有易。删后更无诗。
　　结夏小参。会则事同一家。不会则万别千差。同天而天。处人而人。原夫。能天能人者。岂天人之所能哉。肇法师。道则太煞。只得八成。仁者见之谓之仁。智者见之谓之智。百姓日用而不知。故君子之道鲜矣。先儒似则也似。犹亏一半。南山从来不曾脱空。所至以九十日为一夏。未尝错误诸人。一丝毫许。若也会得。东胜身洲打鼓。西瞿耶尼上堂。其或未然。长连床上。有粥有饭　复举。僧问曹山。清税孤贫。乞师赈济。曹山召税阇梨。税应喏。山云。清原白家三盏酒。吃了犹道未沾唇。
　　师云。税阇黎。用影身术。老曹山。用缚虎机。虽然。且道那里是佗吃酒处。
　　次日上堂。人有南北。道无南北。上中下座。虚空逼塞。其中有一人半人肯去。说甚开粥相待。南山别甑炊香。未为分外。
　　上堂。召大众。是法非思量分别之所能解。三七日思惟是事。好不丈夫。十万里远泛重溟。诬罔后世。汝等诸人。寮舍中来。僧堂内去。如虎插翼相似。却来者里。眼眨眨地。欠个甚么。
　　挂御书华严法界。正徧知阁牌。大机圆应。具正徧知。大用现前。提向上着。袖里神锋未动。目前文彩全彰。阐开百千三昧妙门。不堕二十四家书法。来自黄金殿。高垂日月之光。照映白玉毫。益壮湖山之胜。即此华严法界。何殊宝楼阁前。一点水墨。两处成龙。二千年事。尽在今日。且如何是今日事。　天子万年。
　　端午上堂。写王公符。用商君令。师多鬼乱。药多病甚。南山门下。却有一这真言。只欲行其所无事。即说咒曰。床窄先卧。粥稀后坐。耳聩要声高。眼昏宜字大。弹指一下。
　　上堂。知见立知。即无明本。知见无见。斯即涅盘。安楞严破句读了。刚道。有个悟处。未免听事不真。唤钟作瓮。春草碧色。春水绿波。送君南浦。伤如之何。竹原庵主。破句读了。刚道。有个见处。莫将鹤唳。误作莺啼。南山虽是弓弦上结纽。贵图两得相见。且道。誵讹在甚么处。孔门弟子无人识。碧眼胡僧笑点头。
　　上堂。拄杖头边。天台南岳。草鞋跟底。峨嵋五台。超方衲子。便令构得跨门一机。犹隔关在。若是三千里外。有定誵讹眼目。须吃南山拄杖始得。何也。重赏之下。必有勇夫。
　　佛心禅师忌辰拈香。用东山暗号。诳呼盲聋。起东庵正派。浑无气息。净慈当时於无气息处。已是自谩。今无可酬之恩。又无可雪之屈。仁义道中。不问缾香枫香。一时拈出。恼乱丛林无了日。
　　谢源灵叟庆云谷二首座至上堂。闹市无人。龙门有客。漆桶相揩。浑无轨则。一时辊入草窠中。尽西湖之西。北山之北。还道着接手句么。山上鲤鱼。南山白额。
　　何山云山和尚。遗书至上堂。一法若有。脱罗笼处。万象平沉。万法若无。没遮护时。红尘满地。如孤云行空。如寒月即水。拟从於此觅云山。何啻白云千万里。
　　中秋上堂。水清月现。动随影转。水清月不现。背手新罗箭。踏翻水椀便行。堕在解脱深坑。三大老。总似闭目中秋坐。只知第二月。如何是第一月　以拂子打圆相云。切忌眼花。
　　谢日东山垠方庵上堂。相逢不拈出。犹是东山左边底。举意便知有。又是方庵外边事。南山快便难逢。声东击西。持方入圆。贵要诸人知有。击拂子云。一点成龙两处全。何如兄弟添十字。
　　九月初十上堂。九日已无黄栗糕。十日依然有黄菊。何须九日记重阳。黄花开时意自足。东篱若谓见南山。鹞子已过新罗国。
　　冬夜少参。声前敲唱。腋下剜襟。格外提持。袖头打领。不有通天作用。未免总涉周由。真净道。石霜普会云。休去歇去。冷湫湫地去。是谓二乘寂灭之乐。云门云。一切智通无障碍。拈起扇子云。释迦老子来也。是谓法喜禅悦之乐。德山棒临济喝。是谓三世诸佛。慈悲喜舍之乐。除此三种乐。不为乐也。真净老子。以己方人。不唯埋没先贤。亦乃失却只眼。净慈门下。无孔笛毡拍板。随分酬唱。只贵应时纳祜。岂不见道。饭蔬食饮水。曲肱而枕之。乐亦在其中矣　复举。沩山问仰山云。仲冬严寒年年事。晷运推移事若何。仰山叉手近前而立。沩山云。情知子答者话不得。香严云。某甲偏答得者话。沩山理前问。香严亦叉手近前而立。沩山云。赖遇寂子不会。
　　师云。仰山前不构村。香严后不迭店。还知沩山。年老心孤么。
　　至节上堂。日南长至。吉无不利。冻破泥团。花开碓觜。
　　腊八上堂。言而足。终日言而尽道。言而不足。终日言而尽物。道物之极。言默不足以载。非言非默。义有所极。者些说话。尽大地人。无有不知者。要见黄面老子。直是天地悬殊。何也。天上星地下木。
　　元日上堂。尽大地撮来。如粟米粒大。抛向而前。打鼓普请看。老雪峰。当时向人面前。写了一本历日。天下后世。只知夜暗昼明。往往蹉过中间事。南山何以谢升平。今日当阳尽拈出。宝佑改元。王春书月。万派朝宗。千车合辙。
　　圣节上堂。夫说法者。如法而说。香祝南山。寿比北阙。
　　大川和尚。遗书至上堂。来无地头。大川全在一毫收。去无方所。灵踪更在猿啼处。虚空迸绽。等闲换却诸方眼。山河起舞。撼动天关摇地户。大众还知涧东末后句么。彼彼三昧。彼彼不知。此意分明说向谁。
　　上堂。举处微和尚。因僧问。三乘十二分教。体理得妙。与祖意。是同是别。微云。须向六句外鉴。不得随他声色转。僧云。如何是六句。微云。语底默底。不语不默底。总是总不是。汝今作么生。僧无语。
　　师云。者僧好个问头。又却龙头蛇尾。处微来风深辨。堕在句后声前。捡点将来。唱教门中则不无。若是祖师门下。也大远在。
　　谢两班上堂。一喝分宾主。照用一时行。喝一喝。也有宾也有主。也有照也有用。龙得水时添意气。虎逢山色长威狞。
　　上堂。习学谓之闻。多口阿师。绝学谓之邻。是汝见处。过此二者。是为真过。是则是。未免和矢合溺。何故。毗婆尸佛早留心。直至如今不得妙。
　　解夏小参。才有所重。便成窠臼。拍禅床云。长期短期。望云种树。义学玄学。缘木求鱼。便令窥藩不入。据鼎不尝。正是圣量未忘。无转身路。三世诸佛。口挂壁上。六代祖师。舌上生茅。天下老和尚。并在架子下。讨头鼻不着。净慈门下。如何通信。四海如今清似镜。行人莫与路为酬　复举。仰山问僧。甚处来。僧云庐山。仰山云。曾到五老峰么。僧云。不曾到。仰山云。阇黎不曾游山。云门云。此语慈悲之故。有落草之谈。
　　师云。者僧不道不曾游山。只欠慎初护末。不能坐断仰山舌头。仰山不道勘者僧不破。只欠些子慈悲。不能截断云门葛藤。净慈恁么道。不图打草惊蛇。只要后人检责。
　　上堂。召大众。祖师意百草头。衲僧眼拄杖头。得路塞路。看楼打楼。须知众穴一毫收。
　　九月初十上堂。采菊东篱下。悠然见南山。与么说话。十个有五双。尽道南山错举。即今人人总在南山者里。且道。有何所见。若有所见。自缘今日人心别。若无所见。未必秋香一夜衰。
　　大拙西堂。赴严州天宁上堂。大辩若讷。大巧若拙。如说而行。如行而说。只如行说不到时如何。潇洒溪山。一天风月。
　　东谷和尚遗书至上堂。唱新丰曲。风清古格。声前转调入无生。恰应云门腊月拍。无影树下。古渡头边。要知东谷末后句子。须待洞水逆流。
　　上堂。世事悠悠。不如山丘。卧藤萝下。块石枕头。先德道。正好唤起了打。着甚来由。南山道。惭愧惭愧。若是个汉。自然别有生涯。
　　上堂。举赵州因僧问。狗子还有佛性也无。州云无。师颂云。忽地晴天霹雳声。禹门三级浪滂澎。几多头角成龙去。鰕蟹徒劳努眼睛。

　　住景德灵隐禅寺语录

　　　　侍者　普晖　元伟　编
　　三门。一句语具三玄门。一玄门具三要路。直下重重透彻。许你纵横十字。
　　踞方丈。开却门。达磨来也。拈起拄杖云。还吃得棒也未。良久。靠拄杖云。果然。
　　拈勑黄。示众云。卷动地风雷。揭丽天日月。尽大地情与无情。只眨得眼。何故。正勑已行。
　　拈府疏。个是判府安抚详定尚书。无量妙义门。广大言辞海。若也会得。当知二千年事。毫发不移。
　　升座拈香。祝　圣罢。僧出问云。地摇六震。天雨四花。大众临筵。请师祝　圣。师云。须弥顶上击金钟。僧云。三春果满菩提树。一夜花开徧界香。师云。逼塞虚空。僧云。欲识佛性义。当观时节因缘。时节因缘即不问。如何是佛性义。师云。山僧今日开堂。僧云。记得肃宗皇帝。问忠国师。如何是十身调御。国师云。檀越踏毗卢顶上行。此意如何。师云。皇天无亲。惟德是辅。僧云。恁么则顶门一着辉天地。耀古腾今作者知。师云。古之今之。僧云。山河增瑞气。草木尽沾恩。师云。道得着。
　　乃云。拈花未曾。尽十方世界。风飒飒地。是句非句。全提半提。甚处得来。所以道。目前无法。一点灵犀自通。意在目前。九曲明珠暗度。不是目前法。非耳目所到。千车合辙。万派朝宗。正与么时。有定古今之机。分缁素之眼。方知灵山一会。何异今日(叙谢不录)　复举。孝宗皇帝。宣问佛照禅师云。释迦雪山六年。所成者何事。佛照奏云。将谓陛下忘却。师云　孝宗皇帝问处。当阳乾坤独露。佛照禅师。仰酬至化。钟鼎刻铭。还知太平无象一句么。但见皇风成一片。不知何处是封疆。
　　当晚小参。德山小参不答话。迅雷不及掩耳。赵州小参要答话。倚天长剑逼人。一等是个时节。其奈土旷人稀。今夜一尘不动。要与从上争锋去也。良久。吽吽。
　　　复举。乳源和尚示众云。西来的的意。不易举唱。时有僧出礼拜。乳源云。是甚么时节出头来。便归方丈。
　　师云。乳源入泥入水。傍若无人。者僧一往可观。虽活如死。可惜当时一众。若具衲僧气息。才闻举着。各自散去。直饶乳源全机。也较三十里。
　　上堂。一升三合。拄杖头边。万水千山。草鞋跟底。未言先领。谁家灶里无烟。撩起便行。是处井中有水。莫道空来又空去。许多途路不相辜。
　　谢府施法被上堂。花添锦上几重重。针札将来不露锋。佛手分明遮不得。盖天盖地显吾宗。
　　上堂。朝看东南。暮看西北。一见便见。一得永得。灵云谩道见桃花。临济未是白拈贼。
　　浴佛上堂。有世界。以音声为佛事。有世界。以香饭为佛事。若是大用现前。不存轨则。灵山今日。普与大众。同出只手。同用一机。说甚黄面老子。便是千佛出头。免者一杓不得。击拂子一下。
　　结夏小参。尽十方世界。是沙门一只眼。顶门上脚跟底。时时九夏。日日三秋。若是行时无说路。正在半途。说时无行路。犹欠一着。正当今夜。行到说到时如何。山僧从来。不曾与人葛藤　复举。雪峰示众。拈拄杖云。我者个。为中下机人。时有僧出云。忽遇上上机人来时如何。峰拈起拄杖。云门云。我不似雪峰打葛藤。遂拈拄杖云。我者个。为中下机人。忽有人问。上上机人来时如何。劈脊便棒。
　　师云。雪峰葛藤犹可。云门葛藤愈甚。若是灵隐则不然。忽有人问。上上机人来时如何。且坐吃茶。
　　次日上堂。大无外。小无内。南来北来。上载下载。忽有一人半人。不入者保社。灵隐却许佗。因甚如此。老胡有望。
　　谢秉拂干斋上堂。声前收。句后杀。两堂宾主历然。少处减。多处添。一味法门平等。平如镜面。险似悬崖。若是眼里瞇[目*黎][目*麻][目*累]。看即有分。
　　上堂。秘魔擎杈。鲁祖面壁。官路不行。拗曲作直。虽然如是。一日不作。一日不食。
　　上堂。举利山因僧问。众色归空。空归何所。山云。舌头不出口。僧云。为甚如此。山云。内外一如故。
　　大慧云。事存函盖合。理应箭锋拄。须还利山始得。若是径山。即不然。或问。众色归空。空归何所。芍药花开菩萨面。棕榈叶散夜叉头。为甚如此。但辨肯心。必不相赚。
　　师云。言前定旨。句后明宗。须还径山始得。灵隐即不然。或问。众色归空。空归何所。即向佗道。天高东南。地倾西北。为甚如此。疑则别参。
　　中夏上堂。百二十日长期。今朝恰过半。过去己过。不用说破。未来未至。切忌拟议。现在无住。何须再举。拍禅床一下。须信镬汤无冷处。
　　上堂。目前机。量外事。巢知风。穴知雨。百炼钢。千钧弩。击拂子。拟不拟。箭后路。
　　上堂。世界恁么热。今日何似昨日。庭柯一叶落。前秋不觉后秋。通方达士。未举先知。不是俊流。徒劳啖啄。
　　谢云门此轩新承天中际和尚上堂。拨开若耶溪上云。高挂峨嵋峰顶月。大用不存轨则。瞎人何止一城。无毫发间。无前后际。只今吴越令行。恼乱春风未已。
　　中秋上堂。有则水里月。无则形名兆。以拂子。打圆相云。即此是达磨眼睛。亦谓之衲僧顶门窍。若也会得。二十年到。曾与么来。苟或未然。吞吐机前。二俱失照。
　　上堂。从上发大机。显大用。捩手翻羹。转喉触讳。须知有德山棒。无下手处。有临济喝。无启口分。虽然。不是苦心人不知。
　　九月旦。石屏赴护国上堂。东去西去。脚头脚尾没回互。南来北来。铁壁银山尽豁开。拟即失。动即乖。试看杨岐跨驴。何似玄沙斫牌。
　　上堂。法法本来法。无法无非法。释迦老子。向诸人眉毛上。豁开百千妙门。眼睫内。广演无量妙义。见你诸人。不知不觉已。入摩竭陀国去也。何於一法中。有法有不法。
　　资寿如庵一都寺。施法被升座。说偈。吾佛舒广长舌相。不即此座亦不离。尔时宝积诸长者。持七宝盖而献佛。如庵道人道机熟。今亦即色以明心。攒花簇锦出新好。而以组绣作佛事。一一针孔一世界。一一花叶一如来。森罗万象影重重。莫不一法之所印。此座非高亦非广。此被非阔亦非狭。舒即大千悉弥满。收入微尘不迫窄。譬如随色摩尼珠。是被光明亦如是。昼夜常转如是轮。须弥灯王为作证。
　　佛成道上堂。雪山六年觑不破。七处九会说不到。合水和泥。招因带果。殊不知。衲僧门下。北斗东转。南斗西移。
　　上堂。拶得行时。方知玄路绝。智不到处。道着头角生。纵使驱耕夫牛。夺饥人食。别有生涯。犹是不着便。不见道。才有一丝头。便有一丝头。
　　圣节上堂。河清海晏。含有象於不言。天成地平。谢无私於何处。灵山蕴界不居。万缘不涉。只於出入息间。供养承事无量寿世尊。而作佛事。且道。是知恩耶。报恩耶。
　　元宵谢新首座。兼开平西堂。赴东山上堂。燃无尽灯。示无尽意。藕丝窍里逗须弥。蟭螟眼中放夜市。一等是旧话重行。且道。是多子塔前。险崖句里。良久云。东山下左边底。
　　上堂。始从鹿野苑。大惊小怪。终至跋提河。伎俩已尽。於是二中间。未暇鞠勘汝在。未尝谈一字。葛藤窠里出头来。黄面老子。教佗踏着衲僧向上关棙。何处有今日。
　　上堂。举长庆云。宁说阿罗汉。有三种毒。不说如来。有二种语。不道如来无语。只是无二种语。保福云。如何是如来语。长庆云。聋人争得闻。保福云。情知你向第二头道去也。长庆云。如何是如来语。保福云。吃茶云。
　　师云。七出八没。七纵八横。是则二俱作家。不是则二俱漏逗。毕竟誵讹。在甚么处。良久云。欲得不招无间业。莫谤如来正法轮。
　　端午上堂。尽大地是药。善财善采不善用。文殊能杀不能活。拈拄杖云。灵山今日。信手拈来。应个时节。但是有病之病。与夫无病之病。普令一个个。一人人。卓一下。换骨洗肠。眼横鼻直。
　　上堂。一句绝离微。浑仑无缝罅。善财七日。寻觅不得。赵州五年。分疎不下。灵山今日。快便难逢。为通一线。六月卖松风。人间恐无价。
　　上堂。佛法无人说。虽慧不能了。是何言欤。菩提离言说。从来无得人。救得一半。尽大地撮来。如粟米粒。会则便会。无端老雪峰。打鼓普请看。
　　解夏小参。文殊三处度夏。龙象蹴踏。非驴所堪。老宿一夏不说话。鹅王择乳。素非鸭类。灵隐九十日内。一且不住本觉。二且不守佗玄。毕竟如何。修身炼行。恐辱先也。
　　复举。马大师云。一切语言。是提婆宗。以者个为主。云门云。好语。只是无人问我。时有僧问。如何是提婆宗。门云。西天九十六种。汝是最下种。雪窦云。赤旛被者僧夺了也。师云。云门以势欺人。雪窦抑强扶弱。捡点将来。总是外道见解。
　　次日上堂。灵山又见一夏不说。陈年旧话。青州衫重七斤。庐陵米作么价。
　　谢勤维那。虎维那。泉南持钵归上堂。海外同归用亦同。灵山有此两云峰。万人丛里高标上。只贵重论盖代功。
　　中秋上堂。圆处圆还缺。缺处缺还圆。人争看今日。月只是常年。南泉拂袖便行。鼓山拂袖归众。说甚衲僧门下。直是重处偏坠。薄处先穿。
　　谢书记上堂。举云门因僧问。如何是清净法身。门云。六不收。后来圆悟云。云门只道得一半。若问道林。如何是清净法身。只向他道。一不立。
　　师云。圆悟与么。也只道得八成。灵隐今日。更资一路。又要二大老。两得相见。妙处无私。辞锋可验。十字纵横。文不加点。
　　上堂。色心不二。彼我无差。以拂子。击禅床云。主山高。案山低。森罗显焕。万象枞然。更待截鹤续凫。夷岳盈壑。何啻白云千里万里。
　　至节上堂。一年复一年。一冬复一冬。海水知天寒。枯桑知天风。诸人了了常知。甚处是如如不动。拍禅床云。一阳生也。
　　上堂。大智发於心。且莫草草匇匇。於心何处寻。果然。古人与么。大似大开口。了合不得。
　　圣节上堂。十方国土中。惟有一乘法。如天普盖。似地普擎。野老讴歌。渔人舞棹。只如蒲团上打坐。佛殿里烧香。又且如何。恩大难酬。
　　除夜小参。道无蹊径。平地里碍却潼关。其数河沙。法离见闻。剑刃上翻得身来。万中无一。除是不存窠臼。不立孤危。戢玄机未兆已前。进得一步。家贫难办素食。藏冥运即化之际。突得一句。事忙不及草书。三九二十七。菩提涅盘。真如解脱。睦州陈蒲鞋。倒腹倾肠。犹欠一着。如何是那一着。角吹新岁曲。梅放去年花。
　　复举。丹霞一日。与庞居士行次。见一泓水。士以手指云。得恁么也还辨不出。霞云灼然。是辨不出。士乃戽水。泼霞三下。霞云。莫恁么。莫恁么。士云。须恁么。须恁么。霞戽水。泼士三下。士云。正当恁么时。堪作甚么。霞云。无外物。士云。得便宜者少。霞不语。士云。谁是落便宜者。师云。莫恁么。须恁么。得便宜。落便宜。戽水相泼。小儿子戏。
　　上堂。智门莲花。赵州庭栢。不用低头。思量难得。
　　上堂。吾本来兹土。传法救迷情。面皮厚多少。一花开五叶。结果自然成。芜颣清平。尽西天此土之铁。不能铸此一错。且诸人向甚处见祖师。
　　佛涅盘上堂。举世尊。临入涅盘。文殊请再转法轮。世尊云。文殊。吾四十九年住世。未尝谈一字。今请吾再转法轮。是吾曾转法轮耶。
　　师云。文殊为众竭力。世尊满口含霜。虽然如是。千言万语无人会。又逐流莺过短墙。
　　三月旦上堂。陌上桃花。庭前翠竹。竹无省人之意。花无悟人之心。灵云香严。合着石调。玄沙寂子。逐恶随邪。良久云。谁在画楼沽酒处。相邀来吃赵州茶。
　　安抚供水陆上堂。举王常侍。一日判事次。米和尚至。常侍竖起笔。米和尚云。还判得虚空么。常侍掷下笔。入去。
　　师颂云。机轮活脱走珠盘。妙处都卢在笔端。竖起依然还放下。灵锋宝剑倚天寒。
　　结夏上堂。四月十五。灵山直举。捻聚处放开。放开处捻聚。且道。与西天阿兰那寺所说。是同是别。良久云。百丈耳聋。黄檗吐舌。
　　上堂。佛子住此地。踏着依前不相似。即是佛受用。切忌唤钟而作瓮。经行及坐卧。常在於其中。鹤有九皋难翥翼。马无千里谩追风。
　　青苗上堂。口欲谈而词丧。心欲缘而虑忘。满慈鹙子曾未知。龙树马鸣齐卷舌。灵山今日破微尘。拍禅床云。出经卷。明朝后日。钉钉胶粘。一个半个。破句读却。说甚么。一周佛事。十方虚空。悉皆消殒。
　　径山石溪佛海禅师遗书至上堂。多添少减。灭却白云正传。诈哑佯聋。搂尽松源窟穴。搅翻四大海。话行三十年。若谓欧峰破铁连寨。碎铁蒺藜。要见径山。犹未可在。毕竟甚处相见。十方无壁落。徧界黑漫漫。
　　开炉上堂。举赵州因僧侍次。州挟火示之云。你不得唤作火。老僧道了也。复挟起火云。会么。僧云不会。州云。此去舒州。有投子和尚。汝去必能为汝说。僧到投子。投子问。近离甚处。僧云赵州。投子云。赵州有何言句。僧举前话。投子云。汝会么。僧云不会。乞师指示。投子下禅床。行三步。却问会么。僧云不会。投子云。汝归举似赵州。僧归举似赵州。州云。投子与么。不较多也。师云。二大老。更相发明。两个五百。要成一贯。不觉堕在者僧手中。毕竟那里是不较多处。
　　上堂。天寒人寒。风动旛动。与么与么。大难大难。一二三四五。放待冷来看。

　　偃溪和尚语录卷上
　　偃溪和尚语录卷下
　　住径山兴　圣万寿禅寺语录

　　　　侍者　道隆　编
　　三门。乘流而行。过径即止。犹是时人升降处。只今脚后脚前。通汝活路。
　　佛殿。提起坐具云。捻聚放开。放开捻聚。黄面瞿昙。无回避处。
　　龙王殿。烧香。一缕烟盖天盖地。一滴水为雨为霖。谁见龙王宫殿深。
　　踞方丈。拍禅床云。者里是吾父翁券内事。纵横杀活。妙在不传。赵州亲见老南泉。
　　拈勑黄。挂域中日月。立方外乾坤。从至尊至贵中得来。向无欲无依中流出。云行雨施。三草二木。
　　升座拈香云。此一瓣香。恭为今上皇帝。祝延　圣寿。万岁万岁万万岁。恭愿　南山比寿。增圣寿以无疆。北海为年。资卜年而更远。
　　趺座。(问答不录)乃云。是法非思量分别之所能解。山上有鲤鱼。水底有蓬尘。拈拄杖。靠右边云。国一祖师。过者边着。龙门上客。未举先知。门外游人。徒劳斫额(谢词不录)。
　　复举。世尊升座。文殊白槌云。谛观法王法。法王法如是。世尊便下座。
　　师云。法王法令。头正尾正。只如世尊便下座时。如何。路入桃源深更深。
　　当晚小参。孤峰顶上。百草头边。无古无今。无彼无此。三十年已前。岭云澹泞。三十年已后。涧水逆流。闻者见者。少喜多嗔。南来北来。撞墙撞壁。且誵讹在甚么处。此去三十年后。切忌举着　复举。赵州因僧问。二龙争珠。谁是得者。州云。老僧只管看。
　　雪窦云。看即不无。争即不得。且道扶者僧。扶赵州。
　　师云。赵州看也看得。雪窦扶也扶得。只是不知此珠来处。
　　上堂。恁么也不得。不恁么也不得。恁么不恁么。总不得。衲僧门下。者些子。如南方人。送蛊毒相似。裹以金帛。置之道傍。过者莫敢正眼觑着。觑着即祸事祸事。
　　上堂。一有多种。二无两般。花根本艳。虎体元斑。因甚缺齿老胡。九年觑不破。
　　上堂。言无展事。语不投机。承言者丧。滞句者迷。者里如万仞龙门相似。风涛汹涌。风雷变化。只在须臾。若是鳞龙头角。翻身一掷。腾过太虚。稍若踌躇。烧尾曝腮有分。
　　中殿降钱。供水陆升座。僧问。日暖风和三月天。五峰峰顶蔼祥烟。椒庭一道恩光普　圣算延鸿亿万年。请师祝赞。师云。妙高山色青更青。僧云。向上还有事也无。师云。佛手遮不得。僧云。记得佛慈禅师云。内秘菩萨行。外现圣人身。内行外身。是一是二。师云。天下人共知。僧云。万象森罗影现中。又作么生。师云。华岳连天秀。黄河彻底清。僧云。只如中殿。兴隆佛法。作大福田。锦上铺花。一句如何。师云。照天照地。僧云。劫石有消日。皇恩无尽时。礼拜归众。
　　师乃云。摩诃衍法。离四句。绝百非。唱愈高。和愈寡。闻筝起舞。熟处难忘。绝听雨花。望空启告。衲僧门下。眼观东南。意在西北。才恁么。便不恁么。何故。此曲祇应天上有。人间能得几回闻。
　　复说偈云。天生有大福德人。与佛同时同现瑞。是知心与佛心同。母仪天下同化育。如春及物春无迹。如月印水月无痕。天人中来道机熟。应身摩耶显慈力。与天同寿福元元。万年密赞无为治。山林演此无为法。是亦名为报恩者。
　　浴佛上堂。一花开天下春。古佛为甚么不着便。雪窦恁么。大似萧何制律。径山今日无端。钟声鼓声并奏。法堂前大殿里。累及诸人不着便。虽然。祸不入慎家之门。
　　结制小参。大用现前。不存轨则。拈一放一。得失两忘。前三后三。圣凡俱泯。若是凡情未尽。圣量未忘。未免病翮栖芦。困鳞止泺。古德道。十五日已前。不得离我者里。若离者里。有钩钩你。十五日已后。不得住我者里。若住者里。有锥锥你。便令钩锥永息。犹为败落清时。铁网徒自缦空。长城岂当至化。只如不落数量。脱洒一句如何。当门不用栽荆棘。后代儿孙惹着衣。
　　复举。睦州上堂。问僧正云。监寺聻。正云不在。州云都监阇梨聻。正云不在。州云上座聻。正云不在。州云三段不同。今当第一。向下文长。付在来日。
　　师云。无面馎饦。人知难作。出在睦州手头。自然不同。
　　上堂。结夏已过半月。是知无无不是。寒山子作么生。山前麦熟也未。
　　上堂。举睦州因僧问。一言道尽时如何。州云。老僧在你钵囊里。僧问云门。一言道尽时如何。门云。裂破。
　　师云。忽有人问径山。一言道尽时如何。只向佗道。退后退后。
　　上堂。德山入门便棒。临济入门便喝。往往作棒喝会者。如稻麻竹苇。虽然。被坚执锐者。望尧舜之治。远矣。
　　解夏上堂。九夏赏劳。丛林事例。击拂子云。径山退身三步。许与诸人论量。若谓有一法与人。山僧眉须堕落。若谓无一法与人。诸人犯突吉罗罪。恁么则平出也。且缓缓。
　　佛心禅师忌辰拈香云。老和尚。千钧上弦。辽天索价。一言道尽。贴地相酬。而今蓦路相逢。讳不可得。避亦无由。着拜烧香。将错就错。何故。覆水难收。
　　谢新旧两班。兼东山和尚上堂。从上大用全提。大机顿发。径山放过一着。只贵言诠不及处。文彩未彰时。无先无后。不东不西。与么说法。还契得东山下左边底也无。客是主人相师。
　　开炉上堂。说法不应机。总是非时语。百丈大沩。说无道有。是非时语。赵州道。我唤作火。汝不得唤作火。是非时语。忽有人问径山。如何是应机底语。片帆已过洞庭湖。
　　水乡出队归上堂。拈拄杖云。拈起则大地全收。放下则千差一举。贱若黄金。贵如泥土。恁么会得。拨转华亭船。载得朱泾月。倘或迟疑。太湖跨三州。
　　师景定二年。十一月初六日。恭奉圣旨。特赐佛智禅师。师领众迎接。望阙谢　恩毕。鸣鼓升座。拈香祝圣罢。据座说偈云。和气祥光霭九垓。新阳端自日边回。龙峰高处君恩重。先放花从铁树开。
　　上堂。从上若佛若祖。同共一个舌头。若也识得。只解小脱空。林鸩砧。井里种林檎。是小脱空。山上有鲤鱼。水底有蓬尘。是小脱空。如何是大脱空。佗时后日。待你换却舌头来。却向你道。
　　腊八上堂。大小黄面瞿昙老。了了了时何曾了。因忆明星出现时。夜来霜重知多少。
　　上堂。举雪峰因僧礼拜。峰打五棒。僧云。某甲有甚么过。峰又打五棒。明觉云。雪窦不曾与人葛藤。前五棒日照天临。后五棒云腾致雨。你若辨得。也好与五棒。师云。雪峰据令而行。者僧分踈不下。雪窦不曾与人葛藤。径山道。得也得也。
　　除夜小参。一年将尽夜。古往今来。知是几回。万里未归人。倚墙靠壁。有甚么限。径山门下。坐立俨然。大家在者里。第一不问新年头。第二不问旧年尾。又不似北禅老子。伤锋犯手。筛盐费醋。一杯酒上楼。一尺绢捣练。虚张意气。徒逞奢华。只据见定。以云门一曲。向今夜吹唱。寒山拍拾得笑。不是黄钟宫。亦非大石调。何也。大尽三十日。小尽二十九　复举。德山示众云。问即有过。不问犹乖。有僧才出。山便打。僧云。某甲话也未问。因甚打某甲。山云。待汝开口。堪作甚么。
　　师云。德山但知草偃风行。不觉通身泥水。者僧只见溪回路转。不知身在桃源。径山与么批判。一任诸方检责。
　　上堂。赵州吃茶去。金牛吃饭来。龙门多上客。有人续得末后句。许你入阿字法门。
　　佛涅盘上堂。真生无可生。真灭无可灭。与么说法。到佗黄面老子面前。也大远在。岂不见道。若有一法。过於涅盘。吾说亦如梦幻。
　　结夏上堂。落赖家风。今日重举。草本多同。西天此土。
　　谢首座秉拂上堂。说摩诃衍法。离四句百非。拶从上险崖。透千重百匝。雷厉风飞。龙驰虎骤。
　　青苗看经上堂。绕禅床一匝。挥香案一下。转藏已竟。讲经已竟。若具看经眼目。方知落处。其或未然。依经解义。三世佛冤。离经一字。还同魔说。
　　净慈断桥和尚。遗书至上堂。分圆照灯。下炎天雪。活弄南山鳖鼻蛇。验尽英灵。提得藕丝牵玉象。不存途辙。只么横身异类行。踏断石桥成两截。
　　解夏小参。即心即佛。猕猴探水月。非心非佛。硠荡拾花针。不是心。不是佛。当下便捻。万里崖州。何况谨守蜡人。尚佗薄礼。遵禀圣制。败落清时。如何道得不伤物义句。良久云。有佛处不得住。无佛处急走过。
　　复举。云门因僧问。树凋叶落时如何。门云。体露金风。师云。看锢鏴着生铁。因甚云门心肝五脏。被者僧一搂搂尽。
　　上堂。人间八月二十五。洞山此日离查渡。棒头敲出玉麒麟。江西湖南便与么。径山闹里扬碌砖。谁道今人不如古。
　　九月旦上堂。举妙喜云。古者道。了得一。万事毕。今朝是九月一。作么生了。遂拈拄杖云。若不唤住拄杖子。便了取好。既不唤作拄杖子。且作么生了。掷下拄杖。差之毫厘。失之千里。师云。大众。还知么。拈拄杖卓云。有买有卖。
　　开炉上堂。举佛眼请益五祖。祖云。我与你说个谕子。如人牵牛。从窗棂中过。头角四蹄。都过了。只有尾巴过不得。
　　师云。佛眼大似将一担蒙瞳。换一担颟顸。就成一偈。溪上烟波远。壶中日月长。谁知冷灰里。九转透缾香。
　　上堂。内里打出气力强。外边打入气力弱。击拂子云。者里是甚么所在。说强说弱。说内说外。或问。一锤打就时如何。途路之乐。不假一锤时如何。万里崖州。毕竟如何。放下拂子云。放下便稳。
　　上堂。举世尊临涅盘云。若谓吾灭度。即非吾弟子。若谓吾不灭度。亦非吾弟子。师云。释迦老。行计匇匇。将当时百千万亿众。作死马医。却至今无出身路。且道。瞿昙还有出身路也无。下座。
　　结夏上堂。以蜡人为验。病翼栖芦。以铁弹子为验。困鳞止泺。径山不然。击拂子云。一箭双雕落。

　　普说

　　　　门人　惟实　妙高　编
　　五湖衲子。一锡禅人。置身大丛林。为了一大事。当断自胸中。不可婆婆姆姆。只向禅床角头。老骨檛口头取办。咬人语句。以当参学。达磨西来。不立文字。直指人心。见性成佛。早是埋没尔后人。孩抚尔后人。大丈夫汉。有天然气槩。十二时中。行住坐卧。痛自着鞭。忽若己眼豁开。便知达磨西来。为汝证明而已。行要你自行。到要你自到。透顶透底。如镜照镜。无丝毫透漏。一一从胸襟中流出。方能盖天盖地。岂不见。雪峰示众云。南山有条鳖鼻蛇。汝等诸人。切须好看。当恁么时。尽大地人。命若悬丝。后来真净道。雪峰无大人相。灼然。是精识精。然则蛇无头不行。又是一手抬一手搦。长庆如新妇怕阿家相似。便道。堂中大有人。丧身失命。真净恁么道。减人威光太煞。云门撺出拄杖。作怕势。尽谓自起自倒。大用现前。殊不知。龙头蛇尾。真净着语云。为蛇画足。是则是。只知捡点别人。不知兼身在内。当时玄沙突得一句。用南山作么。真净道。见处亲切。以此论之。非特未得剿绝。要且和佗玄沙。出窠窟不得。雪窦具大眼目。得大辩才。反覆颂出。如恒山蛇。救首救尾。直是活鱍鱍地。象骨岩高人不到。是甚么人境界。到者须是弄蛇手。有么有么。棱师备师不奈何。争怪得山僧。丧身失命知多少。一棚俊鹘。韶阳知。切忌落草。重拨草。果然。南北东西无处讨。讨甚么兔子。蓦然突出拄杖头。弄死蛇手。有甚么限。抛向雪峰大张口。自伤己命。大张口兮同闪电。贬得眼来。甚处去也。剔起眉毛还不见。蹉过也不知。如今藏在乳峰前。收来放去得人憎。来者一一看方便。踏着分明毒无药。窦复喝云。看脚下。何不早恁么道。净慈将古人底。一一花擘了也。如国家兵器。不得已而用之。语中有语。谓之死句。语中无语。谓之活句。活句中荐得。要见雪峰诸老则易。要见雪窦真净则难。只如句意俱到。杀活交驰。莫有为雪峰作主底么。出来与净慈相见。其或未然。遇挂牌时过访。

　　灵隐告香普说

　　丛林新人入门。例有开室告香二事。诸方临夏告香一节。不举行久矣。山僧叨冒此来。已及两月。汩汩人事。日不暇给。向后入室之际。两班单寮。暨诸宿德。不必访及。若是晚学。有志慕道者。来自大方。不妨商确。然则道本无言。因言显道。所以道。道岂多途。鹤有九皋难翥翼。机不离位。马无千里谩追风。直下如倚天长剑。凛凛神威。阿谁敢拟。虽然。我王库内。无如是刀。何况百万众前。拈花微笑。分付正法眼藏。祸不入慎家之门。由是一人传一人。递相误赚。直指单传。不立文字。大似泼油救火。黄梅夜半。大庾岭头。虐焰愈炽。是甚么物恁么来。说似一物则不中。总是梦里惺惺。离四句。绝百非。今日头痛。不能为净说得。已是与贼过梯了也。竖拂挂拂。全机出没。直得耳聋三日。一字入公门。九牛车不出。其余发大机。显大用。明修栈道。暗度陈仓。一条白棒。佛来也打。祖来也打。三十年不曾打着一个。用尽自己心。笑破佗人口。一喝分宾主。照用一时行。白日青天。开眼溺床。后来抛栗棘。掷金圈。用暗号子。大惊小怪。其数河沙。殊不知。一一祭鬼神茶饭。更无些子气息。从上闲门破户。已是尽情并荡了也。衲僧家。不挂风云影像。不涉泥水踪由。须信目前有条活路。岂不见。德山到沩山。挟袱於堂上。刺脑入胶盆。从东过西。从西过东。道甚么。於是顾视云无无。便出。且莫草草。雪窦云。勘破了也。贼须贼捉。德山到门首。却云。也不得草草。果然不丈夫。遂乃重整威仪。再入相见。再来不直半文钱。沩山坐次。多口阿师。德山提起坐具云。和尚。者野狐精。沩山拟取拂子。令不虚行。德山便喝。拂袖而去。拈得鼻孔失却口。雪窦又云。勘破了也。赃物现前。德山背却法堂。穿草鞋便行。争奈狮子腰折。沩山晚间。问首座云。适来新到。在甚么处。平地摝鱼鰕。首座云。当时背法堂。着草鞋出去也。莫谤渠好。沩山云。此子已后。向孤峰顶上。盘结草庵。呵佛骂祖去在。面皮厚多少。雪窦云。雪上加霜。正是据欵结案。一勘破二勘破。割菜鎌子。雪上加霜曾险堕。重迭关山。飞骑将军入虏庭。可煞英雄。再得完全能几个。不是苦心人不知。急走过。不放过。阵后说兵书。孤峰顶上草里坐。灵山授记。未到如此。咄。缦天网子。二大老。与么相见。一挨一拶。一抬一搦。大似傍若无人。雪窦虽则路见不平。也是助桀为虐。灵隐恁么道。只贵后人捡责。咄。

　　法语
　　示元藏主住定林

　　百丈已前。无住持事。是故。得意之士。深山穷谷。茆茨石室。折脚铛中煮饭吃。以了平生。不求闻达。不苟利养。只靠本有一着子。如靠一座须弥山。岂特世人。不得而亲踈之。世事亦不能轩轾之。践履既久。霜露果熟。间有不得已。为龙天推致。高出人天之表。续佛慧命。所以报佛恩德也。后世淳离朴散。风薄俗恶。名挂官府。如同户籍之民。而甘甜之。贪冒宠荣。随世低昂曾不知佛之慧命为何物。若夫师弟子。缘契之妙。扣关击节。风旋电卷。如临济。辞黄檗次。檗呼侍者。取禅板拂子来。而济即召侍者。取火来。便竖起杀人三角眼。当此之时。岂有师家邪。后来又有磨衲入墨盆。铁钵盛猫饭之作。具此体裁。方可以荷担祖师担子。岂小缘邪。
　　新定林大拙。早负英迈之气。蕴奇杰之才。略不事事。必思出世之学。以了吾事。裂缝掖。毁琴剑。无意功名之会。税驾于佛祖之域。尘销觉圆。水落石出。凡所过处。无问道俗。咸高其风。慈水邑大夫之贤剡其名闻于郡。於是。定林之命遂下。邦人唯恐其不来。大拙之愿无行意。愈退愈光。愈晦愈明。是以。平生衣粪扫衣。行头陀行。虽自簪缨中来。无一点子弟气。所谓大拙者。盖逃於拙。寓於拙。岂拙於用大邪。古德云。巧尚不可得。而拙自何来。须到巧拙俱忘处。是为真拙。发而用之。橐钥炉鞴。淬砺钳锤。便是临济到来。也须鍜过。方不负裂缝掖。荷吾宗之素志也。

　　示端知客

　　学道之士。须夙有灵骨。方有趣向分。其间俊快迟钝之不同。有时节因缘之所系。非特后世之患如此。昔雪峰真觉禅师。自鳌山收拾不上之后。便有大地如粒粟之旨。彼三到投子。九上洞山之日。何曾欠缺。玄沙头陀。由飞猨回避不及之后。走终身不出岭之誉。二祖不往西天。达磨不来东土之旨。岂自外来。然俊快之资。与夫时节之来。各有所待邪。负丈夫不群气宇。不作则已。作则万窍怒号。奋牙砺齿。当与从上。交臂佛祖之域。直下如生铁铸就。黄金打成。一切处不能罗笼。一切处不能埋没。俊鹰突日。快鹞梢云。与其七尺单前。破蒲团上。何如三家村里。荒草渡头。一句截流。万茧抽绪。须知鳌山店上。飞猨岭头。正在半途。

　　示保上人归庐山

　　横看成岭侧成峰。远近高低各不同。不识庐山真面目。都缘身在此山中。向来买草鞋行脚。拨草瞻风。得住且住。乃上人出此山之时。拄杖生节。回首知归。要行便行。是上人入此山之时。出一丛林。不离此山。入一丛林。不即此山。如此。则行住坐卧。以至动静施为。无非此山也。若问庐山真面目。春寒尚峭。宜且善为道路。

　　示翁道士

　　威音已前。空劫那畔。担荷得行。何处有许多。周由者也。杳冥恍惚。不是老子说底。直指人心。不是达磨传底。道无心合人。人无心合道。一明一切明。一透一切透。如金翅擘海。直取龙吞。如香象渡河。截流而过。看佗归宗。因僧来别。宗云。但去束装。临行却来。为你说一上佛法。僧如其言。再上方丈。宗云。时寒途中善为。若道有分付。屈辱者僧。若道无分付。辜负归宗。翁高士。气度格量。有衲子超方之作。纵迹龙象蹴踏之地。兹其时矣。东行西行。忽然觑破古人败缺处。则知万寿土上加泥。

　　示英上人号无尽

　　理随事变。理事无碍。事得理融。事事无碍。此华严大人境界也。得之者如悬鉴。举无遗照。用之者如连环。解之无穷。雪窦将束须弥为笔。蘸沧海为墨。书虚空之纸。乃至经不可说微尘数劫。而为上人。写此无尽。亦不能尽。岂不见。善财参寻知识。末后至弥勒楼阁前。暂时敛念云。大慈大悲。愿楼阁门开。令我得入。寻时弥勒弹指一下。楼阁门开。善财得入。入已还闭。遂见百千万亿楼阁。一一楼阁。有一一弥勒。於一一弥勒前。有一一善财。许多说话。果何意邪。英上人。宜自着鞭。求其所以名之之意。异时眼开。有善财宝楼阁前一解。可谓名实相称。山河大地。为汝发机。草木丛林。为汝发机。以至森罗万像。无不是为汝发机时节。所谓重重无尽。无尽重重。且道如今是第几重法界。日势稍晚。归堂去。

　　示秀上人(玉溪小师)

　　嘉定初。太白峰前。十二峰下。尝与玉溪。来往两山之间。见其佩少室悬记。后十年。且闻玉溪吐瑞。此破砂盆话行时也。又十余年。见秀上人于鄞江。历谈江西法窟中事。欲观其师。先观弟子。正此谓也。开口不在舌头上。话堕也。大力量人。抬脚不起。未为分外。得人憎。难凑泊。无出者些子。如大火聚。近之则燎却面门。如太阿剑。拟之则丧身失命。秀上人。由湖南北。浙东西。为此事。亲行一遭。点着玉溪旧时行处。便有骂父翁之意。心愤愤口悱悱。必欲再礼拜玉溪一回。坐具头边眼活。不得道。有此好事。不为人说。切忌堕佗古人覆辙。

　　示深藏主

　　我宗无语句。亦无一法与人。已是平地上。深深掘窖。埋却多少人也。何况思而知之。不思而知。总是二头三首。若具天然气槩。终不受者般茶饭。云门放洞山三顿棒话。难逢快便。不妨商量。若有吃棒分。石桥元不在天台。若无吃棒分。西山走入滕王阁。
　　深藏主。有逸格超宗眼目。道聚一年余。能甘澹泊。当此秋清。将意行天台。出门三步。或若石桥成两截。西山头倒卓。则知万寿初无剩语。

　　示智上人

　　江西自八十四人以还。一时之盛。号称法窟。良由马师畏簸箕之讥。趋远大之域。奔轶绝尘。不可控勒。所谓马驹踏杀天下人者。是也。英灵间出。项背相望。代岂乏人邪。如所示。即心即佛。非心非佛之旨。平如镜。险如崖。使能过此两关。掉臂径去。亦不辜自法窟中来也。

　　示巽上人梅涧号

　　一花开大地春。一沤生波澜始。苗从地断。浊自源头。有能不动一尘。不拨万象。向冷冰冰处。发扬本地风光。若是浮逼逼地。落二落三。则不堪为种草。
　　巽上人无从事枝叶。须直截根源。果熟猨重处。知有真实现前。水落石出时。自然光影俱尽。还我核子来。大梅机关太露。瞪目不见底。雪老窠臼犹存。须信少林一枝曹溪一派。不出吾掌握中矣。倘或望林止渴。口里水漉漉地。谓是误佗三军。又争怪得。

　　示鉴藏主

　　如来非智。巧智者以如来为宗。祖师非妙。得妙者以祖师为旨。宗旨一定。源委自分。所以。永嘉大师。初到曹溪。振锡绕床而立。可谓师子咬人。曹溪云。大德自何方而来。生大我慢。直下如金翅擘海。小留一宿。平地陷人。后人谓之定宗旨於曹溪。良有以也。
　　鉴藏主。吾乡之英。宗旨定来久矣。怀藏至鉴。鉴在机先。显发大用。用超格外。以至东家杓柄长。西家杓柄短。无不知之。造诣既深。羽翼既备。未有长住而不行。未有长行而不住。欲识佛性义。当观时节因缘。建立法幢。播扬宗旨。兹其时也。清[厂@苗]之瑟。朱弦疏越。一唱三叹。当有击节赏音者矣。

　　示牧维那

　　目前无法。长剑倚天。意在目前。千雷吼地。构得构不得。未免丧身失命。此事大包法界。细入邻虚。非见闻觉知所通。非世智辩聪所了。圆悟道。不可说时便有。不说时便无。妙喜道。不可蒲团上打坐时便有。跳下禅床时便无。者里翻却二老舌头。方知面前有条活路。十二时中。折旋俯仰。酬酢事机。入林不动草。入水不动波。虽在城市中。不为声色之所笼络。虽在富贵中。不为荣华之所移换。所以道。就内打出则气力壮。就外打入则气力弱。正当纷拏轇轕之时。只消轻轻捩转。便见千变万化。皆非外物。既到者般田地。若作奇特想。未免坐在解脱深坑。此乃无尽藏三昧门。须是具勇猛身心。立坚固行愿。视佛祖如生冤家。闻禅道如风过树。直得十字纵横。圆通自在。千差合辙。万派朝宗。回看从上以来。一机一境。赵州庭栢。秘魔擎杈。无业莫妄想。洞山麻三斤。是甚么热椀鸣声。
　　牧维那。锐志此事。特求法语。为入道警策。先德道。但辨肯心。必不相赚。

　　示晖书记

　　有魁垒英特之资。负豪迈激烈之志。气吞万衲。眼空群象。凡世间文字。诸子百家。无不周知。至於祖师门下一着。或邈其端倪者为何。盖习气未除。蹊径已熟故也。香林四十年。方成一片。长庆往来雪峰玄沙。二十年。只看个驴事未去。马事到来。赵州道。我在南方。除粥饭二时外。未尝杂用心。古人酷为此事。其矻矻如此。五祖云。参禅须是悟。悟了须是遇人始得。打头不遇作家。到底翻成骨董。鹅王择乳。素非鸭类。金翅擘海。直取龙吞。若眼目不精明。源流不甄别。往往错认驴鞍桥。作阿爷下颔。昔黄龙南。会云峰悦于西山。祸事祸事。南从泐潭澄。澄乃云门之后。悦云。云门如九转丹砂。点铁成金。澄公药汞银。徒可玩。入锻则流去。着甚死急。是时黄龙怒甚。蹉过真药。明日悦谢过。前箭犹自可。又曰。云门气宇如王。甘死语下乎澄公有法授人。死语也。后箭射人深。南云。如是则谁可汝意者。着了也。悦云。石霜楚圆。手段出诸方。莫谤石霜好。继而慈明领福严。南在座下。夜闻小参。贬剥诸方。多泐潭密付之旨。遂就入室曰。某甲望道未见。比闻夜参。如迷行获指南之车。欲求法施。使尽余疑。理能伏豹。慈明因问。书记学云门禅。必善其旨。如放洞山三顿棒。应打不应打。通天作用。南云应打。败也。慈明色庄声厉曰。才闻棒声。便是吃棒。则汝从朝至暮。闻鸦鸣鹊噪。钟鱼鼓板之声。亦应吃棒。龙头蛇尾。又曰。赵州勘婆话。试指其可勘处。至竟为人为彻。南不知答。老鼠入牛角。慈明诟骂之。杀人见血。南云。正以未解求决。岂慈悲然邪。见机而变。慈明笑曰。是骂邪。放去较危。收来太速。於是南公失声道。泐潭果死语也。眼花山影转。遂出偈云。杰出丛林是赵州。老婆勘破有来由。并赃捉败。个是本色道流。遇人者如此。师家若无向上巴鼻。何以验其参学邪。
　　晖书记。资禀不凡。蕴藉浑厚。相从湖寺。勉归记司。器识过人远甚。岁寒之义可掬。祖师门下。锅儿大小。杓柄短长。固不在言。厚藏深养。更宜持久。虽是鍜了精金。至於百炼绕指。更须入炉。异时光明发现。作大佛事。肯多让古人哉。

　　示宝日上人

　　宝非宝。日杲杲。上上机。无处讨。赤水求来何太狂。荆山觅得苦相恼。不恼不狂排夜光。险恶道中为津梁。余因阅明觉此语。忽宝日禅人来前。笑曰。此正与宝日名字符合。但乞书此。以资警策。南山曰。书则不辞。禅人要须知其所立名。而求其所以名之之实。方知飞猿岭峻。未尝负人。禅人脚前脚后。忽为宝光日光一烁。心路绝。伎俩忘。不特无负此岭。亦无愧古人矣。

　　示无波居士李新恩

　　释迦不出世。四十九年说。达磨不西来。少林有妙诀。是以。佛子出兴。提持向上一脉子。如涂毒鼓。闻之者丧身失命。如猛火聚。近之者燎却面门。祖祢不了。殃及儿孙。德山入门便棒。临济入门便喝。正是依草附木。灭胡种族。何况住心观净。举心外照。摄心内澄。凝心入道。总是无风匝匝之波。我此一门。只贵利根上智。领之於一言之下。若恃世智辩聪。纵令通得一大藏教。乃至九经十七史。诸子百家。只赢得口头滑。於本分事。远之远矣。士大夫。有留意於此者。多谓。佛道悬旷。久受勤苦。乃可得成。又谓。千生学威仪。万劫学细行。如何博地凡夫。便得入手。此皆自推一座须弥山。一障障了。岂不见。黄山谷道人。问道晦堂。因论吾无隐乎尔。山谷於是瞥地。张无垢居士。初见灵隐明善权清。久之不契。及登妙喜之门。因论但知格物。不知物格。顿悟厥旨。看佗机投箭直。有受斤不动之质。方能当运斤成风之手。世出世间得人憎。无出者些子。如水行地中。无往而非水。若谓水专在是。比澄清大海。唯认一浮沤体。目为全潮。若果得此事入手。只消一滴。便可兴波作浪。则法性波澜。学海波澜。全卷全舒。全起全灭。尽浮幢王剎海。皆具吾一滴中矣。倘或不然。只守澄澄湛湛地。未免死水里淹杀。有甚用处。所以圆悟道。我者里禅。如大海相似。你若将得瓶罂来取。是你器量。又如此。登山须到顶。入海须到底。须是一回亲到龙王宫殿里。始堪商略。

　　示印维那

　　昔云峰悦。诵先德。如何是佛法大意。三问三被打话。知金銮有善。大愚有芝。愤愤悱悱。未萌一念已前。早被大愚一罩罩定。及闻大家相聚。吃茎齏语。如银山铁壁。不可端倪。夜造丈室。大愚曰。来何所求。云求佛心法。验人端的处。下口便知音。云峰若是个汉。何处讨大愚邪。
　　前辈。具上根利性。得旨以还。深蓄厚养。不求闻达。霜露果熟。迫不得已。为人推出。则惊群动众。自然盖天盖地。终不同褪花杏子摘却。一动一静。其气岸过人远甚。
　　吾门大法。的非小缘。学者起。问津一意之难。莫如求师之难。师家利生接物。以寿慧命之难。莫如求弟子之难。授受之际。不苟如此。
　　播南印维那。朅来南方孤峰绝顶。与众作息。根器重厚。造诣深稳。若不能言者。岁晚以其亲庭尊年。决去江湖。志之所在。不可遏。能於汝言与心亲。汝行与道合处。见难提之於密多。如水乳合。如珠走盘。以印其心。方知今生父母须亲近。从本爷娘在顶门。是也。

　　示日本舜上人

　　出家乃大丈夫事。须具大丈失气槩。靠者一着子。直是硬剥剥地。始得。才方半前落后。则背驰尔。从上具大根器。有大力量。已得要领。尚有艰难万状。捍劳忍苦。如曹溪大鉴。因闻心无所住。径造黄梅。夜半一语相投。卷衣而南。至启蒙山本来面目之机。发印宗风幡心动之旨。杀人刀。活人剑。信知得处性燥。用时爪抹。应庵颂云。大海波涛阔。千江水逆流。龙王宫殿里。不见一人游。虽是直截提持。终出曹溪壳中不得。要入者般行户。贵在脱落情尘。不守古人窠臼。
　　舜上人由冷泉而登凌霄。十二时中。卓卓地。无虚弃底光阴。果然功用尽。伎俩忘。则知未离本国时。山河大地。草木丛林。又何孤自己。既到中国后。日月星辰。明暗色空。又多少誵讹。既然如是。未可打住。直须以浮幢王剎海。无边香水海。拈向一毫头上。西天四七。东土二三。一时勘破。始为亲到龙王宫殿。不同门外游人。

　　偈颂
　　种竹

　　香严活葬在南阳。知是所知忘未忘。猛虎不应餐伏肉。听教风雨细商量。

　　送僧归蜀

　　曾经巴峡听啼猨。万想千思举不全。一万里风吹梦转。月明人上锦江船。

　　送昭书记归径山

　　错下凌霄恨不忘。百城烟水漫茫茫。思量六十蒿枝拂。铁打心肝也断肠。

　　看潮

　　怒雷声撼海门秋。知是几家人上楼。眼眼尽随波浪转。全潮端的属谁收。

　　褙语录

　　路不赍粮笑复歌。三更月下入无何。太平谁整闲戈甲。王库初无如是刀。

　　送愚庵和尚赴资福

　　十分消息在竿头。片甲纤鳞未足收。怪得一番浮子动。西湖明月上金钩。

　　古剑

　　干戈罢却复何言。六国风清令不传。犹有当时太平意。尘埋三尺髑髅前。

　　花翁

　　传来五叶到渠侬。略露些儿便不同。自是普通年远事。莫将一样看春风。

　　送祖上人归蜀

　　只因月下瓮吞蛇。赢得南来两眼花。换手槌胸应有日。知佗死欵属谁家。

　　送布袋像与妙峰和尚(时在上柏玉几庵)

　　百千诸佛竖降旗。大法犹悬一缕丝。问讯率陀老慈氏。只是恰是下生时。

　　放牛

　　呜咿声断笛横时。满目春风不自知。脚后脚前者些子。入渠群队听渠疑。

　　拜大梅常禅师塔

　　声前借路谩经过。望却梅林自倒戈。八十四人屙漉漉。阿师犹更带誵讹。

　　上安晚郑丞相。为免坟地

　　黄檗山中话裴相。独龙冈上忆舒王。相公留得溪边寺。千古佳名在郑乡。

　　送僧归蜀

　　脱得南方驴马群。相逢无法可呈君。看侬百衲袈裟上。半是吴云半楚云。

　　赠蜀相士。蓑衣道人

　　梦入东南万里余。阅人多处定何如。绿蓑又裹春风去。未必黄金换得渠。

　　送兰与樗寮张寺丞

　　绿叶丛丛间紫茎。芳心细细为谁倾。不如去入芝兰室。凑得仙家一段清。

　　无梦

　　为人彻困有谁知。贬得眼来话已迟。满地如今正闹在。听渠寐语住何时。

　　宿天衣偶成

　　过雁曾无影可留。不妨寒水向东流。千峰一夜撑空立。旧事惊翻尽底休。

　　觉海诸善友整经

　　好风晴日满溪山。又到桃源尽处还。流水落花拦不住。几多春色在人间。

　　剑关

　　吹毛不动定誵讹。徧地茫茫尽倒戈。但见清风生阃外。知恩终少负恩多。

　　无闻

　　老胡密语已乖张。迦叶何曾解覆藏。口耳到君俱丧尽。又还家丑外边扬。

　　虚舟

　　一从桡下失关津。寂寞空横断岸滨。夜夜芦花照明月。可怜不见谢家人。

　　送林上人归湖南

　　无端活业尽平沉。只为当时错用心。归路又从湖畔过。水深不似恨深深。

　　送无言和尚赴枫林

　　祸兮不入慎家门。除是知恩解报恩。只用五峰曾中底。要人吐了要人吞。

　　月岩

　　光非照境境非存。恁么曾来二十年。话到乖崖峭壁处。令人特地忆南泉。

　　示头陀过灵隐

　　头颅如雪困风波。未到灵山未倒戈。百万人中笑花眼。元来犹有此头陀。

　　赠书华严

　　南询曾不涉途程。写尽山云海月情。放笔看来亲到处。一场特地又愁生。

　　上履斋吴丞相

　　合从龙首便黄扉。尽谓登庸十载迟。自是袖中霖雨手。肯令勋业颂皋夔。
　　一新更化改弦初。人语欢声蔼道途。僧自深禅湖上寺。不知身世在唐虞。

　　答日本国丞相令公

　　人言千里本同风。何似如今一信通。万浪千波浑不涉。新罗元在海门东。

　　坏庵

　　壁倒篱坍第二筹。扶持不起转风流。只因一句随他语。未到吾宗扫土休。

　　上秋壑贾丞相(以上流清诏归)

　　宇宙全归掌握中。玄机制胜不言功。人将富范张韩比。何异丹青绘太空。
　　力挽天河洗甲兵。争如谈笑净胡尘。山东名并山西重。历数从来有几人。

　　赵居士施丹。结万人缘

　　透缾九转有余香。阅世情忘有未忘。一万人缘何日了。明朝烟水又茫茫。

　　送一彻二公。再参无际和尚

　　两公未见无际前。谓从本有成话堕。两公既见无际后。谓是不同成两个。明知见与未见时。苍龙终不澄潭卧。云岩晚归玲珑岩。老儿家有弥天祸。口皮边禅惯卖弄。动輙引人入荒草。不知两公竟何意。春风又问东南道。贫思旧债济北驴。再欲一顿憨作么。当时失却一只眼。贼过关门夹山老。后三十年有话在。珍重此行休放过。

　　送东山源和尚归闽

　　寻思六十蒿枝拂。如何再得一顿吃。此是临济住后时。黄檗棒头痛的的。寻思昔日曾行脚。未离南方已先错。此是天平住后时。西院清风顿销铄。此时人是彼时人。去时路是来时路。老源胸中只自知。却道古人恰相似。二月江湖春水生。拈得乌藤先我行。得大愚力黄檗力。且听住后真消息。

　　佛祖赞
　　释迦佛

　　不即此座。成等正觉。不离此座。成等正觉。入雪山。悟明星。知之者必谓以慈示人。开空花。结空果。不知者将谓实有此作。皇天无亲。惟德是辅。此亦名言不及处。借水献花。不可当面讳却。

　　出山相

　　逾重城为何事。悟明星自欺谩。试问出山。何似入山。含元殿里。犹觅长安。

　　维摩

　　机不可触。病不可医。说黄道黑。引蔓牵枝。要见众生不病时。

　　观音(聂府博。以母在日所奉像。请赞)

　　大士真慈念群生。有如慈母忆其子。尽尘毛剎世界海。一一具此一念中。惟此一念不退转。如子得母亦复然。眼声耳色互三昧。情与无情同证入。有能不作实证想。当知此相亦非实。忽若子母不相知。大士实相常现前。

　　血书心经。为圆相

　　色何从眼。声不到耳。耳色眼声。血滴滴地。出乎尔。反乎尔。全身不在圈缋里。

　　师子国相

　　十方国土中。应身何彼此。春在花。月在水。要令当处不留情。好看翻身狮子子。

　　水石上相

　　明月下盘石上。以心中眼。观身外相。六根互用示慈门。无风平地生波浪。
　　月印长江。风号万籁。随流入流。无在不在。百千三昧一毫头。贵价精神贱价卖。

　　鱼篮相

　　风吹两鬓萧萧起。全身已是拖泥水。何人领取钩头意。明明不在鱼篮里。

　　布袋像

　　牙关咬定。行又行不上。布袋紧靠。放又放不下。知佗里许。有甚兜率内院底。十字街头。辽天索价。

　　四睡图

　　睡时递相枕藉。醒后互相热谩。笑中有刃。用处多奸。看来人斑。宁可虎斑。

　　韦驮天变相

　　横两腕中杵。现堆云里身。权中示权处。依旧是天人。

　　达磨

　　趂得江头航折苇。听教后面风波起。不负梁王所问来。只有此心如此水。
　　对梁王突出全机。赚神光错礼三拜。熊耳月照嵩山云。填沟塞壑无人会。
　　天寒京洛雪依然。三拜当时有底传。皇道无私太平日。行人犹说普通年。

　　五祖荷锄

　　江上青山未老。镢头边事犹在。若能慎初护末。未到两重纳败。

　　六祖挟担

　　柴已落在谁家。此行不空来去。手中担子相随。心知应无所住。

　　郁山主

　　野水小桥外。诸峰凛寒色。被驴子一交。至今翻不得。

　　政黄牛

　　人牛两相忘。又向桥边去。眼明双鹭鹚。无非是熟处。

　　猪头和尚

　　目前机。背后底。为复神通。为复游戏。直令换尽人眼睛。亦与悬羊卖狗而并案耳。

　　蚬子和尚

　　酒台盘上。和声突出。钓螺江畔。捞摝得底。是则是。以鰕为目。不妨用活底祖师意。

　　懒残和尚

　　寒涕无暇收。高风自然足。客来知不知。吾芋恰新熟。

　　船子和尚

　　一桡复一桡。打着打不着。至今华亭上。犹更风波恶。

　　朝阳

　　摘不断。穿不透。宽作程。急着手。要从破后觅浑仑。当阳拈出谁知有。

　　对月

　　本无文。未曾说。一字字。生铁橛。欲了了时是了时。何须特地寻明月。

　　李源访圆泽

　　相看已瞭然。安用频频举。长笛不禁闻。又随烟棹去。

　　熊公见西山

　　一见能全机。隐身定无路。遇犹不遇时。病在回头处。

　　大道浴湫图

　　腥风怒涛中。信手拏得起。触拨老慈明。撺出拄杖子。

　　灵照卖笊篱

　　手把长长竹摝篱。与爷同乐又同悲。轻如毫末重山岳。十字街头卖与谁。

　　大慧佛日禅师

　　闻熏风南来时。和赃捉获。向树倒藤枯处。覆水难收。勘破元禅。楪子饤底青虾蟆。脱得圆悟。胸次用底活马骝。横三尺竹篦。气索列祖。翻四河雄辩。贯通九流。薄四海内外。罔不中伤。旷百世上下。其谁与俦。区区作是说者。如一尘之微。又何能重轻乎山丘。

　　妙峰和尚

　　见之目明。气和如春。犹据妙峰顶时。平等示人。望之心折。面冷如铁。犹坐莲峰堂时。大默而说。奔走龙象。鞭斥风霆。不约而绳。不令而行。宜其谈笑兴起东庵正脉。廓清末流之辙。至於灵机绝唱。不堕常调。莫妙乎庚峰定穴者也。

　　大川和尚(半身)

　　握拳透爪。有临济体裁。轮珠示人。类大颠风格。不欲露全身。惯无赃考贼。十地吞声。二乘动色。聚一世精神。而用东山暗号。鼓大地波澜。而疏东涧正脉。宜乎百川倒流。天下暴白。如是模写。沧溟一滴。传金襕。倒剎竿。须是迦叶师兄始得。

　　古云法师(叔凯讲师请)

　　获旋陀罗尼。机轮转处风雷疾。入萨婆若海。舌头不动云涛翻。肆虚空讲。尽实头禅。以栗棘蓬。裹金刚圈。陶冶有学之学。而披剥万象。发挥不传之传。而朝宗百川。是为北峰真子。无愧竹庵嫡孙。后二千年。是真精进。所谓灵山未散之旨。至今一会俨然。

　　牧长老。以其师立庵像。请赞

　　不禀释迦文。踏翻华藏界。由天台南觉城东。提苏州有常州有。立委羽重关。札洪塘硬寨。如是三十年。起妙喜正派。若言老子见青山。行人更在青山外。

　　谢灵运

　　平生几緉屐。自觉山招我。不知身入画。只贪山色好。

　　陶渊明

　　和露锄豆苗。不觉日又夜。飘然从何来。定在南山下。

　　许宣平(卖薪。挂一壶酒)

　　全肩担荷时。落日重回首。世无相逢人。先生不在酒。

　　孟东野(整襟独立。听琴)

　　人知琴无弦。无琴无人知。独立天地间。知音复是谁。

　　人我担

　　先我后人。为谁辛苦。三百六十骨节。透顶透底全露。穷鬼子。妨不下担将去。

　　阆州许居士画像。请赞

　　家在阆城南。阅浮生知其如寄。脚踏长安市。了万缘齐之一默。雅重甘贽风流。孤峻庞老标格。甘终身於澹泊。见古道之颜色。故其寓意於物。而不留意於物。胸中瞭然。一点谩渠不得。

　　自赞
　　行素长老请

　　无狮子教儿之诀。无老猫上树之机。世无所容其拙。人或见谓之慈。知之已熟。画出何为。后三十年扬在[土*盍][土*(天/韭)]堆头。便令无光怪发现。未免起傍观按剑之疑。

　　端常副寺请

　　本分曾无买卖。动辄於人招怪。岂知父子之间。描画虚空着彩。端常与么无端。直是克由叵耐。

　　资寿牧长老请

　　铁牛去住之机。狮子反掷之诀。毫芒略露。崖崩石裂。无些子柔和。唯一味生灭。电光石火瞥转玄关。千圣顶头恣兴妖孽。

　　禅人请

　　冷泉亭放闸。换尽时人眼睛。见山堂看云。甚处讨佗巴鼻。认得完全。是则未是。手中黑竹篦。不能打得你。胡乱三十年。全无巴鼻。叨居六七剎。无补宗教。翻着梵志袜。疑之者多。倒用司农印。识之者少。出岭既不能跂步玄沙。入岭又何敢追踪雪老。上人担头不堪泊蝇。也能带得老僧去那。逢人展似即不无。若谓起杨岐正宗。疏东涧正派。且莫谤渠好。
　　北山云拥千岩秀。西子湖平万壑流。水石光中闲送目。无边剎海一毫收。

　　印维那请

　　眼看东南。意在西北。毗卢印倒用。辊动古井蓬尘。兴化棒不施。撒下青天雨雹。腾身一掷。而抹过万仞龙门。掉臂径去。而何有连云栈阁。祖师心印谁是亲传。麟兮龙兮峥嵘头角。

　　小佛事
　　无准和尚入祖堂

　　提密庵破砂盆。用破庵没巴鼻。清凉山上。白浪翻空。海门国内。红尘竞起。直得锦镜光寒。龙渊鼎沸。佛鉴禅师。从来不受安排。元本亦无位次。是则是。到处去来。不如者里。

　　艮首座秉炬

　　艮为山。离为火。六十五年。卦文方破。艮首座。而今不用东卜西卜。从生至死。掷下火。只是者个。

　　则法事起骨

　　无中唱出。倾尽陀罗尼门。句后不来。朴碎劫初铃子。直得灰寒火冷。玉振金声。唱教门中。则不无阇梨。衲僧门下未会出身路。毕竟如何。西风一阵来。落叶两三片。

　　应上座秉炬(风雨)

　　应眼时如千日。犹是目前不了。应耳时若空谷。正是鬼家活计。应上座。瞎却眼。聋却耳。和雨和风那下行。别有神光照天地。

　　圆上座秉炬

　　以火把。打圆相云。圆陀陀。光烁烁。拟即乖。动即错。直饶未点先行。也是草绳自缚。何故。猛焰不容蚊蚋泊。

　　道上座秉炬

　　我唤作火。汝不得唤作火。道上座。道道。拟议不来。髑髅穿过。

　　平上座秉炬

　　平不留。险非取。脱体两忘。犹是死句。石火机前眼豁开。便是熏地炙地处。

　　元西堂秉炬(中死号西山)

　　东行西行。筑着磕着。平地一交。虚空扑落。便是锻了精金。更看末后入火一着。如何是末后着。北海蓬尘生。西山头倒卓。

　　净藏主秉炬

　　真净明妙。灵通虚彻。了知大藏小藏。如说而行。扫除是病非病。如行而说。净藏主。能剔脱平生火种。掷下火。径山为汝点发。

　　四明制置黄大卿起棺。过湖亭

　　去年来时节。十洲尽是春风。士农工贾皆和融。今年去时节。四海浑是秋色。城市山林皆惨恻。某官。平生心存王室。一代德尊士林。入则朝行。以道致君于尧舜上。出则方面。以仁及物在龚黄前。岂知天上楼成。又见鄮山人去。毕竟此心即佛。从来灵骨已仙。大道本无门。去路一身轻似叶。三山元不远。高名千古重如山。楼头画角声残。湖上涵虚亭近。移身换步一句。如何剖析。判府侍郎。归去来兮天连水碧。

　　为　皇女周汉国端孝公主撒土

　　见身无实是佛见。了心如幻是佛了。了得身心本性空。斯人与佛何殊别。新薨　皇女。周汉国端孝公主。入自受用三昧。元自修行中来。与先佛有大因缘。破微尘出大经卷。以恪谨而行己志。以婉愉而奉慈闱。贵长依日月之明。何早诵露电之偈。生荣死哀本无二致。人间天上同具一真。出於机入於机。移身换步归第四天。生於土归於土。转女成男顿超十地。只今全体承当。当阳如何盖覆。端孝公主。彩幢仙佩且归去。有意明时却再来。

　　题跋
　　跋多心经

　　心外无法。是大神咒。法外无心。是大明咒。不在内不在外。有能心法两忘。而见言外之意。所谓是无上咒。是无等等咒者也。

　　跋周居士金刚经解

　　钞解疏。疏解经。觉如居士。穷诸家疏钞。掇而拾之。且道。经解甚么。忽若一语不玄。谤斯经故。

　　跋圆觉证义

　　诸经各标时处。唯圆觉一经。不标时处。何耶。淳佑丁未夏。觉如居士书来。求圆觉讲义跋。是时千丈岩主。方与湖海衲子。作安居佛事。未暇也。友上人归日。试问居士。所集讲义。已到第几菩萨。

　　题双帆出浦图

　　江头水如天。不见人上华亭船。挂帆来何处。又无人唤奯公渡。或作境话会。不作境话会。姑付三十年后。与人点眼。

　　跋宏智禅师墨迹

　　宏智暮年真帖。笔力遒劲。语意缜密。不轻来学。宜其起洞上之宗。寂用无碍处。后来与天地万象。无平出一路。要见古佛。过去久矣。

　　跋意一徐相公。与成上人偈后

　　万物丛中。着得只眼。如同木人。百草头边。蓦鼻拽回。可谓善牧。意一言下。大有深意。能於老卢不识书处。善财不动步时。心领意解。平生参学事毕。

　　跋通庵王太尉维摩经颂

　　维摩会上。三十二义。堕与不堕。至竟不出一默。通庵居士。不动干戈。搂其窟穴。暴其丑恶。虽然。尽法无民。

　　题江山万里图

　　尽大地是沙门一只眼。孤逈逈。山不是山。澄湛湛。水不是水。无目前法。有目前意。才起一念及。路旁堠子。何止白云千里万里。

　　题佛照与遁庵书后　(中有三佛议论。又有虎丘隆和尚事)

　　山前一片闲田地。不三世而祸起萧墙。递相割据。为怜松竹引清风。宜也。原其枝分派别。实於看脚下一语。不独当时误人。坐在半途。亦负累后代儿孙。多少没地头在。所谓灭吾宗者。旨哉。

　　题王龟龄墨迹。同严首座竹赋　(龟龄讳十朋。号梅溪)

　　石桥未到已先知。熟处难忘。入境还如入梦时。切忌寐语。僧唤我为严首座。不可讳却。前身曾写石桥碑。赃物现在。噫。一念见道。三世情尽。诵梅溪居士之作。可知前身后身。一梦两觉。天台月落。雁山春晓。即此梦觉。无二无别。人或不然。听竹君说。

　　题传灯三十五祖图后

　　形兴未质。名起未名。形名既兆。已是描画虚空了也。何况心心相印。法法相传。大似重施五彩。然一人唱之。一人和之。祸事祸事。岂止西天此土而已。将见穷尘毛剎海。亘千万亿劫。无有一人。能免其负累者。明眼衲僧。若开此卷。向释迦未出世。达磨未来时。着得只眼。方知二千年事。尽在今日。

　　跋海佛禅师语录

　　石溪未离云顶。行脚未到处要须到。既见云居。开口不得处要须道。执侍半年。如矢在弦上。知而不自发。至龙袖拂开之机。而箭在的中。发而不自知。虽然。早年见松源于北山下。是此话已行。若谓开得口后。方有此录。脑后犹欠石溪一锥在。

　　遗表

　　臣僧(广闻)一介草野。出自远方。幸际明时。复遭　圣世。然五山　勑命。臣领其四。乃者伏蒙　陛下。念臣衰老。锡以徽号。怜臣食众。蠲免和籴。臣之荣遇。可谓无涯矣。虽历百千万亿劫。不足以酬　陛下之洪恩。演八万四千偈。不足以尽微臣之恳切。臣今疾病危惙。命在顷刻。不能多辞以谢。惟愿　圣算与　天齐休。为民父母。为佛金汤。是臣祷颂之忱。下情无任瞻　天望　圣。激切屏营之至。

　　塔铭

　　　　中太夫直宝文阁提举建宁府武夷山冲佑观林　希逸　撰
　　景定四年。六月十四日。径山佛智禅师广闻示寂。遗奏闻皇帝悼惜。赐钱助葬。塔在大明山下。以大明名庵。御书其扁。且给田以食守者。呜呼盛矣。非师能贤。穆陵岂轻畀哉。师於余为乡人。初得其名於郑丞相所为偃溪序。壬戌还朝。始见于京。疎眉秀目。哆口丰颐。道貌粹然。出语有味。益敬之。东磵侍郎汤公。於师尤稔。每相与言其贤。方闻其病。即以书别。余与东磵俱为文以奠之。东磵笔甚奇。
　　南归五载。其徒普晖。来溪上乞铭。状曰。师候官林氏子。世业儒。母陈氏。梦僧伽振锡入其室。娠而生师。貌与像肖。人曰。僧伽再来也。剑负未言。见佛即合爪。稍长。诵书如流。年十五。父母以宿缘。俾从小父智隆於宛陵光孝。十八受戒具。初谒印铁牛。印名具眼。深奇之曰。法栋也。徧参诸老。与少室睦无际派。追随甚久。卒嗣琰浙。翁见于天童。针芥相投。自知未稳。去再见双径。翁知梅将熟矣。迎曰。汝来也。一夕坐檐间。闻三更转。将入云堂。曳履而蹶。如梦忽醒。翌朝造室。翁举赵州洗钵话。师将启吻。翁扯止之。平生疑情。篦下氷释。机锋自是不可当。丛林曰。有两浙翁矣。绍定戊子。四明制阃胡公。以小净慈致之。郡有贵公。谋竁寺后。时安晚当国。师以颂驰白即行。相苦留之。事遂止。无何。移住香山。相功德寺也。相还里。又移城之万寿。贵卿名士。争先游从。晚每至忘归。为师作序。此时也。乙巳雪窦虚席。制阃颜公以师闻。如奏　勑下。此山给　勑。自师始。　上又亲洒应梦名山四字。以赐。戊申移育王。辛亥移净慈。时教家有挟坐禅宗上。师奏数百言。条析明备。上是之。诏仍旧时。珰焰方炽。师以理析。闻者敬服。甲寅移灵隐。丙辰移径山。昔寺更两烬而复。始务速成。倾漏相仍。日费苴补。师始至。岁仍俭。辍衣盂以赡来者。厨堂忽败。撤而新。独雄於一寺。其有为之功。不苟类此。辛酉　赐号佛智。旧庄二所。指水为田。东饷按籍索租。害此寺二纪。师为奏免。踰年又以和籴病告。　穆陵雅敬师。每请必俞。师虽於世泊然。而所居利兴弊革。不可尽书。贤矣哉。连住八山。几四十年。诱纳其徒。证悟者众。海东夷相叩请书沓至。师之道化远矣。病中危坐如常时。问疾往来。与语不倦。将终。独以急明己事。为门人诫。侍僧求偈。麾去。益请。书十六字而化。时方炎夏。飞霰纷纷。非积行所感乎。住世七十五年。坐五十八夏。其寿若腊。与佛日同。金书庵名。共一明字。闻者异之。
　　师襟量素宏。与人和易。所至缁徒云集敬慕之。没齿无疾声遽色。遇事虽剧。处之如如。不逼而成。随愿必应。他人不可学也。或疑。其主法过慈。其弊也弛。余曰。百丈规则严。南阳门户大。临济峻峭。雪峰粹夷。教虽不同。其道一也。师以身率。何弛云。余虽交师晚。而知师深。是宜铭。铭曰。
　　振锡何人　　再来何故　　梦觉何分　　归游何处　　无为有为　　一手呈露　　全提半提　　八会言句　　我玩我珠　　无汝喜怒　　汝传汝薪　　自我来去　　大明峰前　　遗蜕所寓　　枯木众中　　法髓谁付　　金字扁题　　龙君呵护　　百世之藏　　与龙共住
　　斯人也。无以愧於斯铭也。
　　斯铭也。无以愧於斯人也。
　　　　竹溪林希逸书
　　径山晖首座。不远千里。来求　　偃溪塔铭。予老病不能文。以诗谢之　　　　　　　(汉)　顿首。
　　金刚眼要笔头点　　妙喜当年竟脱空　　千里还山无一字　　乃为不负偃溪翁
　　甲子三月晦日

　　偃溪和尚语录卷下
 拾遗
　　雪牧

　　整顿蓑衣御苦寒。自家水牯自家看。白漫漫处无香草。笛弄梅花过别山。

　　针

　　恶钳锤下现针锋。正眼开时一线通。百匝千重俱札透。始知个是夜深工。

　　羲之故居

　　亭前不改晋山河。亭下春风屈曲过。我自不知贤者事。细挼花片付流波。

　　蒸笼

　　重重迭迭有来由。热汗通身未肯休。直得变生为熟去。方知胡饼是馒头。

　　函柜

　　脱体分明类异常。自然函盖却相当。衲僧骨董多狼藉。收拾都归一处藏。

　　门钩

　　弯弯曲曲个形骸。曾向红炉煅炼来。触着上头关棙子。千门万户一时开。

　　化楞严会香烛(二)

　　椽烛炉香夏九旬。二千年事向谁论。人家十万春风里。尽是灵山会上人。
　　玉磬轻敲紫篆清。金莲花绽烛荧荧。从教一百二十日。散作满天星斗明。
　　终
