续藏经   樵隐悟逸禅师语录
　(侍者)正定编
　　樵隐和尚语录目录

卷上
　　再住雪峰崇圣禅寺语录

卷下
　　法语　　题跋　　偈颂　　佛事等
　　 

　　樵隐和尚语录卷上
　　再住雪峰崇圣禅寺语录

　　　　侍者　正定　编
　　师於延佑元年闰三月初一日进寺。捧圣旨云。凤阙春浓。鳌山雪霁。无所希求。自天而至。流出胸襟盖天地。
　　江湖疏。总万象森罗。为一舌头。且道。是毁是誉。度疏(云)。总在里许。
　　指法座。尽大地撮来。为一宝花王座。尽天下人瞻仰有分。雪峰今日步步升高去也。倘涉迟回。座地为汝摄取。
　　拈祝圣圣香。此一瓣香。雪窖中埋藏不得。香透九重。老枯樵上。芽孽重生。芳腾上国。臣僧悟逸。今晨钦授圣恩。仍旧住持福州路雪峰崇圣禅寺。开堂之次。遥瞻金阙。上爇宝炉。端为祝延今上皇帝圣躬。万岁万岁万万岁。皇帝陛下。恭愿。八千岁舂。八千岁秋。椿树散尧天之影。三千年花。三千年实。蟠桃吹御苑之香。
　　此香。奉为中书省宣政院诸位宰相国公。资陪禄算。伏愿。元枢上相。正百官皇理阴阳。佛法中兴。历万年永坚柱石。
　　此一瓣香。奉为福建道元帅府廉访司万户府总管府。洎令属司官。资陪禄算。伏愿。分司布职。众贤星列。皆周召英材。宣化承流。八郡春融。有成康至治。
　　此一瓣香。本为深藏岩窦。不竞桃李繁华。岂料漏池天风。依旧捏香难栳。一期拈出。爇向炉中。供养。
　　前住当山。后住净慈先师佛心大和尚。用酬法乳无极之恩(问答不录)提纲。似则不住。住则不似。空澄北汉。丹凤翱翔。山不为人。出便为人。风雨南阳卧龙奋迅。贤德禈而下众。喙斯喑傒。霓望而来。重渊莫蛰。(拈拄杖)看看。君主大宝。从天而降。云开鳌顶月。法主大宝。遇晦斯彰。花绽涧泉春。广陵散断弦。再续浪淘沙。旧曲新翻。以此宣流正教。以此传佛心宗。天开地辟。风从云从。车书一而文轨同。
　　举法灯和尚云。本欲依岩傍谷。隐遁过时。柰缘清凉先人。有未了公案。今日出来。为伊了却。
　　师拈云。法灯老人。只知有持盈守成之心。且无宏大箕裘之志。山僧亦欲依岩傍谷隐遁过时。只为先师佛心老人。昨住此山。有未了公案。今日未免出来。重为伊了商。见义不为。无勇也。
　　谢新旧两班。上堂。举临济和尚示众云。我欲建立黄檗宗旨。汝等诸人。切须成褫我。时有克符普化二僧。出礼拜。师便打。师云。临济一言之下。善其机者。才一二。鲁国男子。何其少哉。雪峰者里。总东弗于逮。西瞿耶尼。鳞龙头角。一时欢合。各住本位。各务本业。进退以礼。水乳一源。是则是。建立成褫则不无。必竟是何宗旨。咄。花开世界起。
　　上堂。举僧问雪峰。如何是第一句。峰良久。后。僧举似长生。生云。者个是第二句。便问如何是第一句。生云。苍天苍天。师云。雪峰。高高峰顶立。长生。深深海底行。二大老。虽则与么。要且未知第一句。有问山僧如何是第一句。天晴普请拽木。
　　四月旦城归。上堂。道非物外。意在目前。十字街头。骑牛入闹市。孤峰顶上。仰面数屋椽。拊它背觅文钱。从教人笑掣风颠。
　　四月八浴佛上堂。兜率王宫。无明窠窟。劫住劫空。头出头没。年年此日一盆汤。至竟洗尘难洗骨。哑。佛佛。
　　结夏小参。拈主丈。道在稊稗。法虽法见。融目皆真。道在瓦砾。脚底脚头。放光动地。进一步。踢碎释迦老子天灵盖。退一步。踏着从上诸祖鬼眼睛。如是禁足。望州亭畔月。如是安居。乌石岭头云。灵灵自照。光境俱忘。淡淡无心。卷舒无碍。便与么去。山僧主丈子。要且未放过在。(卓主丈)临济三玄。浮山九带结夏上堂。从天平来我者里过夏。无暇为汝商量。从琅琊来我者里过夏。无暇为汝点化。合土和沙。乎真乎假。安排意在明窗下。
　　五月旦上堂。谢施主并方来兄弟。尽大地是个解脱门。踵接肩摩。铁枢无眼。尽大地皆吾檀越。云川委□。侧布金流。野草岩花。炎凉易换。松风涧水。声色炽然。泰象亨时。五百载适逢佳会。来龙歇处。三千口旧谶犹新。土主松山。一新风月。难提印塔。重换烟霞。密室泥深。玄阙设阱。长街水满火流空。(卓主丈)正与么日时。真觉大师。从定安详而起。与孚棱展备鹅湖镜清之徒。只今向山僧主丈头。与汝诸人。说成住坏空四相。(竖主丈)与么会去。诸相非法。(横按主丈)不与么会去。诸法非相。总不与么时如何。(卓主丈)望州亭畔重携手。总是开平旧会人。
　　结座说偈。雪鳌倚空碧落开。中有古佛号真觉。舀来一杓龙象奔。辊动三球喧海岳。从缘非缘了无得。住相非相徒名貌。誓将一滴寒泉波。□洗昏衢尘劫浊。木人起舞木马嘶。岁岁重来情不薄。遍参有志如善财。青山不患无楼阁。
　　真觉大师忌日拈香。德山棒头增减不得。岩头句下斤两不移。劫火洞然者个不坏。盖天盖地愈出愈奇香疑卵塔。瑞蔼难提。荫凉全在刺桐枝。
　　台州宝藏岩成山和尚至。上堂。(时就东禅寺印补藏经)毕钵岩公案重圆。三乘绝唱。宝藏岩新功盖代。九仞成山。白马嘶寒。征途不远。金鸡声晓。客梦惊残。雪峰与么道。意在於何。(卓主丈)杯酒阳关开元业镜讲主。遣僧送寺遍至。上堂。客从远方来。遗我住寸璧。中有四个字。字字无识。若也识得。许汝人。拽紫芝峰。与象骨峰斗额。其或未识。(拈主丈)主丈子重为汝揩书一上。(卓主丈)龙眠凤阙。虎跃天衢解夏小参。佛法二千年。春寒秋热。山中九十日。夜暗昼明。义学玄学彷彷佛佛。等觉妙觉昭昭灵灵。木船浮也须弥浪涌。铁舡浮也大地波倾。修无修而所作已办。证无证而所业已成。一机不动。万化消沈。(卓主丈云)谁家砧杵送秋声举巴陵和尚问僧云。游山来。为佛法来。僧云。清平世界。说甚么佛法。陵云。好个无事禅客。僧云。早是多事了也。陵云。上座去年曾在此过夏来。僧云。不曾。陵云。先来不相识。下去。拈云。巴陵乃雪峰一世孙。其对师论勘辨。尚有乃祖风烈。只是不合将佛法当人情。者僧上门户。虽则言貌可观。终是礼数乖谬。只如巴上陵和尚。末后道。先来不相识下去。意在於何。三杯延客酒。一曲向头吟。
　　八月旦上堂。谢径山会提点江心知客。年提半提。点即不到。全宾全主。到即不点。中川夜月明。双径秋云敛。雪峰与么说话。还知落处么。咄。僧堂前与汝相见。
　　中秋上堂。举南泉赵州玩月处。泉云。几时得似者个。赵州拂袖便行。师颂云。两两宫娃醉管弦。含情多在九霄边。桂香影里轻移步。偏与嫦娥斗少年。
　　九月旦。谢新前堂首座。兼西禅蓝田首座。上堂。我首座行脚也。重霄奋丹凤。我首座来也。一钓连六鳌。机随用显。境逐人高。泉翻涧水夜添波。
　　宣政院所委。为鼓山寺入城归。上堂。宣流善政。燕北闽南。石门关低含夜月。通霄路暗锁晴岚。行棒行喝。彼此何堪。雪峰嬴得放痴憨。
　　冬至小参。诸佛不出世。君子道长。达磨不西来。小人道消。续焰联芳。敲氷取火。单提独唱。剪水成花。洞山掇退果棹。家贫难办素食。慈明堂前揭榜。事忙不及草书。雪峰者里。埋头土木。何曾知有许事。东廊头李都科。迭枅底迭枅。迭拱底迭拱。西廊下陈博士。做柱底做柱。做梁底做梁。机机顿赴。物物全彰。寒梅涧底自吹香。
　　举真觉和尚。每於廊下见僧。遂握一拳。示之云。森罗万象。草木丛林。若男若女。若僧若俗。山河大地。都总在者一握内。师拈云。真觉老人。向孤峰顶上。只手持竿东海。意图尽得鱼龙。殊不知。浪阔云深。上钩者少。雪峰今夜试下者一看。(以主丈垂钓势)历细历细上堂。(叙)谢两班。叶二暂到。(能画龙虎)建法幢。立宗旨。同道相求。同心相济。何故。画龙看头。画虎看尾。
　　佛成道上堂。霁雪漫山。明星灿夜。穷急讨生。分疎不下。释迦老子。当时倘能向修德炼行处。别道得一语。荧惑何止从三舍。
　　上堂。云岩在药山二十年。单明此事。驴拣湿处溺。赵州除粥饭二时。不杂用心。狗舐热油铛。雪峰者里。早眠晏起。倦座闲行。不妨日午打三更。
　　上堂。因谢道场知客。雪峰一见僧。遂问云。甚处来。者僧云。淛中来。师云。船来陆来。僧云。二途俱不涉。师云。争得到者里。僧云。丝毫元不隔。师便棒趂出。师拈云。者僧。自淛中来。入门欵子。一一诣实。雪峰因甚效德山用事。曾为浪子偏怜客。
　　除夜小参。洞山小参不点灯。暗里抽横骨。德山小参不答话。明中坐舌头。腋下剜襟。移长就短。针头削钱。较寸争分。常住现成灯烛。山僧随分应酬。辊雪峰球。天旋地转。打禾山鼓。岳震山摇。烧榾柮火。腾今耀古。唱村田乐。白雪阳春。狸奴白牯笑掀眉。减却一年添一岁。(竖拂子)莫有不受岁底么。(击拂子)梅添春雪白。柳带晓烟青。
　　应庵和尚。举僧问香林。如何是衲衣下事。林云。臈月火烧山。香林与么道。大似老鼠入来角。有问归宗如何是衲衣下事。只向它道。来年更有新条在。恼乱春风卒未休。师拈云。二大老与么说话。一人道得着底道不着道不着底道得着。捡点将来。总欠一着。有问雪峰如何是衲衣下事。只向它道。今岁今宵尽。明年明日来。
　　元旦上堂。春行上国。泽下九天。正元开泰日。喜事已先传。何故。上旬壬子是丰年。(元旦壬子)灯夕上堂。明历历。黑漫漫。真灯耀世。融目光寒。莫和烟雨看鳌山。
　　上堂。(叙谢云门彬长老。兼潮州广通嗣书)信亦通。书亦通。南海鳄鱼头带角。南山鳖鼻口吞空。者个犹是啐啄同时句。只如书中间说底。是什么事。来山见船子。云门嗣雪峰。
　　上堂。念念不停。新新不住。迷悟两岐。全机顿趣。灵云去后谁与论。桃花枝上翻红雨。
　　启建上堂。龙楼云暖。凤阙春浓。大千一统。车书混同。必竟雪峰如何祝颂。(卓主丈)日出扶桑东佛涅盘上堂。拘尸城业窟平。熙连河爱水倾。无忧芳树老。觉苑落花深。闲愁一掬冷关情。流莺歌彻断肠声。
　　佛心先师忌日拈香。一人泉浅。古涧泉深。点水无涉。恩深愁深。今日为甚供陈苹藻。香爇水沈。哑。破镜终怀五逆心。
　　月朔架佛殿上堂。幻普光明殿於一弹指中。大功不宰。现丈六金身於一茎草上。法令全彰。象骨云开。寒泉春涨。(卓主丈)盖天盖地看新样浴佛上堂。水拍金盆。肌匀玉藕。净智圆明。灵光独耀。金轮浴出扶桑晓。
　　上堂。叙谢首座秉拂。即此用离此用。全主全宾。有擒有纵。龟毛拂子千钧重。
　　白云平麓和尚至。上堂。举白云志和尚见玄沙。沙问云。汝来作么。志云。特来见和尚。沙云。相见后如何。志云。待展家风。师拈云。云登玄沙之门。一相见顷。便白能大展家风。如礼陈玉乐陈钟鼓。三代之盛书在帛是矣。今日雪峰与白云和尚相见。其奈臂长袖短。虽欲大展家风。卒着手脚不辨。虽然。家贫愿邻富。
　　五月二日祖忌上堂。雪岭初登。如酇傒入关。先收图籍。龙来歇处。类孟尝门下。食客三千。辊动三球。蛮烟瘴雨。杓头提起。乌喙砒霜。发德山棒头之用。亚夫金鼓。续龙潭纸灯之焰。田单火牛。法眼分宗。新罗箭过。云门列派。吴越令行。印塔春融。香凝燕寝。松山瑞霭。华构方新。泥牛吼月万山寒。木马嘶风千嶂晓。与么说话。且从汝诸人句下丹青。只如祖师道。望州亭与汝相见了也。乌石岭与汝相见了也。僧堂前与汝相见了也。必竟意在於何。(连卓主丈三下)莫怪坐来频劝酒。自从别后见君稀。
　　祖忌拈香。印塔春融。松山月皎。大雅岸流。蝇鸣蚓窍。广陵一曲千峰晓。
　　端午上堂。肘后灵方。不传妙诀。杀人活人。有谁辨别。涧底菖蒲生九节。
　　上堂。(拈主丈)大圭不录。至理忘言。临济为甚三度问佛法。雪峰为甚九度上洞山。(卓主丈一下)麟游兔径。虎食雕残。
　　中夏上堂。诸佛秘诀。列祖玄纲。声前句后。无可商量。山深六月凉。
　　六月望。建深苗上堂。(时大风雨)临济入门便喝。抱瓮灌畦德山入门便棒。揠苗助长。山僧不堕平常。独超今古一句。试为诸人举看。秋色酿。风打雨。泉添涧霖。水激湍声。
　　解夏小参。去则印住。云横乌石。万树鸣秋。住则印破。月冷寒泉。千波分影。不去不住。癞马守空袜。是印非印。猕猴佩古镜。一夏商量。两铸钱九州。一夏开粥。错相伴溉肠梦甑。雪峰者里。九十日内。只如拖柴拽木。晏起早眠。有甚工夫论修论证。何故。眼不见为净。
　　中秋上堂。指月话月。弄巧成拙。广寒洞无扃。凭谁赏清绝。换立嫦娥双鬓雪。
　　九月旦上堂。祈晴。秘魔擎叉。鲁祖面壁。暴风无崇朝。骤雨无终月。雾扫长空。秋明八极。驾海曦轮碾虚碧。
　　重阳上堂。单提独唱。撒土抛沙。黄花非般若。般若非黄花。多情风雨秋家。
　　十月旦开炉时城归。接香开藏经。动静一致。宾主历然。蓼岸芦汀僧归。夜舡月团。满曲九柴。拥地炉烟。天香腾瑞。梵策重宣。小春岁岁梅花天。
　　达磨忌日拈香。流沙浪急。淹溺不得。熊耳云深。埋没不得。即假即空非声色。风撼松涛山月白。
　　归新僧堂上堂。坐破蒲团心下事。奔驰驴马。拈来木杓舀不上。千五象龙。汉官威仪。不图复见。白我作古。不宰其功。高堂千古留香风。
　　上堂。兼新维那。时看藏经。三乘要义。一句全该。后架桶篐爆绽。堂前漆桶相揩。咄。新罗人草鞋。
　　上堂。为吴国公舍藏经立碑。兼铸钟。一模铸就。大冶[跳-兆+崔]精金。三藏绝诠。古碑钻白字。觉净尘消。返闻绝见。玉音撼动金殿。
　　至节小参。鹫岭拈花。伏羲初画。少林面壁。文王重爻。大块未形。万机潜寂。一元既剖。万化升沈。那更向管灰中。觑其消长。一线上。较其短长。殊不志。云横乌石。雪消春自到。寒泉浪涌。水暖涧融氷。境随人胜。道逐时亨。梅放南枝雪放晴。
　　举僧问睦州。一言道尽时如何。州云。老僧在汝钵囊里。僧又问赵州。一言道尽时如何。裂破。师拈云。二老。舌头相似。肝胆不同。要得一言道尽未在。今夜有问雪峰一言道尽时如何。冬至前后。砂飞石走。
　　至日上堂。西来意。冬来意。枯木花从雪里开。瑞雪先呈三白喜。何故。乾道变化万物兹。
　　上堂。谢平山首座秉拂。风月平分。一天霁雪。理事互融。如何如说。山到平中见孤绝。
　　上堂。谢两班。明镜当台。玄机在掌。德懋懋官。功懋懋赏。雪峰者里。无重轻心。无取舍相。(以拂子作秤势)总在无星秤子上。
　　腊八上堂。昔年此日。雪山雪深。今年此日。雪山雪晴。雪山人。午夜憨眠一觉。雪山人。午夜悟明一星。道有所证。道无所成。留得双眉盖眼睛。
　　除夜小参。雪店更残。征客梦惊寒旅枕。云床昼永。守孤定空费蒲团。刬削尽时。胸中有物。豁空见地。帘外无天。历古穷今。难消冷恨。天荒地老。旧话谁论。说妙谈玄。陈年历日。分宾立主。钉过桃符。殊不知。腊月三十日。元是岁除夜。五更钟动。依旧是新年。象骨一峰高插天。
　　举税阇梨问曹山。清税孤贫。乞师赈济。曹山云。青原白家三钱酒。吃了犹道未沾唇。师拈云。二大老。一人口头太长。一人手头较短。若是者些残杯余沥。不消拈出。虽消。今夜有问雪峰某甲孤贫乞师赈济。山僧臂长袖短。要且不负来机。遂抖衣袖云。见者有分。
　　元旦上堂。龙楼荐瑞。凤历须新。九州四海。咸沐尧仁。雪山高并南山青。
　　上堂。从文殊门入者。墙壁瓦砾。为汝发机。从观音门入者。虾蟆蚯蚓。为汝发机。从普贤门入者。不动步而到。雪峰者里。无许多限量。无许多分别。行也行到。说也说到。地灵步步雪山草。
　　上堂。有世界。以音声为佛事。有世界。以庄严为佛事。有世界。以光明为佛事。雪峰者里。三轮俱转。全放全收。杯酒谁家独上楼。
　　闰月上堂。时大赦。然灯前。然灯后。一年两度庆元宵。万解金莲彻昏晓。彩凤搏空。金鸡唱晓。九天一札颁新诏。
　　涅盘上堂。金棺自举。业风不停。化火自焚。星焰不息。年年此时。年年此日。何堪桃李春狼藉。
　　潮阳广法会堂长老至。上堂。春霭鳌山。潮平鳄渚。啐啄同时。正偏回互。烟水南来。合明何事。(卓主丈云)百丈再参马祖。
　　浴佛上堂。王宫有意。兜率无心。贪着世相。万劫漂沈。韶阳一棒。打之不杀。九龙吐水。洗之不清。雪峰这里。眼不见为净。
　　结夏小参。是铃鸣。是心鸣。那咤擎铁柱。是风动。是幡动。波斯念八还。明镜当台。十虚洞照。玄珠在堂。大千普观。雪峰辊球雪轰早地。云门念七铗铸重关。与么会去。九十日长期。昼明夜暗。二千年佛法。夏热春寒。正法眼烂泥团。迦叶无端错破颜。
　　举僧问法眼和尚云。如何是曹源一滴水。法眼云。是曹源一滴水。其僧惘然。时韶国师在座下。闻此忽然大悟。师拈云。这僧向随波逐浪处。致者一问。可惜。法眼当时无截流之手。致使国师。向死水里淹杀。今夜有问雪峰如何是寒泉一滴水。却向它道。是寒泉一滴水。众中莫有顿悟底么。急洗耳。
　　结夏上堂。一切法不生。一切法不灭。昔日摩竭陀国。亲行此令。一切法亦灭。一切法亦生。今日象骨峰前。亲行此令。无敢违者。无敢犯者。何故。(卓主丈云)印印一定。
　　祖忌拈香云。生缘不在刺桐城。行脚何曾见德峤。五月长衔氷片寒。岭上木人开口笑。且道。笑个什么。(插香云)只为者些狼藉不少端午上堂。肘后方秘传诀。不同草木瞒人。灵验者些自别。(卓主丈云)涧底菖蒲生九节上堂。谢新首座。碧幢风冷。玉垒夜寒。论功荐赏。定谋以安。令肃而严。公弼之勇。恢宏而恕。子仪之宽。山僧主丈子。有一字暗号。今日明为诸人说破。(卓主丈云)关。
　　七月朔旦上堂。朝碌碌。暮悠悠。常在家舍。不离途中。天共白云晓。常在途中。不离家舍。水和明月流。色前不物。声外何求。金井梧桐叶叶秋。
　　解夏小参。一法若有。色空明暗。轇轕目前。万法若无。爱水情河。沈昏识内。攒刺无路。鼠入禾仓。伎俩尽时。狐狸渡水。雪峰这里。球门洞辟。大用全彰。九十日内。与汝诸人。打净洁球子。透得过底。西天此土。透不过底。此土西天。东边钟楼。插空千尺。西边鼓楼。拔地千寻。卢陵米价。不妨贵贱卖买。赵州石桥。一任度马度驴。与么说话。犹是时人公干边事。只如不堕有为。不堕无为一句。又且如何话会。梧桐叶底秋声早。促织吟边夜较长。
　　举东山示众云。百炼黄金铸铁牛。十分高价与人酬。台前不有花含笑。应是东山一夏休。师拈云。东山和尚。住山於绍兴年间。其寺门累征官赋。窘迫之际。而其索辽天价。夸大门户。可谓富而无敌。山僧。今夜斗贫不斗富。未免续貂有作。自家田地自鞭牛。任性逍遥自唱酬。水草不关王化事。和云和月饱还休。
　　解夏上堂。尽大地撮来。如粟米粒大。百亿微尘数诸佛。百亿微尘数众生。九十日内。向一粒米中。禁足安居。今则井梧露冷。玉宇云寒。所作以办。所业以成。各依旧位。各务本事。山僧。未免末后为伊摩须授记一上。(卓主丈云)是牛拽摆。是马负鞍中秋上堂。叙谢江心首座藏主侍者。首座已行脚。老兔夜寒忙捣药。侍者参得禅。三脚虾蟆飞上天。照用同时。一机不露。三乘科列。一理兼收。虽然。家住东州。
　　上堂。举南岳让和尚。一日见马祖。坐次。乃问云。若学坐禅。若学坐佛。若是坐禅。禅非坐卧。若是坐佛。佛非定相。既非定相。不应取舍。师云。让和尚诲马祖。谆谆之言。如王良造父驾御权寄。使毋奔驰冲突之患。若是禅佛。果有所学。南岳七十二峰俱笑倒。
　　上堂。举达观颕禅师示众云。山僧平生。意好与人相扑。祇是无人搭对。今日。且与首座搭对。遂卷袈裟下座。索首座相扑。首座才出。师云。平地上吃交。便归方丈。师云。达观和尚与么说话。未免展干戈於谈笑之间。雪峰者里。终不妄自生风起草。何故。老不以筋力为能。
　　开炉上堂。时翰林承旨程雪楼。书寺额至。兼谢幽岩首座。火炉头得一句。不是韶阳一字关。亦非巴陵三转语。总不与么。合谈何事。翰苑林敷薝卜香。大雄额扁黄金字。
　　上堂。谢右田秀峰恒叟和尚。古涧鸣泉。披峰削玉。迭奏筼篪。雅音正续。虽然。广陵一曲。何似凉州一曲。
　　上堂。时看藏经。举僧问睦州和尚。如何是一代时教。州云。上大人丘乙己。师云。睦州和尚。平生担板。因甚向这僧面前。倾肠露胆。捡点将来。未免傍观者丑。有问雪峰如何是一代时教。池清明蘸月。泉眼暗通潮。
　　上堂。举僧问古德。达磨九年面壁事作么生。师云。天寒无被盖。雪峰则不然。达磨九年面壁事作么生。在家必达。在邦必达。
　　冬至小参。诸佛不出世。周襄无暮年。达磨既西来。秦末无燠岁。旁提正按。滴水氷生。续焰联芳。灰寒木槁。纵使洞阴阳於黑荳未芽之先。识机变於菅灰未动之际。龙吟枯木。古律新翻。鸐宿松梢。惊残晓梦。与么会去。犹落盈虚消长边事。总不与么。如何话会。梅横阴磵雪。松偃南山青　举云门问首座。大地山河与自己。是同是别。首座云。同。云门云。一切物命。飞蛾蚁子与自己。是同是别。首座云。同。云门云。好好借问。何得干戈相待。师云。云门。布长戈於其前。首座。揭大戟於其后。殆类灞上棘门儿戏边事。雪峰有口。终不与么问。何故。袈裟同看。
　　上堂。举僧问云峰悦和尚。佛不化本国。和尚为什么归乡院。峰云。放过一着。师云。这僧尽力致者一问注。殆欲箝云峰之口。殊不志。正座在分别之区。雪峰当时若见它与么问。只向道。莫将太平曲。吹倚戍边楼。
　　祖忌拈香。此香。投子洞山。三登九到。艰难中收舍。荒村陋店。三更半夜。平易处刬除。火种者些。累人不少。盖天盖地。熏烈如初。慨古伤今。不即不离。涅柈后相。非有非无。松山烟雨开画图(时火后)上堂。举真州定山方和尚。参广照琅琊觉禅师。每看栢子话。凡遇入室。欲呈所见。才拟开口。常彼喝出。一日忽大悟。直造方丈云。我会也。师云。汝会个甚么。方云。夜来床席暖。一觉到天明。师可之。师云。琅琊。素善其点病之方。争柰不能起者僧沈昏之疾。不见道。一觉到天明。
　　结夏小参。善财。七日寻觅无方。骤良驹於马楸落日。赵州。五年分疎不下。界穴蚁於尺地寸天。路绝奔驰。百城烟冷。语无渗漏。一字关玄。无可商量。山中九十日。了无巴鼻。佛法二千年。谁修谁证。谁后谁先。月明夜夜浸寒泉。
　　五月二日谢方来并施主。上堂。播扬大教。千寻枯木。风撼九天。流出胸襟。一滴寒泉。波分四海。寂寂灵源。苔封印塔。如如大定。瑞蔼难提。住世无心。宝月晦中天之影。再来有谶。杉松偃拂地之枝。四百余年。宛如今日。七州管内。思之以时。廊东廊西。绮罗风软。山前山后。弦管昼迟。以此资明时之至治。以此槙檀信之福基。只如祖师道。三到道场。是吾眷属。必竟有何所据。(卓主丈)象骨峰头无字碑佛心和尚忌拈香。说法一十三会。道不侯时。住世八十六年。愚不及古。下泥犁种家丘壑。何曾谙晓农桑。提破沙盆振家声。绝响雷鸣瓦釜。无罗龙打凤之机筹。有积雪严霜之面具。是致冷落门庭。说着热人肠肚。柳影湖光。消磨几许烟梢。湿梨花雨。
　　浴佛上堂。破镜生儿离毒树。堕地能行便能语。五天无光日色苦。九龙攫春吐腥雾。雪峰用处拙於古。木杓拈来作佛事。和泥和水辊风雨。乱红翻波涧声怒。
　　结制小参。为食来。为法来。十方聚会。徒困风尘。起佛见。起法见。百亿钱围。无闲日月。金尘未透。识网缦空。力道无根。劣波易下。今则制严三月。山僧约法三章。眼毋妄见云行鸟飞。耳毋妄闻山鸣谷应。口毋妄谈呵风骂雨。全收全放。全主全宾。一理才明。大用融彻。然后。居之安资深。左右逢其原。其或未忘鉴觉妄之起奔驰。咄。投子道底。
　　举投子和尚。一日因见荣禅客来参。师云。老僧平常。无一言半句。落在诸方。上座来此间作么。僧云。若不礼三拜。要且不甘。师云。衲僧家得与么没碑记。僧便礼拜　师拈云。投子和尚。只有闭门作活之计。且无开路延贤之心。雪峰当时若见它道若不来礼三拜要且不甘。遂唤维那。移下挂搭。何故。老来提鞋挈履。也少一个半个不得。
　　祖会上堂。三登投子。阳关三迭。闲送客愁长。九上洞山。九曲羊肠。难禁风雨夕。棒头打脱。鳖鼻磨牙。句下承当。大虫插翼。道鸣南国。百亿世界。声撼雷霆。灯焰两宗。百亿乾坤。光流杲日。龟铭自着。烂金石於翠琰玄圭。塔户宏开。安累卵於大山盘石。消融不尽。氷满长街。钻仰无门。泥深密室。盖天盖地。不易丝毫。亘古亘今。丝毫不易。视昔犹今。视今犹昔。松关一径花狼藉。
　　祖忌拈香。德山户限。何曾踏着。鳌山客床。何曾睡着。与么见人。与么行脚。(提起香云)只者些儿。何曾嗅着。且道。是甚么。彷佛刺桐根。依稀破木杓。
　　谢首座秉拂。上堂。(拈主丈)双行敲唱。理事一如。山从平处除。海向滴边拈。只如韶阳单提一字。作么生透。(掉主丈)俱上堂。珠投浊水。浊水俱清。禅摄乱心。乱心乃定。与么会去。正落今时学者之病。总不与么时如何。罔念则狂。克念则圣。
　　解夏小参。兼谢新旧首座藏主。离缘而照。秋澄玉宇。月蘸方池。融事而真。露冷银床。泉通海眼。留香帘卷屋檐外。尺五无天。乌石云横箭锋头。转身有路。天宫说法。未离教来。一字上碑。重添古篆。者里见得。总尘毛剎海。无非圆觉伽蓝。逈绝沈空之相。融十世古今。无非自恣时节。了无新旧之殊。一念全超。万机寝削。灵虚廓彻。洞照无痕。便与么其时如何。老鼠趂猢狲。
　　举石霜有二僧到仰山。一日。乃叹云。此间无一人会禅。一日普请担柴次。仰山故下柴云。道甚么。二僧无语。仰云。又道此间无一人会禅。仰山归。谓是沩山云。二僧被某甲勘。沩山云。子作么生勘破它。仰山举前话。沩山云。寂子。又被吾勘破　师拈云。二僧。狂言似戆。羝羊触藩。仰山。冷地着忙。家狗护窦。沩山。末后与么道。也是爱忘其丑。
　　佛成道上堂。执着者星子。饿寒业莫逃。不知黄屋贵。偏乐雪山高。何故。色穷归皂。
　　除夜小参。真机密运。天何言而四时行。大化潜施。地何言而万物生。日月星辰。无新无旧。山河大地。无变无更。衲僧家。被位上。蒲团头。计较不得。挨拶不行。捱到臈月三十日。眼睛鼻孔。依旧只么生。难满是穷坑。
　　上堂。谢新知客并蒋山藏主。动静一致。宾主互融。玻璃盏。香翻寒涧雪。华藏海。红扬落花风。猿惊鹤怨。月明山空。暮雪多是忆江东。
　　端午上堂。兼谢法眷。高钉桃符。低悬艾虎。百怪千妖。扫踪无路。弟兄相见不扬眉。一句浑仑洞。宾主旧话谁圆。善财归去。山山寒掩黄梅雨。
　　除夜小参。旧岁欲去未去。六马难将朽索御。新岁欲来未来。羊头车子和月推。挨拶不行。脚根红线。抖擞不下。头上青灰。殊不知道绝古今。云横乌石。法万法见。水肃阴崖。衲僧家。极岁穷年。殆类弥猴捉影。拶到年穷岁尽。不离鼠窟生涯。(卓主丈)泠灰豆爆。大地春回。床头主丈放花开。
　　举僧问白云端和尚云。年穷岁尽是如何。答云。眉在眼上　师拈云。对机酬酢。如理如事则不无。白云师翁。捡点将来。犹欠一着。有问雪峰年穷岁尽是如何。只向它道。山中无鼓角。晓钟是元正。
　　臈八上堂。芦膝黄金冷爆芽。定寒午夜灿星华。六年不了修行事。白日虚消一麦麻。雪峰与么道。是赞佗。是毁他。咄。眼里不着沙。
　　上堂。风高塞雁。露冷庭螀。老胡特地历魏游梁。秋杵闲添捣夜长。
　　上堂。晓露明残叶。晴云拥翠杉。遍参人不会。秋老百城南。
　　上堂。举僧问古德。如何是祖师西来意。东篱黄菊。学人不会。九日重阳　师颂云。野店疎篱护竹烟。新刍初熟菊花天。主人惜别偏留客。贱价饶沽不论钱。
　　入佛五脏。黄面老子。於无量劫中。头出头没。熏修无明业因。成就无明业果。乃至。菩萨声闻。天人释梵。同一眼见。同一耳闻。彼彼作业。彼彼相似。逗到二千年后。雪岭山前。黄金殿上。心肝五脏。一一呈露。尽大地人。只眨得眼。山僧今日向诸人。无插手处。奋一只臂。从头为伊收舍一上。看看。(度五脏)释迦还释迦。文殊普贤还文殊普贤。迦叶阿难还迦叶阿难。释梵天王还释梵天王。非长非短。无欠无余。亘古亘今。无异无别。贵使宅心以宁。安神以定。如空藏空。如镜照镜。与么说话。为或是壮佛威光耶。振佛恩德耶。一彩两赛。重建天下。雪峰坊上牌额。玄关巨辟。树法幢於委地之时。祖运重兴。栋大法於擎天之日。何莫由斯。道无今古。际其时也。觉有后先。一径通玄。千五象龙蹴踏。层檐插汉。百亿日月旋环。涧水松风。炽然宣说。鸾翔凤舞。雪汉昭回。以此洗光佛日。以此永壮。
　　皇基。以此揭衲僧正眼。以此大佛祖门庭。只今当阳高揭。诸人还委悉么。天下雪峰。天下仰止。
　　腊八开佛光明。雪山昔日。午夜见星。一点毛头现。雪峰今日。白昼见日。双眉眼上横。金色光中。金毛踞地。银色界内。玉象腾身。庆喜多闻。未分泥水。饮光微笑。突出眼睛。奇哉奇哉。大地众生。俱有如来智慧德相。是谁妄想。妄自起灭。是谁执着。徒自丹青。今则曲奏松风。琴鸣涧水。祥云凝晓。瑞雪舒晴。山僧试向一毫头上。助发实相义去也。(呈起笔云)见么。今佛放光明。
　　重入列代祖堂立牌。(兼自预入)者里是从上列祖安排已定底分杓。增一丝毫不得。妄自奔驰。减一丝毫不得。徒劳钻凿。须是有冲楼跨灶之英材。方可展托祖恢宗之妙略。将谓灰寒火冷。谷变陵迁。云散水流。填沟塞壑。(指牌)为有者些闲名。到底终难刬削。一新华构。星绕檐楹。玉立祖庭。祥开楼阁。(度牌)无板齿底过者边着。(又度牌云)无鼻孔底过那边着。不分楚越。玉户无枢。把定封疆。铁关有钥。(又度牌云)搀先容老僧一脚。

　　施主张深涧。入祠堂。(架祖殿并)松山阁

　　离重城。香风一叶随波轻。登雪峤。炎云散尽千峰晓。一灵真性。隐显全谐。三际顿超。去来得妙。慨然一诺。挥囊金以助建兴。焕尔新规。开楼阁于云缥缈。住山显刀斧之无痕。叱咤扫寒灰於劫烧。乌石岭横空万仞。字磨崖莫既雕钻。赤松子远曳长裾。躐英风不离谈笑。深涧源分古涧流。心月辉涵松月皎。铭公之施昭昭乎前。祠公以堂灯灯永绍。山僧与么说话。总是彩绘深涧影子边事。只如不历化城直登宝所一句。是如何。虚榻迓公久矣。

　　黄云岩宣教掩土

　　缘聚为生散为死。白日长绳系不住。蓬莱水浅人世非。虚幻转头皆梦事。去家不远奢山春。山中住城最住处。传家契券明有据。青石丹书黄姓字。左为龙右为虎。天为门地为户。以此泽屋庐。以此福孙子。棣萼芳联枝叶昌。兰玉森罗茁庭宇。神卫山林。永安永固。千古万古一坯土。

　　肃翁和尚入塔(七处住山。嗣偃溪)

　　示向上机。提末后句。三山孤月烟秋光。五里烟云迷古路。建善住最初法幢。居天王庄严住处。扫任仙丹灶。灵光耀玉黍之珠。登谢郎钓舟。竿影拂珊瑚之树。雪峰顶上。直教涧水逆流。直指门头。恢复普通年事。出游归隐。城市山林。生死去来。霜花晓露。翠峰寿塔已先开。叶落归根无剩语。便与么去时如何。竺国夜三更。阎浮日车午(卓船)。

　　樵隐和尚语录卷上
　　樵隐和尚语录卷下
　　法语
　　送灯藏主

　　神光窃老胡单传一星火。种於清冷严凝之中。只臂擎寒。不能扑灭。三传而至鬻薪蛮獠。四传而至龙潭德山。虽欲息其虐焰。始终不能吹灭。鳌山夜半。合火分赃。千五百人。挑灰拨火。灯灯续明。分光四海。假使倾华藏之海。倒玉峡之流。应难湿其慧焰也。灯藏主。来自开先月磵老师席下。雪寺相从。每见其涵养端厚。道韵超拔。信知。如庐阜颠崖怪石滨。无凡草木矣。戊申冬。烦归藏司。解职后。忽怀旧隐。慰问猿鹤。出纸需语。为途中清伴。遂应之曰。方今祖庭秋暮。觉苑春寒。战磨昏酣。名风利雨。誓当捏虚空为一灯盏。沥九江为一灯畑。捻五老峰为一灯炷。使少林龙潭雪峤。三灯炯炯无尽。余当[奭*斗]寒泉之波。以洗老眼。见其光明盛大。行矣勉之。

　　示德秀侍者归乡省母

　　太湖三万余顷之烟波。苏州有。洞庭七十二峰之紫翠。天下无。乌啼月落。钟动寒山。客程尚远。池空剑光。霜冷辘轳。古恨难消。吴苑春浓。芳心未歇。越溪水急。烟棹难寻。若作境话会。未具行脚眼在。不作境话会。并未具行脚眼在。不见雪峰道。尽大地撮来。如粟粒米大。者里无你动转处。无你拣择处。扫其机境。剖其藩封。须是秀拔俊爽之流始得。德秀侍者。生缘吴中。隶业翠峰。远来雪寺相依。每见沈默端谨。孜孜为道。烦归从香寮一年。公字日进所学。解职后。便欲以藏钥累之。且言。母老在堂。丁时荒歉。未下安居。侍母之日短。侍师之日长也。就乞一语。为途中警策。昔那咤太子抵肉以还。俭生不孝。睦州编蒲以奉。义出丰年。倘能向句捉败二佛祖用心处。则吴山楚水。不离目前。子母恩情。日疎日近。方知山头老汉。太煞老婆心切。

　　示义奉侍者

　　向上一路。千圣不传。向上一路。千圣不然。言前道断。滴水氷生。线路放开。重关壁立。今时学者。於一切言句上有疑。是为大病。一切言句上无疑。亦为大病。溟鹏展翅。天马追风。师子咬人。韩驴逐块。眨得眼来。蹉过又蹉过。四明义奉侍者。远来相依。烦归侍寮。每见其孜孜为道。沈默自守。替职后炷香。求语为警策。因谓之曰。留香堂里。揖座烧香。是有语耶。是无语耶。三球堂上。迎客送客。是有句耶。是无句耶。者里。见得国师未曾三唤。侍者不曾三应。是汝负吾。是吾负汝。彼彼肝肠生铁铸。

　　出山相

　　境风飘荡昏腥埃。爱氷错注黄金胎。逾城噬脐已不及。冻饿虽死心难回。出山出山了何事。认着星儿被星误。禅河教海扫不乾。回首邯郸多谬路。
　　逾城午夜铁心肝。箭脱空弦力挽难。有道可成山可出。雪霜犹欠六年寒。

　　观音

　　愿轮默运真机冥。六入互用俱通灵。八统虚旷色非色。万象喧摵声非红莲泛香霜月苦。悲心曲为时人倾。柳瓶一雨利海平。昏波不敢闲吹腥。
　　返闻净观具大悲。在在化境圆通机。金莲香浮草色碧。灵禽翔集天云低。盘陀石冷潮拍拍。玉瓶柳软春枝枝。以声求我空中影。以色见我眼中眉。百城童子归何时。苦心远逐洪涛飞。
　　超证圆通。顿忘光境。黄金草色寒。碧天春昼永。定眼不摇瓶柳静。
　　定久盘陀夜浪回。锦心绣口向人开。一针孔里三千界。线路无门笑善财(葺绣)金沙难掩玉魂飞。碧藕香残梦觉迟。应以比丘身得度。髑髅且待眼开时(金沙。化一老僧挑髑髅)。

　　弥勒(坐睡)

　　贪着尘寰。不居尊贵。堆堆坐地等何人。举世有谁是同类。缺减界中。风波日委。闭眼依前不成睡。
　　抛离兜率天。垂手阎浮界。拈得主丈在肩。未免打失布袋。行货没些。贵买贱卖。长汀山色青如黛。
　　囊中有货不须忙。水绕汀流曲曲长。谁信松根欠伸顷。率陀宫掩几昏黄(松下欠伸)。

　　达磨渡芦

　　流沙无关天无扃。老窃挟诈窥王庭。禁严玉陛守九虎。赭面羞映红袍轻。长安长安雨雪声。芦风叶叶摇心旌。绝怜杨子江头水。一波不洗尘腥臊。
　　瑞霭台城王气新。胡尘难滓玉楼春。西来十万无根脚。全肯承当没半人。
　　逆鳞一语。驷不及舌。逆流一苇。逝波不回。洛阳征梦酣风雪。凤台倚天空崔嵬。

　　宝公

　　显异锺灵。云踪鸟道。一十二面。僧繇画不成。三十六化。梁王觑不破。宫妃执侍翠鬟低。天神拱卫金申锁。鹰巢兮月冷。鹤塔兮风高。九百余年事宛然。山深云暖苍松老。

　　鱼篮观音

　　衣珠露明。篮鱼风腥。衒卖女色。以伪乱真。信知倚市无倾城。
　　鬓乱钗横。丰姿英雅。敛手无言。弄真像假。鱼篮放下时如何。舍落地价(放篮在地)。

　　定光

　　蒙顶兮袖云英英。曳策兮道服轻清。触时暴虐兮。蝇生片玉。劝恶从善兮。身为法城。寂定光明兮。中天月皎。愿海无边兮。百川潮平。随机而感。曰雨曰晴。此特师愿力中之一尘。太虚寥廓兮。徒加丹青。

　　寒山

　　手携破竹筒。是甚闲举止。零零星星。舍得[廿/些]菜查。喜喜欢欢。相逢夸鼎味。香透普贤毛孔里。
　　阁笔静沈吟。意中无活句。清骨瘦如柴。多为吟诗苦。芭蕉叶上无愁雨(芭蕉题诗)。

　　拾得

　　施于在苕帚。一味弄奇怪。纷纷飞飞竟日扫不休。瑟瑟潇潇松顶风鸣籁。狼藉文殊金世界。
　　错脚到寒岩。梦逐尘寰转。倚仗默思惟。客情多缱绻。峨嵋归路如天远。

　　初祖

　　轹暑躏寒。逾沙越漠。凤台春雾深。鹭渚寒潮落。梁宫家不受糊涂。宝志公妄生描摸。神光只手终难扶。嵩少至今寒色恶。

　　二祖

　　求道艰难。修行无力。腰深积恨深。雪白通心白。断只臂於心何安。礼三拜受胡迷惑。逴得春从袖里归。少林花果无颜色。

　　三祖

　　宿业熏肌。通身是病。觅罪了无根。难医真病证。脱居士俗气不除。接司马宏张暗阱。三传花叶转芬披。狼藉何堪春满径。

　　四祖

　　岩定孤禅。胁席不印。解脱了无门。开眼入邪定。名大医起死无方。赚头陀逆条老命。紫云散尽花鸟残。风撼牛头山雨净。

　　五祖

　　日暮穷途。投胎蹉路。污却浊港波。遡流溺不死。题壁偈惑乱参徒。摊贼赃挜人暗渡。丛林从此带寒酸。淮山愁听黄梅雨。

　　六祖

　　传法无心。担柴有力。潜身破碓坊。偈楞伽壁。窃衣污盂。与猎为群。辩风幡贼身欠密。恶名千古辱宗风。八十生为善知识。

　　政黄牛

　　吟肩耸宕窖。定眼湛湖水。黄牛角指天。八脚垂过鼻。句外须明者个意。

　　郁山主

　　回首看青天。浑不顾脚下。跌倒眼眩花。山河光照夜。蹇驴头上角生也。

　　蚬子和尚

　　以虾为目向人开。摝尽江波心未灰。僧戒不持争怪得。为他庙里出身来。

　　猪头和尚

　　风流彻骨恣痴呆。觌面全提死眼开。口里不曾知由味。猪头饱吃素持斋。

　　宗道者

　　祖意何曾悟得玄。桐城客路渺风烟。袈裟无相鞋无缲。破绽终难裹得全。

　　泉大道

　　古策横肩韵绝尘。目前大道体全真。瓢中拍拍春如海。一滴浑无醉得人。

　　平田婆

　　客路相逢要实论。何消姐语又婆言。一犂春雨翻新绿。难洗牛儿背上痕。

　　岩头婆

　　一棹雪轰未易酬。亲儿抛下恨难收。恩波拍岸无行路。月满洞庭湖上秋。

　　赵州(把数珠)

　　见燕赵无慠尊大。不下禅床契南泉。拟向即乖。碍膺有物。空过甲子七百余。一串数珠。不出无德。有年数赵州古佛。

　　投子(提油瓶)

　　参翠微问西来意。勾贼破家对赵州。觌面全提。引鬼入吊。从来见处总瞒盰。用处何曾有巴鼻。不见道投子道底。

　　栽松

　　萠心放不下。白发老头陀。一寸未入土。碍人枝已多。

　　买薪

　　来处语何堪。村蛮出岭南。一字也不识。手中柴一遍担。

　　五祖顾圆悟(鸡飞上阑干图)

　　水冷桥横。山深云暖。指东话西。情想变乱。鸡声惊起故乡情。剑阁无梯归梦断。

　　百丈侍马祖(山行见野鸭图)

　　沙禽影翩翩。翔集适其类。行客鼻头酸。痛处凭谁委。楼台倒影山容开。孤云不飞天在水。

　　平田图

　　客路相逢。婆言姐语。牛背痛加鞭。多为不平处。一犂春雨高原深。至今荒却平田路。

　　扣角图

　　天竺秋阴。飞来月夜。一等弄精魂。死生难放舍。牛背声中扣角歌。余音远寄长松下。

　　百丈

　　一喝耳聋。山摧海倾。如行而说。炳犹日星。以身为舌。正今时之误。以己为律。旷百世而弥新。滔滔末流。乌蚁战争。瞻睹遗像。昏懜当明。故国乔木兮犹有典刑。

　　开山真觉祖师

　　棒头打脱。早遭德峤热瞒。跳下客床。暗被岩头钝置。一十二人。最初投契。不是栋梁材。千五百众。舀自扚头。亦非瑚琏器。衲僧向上全提。要且了无巴鼻。不谬唤作七家村土地。

　　碑本远法师

　　雁门无关晓山霁。虎溪激湍磨石齿。东林社冷寒漏长。白藕花开香雾细。风流消歇晋衣冠。大雅声沈酣瓦耳。虚空为碑天为纸。影堂旧事应难纪。

　　岩头

　　笠重蓑轻。令严法弊。停桡伫思时。趂舡人未至。凄凄恨逐苹风起。

　　船子

　　三寸离钩。一悬丝命。怜悧人不来。道吾杳无信。朱涯潮落寒红静。

　　灵照女

　　卖尽贫女相。多因怨阿爷。箍篱钱足陌。饶现不饶赊。

　　马郎妇

　　一掬藕香浮。牵人以欲钩。金沙痕玉冷。难掩马郎羞。

　　鱼篮(丹霞提主丈)

　　悲心一点海天长。半敛珠衣冷射光。卖弄这些贫贱相。篮鱼腥染玉莲香。
　　衣寒衲冷。貌古风高。笃庞老瘦肩道伴。对灵照觌面干戈。居士在么。居士在么。三尺杖子搅黄河。

　　朝阳

　　破绽通身不覆藏。谩从刀尺上搏量。工夫绵密急着手。寒日初无一线长。

　　对月

　　闲淹果荳为谁忙。雪覆双眉眼阚霜。经卷难穷义难了。云根几度月昏黄。

　　三笑

　　东林社暖。白藕吹香。持戒破戒。执相未忘。溪声何似笑声长。

　　四睡

　　人虎为群。是何火伴。心面不同。梦想变乱。风撼松门春色晚。

　　题跋
　　跋痴绝和尚书心经(诸老题后)

　　灵山向经中所谈。般若心法未空。太白向纸上所传。般若手法未尽。诸老向言中所赞。般若句法未到。雪峰与么道。未免获谤般若罪。

　　题禅会图

　　佛法。自汉至唐。犹大明揭於中天。一时主圣俟贤。师礼优渥。濡目禅河。染指法味。班班於竹帛矣。甚以庞老一门。坐立笑谈。游戏生死。足以激励颓俗。吁。山川寂寥。年代消歇。崖枯水落。爪伏鳞潜。不独愧见今时。亦复愧见此图矣。

　　题过水罗汉图

　　散为器者。乃道之漓。适於变者。乃法之弊。睶兹十六开士。乘空如云。履水如地。龙腾虎伏。狮奋象旋。鹤唳猿啼。鹿花猴果。想其当时。一期躐大乘之地不远。而乐为神通。儿戏鄙事。吁。道之漓。法之弊。斯其可观矣。

　　题佛心和尚墨迹与渊藏主

　　昔子房。得石公所授素书。房能用其一二糟粕。足以亡秦兴汉。兹余以先师佛心所书普说。授侄德渊藏主。倘能用其所说。而天下望剎。皆吾父翁箕裘之业累。曰能世其家。岂独希於子房者哉。

　　痴绝和尚和白云和尚山居诗卷后

　　白云山中之云。闲中有淡。玉山庵中之云。淡中有闲。为雨从龙。出游归隐。先后不同。闲淡之趣一也。吁。世事浮华。颓波日靡。白云苍狗。倐忽变更。何当缚茅挂长松眼。吟翁之诗。继翁之韵。以遂素志。偶阅此卷。实获我心。

　　玄峰通书记房扁七家村民卷后

　　澧阳鳌山。天下旅邸也。自七家村土地。家残户破。藉没赀财之后。历四百余载。愿受一廛。而为氓者几希。玄峰山人。力於笔耕。分债半堵。以遂其丘园之志。鸡鸣狗吠。四境相闻。争先庆贺。仍欲鄙野一语其后。遂谓之曰。家贫愿邻富。

　　题三生图

　　濯锦春晴。篷窗夜雨。茅檐一笑时。竺天在何许。三生爱别离。一种冤憎遇。拍波烟棹画图开。马牛风远瞿塘怒。

　　龙藏主请跋大慧书后

　　肃观妙喜老人与性庵主手帕。首云。以竹篦用事。无须臾闲。为道忧也。二处得人。百姓幸甚。为国喜也。岂后世訾浮屠氏。谓无君亲之道。其可得乎。龙藏主宝诸。庶可以崇吾道。而镇浮薄也。

　　题赵庸斋鳌山阁真迹

　　庸斋先生。大书鳌山阁三字。为中际接待扁。便方来之士。知有覆车之戒。宁无意於后世者哉。潮阳镜上人。出其真染。诸方老宿。争先题跋。欲得一语其后。因谓之曰。方今太平旅邸耳。禅锡倦游。谁复作鳌山梦。此卷。宜束之高阁。

　　题司马温公帖

　　余儿时。读公书。其匡君泽民。升降黜陟。董狐史鳅。不能过焉。公母。温国太夫聂氏。余忝同姓。不意后公人。二百五十余年。犹能睹公亲染。中间语言端谨。笔力酋劲。芒寒色正。凛不可犯。恍如见孔子於乡党篇中。

　　文维那请题先师佛心石田行

　　西湖西。北山北。悬崖峭壁间。有一片田地。真是无人正眼觑着。陈老师。将三寸秃笔。尽底掀。赤手传。其翻素业。自后深耕浅种。炊无米饭。饱喂方来。文维那。出其陈年左券。欲余明白作保。遂卷而还之曰。文不在兹尔。

　　源藏主请题宿桑卷首

　　仙宗源藏主。辟其禅房。以宿桑自扁。请余证其义。因谓之曰。方今名风利雨。战磨昏酣。爱网情河。贪溺沈浚。譬如迷人冥行旷野。不[打-丁+(与/手)]地而宿。求其脱世机梏。未易得也。吾佛。有浮屠氏桑下不三宿之戒。世或讥之。谓。无人伦之义。而取断灭自种也。殊不知。真行无迹。真空无依。真照无所。真梦无寤。乾坤籧庐。三界逆旅。昆虫草木。皆吾眷属。何地不可归宿哉。倘或念念不停。新新不住。则举足下足。何许非桑下也。

　　跋通书记南路火帐后(有十偈拜祖)

　　子玄子。袖出南路火帐。摩挲老眼。为之点勘一上。中间手条十事。一一明白。只是不合将常住久年物色。侵为己用取之。未免伤廉。本欲并同行木上座。以蒿枝拂用事。适负暄无暇。姑且一笔照过。俟后向无字碑上。别行镂榜晓示。以为后来游山侵用者戒。

　　跋辅藏主悼颂(号岸西乃小师)

　　窗梅横雪。檐竹明霜。万籁消沈。正音寥落。余方坐忘之顿。适铁船藏主。踵门出巨轴。乃山中名胜些。其侄辅藏主。助哀之语。不觉老怀凄动。遂拂拭苔石。向无弦徽外。重为按指去也。岸云惨暮。西日埋阴。必竟是何曲调。夫子哭颜。

　　妙喜和尚与妙空大师书

　　前辈德行充实。腥香四驰。百世之下。虽缺残编简。得之者。不啻夜光卞璧。风颓俗薄。去实就华。道不及古。纵盈溢幅。花灿锦烂。不过目顷。委弃墙壁。甚以土苴之不若。今视妙喜老人。趣太守之招。与妙空之帖。假其屠苏。暂以税驾随行。柴薪屑屑关介。惟恐动念。其清德细行。殆畏人知。不知。当时肆骂天之口。以触时忌。从何得耶。吁。在则人亡则书。偶阅此帖。益重余高山景行之思。

　　用上人大机轴后

　　拈花微笑。断臂安心。早是佛法中微了也。那更行棒行喝。架箭擎杈。自谓。得其大机大用。殊不志。强弩之末。不能穿鲁缟矣。用上人。以大机自号。群公各出语以发之。其大机大用之旨。尽在是矣。鄙野不敢剩加一语於其后。不见道雪峰底。

　　权上人号用衡

　　物之重轻。非衡石莫能平。法之重轻。非至人莫能负。兹权上人。以用衡自称。是欲秉其不平之志。群公争先较定。不差毫厘。犹欲山僧一语。订正其尾。未免向无星处。重为点山。一二三四。四三二一。

　　华严指掌图

　　华严法界。包括十虚。迷其宗者。背觉合尘。失其旨者。南辕北越。往往不无扬朱泣岐之叹。竹院老人。总而括之。宿桑子书而刊之。贵使一切人。一举首。七处九会。不离目前。一敛念。百城风月。如指诸掌。倘或执相而求。图上春风绿未休。

　　悼幽岩中山和尚颂后

　　延佑丙辰春。余举中山。延佑戊午秋。余哭中山。一喜一恸。无端无端。迦叶空怀唤阿难。

　　悼子玄通书记卷后(西禅书记雪峰住灵石苑)

　　仪凤丹穴。书典六韬。村民七家。义兵养锐。扫除魔毕。放鹤亭空。死守玄关。万夫莫拔。死诸葛走生仲达。

　　悼万山镒首座轴后

　　火烧世界空。虚空不烧空。(此两句。辞戈颂)寂灭叟。正欲燎其生前口业。呵咤佛祖之垢。殊不知。身后之谤。虐焰愈炽。雪峰见义勇为。未免重为忏悔一上。咄。跳出火坑刀山万仞。

　　笑翁霍山云泉书

　　嘉定端平间。笑翁霍山云泉三大老。挟雷霆声价。喧撼聋瞶。二以道鸣。一以诗鸣。百世之下。虽残编断简。得之者。不啻夜光卞璧鸣。偶阅三帖。起余三叹。

　　石湖首座四题轴后

　　石湖。少奋英锐不群之志。遥遥北征。躏跞寒暑。舆图之广。足将半焉。山川发灵奥之区。佛祖显垂化之迹。眼中见。岂独此四事耶。余意。所谓酇傒人关。先收图籍矣。

　　琛上人血书楞严

　　七处征心。八还辨见。提奖娇儿。穷尽口业。老瞿昙曲於爱弟之情也。嘉定琛上人。沥其指血。从而笔之。然续佛慧命。血脉不断。尽在是矣。后之贤者。毋堕安公破句之辙。

　　断云轴后

　　悠悠卷舒。烂烂古锦。零分碎剪。或断或连。於栢庭云兴偈中见矣。只是一处。犹欠完全。雪山试为补看。钉钉着。悬挂着。

　　偈颂
　　宝公塔

　　杀气鹰扬振木梢。秦淮照影水痕交。漫天铁网烦巾下。完耶偏寻旧覆巢。

　　法眼塔(在)建康无相寺菜园里

　　去来无相万机冥。早是泥加家上深。未了当年行脚话。绕篱内外菜抽心。

　　保宁塔(在)建康南门铁索寺后

　　金刚钻子话何堪。价索辽天死未甘。大法乘绳铁索朽。一原秋色锁城南。

　　应庵塔(在天童)

　　一经虎穴差含沙。抵死难防毒爪牙。痛恨至今埋不得。春风吹血上桃花。

　　密庵塔

　　大彻何曾有悟门。末梢句子果何遵。当时晒谷无遗粒。不到穷煎累子孙。

　　破庵塔(在径山)

　　庵破人亡草自春。家私无一可区分。浮屠三尺高天下。碍塞凌霄峰顶云。

　　石田塔

　　三绕萝龛诉苦情。荒田不到少人耕。春风契劵重抄藉。家住梨花村姓彭。

　　五台方石

　　力宏大智辟玄关。毫涌金光石晕寒。座局万机无一转。随方即易人圆难。

　　香山红土

　　刻骨宁忘振父恩。眼佑爱水地天昏。苦心碾尽飞尘土。千手难收坠血痕。

　　白马经台

　　道虚冥漠贵冥心。真伪宁容一发侵。污血不随焦土尽。葛藤无影翳黄金。

　　少林影石

　　只影孤栖雪窖漫。九年无地着羞颜。生平缺相终呈丑。断藓虽遮石齿寒。

　　送长芦钧藏主

　　天荒地老熟超宗。落日孤云眼眼空。教外别传无剩法。长江吹冷一芦风。

　　铁庵

　　拳头竖起纯钢铸。打硬承当见几人。不到泼天炉鞴冷。绣花蚀尽壁痕春。

　　太原闻梅

　　老孚梦里错寻芳。声色丛中见未忘。二十四桥风信远。枝枝吹恨不吹香。

　　大惠谪梅

　　万卉丛中独擅芳。骚人阁笔费平章。不因踈放蛮烟外。谁信枝头别有香。

　　悼仰山雪岩和尚

　　双树缠悲事可嗟。说无所说太周遮。业风寒搅雪岩雪。一夜生埋小释迦。

　　庚寅秋。先师绝岸和尚。示寂於杭之岑山。闻讣有作

　　岑山云散月垂秋。涧水哀鸣日夜流。孝顺似儿应问见。哭师泪上额尖头。

　　密室

　　单提一句铁昆仑。据座方方白昼昏。暗地何堪明付授。黄梅放贼自开门。

　　光首座出世住崇福

　　首座已出世了也。崇山瑞色拥晴空。自知结得冤憎甚。无怪逢骂雪峰人。

　　游古寺三题

　　风低瑶草暗潮泉。地辟天开见混元。不识此基元已有。三登九上别人门。

　　文殊台

　　寒耸云边一发青。高高有路界飞尘。长虹贯日山含影。曲为黄金一臂伸。

　　应潮泉

　　来往如期信不移。石泓澄碧自清漪。山花褪雨浮红腻。香透尾闾春不知。

　　友人夜话

　　凉飙猎猎逗窗纱。枯坐清谈隙月斜。一语争机失回互。隔床飞唾湿灯花。

　　诠上人归建邺

　　家住鸟衣夕照滨。客因语别忆闲情。六朝往事鸣今古。偏寄长干塔上铃。

　　东林复上人

　　一寻寒木铁横肩。眼冷南荒瘴雨天。未入门时先识破。衲衣香染晋池莲。

　　棠溪

　　灵根一种异春风。曲曲寒流水印空。谁信枝头香韵少。品题不到浣花翁。

　　芝庭

　　地灵荐瑞紫英柔。玉砌亭亭烂不收。秀色可餐名可傲。商山尺土富琼楼。

　　竺乡

　　西乾正派许谁分。一法应难举似君。白日空来知己少。手肩寒重五天云。

　　月屋

　　玉斧修成不记秋。广寒宫殿冷光浮。泼天门户无遮[打-丁+老]。普与人间作盖头。

　　雪村

　　漫漫大地绝中边。冻锁茅檐尺五天。忆得七家鳌店里。夜寒旅枕不成眠。

　　示崇智道者

　　智莫能知识亦难。丝毫才涉隔重关。山花如锦球门路。知为何人一破颜。

　　越州巴上人血书法华经求偈

　　依经解义蜗沿壁。七喻三周血聚蝇。吹去萎花雨新好。乱红零落剡溪藤。

　　和上人五月之江西

　　江流西去雪涛飞。冷恨胸中只自知。和核和皮亲咽却。荔枝树下定回时。

　　秦上人回越

　　秦望峰高雪霁时。古今难换目前机。右军祠下山如洗。飞笔无锋冷砚池。

　　雪心

　　枯木春痕糁玉英。乾坤冻合几消凝。祖庭寒色谁关虑。寸寸肝肠寸寸水。

　　高上人回乡

　　冷淡相依一夏残。花根无艳虎无班。临行特地相撩拨。主丈今朝恰未闲。

　　特上人江西礼祖

　　黄落山山树色曛。炊巾未易染闲云。西江法窟名天下。不是牛群是马群。

　　祖维那游淛之天童

　　春融涧底玉鸣沙。东望岩层海日斜。路入堆云寒翠里。碧桃看实莫看花。

　　釰潭

　　铁冷无花古意多。影寒谁共照澄波。难淹千尺千霄气。秋水一痕霜不磨。

　　田维那回东林省师

　　子无板齿父重牙。照影龙媒产淈涯。千古晋风犹未歇。白莲香绽一池花。

　　壁禅人回钱塘

　　祖道何堪语寂寥。未甘恨逐阵云消。风前啮镞谁明旨。箭是钱王射过潮。

　　建上末山长老。收月林和尚法衣。求偈

　　丹山随处着禅房。底事人传有许长。林月一枝谁寄重。袈梨犹带桂花香。

　　怤上人归太平

　　雨过山山暝色开。层鳌一见掉头回。角声曾搅禅僧梦。家近谁楼莫听梅。

　　蓝田首座游建

　　田田蓝玉照丹山。剑气难淹射斗寒。今古溪山今古恨。夕阳桥影莫凭栏。

　　悼荐福月磵和尚

　　荐福碑轰姓字留。楚天空阔句谁收。长竿影冷矶痕雪。磵水无声月自秋。

　　康上人之浙西

　　康庄有路任飘飘。秋入空林叶半凋。一点吴云添客恨。塔铃长短送江潮。

　　悼蒋山月庭和尚

　　得处何曾负佛心。退耕田地恨难平。从兹荒却钟山路。秋色凄凉月一庭。

　　定书记游浙

　　纸袄抄来语欠灵。客途缄恨苦连心。雪山姜杳虽无味。烂得人肠毒最深。

　　士农工商

　　奋臂名场占榜初。飞腾多是起犂锄。而今于禄多奇艺。贵卖花窠贱卖书。

　　文武医卜

　　奎星久矣晦寒芒。学剑无成鬓已苍。四海疮痍敛无药。多从龟壳决兴亡。

　　渔樵耕牧

　　丝轮放罢水浮空。闲拨残云拾坠松。击壤歌喧酣老耳。桃林声暖卷桐风。

　　琴碁书画

　　弦奏南熏万物敷。更新局面见贤愚。山川天下一部史。骏索权奇多按门。

　　小师汝霖游方

　　凌晨炷别雪山前。恰值秋霖雨霁天。湖北湖南与么去。游方第一莫参禅。

　　耕隐

　　荒荒荆棘刺人眸。遁姓逃名恐未休。祖父田园闲契券。一犁风雨回天秋。

　　荆石

　　纷纷真伪的难论。玄质凭谁剖化根。老却卞和双眼碧。白添云影抱春痕。

　　揩上人之径山。兼简虚谷和尚

　　风雨昏酣苦凑奔。控人一代有龙门。禅床一见便掀倒。剑是黄巢过后痕。

　　常寂道者求偈

　　寂然常照照还非。参究须明向上机。一自灵山微笑后。嫩红不上落花枝。

　　题吕洞宾

　　半幅乌纱衬道妆。匣中斗气冷涵光。蓬莱日月闲难守。树老城南酒正香。

　　明上人归古田资福(善侍者道场)

　　慈明见后便归乡。烦子传言侍者傍。耽着座山无好味。出炉胡饼饭吹香。

　　钓台开上人之浙

　　半肩毳衲下龙台。剩着闲钱买草鞋。有问南闽消息子。萹枝花向雪中开。

　　益上人回建康半山

　　茶边语别意偏勤。客土终难两地分。邺上宋家丞相宅。楼钟时撼半山云。

　　文大师号锦溪

　　滩流绕岸浸明霞。眼底谁分是沤麻。濯濯一机收万像。莫言剪水不成花。

　　淮上大禅人之天台

　　西望淮濠隔杳冥。天涯只影伴孤藤。明朝飞锡亭前路。看瀑穿云剩一僧。

　　传上人游方

　　讯别临分引话长。具参方眼碧含霜。闽中土豹少行脚。不出飞鸢是谢郎。

　　供堂净发陈待诏求

　　精艺家传压当行。几蜚寸刃冷含光。山僧毫发难瞒汝。舍利虽无却有霜。

　　赠制僧履待诏

　　十分时样带湖山。线路终难略放宽。一着高人有妙处。云根背手蹙飞鸾。

　　谢南山无言和尚建留香堂

　　南山鳖鼻毒横飞。梦里无言启化机。曲为遮头千载讨。牯牛圈着铁巴篱。

　　李白

　　六合风尘未扫清。酒肠如海破愁城。月沈采石潮痕落。还似吟魂醉未醒。

　　杜甫

　　忧国忧民客异州。塞笳声里戍楼秋。浣花寒涨溪流腻。难洗风尘一掬愁。

　　东坡

　　人间得丧果何凭。空里浮花日里水。琼海不知身是客。生前惯作水云僧。

　　山谷

　　涪江秋晚日荒荒。逐客闲吟意味长。身后身前一炊梦。鲊鱼腥冷桂吹香。

　　题蒲萄

　　斜曛弄金柔。剪剪寒棚秋。渴浆魂欲醉。梦绕西凉州。
　　翠湿珠露香。影泻瑶月白。水晶帷幄寒。凭谁唤仙客。

　　画蠏

　　沙降潮落渚。郭索戏蹒跚。酒兴谁牵梦。芦风叶战寒。
　　努眼资旁行。侧翻波底天。人间汤火沸。不到败荷边。

　　画鹰

　　铁觜怒啮金缕柔。英英俊气思离辑。霜眸一举剿狐兔。平芜血冷关河秋。

　　莲社图

　　图荒烟老晋封疆。投社人归岁月忘。利禄难牵香火梦。芙蕖影里漏声长。

　　桃源图

　　图画溪山足四邻。晴云难[打-丁+老]洞门春。不因渔棹吹腥网。老却桃花独厌秦。

　　寄香城升长老

　　忆得相从古涧旁。更深夜静与商量。熏天炙地者些子。花蔼重城带雪香。

　　小师礼周侍者。书语录辨。求偈

　　语言陈腐欠生机。累子编刊数月期。待到糊窗缦[午/止]处。方才此录话行时。

　　佛事
　　璹都寺火

　　漏灯盏一期摵碎。璹器不是家珍。圣箭子破的横飞。断镞难寻去路。瞥转生死一机。直下急须领悟。倘或迟回。(掷下火)湿纸包火。

　　悟首座火

　　了了常知。机机顿悟。四十余年。冷守雪山。二六时中。单明此事。只如睦州唆临济。问佛法大意事作么生。(掷火云)泼油救火。

　　传知客火

　　雨夜读传灯。传博极渊源。错认白是纸。死句终难诠。要会活句么。(掷火云)山青花欲燃。

　　琳都寺火

　　一有多种。二无两般。球琳琅玕。鉴下即易。金圈栗棘。吞透即难。重关[列/手]破。死海蹈翻。(掷火)依前被热瞒。

　　珉都寺火

　　石中有珉。绝瑕绝类。埋藏九十五年中。抵死一槌俱击碎。击碎后如何。(竖火云)跳出杨岐金圈。(掷火)再入火光三昧。

　　小师成副寺火

　　亲以义重。法以情亲。呵咤怒骂。玉汝于成。彭修殇短。一定手数。离却爱缠。勿怀惧怖。师资义断。亦在此举。骨肉情忘。亦在此举。(掷火)火里木人泪如雨。

　　法眷孚首座火

　　言孚而信。行确而端。形诸外见之则易。虚其中识之则难。香烟起处。坐脱立亡则不无。先师意。作么生会哑。宁可吞炭。

　　宸藏主火。来自开先

　　未离青玉峡。袖里摩尼光绝类。暨发乌石岭。袖里摩尼亲击碎。击碎后如何。(掷火)红炉飞雪。阳焰翻波。

　　小师昙侍者火

　　三年执侍玉无瑕。十八春残一梦赊。梦破尘消恩义断。优昙火里别开花。

　　法副寺火。能阇梨

　　佛事门中。不舍一法。千思万算。计较得来。抵死谩生。有甚么限。般若无舟。菩提有岸。今日且修火观。

　　镒首座火

　　唆临济参黄蘗。万山崄绝色如墨。接云门嗣雪峰。一径落花春色浓。寂灭相尽。生死途穷。木人把火烧虚空。

　　璘净人火

　　璘璘非玉。碌碌非石。黄梅死货活卖时。夜半三更人不识。即今玉石俱焚时如何。火里乌龟双眼赤。

　　严都寺入塔

　　进道严身。去名就实。石窗灯盏扬下时。幻泡空花复何物。(抚骨)蜕骨龙眠香雾窟。

　　传副寺火

　　直指单传。陈年断贯索。横拈倒用。贴秤麻三斤。(竖火)这里豁开死眼。火急翻身。(掷下火)白灰辊出红麒麟。

　　东都寺火

　　东海潮平。西岩月皎。沤花灭尽光境忘。三际空来一昏晓。是则是。只如杨岐逼慈明。晚参事作么生。(掷火)近火先燋。

　　杰维那火

　　江上青山。屋头春色。一语杰出丛林。千古翻成芽孽。杰维那。叶落归根见得亲。火里花开色如铁。

　　荆溪玻都文火

　　石涧氷生。荆溪月白。杨岐鬼眼豁开时。玉石依前难辨别。只今玉石俱焚时如何。(掷火)散作玻璃成五色。

　　仁都寺火

　　打圆(相)。唤者个。作金刚圈得么。仁者见为之仁。打圆(相)。唤者个。作栗棘蓬得么。智者见为之智。全死全生。无是不是。(掷火)火里蝍蟟吞鳖鼻。

　　琼堂主火

　　琼树花残。虚堂漏静。风火无常。扫除幻境。(掷火)眼不见为净。

　　瑶法公火

　　老不传衣。守死善道。瑶池月冷转身时。活句依前犹欠悟。打圆(相)。便向者里悟去时如何。(掷火)乾茅引火。

　　梦都寺火

　　杨岐的旨。了无要妙。大梦忽醒时。古今一昏晓。掀翻圆觉伽蓝时如何(掷火)顺风纵燎。

　　证寮无火

　　意绝攀缘。道无修证。认影迷头。通身是病。某人。薝卜花开。铁树春香。艳不随风火尽。

　　怪石珍首座火

　　片板横檐。绝世高古。虚空撒手便行时。大地山河无寸土。一物长灵。不堕生死。(掷火)火云影里怪石露。

　　枢局主火

　　密运枢机。未忘局量。千思万算。计较得来。生死无明。转增妄想。只如不落心思意想一句。又作么生。(掷火)火曰炎上。

　　睿上人火

　　知几其神。惟睿作圣。唤作及第心空。未是克期取证。掀翻圆觉伽蓝时如何。(掷火)火出木尽。

　　隆上座火

　　大地隆平。虚空凹凹。踏翻死海浪翻空。惊起泥牛双角折。别别。(掷下火)日里藏水。火中钓鳖。

　　良监粮火

　　善性良心。明因识果。捱到吹糠着米时。一觉黄粱酣梦破。便与么去时如何。(掷火)乌龟向火。

　　因监粮火

　　数米量柴。将勤补过。死尽偷心。急须顿悟。何故。因风吹火。

　　小师太上座火

　　大初冥冥。至理渊深。会则目前包裹。不会则生死漂沈。师资义绝。玄路难寻。且从火里别真金。

　　西翁梵西堂火

　　梵音何来。真空何像。散席参方。究竟得明。生死无明。转增虚妄。何故。火无西旺。

　　璋首座火(曾住院号锦溪)

　　我首座已出世。锦濯溪流波已逝。我首座已行脚。珪璋也要重磨琢。道绝功勋。情忘鉴觉。(掷火)焰冷红炉雪花落。

　　了首座火(曾住翠林清溪)

　　提为人句。翠林倒影环清溪。拶崄崖机。水激寒泉喧古涧。尘境空寂了无常。地水火风真即幻。只如睦州接云门嗣雪峰。又作么生。(掷火)雪中送炭。

　　日法公火

　　黄梅昔日。传依不传法。雪峰今日。传法不传衣。是法非法。了无异见。死句活句。惟己自知。(掷火)何须秉火情人题。

　　同都管火(浴中死)

　　同声相应。飞圣箭密露全锋。同道方知。逼晚参暗中藏毒。无生国里。一笑翻身。生死海中。未离垢浊。(掷火)水浴何如火浴。

　　落发

　　殿前草。无明草。刬削尽时。色穷归皂。珊瑚树林月杲杲。寸刃拈来。寒光烨烨。尽净刬除。纤毫不立。雪里一花开五叶。

　　付衣(同附六人)

　　鸡足底。黄梅底。暗合明投。无是不是。全身任重时如何。六人成大器。
　　一丝系重。不传而传。要求密意。密在汝边。付袈裟云袈裟搭在肩。

　　自赞
　　潮州广法文长老请赞

　　法不可传。文不加点。嗣永元学拙於愚。据雪山道无兼善。声震海阳。一新闻见。潭里鳄鱼眼如电。

　　三峰定长老请赞

　　金襕拥座。玉尘谈空。定其宗如云门之有文远。唱其道如慈明之有黄龙。住山有前辈之古执。应世无今时之变通。秉权衡於量外。欠绳尺於胸中。似此绝标致。谁能蹑其踪。云外三峰耸碧穹。

　　云门彬长老请赞

　　道绝古今。机全杀活。笑曾郎舀来千五众。木杓欠长。鄙洋屿打发十三人。竹篦太短。非色非声。满耳满眼。云门一曲江风暖。

　　视音明长老请赞

　　机兮默默。用兮冥冥。搅螺江惯将折筋。钉虚空不口寸丁。即真即假。非色非声。明月半窗梅影横。

　　小阿应天贵长老请赞

　　严冷难亲。温良易见。历浙访道。寻师归闽。授。
　　宣住院。恢大中之道。洞彻玄微。续雪峤之灯。光明发现。无师之智。孰尽其善。克家有子。贵宜得贤。一滴寒泉浪拍天。

　　兴福煜长老请赞

　　气宇闲澹。面目巉岩。出林白额。腥风莫掩。磨牙鳖鼻。毒气正酣。描写不得。青出於蓝。煜煜星光辉斗南。

　　俶藏主绘像请赞

　　智无师授。学有专愚。放出南山鳖鼻。生擒南海鳄鱼。似这模样。其谁与俱。何堪赤手捧天书。

　　小师正心藏主请赞

　　口毒心慈。气严貌古。嗣永元不识佛心。膺宣命对扬[廿/曳]子。有胸中全屋之规模。无盖世惊人之名字。何消描摸向人前。殆似攘羊证其父。

　　外甥正韶都寺请赞

　　远之而冷。即之而温。续广陵道。散音谐韶。护灭中峰。灭碎沙盆。渭阳正派。其来有源。一滴寒泉四海分。

　　梅石宋宣教真赞

　　雁塔无心。鸡窗有意。百稔犹幻兮。傲时秕糠。三教精研兮。洞明一理。肝肠铁石。至老难移。平生心事梅花知。

　　平村李郡马真赞

　　巾笼犀顶。秀挺芝眉。卜重城之隐。易书贸屋。赋盘谷之归。疏泉凿池。炊梦忽醒。人世已非。桃源花霭春枝枝。

　　横秀陈宣教真赞

　　山云癯而秀横。池月清而镜明。诗礼传家兮。礼席春暖。湖海延士兮。陈楼昼晴。后学模范。尚有老成。故家乔木干云青。

　　东禅方岩和尚像请赞

　　岩岩伟瞻。隆隆显擢。笑谈融度外之町畦。英特绝今时之作略。闲居山之云。影自卷舒。丽觉城之月。辉流海岳。句下丹青。机先描摸。重重烟水昏楼阁。

　　送乾维那游方

　　乾坤今古日月明。山川不逐邮传更。肩磨踵接烟尘腥。沙空汉冷鸾凤冥。洞桃未到春叶零。野草几见霜丛青。壁根主丈□跳鸣。芒鞋背蹙鸳鸯绳。了无一语堪将行。晴云倒影翻玄泓。

　　送剑上人归严州

　　一锡朝离涧泉曲。凉空一雨收残溽。雪峰法道今何如。但言粥足饭亦足。衲僧无营亦无欲。自家水牯自家牧。钓名钓禄两茫茫。月浸严滩半钓玉。

　　宁上人回泉州

　　雪鳌去天无一握。南来北来难凑泊。南山鳖鼻老磨牙。南山白额头带角。上人一见便面头。甘草何曾轻动着。乌藤抝折到家时。洛阳月冷潮痕落。

　　寿上人归杭州

　　上人久别西湖秋。一筇来作南州游。青山在在栖棘闹。楼阁处处昏鸦投。寒泉收声铁虬蛰。枯木春老苔花收。参须自参急着手。大法谁为正宗寿。心花忽尔发现时。桂子香瓢月如昼。

　　明藏主回潮阳省师

　　向来别我鳌山巅。今复见子逾十年。孤筇冷挟北山雨。毳衲香染西湖莲。倦游懒作吴楚兴。归梦飞逐炎云边。参方贵展极则事。圆相不用呈师前。老余清兴不可到。瘴雾不碍双眸悬。韩公书堂灯火静。唐栢黛色应参[廿/曳]。

　　送先藏主重建那罗延窟

　　南方法窟那罗延。法师无表名始传。慈云不遂野云散。杂花浓染岩花鲜。木榈亟锁竺梵古。鲸杵时撼苍龙眠。岩房掩寂晓色瞑。朴握暖附寒孤禅。铜瓶和月汲潭渌。瓦甑敲火烧松烟。千村万落信脚到。杖头三合休论钱。岩中胜绝神蜚越。何当一策登穷巅。经台分我一笑暇。老兴引手摩青天。

　　恭侍者求游方

　　痴云蔽天苦冥漠。觉苑花残寒色恶。百城烟水空微茫。善财处处失楼阁。朝来有客来潮阳。鳄海波中见头角。谁家齑瓮应最深。觅我遍参语一则。欲书无语堪描摸。四檐凄冷檐花落。

　　到方山寺

　　方方屹立山如屏。野色浮腻泉石清。舍桐蜕子朝露冷。草荳绽荚秋香零。蛇村鼠落俯脚底。逈隔凡俗烟尘腥。我来似与小有约。呼应万象天风鸣。可人景物双眼明。半窗日色山云青。

　　仰山彦书记之径山

　　昔年曾饮姜杏杯。香浮雪谷翻轻雷。城南锺瑞见英秀。百草不敢争春魁。潮平三山瞑宿雾。雨闭楼阁昏腥埃。适途[土*焦]斧声方闲。明窗有意何当开。满襟吴楚赍旧恨。秋兴入梦无迟回。龙门一代争仰止。招隗正筑黄金台。

　　中原宝首座之净慈

　　行行笑踏吴楚云。一夏两错应休论。袖中自有中原价。温粹孰剖玄无根。青山不断行客路。楼阁深闭谁家门。金波寒涌葑痕合。梅香柳影空黄昏。

　　楠藏主回浙

　　涧泉鸣秋声历历。乌石摩云色如紩。枯木凝春夜定回。方池蘸月涵虚碧。宏开藏海花重重。真机演出还演入。司其钥者喜得人。不独有权应有实。梗楠杞梓法栋梁。火枣交梨意荆棘。功成解印湖山秋。柳影梅香旧知识。老我炎云涧雪滨。吴楚相望兴何极。临风重索饯行篇。一语欲书还住笔。玉泓翻水浪如激。檐松吹香翠欲滴。

　　蓬莱清水远庵主

　　老禅清水庵中来。气挟清水无飞埃。一从识得庵中主。花片不染庵前苔。胸中妙应有活法。粒米不蓄兼蓙柴。老来了却行脚债。几辨布袜随青鞋。球门无关铁限古。印塔瑞霭祥烟开。涨波梅雨激泉涧。倚天金碧飞楼台。好山抵事不少驻。归棹苦逐安溪回。炎云引首一笑活。人间何处非蓬莱。

　　寄潮州东斋先生

　　古今宗教师昌黎。首以文学鸣海湄。古瀛礼乐盛化地。瘴雨不洗眉山碑。地灵荐瑞天不靳。烂烂照海奎星垂。斋名以东慕东鲁。学古心古时难移。会堂克家侍鳌顶。极口公道谈公诗。老余深樵发如雪。何当一见掀双眉。云横乌石铁壁立。怒涨古涧春泉肥。临风奋笔徒依依。寸心远逐炎云飞。

　　无藏主游浙

　　当时错听小艳诗。藏海揭翻难洗耳。声尘消尽义路忘。今古互融冥一理。吴云楚水清兴长。寓目溪山休寓意。平田浅草须堤防。不到大虫老无齿。江空岁晚兹何时。力道勇决无迟迟。临风一语难上纸。四檐拥雪梅花飞。

　　小师奉维那游浙

　　凌晨炷别涧泉曲。切齿临风无别嘱。冲云有志合奋飞。屋头春色休驰逐。溪藤书偈推晴窗。檐竹飘寒散腾六。诸方五味正炊香。老僧一味拈不出。罢参毕事却归来。地炉待子煨萝卜。

　　赠画士

　　有客有客来城隅。袖里秘[打-丁+来]丹青书。胚夺造化胎元枢。妹陋一发穷缁铢。愧余深樵雪满颅。毳衲寒染山云曜。筠檐阁雨松烟踈。生绡半幅毋劳舒。渠今非我我非渠。太虚无影澄氷壶。山林锺晣分已殊。大手留写凌烟图。

　　竹房开首座回建之大中

　　竺[王*函]芳披花雨红。天风剪水春光融。上碑字可师前哲。崄崖句拶机全锋。峰头数载闲相从。极口每见高谊隆。亭亭玉立竹房竹。霭霭香挹松山松。朝来语别情冲冲。碧水远激寒流淙。难兄难弟无所择。迎门一笑欢相逢。为余久踈多致恭。尺笺不敢干飞鸿。期将此道恢大中。涧水喜跃龙潭龙。

　　樵隐和尚语录卷下(终)

