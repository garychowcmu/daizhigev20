续藏经   永觉元贤禅师广录
　(嗣法)道霈重编

 无异大师赞

　　　　真寂广印
　　吞却死猫头。啮尽生人胆。脚跟不踏艹。鼻孔自辽天。眉毛忒粗而魔外丧气。眼光远烁而佛祖难容。机迅直似雷轰。舌辩每同泉涌。祇有藏身一着无人识。果然传得寿昌宗。

 永觉大师赞

　　　　昨非庵弟子郑瑄
　　这老阿师。寿昌嫡血。拙若丑石。硬同顽铁。大弘正中妙挟之旨。克绍前徽。远继通霄路上之踪。直还原辙。一枝麈尾。扫开百世迷云。七尺藤条。指出千山晧月。禅教律化作一家。儒释道同归点雪。五百年来仅此人。是圣是凡休浪说。

 永觉和尚广录序

　　鼓山大和尚永觉贤公。迁化之三年。其嗣法子。今住山为霖霈公。结集师生平说法语录及诸撰述。所谓禅余内外集。晚录。最后语。洞上古辙。[穴/(丬*臬)]言等。编厘为三十卷。而题之曰广录。命之蕃序其卷首。蕃自顾钝根。落箭锋之机者数矣。序曷敢为。又念居师座下。亲承教诫。涵泳淘汰。自少至老。已非一日。不可谓无所得於师也。序曷敢不为。谨序曰。昔世尊于灵山会上。百万众前。拈华示众。独饮光尊者。一笑投机。遂付正法眼藏。谓之教外别传。自是。四七二三。以及五宗诸祖。绳绳相继。灯灯相映。莫不皆用此机付此法。如水传器。了无渗漏。奈何法久毙生。真人罕出。以伪传伪。疑误颇多。吾师乘愿再来。为法檀越。具大福慧。施大辨才。以无明为师。无异为友。父子兄弟。后先继美。鼓扬斯道。振曹洞坠地之纲。药末法必死之疾。金章玉句。苦口婆心。无不与从上佛祖心血骨髓一脉贯通。具鹅王择乳之眼者。一见自识。安容蕃赞一辞耶。他日必有佛心天子。为纳大藏中。与永明宗镜。明教镡津。及诸尊宿语录。并行天壤间。洗光佛日。剔耀祖灯。盖以大法为公。非敢阿私所好也。且师行道海内。垂三十载。特立独行。不为世风所摇。譬雪中峨眉。拔地凌空。巍然迥出。世人孰不景仰。况有是录。以发其蒙。而启之窹。则师之道不於此而益大光明哉。师手着更有楞严金刚二疏。心经指掌。四分约义。律学发轫。弘释录。继灯补灯二录。净慈要语。鼓山志。开元寺志等书。俱别行。兹不复赘。是为序。
　　赐进士第奉训大夫吏部考功司郎中前浙江道监察御史菩萨戒弟子林之蕃和南题

 禅余内集序

　　永觉大师。自浙反闽。复休老于福之鼓山。侍者太冲上人。录其三会之语。类而合之。为禅余内集。集既成。来檇李问序于予。予虽忝读佛书。于佛之道。实毫无所窥测。安能知大师哉。不知而妄序之。则予之辜也。上人固请。弗克辞。乃曰。无已则姑述予之知大师者可乎。大师学贯天人。识达今古。大而理乱兴亡之故。小而贤否进退之几。幽而河洛星历之微。显而礼乐刑政之赜。罔不精究其致。或出一言。便可千秋。此则予之知大师者。知其学之精也。灵光磅礴。任笔所之。理无不精。意无不达。议论变化。莫知端倪。然皆清真雅澹。舂容和鬯。无藻绘浮靡之习。无激扬挥霍之气。此则予之知大师。知其文之粹也。年近耳顺。方鸣斯铎。开堂两载。即思卷舌。所居一任外缘。如不事事。绝无喜巧之念。贪营之思。此则予之知大师。知其养之恬也。铁骨擎空。孤风绝侣。操行刚方。动必师古。虽历主四剎。而足不入俗。虽日接显贵。而语无阿顺。此则予之知大师。知其节之峻也。室中单提祖印。牢把铁关。虽英衲鳞集。率皆望厓而退。绝未见其滥有许可。付拂传衣。以图门庭热闹。此则予之知大师。知其守之严也。至于升堂说法。矢口而成。机辩自在。电卷云蒸。而实不局守一途。或痛快。或绵密。或高古。或平实。此则疑其如摩尼圆映五色不定。亦如巨海波澜涌没何常。即大慧所谓大方家手段。禅备众格者非欤。此特隔江望剎影。描写于依稀恍惚之间。有如此者。岂予之谫劣。能知大师哉。然予尝闻之。大师云。我生今之世。直是形影相吊。实未见有能知我者。然我亦不求知于今之世。但斯言未泯。吾道在兹。他日倘有能因吾言而见吾心。则少林一宗。庶几不灭矣。今请以斯语弁之卷首可乎。上人唯唯。遂笔之以为序。
　　时崇祯癸未孟夏四月。佛[言*(廷-壬+旦)]日。赐进士出身奉勑提督南京应天等府学政前巡按江西等处原任湖广道监察御史檇李弟子曹谷稽首和南题

 禅余外集序

　　古今以文鸣者三。有德性之文。有问学之文。有才情之文。世所盛传者。问学才情而已。至于德性之文。则自六经以降。不少。槩见作者固希。而知者盖亦寡矣。永觉大师。早专鲁诰。善朱程之学。壮岁弃去。遂入寿昌法社。久之。归闽住福之鼓山。门人录其藏稿以行。师自命名曰禅余外集。丁丑春。淛中诸缙绅。请居杭之真寂。门人益增。其所未刻为卷者八。为目者十有二。余乃为较而梓之。余何能知大师哉。第读其文。见其不驰骋于才情。而实非富于才情者不能至。不组织于问学。而实非深于问学者不能道。直如春工化普无迹可寻。亦如白雪调高有耳难听。且余每见其下笔疾书。千言立就。靡不痛快醇至。至于微显阐幽。开今古不敢开之口。而皆出之。以平易和雅。无艰险绮丽之习。所谓德性之文非耶。盖师佩寿昌法印。慧光浑圆。丛林推为第一。而实心实行。无不可方轨前贤。垂范后学。尤称为末流砥柱固宜。其见之文者如此。是岂可以才情问学相比况哉。余不揣愚蒙。僭弁简首。固知轻污珠玉无所逃罪。然姑以述生平欣仰之私。云尔。崇祯庚辰秋八月既望日赐进士出身中顺大夫常州府知府归安弟子陈管题。

 最后语序

　　梁普通间。菩提达磨。自南天竺国来。倡为禅宗。不立文字。直指人心见性成佛。其付法偈曰。我本来兹土。传法捄迷情。一华开五叶。结果自然成。嗣是六代传衣。五宗竞出。由唐历宋。其化大焉。五宗者。沩仰云门法眼三宗。与宋运俱终。其传至今日者。唯临济曹洞二宗。其洞上一宗。亦已久衰。至万历间。　寿昌无明老祖杰出。始中兴于世。　寿昌入室弟子凡数人。其最着者。　博山无异和尚。与　先师鼓山永觉老人。老人年二十五省发。四十出家。四十六悟道。五十七岁出世。八十岁入灭。二十余年间。四坐道场。大作佛事。言满天下。道被域中。凡丛林久参耆衲。罔不腰包来觐。而海内贤士大夫。亦多折节问道。其生平语录着述甚富。俱已刊行于世。而此万余言。是其最后绝唱。标名最后语者。老人所自命也。窃惟老人之道。广大精微。其学贯通该博。其见地圆明超绝。其说法纵横无畏。其所守严。其所养到。其福德寿考。允称圆备。而临终之日。说偈辞众。危然坐脱。头正尾正。即求之古尊宿。亦不多得。况时辈乎。呜呼达磨一宗。传至今日。而弊已极矣。老人出而挽之以力行。镇之以正大。绳之以纲宗。验之以言行。牢把铁关。不少假借。故虽诸方号饱参者。其始至。不无行行然擎头戴角。而老人不动声气。微垂勘辨。即皆土崩瓦解。懡[怡-台+罗]而去。唯真参之士。具择法眼。乃能俯就炉鞴。久炼不退。盖知当今之世。少林一线之脉。不至坠地者。唯老人是赖耳。无何世缘告毕。遽戢化权。人天眼灭。孰不哀慕。于是建州弟子谢飞卿氏。请以最后语。寿诸梨枣。公之海内。庶几他日问道者。知路头在兹。不至迷误入于邪林。甚盛心也。小子霈。忝预法席有年。兹又滥膺付嘱。凡老人生平历履。颇得其详。于是谨序其梗槩于卷首。其他备乎林涵斋居士行业曲记云。时岁在丁酉仲冬下浣嗣法弟子道霈焚香稽首题。

 鼓山晚录序

　　余当晚岁。悞入世网。作此虫豸。幸不遄殂。延至今日。凡二十载。所有应酬之语。如虫御木。如风号窍。不能自节。乃至连编累牍。甲申以前。不辞丑拙。已掷向人间。恣众弹射。至今壬辰。复八更裘葛。卮言未息。侍者复汇辑成编。将付之剞劂。请名於余。余时年已七十有五。不亦晚而又晚者乎。乃命名晚录。夫岁当晚则化机闭塞。日当晚则人物宴息。树当晚则枝叶脱落。而正命於根。人当晚则营卫日竭。而与死为邻。余今当与死为邻之日。仅此奄奄一息。未遽绝耳。一生伎俩。至此而尽。一生行业。至此而终。余尚何言哉。余尚何言哉。若夫是臧是否。可存可废。则付之世间具择法眼者。　　　　　　　石鼓老人元贤自题

　　永觉和尚广录总目

卷首
　　序(广录林之蕃序　内集曹谷序　外集陈管序　最后语道霈序)

卷第一
　　住福州鼓山涌泉禅寺语录　　住泉州开元禅寺语录

卷第二
　　住杭州真寂禅院语录　　住剑州宝善庵语录

卷第三
　　再住鼓山语录

卷第四
　　小参

卷第五
　　普说

卷第六
　　普说　　茶话

卷第七
　　拈古　　颂古

卷第八
　　佛事　　问答

卷第九
　　法语

卷第十
　　法语

卷第十一
　　书问

卷第十二
　　书问　　启

卷第十三
　　序上

卷第十四
　　序下　　题跋

卷第十五
　　记

卷第十六
　　文　　考

卷第十七
　　疏

卷第十八
　　铭

卷第十九
　　论赞

卷第二十
　　诸祖道影赞

卷第二十一
　　诸赞

卷第二十二
　　偈颂

卷第二十三
　　偈颂

卷第二十四
　　诗

卷第二十五
　　诗

卷第二十六
　　诗

卷第二十七
　　古辙上

卷第二十八
　　古辙下

卷第二十九
　　[穴/(丬*臬)]言上

卷第三十
　　[穴/(丬*臬)]言下　　福州鼓山白云峰涌泉禅寺永觉贤公大和尚行业曲记　　永觉老人传

　　永觉和尚广录总目(终)

　　 

　　永觉和尚广录卷第一

　　　　嗣法弟子　道霈　重编

　　住福州鼓山涌泉禅寺语录

　　开戒示众。灵山一片老婆心。掇出虚空要卖人。观音傍见微微笑。波离出众便当承。分明祇是无风浪。带水拖泥古至今。此中若有仙陀客。不向如来行处行。竖起尺云。优波离来也。挥尺一下云。说戒竟。大众还知么。若知得。更不须琐屑。便能倒跨须弥。横吞世界。指日月而西升。旋乾坤而右转。有斯奇特。岂不丈夫。其或未然。山僧传得个本子。少刻一一与诸人诵过。莫道山僧瞒大众好。
　　元宵示众。新年以来。东海龙王与日月灯明佛。大相争战。不分胜负。今晨山僧性发。将二人各打三十山藤。赶过北郁单越去也。二人是非且置。祇如晴明阴雨外一句作么生道。僧出曰。晴明阴雨。师曰。情知你只解与么。僧拟进语。师便喝。乃曰。今既无人道得。山僧打葛藤去也。太虚无畔涯。沧海无覆盖。晴看银竹垂。雨把袈裟晒。狸奴白牯却知有。三世诸佛遭捉败。更有神前酒台盘。却最会捏怪。倒骑佛殿出三门。惊倒金刚在门外。此夜诸佛诸祖之法。尽说了也。更有一句子。乃诸佛诸祖说不到底。本欲尽情与诸人说破。怎奈山僧住持事繁。待天王殿落成之后。为诸人说破在。夜寒。珍重。
　　端阳示众。昔日雪山老人。指鹿为马。东西诸祖。证龟成鳖。次第累及山僧。亦不免将错就错。今当端阳佳节。不可虚过。祇得将太虚空。捏作个小粽子。要与诸人充肠果腹。乃以手托起香盒。示大众云。大众。若咀嚼得破。行见竞龙舟歌楚些。一任烟波自由。不用饮蒲酒挂艾旗。自然妖踪顿息。如咀嚼不破。一个小粽子。塞断诸人口门去也。咦。临渊无限伤心处。安得黄金铸屈原。
　　诞日示众。师举扇子云。祇这个。放开则比比不同。溪山各异。收住则十方坐断。云月是同。至於不收不放又作么生。今日三世诸佛。在老僧扇子头上放光动地。若有伶俐衲僧。请出相见。僧问。拄杖子年多少。师云。露柱证明。进云。和尚年多少。师云。问取露柱。进云。如何是无量寿。师云。剎那剎那。问。未出母胎时如何。师云。人疑杀。进云。已出母胎时如何。师云。疑杀人。进云。二俱不涉时如何。师云。鉴。进云。天上天下唯吾独尊。尊个甚么。师云。圾垃堆头破木杓。僧礼拜。师云。明年更有新条在。恼乱春风卒未休。久立。珍重。
　　中秋示众。欲识佛性义。当观时节因缘。今夜金风透幙。玉露垂枝。素月流辉。碧天如洗。落叶点点飘林。寒蛩声声入耳。帘外之青山尽曙。江中之白浪摇光。祇此因缘。还有佛性义也无。若说有。错认驴鞍桥。若说无。面南看北斗。毕竟如何。咦。不因夜来雁。怎见海门秋。
　　冬至示众。一阳来复。诸阳积而成乾。一阴初姤。诸阴积而成坤。动静如环无端。造化繇兹阖辟。只如大易云。复其见天地之心乎。大众作么生会。先儒云。动见天地之心。或云。静见天地之心。或云。动静之间见天地之心。或云。非动非静见天地之心。诸人试道。这四语。那一语较亲。今日鼓山未免为诸人注破。以拂子击案左云。动见天地之心。击案右云。静见天地之心。击案中云。动静之间见天地之心。收拂子云。非动非静见天地之心。蓦竖起拂子云。还见么。喝一喝云。诸人莫道。鼓山习气重。今日犹向人前。诵易经好。
　　岁夜示众。今夜旧年尾。明朝新年头。今来便古往。刻刻实难留。三界诸生死。轮回何日休。若不勤修省。如何异马牛。唯有狸奴精。笑破自无愁。纵说真常道。是甚臭屎筹。诸人且道。狸奴精有甚长处。不见古人道。唯有狸奴却知有。直向毗卢顶上游。
　　元旦示众。爆竹声中岁已残。春风浩荡海天宽。新年佛法今何在。桃李花开映宝栏。映宝栏莫颟顸。若不於此通消息。枉向兹山走一番。僧问。请和尚别通个消息。师与一掌云。是甚么。僧无语。师云。何不道元正启祚。万物咸新。
　　元宵示众。今乃元宵佳节。山僧趂日子吉利。在石鼓山头。开个卖灯心的小铺席。诸人有要传灯续焰者么。便请向前。众不出。师云。昔百丈於火炉中。拈起一星。顿令沩山辉天鉴地。龙潭於黑夜里。吹灭纸烛。直使德山瓦解氷消。乃至三世诸佛。火火相传。千七百祖。灯灯继焰。各各耀古腾今去也。山僧今夜也要与诸人成个交易。管使人人慧炬烛天祥光徧野。乃以手作[○@火]云。大众会么。良久笑云。本店买卖。分文不赊。
　　示众。虚空粉碎。大地平沈。诸佛不得出头。十方悉皆坐断。孤峻也尽孤峻。撇脱也尽撇脱。但在鼓山门下。尚滞半途。总成死汉。所以洛浦参夹山。山云。坐断天下人舌头则不无。怎教无舌人解语。有等代云。更喝一喝。也是虾跳不出斗。何曾梦见夹山在。大抵衲僧家。切莫坐守枯桩以为极则。须知有时恁么。有时不恁么。有时恁么却不恁么。有时不恁么却恁么。有时高踞毗卢顶上。有时低处蝼蚁脚下。有时满盘托出。有时什袭珍藏。有时瞒尽世人。有时单亏自己。有时明出祁山。有时暗渡仓水。颠倒倒颠。佛祖犹为攒眉。是非非是。古今莫能拟议。诸人且道。他因甚如此虚滑。呵呵。贴肉汗衫如未脱。难教赤体显风流。
　　元旦示众。金鸡叫起五更头。无限祥光匝地浮。大众新年增一岁。相逢相贺没来由。至於老僧手里拂子。还增一岁否。诸人莫道无岁好。无舌儿童亲口道。不萌枝上辨春秋。无影波中红日杲。黧奴白牯却知有。出门有路落荒草。今日乃元旦启祚之辰。老僧特为升座祝延　圣寿。即今报恩护国一句作么生道。金轮永镇三千界。宝箓长延亿万年。
　　恒如老友请。示众。老僧昔年与恒如老友。同入博山社火。其时博山老人。祇以一口气不来向甚么处去话。钝置天下人。至今二十五年矣。今日恒如特登山见访。不免重拈旧话报博山恩去也。生从何来。铁锯舞三台。死从何去。三台吞铁锯。勿以明相睹。勿以暗相遇。坐断两头关。银花开铁树。堪笑当年博山老。不解放行。祇解把住。老僧今日放行去也。诸人还会么。咦。夜半石人方反侧。一场好梦向谁言。
　　我闻老宿入塔请。示众。枯木里有龙吟。吼破虚空不露身。髑髅里有眼睛。照彻乾坤不见尘。今日收归无缝塔。大悲手眼莫能寻。诸人还识得无缝塔么。昔唐肃宗问忠国师云。百年后所须何物。师资分上。仁义道中。国师云。为我造一无缝塔。婆心太切。亦是老不知休。肃宗云。请师塔样。作家君王。国师良久云。会么。无言可对。无理可伸。这里活陷多少人。肃宗不会。到底作家。国师云。吾有得法弟子耽源。可诏问之。推祸离身。迁化后诏问耽源。国师意旨如何。向糊饼里讨汁。耽源颂云。湘之南潭之北。毕竟是甚么所在。中有黄金充一国。失却了也。无影树下合同船。切莫认着。琉璃殿上无知识。要有作么。今日老僧将无缝塔重重托出了也。如其未会。老僧再为注破。珍重。下座。
　　元旦示众。鼓山三载不开堂。个中甘露每洋洋。如何更起无风浪。兔角拈来论短长。拈起拂子云。诸人会么。此是寿昌老人。三十年前。在峨峰山头。最初拈出。今日落在山僧手中。不免举出与诸人庆贺新正。若能会得。便能使地天交泰。海岳齐平。狼烟顿息。鲸浪不兴。如骇鸡宝枕。圆照无方。若摩尼神珠。出生无尽。眉间挂剑。杀活同时。肘后悬符。舒卷自在。庆贺且置。更有一人不受贺者。诸人还亲近得么。纵临济用单刀直入。不敢正眼而窥。任洞山玉线金针。未免结舌有分。疎密云中笼紫极。高低阙下绕千官。

　　住泉州开元禅寺语录

　　三门。佛语心为宗。无门为法门。且道。如何是无门之门。喝一喝。
　　佛殿。聻。若道是佛。山僧瞒大众。若道非佛。大众瞒山僧。毕竟作么生。且礼三拜。一任疑着。
　　祖师堂。神头鬼脸。驴唇马舌。承虚接响。证龟作鳖。
　　伽蓝堂。若人识得心。大地无寸土。且道。土地神在何处藏身。呵呵。元来只在这里。
　　方丈。昔年旧战场。今日新条令。三世诸佛不得出头。历代祖师尽皆乞命。喝一喝。
　　开堂。师至座前。拈疏云。灵山佛法。嘱付王臣。如何是王臣的佛法。举起疏云。会么。如或未会。劳表白重宣一徧。宣疏毕。师指座云。昔日维摩居士。借此座於毗耶城中。广坐灵山法众。祇明个不思议境。今日维摩居士。借此座於温陵城中。止坐山僧一人。明得甚么边事。会么。如会得。喝散大众。推倒法座。还怪得渠么。如或未会。山僧逢场作戏去也。遂登座。拈香云。此一瓣香。端为祝延今上圣寿万安。伏愿。尧天永荡。舜日长明。万民游熙皡之天。四海乐时雍之化。此一瓣香。恭为大道台及本府本县合郡官僚。伏愿。永为四民慈父。长作大地阳春。此一瓣香。恭为本寺诸大檀越。护法宰官居士等。伏愿。长作皇家柱石。永为佛国金汤。此一瓣香。未敢酬恩报德。但要知源识委。供养寿昌堂上本师无明大和尚去也。敛衣就座。白槌竟。问答不录。师良久云。恁么会去。早是第二义了也。山僧未出方丈。早已明白会彰。待至白槌一番。便是风动尘起。况待山僧开两片皮。成得甚么。但既到此。祇得将无作有。应个时节。大众还知第一义么。莫是四禅八教。莫是五乘十玄。莫是临济三玄。莫是洞山五位。莫是云门三句。莫是浮山九带。且喜没交涉。虽然。把住则黄金失色。放开则瓦砾生光。浮山九带也是。云门三句也是。洞山五位也是。临济三玄也是。乃至鸦鸣雀噪。风动云起。无非第一义。还会么。如不会。山僧不免作个三家村教读先生去。昔日百丈大师谓。祇要透得三句。第一句不得於境上取着。第二句不得住於不着。第三句不得作不住不着底知解。若出得三句。自然通天彻地。骇象惊龙。经国治邦也好。谈宗说教也好。务本耕农也好。为商为贾也好。所谓法法圆通。有何窒碍。大众且道。如何是透过三句底句。卓拄杖。下座。
　　结制上堂。山僧走入温陵城。大惊小怪呼活佛。祇是破败老凡夫。彻底看来无一物。不谈五位及三玄。逢人祇是阿漉漉。臈八安僧说甚么。口门尽力何所似。苍是松翠是竹。玄是乌白是鹄。九九原来八十一。六六祇是三十六。若从此会去。却在门外草庵宿。还知有门内句么。紫云殿角木头陀横遭一掴。习仪亭石柱扬声大哭。东西二塔抚掌大笑云。屈屈。大众会么。无事归堂好。
　　上堂。衲僧门庭。一味调直。不用汉语胡言。那管前三后七。如问拾得姓名。叉手当胸而立。又如百丈开田。展手分付大义。恰值老僧洗脚。赵州道底平实。大道本来如斯。有何委曲隐密。才起拟议思量。良骥追风不及。好似适燕南辕。也是黑夜寻日。今日山僧又作么生。久立。珍重。
　　除日上堂。山僧今日性命在诸人手里。或用长蛇偃月。或用匹马单枪。便请设施。特为证据。众不出。师复云。岁已暮归何所。镇日经营皆是苦。劝仁者。须自睹。巢知风穴知雨。云从龙风从虎。孔雀佳屏为客开。老鹤健翼因风舞。赵州道个无。云门却云普。普化祇摇铃。禾山解打鼓。举拂子云。会么。良久云。牟尼不在西天。仲尼不居东鲁。
　　元旦上堂。今朝正月一。泰运方开日。换了旧桃符。拈起新官历。五福尽持来。相赠无有惜。灯笼与露柱。个个都贺毕。更有一人。还受贺也无。受贺且置。毕竟作么生见得此人。古云。直下犹难会。寻言转更赊。若论佛与祖。特地隔天涯。既不许寻言。又不许直下。如何得会去。若会得。此人说甚么临济三玄。说甚么洞山五位。说甚么归宗斩蛇。罗汉书字。雪峰辊球。大隋烧畬。这般古怪的古怪。于渠耳朵弦也不上。因甚如此。呵呵。曾经大海休夸水。除了须弥不是山。
　　上堂。今年正月又过五。鸣起法钟敲法鼓。不用如何并若何。不用拈今并举古。起身展两手云。佛法当堂两手交。露柱灯笼齐作舞。诸仁者。还承当得去么。良久拈拄杖云。晴乾不肯去。须待雨淋头。卓一卓。下座。
　　上堂。三阳起运。万物咸新。桃花能红。柳眼能青。明明祖师意。明明古佛心。只贵直下会。切莫乱沉吟。更有一般奇特事。虾蟆跳过东海浔。大众会么。良久云。当初只道茅长短。烧了方知地不平。
　　上堂。明机自昧。息虑迷源。语默难显。肯诺不全。毕竟作么生得相应去。莫是竖一指么。莫是竖一拳么。莫是喝一喝么。莫是画圆相么。莫是旋身一匝么。莫是打筋斗么。莫是推倒法座拂袖便行么。且喜没交涉。诸仁者。各自归堂。仔细看好。
　　上堂。昔庞居士参马祖。有颂云。十方同聚会。个个学无为。此是选佛场。心空及第归。后来有或庵参此庵于天台护国。举此颂。至此是选佛场。此庵喝之。或庵大悟。作投机颂曰。商量极处见题目。途路穷边入试场。拈起毫端风雨快。此回不作探花郎。山僧今日不免从头注脚去。或庵参此庵于天台护国。臭肉引苍蝇。举颂至此是选佛场。挑着一担禅。此庵喝之。夺饥人之食。或庵大悟。七花八裂了也。商量极处见题目。上大人丘乙己。途路穷边入试场。五逆闻雷。拈起毫端风雨快。已迟八刻。此回不作探花郎。尚有寒酸气在。诸仁者。且道作么生是中式底事。莫是学得无为么。莫是悟入心空么。且喜没交涉。毕竟如何是中式底事。呵呵。一番亲切处。逢场必自知。
　　上堂。若论此事。非干动静。不涉有无。岂落言诠。无容拟议。一棒一喝。正是节长枝生。说妙说玄。莫非尘埋雾隐。非为祖道。不当宗乘。作么生是宗乘中事。山僧今日牙痛。
　　上堂。拈拄杖。卓一卓云。汝诸人识得这木上座么。上座生来不记年。神头鬼脸不堪传。惯掣风颠人莫测。虚空背上打秋千。横拄杖曰。十方诸佛无出头处。竖拄杖曰。三世诸佛无藏身地。若也不横不竖。诸佛有眼觑不见。有口道不得。有手摸不着。至于今日应机示众一句。又作么生。卓一卓曰。还闻么。如闻得。汝诸人长年与木上座眉毛厮结。其或未然。木上座往琉球国开堂去也。下座。
　　上堂。错错错。铜头铁额争强弱。是非一毫如未尽。何曾免得阎罗缚。莫将篱下破沙盆。当作佛前青石钵。任你惊天并动地。仔细看来不如莫。毕竟如何是出是非外一句。五宗门下无踪迹。大悲手眼摩不着。
　　佛涅盘日。上堂。释迦文佛。于四月八日降生。演出一本传奇自喝采。开场之后。或离或合。或悲或欢。到二月十五日。曲尽局终。作个大收场于双林示灭。大众不可祇作矮人看场。须是识破他这一点毒心肠始得。山僧今日不惜眉毛。为汝诸人注破。以拂子击案左边云。释迦文佛于此降生毗蓝园内。以拂子击案右边云。释迦文佛于此示灭双林树下。至于非生非灭底又作么生。举拂子云。是甚么。咦。
　　上堂。个中实地。自然凡草不生。格外玄机。直是桑莲遍树。不须文殊化身重重抄出。何用梦中罗汉个个特来。挑灯道者反增迷暗。袒膞和尚枉走街坊。若知湿即是水。甘露涓涓不从天降。若或认奴作郎。紫云片片长封目前。今有笑破紫云封吐却甘露味底汉子么。好教七十余员高僧藏身无地。一双古龙眼井彻底清凉。咦。石塔凌空高万丈。多少游人枉费观(开元古有十奇客。临师出堂。请师以十奇说法)。
　　上堂。个个圆。处处妙。法法皆同向上窍。无始知见若能消。纵横无碍弘机要。须弥顶上扣金钟。新罗那畔放铁鹞。驱出泥牛海上行。打得石虎嗥嗥叫。举拂子曰。知个甚么。又见个甚么。击案曰。碍个甚么。掷下拂子。喝一喝。下座。
　　上堂。昔有个秦国夫人计氏。问法于开善谦。谦曰。我径山和尚。祇教人看个狗子有佛性也无。及竹篦子话。不要下语。不要思量。不得向举起处会。不得向开口处承当。但参云。狗子有佛性也无。无。夫人依之而参。便得发明。大慧曾为普说。满口赞扬。他是闺中之妇。无有道友商量。无有宗师警策。何能便尔悟去。盖为渠信得极。便能着实用功。所以收功快也。这个且置。又有个婆子。遣人送钱。到赵州观音院请转藏经。赵州下禅床绕一匝云。转藏经竟。传与婆子。婆子云。我请转全藏。如何祇转半藏。当时赵州闻语。无言可对。无理可伸。恁地休去。如今有人道。赵州见他恁么道。便好当头便喝。或劈面便打。或下禅床再绕一匝。这些见识。何曾梦见婆子境界。诸人若识得赵州转身处。便识得那半藏。识得那半藏。便识得秦国夫人悟处。识得夫人悟处。便识得赵州无。你们看。这两个都是世间俗妇。乃能通宗师血脉。岂可作丈夫汉反尔蹉过。禅期将满。切宜用心。庶不孤今日苏太傅夫人设斋之意。珍重。
　　上堂。禅期将满。八十九日中。山僧开两片皮。说黄道白。无非是埋没诸人。诸人耳卓朔眼动定。听山僧说黄道白。无非是添枷添锁。有甚么益。古人有个良遂座主。他讲经讲论有一肚佛法。然却不能自稳。来参麻谷。谷见他来。全不管他。荷锄头入园去。良遂亦随入园。谷不顾。竟归方丈。良遂大悟。乃曰。和尚今日莫瞒我好。又有个礼上座。挑一担禅到处走。到五祖演处。如何若何。演但云。上座也分些缁素好。次次来次次。如是道凡一年半。一日见演祖上堂云。同门出入。宿世冤家。忽然如秤锤落相似。你看他。这两个宗师说个甚么。这两个学人悟个甚么。盖此等宗师。是天下第一等宗师。此等学人是天下第一等学人。若祇向七玄八妙处寻讨。逢人祇管禅去。及到臈月三十日。禅不去了也。今禅期将满。切不可作将满看。各宜紧把绳头。同着祖鞭。珍重。
　　解制上堂。三月安居。九旬禁足。若能打破大散关。掣开布袋口。拨动圣箭子。放出辽天鹘。回看山僧九十日所说。是甚么热椀鸣声。若祇记一肚抄一本学弄鬼戏。有甚么用处。昔洞山解制云。诸兄弟东去西去。直须向万里无寸草处去。祇如万里无寸草处。作么生去。翠岩解制云。一夏已来。为诸兄弟。说东说西。看翠岩眉毛在么。诸人向去。各有二老汉。在你脚跟后。大须审细。不可祇说九十日为一期也。黑漆昆仑举步迟。铁鹞搏空不受羁。脚下直须无寸草。莫教孤负翠岩眉。

　　永觉和尚广录卷第一

　　永觉和尚广录卷第二

　　　　嗣法弟子　道霈　重编

　　住杭州真寂禅院语录

　　三门。这门庭八字打开了也。大众作么生。休向脚跟下。重添多少泥。
　　弥勒殿。横拖布袋呵呵笑。十字街头等个人。且道。等甚么人。咄。
　　佛殿。金佛不度炉。木佛不度火。泥佛不度水且置。祇如赵州道真佛屋里坐。不知面皮厚多少。大众今日。且道。礼甚么佛。
　　伽蓝堂。法本法无法。汝今护何法。护伽蓝神惺惺着。
　　祖师堂。一队不唧[口*留]。尽无风起浪。仔细简点来。俱不免拄杖。人事道中。且礼三拜。
　　据室。续真寂之旧案。行寿昌之正令。苕水溪中白练长。孔青山上黄云净。咄。
　　开堂。师至座前。拈疏云。欲弘大法。须假金汤。直把擎天之手。转作扣关之拳。仰劳维那逐一宣出。宣疏毕。师指座云。须弥灯王如来。为诸人彻困了也。如或未闻。待山僧为汝注破。遂登座。拈香云。此一瓣香。端为祝延今上圣寿万安。伏愿。金轮永镇於八纮。鳌极长安於万世。此一瓣香。恭为两院三司各郡官僚以及数郡护法宰官檀越居士等。伏愿。常膺一人之简在。永为万姓之具瞻。此一瓣香。恭为真寂堂上闻谷大师。伏愿。生生永坐旃檀林。在在常为狮子吼。此一瓣香。恭为寿昌堂上本师无明大和尚。仰酬法乳之恩。敛衣就座。白槌竟。僧出问。今朝选佛场开。且喜群英会集。如何是转凡成圣一句。师云。我不敢孤负汝。进云。转凡句子蒙师指。堂奥之中事若何。师云。汝即今聻。僧礼退。问正法眼藏向这瞎驴边灭却。为甚又觅一个半个。毋令断绝。师竖起拂子云。是断绝是不断绝。进云。旧时门户。今日重开。凡圣咸临。和尚如何接待。师云。我这里一总不容。进云。为甚么不容。师云。怪我不得。问。宝剑当空即不问。如何是超佛越祖之谈。师云。不敢涂污汝。进云。恁么则个个成佛去也。师云。也不消得。僧礼退。更有欲出问者。师云。住住。任你一人有百千舌。舌有百千声。声有百千问头。祇消山僧击一下拂子。尽答汝竟。若说有未答处。便是万里望关山去也。举拂子云。这个是第一义。第二义。且莫妄生拟议。任你铜头铁额枉用刚强。鬼眼龙睛徒伤伶俐。机锋严峻只是骂雨呵晴。针线绵密尽是捕风捉影。今日蒙诸宰官居士及诸大德。命山僧到此。教我如何开演。山僧一味杜田。没有新鲜言句。也无花草文章。但事不容已。只得剖心刳胆费尽舌头。为汝诸人说破。咦。多虚不如少实。珍重。居士问。杀佛杀祖尽落古人圜缋。行棒行喝不脱今时窠臼。请和尚尽底掀翻直指西来大意。师云。向已道过。士礼拜。师便下座。士喝一喝。师笑云。多了这些。
　　佛诞日上堂。僧问。世尊未出母胎。度人已毕。为甚么今日一手指天。一手指地。师云。全身腥臭。问。悉达不降生。万古如长夜。云门道打杀。意旨如何。师云。止响扬声。进云。恁么则草枯鹰眼疾。雪尽马蹄轻。师云。尊重好。问。诸法本离言。和尚离言如何阐扬。师竖起拂子。进云。只此。更别有。师放下拂子。僧礼退。师乃云。释迦冤债未能了。年年一次热汤浇。祇为儿孙奉重来。承虚接响知多少。唯有云门解报恩。一棒打杀非奇巧。真净又要罨云门。压良为贱真难晓。乃卓拄杖云。山僧今日据令而行。真净老人还放得过么。这三大老争奇竞峭。各逞风流。要知祇得一橛。山僧今日又作么生道。鸳鸯枕上双行泪。半是思君半恨君。
　　黄海岸司理请。上堂。海岸居士问。和尚得法寿昌。得个甚么。师展两手。士便礼拜。僧问。把住要津即不问。放开一线时如何。师竖起拂子。进云。龙得水时添意气。虎逢山势转威狞。便拂袖归众。师哂之。问。有无不立。中亦不安时如何。师云。所供是实。进云。莫是学人安身立命处么。师便喝。问。王臣亲临。光被泉石。护法恩深。将何报答。师云。护个甚么。进云。果然处处剎尘堪驻节。不须解带镇山门。师云。且礼拜着。问。不问临济三玄要。洞上五位请师宣。师云。问将来。问。如何是正中偏。师云。古镜自含光。进云。如何是偏中正。师云。雪覆昆仑顶。进云。如何是正中来。师云。不向死水蟠。进云。如何是兼中至。师云。纵横无忌讳。进云。如何是兼中到。师云。古殿积烟云。进云。正偏五位蒙师指。不立功勋事若何。师云。向上瞧。僧礼退。师乃云。昔日郭公辅访白云端。端为上堂。举云。上大人丘乙己。化三千七十士。尔小生八九子。佳作仁可知礼也。端谓。此偈能为天下人。卸却炙脂帽子。解却鹘臭汗衫。山僧看来。此偈在公辅分上。却是加一个炙脂帽子鹘臭汗衫了也。今日海岸居士垂顾真寂。真寂又作么生。顾居士云。居士远来不易。居士复问。如何是上大人。师云。向下瞧。士云。莫是丘乙己么。师云。你自看。士云。没量大人如何在匋里。师云。非公境界。士云。因甚到匋里来。师云。东山月上西山月。士云。径山路向甚么处去。师云。蓦直去。士云。五峰曾到么。师云。总瞒不得。下座。士送师上楼。又问云。要穷千里目。更上一层楼。如何是一层楼。师弹指一下。士云。莫更有进步处么。师云。莫妄想。士云。勘破了也。师不顾。士云。寿昌多幸。师亦不顾。直入方丈。
　　六旬诞日上堂。僧问。香云飘缈。长瞻不老之春。龙象班齐。仰祝无疆之寿。敢问。如何是无疆之寿。师云。文殊算不清。进云。尽力搜寻不得时如何。师云。逼塞虚空。进云。满盘托出时如何。师云。千手摸不着。进云。承师有言。随家丰俭。作用不同。故有五宗之别。不落五宗一句又作么生。师云。虚空为汝说。进云。如何是直捷门风。师云。一棒一条血。进云。如何是绵密门风。师云。金针不许知。进云。如何是暗合门风。师云。如空合空。进云。如何是平实门风。师云。吃茶吃饭。进云。如何是险峻门风。师云。铁壁千寻。又僧问。今日诞生。不问降尊示劣。谩言倒岳倾湫。云门道。一棒打杀与狗子吃。意旨如何。师云。祇扶得一半。进云。假如今日云门来。又作么生相见。师云啊[口*耶]。进云。此去还有向上事也无。师云。石人眼里不栽花。僧礼归众。师乃云。六十年前今日生。六十年后今日说。轩辕花甲转如环。好似匋中一片雪。诸公把住太虚空。特来为我庆时节。可怜负着臭皮囊。刻刻生兮刻刻灭。生是生灭是灭。苏秦枉掉三寸舌。生非生灭非灭。孙膑出门脚遭刖。纵到生灭不相干。李白江头手捉月。竖拂子云。是生是灭。是非生是非灭。是相干是不相干。喝一喝云。为汝诸人注破了也。会么。假饶如此会得。要见真寂。尚少一只眼在。下座。
　　唐祈远孝廉请。上堂。寿昌不肖儿。举动最颠倒。今朝撞着唐居士。不觉全身都破了。有时拈朽草而作黄金。有时指黄金而作朽草。有时喝大地而成微尘。有时撝虚空而出百宝。有时向虚空外簪花。有时向泥窟里洗澡。颜回闻之不能愚。孔子闻之直笑倒。鬼谷洞中失却龟。问着孙膑无处讨。呵呵。大众无事归堂好。唐居士问。如何是参禅得力处。师云。三个孩儿抱花鼓。莫来拦我球门路。下座。
　　长揖法师请。上堂。僧问。昼夜参寻。只图见性。如何是见性一句。师云。今日不答话。进云。识得自性。方脱生死。一口气不来时作么生脱。师云。口自横鼻自直。进云。脱得生死。明知有去处。眼光落地时向甚么处去。师云。即今在甚么处。问。孤身临大敌时如何。师云。敌个甚么。进云。敌后如何。师云。莫孤负好。进云。挥戈转日三边外。午夜纶音事若何。师云。请尊重。问。古云。莫谓无心即是道。无心犹隔一重关。如何透得一重关。师云。汝今在关内在关外。僧拟进语。师云。去。僧礼退。师乃云。海若决无殊味。舜若岂有异疆。祇为迷封滞壳。便有我里他乡。金丸弹子之诮。有自来矣。今长揖法师。演教闽中。不远二千里。逐臭而来。请山僧演法。可谓。具无私之玄鉴者也。昔有人问。祖意教意是同是别。古德云。鸡寒上树。鸭寒下水。又有云。氷块雪团。虽各具通方正眼。但未免落在同异窠臼里。俱未知有向上关棙子。若有人问山僧祖意教意是同是别。山僧劈面便打。何故。为人须为彻。杀人须见血。
　　结制上堂。今朝结期煅炼。大家各宜抖擞。步步紧把芒绳头。时时牢守布袋口。直须万里一条铁。莫学苕溪堤畔柳。大地山河成片雪。忽然变作狮子吼。顿使虚空亦脑裂。惊得须弥颠倒走。三世诸佛古冢精。千七百则弃刍狗。只如恁么。还当得衲衣下事么。笑云。也是虾跳不出斗。至于跳出一句。作么生道。良久云。丑。下座。
　　于润甫别驾请。上堂。僧问。冲开巨浪百千重。透网金鳞气势雄。巨浪冲开即不问。如何是透网金鳞。师云。若是则透网去也。僧转身云。今此风云会。飞腾上九霄。师云。且归本位着。问。一念圆满无前后。不落阶级事如何。师喝云。落何阶级。问。稳卧片帆天正朗。前山无复雨鸠啼时如何。师云。足下蹑骊珠。休问长天月。进云。毕竟的意如何。师云。闭目家中坐。却怨月无光。问。先大师问仪峰和尚云。十界从心生。心从何处生。请问。毕竟心从何处生。师云。阇黎问意。从何处来。僧作礼归众。师乃云。今日乃金坛于润甫别驾。修大悲忏圆满。浼山僧上堂。润甫先生旃檀其质。金玉其韵。德风久播于闽南。声价直高于斗北。犹谓。人非圣人。孰能无过。乃命诸阿郎。到真寂院中。修礼大悲忏法。大抵忏悔之法。似揩磨古镜。虽不无揩磨之功。要自知本有光明不属揩磨。若识得本有光明。则拈香择火无非道场。礼拜诵持总归实相。然此犹是化门边事。更须知有古人道底。古人问。古镜未磨时如何。云此去汉阳不远。古镜已磨时如何。云黄鹤楼前鹦鹉洲。又有问。古镜未磨时如何。云昧不得。古镜已磨时如何。云黑似添。又有问。古镜未磨时如何。云古镜。已磨时如何。云古镜。此三大老。还有亲疎也无。若无亲疎。眼在甚么处。若有亲疎。那一个较亲。试辨别看。古又有一居士。问二祖云。弟子宿缠。乞师忏悔。好似胶舟请渡。二祖云。将罪来与汝忏。可谓打蛇得七寸。士云。觅罪相不可得。贼身已露。二祖云。为汝忏悔竟。宜依佛法僧住。矢上加尖去也。士云。此罪相不在内。不在外。不在中间。如其心然。咄。是何言欤。大小祖师作取次语。犹欠悟在。山僧则不然。谁管渠忏悔未忏悔。谁管有罪相无罪相。山僧事今日普令五弥须一时摧崩。四大海当下枯竭去也。击拂子。下座。
　　冬至上堂。僧问。群阴剥尽一阳生。淑气初临曙色新。剥尽群阴即不问。如何是一阳生的道理。师云。疱羲画不成。进云。一句分明该万象。从教大地尽阳回。便礼拜。师云。归位着。问。叶落树枯时如何。师云。足下踏泥龙。进云。还存后阴也无。师云。掌上擎日月。问。观身实相。观佛亦然。如何是实相。师云。泥塑木雕。僧掩耳而拜。师云。蹉过了也。乃云。一阳初生。海底吼泥牛之月。六阴渐泯。空中落翳眼之花。手探月窟。足蹑天根。左能旋乾。右能转坤。奇特也尽奇特。要是生灭边事。祇如白日绕须弥而昼夜不与。太虚包乾象而消长弗关。是则也是。望达磨门下。犹在北郁单越。作么生是达磨门下一句。修罗掌上擎日月。夜叉足下踏泥龙。
　　腊八上堂。二千年前。世尊于腊月八日夜睹明星。见一切众生一时成佛。这老汉犹鼓粥饭气在。山僧则不然。山僧今于腊月八日昼睹日轮。见一切众生无佛可成。若有个无面目汉出来。推倒法座。喝散大众。山僧亦怪伊不得。祇如二千年前事。与二千年后事。是同是别。却请拄杖子。判断去也。拈拄杖卓一卓。下座。
　　除日上堂。僧出问。腊月三十日。有人与和尚索债。和尚如何发付他。师展两手。问。四众俱集。钟鼓分明。目前声色全彰。个中谁是当人。师云。好自看。进云。亡家破宅。阿谁是主。师云。好自看。进云。一年腊尽春方至。崖畔梅花透鼻香。师云。多了两句。问。承和尚示偈云。住山切莫染浮尘。敢问。浮尘堆里学山居时如何。师云。片月行空。白云自在。进云。寂灭身心道有余时如何。师云。片月行空。白云自在。进云。但得胸中憎爱尽时如何。师云。片月行空。白云自在。进云。不参禅亦是工夫时如何。师云。片月行空。白云自在。僧礼拜。师云。此四转语。可仔细参详去。问。森罗万象法法俱彰。如何藏得。师云。孤峰独秀。不挂烟萝。进云。倚天长剑。截断老汉舌根时如何。师云。弄虚头作么。前话未会在。僧礼拜。师云。短贩樵人。徒夸书剑。乃云。山僧习懒成痼癖。抱拙养残年。事出不已。与诸人打口鼓。未能捞龙打凤。亦未能漉鳝钓虾。皆缘山僧为人刀子不快。非诸人之咎也。今到腊月三十日。阎罗老子要来算饭钱。诸人又要山僧说个圆满伽陀。山僧记得古人云。杀人须用杀人刀。活人须用活人剑。又有云。杀人须用活人剑。活人须用杀人刀。大抵古人家富力强。用得许多刀剑。山僧一贫如洗。祇有寸铁。要杀便杀。要活便活。有时以活为杀。有时以杀为活。诸人还知么。今日山僧更有一个最后最后底句。总说与诸人去也。珍重。便下座。
　　元旦上堂。昨夜岁华方结局。今朝韶景又开新。五更早起忙底事。拈香祝圣贺新正。斋后打鼓催上堂。看来事事尽天真。更要山僧开口说。灯笼笑倒露柱嗔。然虽如是。更听老僧一偈。柳解扬眉桃解笑。醉倒灵云尚未醒。石牛吸尽三春雾。到此方明一片心。
　　解制上堂。今日解制。诸兄弟。未免或东或西。山僧有三句分付。第一出门不得拖着死尸走。第二到人家吃饭不得沾唇。第三不得向万里无寸草处住着。若能不犯这三句。他日烧一片香供养老僧。未为分外。若于三句中有犯。切莫道。在真寂过冬。珍重。
　　翠云庵灯节。上堂。今日然灯古佛。知时应节。欲放大光明。为诸众生。说诸佛未曾有底法。却被雪山老人先机而作。将四花缤纷而下。一时占断青山。四壁尽堆寒玉。千峰总罩彤云。普使一切众生。同游大光明藏。各住诸佛众生平等本际。露柱便出来道。大地山河一片雪。灯笼却出来道。鹭鸶立雪非同色。香炉又出来道。二老兄着甚么死急。你且道。好雪片片落在甚么处。咄。这三人虽则同游大光明藏。怎奈鼻孔被雪山老人穿却了也。惟有翠云老僧。却不受他差排。毕竟作么生。闭门高卧袁安被。那管阶前雪几深。
　　灯节后日。法林监院请。上堂。昨夜千家灯火。万户笙歌。火树灿银花。星桥连铁锁。妙光法师说尽莲华经。直使秾李游妓醉舞。王孙悉成普光明佛。至於今日。妙光法师向什么处去也。这个且置。且道。作么生是所说底经。良久云。向下文长。付在来日。下座。

　　住剑州宝善庵语录

　　结夏上堂。宝善今朝初结制。九十日中须子细。愤然竖起铁脊梁。单单看着自家鼻。昏魔散鬼尽遣除。从前络索都抛弃。不须更问古佛心。不须更问西来意。洞山父子不唧[口*留]。临济儿孙成特地。百千三昧尽希奇。拈到老僧俱不是。既尽希奇。因甚俱不是。老僧年老解藏身。未许傍人轻拟议。珍重。
　　佛诞日上堂。今当悉达降生之日。四来诸大德。逐臭寻声。求老僧说戒。古人云。戒之一字。诸佛所师。甜瓜彻蒂甜。又云。戒之一字。诸祖所忌。苦瓜连根苦。佛之与祖。本同一个鼻孔。因甚分途而趣。有等道。师一任师。忌一任忌。似则也似。未免拈向左边着。有等道。师无所师。忌无所忌。似则也似。未免拈向右边着。老僧年老。气力衰微。心力短少。更无许多计较。大众不如归堂去好。
　　解夏上堂。僧问。四蹄俱过了。为何尾巴过不得。师云。鼻孔碍人。问。正偏不立。功位无依。正当此时。请师直指。师云。老僧今日头痛。僧礼退。师乃云。昔日结中有解。今朝解中有结。九十日中恁么过。看来刻刻有生灭。昔日结中无有解。今朝解中无有结。九十日中恁么过。看来刻刻离生灭。若能透过两重关。便是教家称极则。达磨门下事如何。直是半点无交涉。竖拂云。只如这里。是结耶是解耶。是有生灭耶。是离生灭耶。有事不如无事好。莫向空中重下橛。喝一喝。下座。
　　佛诞日上堂。僧问。世尊初生。分明漏泄。为甚云门要一棒打杀。师云。云门太多事。僧云。和尚又作么生。师云。生一任生。杀一任杀。僧云。和尚因甚全无独断。师云。虚空岂有减增。问。悉达降生。未免灵龟拽尾。云门行棒。要且止响扬声。去此二途。请师垂示。师竖起拂子。僧便礼拜。师乃云。古人道。世尊未出母胎。度人已毕。既是未出母胎。因甚度人已毕。老僧道。世尊已出母胎。一人不度。既是已出母胎。因甚一人不度。识得老僧底。便识得古人底。今日香炉头上。三世诸佛。历代祖师。於此转大法轮。且道是度是不度。良久云。向下文长。珍重。
　　孙道台请祈雨。上堂。拈香竟乃云。今日伏承道台孙公。及合郡尊官诸春元文学。命老僧冒登此座。恳求甘雨。诸仁者。风从何来。雨从何起。电王飞出黑云头。问渠毕竟何所止。娑羯罗龙王行雨时。但动一念。娑婆世界雨悉周徧。子细看来。也不离这里。这里是甚么所在。还知么。拈拄杖云。老僧柱杖子化为龙。吐雾兴云。遮天掩日。大布滂沱。尽阎浮提悉皆周遍。大众且道。他承谁恩力。卓拄杖。下座。
　　上堂。论是论非。好似将军徒骂阵。灭踪灭影。恰如顽石碍当门。说妙说玄。捕风捉影而徒劳。行棒行喝。带水拖泥难自脱。到这里。教老僧作么生开口。良久云。听取一偈。宝善庵中日似年。北窗高卧羲皇前。枝头红叶无心绪。一任风吹落枕边。
　　中元日江海若居士请。上堂。今日海若居士。为荐先考怀潭封君。命老僧。升座演法。忆昔佛于是日。教尊者目连。设盂兰盆。仗十方僧伽之力。其母得出离苦趣。生华光天。又忆佛说供养百千诸佛。不如供养一无心道人。且作么生是无心道人。有等便谓。东西不辨。南北不分。随缘放旷。任性逍遥。何异万里望乡关。老僧今日不惜口业。为诸人道破。山如是青。水如是绿。鸟自能飞。鱼自能游。若於此作有佛法见。贬向二铁围山。作无佛法见。亦贬向二铁围山。不作有无见。祇管随缘放旷。任性逍遥。亦贬向二铁围山。击拂子云。二铁围山倒了也。无心道人来也。且道。作么生供养。金果不须猿摘去。玉花何用凤衔来。
　　上堂。昔韩文公问大颠云。和尚年多少。颠提起数珠云。会么。公云不会。颠云。昼夜一百八。这公案。老僧昔在真寂曾拈云。大颠虽是一员老将。怎奈齿不关风。老僧则不然。若有人问和尚年多少。答云。须弥重九斤。这一转语。却有衲僧气息。但今老僧年老气衰。佛法又变了。若有人问和尚年多少。亦提起数珠云。会么。彼云不会。亦云。昼夜一百八。诸人且道。老僧底与大颠底。是同是别。若人识得大颠底。老僧在西牛贷洲打鼓。若人识得老僧底。大颠在东胜神洲作舞。东西虽有异。南北颇相通。珍重。
　　诞日上堂。老僧今年六十六。宝善庵中借一宿。今朝道是我生辰。大家齐上南山祝。前既不来今不往。两头不移中岂续。此中正好悟无生。莫道。双轮如转轴。假饶寿若须弥卢。我道祇如弹指速。假饶寿若太虚空。也是虚空画眉目。惟有黧奴不记年。踏破虚空无两足。三世诸佛不能知。露柱发笑灯笼哭。仁者若要明端的。请看多福一丛竹。
　　上堂。至道玄默。灵智绝依。任你行喝行棒。早已落二落三。更加如何若何。直是千里万里。所以从上诸佛结舌有分。历代诸祖举似无门。昔三祖信心铭云。至道无难。唯嫌拣择。但莫憎爱。洞然明白。岂不是剖心剖胆。说与后人。但既曰唯嫌。便是拣择。既曰但莫。便是憎爱。况有明白可指。岂为究竟之谈。须知。至道无难亦无易。无拣择亦无无拣择。无憎爱亦无无憎爱。无明白亦无无明白。祇如老僧恁么道。还免得过也无。老僧虽不落拣择憎爱。亦是借拣择憎爱为弄引。岂能免过。毕竟作么生免得。老僧是洞下儿孙。却忆洞上之言。
　　上堂。今日张华宇居士。命老僧冒登此座。举扬大法。吾佛大法。以识心达本为宗极。以忘情默契为入门。若本分举扬。必与诸君。大相枘凿。今且借诸君寻常茶饭。就地辊将去。冀诸君得个入处。如中庸开口便道。天命之谓性。大学开口便道明明德。孟子亦云尽心知性。岂不是以识心达本为宗极。如孔子云予欲无言。又云默而识之。子贡云。夫子之文章。可得而闻也。夫子之言性与天道。不可得而闻也。岂不是以忘情默契为入门。自是后之学者。流于训诂。变为举业。与斯道直是千里万里。岂儒者之学则然哉。今日诸君有志于大道。切不得落于知解。滞于语言。须是谢去声色。专其心。一其志。将通身精神。通身力量。用在一句无义味话头上。精研之久。一朝黑漆桶忽然爆裂。自然通天彻地。放大光明。古宿尝云。要明此事。须是如猫捕鼠。绝无他顾。亦如鸡抱卵。暖气相接。自然得入。不见道。君子爱财取之有道。大众久立。珍重。
　　李羽吉居士施衣。请上堂。多子塔前。露柱共灯笼斗额。黄梅夜半。黧奴与白牯交参。正当恁么时。所付何事。师拈起袈裟角。示众云。不是天孙组织。全因化母机梭。若是一线相通。直可遮天盖地。果然寸丝不挂。便好七纵八横。昔阿难问迦叶云。世尊传金襕袈裟外。更有何事。迦叶召阿难。阿难应诺。迦叶云。倒却门前剎竿着。诸人还会也未。如其未会。老僧不免颂出。剎竿倒却虚空裂。万圣千贤立下风。祇因一诺些儿事。直令千古费分疏。今日还有人分疏得下么。纵能分疏得下。也未免拄杖三十。下座。
　　陈韫玉中翰请。上堂。秋风飒飒。点红叶于玉阶。秋云飞飞。变白衣于苍汉。秋露垂垂。人物同沾沆瀣。秋月晧皓。山河尽入玻璃。诸人。当此之际。切不得作境会。亦不得作心会。亦不得作道会。百姓日用而不知。诸佛知之而难名。若强名之。其在世尊两眉之间。唤作白毫相光。其在观音胸前。唤作金色[口*纥]哩字。其在普贤毛孔里。唤作普现色身三昧。其在势至宝瓶中。唤作百宝光明。其在宝善水晶瓶里。唤作真身舍利罗。举拂子云。在老僧拂子头上。又唤作甚么。良久云。海神知贵不知价。留与人间光照夜。
　　刘长卿文学请。上堂。今日乃刘长卿文学。命老僧。升座演法。特荐故室陈氏。陈氏昔日恁么生。而实无所生。陈氏今日恁么灭。而实无所灭。拈拄杖卓一卓云。老僧卓杖作声。是声之生也。生从何来。卓已声灭。是声之灭也。灭从何去。既无来去。则知生是幻生。灭是幻灭。既知生是幻生。灭是幻灭。则知原未尝有生。原未尝有灭。识此不生不灭底。则陈氏女。不劳弹指。入七宝池。坐胜莲花去也。陈氏且置。只如衲僧。到此又作么生。且莫扬声大叫。眼空四海。老僧祇分付渠。在门外止宿。园中运粪。何以故。青原山上鈯斧子。从来不肯妄流传。卓拄杖。下座。
　　师到兴福寺。陈晓人居士请。上堂。诸方浩浩竞谈禅。老僧长抱白云眠。今朝却被陈居士。无端拉出画堂前。诸仁者。要老僧说禅么。且将古人数则葛藤。与诸人提唱一番。僧问古德云。如何是禅。答云。猢狲上树尾连颠。又问。如何是禅。答云。猛火着油煎。又问。如何是禅。答云。碌砖。此三转语。如骇鸡犀。八面玲珑。如大火聚。栖泊不得。如涂毒鼓。闻之则丧身失命。若於此三句透得。则千七百则臭烂葛藤。一一透得。但老僧底。却不如此。若僧问如何是禅。答云。凤山深处雨如烟。又问。如何是禅。答云。门前池水养新莲。又问。如何是禅。答云。鹧鸪啼破白云天。若会得老僧底。尽会得古人底。会得古人底。未必会得老僧底。今日还有人会得么。老僧别甑炊香饭。供养於此人。
　　师到双漈寺。上堂。老僧数载不开堂。一任诸方竞举扬。撒玉撒沙懒分辨。多年舌上苔苍苍。因甚如此。不是逢强即弱。不是退己让人。不是无意度生。不是习懒成癖。盖为达磨一宗。不可向口舌上办。知解边取。如老僧昔在宝善。闻个双漈寺。及昨日出宝善。过南雅口。度集瑞桥。上杉溪岭。山如削壁。路若羊肠。崎岖数里始达上方。方知双漈寺不是往日舌头上底。然更须知。不是隔岸望见已为到双漈寺也。不是入大门已为到双漈寺也。不是到佛殿礼三拜佛。转过方丈吃茶。已为到双漈寺也。到这里。因甚犹道未到。以渠问着双漈寺事。依旧茫然。必须间间分明。事事通达。方可称到双漈寺。然老僧也向他。道个未在未在。昔日青原许个鈯斧子。与石头住山去。石头便请。青原祇垂一足。若会得青原垂足意。方吃得山僧手中棒也。大众珍重。

　　永觉和尚广录卷第二

　　永觉和尚广录卷第三

　　　　嗣法弟子　道霈　重编

　　再住鼓山涌泉寺语录

　　大雄殿上梁。上堂。昔风穴垂语云。若立一尘。家国兴盛。野老颦蹙。不立一尘。家国丧亡。野老安怗。雪窦则谓。先竖千秋伟绩。后崇万里清风。天童则谓。渭水经纶。首阳清节。双存并重。拈拄杖卓一卓云。三大老百杂碎了也。鼓山老人今日向无何有中。幻出空花佛事。从不思议处。建立镜像道场。诸人且道。是立耶。是不立耶。按拄杖云。横按镆铘全正令。太平寰宇斩痴顽。卓一卓。下座。
　　结制上堂。僧问。今日大开垆鞴。锻凡炼圣。忽有个非凡非圣底人来。和尚作么生锻炼。师云。三十棒。进云。过在什么处。师云。过在非凡非圣。进云。能凡能圣底人来。和尚又如何。师云。三十棒。进云。过在什么处。师云。过在能凡能圣。进云。恁么则吾师钳锤。大异诸方。师云。异个什么。僧礼拜。师便打。乃云。老僧三缄其口。七载不上堂。盖不欲教坏人家男女也。诸方禅衲多谓。诸方肯为人。老僧不肯为人。殊不知老僧实为人。诸方却不为人。诸人还知也未。今因大中丞邵公剑津居士。新造禅堂成。结制安僧。复命老僧上堂。老僧事无一向。今日为人去也。举起拂子云。会么。诸人若能於此直下会取。则鼓山禅到手了也。鼓山禅最简易最直捷。无三湾四曲底禅。无戴花插柳底禅。无奇异古怪底禅。无隐蔬秘密底禅。但能於此会取。则诸佛说底。也在这里。诸祖说底。也在这里。更有诸佛诸祖说不到底。也在这里。若更回睛转脑。则白云万里去也。莫道。老僧不为人好。卓拄杖。下座。
　　上堂。老僧前日举拂子。要诸人直下会取。诸人还会也未。老僧恁么道也是嚼饭喂小儿。若向个汉道。被他蓦口掴。老僧还怪得他么。然也不可乱掴。昔兴圣国师云。有一人不跨石门。须有不跨石门句。作么生是不跨石门句。莫是道猛焰无蚊蚋得么。莫是道师姑是女人得么。此皆是门内句。非不跨石门句。作么生是不跨石门句。昔有僧问兴圣。不跨底事作么生。兴圣以拂子蓦口打。诸人若於拂子下会得。已是迟了八刻。如或未会。老僧不惜眉毛。为诸人注破。良久云。珍重。
　　上堂。僧问。昔镜清云。诸方只具啐啄同时眼。不具啐啄同时用。请问和尚。如何是啐啄同时眼。师云。的。进云。如何是啐啄同时用。师云。当。进云。南院道。作家不啐啄。啐啄同时失。又作么生。师云。老僧留着口吃饭。问。承闻。和尚道最简易最直捷底禅。今日可得闻否。师云。道甚么。进云。恁么则今日闻於未闻也。师云。如何是闻底事。进云。待无人处白和尚。师云。好与拄杖。乃云。老僧无伎俩。只打鼓山鼓。不说禅与道。不论佛与祖。甜瓜现成甜。苦瓜现成苦。露结必为霜。云腾必致雨。看来万法仍旧。自然超佛越祖。千圣既皆如是。老僧何用重举。更有一事报君知。也要大家验取。昨夜捉得石乌龟。天明看时原是螺江神女。
　　上堂。僧问。三千七百葛藤即不问。如何是平常事。师云。吃茶吃饭。进云。大众分中。又作么生。师云。吃饭吃茶。进云。恁么则个个尽平常也。师便咦。问。临济三玄即不问。洞山五位请师宣。师云。问将来。僧云。如何是正中偏。师云。黑漆昆仑空里眠。进云。如何是偏中正。师云。玉女手捧空王印。进云。如何是正中来。师云。青天白日轰霹雳。进云。如何是兼中至。师云。江上兴波不作浪。进云。如何是兼中到。师云。泥牛入海无人见。僧礼拜。师乃云。佛道闲旷。不涉程途。建立乖真。俱非本色。先圣事不获已。乃有五位之设。明月夜悬秋壑。凉风暗透疎林。此是曹洞家风。运足在威音之外。游戏入狸奴之穴。此是曹洞行藏。举目能令三界静。振铃直使九天归。此是曹洞作用。作么生是曹洞宗。良久云。宁可截舌。
　　上堂。僧问。法堂钟鼓分明。诸人耳目炳烺。敢问。钟未鸣鼓未响消息。可得闻否。师云。侧耳侧耳。进云。钟已鸣鼓已响景象。可得见否。师云。瞎作么。进云。视而弗见。听而弗闻。端的一句作么生。师云。闭目作夜。问。洞山寻常教人行鸟道。未审鸟道作么生行。师云。不是阇黎跨足处。问。有言有句即不问。无言无句时如何。师云。且收虾蟆声。乃云。无言无句其事转亲。有言有句其事转远。盖为有言有句。皆在机境中求。所以德山云。汝但无事於心。无心於事。则虚而灵。寂而妙。先兴圣国师云。不如休去歇去。一念纯朴去。时中无间。却易现露这个。此乃先圣诚言。若好在机境上求。则无论你大事未明。即自谓大事已明。而掀翻世界。推倒佛祖。亦未免毒气未消。杀活自由。纵横莫测。亦未免伎俩未化。止滞半途。非为究竟。何以故。尘中虽有隐形术。争似全身入帝乡。
　　冬至上堂。积阴之下。一阳复生。此造化之复也。积迷之下。一念顿醒。此人心之复也。当其未复。潜於何所。及其方复。来於何方。及其既复。何所标指。还知么。於此穷之。则知渠今古无间。动静不干。然亦是由人力安排。作如是说。渠实未曾说我是今古无间底。我是动静不干底。毕竟作么生是来复底事。噫。不是知音者。徒劳话岁寒。
　　上堂。僧问。为因过水逢渠后。曲垂三路接群机。如何是鸟道接人。师云。下足不沾尘。进云。如何是玄路接人。师云。推爷向里头。进云。如何是展手接人。师云。觌面已相呈。进云。鼓山门下。以何接人。师云。老僧无三路。只有一路。进云。如何是一路。师竖拂。僧礼拜。问。昔从真寂住。今向涌泉来。未委。吴山越水。是同是别。师便咄。问。门庭施设即不问。堂奥之中事若何。师云。且归位着。僧礼拜。师乃云。亭亭日午犹亏半。寂寂三更尚未圆。六户虚通无暖意。往来多在月明前。丹霞老人此偈。将洞上家私。一时布施了也。鼓山今日。特为注破。亭亭日午犹亏半。红焰碧波流。寂寂三更尚未圆。木鸡啼子夜。六户虚通无暖意。秋风透竹户。往来多在月明前。墨汁染皂衣。诸人若得此意。洞上家风不至寂寥。然此亦是门庭施设。接引中下。若有个汉。於堂奥之中。向上关棙。一脚踏翻。则徧身无影。举步无踪。当此之际。还有昼夜也无。还有寒热也无。还有明暗也无。噫。只恐不是玉。是玉也大奇。
　　上堂。问。潺湲一派长如玉。喝过他山杳不闻时如何。师云。山下接取。进云。道底都是污染。如何是自心灵妙。师云。鼻孔里看取。进云。如何是无思中流出的句。师云。顶门上荐取。进云。如何是通霄路。师云。脚跟下看取。僧礼拜。师乃云。乾峰上堂云。举一不得举二。放过一着。落在第二。敢问诸人。一作么生举。莫便下一喝么。莫便行一棒么。莫道乾屎橛麻三斤么。且喜没交涉。唯云门有断舌之才。出众道。昨日有人。从天台来。却往径山去。且道。他是举一是举二。乾峰云。典座来日不得普请。便下座。且道。他是答云门话。是不答云门话。此等如石女当歌木人抚掌。其中自有深趣。正所谓打面还他州土麦。唱歌须是帝乡人。
　　上堂。僧问。昔百丈问沩山。并却咽喉唇吻。作么生道。沩山云。却请和尚道。其理若何。师云。明月高悬未照前。进云。五峰道。和尚也须并却。又是何意旨。师云。操戈入室。进云。只如云岩道。和尚有也未。作么生丧却儿孙。师云。反隔一重。进云。忽有人问和尚。和尚又作么生道。师云。汝但并却咽喉唇吻。问将来。问。承和尚有言。动着即乖本色。只如一切处不乖时如何。师云。青天白日莫弄影。进云。乖与不乖。总是这边事。作么生是那边事。师云。没角泥牛犇夜栏。问。四方干戈。将何法以宁之。师卓拄杖。进云。四方火灾。将何法以熄之。师卓拄杖。进云。四方疾疫。将何法以疗之。师卓拄杖。进云。四方饥馑。将何法以济之。师卓拄杖。僧礼拜。师便打。乃云。明月高悬未照前。休将影象论亏圆。一点灵光周劫外。今古何曾有间然。诸人还见也未。如见得。方入鼓山门。鼓山门下。必须言行相顾。理事圆融。若有一毫见地未消。一毫意气未泯。一毫影迹未净。终堕半途。至於到家一句。作么生道。客散云楼玉烛残。六窗虚静暗生寒。钟声何处因风至。惊起坭牛犇夜栏。珍重。
　　元旦上堂。师拈拄杖云。一元更始。含弘光大。春风浩荡。万物维新。至於老僧拄杖。又作么生。虽则亘古亘今。亦能随时逐节。有时作出海金龙。兴云布雨。有时作漫天丝网。打凤捞龙。有时作金刚宝剑。斩妖戮魔。有时作探竿影草。勘赃验贼。今日元旦启祚。又作个什么。化作须弥为寿岳。仰祝　今皇亿万年。卓拄杖。下座。
　　上堂。师云。嵯峨万仞。鸟道难通。剑刃轻氷。谁当践履。必须通身无影。足下无私。始称其人。不然。虽眉间挂剑。肘后悬符。若到此门。未免点额。何以故。曾经大海休夸水。除了须弥不是山。
　　解制上堂。僧问。曹洞正宗。和尚得传。和尚正宗。阿谁得传。师云。老僧不从曹洞传。也不从诸佛传。进云。恁么则从何处传。师以拂子敲香炉云。渠从何处传。僧礼拜。师乃云。老僧九十日前。说东说西。还有法与人说也无。若有法与人说。是阇黎辜负老僧。若无法与人说。是老僧辜负阇黎。九十日后。不说东说西。还有法与人说也无。若有法与人说。是老僧辜负阇黎。若无法与人说。是阇黎辜负老僧。今朝正当九十日。又作么生得不辜负去。三千里外。逢人不得错举。
　　罗山尔和上人为本师诞日请。上堂。正脉难通。邪见易炽。超佛越祖。看来总是阶梯。妙唱玄提。即此便名窠臼。白云岩下。多沉出格之英。芳草渡头。久滞他乡之客。所以曹洞门下。别设宗趣。金凤搏空。不止须弥顶上。铁牛驾浪。偏入大海波心。不犯当头。犹贵转身有路。行於异类。直须足下无私。虽然如是。不是逐步安排。随时凑泊。须知有功不能涉。位不能该一着。若知此着。则一念可以顿圆。一时可以全具。所以洞山老人云。如大地火发相似。今日乃恒如师耳顺之期。其徒尔和上人为设斋。请老僧升座。特为举扬斯事。至於因斋庆赞一句。作么生道。斩新日月年年长。不老乾坤世世同。
　　净和师请。上堂。老僧昔年与净和老友。同往双髻峰头冷云窝中。一室孤灯相对寂然。向后老僧一念之错。堕作流俗阿师。净师脊梁若铁。兀坐空山。垂三十载。今日特上鼓山设供。请老僧升座。不知渠是何心行。今日所谓丑媳妇。不免见公姑去也。昔洞山老人过水睹影大悟。作偈曰。切忌从他觅。迢迢与我疎。我今独自往。处处得逢渠。渠今正是我。我今不是渠。应须恁么会。方得契如如。此一偈五位十玄。三堕四禁。尽在其中。今日当大众前。逐一注破。切忌从他觅。毕竟要从何处觅。迢迢与我疎。谁是最亲者。我今独自往。乱走作么。处处得逢渠。见神见鬼。渠今正是我。犹隔一重山。我今不是渠。蹉过知多少。应须恁么会。要会作么。方得契如如。三十棒教谁吃。老僧恁么花擘了也。诸人还会么。老僧三十年前。学临济禅。不肯死在临济窟里。三十年后。学曹洞禅。不肯死在曹洞窟里。何以故。孝顺还生孝顺子。忤逆还生忤逆儿。
　　陈莲石太史。建神光法堂成。命慧超上人。入山设斋请。上堂。一阳初动。喜见天心。　圣寿无疆。乾坤将泰。陈莲石太史应时行令。移神光法堂而入鼓山。老僧就路还家。移鼓山法堂而入神光。於中泯彼此之相。绝去来之迹。但见铁地藏彻底放光。石如来通身是口。其中诸众生。各各不识不知。饱飱法味。又何待老僧打鼓升堂摇唇鼓舌。然后为说法哉。虽然如是。今日老观门户大开。老僧证明有分。
　　师七旬诞日。上堂。僧问。和尚今日寿旦。是有量寿。是无量寿。师云。八角磨盘空里转。问。圣人出世。风不鸣条。雨不破块。今日和尚诞辰。因甚风雨大作。师云。石鼓正喧空。问。和尚今年七十。敢问。七十年前作么生。师云。但看今日。僧礼拜。师乃云。浮光弗久。世相靡坚。历观世间。浑同梦事。老僧忆年四十时。在寿昌寺里初脱白。其时眼前境相炽然。无出身之路。年五十时。遁迹建州荷山。灰头土面。栽禾博饭。其时虽已安下鼻孔。却为鼻孔所碍。年六十时。向杭州苕溪岸头。张个漫天金网。拟欲捞龙打凤。其实一蟭螟虫。也捞不得。今年七十。在石鼓峰头。耳聋眼暗。志气销尽。惟在七尺单头。证个瞌睡三昧而已。历观前此三十年。经几番变易。尽是虚名幻影。全非真实。到今日。亦绝无长处可道。然既到此。强为诸人道一句去。堂前几阵风雷息。万里讴歌贺太平。珍重。
　　雪子禅人请。上堂。老僧今年七十一。白露降后西风急。昔年露柱忽生儿。大家尽道是好日。脱空捏怪许多年。欺圣瞒凡无一识。弄到於今家业空。独留手中一楖栗。三玄五位虽不知。撑天拄地承渠力。有时拈出法堂前。惊破金刚半边鼻。诸仁者。且道。这楖栗从何处得来。良久云。更待三十年后。为诸人说个来历。
　　泽普禅人请上堂。建州全城生命。尽为大兵所屠。泽普禅人愍而荐之。仍请老僧升座演法。夫有生者必有死。此人之所共知。但未知生而未尝生。死而未尝死者。非水火之所能劫。刀兵之所能伤者也。譬如镜影往来。而镜体不动。海波起伏。而海体常安。达其常安不动之体。则超登彼岸。执其往来起伏之用。则流浪不穷。昔洞山冬至日。吃果子次。垂一问云。有一物。上拄天下拄地。黑似漆。常在动用中。动用中收不得。过在甚么处。泰首座答云。过在动用中。洞山唤侍者。掇退果卓。洞山此问。心幸不少。首座虽是一员老将。怎奈龙门点额。后来人争要为首座出气。看来要吃洞山果子。俱未得在。惟有同安显。别云不知。此所谓猛火场中横身直过。刀枪林里掉臂独行者也。至於老僧。则不然。但答云不动用中还收得么。管取洞山缩舌去也。
　　腊八日。惟善僧纲请。上堂。昔日世尊。在雪山六载。芦芽穿膝。蛛网挂眉。为明此事。逗到腊月八日。夜睹明星。朗然大悟。始成正觉。后代儿孙。承虚接响。为渠举扬。诸人且道。悟底是个甚么。若道是心。心不见心。若道是佛。佛不成佛。若道是禅。禅不名禅。既不是心。不是佛。不是禅。又是个甚么。已上通供。并是诣实。诸人切莫错认驴鞍桥。作阿爷下颔。珍重。
　　徐尔昌居士报亲请。上堂。人之有生。莫不本於父母。故父母之恩。如天普盖。似地普擎。无有能报尽者。今欲报尽有生之恩。须明无生之理。良久云。泥牛耕练色。木马啸春风。双江无一滴。滔滔向海东。
　　上堂。春风浩荡。淑气氤氲。枝头莺语。声声唤游子归家。墙外桃腮。色色见毗卢出位。此中若有仙陀客。便可一担领荷。虽然。也不可草草。须知有洞山道的。洞山大师云。渠今正是我。我今不是渠。渠既是我。因甚又道我不是渠。若不识此意。便落在洞山三渗漏。亦落在乾峰二种光不透脱。亦落在曹山四禁。如何做得洞下儿孙。老僧今日。不觉顿扬家丑。只要诸人得个真正鼻孔。不失曹洞血脉。还有么。噫。出头天外看。谁是个中人。
　　孙鹫林冏卿居士请。上堂。今日孙鹫林冏卿居士。为荐夫人林氏。屈老僧到此。发明往生之旨。夫吾心。本有一片乾净国土。非有生非无生。亦非非无生。祇为诸人粘妄发光。变成五浊凡区。古佛乃教人修离垢之行庄严之功。由是变为极乐净土。夫五浊凡区。与极乐净土。总是浮光幻影。无有真实。若究其实体。则身心世界。无非一如。本无变易。正如今日。云迷雾集。大雨淋漓。天实未尝动着。倏忽之间。云收雾散。杲日当空。天亦未尝动着。但此一如之体。不可容易拟议。若只在情识中卜度。隐隐地见有个物。则祇是一个泥团子了也。诸人须打破泥团。跳出虚空。则尽十方世界。总是一个无量光佛身。尽十方世界总是一个宝莲花净土。更欲何生。更欲何往乎。这里正是诸人往生处。不可不知也。大众久立。珍重。
　　不远禅人荐亲请。上堂。昔那咤太子。欲报亲恩。乃析骨还父。析肉还母。然后现本身。为父母说法。既析骨肉还父母了。又唤什么作本身。又唤什么作本身所说之法。云门云。扇子[跳-兆+孛]跳上三十三天。[祝/土]着帝释鼻孔。东海鲤鱼打一棒。雨似盆倾。傅大士云。空手把锄头。步行骑水牛。人从桥上过。桥流水不流。若会得此意。则一切有情无情。一时成佛。又何父母之不度脱哉。至於今日。事体又别。不远禅人欲报父母之恩。更不消析骨还父析肉还母。止将父母所生之身。为父母请法。老僧亦止将父母所生之口。为大众演说。且道。与古人是同是别。噫。不因渔父引。怎得入桃源。珍重。
　　茂熙上人荐亲请。上堂。孝之一字。儒家谓之天经地义至德要道。至我释门。梵网一经。演说菩萨大戒。开口便道孝名为戒。亦云孝顺至道之法。是儒释并以孝为首重也。但吾释之孝。与儒不同。儒者之孝。不过口体奉养。尽诚尽敬。立身扬名。葬祭以礼。孝之道惟斯而已矣。吾释之道。则异於是。盖以人子所有法身。即是父母之本身。若能知此法身。然后加奉重之功。念兹在兹。至於承当担荷。一旦顿忘。则与法身冥合无间。古人谓之着力推爷向里头。又谓之全身归父。到此。始称孝顺之子。不然。虽能立身扬名葬祭以礼。亦祇是一场梦事。其与父母之精神命脉。逈然违背。又安能孝乎。大众不可不知。珍重。
　　三山郑道恭道人请。上堂。今日四月五。打起鼓山鼓。惊得石人忙。跳出庭前舞。木人问言。你因甚如此。报言。只为王宫生悉达。多少欢喜。多少愁苦。木人言。何不向父母未生前安处。卓拄杖云。老僧今日正令当行。将二人各打三十拄杖。赶出三门去。何以故。你看。世尊初生。乃至双林入灭。还曾出得父母未生前否。皆是后人眼见空花。妄生枝节。真净界中。实无是事。珍重。
　　诞日。温陵陈太忍等请。上堂。枯木岩前一橛禅。不明五位并三玄。行年七十有三岁。执拗全无有变迁。诸方笑骂渠不管。坦然高卧白云边。任他贤圣俱诃叱。一橛甘将盖地天。诸仁者。似者等无用老头陀。正好填坑塞窟。安用请他上堂。然事既到此。不容空过。仍将者一橛。与诸人结个缘去。举拄杖云。大众会么。卓一卓。下座。
　　海藏禅人荐师请。上堂。道存上座。亲参博山。真操实履。垂三十载。今以病来鼓山。约日期时。端坐而化。兹当四七之辰。其眷属屈老僧到此。不免举旧日葛藤。与诸人商量看。昔僧问雪峰。亡僧迁化。向什么处去。峰云。如冰归水。后举似玄沙。沙云。某甲则不然。峰云。子作么生道。沙云。如水归水。二大老千古龟鉴。后学禀承。鼓山安敢步趋。只得别道去也。若问亡僧迁化向什么处去。答云。如空归空。诸人且道。老僧底与古人底。相去多少。不免再为颂出。冰来归水待消融。水若归时尚有踪。虚空本自无分合。到底无归绝异同。
　　寿宁秀生静主请。上堂。僧问。受戒之人。杀生害命。持咒忏悔。撞着个杀佛杀祖底来。作么生忏。师云。你还杀得么。进喝一喝云。杀却了也。师笑云。错。乃云。佛祖妙道。至易至近。即在寻常日用之间。无有难知难行之事。又安用杀佛杀祖。费许多气力作么。祇如今日打鼓撞钟。各人披衣拈具。脚轻步快。趋上法堂。展具三拜。收具听法。一一天真。一一明妙。并不违时失候。即此便是世尊不说说底。迦叶不闻闻底。亦便是诸佛诸祖说不到底。又安用杀佛杀祖为。所以古人云。善哉三下板。知识尽来参。既善知时节。吾今不再三。古人如此吐露。更有何事。然亦须知有个避忌处。如何是避忌一句。止许恁么知。不许恁么会。
　　白雪善生二静主。请藻鉴悦众归鄞江请。上堂。僧问。古人云。澄潭月影。静夜钟声。随扣击以无亏。触波澜而不散。犹是生死岸头事。且道。过在什么处。师云。堕身死汉。进云。转得身时如何。师云。雷破空山寂。进云。更有尊贵一句。请师亲道。师云。老僧今日倦。僧礼拜。问。拈起金针玉线。穿过机先。截来兔角龟毛。发明向上。犹是者边事。如何是那边事。师良久。进云。祇如古人道。手指空时天地转。回途石马出纱笼。又作么生。师云。溪山虽踏徧。脚下总无踪。问。一切语言尽落今时。如何是向上一句。师竖拂子。进云。犹是今时事。师便喝。僧礼拜。师乃云。昔高峰云。意句不到。宗说不通。盲龟跛鳖。意句俱到。宗说俱通。盲龟跛鳖。见西峰恁么告报。将谓离此别有生涯。亦是盲龟跛鳖。高峰此三科。收尽一切衲子。作么生出得此三科去。老僧今日设个方便。将拂子空中点一点云。祇者些儿。也有权。也有实。也有照。也有用。也有正。也有偏。也有宾。也有主。诸人若能一担领荷。便是千里神驹。追风逐电去也。岂三科之所能收。诸人知么。下座。
　　不虚上座入塔。上堂。东方佛西方佛。彻底穷源无一物。东方土西方土。草鞋踏破无寻处。人人尽道有往生。生即不生何不悟。守着不生亦太迷。禅人到此须自顾。泉州不虚老友。素修净业。今日灰飞烟灭。藏身有地。诸人且道。是往生耶。非往生耶。亦生亦不生耶。非生非不生耶。咄。夜半乌龟飞上天。东邨王老谩商量。珍重。
　　一脉禅人为本师诞日请。上堂。僧问。者个分明在目前。饥来吃饭困来眠。此外还有事也无。师云。未尝无事。进云。更有何事。师云。眉毛盖眼。僧礼拜。师乃云。今时人。但言饥来吃饭。困来打眠。千休万歇。便尔承当。殊不知其中大有事在。老僧今日。不免为渠指出。石牛长吐三春雾。木马高嘶午夜风。冬瓜架上吞北斗。扁担门下笑虚空。此四句中。也有实。也有权。也有照。也有用。诸人还会么。如其未会。不可便谓坦然无事去也。今日乃智光师耳顺之辰。其徒一脉。特为设斋。请老僧升座。老僧适来。因风叨呾。不及道祝寿一句。遂拈起拄杖云。且道。者上座年多少。卓一卓。下座。
　　觉林警心禅侄请。上堂。昔白乐天问鸟窠禅师云。如何是佛法大意。鸟窠云。诸恶莫作众善奉行。乐天云。三岁孩儿。也解恁么道。鸟窠云。三岁孩儿虽道得。八十老人行不得。鸟窠乃唐代高僧。岂不能谈玄说妙。遮盖门户。因甚却如此。盖此二语。言之则易。知之实难。而行之又难。何谓知之实难。诸恶莫作是谁莫作。众善奉行是谁奉行。何者为恶。何者为善。此知莫说是人天种子。即是诸佛慧命。不亦难乎。何谓行之又难。若论其极。惟佛一人。庶几无愧。等觉以降。俱有惭德。所以云。行之又难。近日有等人。行棒行喝。说玄说妙。自谓高出三界。及至些小事到面前。要喝喝不开。要棒棒不去。要止止不得。妄情牵将去。要行行不得。幻境压将来。祇得倒在三途队里。纵贪嗔痴过日。是知鸟窠此二语。真千载之龟鉴。近代之药石也。今日觉林警心老侄。特来鼓山设斋。请老僧升座。觉林虽不能开堂说法。亦能实心实行。化导一方。是觉林之说法久矣。觉林之说禅深矣。大众不可不知。珍重。
　　清流陈而慧兄弟请。上堂。参学之士。当以参禅为贵。参禅之功。必以识病为先。不识病则禅为伪禅。禅既伪则道为外道。所以争人竞我。贪名逐利。为今日之禅是也。如何是病。老僧开堂二十年来。逢人说心说性。说道说禅。说权说实。说照说用。并是无始劫来深重病根。未能破除。如何是禅。老僧前六月十三日。因晒书失跌。左足疼痛。困卧床席。已周一月。未能痊愈。诸人犹来强老僧说法。三三五五。抬到法堂。者个是老僧真实禅。若识得老僧真实禅。便识得老僧真实病。识得老僧真实病。便识得诸佛诸祖真实禅。然更有个禅病俱忘一句。且待病愈日。为诸人道破。
　　宁化谢尔宾居士请。上堂。僧问。洞山道。当时几错会先师意。敢问。如何是他不错底。师云。澄潭不许苍龙蟠。进云。曹山云。去亦不变易。祇如春生夏长秋收冬藏。作么生道不变易。师云。亘古亘今。何曾变易。进云。云居云。头头上了。物物上明。只唤作了事人。终不是尊贵。如何是尊贵。师竖起拂子。僧礼拜归位。师乃云。石门天外海风清。浩荡无涯法界深。九万扶摇人不识。却寻雁影小溪滨。东也错。西也错。些儿动着头生角。前也莫。后也莫。却似无绳还自缚。凡也非。圣也非。捉着虚空要剥皮。是也喝。非也喝。右军爱鹅失却鹤。老僧今日恁么告报。虽是为众吃紧。也是画蛇添足。添足且置。蛇即今在什么处。僧撺前作怕势。师云。三级浪高鱼化龙。痴人犹戽夜塘水。卓拄杖。下座。
　　清流王长公居士请。上堂。古德云。转山河大地归自己则易。转自己归山河大地则难。古人恁么说话。总是一己之私未忘。眼前影像未消。不知山河大地是个什么。自己身心又是个什么。况又於中分难分易。却似较空花之浓淡。论兔角之短长。岂非大谬。诸人但向父母未生前。睁开正眼。如教中谓。一人发真归元。十方虚空悉皆销陨。又安有山河大地自己身心哉。老僧今日不免依教申明。从权辩惑。聊打者个葛藤。若鼓山杜蛮禅则不然。也不论山河大地。也不论自己身心。也不论父母未生前。也不论父母已生后。卓拄杖云。但向者里会取去。更有何事。会么。钓船载到潇湘岸。气噎无聊问白鸥。
　　高开熙居士荐亲请。上堂。今日乃高开熙居士。为其母林安人终七之辰。请老僧上堂。安人在日。笃修净业。临终坐化。了了分明。且嘱其子到鼓山。请老僧上堂。为发明往生见佛之旨。当斯时也。玉露横江。金风透幙。丹桂飘香於前庭。金蝉发噪於晚树。诸人且道。即此是西方耶。非西方耶。若道是西方。错认驴鞍桥作阿爷下颔。若道非西方。含元殿里更觅长安。唯古人道个万象之中独露身一句。最亲切。诸人若会得。即见阿弥陀如来。横身为物。金沙宝地。昭然目前。林安人即今在七宝池中。坐宝莲花。成等正觉去也。如其未然。西方去此。十万八千。珍重。
　　福城刘惟一居士请。上堂。老僧行年七十五。带病来打鼓山鼓。痴痴逐逐不知休。笑倒庭前栢树子。老僧曾忆。五十九岁。始在温陵开堂。至今已经一十七年。说法不为不久。历主四剎。舌根拖地。说法不为不多。今年既衰惫。正好屏息深山。以待天年。岂可复向人前簸弄口鼓。兹又因刘居士苦屈老僧上堂。乃对诸大众辞却。此举以后。不必复请。盖此道离言说相。离文字相。言可以明道。亦可以晦道。可以载道。亦可以废道。昔者维摩默然。文殊赞其真入不二法门。须菩提岩中晏坐。帝释便来散花。诸人当善会此意。不然。老僧更说一十七年。有何所益。会么。啼得血流无用处。不如缄口过残春。珍重。
　　师八十诞辰。当山大众再请。上堂。把住虚空作一场。三十余年特阐扬。五载深藏三寸舌。潦倒随风更上堂。此一上堂。盖为家中众兄弟。以老僧八十诞日请。老僧应个时节。然既是家里人。正好说家里话。自有宗门以来。诸师各因其性之所近。权巧建立。接一路机。惟曹洞则不然。言行必须相顾。理事必须圆融。智行必须并重。可以高坐万仞之上。可以深沉九渊之下。高者不堕于奇险。卑者不堕于平实。乃千圣同游之大道。行之万世而无弊。非一时权巧所建立也。其始则必以知有为入门。既已知有。然后可施奉重之功。可造尊贵之位。可以翱游于鸟道。可以混迹于类中。然形迹尚存。非为至当。必须今时及尽。炭里藏身。游于无何有之乡。然又不可滞于劫外。须知。石牛吐出三春雾。灵鹊不栖无影林。始可谓无功之功。今古无间。而曹洞之能事毕矣。老僧今日。为诸兄弟。漏逗一番。也是怜儿不觉丑。贫子数家珍。诸兄弟还会么。良久云。三千里外。逢人不得错举。卓拄杖下座。
　　心闲上人请。上堂。幻寄人间八十年。半生踪迹白云边。不学达磨徒面壁。那师孔子断韦编。人来庆寿寿何在。剎那生灭相非坚。才道无量还成量。描邈虚空自倒颠。大抵世事皆虚妄。庆吊相寻疾转旋。不如绝去闲知解。把手同游太古天。太古天最上禅。妙明体净更何言。才着语言成染污。莫将心印乱流传。举拂子云。且道。是太古耶。今时耶。是有量耶。无量耶。喝一喝。下座。
　　双峰静主率众请。上堂。昔洞山大师。於冬至日。吃果子次。垂一问云。有一物。上拄天下拄地。黑似漆。常在动用中。动用中收不得。且道。过在甚么处。当时有个泰首座答云。过在动用中。洞山命侍者。掇退果卓。此一则公案。传来将千载。批判者不少。会意者无人。若据老僧意。有一物。上拄天。是此物外有天。下拄地。是此物外有地。常在动用中。动用中收不得。则非动用中还收得么。此问不过是洞山权巧建立。作个探竿影草。若向此中求有过无过。也是胡饼里讨汁。虚空里钉橛。今日老僧。打破千年营寨。点开万古心胸。罪过弥天。尚容下座忏悔。久立。珍重。
　　诸山同众护法请。上堂。今日乃福城内外诸山大德。同林孔硕众居士。以老僧八十诞日。特来设斋。请老僧再说无生之法。夫有法则有生。无生则无法。若说无生时。法法何曾法。今日老僧。略为傍通一线。一切凡夫。只是起於有生。一切圣贤。只是始於无生。此生与无生。实圣凡之大判。若要明此无生之旨。古人大有样子。古论中云。诸法不自生。亦不从他生。不共不无因。是故说无生。古今诸师。多依此释。若据老僧意。则不然。本无自。说甚自无生。本无他。说甚他无生。本无共。说甚共无生。本无无因。说甚无因无生。此所谓体本无生也。诸人还会此意么。若会得。便可当下超出三界。永断轮回。更无别法。珍重。
　　泉州开元寺大众请。上堂。忆昔老僧年五十九岁。在泉州开元。始开堂。此后将娘生鼻孔扭捏。摇唇鼓舌。说黄道白。至于今日。年已八十。拙语流布。已至二十余种。而开元诸兄弟。复来请老僧说法。将谓老僧有说不尽底法。今日方说么。将谓老僧有不肯说底法。今日方说么。殊不知。老僧一言半句。无不倾仓倒廪。更无其余。又有何法可说。然既到此。不可虚过。亦有一句子。分付大众。昔达磨悬记云。此土众生。明道者多。行道者少。后来古德亦云。说得一丈。不如行得一尺。皆言说之固易。而行之甚难也。然老僧谓。虽能说能行。未免更有事在。必将谓。我独能说。彼不能说。我独能行。彼不能行。逢人誉己。则嬉然解颐。逢人谤己。则艴然变色。是皆人我之相未忘。是非之见未泯。虽说玄说妙。自谓超佛越祖。殊不知实闾阎俗汉中收。老僧反躬自省。负愧良多。所以血诚告报。诸兄弟。毋趂飞龙之口。勿堕跛鳖之羞。是为老僧最后分付。大众努力。珍重。
　　建州众道友请。上堂。金风掠地生愁苦。世变滔滔不可阻。二十四年不奈何。只似当轩挝布鼓。布鼓如何能警人。舌根拖地有何补。八十翁翁入戏场。可怜两袖郎当舞。而今折合更何言。也要叮咛一句子。者一句子。作么生道。今朝七月十五。这一句子。诸佛之所未说。诸祖之所未传。百千佛法俱在里许。若更此外求奇。便是唤齐作鲁。今日乃建州众道友。以乡情之旧。来为老僧庆寿。请上堂。不免漏逗一场。虽然。若守一曲之见。而无域外之观。西天大有人不肯在。
　　寿昌竺庵禅师请。上堂。今日乃寿昌竺庵禅师。遣心月上人等。来为老僧庆寿。且请上堂。寿昌乃先师所建道场。不募外缘。不干豪右。唯取给於犁锄之下。居十年。而寿昌成。焕然为一方法社之冠。至明鼎既移。绿林蜂起。寿昌遂成灰烬。后有竺庵。毅然肯来。独任其事。当其时。事势有抵牾。人情有向背。竺庵乃能用柔用刚。任恩任怨。以成其事。至今八年。前后栋宇皆已略备。功固伟矣。但住持不是易事。古德有云。住持必具仁智信勇廉五者。方成大器。老僧于万历间。徧访诸名宿。惟云栖大师及寿昌先师。可称具五。老僧出世。勉行其三。尚缺其二。所以弄到今日。只成得个村里师子。竺庵今为住持。为具五耶。为缺二耶。为国里狮子耶。为村里师子耶。竺庵年富力强。不可不勉。老僧于竺庵。有厚望焉。珍重。
　　宝善藻鉴长老请。上堂。宝善乃闻谷大师道场。大师去后。寥落无人。老僧力不能兼。委藻鉴长老主之。藻鉴乃能善继其事。栋宇重新。禅衲辏集。道风大振。在延建邵汀四郡中。称宝善为第一丛林。余无能及者。今来鼓山。为老僧庆寿。且请上堂。记得。三十年前在宝善。参闻谷大师。大师问予。如何是本法。予当时默然良久。大师曰。情知。在鬼窟里作活计。予曰。大师作么生。大师曰。不辞向汝道。祇恐不善闻。予曰。大师善说本法。即礼拜。次有僧问。如何是宝善。宝大师展两手。僧罔措。大师曰。汝不是辨宝波斯。少顷吃茶次。予曰。识得宝善宝。便识得本法。识得本法。则无法不识。大师曰。不可恁么道。予曰。大师作么生。大师曰。识得本法。则诸法。如生冤家相似。今因宝善来。此特举出此两则。机缘广施大众。以报大师法乳之恩。然老僧今日。事体又别。非独不能说本法。且又不能知本法。难向人前夸剑术。惟同樵子和山歌。珍重。
　　定西奉化二上人同寿。宁庆元众缁素阅大藏经。为师祝寿。圆满日请。上堂。鼓山重创以来。独阙大藏。有泉州黄植三居士。发心印出。复得榕城内外诸居士。锦上铺华。装演成帙。又有寿宁秀生道友。同其法属。化众缁素。开演此藏。今得圆满。请老僧上堂。唱个圆满伽陀。老僧记得。昔有一婆子。送钱与起州。请转藏经。赵州下禅床。绕一匝云。转藏经竟。婆子闻云。本请转全藏。如何祇转半藏。者婆子。具甚么手眼。敢恁么道。老僧看来。这婆子。见滞有无。情存向背。只成个世间俗妇。被赵州活埋。八百余年。至今未起在。老僧今日。又作么生转。拈拄杖卓一卓云。大众且道。是半藏是全藏。是圆满是不圆满。喝一喝。下座。
　　净辉禅人请。上堂。老僧行年今八十。世间事事皆收拾。唯有说法未能除。费尽舌头三寸力。今日乃净辉上人。为老僧庆寿。请上堂。不知净辉。以何为寿。老僧自己推穷。亦不见有寿。将以年月日时为寿。此乃大化推迁。循环不穷。与老僧全没交涉。若以精神血气为寿。则年消月耗。日趋于尽。有何寿之可言。两者既不可言寿。将以何者为寿。若谓人有金刚不坏之性可以言寿。不知此性。上至诸佛。下至蠢动。悉皆具足。岂独老僧有之。且此性如虚空。无有成坏。无有长短。因世俗之坏。以得不坏之名。即金刚不坏四字。亦是以世谛语言。装点虚空。无有是处。禅和子。岂可被这般虚名假号所迷惑哉。禅和子。毕竟作么生。虚空打破翻筋斗。一任人间论短长。
　　无一书记同弟张克一子圣谟请。上堂。黄金世界桂花香。风吹红叶满庭扬。手把金针须密缝。莫随幻影自生狂。大功才转锄头歇。到此方知入故乡。入故乡须转步。雪屋迷人成自误。金鸡不住凤凰台。银鹤飞上云头路。云头路上独往还。始出故乡旧门户。今日乃无一书记。同其弟克一子圣谟。以四十年乡梓之旧。特来为老僧祝寿。请上堂。老僧不辞饶舌。然更须知尽十方无寸土。向甚么处。道个他乡故乡。尽十方是故乡。向甚么处。说个入故乡出故乡。会么。如或未会。更听老僧一偈。道旷无涯何底止。虚空[打-丁+送]倒又扶起。舌头无骨为谁宣。不为乡情故如是。珍重。
　　付法为霖首座。上堂。曾在寿昌桥上过。岂随流俗漫生枝。一发欲存千圣脉。此心能有几人知。潦倒残年今八十。大事于兹方付伊。三十年中盐酱事。古人有语不相欺。逆风把柁千钧力。方能永定太平基。遂付衣拂。下座。

　　永觉和尚广录卷第三

　　永觉和尚广录卷第四

　　　　嗣法弟子　道霈　重编

　　小参

　　开元入院小参。山僧一介草茅。半生担板。三十年来。未曾向人前说一禅字。今日狭路相逢。不免出乖弄丑。若论佛法。本自无法。今日禅和佛法太多不见。古云。法法何曾法。又云。四十九年未曾说着一字。诸兄弟。莫因山僧说无法。便在虚空中。钉个橛子。若在虚空中。钉个橛子。则无法便成有法了也。今诸兄弟。且须守个本分。莫妄生拟议。如今有等人。祇弄虚头。向古人公案上穿凿。学颂。学拈。学答。话向人前。或喝。或棒。擎拳。竖指。从东过西。从西过东。拂袖便行。推倒禅床。转身作女人拜。打个筋斗出门去。此等虽是古人已用三昧。今日种种相袭。便成恶套了也。如何是佛法。所以山僧总不理他。盖为无许多闲气力也。大众要佛法么。山僧今夜将三世诸佛历代祖师。一切诸法尽情。与诸兄弟说去好么。良久云。灯笼跳出人前。却说。和尚今日。开堂辛苦。珍重。
　　小参。德山入门便棒。临济入门便喝。秘魔祇解擎叉。俱胝祇是竖指。今日山僧。抛下鼓山鼓。来扫紫云云。将前络索。老和尚缚作一捆。丢在洛阳桥下去也。且道。山僧有甚么长处。良久云。莫莫。无事归堂好。
　　除夜小参。古人云。腊月三十日。作么生折合去。此语最为利害。盖为诸人长年。祗在街头巷尾。索残唾过日。全非真实。腊月三十日如何受用。得着此事。必须向自己本地风光上透出。始有受用。有等人。祇在公案上。穿凿孰为向上孰为向下。孰为全提孰为半提。一一解了。却又要学拈学颂。学上堂学小参。徒弟呈览。师父涂改。以此过日。谓之操宗。又有等人。祇在语言快便机锋圆活上留心。终日学问学答。驴唇马舌。到处乱弄。又有等人。祇认着一个无名无相非有非无的境界。以为极则。到处乱截乱扫。殊不知。此乃儱侗。真如宗门中。更有千圣不传的一路在。未可颟顸去也。又有等人。祇认着一个能见能闻处处具足的。执以为真。此正认奴作郎。颠倒知见。大抵此数等人。似个穷乞儿牵着个无尾巴猢狲。前村后店到处弄。弄来弄去。自谓渠生意好弄。到腊月三十日。鼓也打破了。猢狲也走去了。顿足搥胸。悔之何及。昔日北禅贤。烹露地白牛。与诸人分岁。未免将官物作私用。看来也好与拄杖三十。开元今夜。丛林初兴。常住淡薄。举箸向空中。画一圈云。山僧祇将个糊饼。与诸人分岁。一任诸人餐采。若餐采得管取饱。欣欣地过了残年。其或未然。这个糊饼。变成棘栗蓬。要吞吞不得。要吐吐不得。此乃诸人之咎。非山僧之咎也。
　　小参。叮咛损君德。无言真有功。任从沧海变。终不与君通。虽然如是今日。按下云头。略通一线。拈数珠曰。不得说是珠。不得说不是珠。不得当头便喝。不得夺珠抛在地上。不得说放下着。不得拂袖归堂。请各下语看。如下语相应。山僧拂子。当堂分付。非独山僧。三世诸佛也不奈你何。试道看。众默然。师曰。各请归堂参看好。
　　上元小参。今夜上元节。不必山僧说。家家有花灯。处处悬明月。日月灯明佛彻底为君泄闹浩浩处。快承当暖烘烘地。休分别。虽然如是。更有密移一步的句。作么生道。冷似日兮暖似铁。
　　弥陀殿小参。此事不远如人在空。如鱼在水。出入进退。无不是。空顺逆游泳。无不是水。祇为见起情生。所以白云万里。昔日投子参翠微。问。如何是西来意。翠微但以目顾视。投子拟进语。微曰。更要第二杓恶水么。投子便大悟。你看他这里还容得一点情见么。后来投子住庵。雪峰往参。投子下禅床立。峰伫思。被投子托出庵外。峰直得哭。你看他这里还容得一点情见么。所以山僧今日。祇作死马医。教人离心意识参。透出个本有光明。不是钝置。诸兄弟。盖为这个不是知解边事也。僧问。如何是本有光明。师笑一声。僧曰。未笑已前时如何。师云。汝未会在。
　　小参。千思万虑不如休。千言万语不如歇。不用捧出破砂盆。何须提起乾屎橛。虽然。也不可一向恁么道。祇如甘露戒坛。跳入你眼睛里。又作么生袒膞和尚在你背后行。又说甚么话。也须着些精彩。始得。
　　小参。但是禅衲。祇要除得四病。第一不得沿途觅唾。第二不得钉桩摇橹。第三不得斩头求活。第四不得头上安头。能离四病。自然天下太平。
　　小参。昔马祖向大梅道。个即心即佛。好似个九转灵丹。服之者。顿令凡身变为仙骨。后来又道。个非心非佛。好似个金刚宝剑。当头一挥。直要断人命根。后来南泉又道。个不是心不是佛不是物。好似婆心太切。彻底相为学人不必思量。千玄万妙。且于此三转语中透去。便可归家稳坐。但是鼓山门下。则又不然。不饮君王宴。安问杏花村。还知么。黑虎夜行头戴雪。笑杀堂中老圣僧。
　　小参。曲如箭。直如钩。小是海。大是沤。蚯蚓跳过东海。跛鳖飞上云头。参。
　　蔡司衡母二七请对灵。小参。树头霜占白。庭下月生寒。要明今日意。识取最初关。今日乃蔡母刘孺人二七之辰也。今秋余过沙镇。寓长芳僧舍。孺人屡为法来。叩我百年时事。余为说西方胜缘甚悉。阅数月而病。病数日而告终。世俗谓五十五年前。孺人之生也。五十五年后。孺人之死也。余谓。威音王以来。刻刻孺人生。无有不生时。刻刻孺人死。无有不死时。世人见其粗。而不见其精。见其显。而不见其微。乃唤今日是二七。数水底之鱼踪。辨空中之鸟迹。岂不大可慨哉。然既知常生常死底。更须知不生不死底。既是常生常死底。作么生是不生不死底。莫是唯其不生不死故。能常生常死么。莫是唯其常生常死故。能不生不死么。此乃教家极则。若我达摩门下。犹隔江在。今日且问。孺人化去。已经二七。即今在甚么处。安身立命。二七之前。四大无恙时。又在甚么处。安身立命。五十五年前。未入胞胎时。又在甚么处。安身立命。喝一喝云。个中若能明得这一喝。今日意最初关一时打翻了也。坐看灵柩成三昧。笑杀灯台泪两垂。
　　入堂小参。诸方有法说得。有公案商量得。有棒喝施设得。到老僧这里。却是一味关门打睡。且道。还有为人处也无。古人云。顾鉴嚬呻。曲为中下。闭门打睡。接上上机。老僧今夜入堂。便是拖泥带水。况为诸人说长道短耶。然既到此。也不免随例喋喋一番。大抵学禅者。第一。不得凿壁偷光。有等学人。专向古人公案上。穿凿解说。以为了。当殊不知。你虽说得滴水不漏。依旧是古人底。与诸人毫无干涉。第二。不得拨波求水。自谓。今日是迷。求他日悟。谓眼前万境。以及内心意识。悉皆幻妄。却要这里求见真心。殊不知。即妄说真。已是钝汉。况弃妄说真耶。第三。不得空中钉橛。有等学人。於古人方便。执而不舍。以为奇特。如临济三玄。洞山五位。云门三句等。或痴守孤危。或偏坠平实。或贪向上。或好格外。此正是法执不忘。去道奚啻万里。诸人若能离此三病。方是当家种草。虽然。更有事在。昔马祖云。自从胡乱后三十年。不曾少盐酱。先和尚拈云。老僧自从胡乱后三十年。不曾有盐酱。二大老分疆列界。名有为人处在。老僧则又不然。老僧自从胡乱后三十年。祇管逢茶吃茶。逢饭吃饭。那管渠有盐酱。无盐酱。诸人若也会得。老僧有个破钵囊。两手交付。其或未然。且向期中。再四参看好。
　　小参。直截根源。不存知解。当阳露出不费纤毫。若也眨起眉毛。早成蹉过。才落拟议。便隔千山。所以睦州见僧来。便掩门。鲁祖见僧来。便面壁。可谓。真实相为。岂似我辈阿漉漉地。说三道四。问妙答玄。虽然。也须识得古人誵讹处始得。如鲁祖面壁。罗山云。我当时若见。好与五火抄。何故为渠解放。不解收。玄沙云。我当时若见。也好与五火抄。且道。与罗山意。是同是别。二大老。总是借西家灯。照东家壁。各具手眼。今日老僧简点将来。好将三大老。各与五火抄。还知么。横身当宇宙。谁是出头人。
　　小参。举马祖云。凡所见色。皆是见心。心不目心。因色故有。汝但随时言说。即事即理。都无所碍。菩提道果。亦复如是。於心所生。即名为色。知色空故。生即不生。若了此意。乃可随时着衣吃饭。长养圣胎。任运过时。更有何事。师曰。马祖好似一个老婆婆。呕心呕血与汝诸人说了也。但近日稍通文字者。俱云会得。及见僧问马祖。如何是西来意。祖便打云。我若不打汝。诸方笑我在。诸人见此。俱云。这里却难会。既是这里会不得。因甚前面底会得。既是这里会不得。前面会得底俱非也。或有云。我会也我会也。打处正是直指他底意。或云。打处祇是断他解心。苦哉苦哉。马祖正法眼。但恁么流通去也。今日若有人问。如何是知色空故。生即不生。老僧便打。诸人又作么生商量。莫将闲学解。埋没祖师心。
　　小参。举懒安初参百丈。问曰。学人欲识佛。何者即是。丈曰。大似骑牛觅牛。安曰。识得后如何。丈曰。如人骑牛到家。安曰。未审。始终如何保任。丈曰。如牧牛人执杖视之。莫令犯人苗稼。安自兹领旨。师曰。此一则公案。可见。古人之大全。大抵古人沉厚细密。大非今人之比。百丈是马祖门下。亲遭一喝。得大机者。其答安公之问。岂不能一喝一棒。却云。如骑牛觅牛。及问识得后如何。便云。如人骑牛到家。夫既到家。则千稳万当。更有何事。却又问云。始终如何保任。若是今人答这话便咄云。将谓汝是个人元来作这般见解。百丈却不然。又云。如牧牛人执杖视之。莫令犯人苗稼。安从兹领旨。便养成一头露地白牛。其不坠师训如此。今人视之。可谓大不唧[口*留]汉也。今日诸人说保任且置。还有识得牛者么。牵出与老僧看。众无语。师曰。莫道。古人不唧[口*留]好。
　　小参。本分衲僧。自然寥廓。分别不生。逈异诸学。不问未生前。不管清净觉。菩提与涅盘。是甚破木杓。指毫末为泰山。视沧海为一勺。颠三倒四没来繇。千圣闻之眉皱却。因甚如此。祇缘迸断黄金索。此土西方寻不着。
　　承天寺小参。今之承天。古之招庆也。第一代棱和尚。有一则公案。七百年来未了。招庆尝云。万象之中独露身。诸仁者作么生会。还是拨万象。还是不拨万象。若说拨万象。渠又说万象之中。若说不拨万象。渠又说独露身。既不许说拨。又不许说不拨。毕竟作么生说。莫祇喝一喝打一掌拂袖便行。以为了当。须是有个真实会处。若是仙陀客。举头便知尾。其或未然。且学棱和尚坐破七个蒲团去也。今人多道。不消用功。祇要放下。殊不知。你才起念放下。这一念。便放不下了也。或有云祇须直下承当。殊不知。你才起念承当。这一念。便隔千山了也。或有专学驴唇马舌。问东答西。谓之不受人安排。不受人缠缚。以为了当。殊不知。你才起此念。便自家安排。自家缠缚了也。盖为你才生一念。便有能有所。非妄而何。咦。鹤有九皋难翥翼。马无千里谩追风。珍重。
　　兴化菩提庵小参。若论这个处处全彰。祇如今日海风如雷。大地震动。已为诸人说法竟。若能从此会去。何用叨呾。其或未然。须知。诸人本有之性。与诸佛无二。因甚诸佛成无上尊。而我等祇为博地凡夫。盖为我等有妄识妄情故也。何谓妄识。于一切境上。起种种有无是非之见也。何谓妄情。于一切境上。起种种爱憎取舍之情也。繇有妄识。乃起妄情。繇有妄情。乃造妄业。造天业则生天。造人业则生人。造鬼业则生鬼。乃至造地狱业。则生地狱。无有不繇业而生者。生繇业生。造繇情造。情繇识起。诸人若能于一切境上。不生有无是非之见。则能于一切境上。不起爱憎取舍之情。斯人于圣凡位中。收不得。又岂有生死之可言哉。若有个汉闻恁么道出来。推倒法座也。怪他不得如未稳在。且莫弄虚头。山僧且教渠作死马医。但二六时中。发起勇猛坚固之心。看个话头。念兹在兹。如猫捕鼠。如龙护珠。无一刻放下。日久月深。情穷理极。忽然磕着。管取通天彻地。古德云。尘劳逈脱事非常。紧把绳头做一场。不是一番寒彻骨。怎得梅花扑鼻香。
　　大道岩小参。山僧今晨。出圭峰过金鸡桥。迤逦田野间。日午始到弥陀岩。斋后取道巢云。石壁天高。扪萝百折。寒泉天泻。飞溅人衣。崎岖数里。始达大道岩。至晚课后。与诸人相见。祇如恁么来。还有佛法也无。若道无。诸人眼在什么处。若道有。毕竟佛法在什么处。咦。满林桃李皆春色。为问东君几个知。
　　中秋小参。年年八月有中秋。此夜中秋更可愁。岭上木鸡御月走。溪边石犬吠难休。惊起东村王大姐。点灯床下觅踪由。捉得虾蟆生两翅。转身飞去状如鸥。诸仁者。莫强求。鬼谷烧龟亡五兆。君平起数失双筹。
　　小参。棒如雨点。喝似雷轰。朝打三千。暮打八百。古人如此为人。岂不痛快。但是山僧。这里未肯挨门傍壁受古人杂毒在。若有客来。祇向他道。个五三九七。杀人刀活人剑。各自领取。
　　闻大师入塔。小参。兹当闻大师入塔之次。四来缁素。雾拥云屯。还有知闻大师住处者么。莫是云鼻孔里安禅。眉毛上[跳-兆+孛]跳么。莫是云清风度廊下。秋月转檐前么。莫是云依稀湘南。彷佛潭北么。莫是云红霞不离碧落。白日祇绕须弥么。莫是云乾坤包不得。日月照难周么。恁么说话。似则也似。在则未在。蓦竖起拳云。元来祇在老僧拳头上。要与诸人相见。挥案一声云。一音演说随类各解。收拳云。忽化作出海金龙。直透青霄去也。你诸人莫认驴鞍桥。作阿爷下颔。
　　结制日小参。诸兄弟今日。又逢结制。须知期有解结。功无始终。直要万里一条铁去。唯有本参死对头在。尚不问悟与不悟。况其他乎。若夫古人言句。切不得妄生穿凿。起心解会。为这个法。不是你穿凿得的。不是你解会得的。且不必举出古人许多古怪机缘。祇如德山道。汝但无心于事。无事于心。自然虚而灵。寂而妙。此四句尽情说破。更无隐讳。不难解会。但汝才说无心。便是有心了也。才说无事。早是有事了也。能虚么。能寂么。既不虚寂。则虽通身是口。辨若悬河。总是生死岸头。浊智流转而已。所以上代诸祖。祇教你将通身胆力通身精神。全用在一句话头上。看来看去。忽然爆地一声。则身心世界。一旦平沉。千差万别。一旦融通。七玄八妙。一旦消灭。那时更说甚么。无事有事。无心有心。虚灵寂妙四字。直是无处安着。那管德山老人唤来打折渠驴腰。其或未然。且莫乱统。九十日中。仔细参详好。
　　曹侍御夫人吴氏。百日请对灵。小参。小艇移来芳草岸。流莺啼破绿杨枝。昨宵又下催花雨。添得春光满穆溪。不用达摩来面壁。何须诸佛露全机。若能脑后开双眼。佛性因缘在此时。夫人向此中会也未。若会得时。便向南方无垢世界成佛去也。如或未会。老僧不免瞒夫人去。夫人六十年前。生在吴家。祇缘父精母血假合而有生。六十年后。卒于曹家。亦祇缘父精母血离散而有死。前之生者若实。则后安得有死。前之生者非生。则后之死者亦非死。所以生死止同幻化。绝不相干。汝自看。即今历历孤明。能听老僧说法者。还有生死也无。夫人更须知有道吾道底。昔道吾同渐源。到一家吊慰。渐源拊棺而问曰。生耶死耶道。吾曰。生也不道。死也不道。源曰。为甚不道。吾曰。不道不道。源曰。若不与某甲道。打和尚去也。吾曰。打则任打。道则不道。夫人试看道。吾意在甚么处。击拂子曰。忽然打破阎浮梦。笑倒南无观世音。
　　对灵示曹嘉鱼居士。小参。呜呼居士而遽往耶。居士之恬和恭俭宜寿。孝友仁厚宜寿。归心真乘。奉佛精虔亦宜寿。何得此促报。而遽往耶。以世俗之见观之。固宜哀怨之不已。呼号而不平者也。苟能达受命之元由。酬业之深脉。则或延或促。或丰或啬。非从天降。悉本自招。将何尤乎。是须知报从业致。业从识生。识从幻起。正如镜中有影。待物而彰。水面生波。因风而动。迷者执镜定有影。水定有波。而不知其本实非有。尽从幻起。若了此幻源。则非幻不灭者可识。识此非幻不灭。则幻可不除而自净。於是为生死乎。为无生死乎。咄。居士倘能明此。则历劫业因可从此识。无始习气可从此消。又何长年短算之可言哉。今承尊翁严命。对灵为汝演说。汝其念之。
　　天宁寺小参。祖师云。至道无难。惟嫌拣择。但莫憎爱。洞然明白。诸人若能于此直下领略。更有何事。如或未能。山僧打葛藤去。众生所以汩没生死。长劫冥冥。无有出期者。只为你有个拣择分别之心。有分别便有好丑。有好丑便有爱憎。有爱憎便有去取。有去取便有善恶。繇是善者上升。恶者下坠。报在天人。即欲去善恶。而取无善无恶报。在二乘。所以终不能超生出死。只为有分别之识。爱憎之情也。所以诸佛诸祖。教人直出轮回者。无有他术。唯要你泯此妄识妄情而已。若要泯此识情。须是要一步死工夫。古人工夫无定。总只为渠一个。为生死之心切急急忙忙。如作一件大不好事在。将露未露之间。展转思惟。求个出路。亦如在狭小路头。逢着一个生死冤家。直须弃命打出。日久月深。情忘识绝。心花顿开。逢缘遇境。而生死之心尽矣。后来人根器既劣。偷心日重。虽说参话头做工夫。而浮慕之心日分。为道之念日澹。加之。狂慧竞起。便尔随俗流堕。师之所传弟之所受。以口舌为三昧。以偈颂为正参。殊不知。你答话似赵州。偈颂过雪窦。总归生死窟穴而已。所以古人云。老兄下语。即老僧未能过。但未能脱生死耳。或又云。任你上堂也上得。小参也说得。拈也拈得。颂也颂得。祇是未在。何以故。莫将闲学解。埋没祖师心。 
　　王回庵小参。王回山上白云坞。门外落花如红雨。青松翠竹各争妍。紫燕黄鹂相共语。虚空逼塞尽春风。何须更说。云门普斩断雪峰鳖鼻蛇。倒骑玄沙白额虎。临济只是小厮儿。西河那有真狮子。任渠百妙与千玄。到底看来只如此。何以故。甜瓜彻蒂甜。苦瓜连根苦。
　　庄屏庵小参。闹蓝早抽身。僻谷偏留情。王回不厌深。今复到庄屏。岂为耽独乐。世衰道难行。静处闲叉手。为人不为人。只如深山僻谷之中。作么生是为人一句。和烟拾橡栗带月灌菠薐。珍重。
　　智者寺小参。婺州为古圣垂迹之地。智者大师其一也。老僧今到婺州。首得瞻礼。忆昔大师。曾入澡瓶中趺坐。为是廓瓶以容身。为是缩身以就瓶。若作神通商量。错认驴鞍桥。若不作神通商量。又作么生商量。古人云。相逢不拈出。举意便知有。今日老僧与诸人相逢了也。拈出了也。作么生是知有底事。好向黑白未分前。看取。
　　普明寺小参。草碧泉清旧日山。牧牛人去未曾还。我来惯把泥牛牧。等闲笑破几重关。昔日有个南泉。称善牧者。曾云。自小牧一头水牯牛。拟向溪西牧。未免犯国王水草。拟向溪东牧。亦未免犯国王水草。不如随分纳些些总不见得。看来却似画地为牢。转动不得。未为好手。又有个懒安。称善牧者。曾云。养得一头水牯牛。变成个露地白牛。眼前孤逈逈地趂亦不去。看来却似气穷力竭。驱遣不得。亦未为好手。唯有普明禅师。原始要终。分为十则。牧牛之义无遗矣。但老僧却又不然。只牧得一头折角泥牛。那管溪东溪西。不论山南山北。有时耕翻大地。有时触破虚空。诸人还识也未。良久云。吽。
　　冬至晚小参。僧问。如何是无位真人。师良久云。会么。进云。恁么则无出入也。师云。无亦不可得。进云。古人又道。面门出入何也。师云。指影只为标真。进云。如何又道。是什么乾屎橛。师云。若无后语。何有临济。僧礼拜。师乃云。大易云。先王以至日闭关。商旅不行。此戒诸人妄动也。盖本分大事。不容动着。动着些儿即乖本色。所以成佛作祖。是头上安头。明心见性。是眼中着屑。大机大用。是体妙失宗。返本还源。是弃家外走。诸人莫见我如是说。便作无事无心会。若作无事无心会。也是阴山鬼窟里坐。纵饶你不恁么。也是蟭蟟虽脱壳。未免抱寒枝。老僧已是满盘托出。与诸人了也。若更凝眸。不劳相见。
　　小参。生从何来。空里片云莫乱猜。死从何去。满眼空花落甚处。休言。昔日与今朝。莫计生灭并常住。昔人苦口曾垂示。有无恰如藤倚树。树倒藤枯更浪寻。一笑分明重指注。重指注。毕竟一句归何处咄。
　　为叶子暄居士对灵小参。福唐叶子暄居士。以妙龄慧质。遽尔云亡。宗族邻里。皆共惜之。老僧却谓。居士实未尝亡。祇于今一灵真性。惺惺不昧。来听老僧说法者。还有存亡也无。此既无存亡。则从前一切生死。皆如梦幻泡影。无有真实。盖此幻妄。原从心境而得。心本无心。因境而有。境本无境。因心而现。心境交妄造成幻业。既有幻业。汲引生死。今但能知此生死之妄。则诸佛涅盘。实不出此。遂举拂子云。子暄居士惺惺着。但能於此会得。则不必言妄。亦不必言不妄。不必言亡。亦不必言不亡。不必言知。亦不必言不知。三世诸佛。一切妙法。尽在此中。彻透根源去也。老僧葛藤不少。居士。珍重。
　　小参。举庞公问马祖云。不与万法为侣者。是什么人。祖云。待汝一口吸尽西江水。即向汝道。公便悟去。后草堂清拈云。若恁么道。鱼龙瑕蠏。向什处安着。今日鼓山诸人。各代马祖。转一语看。一僧云。随声便喝。一僧云。草堂合吃老僧手里棒。一僧云。待汝一口吸尽西江水。即向汝道。一僧云。唤什么作鱼龙虾蠏。一僧云。恁么即水生也。师云。诸人各能为马祖出气。可谓。同坑无异土。但祇是扶强不扶弱。据老僧看来。马祖语不妨痛快易会。但是应机合节。亦祇得八成。后广严泽别马祖云。城中青史楼。云外高峰塔。广严合唤来。与马祖洗脚。诸人还有道。得十成者么。请各道看。一僧背师前叉手而立云。请和尚鉴。师云。好与七藤条。一僧云。万象之中独露身。师云。的当甚的当。但是借照邻家。一僧云。今日事繁。不能为汝说。师云。亲切甚亲切。但恐相习成风。一僧云。天不能盖。地不能载。师云。错亦不错。但无大人作略。一僧但向师前挺身而立。师云。非即不非。是即未是。一僧曰。咄。说什么与不与。师云。似也似。但可惜许。一僧云。某甲但扭住问他。你是阿谁。师云。他便劈面一掌。你又作么生。一僧云。灵源洞口石将军。师云。你到做得广严弟子。一僧云。不识。师云。不识又不识个什么。一僧云。某甲今日。满口道不出。师云。且放汝三十棒。师复云。今日诸人各具一知半解。下语各有来由。但浅深不一。多难出得古人蹊径耳。十成语。且待他日。下座。
　　为太史陈仲谋居士。及夫人李氏对灵。一切众生。沉溺生死海中。头出头没。无有出期。其始只因一念之迷。以至于此。所以起贪嗔痴。发身口意。四生六道。轮回不息故。世尊于金刚会上。末后叮咛说偈云。一切有为法。如梦幻泡影。如露亦如电。应作如是观。能如是观。即是成佛之初门。出生死之要道也。今日子嘉居士。为先太史陈公。及夫人李氏礼忏。屈山僧到此。不免向葛藤窠里。与渠相见。举拂子云。聻。无量生死百千业债。但向此中脱去。咄。
　　为优婆夷林氏对灵。生死从来本寂。佛法一切现成。争奈后人不守本分。曲为来机。施出种种三昧。也总明者个事。若到鼓山门下。却又不然。道吾笏秘魔叉总请放下。德山棒临济喝。到此都休。今日老僧。为优婆夷林氏对灵。又说个什么。如人夏则摇扇。冬则附炉。寒则添衣。饥则进食。者里便是少林心髓。曹溪血脉。若能会得。方知生死从来本寂。佛法一切现成。众生成佛。其来旧矣。会么。珍重。
　　为宗见监院对灵。宗见上座。生平以戒月严身。悲花接物。在樟湖固为一方知识。在石鼓亦为一众纲维。一旦拂袖归西。灰飞烟灭。将就窣堵。诸法眷屈老僧到此。为渠说个最后祖饯。夫人有身。总由虚妄因缘所成。不由你差排。不由你管摄。你要念念常存。他要念念速灭。挨到腊月三十日。一场戏剧已完。须要求个非生非灭真归休处。如何是真归休处。莫是离生灭而求不生不灭么。斯人未见道源。莫是即生灭而求不生不灭么。斯人亦未见道源。毕竟作么生即是。举拂子云。见则便见。会则便会。说什么生灭不生灭。又说什么即生灭离生灭。宗见上座会也未。山中梅树花开徧。几个能闻一段香。
　　为秀生上座对灵。秀生上座。秉志坚贞。律身清苦。似铁骨之凌空。若天花之不染。三十年守一破茅蓬。念念专归净邦。步步脚踏实地去。冬十月卧疾。至腊月十七日。念佛坐化。顶门如炙。其生西之验明矣。可谓。僧中翘楚。世外珪璋。今乃终七之期。其徒等问等宣请老僧。为渠对灵说法。老僧更有何说。不是当风点烛。便是醉后添杯。何以故。全身已坐黄金剎。安用疎山腊月莲。
　　小参。古云。叮咛损君德。无言真有功。任从沧海变。终不与君通。昔山僧在寿昌日。僧问老人参廪山。得何指示。老人云。实无指示。山僧曰。若无指示。这片香因甚烧向廪山去。老人云。若有指示。这片香不烧向廪山去也。因言。我在廪山时。先师绝口。不提宗门事。一日因与兄弟。论金刚经义甚快。先师笑曰。宗眼不明。非为究竟。我闻着茫然自失。乃请问。如何是宗眼。先师拂衣而起。后因到郡城。访罗近溪先生于从姑山。始见五灯会元。句句如拦路虎归。请得一部。日夕披玩。每以疑义请益先师。但云我实不知。汝自看取。一日因见僧问兴善宽。曰。如何是道。宽曰。大好。山不觉豁然。后千七百则。无少滞碍。乃入方丈。通所悟。先师曰。悟即不无。却要受用得着始得。不然恐祇是个汞银禅也。我后辞先师隐峨峰。一夕山境大喧。不觉惊动。因忆先师之言。乃曰。小境尚动。况生死乎。即点灯。信手抽会元一卷来看。正值珪禅师为岳神受戒章。廓然无畏。而生死之心始尽矣。所以我这片香烧向廪山去。祇重他一个无指示。若当时为我阿漉漉地说来。岂有今日也。此意非独廪山。山僧当日见寿昌。有所请问。和尚但云。我不如你。一日问如何是清净光明身。和尚振衣而立。山僧曰。祇此更别有。和尚拂衣便行。山僧忽有省。乃入方丈。礼三拜。未及启口。和尚举杖打三下曰。向后不得草草。诸兄弟看。这两个老人果有何法示人。然此便是第一等相为也。葛藤且止。祇如今日恁么举。是叮咛是无言。是通是未通。咦。莫将闲学解。埋没祖师心。

　　永觉和尚广录卷第四

　　永觉和尚广录卷第五

　　　　嗣法弟子　道霈　重编

　　普说上

　　诸山请普说。近日世风薄恶。祖道荒芜。诸禅人邪风入骨。魔毒缠心。争弄口鼓。全无实得。为师者。若曲从时好。祇图门庭热闹。却似捄燃增燥。援溺加濡。非徒无益。反滋其恶。所以山僧。半生并不道一禅字。至住鼓山三载。甘同寒蝉。深缄石口。一任法堂前草深一丈。三门外荆棘参天。抚己而观。了无惭色。今年六十。破衲虚舟。任风飘荡。流到苕溪岸畔。事不获已。却来与诸兄弟相见。拈拄杖卓一卓云。会么。若也会得。山僧当下座。领维那三十痛棒。如若未会。山僧叨叨呾呾去也。若论此事。不涉唇齿。所以古人云。承言者丧。滞句者迷。超佛越祖。犹落阶级。雷轰电闪。尚堕声容。任你玄中更玄。妙中更妙。总在这边。未到彼岸。必须威音那畔回头。空劫已前转身。然后可入廛垂手。显出大机大用。如信手撒水银。珠珠皆圆。亦如月映千江。江江有月。但随家丰俭。作用不同。所以有五宗之别。如临济单贵直捷痛快。曹洞单贵绵密安详。沩仰则暗机圆合。法眼则一切现成。云门则高古旷险。虽有五宗差别。实无二道。譬如同一味水。群器盛之。各各不同。诸兄弟说此群器之水。还有优劣否。又如三人捉贼。一人赏以饮食。劝谕其归。一人痛杖一番。方释之。一人也不赏。也不杖。即解缚放他去。诸兄弟。说此三人捉贼。还有优劣否。余宗且置。祇如曹洞一宗。今日欲振起。他莫要识得五位君臣么。莫要识得五位王子么。莫要识得曹山三堕四禁么。若如此欲振起曹洞宗。却似挑一担臭粪。向门前过。有甚么共语处。必须要向青原垂足处认取。洞山睹影处认取。昔有僧问洞山。如何是沙门行。山云。头长三尺。颈长二寸。山令侍者。将此语问三圣。三圣向侍者手中。搯一搯。诸人须向这里认取。又一日夜参无灯。有僧问答罢。山令侍者点灯来。及点灯来。山云。取三两粉与这僧。其僧拂袖而去。后有省出资打斋供众住三年。一日来辞洞山。山曰。善为。雪峰在傍问。此僧去几时复来。山云。他此去不解再来。其僧向衣钵下坐化。雪峰报山。山云。犹较老僧三生在。诸人须向这里认取。又洞山三十年。土地神觅渠不见。云居膺时住寺。后经旬不过堂。山询之。膺云。自有天神送食。山呵之为说破。天神遂不复来。诸人须向这里认取。若于此等处。一一倜傥分明。还振起得曹洞宗么。犹未犹未。必须重加陶炼。使心心无处所步步无影迹。於此相续无间。方合主中主也。诸兄弟若未到这般田地。必须依样画猫儿去。古人一则无义味话。如金刚山。无你钻研处。如猛火聚。无你觑向处。既无钻研处。无觑向处。便是诸人断命根处。若于此处捻得。破三世诸佛也。无捞摸处。况阎罗老子耶。如或未能。未免在阎罗铁棒下过。诸君大须仔细。必须将前习气是非恩爱人我。一切坐断。将通身精神通身力量。全用在一句话头上。不管十年二十年三十年。并力做去。此事亦非难。祇在人眉睫前。会则便会。其有不会。者多为自生知解。便成千里之隔。若办肯心。直下探取。决无难事。有等魔风。不做工夫。祇习学古人言句。摇唇鼓舌。惯弄虚头。假妆模样。自表刚强。人我益高。是非亦炽。比之俗人。犹为不谨。此等永当堕无间狱。无有出期者也。又有等称做工夫者。单论话头浅深。谓参得某公案了。又要参某公案。某公案参得。某公案参不得。缘渠看见古人。或在此公案上有省。在彼公案上过不得。便谤公案有浅深。殊不知过祇在人缘。渠於一则公案上。不能一脚踏到底。所以说这里通得。别处通不得。殊不知别处通不得。则这里通得底。亦不是了也。其实赵州无。一归何处。庭前栢树子。麻三斤。乾屎橛。竹篦子。秘魔叉。睡中主。一通俱通。岂有差别。若于此等处。作差别知见者。总是门外俗汉而已。又有等称做工夫者。但于尘劳暂息处。得少光影处。便称悟道。更有古人言句透不去处。便逐一思惟注解。殊不知。这思惟注解底。便是火枷芒绳了也。又有等于公案上。蓦有悟入。但悟迹不除。知见未消。虽於古人公案。一一透得。却自己受用不得。所以为山百仞。功亏一篑。可胜惜哉。诸人若要发明此事。必须全身放下。老实真参。直到古人田地。若有纤毫知见可说。总为魔罥而已。山僧今日。因风举火。叨呾一番。拖泥带水。罪过不小。作么生是真寂本分家风。拈拄杖云。五宗踏破无踪迹。毗卢顶上别翻身。卓一卓。下座。
　　授戒普说。诸仁者不辞跋涉。远来下剎。乞受戒法。须知。云何为戒。戒云何受。诸人将以坛场为戒耶。问清净为戒耶。三说羯磨为戒耶。和尚阿阇黎为戒耶。教威仪着袈裟。乞食正命为戒耶。若将此为戒。则尽属生灭。终归有漏。安得名为究竟尸罗。昔佛曰孝名为戒。诸人将以孝为戒耶。夫孝者顺也。顺者顺何。又以何为顺。孝之实未明。安能识戒也。又曰。摄心名戒。诸人将以摄心为戒耶。夫心是何物而可摄。摄又是何物而可摄心。水不洗水。金不博金。则摄心之义何归。又六祖云。本性无非自性戒。诸人将以本性。无非为戒耶。六祖此语。可谓。吃紧为人。直捷指出。然亦未免尚带枝叶。良以。非因是立。是由非生。既本性无非。将以何者为是。既本性无是。将以何者为非。而言不非。若学人滞於言句之下。是非之见未泯。则此戒尚隔千山。须得是非情尽。灵光独露。则所谓戒者。已为鱼游水中。人在空中。无你受处。无你背处。无你持处。无你犯处。搭衣展钵。尽是金刚道场布萨羯磨。孰非毗卢境界。喻如神龙入海。何妨出没波涛。所以高沙弥云。长安虽闹。我国晏然。良有以也。如若未能到此。切莫妄相仿效。且据渠见处。祇得一橛。正如偃鼠饮河。但能自满其量。若是个没量大人。作略自异。虽一尘不立。不妨世界横吞。虽脚踏毗卢。正好通身泥水。昔六祖。於黄梅会中。亲受衣钵。厥后犹於岭南法性寺。禀受智光律师满分净戒。岂可谓。我国晏然。竟不须受也。盖此戒。始自凡夫。终至成佛中间无一时无一事可离此戒。又过去未来现在诸佛。并无一人不从此戒而得菩提者。是知。此为圣凡共由之要户。今古共涉之通津。舍此非特进道末由。亦乃丧失慧命。正如临阵者。必须铠甲。弗得则离免锋镝。亦如渡海者。必须巨筏。弗得则必遭沦没。所以我佛世尊。始坐金刚道场。即说波罗提木叉。於菩提树下。即为贾客二人。说二归之法。次鹿苑为耶舍父。说三归五戒之法。至罗睺罗出家。说沙弥十戒之法。后为舍利弗请。遂因事制。立比丘比丘尼诸具足戒之法。凡依之而修者。三业既净。则心不妄缘。心不妄缘。则定从此入。慧从此发。虽周旋折旋。中规中矩。而彻底无依。全身洒落。是为法门之柱石。后学之典刑也。有等狂妄之徒。轻剽圆顿之糟粕。习成豁达之邪空。便谓。我亲见衲僧巴鼻。穿过佛祖髑髅。或胡喝乱棒。或指马呼牛。如发痫病相似。及夷考其行。则恣心所欲。恣身所行。毫无忌惮。乃谓。我得无碍大解脱门。殊不知。左之右之。一一并成魔业。举足下足。在在总陷泥犂。诸人如食肉。不异食蔬。方可食肉。饮酒不异饮水。方可饮酒。见宝女不异木偶。方可行淫。若也见有美恶。则境未亡。情存欣厌。则心未空。心境对立。何所不有。将见铁城铜柱。罔不炽然。剑树刀山。何能无碍。经所谓。大妄语成。堕无间狱。千佛出世。不能垂救者也。有等悠悠之辈。虽曰受戒。但取受戒之名。全无受戒之实。随群逐队。苟简登坛拜跪。尚言不堪。精神何由感格。是以受戒者多。得戒者少。至於受戒之后。便尔荏苒度日。或营俗缘。或耽世乐。所受戒法。并不肯请问明师。勤翻贝叶。云何为戒法。云何为戒体。云何为戒行。率皆懵然。卤莽一生。与未受戒者何异。诸人既发心来此。切莫懈怠。未蒙得戒之益。反招渎法之愆咎。将安归诚。当於未受戒前。顿断诸缘。端心修忏。若得罪根枯灭。方为受戒良器。至於临受之际。务在发勇猛心。直趣无上菩提。发广大心愿。摄三有众生。恳切翘勤。如希重宝。仰承圣法。心无异缘。则於三羯磨中。自然感发无作戒体。既得此体。便为法身种子。直至菩提。永无丧失。如食金刚。终不销灭。可为喻也。受戒之后。便当亲近明师。习学戒相。审明持犯。或开或遮。各有攸宜。习之既久。自能人忘於法。法忘於人。四威仪内常冥。妙戒任运不犯。如顺风张帆。速达萨婆若海。广化众生。报佛恩德。是为出家胜丈夫之事也。大众。珍重。
　　溥夫人请普说。世道交丧。天地冥晦。斗争坚固之秋。魔罗竞起之日。老僧祇得叉手当胸。退身三步。唯将一嘿。仰报洪恩。诸人若能於此见得。便是老僧建大法幢。吹大法螺。击大法鼓。震动大千去也。怎奈夫人不肯相信。仍来请老僧演法。今日祇得向平地上。打个觔斗。与大众。结般若缘。若是真寂禅。决无奇特。如适来僧问。世尊拈花示众。和尚又作么生。老僧举起拂子。僧云。祇此更别有。老僧放下拂子。诸人若於此领得。则百千三昧。无量妙义。皆於此中。彻透根源去也。所以迦叶才尔微笑。世尊便云。我有正法眼藏涅盘妙心。付与摩诃迦叶。嗟嗟。后代人心不古。伎俩愈增。却唤作世尊不说说。迦叶不闻闻。隔一重了也。更云。动容扬古路。不堕悄然机。又隔一重了也。况分向上向下。分权分实。分照分用。分三玄五位。不白云万里哉。祇如老僧适来举起拂子。诸人便向举起处拟议。放下拂子。诸人又向放下处拟议。正是隔山取火。如何构得。近来禅和弊风。大抵如是。所以将古人紧要处。悉皆错过。如昔日有一女子。在佛边入定。文殊尽其神力。不能出定。罔明弹指。女子即从定出。文殊是七佛之师。因甚出不得。罔明因甚又出得。此公案近日禅和。错会不少。但云。文殊智有所困。罔明乃以无心而通。或云。冤有头债有主。若恁么会。祇作得个座主奴去。又有个凌行婆。到浮杯处。问云。尽力道不得底句。分付阿谁。杯云。浮杯无剩语。婆云。未到浮杯。不妨疑着。杯云。别有长处。不妨拈出。婆敛手哭云。苍天中更添冤苦。杯不语。婆云。语不知偏正。理不识倒邪。为人即祸生。杯又不语。此公案近日禅和。多谓浮杯便好将婆打出。怎奈渠无大机大用。故受婆撞突一场。全不知婆如神龙。杯如巨海。龙虽出没波涛游戏自在。总不出巨海之中。又有一婆子。遣人送钱。到赵州处。请转藏经。赵州下禅床。绕一匝云。转藏经竟。婆闻云。本请转全藏。因甚祇转半藏。近日杜撰长老。却于赵州求过谓。赵州祇合默然良久云。转藏经竟。又有代赵州答后语者谓。合将传语人劈头便打。似此见识。何曾梦见。赵州婆子来。不知这公案。好似一片月饼。两人共抬去也。此等旧时臭烂葛藤。且止。祇如老僧。前日紧闭口缝。今日复开两片皮。诸人且道。前日不说底是。今日说底是。若道说底是。枉杀维摩乃金粟后身。若道不说底。是枉杀文殊乃七佛祖师。有人见恁么道。便云。这个不在语默上。我且问。渠不在语默上。毕竟在甚么处。毕竟如何是离语默底事。有等噇酒糟汉。便来擎拳竖指。下喝行棒。此辈正好分付在东园里运粪。若真寂禅。未梦见在。咦。卖扇老婆手遮日。笑杀匋街赵七郎。
　　除夜普说。四时八节循环过。挨到今宵岁已穷。简点一年成底事。却如梦幻一场空。诸仁者当此腊月三十日到来。试各自简点看。此一年三百六十日中。不耕而食。不织而衣。享檀信之膏脂。饮行人之汗血。毕竟作么生消受。又一年三百六十日中。亲师取友。问道参禅。探诸佛之教言。穷祖师之命脉。毕竟有何进益。又一年三百六十日中。岁变月迁。时移刻减。光阴迅速。剎那不住。既无驻颜妙药。又无换骨灵丹。毕竟作么生。得不蹉跎光阴去。此事且置。祇如大限到来。四大分离。识神无主。前路茫茫。冤业相牵。到此之际。生前势力。靠不得了也。师友眷属。替不得了也。金银珍宝。用不得了也。田园产业。恃不得了也。文章学问。显不得了也。智谋机械。使不得了也。且道。作么生得摆脱去。莫是斋得几员僧。拜得几拜佛。可脱生死么。莫是持得一卷经。持得一个咒。可脱生死么。莫是讲得三经五论。如瓶泻水。可脱生死么。莫是将祖师公案。逐一商量。如何拈。如何颂。可脱生死么。祇如拈颂一节。近日学人。互相仿效。将达摩门风扫地灭尽。如玄沙道。谛当甚谛当。敢保老兄未彻在。莫是惑乱天下人么。且喜没交涉。如德山低头归方丈。岩头道。大小德山。不会末后句。莫是岩头智过於师么。且喜没交涉。如岩头道。我与雪峰同条生。不与雪峰同条死。莫是悟体则同。发用则别么。且喜没交涉。如杨岐道。三脚驴儿弄蹄行。莫是格外拈来。超言思之表么。且喜没交涉。如首山道。新妇骑驴阿家牵。莫是颠颠倒倒。越本常之理么。且喜没交涉。如进山主道。这个监院房。那个典座房。莫是当央直指么。且喜没交涉。如洞山道麻三斤。莫是问在劫外。答在今时么。且喜没交涉。诸人若但如此穿凿。号曰宗师。管取入地狱如箭射。且勿论他商量错谬。即於本分中。实有见处。三千七百则。臭烂葛藤。一一穿过。无毫发可疑。要也脱不得生死。何以故。以渠如夹氷之鱼。虽是浑身在水。怎奈转动不得。又如司库之吏。虽然出入珍宝一一分明。怎奈非渠所有。所以衲僧家。必使释迦在我背后立。达摩在我脚下行。方有摆脱分。此是衲僧。有始有终一大关节处。更有个不落。始终一句作么生道。木牛吞却铁昆仑。惊倒门前石敢当。珍重。
　　宝善受戒普说。老僧昔年在宝善庵中。受闻谷大师委曲一场。将个云栖戒本。子相付。今年复到宝善。四方大众。寻腥逐臭来。请老僧说戒。将谓老僧有戒。与诸人说耶。不知此戒。不是老僧底。亦不是闻大师底。亦不是云栖老人底。亦不是南山律师底。乃至亦不是释迦牟尼佛底。祇是诸人自心本具底。所以六祖大师云。本性无非自性戒。今老僧年老。不能与诸人逐一详细说得。但省烦与诸人说去。如何是五戒。梅花斗雪开。如何是沙弥戒。石笋破苍苔。如何是比丘戒。寒河连底冻。如何是菩萨戒。膏雨足霶[雨/沱]。诸人若会得此四句。当下顿得无作戒体。永成金刚种子。直至菩提树下。无有差池。大众还会么。如其未会。老僧不免再垂方便。老僧昔年在真寂院中说戒。曾垂三问。第一问。戒必师师相授。请问。威音王从何人受戒。若识得此一问。便明最初一句。亦明末后一关。百千诸佛。百千戒法。尽从脚跟下流出。第二问。梵网经云。戒光从口出。非青黄赤白。请问。毕竟作何色。若识得此一问。则一切声色尘中。并可横身直过。无有些毫过患。第三问。经云。破戒比丘。不入地狱。既是破戒比丘。因甚不入地狱。若识得此一问。则淫坊酒肆。随处自在。手把猪头。口诵净戒。诸人还会么。如又不会。老僧瞒诸人去也。吾人本性。无善无恶。无持无犯。祇为无明忽起因而境界妄现。境界既现。则有好丑。既有好丑。则有爱憎。既有爱憎。则有去取。至於有去取。则有罪福。有果报。六道循环。如汲井轮。无有断绝。诸佛愍之。首为说戒。所以止其妄情。不为妄境所惑而已。能守此戒。则妄情不横流。妄境不惑乱。既妄情不横流。妄境不惑乱。则定可成。慧可发。定慧双严。成无上道。是知皆肇始于戒故。戒者如行百里者。乃是最初一步。此步若差。必无能到之日。亦如造百尺高楼者。乃是先筑其基。此基不固。必无成楼之日。又如善采画者。乃是先有素地。若素地不成。必无能画之理。所以修行者。必首重戒法。今来求授。切莫苟简登坛随群逐队。跪得一炷香。便云。我已受戒了也。若恁么受戒。有何利益。既无受戒之益。反招渎法之愆。又不若在家稳坐为胜也。若要受戒者。必先要发个最上心。何谓最上心。须是不为求人天而受戒。亦不为求声闻缘觉而受戒。亦不为求权乘诸位菩萨而受戒。须是直求无上菩提而受戒。又要发个最大心。何谓最大心。须是不为自己而受戒。不为眷属而受戒。须是要度一切含灵。皆成佛道而受戒。若具二种心。真诚恳切。自然感得无作戒体。如食金刚。终不消灭。直至成佛。决非虚语。虽然。如是。老僧更有最后一句。叮咛。诸人在家为客易。出路作商难。珍重。
　　荐大中丞邵公剑津居士。普说。恁么去也恁么来。幻影浮光不用猜。昔年诸葛成何事。亦似残花点翠苔。今日邵练要居士。为荐先考大中丞剑津居士。命老僧冒登此座。诸仁者还识得剑津居士么。三十年前。好读书。善属文者。此剑津居士也。二十年前。鼓逸翮於秋风。夺头角於春浪者。此剑津居士也。二十年中。佩金章紫绶。历中外诸任者。此剑津居士也。至於巡抚全蜀。提数十万之兵。御数十万之寇者。亦此剑津居士也。一旦势与愿违。君恩未报。决志长往。前路茫茫者。亦此剑津居士也。由今日而观前日。则前日皆虚。由前日而观今日。则今日岂实。故知。生乃幻生。死乃幻死。然生死皆幻者。何故以一切生死。不出於境缘身心四者。此四者俱无有实。境缘何以非实。以待身心故。若无身心。安有境缘。身心何以非实。以待境缘故。若无境缘。何有身心。若知四者非实。则所谓无生无死者可识矣。大众会么。如或未会。老僧不免再饶舌一番。汝等试思。三十年前。好读书善属文的。是个甚么。二十年前鼓逸翮於秋风。奋头角於春浪的。又是个甚么。二十年中佩金章紫绶。历中外诸任的。又是个甚么。至於巡抚全蜀。提数十万之兵。御数十万之寇的。又是个甚么。若於此会得。则无荣无辱。无穷无达。无生无死。亦无无生死。始是剑津居士立地处。大众还知么。竖拂子云。即今剑津居士。在老僧拂子头上。放光动地。说摩诃般若波罗蜜法。普令大众当下。离一切业障报障。烦恼障。然后往南方无垢世界。现三十二相八十种好。圆满无上菩提去也。虽然。尚不是衲衣下事。如何是衲衣下事。日本国里金狮子。昨夜无端啸一声。惊起白龙江上跃。淋雨千山未肯晴。会么。久立。珍重。
　　腊八日普说。昔日雪山老人。於臈月八日明星出时。忽然看破。无些子事。却被人唤作悟道成佛。及至尽力举扬。只拈得一枝金色钵罗花。后来四七二三。承虚接响。随邪逐恶。一印印定。总是同坑无异土。凡有指示。皆如浑金璞玉。绝无奇巧。怎奈人心不古。宗风日变。由是门庭各立。穿凿百端。虽金亦昔时之金。玉亦昔时之玉。而琢玉成器。铸金成像。尖巧艳丽。反似远胜古人。而淳厖浑厚之意。则索然无存矣。今日老僧。这里也不用行喝行棒也。不用玄提玄唱也。不用格外相逢也。不用埋兵索斗。但举几则。古人臭烂葛藤刻的示人处。为诸人指个入路。昔日达磨初来此土。武帝问云。如何是圣谛第一义。武帝精通教理。而教家以圣谛第一义。为极则故。举以问达磨。答云。廓然无圣。乃是用金刚王宝剑。当头一挥。驱耕夫之牛。夺饥人之食。怎奈武帝不能领略。却在人我上较计。再问。对朕者谁。达磨也不与他论人论我。只奉个不识两字。直似铁壁千寻。窥伺无门。这公案乃宗门打头一节。若能从此悟入。便可归家稳坐。后渡江至少林九年。面壁而坐。正是渠正令全提彻底为人的所在。怎奈人多望崖而退。有个神光座主。却来乞安心。这老汉也把不住。乃为渠开一线道。将心来。与汝安。神光也太伶俐。便云。觅心了不可得。达磨云。为汝安心竟。神光便悟去。渠只道。个安心竟。毕竟悟个甚么。还会也未。如或未会。再看庞居士参石头。问云。不与万法为侣者。是甚么人。石头便将手掩其口。这里人境俱夺。截断众流。正是用达磨金刚王宝剑也。庞居士从此有省。后参马祖。亦问云。不与万法为侣者。是甚么人。马祖云。待汝一口吸尽西江水。即向汝道。这里夺境存人。傍通一线。亦是用金刚王宝剑也。居士遂大悟去。后来南泉。又道。不是心。不是佛。不是物。这公案却似。福州人吃荔枝。相似把皮都剥了。送在你口里。只要你吞下。大抵禅和。不能直下领略。都只在心上求。佛上求。见人说非心非佛。又疑毕竟是个甚么物。南泉三处俱破。亦是用达磨金刚王宝剑也。诸仁者既不是心。不是佛。不是物。且道。是个甚么。於此未会。再看百丈下堂句。百丈一日上堂说法竟。众下堂。丈忽召云。大众。众回首。丈云。是甚么。此是忽然提出。灵光独露。逈脱根尘处。若从此证入。是为亲切。又罗山问岩头云。起灭不停时如何。岩咄云。是谁起灭。就路还家快便难逢。山正拟议间。岩急提云。肯则未脱根尘。不肯则永沉生死。夫不肯固永沉生死。肯因甚又落根尘。盖有能肯之心。是之谓根。有所肯之境。是之谓尘。心境对立非妄而何。以上所举百丈岩头葛藤。并向六根门头指出。可谓。太近。但恐人只守着。昭昭灵灵。认奴作郎。翻成太远。须知有岑大虫道底。大虫为亡僧作偈云。眼前无一物。当下亦无人。荡荡金刚体。非妄亦非真。人都于有见有闻处。说金刚体。渠独向无见无闻处。说金刚体。若能从无见无闻处认得。方能於有见有闻处认得也。然岑大虫。只就一髑髅言之。更须知有忠国师道底。僧问忠国师。如何是古佛心。国师云。墙壁瓦砾。僧云。还说法也无。国师云。常说炽然。说无间歇。人都于有情上说古佛心。渠独向无情上说古佛心。若能于无情上认得。方能于有情上认得也。学者到此始知。这个无一物不是。无一处不周。无一时不现故。经云无二无二分。无别无断故。然更有事在诸人。也不可不知。乾峰云。法身有三种病二种光。更须知有向上一窍。老僧今日。不惜眉毛。为诸人注破。凡山河大地。明暗色空。一切万象。窒碍眼光。皆为法身之障。是谓一种病。或见诸法空。隐隐地见有法身之理。是谓法执不忘。亦是一种病。或虽透得法身。简点将来。或觉无可倚靠处。或觉无可主张处。或觉无可指示处。亦是法执不忘。是谓最后一种病。前一种病。是一种光不透脱。后二种病。亦是一种光不透脱。学者若能透向上一窍。则三种病二种光。不消一捏而破。始谓之参学事毕也。老僧今日。入泥入水。如泥里推车。四脚着地。步步区区。只要诸人得个入处。或有人笑老僧。不能直截为人。只管打葛藤。殊不知。老僧葛藤处。节节皆直截之法。师复笑云。汝诸人更要直截底么。老僧这里也有些。拈拄杖。卓一卓云。大众。珍重。

　　永觉和尚广录卷第五
　　永觉和尚广录卷第六

　　　　嗣法弟子　道霈　重编
　　普说下
　　兴福寺授戒普说。师拈香祝圣竟。僧问。六百年前行此令。今朝兴福又重新。祇如七省师僧一时云集。和尚将甚么利生。师云。空中书梵字。进云。忽遇个五戒不持。十善不修。无面目汉出来。和尚作么生相见。师云。三十棒趂出院。僧礼退。师乃云。兴福禅寺创来六百余年。并未有人举扬正法。今春各房合餐。屈老僧到此。四方逐臭寻馨千众云集。逼老僧升座说戒。若论诸佛金刚宝戒。不落根尘。无有名言。无有能受者。亦无所受者。如昔日百丈大师上堂云。灵光独耀。逈脱根尘。体露真常。不拘文字。心性无染。本自圆成。但离妄缘即如如佛。此语紧要。只在灵光独耀逈脱根尘二句。识得灵光独耀底。是之谓真受戒也。盘山大师上堂云。心月孤。圆光吞万象光。非照境境亦非存。光境俱亡复是何物。此语紧要。只在光境俱亡二句。识得复是何物。便识得灵光独露底了也。又有个张拙秀才因得法。石霜作偈云。光明寂照徧河沙。凡圣含灵共一家。一念不生全体现。六根才动被云遮。此偈八句不必尽举。其紧要。只在一念不生全体现一句。正是百丈盘山二师注脚也。然得此戒者。古人亦大有样子。如秦望山鸟窠禅师有个会通侍者。多年不与说法。一日辞去。窠问。何往。者云。诸方学佛法去。窠云。若是佛法老僧这里。也有些子者。便问。如何是和尚佛法。窠拈起布毛吹之。者便大悟。鸟窠可谓善说戒者。会通可谓善受戒者。如此受戒。还有根尘可染么。还有文字可拘么。还有光境可亡么。是之谓诸佛金刚宝戒。得之则立地成佛者也。然渠接引白侍郎处。却似话分两橛。诸人不可不仔细。白侍郎曾问。如何是佛法大意。窠曰。诸恶莫作。众善奉行。白云。这个三岁孩儿也道得。窠曰。三岁孩儿虽道得。八十老人行不得。看渠拈布毛处。如在万仞峰头。翘足而立。看渠答白侍郎处。却似拖泥带水。就地打辊。然须知渠万仞峰头事。然后知渠拖泥带水处。滴滴归元。知渠拖泥带水处。然后知渠万仞峰头事。函盖无尽。诸人还会也未。如其会得。老僧已说戒了。诸人已受戒了。如或未会。老僧传得个本子。一一与诸人宣说。向下文长付在来日。
　　腊八普说。今日堂中诸兄弟。请老僧为四来大众普说。老僧见闻既寡。舌根又钝。不能大有发扬。且据古佛诚言。先德明训。为诸人打葛藤去。大道无涯。贯满十方。个个圆成。无不具足。先佛依此义故。故说有情无情。俱有佛性。亦说有情无情。本来成佛。大道无形。体本寂灭。弥满清净。中不容他。先佛依此义故。故说十界圣凡。一切依正。一切因果。悉皆空寂。大道至一。无有变异。在染在净。性相不动。先佛依此义故。故说生死即涅盘。烦恼即菩提。贪嗔痴即戒定慧。凡此三义。皆约理体本寂也。众生无始以来无明。妄起现有心相。心相既形。妄境斯现。妄境既现。始分好丑。好丑既呈。始有憎爱。憎爱既生。乃有去取。既有去取。乃有善恶。既有善恶。乃有因果。由是而四生九有。三界六道。无不炽然建立。此则约事相不无也。众生既沉生死大海之中。头出头没。无有出期。诸佛愍之。为说出苦之要。还源之术。说天人法。出三途之苦。说二乘法。出天人之苦。说大乘法。出二乘之苦。说一乘法。出三乘之苦。在天台则判之。为四教。在贤首则判之。为五教。要而言之。总不出破人法二执。显人法二空。以证真如实相之体而已。此则因事相不无。还理体本寂也。后佛因大梵天王所献金色钵罗华。拈出示众。时百万人天。悉皆罔措。惟有金色头陀。破颜微笑。佛乃曰。吾有正法眼藏涅盘妙心。付与摩诃迦叶。因此历代相传。以至达磨大师。西来此土。不涉名言。不立修证。惟直指人心。见性成佛而已。夫心本无形。云何可指。性本无相。云何可见。佛本现成。云何复成。其意祇是因众生妄起诸见。迷却本心。故渡海西来。息其妄见。使还得本心。此如太空之中。妄生闪电电光。既息则空体湛然。始知前非有失。今非有得。特因妄见起灭。似有得失。所以三祖信心铭云。不用求真。惟须息见。何谓息见。有见无见。亦有亦无见。非有非无见。乃至佛见法见。道见禅见。毗卢师法身主见。向上关棙涅盘后心见。一有诸见。悉是天魔眷属。外道种性。一息诸见。即是如来真子。祖师命脉。故息见二字。实还源之要旨也。既悟本心。尚须保任。盖为无始劫来。习气深重。未能顿除故。保任之功。不可或疎。然所谓保任者。非假造作。有为之法不过。尝惺惺地不为凡心所杂而已。昔天皇悟嘱龙潭信曰。任性逍遥。随缘放旷。但尽凡心。别无圣解。任性逍遥。随缘放旷二句。切莫错认将纵恣放逸。无所忌惮当之。须知所谓逍遥放旷者。乃是於一切妄境。超然不着。如鸟飞空。而毫无所牵系。如龙出海。而毫无所障碍者也。若闻声为声所牵。见色为色所牵。见财为财所碍。见势为势所碍。则缚着拘滞甚矣。岂曰放旷逍遥哉。凡若此者。皆为未尽凡心之故也。凡心者何。一有是非之心。凡心也。一有取舍之念。凡心也。一有净秽之见。凡心也。一有圣凡之别。凡心也。一有迷悟之分。凡心也。若能尽却凡心。所谓海为龙世界。空是鹤家乡。有何不逍遥。不放旷哉。近日有等狂妄之辈。徒执理体本寂。不知事相不无。便成断空之见。动輙谓。我等本来是佛。识得便了。无功可用。本无迷悟。何用参禅。本无持犯。何用戒律。因果罪福一切灭裂。至於贪名夺利。有如狂狗。恃气起争。不啻猛虎。丧尽人心。无所不至。是说佛法。则一切俱空见。世法则一切俱实。盖彼道本来是佛。无功可用。你看虾蟆蚯蚓。渠亦本来是佛。比之毗卢遮那。何有增减。怎奈这虾蟆蚯蚓之身。未能脱得。彼道。识得便了。无功可用。如今诸人。削发为僧。住居僧房。或一睡去。梦在俗家。经营俗事。夫一梦之中。便能变僧为俗。变僧房为俗舍。毫不觉知。你知道之见。恐不及知自己为僧之真。你生死关头。恐不止一梦之迷。而今颠倒错乱。既已如此。又岂可恃此虚妄见解。抵敌生死乎。此等乃波旬之流。窃入袈裟之下。破灭佛法者也。诸人当视之如毒蛇。远之如火坑。切莫亲近。今日诸人。既已圆顶方服。入三宝数。又能拥毳入丛林。以参究大道为务。便是超凡入圣之时。便是除疑祛惑之时。可谓。希有殊胜。一切人中。所不易得者。各宜勤修正法。实心参究。举步必法先踪。毋自堕於邪党。若堕邪党。入地狱如箭射。古云。地狱苦未是苦。袈裟下失却人身。是为最苦。可不惧哉。珍重。
　　大司空汉奉郑公。恤部苏门黄公。仪部联岳朱公。及诸缙绅。为祝厘於建州净慈禅院。修大悲忏法。圆日请普说。师升座。拈香祝圣竟。敛衣就坐。僧问。如何是大悲心。师曰。青空。朗日无私照。进云。恁么则个个沾恩去也。师曰。你拟逃向甚么处。进云。覆盆之下又何如。师曰。也是闭目作夜。问。大悲菩萨用许多手眼作么。师曰。也祇是一片大悲心。士礼拜。师乃云。山僧仰蒙圣恩。远承众请。冒登此座。阐扬大悲之心。夫此大悲心者。乃凡圣之同体。亦祸福之同源。天得之而清。地得之而宁。尧舜得之。而垂拱无为。汤武得之。而易暴施仁。失之则天地易位。雨旸不时。饥馑疾疫兵戈之祸。无不毕至。此理之必然者。故上自君王。下至黎庶。无有一人一刻可无此大悲心。此大悲心。如乾元之资生。春风之吹万。不以有为而发。不以勉强而生。又不得分於他岐。若分於声色。则大悲之心丧矣。若分於资利。则大悲之心丧矣。若分於忿怒。则大悲之心丧矣。若分於残忍。则大悲之心丧矣。大悲之心既丧。岂可以语言之敷扬。仪文之粉饰。而曰吾能大悲哉。今圣主当阳。大弘慈悲之化。山僧因风举火。广为四众宣说。诸人若能常怀此心。无有间断。即是观音大士。现无量神变。放无量光明。覆护众生了也。自然天步常亨。皇威远震。万邦纳欵。四海同文。又何待致香火之敬。效祝诵之劳耶。此事且止。老僧今日恁么说话。也祇是旧时习气。佛法不曾动着。到此忍俊不禁。不免逗漏一场。如何是佛。善见塔头开口笑。如何是法。放生潭上水东流。如何是僧。大悲堂与丹青阁斗额。说个甚么。诸人若能识得此三语。则诸佛诸祖所说底。更无有余。如若未会。老僧更有个直捷指出一句。汝等诸人。好自参取。拈拄杖。卓一卓。下座。

　　茶话

　　除夕茶话。老僧被业风吹到鼓山。不觉已满一年。未曾有一句佛法。与诸人结缘。今当除夕。监院再三启请。祇得於茶筵中。与诸昆仲。说几句淡话。此茶老僧二十年前。从寿昌采得。如法熏焙。如法珍藏。今夜窄路相逢。不免烹出供养大众去也。击拂子一下云。诸人若能於此领略。则世尊四十九年。说黄道白。诸祖千七百则。指东话西。尽皆透过。无有其余。如或未然。老僧再引旧葛藤。与诸人商量看。昔赵州见僧来。便问。曾到否。僧云。曾到。州云。吃茶去。或云。不曾到。州亦云。吃茶去。今问诸人。若见赵州时。毕竟作么生祗对他。莫是云和尚也不消得么。莫是云谢和尚指示么。莫是便下一喝么。莫是掩耳出去么。今时学人伎俩。不过如此。要见赵州也大难。诸人且道。谛当一句作么生。咦。夜静水寒鱼不食。满船空载月明归。夜寒。珍重。
　　元夕茶话。风吹玉屑下瑶穹。顿使千峰失翠容。个中别有通明处。却在寒岩冻雨中。
　　岁夜茶话。大众。岁功已毕。岁运已周。全在今夜折合去。今夜已前。氷坚雪老。万机寝削。灭也而实未尝灭。今夜已后。桃红柳绿。万物咸新。生也而实未尝生。至於今夜。大众且道。生即是。灭即是。生灭且置。祇如生灭不相干一句。作么生道。良久云。白云影里无声谷。半夜乌鸡带日飞。
　　茶话。诸兄弟。明日初八。乃世尊成道之期。今夜设茶。送诸人入堂去。切宜把住虚空。做这一回。莫轻自退屈。须知我等与世尊。无二无别。金刚经云。是法平等。无有高下。以何为验。拈起数珠云。大众见么。你也恁么见。我也恁么见。释迦老人也恁么见。喝一喝云。大众闻么。你也恁么闻。我也恁么闻。释迦老人也恁么闻。人人同此见闻。则人人合具有不思议事。喝一喝而大地震动。按一指而海浪沸腾。掴一棒而须弥粉碎。唾一唾而劫火顿消。如是威神。如是力用。人人具足。本无欠少。因甚世尊夜睹明星。豁然大悟。成无上尊。而我等都祇在暗地里萨婆诃。果是何故。击案作声曰。祇为分明极。翻成所得迟。
　　受戒毕茶话。今日受戒已毕。湛渊上人设茶。山僧将无作有。酬些茶钱去。大抵受戒与付戒者。今日多成个套子问着。各各云能持能持。不知能持二字。有多少难在。岂可容易。诸人既逢此会。当生庆幸勉力受持。不可放逸。如高沙弥云。长安虽闹。我国晏然。则戒之一字。不须提起。如其未能。且莫虚头。所谓戒者。虽有五戒十戒。大乘小乘之不同。约而言之。不过诸恶莫作。众善奉行。自净其意而已。盖吾心本净。而习染弗净。故说戒以防之。总以完吾心之本净也。今夜重将五戒十戒。二百五十戒。十重四十八轻戒。作一坛说去好么。以拳击案一声曰。岂不是五戒。复击一声曰。岂不是十戒。复击一声曰。岂不是二百五十戒。复击一声曰。岂不是十重四十八轻戒。复竖拳云。是甚么。喝一喝。
　　茶话。今年正月又二十。茶果从来不易吃。惟有狸奴精古怪。跳出虚空头上立。等闲拈起一芥子。打倒铁围如破壁。摇头不信少林宗。达磨是甚破驴脊。三世诸佛不知有。破庙判官手无笔。有时受尽世人亏。镬汤炉炭都甘入。有时瞒尽世间人。释迦弥勒俱不识。且道。他有何所得。得如是去就。咦。糊饼讨甚么汁。
　　茶话。世间万法。不出心境两种。心非有心。因境而生。境非有境。因心而得。一不独成。二不单立。可知。全为虚妄。若向这虚妄动静里拟议。正如向龟毛兔角里觅影迹。有何可得。昨日有僧入方丈。却问。心境俱亡。复是何物。山僧只向他举起个扇子云。是甚么。若向这里作境会。未免白云万里。作心会。亦未免白云万里。作非心非境会。亦未免白云万里。毕竟作么生会。喝一喝。
　　荼话。十寸为尺。十尺为丈。佛大泥多。船高水涨。个个倜傥分明。目机铢两。忽有人问。袒膞和尚。今年有几多岁。还道得么。如道不得。紫云堂里。也有朽床破席。
　　荼话。参者须教着实参。休管前三与后三。徧界揣摩寻不着。卖却疎山破布单。手握宝珠行乞去。一朝笑破始知惭。不须枉走三千里。藤枯树倒得心安。
　　兴化菩提庵茶话。荷锡向南来。佛法无可说。朔风吹冻耳。衣衾冷如铁。达祖西来意。亲切更亲切。再若问如何。红炉寻片雪。
　　惠安青藜馆茶话。大慧昔日来惠安。小溪挝动喧天鼓。山僧今日来惠安。青藜馆内香云紫。昔日今朝事不同。仔细看来争几许。承君命我说茶话。好似逼起石人舞。不说赵州无。不说云门普。从前络索都刊下。斩新条令今朝举。鳖鼻咬杀毒蛇。大虫吞却猛虎。诸人还会么。良久云。且喜满座颜回。山僧不劳重举。
　　大道岩茶话。临济喝收归后架。德山棒抛向前坑。不用从前残羹馊饭。即今大道岩头一句。作么生道。只把一根无孔笛。夜深吹出碧岩头。
　　除夕茶话。且喜岁华今结局。那堪叶落又抽枝。韩愈有文徒送鬼。贾岛无肴可祭诗。至於衲僧分上事。又作么生。北禅分岁大家知。大家知。吃了莫言滋味恶。木人夜半捉乌鸡。
　　上海居士。请茶话。三春已去。九夏方临。黄莺声渐老。紫燕语方娇。岸柳垂烟重。园竹长新枝。四者分疆列界。各弄风光。明明祖师意。明明古佛心。从这里会去。不道全无。但到真寂门下。未免万里崖州。祇如南山白额咬杀东海鲤鱼。陕府铁牛吞却嘉州大象。又作么生会。咦。山僧今夜。不合向钵盂上安柄。三十棒自吃去也。珍重。
　　唐居士设浴。请茶话。今日唐居士。为众僧设浴。诸人各各随例浴讫。毕竟作么生还得浴钱去。昔有跋陀婆罗。同十六开士随例入浴。忽悟水因。得无所有。诸人且道。渠悟个甚么。莫是悟水无性么。莫是悟诸尘本空。体亦常寂么。莫是悟无能触。亦无所触。中间触相。直如龟毛兔角么。恁么说得倜傥分明。许渠作得个座主。然说食岂能饱人。画饼不可充饥。若是亲到无所得处。如来禅许渠会。祖师禅未梦见在。若到真寂门下。未免朝打三千。暮打八百。不见古人云。头头上明。物物上通。犹是借句。又云。山河大地。明暗色空。一捻粉碎。犹是半句。既是借句。如何得不借句。既是半句。如何得满句。若要酬还唐居士浴钱。恐浴堂里灯笼笑破嘴去也。诸人还知么。鹘臭汗衫都脱下。赤条条地见当人。未明狮子翻身法。依旧山高水更深。
　　诞日茶话。真寂生来无一窍。千圣机关俱不要。三玄抛在桑田东。五位将来埋屎窖。门庭堂奥尽掀翻。惊倒象王撒驴尿。赤手空拳要杀人。迦叶逢之不敢笑。此是老僧六十年后事。祇如六十年前事。又作么生。良久云。这里无你诸人开口处。且听老僧一偈。石牛兀兀不知秋。到处云山信步游。两岸烟光全不隔。古今风月一时收。咄。
　　邹居士设浴。请茶话。今日邹居士。为众僧设浴。诸人已各向香水海中。一丝不挂。脱体风流。通身作用。放大光明了也。今夜又要邀老僧到此。更有何事。只为个末后句未曾道得。作么生是末后一句。吃茶后无事归堂好。
　　除夕茶话。老僧居苕溪。寻常未曾鼓两片皮。与诸人葛藤。今当岁除之夕。俗例分岁。适逢荒歉。常住淡泊。也无云门饼。也无赵州茶。也无金牛饭。也无北禅牛。但烹苕溪一滴水。普供养大众。这一滴水。斟一任斟。酌一任酌。取之不禁。用之不竭。且道。是甚么滋味。有道得者么。试出众道看。良久云。如道不得。老僧为诸人傍通去。切忌有口者吞。只许无舌者尝。时寒久立。珍重。
　　茶话。近日学人。见十二分教。则呵为拭疮疣纸。见五宗言句棒喝。则奉为镇海明珠。不知这个不在十二分教上。亦不在五宗言句棒喝上。若只向言句棒喝之下钻研。求通宗师血脉。则全成邪见。聚八闽之铁。不能铸成这一错也。所以古人道。门里出身易。身里出门难。诸人切莫倚门靠户说禅也。
　　茶话。秋风至时秋叶黄。游子未归心惨伤。旧日田园虽未失。怎奈云山隔渺茫。诸仁者。因甚隔渺茫。挟策博奕游。异趣均亡羊。但能俱放下。管取到家乡。

　　永觉和尚广录卷第六

　　永觉和尚广录卷第七

　　　　嗣法弟子　道霈　重编

　　拈古二十九则

　　举。达摩既迁化。葬于熊耳山。后魏使宋云。自西域回。遇於葱岭。见其持只履翩翩独逝。云问。师何往。祖曰。西天去。云归奏魏主。启圹视之。惟空棺。止存只履。举朝惊叹。奉诏取遗履。於少林寺供养。
　　师曰。此是达摩最后一着。诸人作么生会。宋云遇于葱岭。便当一棒打杀。也见东土有人。既已蹉过。却来奏魏主。启视空棺。珍重一只破履。留殃后代。亦太愦愦也。
　　举。僧於马祖前作四画。上一画长。下三画短。曰不得道一长三短。离此四字。请和尚答。祖乃画地一画曰。不得道长短。答汝了也。
　　师曰。此僧立个问头。也甚奇怪。若是今时杜撰宗师。祇用瞎棒打将去。祖却不然。就地画一画。可谓。投之木瓜。报以琼瑶。这僧小出大遇也。但祖云不得道长短。答汝了也。却似嚼饭喂小儿。祇为慈悲之故。有此落草之谈。
　　举。亮座主参马祖。祖问。见说座主大讲得经论。是否。亮曰。不敢。祖曰。将甚么讲。亮曰。将心讲。祖曰。心如工伎儿。意如和伎者。争讲得。亮抗声曰。心既讲不得。虚空莫讲得么。祖曰。却是虚空讲得。亮不肯便出。将下阶。祖召曰。座主。亮回首。祖曰。是甚么。亮豁然大悟。便礼拜。祖曰。这钝根阿师。礼拜作么。亮曰。某甲所讲经论。将谓无人及得。今日被大师一问。平生功业。一时氷释。礼谢而退。隐入洪州之西山。更无消息。
　　师曰。此是马祖一粒救死灵丹。但近日禅和。不能服食。见渠道虚空讲得。便向虚空中下橛。见渠道是甚么。便向是甚么处见鬼。虽有百马祖。其奈之何。你看渠吐露云。被大师一问。平生功业。一时氷释。可谓。皮肤脱尽。惟一真实。后隐入西山。更无消息。可谓。头正尾正。亘古亘今。如雷如霆去也。谓之不为人得么。
　　举。洞山与泰首座。吃果子次。山问。有一物。上拄天。下拄地。黑如漆。常在动用中。动用中收不得。且道。过在甚么处。座曰。过在动用中。山便喝。令侍者掇退果卓。剑门庵主拈云。我当时若在。亦对云。过在动用中。待渠令侍者掇退果卓。便拈起果子。将洞山劈面痛掷。
　　师曰。洞山此问。心幸不少。首座已遭活陷黜罚。何疑剑门犹欲强作主宰。正好三十痛棒趂出院去。所谓。打面还他州土麦。唱歌须是帝乡人。
　　举。法空禅师到盐官齐安国师处。请问经中诸义。安一一答了。却曰。自禅师到来。贫道总未曾作主人。法空曰。请和尚便作主人。安曰。今日夜也。且归本位安置。明日却来。空下去。至明日。安令沙弥屈法空。法空至。安顾沙弥曰。咄。这沙弥不晓事。教屈法空禅师。祇屈得守堂家人来。空无语。
　　师曰。齐安放去收来。权衡在手。主礼有余。法空随声唤转。茫然无据。不会为客。老僧若做法空。待渠云贫道总未作得主人。便合云。和尚可谓习气难忘。渠云。只屈得守堂家人来。便合云。莫怪沙弥。和尚亦未识法空在。拂袖便出。管取齐安作主不成。
　　举。僧参平田。田便打。僧进前把住拄杖。田曰。老僧适来造次。僧打田一拄杖。田曰。作家作家。僧礼拜。田曰。是阇黎造次。僧大笑。田曰。这个师僧。今日大败也。
　　师曰。平田伸缩安闲。自是惯战老贼。这僧生遭活陷。前倨后恭。弄巧成拙去也。虽然。今日讨这僧。亦不可得。
　　举。百丈再参马祖。祖见来。拈拂子竖起。百丈云。即此用离此用。祖挂拂子於旧处。侍立片时。祖云。尔已后鼓两片皮。如何为人。丈取拂子竖起。祖云。即此用离此用。丈挂拂子於旧处。祖震威一喝。丈后来谓黄蘗云。我当时被马祖一喝。直得三日耳聋。
　　师曰。此公案。今古拈提者多谓。百丈脚跟尚未全稳。得马祖一喝。方能了当。若如此。何异万里望乡关。百丈卷席时。祖云。汝深明昨日事。便是彻骨彻髓了也。所以雪窦拈云。大冶精金。应无变色。但百丈既是精金。马祖一喝。入他耳弦也不得。当马祖喝时。便合掩耳出去。云何又三日耳聋。既是三日耳聋。何故云应无变色。此一则公案。乃是临济肇始处。此处未明。又安问其他哉。须知。转身一路。千圣不传。末后一句。古今难构。诸人也须审细好。
　　举。僧为疎山造寿塔毕。白山。山曰。将多少钱与匠人。曰。一切在和尚。山曰。为将三钱与匠人。为将两钱与匠人。为将一钱与匠人。若道得。与吾亲造塔来。僧无语。后僧举似大岭庵闲和尚。岭曰。还有人道得么。僧曰。未有人道得。岭曰。汝归与疎山道。若将三钱与匠人。和尚此生决定不得塔。若将两钱与匠人。和尚与匠人。共出一只手。若将一钱与匠人。累他匠人。眉须堕落。僧回如教而说。山具威仪。望大岭作礼。叹曰。将谓无人。大岭有古佛。放光射到此间。虽然如是。也是腊月莲花。大岭后闻此语曰。我恁么道。早是龟毛长三尺。
　　师曰。疎山恁么垂语。陷阱不少。幸得大岭放光。一一照破。虽然。要与疎山造塔。亦大远在。诸人且道。作么生与匠人。
　　举。洞山解制云。秋初夏末。诸兄弟未免或东或西。直须向万里无寸草处去。祇如万里无寸草处。作么生去。良久云。此事须如枯木上糁花。始与他合。
　　师曰。洞山恁么说话。正是瑞凤不栖於凡木。金龙岂守於寒潭。转功就位转位就功即不无。看来也祇似猢狲上树。舍一取一。未为好手。且道。作么生是本分底去处。良久云。钓船载到潇湘岸。气噎无聊问白鸥。
　　举。照布衲一夕指半月。问溥上座曰。那一半在甚么处去也。溥曰。莫妄想。照曰。失却一半也。众共叹美。
　　师曰。诸人且道。溥上座过在甚么处。照布衲虽得便宜。也是压良为贱。众虽叹美。也是噇酒糟汉。但溥欠个后语耳。待他云失却一半也。便合云。果妄想不少。管取照布衲一场懡[怡-台+罗]去也。
　　举。石霜迁化。众请堂中首座继住持。九峰云。待某甲问过。若会先师意。如先师奉侍。问云。先师道。休去。歇去。一念万年去。寒灰枯木去。古庙香炉去。一条白练去。且道。明甚么边事。座云。明一色边事。峰云。元来未会先师意在。座云。你不肯我那。但装香来。香烟断处脱去不得。即不会先师意。遂焚香。香烟未断。便坐脱。峰乃抚座背云。坐脱立亡即不无。先师意未梦见在。
　　师曰。首座不免逐句。故遭九峰点罚。然渠唤作一色。便是不肯安此以为极则。如何后人便以迷于一色诬之。天奇瑞注颂古。直谓是明法身断德。则认为极则。正迷在一色中了也。逐句之失。何止在三千里外耶。既不许认作一色。又不许认作法身。先师意。毕竟作么生。
　　举。僧问青林。学人径往时如何。林云。死蛇当大路。劝子莫当头。僧云。当头时如何。林云。丧子命根。僧云。不当头时如何。林云。亦无回避处。僧云。正当恁么时如何。林云。失却了也。僧云。未审向甚么处去。林云。草深无觅处。僧云。和尚也须堤防始得。林抚掌云。一等是个毒气。
　　师曰。既不许当头。亦不许回避。暂生拟议。便隔千山。教学人毕竟如何行履。虚舟无意浮秋水。橹柁浑亡渡月明。
　　举。南泉一日。因两堂争猫。泉提起猫云。道得即不斩。众无对。泉斩猫为两段。赵州自外归。泉举问之。州脱履安头上而出。泉云。子在救得猫儿。
　　师曰。南泉举令廓尔无前。两堂祇得拱手而听。赵州虽能超出。怎奈也祇在刀下全身。老僧当时若在。却不恁么。但云。两堂未争时。和尚又作么生。管取渠束手入方丈去也。
　　举。庞居士辞药山。山命十禅客送出门。士指空中雪云。好雪片片不落别处。全禅客曰。落在甚么处。士打一掌。全曰。居士也不得草草。士曰。恁么称禅客。阎老子未放你在。全曰。居士又作么生。士复打曰。眼见如盲。口说如哑。
　　师曰。庞公如俊鹰捉兔。不容转眼。亦如狮子捉兔。用其全力。可谓。慈悲太煞。但庞公初语亦自具负门。还有简点得出者么。若简点得出。许渠具参学眼。
　　举。马祖见僧来。便画一圆相云。入也打。不入也打。僧便入。祖便打。僧曰。和尚打某甲不得。祖靠拄杖便休。雪窦云。二俱不了。靠却拄杖。拟议不来。劈脊便棒。
　　师曰。宾主到恰好处。正好便休。何云未了靠却拄杖。其僧若有语。却好打出。
　　举。渐源因宝盖来看。源乃卷帘入方丈坐。盖下却帘归客位。源令侍者传语云。远涉不易。犹隔津在。才语了。盖便打一掌。者云。有堂头和尚在。莫打某甲。盖云。只为有和尚在。所以打你。者回举似源。源云。犹隔津在。
　　师曰。渐源藏身稳密。宝盖通身吐露。渐源见宝盖。宝盖未见渐源。但待渠道犹隔津在时。合答云。谢和尚法诲。管取渐源道个相见了也。盖却打侍者。奚啻隔津乎。
　　举。乾峰示众云。法身有三种病。二种光。须是一一透得。更有向上一窍在。云门出云。庵内人为甚么不知庵外事。峰呵呵大笑。门云。犹是学人疑处。峰曰。子是甚么心幸。门云。也要和尚相委悉。峰云。直须恁么始得稳坐地。门云。喏喏。
　　师曰。乾峰大开阵势。不同小可。云门却向渠头上。踏下来。然庵外事且置。庵内事又如何。道得者。鼓山与渠结个同参。
　　举。石巩见僧。执弓架箭以示。三平至。巩曰看箭。平拨开胸当之曰。此是杀人箭。活人箭又如何。巩扣弦三下。平便展拜。巩曰。三十年举一张弓。架两只箭。只射得半个圣人。遂拗折弓箭。
　　师曰。披胸当箭。宛有大人之略。然只认作杀人箭。再来问活人箭。蹉过多少。巩为作死马医。虽然救得。也只是半个了也。
　　举。佛前有一女子入定。文殊乃白佛。云何此人得近佛坐。而我不得。佛告文殊。汝但觉此女。令从三昧起。汝自问之。文殊乃运神力。托上梵天。出定不得。佛乃云。下方罔明大士。能出此定。须臾罔明至。勑令出定。罔明弹指一下。女子便从定出。
　　师曰。天童谓。若定若动。当人变弄。是即是。也只道得一半。孰知三人皆是不守本分汉。女子至今。犹未出定在。
　　举。雪峰与三圣游山次。见一队猢狲。峰云。只这猢狲。各各佩一面古镜。圣曰。历劫无名。何以彰为古镜。峰曰。瑕生也。圣曰。一千五百人善知识。话头也不识。峰曰。老僧住持事繁。
　　师曰。三圣神锋颕利。下视诸方。独此处遭人钝置。譬如雪峰屙一堆臭屎。已过桥去。三圣却向屎边挑剔。所以被雪峰道个瑕生也。后来又无转身之术。只管进前。正好劈头便棒。幸雪峰是大人气象。天覆地载。千古良规。
　　举。僧问临济。如何是吹毛剑。济曰。祸事祸事。僧礼拜。济便打。
　　师曰。僧恁么问。正好劈头便棒。如何却云祸事祸事。盖大善知识。纵夺自如。且看他转变处也。然作么生免得这一棒。虽是佛来。也无免处。
　　举。文殊三处过夏。迦叶欲摈文殊。才近椎。乃见百千文殊。世尊遂问。汝摈那个文殊。迦叶无对。
　　师曰。文殊虽得便宜。怎奈丑态尽露。当时何不默受摈去。管取迦叶三十年。摸索不着。
　　举。卧轮偈曰。卧轮有伎俩。能断百思想。对境心不起。菩提日日长。六祖闻之。别曰。慧能无伎俩。不断百思相。对境心数起。菩提作么长。
　　师曰。六祖为救卧轮。施此法药。若执以为实。作卧轮奴也不得。
　　举。香严垂语云。若论此事。如人上树。口衔树枝。脚不踏枝。手不攀枝。树下有人问。如何是祖师西来意。若不对。违他所问。若对。又丧身失命。正当恁么时。作么生即得。时有虎头招上座云。树上即不问。未上树时请和尚道。严乃呵呵大笑。
　　师曰。香严设个譬喻。已刳心沥胆。说向人去。岂可更问树上树下对与不对也。招上座自是老贼。别设机宜。暗中合显。父子唱和。千古绳规。
　　举。玄沙问镜清。古人道。不见一法。为大过患。你且道。不见甚么法。清指露柱曰。莫是这个法么。沙曰。浙中清水白米从你吃。佛法未梦见在。
　　师曰。镜清恁么道。未尝不是。因甚玄沙点罚。但出语未越常流。且有逐块之病。若是鼓山。便道。问这破草鞋作么。他若道佛法未梦见在。便道。且喜且喜。
　　举。三圣云。我逢人即出。出即不为人。兴化云。我逢人即不出。出即便为人。
　　师曰。二师也甚奇怪。但未免因人出入。却成固必。鼓山即不然。幽洞岂拘关锁意。纵横不涉两头机。
　　举。兴化云。若立一尘。家国兴盛。野老颦蹙。不立一尘。家国丧亡。野老安怗。
　　师曰。诸人且道。立即是。不立即是。若道有时立。有时不立。却似发疟病相似。若道双照双遮。遮照同时。犹未离教家极则。毕竟作么生。须知有向上一窍在。拈拄杖。卓一卓。
　　举。云岩扫地次。道吾曰。太区区生。岩曰。须知有不区区者。吾曰。恁么则有第二月。岩提起扫帚曰。这个是第几月。吾便休去。玄沙云。正是第二月。长庆云。被他倒帚拦面撼。又作么生。沙休去。云门云。奴见婢殷勤。保福云。云岩太似泥里推车。步步区区。
　　师曰。云岩举扫帚。便是一槌两当。玄沙等众口铄金。非是不知云岩意。总只要渠据令而行也。雪峰门下。不道不是。药山门下。兼带妙叶。当不其然。故天童云。象骨岩前弄蛇手。儿时做处老知羞。
　　举。僧问镜清。新年头。还有佛法也无。清云。有。僧曰。如何是新年头佛法。清曰。孟春犹寒。剑门庵主拈云。若有人问剑门。不恁么道。但道孟春犹寒。
　　师曰。二语既是一般。因甚有异。总之善知时节。同露春光。但是新年头佛法。俱未梦见在。

　　颂古(五十首)

　　举。世尊在灵山会上。拈华示众。是时众皆默然。唯迦叶尊者。破颜微笑。世尊曰。吾有正法眼藏。涅盘妙心。实相无相。微妙法门。不立文字。教外别传。付嘱于汝。毋令断绝。
　　黄面老子婆心切　　头陀一笑难藏拙　　瑞瓣灵枝劫外春　　看来是甚乾屎橛
　　举。百丈再参。
　　毒龙头角已完全　　忽遇轰雷便跃天　　倾湫倒岳喧千古　　一句分明尚未圆
　　举。雪峰在德山作饭头。一日饭迟。德山擎钵下法堂。峰见乃曰。钟未鸣鼓未响。拓钵向甚么处去。德山便归方丈。峰举似岩头。头曰。大小德山。未会末后句在。山闻。令侍者唤头去。问。汝不肯老僧那。头密启其意。山乃休。明日升堂。果与寻常不同。头至僧堂前。拊掌大笑曰。且喜老汉会末后句。他后天下人不奈伊何。虽然。也祇得三年活。
　　德山父子赛英雄　　末后一句活如龙　　直是电光追不及　　人从水里觅鱼踪
　　举。僧问同安。如何是天人师。安云。头上角不全。身上毛不出。
　　毛角未生是甚么　　五眼何曾识得他　　唤马唤牛俱不是　　藏身长在白云阿
　　举。九峰问首座。
　　鹁鸠树上啼。意在麻畬里。樵人祗认声。错向枝头拟。虽然。九峰还会先师意么。依稀越国。彷佛杨州。
　　举。芭蕉清禅师上堂。拈拄杖示众曰。你有拄杖子。我与你拄杖子。你无拄杖子。我夺却你拄杖子。靠拄杖下座。
　　师姑两面赤须胡　　剃去栽来作丈夫　　何如门外幡竿子　　独立参天见也无
　　举。晏国师上堂云。鼓山门下。不许咳[口*敕]。时有僧。咳[口*敕]一声。师云作么。僧云伤风。师云。伤风即得。琅琊拈云。雷声浩浩。雨点全无。
　　雷声浩浩雨全无　　浪说将军智用疎　　谁识孙吴机莫测　　时舒时卷总由渠
　　举。踈山造塔。
　　浮沤满载当珍珠　　丰俭用来总不如　　岭头古佛虽饶舌　　丈二龟毛缚太虚
　　举。大随庵侧有一龟。僧问。一切众生皮裹骨。这个众生。为甚骨裹皮。随拈草履。覆龟背上。
　　寻声逐影两头猜　　面目多从个里埋　　西川古佛能除楔　　拈起庵前破草鞋
　　举。洞山解夏上堂云。秋初夏末。兄弟或东或西。直须向万里无寸草处去。良久云。祇如万里无寸草处。作么生去。石霜云。出门便是草。明安云。直饶不出门。亦是草漫漫地。
　　情存取舍一何艰　　怎似从来绝往还　　不是渠侬多气槩　　他家曾踏上头关
　　举。雪岩钦禅师问高峰云。日间浩浩时。还作得主么。峰云。作得主。又问。睡梦中作得主么。峰云。作得主。又问。正睡着时。无梦无想。无见无闻。主在甚么处。峰无语。钦嘱曰。从今日去。也不要汝学佛学法。也不要汝穷古穷今。但只饥来吃饭。困来打眠。才眠觉来。却抖擞精神。我遮一觉主人公。毕竟在甚么处安身立命。峰遂奋志入临安龙须山。自誓曰。[拚-ㄙ+ㄊ]一生。做个痴呆汉。决要遮一着子明白。越五载。因同宿友。推枕堕地作声。廓然大悟。自谓。如泗州见大圣。远客还故乡。元来只是旧时人。不改旧时行履处。
　　几年止认影为真　　有时不见却难寻　　一朝扑落从前底　　始识师姑是女人
　　举。疎山参大沩安和尚问。承闻和尚道。有句无句。如藤倚树。是否。沩曰。是。山曰。忽遇树倒藤枯。句归何处。沩方泥壁。乃放下泥盘。呵呵大笑归方丈。山曰。某甲三千里。卖却布单。特为此事而来。和尚何得相弄。沩唤侍者。取二百钱。与这上座去。遂嘱云。向后有独眼龙。为子点破在。后闻明招谦和尚出世。(谦眇一目)径往礼拜。招问。甚处来。山曰。闽中来。招曰。曾到大沩否。山曰。到。招曰。有何言句。山举前话。招曰。沩山可谓头正尾正。祇是不遇知音。山亦不省。复问。忽遇树倒藤枯。句归何处。招曰。却使沩山笑转新。山于言下大悟。乃曰。沩山原来笑里有刀。遥望礼拜悔过。
　　白云一片迷幽谷　　要把虚空寻面目　　逢人点破便知非　　翻身跳出野狐窟
　　举。昔有婆子。供养一庵主。经二十年。常令一二八女子。送饭给侍。一日令女子抱定曰。正恁么时如何。主曰。枯木倚寒岩。三冬无暖气。女子举似婆。婆曰。我二十年。祇供养得个俗汉。遂遣出烧却庵。
　　敌手相逢各有奇　　神谋岂许外人知　　转相陷害冤难了　　最毒心肠机上机
　　举。女子出定。
　　三个猢狲夜簸钱　　倒四颠三太可怜　　搅乱丛林无了日　　笑破灯笼嘴半边
　　举。僧问赵州。万法归一。一归何处。州云。我在青州。做一领布衫。重七斤。
　　分明彻底穷光棍　　那得青州一布衫　　识破渠侬无避处　　海浔何处不生咸
　　举。百丈上堂。每有一老人随众听法。一日众退。唯老人不去。丈问。汝是何人。老人曰。某非人。於过去迦叶佛时。曾住此山。因学人问。大修行人。还落因果也无。对曰。不落因果。遂五百生堕野狐身。今请和尚代一转语。贵脱野狐身。丈曰。汝问。老人曰。大修行人。还落因果也无。丈曰。不昧因果。老人于言下大悟。作礼云。某已脱野狐身。住在山后。乞依亡僧津送。丈领众至山后岩下。以杖挑出一死野狐。乃依法火葬。
　　一点邪涎起祸胎　　葛藤窠里浪疑猜　　忽然一拨通身转　　倒跨金毛出窟来
　　举。僧问赵州。狗子有佛性也无。州云无。
　　赵老心肠真儱侗　　随处黄金当面捧　　直路如何反做弯　　甘把虚空钻窟竉
　　举。僧问齐云照曰。灵山会上。法法相传。未审。齐云将何付嘱。照曰。不可为汝一人。荒却齐云山也。曰莫便是亲付嘱也无。照曰。莫令大众笑。
　　逐臭寻声众似麻　　何曾望见法王家　　路途绝处青天远　　才拟承当转见差
　　举。僧问云幽恽禅师。如何是和尚一只箭。恽曰。尽大地人无髑髅。
　　圣箭从来无向背　　十方凡圣总难存　　灵机未审从谁发　　猛虎闲将白额吞
　　举。纸衣道者问曹山。一灵真性。不假胞胎时如何。山云。未是妙。者云。如何是妙。山云。不借借。
　　透网金鳞犹滞水　　出笼银鹤尚迷封　　一遇红炉重煅炼　　石牛吸尽太虚空
　　举。僧问云岩。二十年侍百丈巾瓶。为甚心灯不续。岩云。头戴宝花冠。僧云。意旨如何。岩云。大唐天子及冥王。后有僧问九峰虔。大唐天子及冥王。意旨如何。峰云。却忆洞上之言。
　　高坐龙楼势独尊　　野老何曾问阙门　　鼓腹不知尧舜力　　荷锄引犊过前村
　　举。云岩问药山。如何是异类中行。山云。吾今日困倦。且待别时来。岩云。某甲特为此事来。山云。且去。岩便出。
　　拨转当头别有机　　旁行一路少人知　　古殿云深无屐迹　　春风草长过前溪
　　举。龙牙问翠微。如何是祖师西来意。微曰。与我过禅板来。牙取禅板与微。微接得便打。牙云。打即任打。要且无祖师意。又问临济。如何是祖师西来意。济曰。与我过蒲团来。牙取蒲团与济。济接得便打。牙曰。打即任打。要且无祖师意。牙住后僧问。和尚当年。问翠微临济祖师意。二尊宿明也未。牙曰。明则明矣。要且无祖师意。
　　蒲团禅板能行令　　却似输他陷虎机　　直是逆风能把拖　　西来无意许谁知
　　举。云际师祖禅师问南泉。摩尼珠人不识。如来藏里亲收得。如何是藏。泉曰。王老师与汝往来者是。祖曰。不往来者聻。泉曰。亦是藏。祖曰。如何是珠。泉召师祖。祖应喏。泉曰。去。汝不会我语。
　　水乳从来不易分　　能分还是让鹅王　　呼应往来祇这是　　两番提起自然彰
　　举。僧问投子。凡圣相去几何。投子下禅床立。
　　德山临济惯行令　　何如投子下床时　　个中本自无踪迹　　安用干戈断众疑
　　举。僧问九峰虔禅师。如何是西来意。峰曰。一寸龟毛重九斤。
　　祖意西来未许传　　言偏理丧几能圆　　却闻石虎当门吼　　惊起乌龟飞上天
　　举。云门云。光不透脱。有两般病。一切处不明。面前有物。是一。透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存。坐在法身边。是一。直饶透得。放过即不可。子细简点将来。有甚么气息。亦是病。
　　几重关隘路行难　　说与行人莫自瞒　　但得揭开脑上盖　　纵横出入海天宽
　　举。沩山问仰山。甚处来。仰云。田中来。沩曰。田中多少人。仰插下锹。叉手而立。沩云。南山大有人刈茆。仰拈锹便行。
　　溪东拍板西溪鼓　　隔岸相逢两目睹　　的是再来难躲避　　等闲逼出跳墙虎
　　举。僧问潼泉。如何是相传底事。潼曰。龙吐长生水。鱼吞无尽沤。僧云。请师挑剔。潼曰。擂鼓转船头。棹穿波底月。
　　祖祖相传事有无　　休将吞吐强分疎　　竿头丝线从君弄　　不犯清波意自殊
　　举。洞山五位。
　　正中偏　　黑漆昆仑空里眠　　虽是不曾亲切得　　眼前影象却昭然　　偏中正　　将军手持无字印　　铁马金戈事正勤　　未得歇时难自信　　正中来　　夜半梅花斗雪开　　一阵香风飘出谷　　始知未许雪深埋　　兼中至　　出匣青蛇难拟议　　阴阳反覆事何常　　莫道相逢凭意气　　兼中到　　事理全销无可道　　不是寒岩独守空　　本无变易闲名埽
　　举。庞居士云。但愿空诸所有。慎勿实诸所无。
　　一条白练本天然　　点染从来不值钱　　初祖九年惟面壁　　被人误唤作单传
　　举。古德云。如牛过窗棂。两角四蹄都过了。尾巴因甚过不得。
　　出笼金凤尚栖枝　　一滴醍醐是祸机　　必待浑身流白汗　　翻天覆地得便宜
　　举。僧问云居。僧家毕竟如何。云曰。居山好。
　　为僧毕竟居山好　　世上浮尘不用扫　　头头尽是说无生　　那问春花及秋草
　　举。僧问洞山。如何是沙门行。山曰。头长三尺。颈长二寸。山令侍者。持此语问三圣。圣于侍者手上。捻一捻。侍者回举似山。山肯之。
　　十分古怪类难收　　不是人兮不是牛　　好似葫芦挂东壁　　识者难言是赵州
　　举。僧扫地次。曹山问。佛前扫佛后扫。僧曰。前后一齐扫。山曰。与山僧。过靸鞋来。
　　步步贪登最上峰　　眼中今古欲全空　　自言身在青霄上　　不知已被白云封
　　举。西园和尚自烧浴。僧问。何不使沙弥童行。园抚掌三下。
　　室中稳密许谁知　　烧灯煮茗见沙弥　　门外客来休卤莽　　主仆攸分祇此机
　　举。僧问韶山普曰。是非不到处。还有句也无。普曰。有。曰是什么句。普曰。一片白云不露丑。
　　万仞孤峰不露顶　　目力既穷徒引领　　看来无舌却能言　　夜半令人发深省
　　举。僧问梁山。如何是祖师西来意。山曰。莫乱道。
　　祖意如空莫浪传　　才形文彩丧真诠　　金刚宝剑当头截　　云廓中霄桂魄圆
　　举。蛤溪道者相看洛浦。浦问云。自梨溪相别。今得几年。溪云。和尚犹记得昔时事。浦云。见说道者总忘却年月。溪云。和尚住持事繁。且容子细。浦云。打即打会禅汉。溪云。也不消得。浦云。道者住山事繁。
　　同气同声本一途　　共来水上捺葫芦　　两轮互照非干舌　　千古令人作范模
　　举。曹山辞洞山。洞曰。子向甚处去。曰不变易处去。洞曰。不变易处。岂有去也。曰去亦不变易。
　　今古坦然无岁月　　东西一色亘虚空　　衲僧本分自如是　　岂由鬼力及人功
　　举。僧问雪峰。古人有言。峰便卧。良久起云。你适来问什么。僧重问。峰曰。虚生浪死汉。
　　葛藤截断露全机　　今古全空更孰依　　拂袖便行犹钝置　　那堪重举仍前非
　　举。僧问玄沙备禅师。如何是和尚亲传底事。沙曰。我是谢三郎。
　　门头户底莫须商　　此事亲供不覆藏　　白龙江上月如昼　　几人识得谢三郎
　　举。药山与云岩游。山腰间刀响。岩问。什么作声。山抽刀蓦口一斫。
　　大人养子异寻常　　慈悲切处绝商量　　轻轻动着全身丧　　启口原来是祸殃
　　举。僧问风穴。古曲无音韵。如何和得齐。穴云。木鸡啼子夜。刍犬吠天明。
　　石女手横无孔笛　　古音吹动满乾坤　　此曲祇应天上有　　人间能得几回闻
　　举。僧问洛浦。如何是一大藏教。收不得者。浦云。雨滋三秀草。片玉本来辉。
　　满园桃李待缘生　　叶叶枝枝总是春　　一物不从天地得　　春秋历尽祇如新
　　举。僧问芭蕉清。如何是透法身句。蕉云。一不得问。二不得休。僧云。学人不会。蕉云。第三度来。与你相见。
　　要关把断路难通　　谁知直下便相逢　　等闲不坐空王殿　　倒骑木马骤西风
　　举。僧问长庆。如何得不疑去。庆展两手。
　　学处虽多疑转多　　眼前何事不誵讹　　等闲倾尽心肠去　　云散秋空月印波
　　举。僧问赵州。如何是道。州曰。墙外底。曰不问这个道。州曰。问什么道。曰大道。州曰。大道透长安。
　　日用门头有也无　　忽然指着莫分疎　　明明大道如天阔　　怎奈行人别一途
　　举。僧问禾山。即心即佛即不问。如何是非心非佛。山曰。解打鼓。
　　一声鼓震绝来机　　多智禅和丧所依　　深谷夜寒云寂寂　　金乌突出照岩扉
　　举。未生前本来面目。
　　底事分明不覆藏　　未生之日更郎当　　百千问答俱成隔　　何如击竹绝商量

　　永觉和尚广录卷第七

　　永觉和尚广录卷第八

　　　　嗣法弟子　道霈　重编

　　佛事
　　鼓山天王殿上梁

　　栋隆斯吉。横开解脱之门。护法俨临。永作金汤之固。示众生归元之路。防僧海外侮之侵。自然海晏河清。风和日暖。更有究竟圆满一句。作么生道。坐断千峰平若掌。顿教大地尽黄金。

　　鼓山大雄殿上梁

　　白云峰下紫云屯。金殿崔嵬奉至尊。石鼓一声天地震。灵源澎湃喜长存。

　　新建禅堂成挂钟板

　　石鼓峰头。是何时节。峻岭老寒松。清风拂白月。室内一孤灯。庭前三尺雪。洞上至今水逆流。亘古亘今无断绝。分付渠侬为举扬。金口木舌分明说。

　　宝善挂钟板

　　宝山深处旧丛林。此日翻成特地新。堂内谁能轻拟议。帘前报告要分明。挂钟板毕。复云。帘前报告要分明。狮吼争同野干鸣。忽得一声山海震。直教大地尽醒醒遂击。

　　天宁寺禅堂挂钟板

　　观世音耳中有眼。憍陈如舌上生苔。若要那事分明。全凭此老打开。二百余年曾放下。而今偶尔举将来。一声直透威音外。露柱灯笼笑满腮。

　　落发

　　金刀挥处露堂堂。脑后须臾放异光。直使魔宫俱震裂。衲僧鼻孔正昂藏。
　　阶前刬草障云消。烈火光中发异苗。个个头颅元似佛。不劳弹指出尘嚣。

　　付衣

　　托衣云。会么。此非娘生裈袴。亦非婆与衣衫。多子塔前共谈斯事。黄梅夜半默自传来。昔日大庾岭头。不堪提掇。今朝苕溪岸畔。正好承当。若夫一线相通。便已全身披搭。未能脱体风流。权且依例信受。

　　为闻谷大师起龛

　　八角磨盘随日转。三脚驴儿逐电过。一生唱此无腔曲。直至於今谁敢和。恭惟。闻谷大师之灵。夺白马令。续云栖案。白云峰下。见鬼见神。苕溪岸畔。入泥入水。陶家轮。拨转向上机关。破沙盆。托出从前佛祖平生。好向放行中把住。直令窥伺无门。今日请。向把住中放行。共喜追送有路。祇如放行一句。作么生道。泥牛吼出江干道。踏破前山几片云。

　　为闻谷大师挂真

　　挂角羚羊善躲身。直教千圣总难寻。今朝落在山僧手。不免掀开示个人。遂挂真云。聻。双瞳炯炯如秋日。照破山河没点尘。

　　为闻谷大师封塔

　　以手打圆相云。出而圣入而神。不离这个。骑虎头把虎尾。还渠作家。恭惟。真寂开山。闻谷大师之灵。倒行临济令。别显少林机。把断虚空。幻出人间佛事。掀翻大地。放开脑后神光。惯好欺圣瞒凡。直要藏身没影。祇为婆心太切。未能剿绝於生前。所以赃物尚存。还须盖覆於身后。今日兜着冤家。不免重下毒手。这里全身都放下。直教千载祇知名。

　　寿昌老人诞日拈香

　　强把虚空计鸟迹。老人生来今八十。生耶死耶总不道。蜜在口边谁会吃。洞庭苍茫本无盖。铁牛浑身自流汁。可怜荷山不肖儿。两眼何曾识得一。当年曾误犯其锋。劈头毒手打不息。直至於今痛未休。此恨绵绵何有极。今朝拈出这瓣香。不觉熏着露柱鼻。

　　寿昌老人忌日拈香

　　锄头柄下机横绝。镡津舟上日初曦。狭路相逢躲不过。却忆当年负痛时。既有当年。须有今日。今日事作么生。遂烧香。

　　博山和尚忌日拈香

　　三载相依何所求。抱毒归来恨未休。石鼓山头重会处。不妨举出报冤仇。

　　扫玄沙宗一大师塔拈香

　　七百年来老毒龙。今朝拨草问前踪。湘南潭北谁能见。不是冤家定不逢。

　　闻谷大师三周忌日拈香

　　昔年宝善庵里。曾分一片旃檀。今朝苕溪岸头。权借三冬曲[盝-(彖-豕)+?]。虽然。南斗六北斗七。要也前三三后三三。祇如前后异同之外。别有相见处么。烧香云。聻。

　　翠云庵昌和尚忌日拈香

　　莫言嫩桂久昌昌。此日凋零冷似霜。绝笔不禁尼父泪。登堂空湿沼公裳。千钧巨鼎凭谁举。一发如丝有几长。最是伤心无限处。一年一度独烧香。

　　重修佛心才禅师塔拈香

　　五百年前公非我。五百年后我非公。莫道古今成永隔。鼓山依旧白云中。即今祖塔重新。千载相通一句。作么生道。遂烧香。

　　为马头山了喻静主举火

　　生前不相识。祇缘青嶂几重。去后却相逢。独有红莲一朵。恭惟。竹庵了喻常禅师。澄神澹泊。毓德清真。坚闭石关。不许红尘侵几席。深藏竹坞。惟饶翠色映袈裟。野菜可飱。何须问苏州有常州有。把茅堪隐。那管渠驴头北马头南。去岁丢开杓柄长。今朝一任皮囊破。祇此喻还了也未。以火把打圆相云。火焰与君重说法。要见烟消灰灭时。

　　为吼峰上人下火

　　相随来也。祇为这个。决志便行。不离这个。好似蚖蛇恋窟。到此始知大错。即今末后一句。作么生道。吼峰上人惺惺着。烈火光中一转身。狮子吼断黄金索。

　　为长揖法师举火

　　飒飒秋风正尔思。忽传蹴破碧琉璃。孤峰坐断浑闲事。生铁烹成莫自奇。尘界已知长揖去。皮囊须了未生时。今朝一句聊相赠。胜热门头别有机。

　　送众僧灵骨入塔

　　石鼓山头彻骨寒。大家相送出林峦。唯有髑髅全不识。却如铁壁与银山。荡然独露金刚体。唯愿诸人仔细观。诸髑髅还知么。生耶死耶俱不道。折角泥牛出荒草。以手指云。髑髅里面眼睛开。夜半树头红日杲。无缝塔里好藏身。万圣千贤无处讨。
　　以手指骨云。烈火堆中煅炼来。世界身心俱放下。炭里藏身几个知。不须更说无生话。

　　为我闻老宿举火

　　以火把顺打○云。如是之法。我从佛闻。以火把逆打○云。如是之法。佛从我闻。复作[○@十]云。如是之法。谁从谁闻。我闻老宿。即今还闻也未。我既不立。闻亦不存。九十六年消息断。好看峰头月一轮。今朝更有末后句。请参胜热婆罗门。

　　为超尘上座举火

　　阎浮一梦谁先觉。到此方知全是错。今朝相送出石门。云收雨散山川廓。山川廓欲何托。放下娑婆破布衫。从兹直证西方乐。

　　为兴琨上人入塔

　　屴崱峰头祖令寒。灰飞烟灭髑髅乾。藏身不是无踪迹。个里从来不许看。

　　为性泰庵主入塔

　　漏尽香销烛亦残。尚留赃物待今安。衲僧自有藏身诀。潭北湘南一任看。

　　为智光上座举火

　　猛火炎炎六月莲。亲参胜热到门前。四大本空何所有。任君鼻孔自辽天。

　　为本智西堂举火

　　空山晦迹久忘年。笑看浮云几变迁。寻常爱说无生偈。今日无生更跃然。一点灵光超法界。说甚威音那畔前。烁破多生梦幻影。腾腾火内现金莲。

　　入塔

　　本智上座。歇尽驰求。养恬守默。三十余年。为众作则。不重子才。只重子德。今日何归。湘南潭北。

　　为旭华勤旧举火

　　知君宿有鼓山缘。出俗盟心复涌泉。昼夜勤劳三十载。铁石身心不变迁。梵剎重兴功第一。氷霜雅操许君全。临行赠汝光明种。逈然直下出三千。

　　入塔

　　旭华上座。刚骨擎天。实心若铁。勤劳苦功。未尝少歇。再造涌泉。千古为烈。今日休归。证甘露灭。

　　为照空侍者举火

　　二十四载。执侍相依。实心实行。知彰知微。今朝唱个还乡曲。出笼银鹤向天飞。虽是一具黄金骨。也须亲见胜热一会。始得。

　　为洞生上座举火

　　生也空死也空。却似无端加一重。生亦如死亦如。亦成点染非吾宗。虽然如是。怎奈赃私尚在。必须胜热门中过。方得高歌天外峰。

　　入塔

　　云声普徧。谁是知音。虽然。未得大用。也是久炼黄金。今日到此。形销影灭。正是炭里藏身。

　　为跬存上座举火

　　跬步必存。受鹅湖之嘱付。寸心不昧。奉石鼓之毗尼。规圆矩方。堪作后来龟鉴。言信行果。实为先辈典刑。至于今日。又作么生。直须烁破者些儿。便可高超安养界。

　　送秀生静主入塔

　　尚志弗易。清修无染。学道者多。似君者鲜。今日到此。归休不受。世尘一点。

　　为卓生禅人举火

　　生也无来。死亦无去。来去既无。中有何住。即云应如是住。尚欠末后一句。作么生是末后一句。遂下火。

　　问答

　　问。寿昌和尚。以何法为人。师曰。莫谤先师好。进云。和尚以何法为人。师云。未敢辜负。进云。恁么则不为人也。师云。因汝致得。进云。今日所说又是个甚么。师云。韩卢逐块。
　　僧问。如何是君。师云。一人居五位。端拱自无为。曰如何是臣。师云。调和凭智力。经纶在万方。曰如何是君视臣。师云。帝德本无私。恩波出九重。曰如何是臣向君。师云。群星皆拱北天。极体常如。曰如何是君臣道合。师云。殿虚无影迹。香云绕御筵。
　　问。如何是学人自己。师云。拄杖是楖栗。进云。学人不问拄杖。师便打。进云。过在甚么处。师云。不识痛痒汉。问。博山云。大圆镜里。说个禅字。早是痕生。然则无痕一句。作么生道。师云。无痕亦是痕。
　　僧问。古涧寒泉。水作么色。师云。觑着者瞎。
　　问。箭锋相拄底。应机乃纤毫无差。边方言语不相谙。如何辩他子细。师云。待他开口。堪作甚么。
　　问。格外明机底。问南则以北为酬。饥馁急切相投。未审。如何赈济。师云。一粒鼠粘子。大地没饥人。
　　问。妙用纵横底。临机辩若悬河。毗耶城里。彼上人来。未审。若为酬对。师云。舌根下一句。教渠如何吞吐。
　　问。寒灰枯木底。到这里寂寞无言。家中给侍之人。日用如何指授。师云。谁教渠坐。在死水里。
　　问。觌面相逢时如何。师便打。
　　僧问。临济家事。可得闻么。师云得。问。如何是宾中宾。师云乞食到门前。曰如何是宾中主。师云家事总茫然。曰如何是主中宾。师云。入水见长人。曰如何是主中主。师云。王令不容情。
　　问。如何是鼓山境。师云。海岸峰高鸟绝栖。进云。如何是境中人。师云。倚杖云中啸一声。
　　问举心即错。动念即乖。二六时中。如何履践。师云。举心即错。动念即乖。
　　问。宝月悬空。因甚不着地。师云。太尊贵生。
　　问。百尺竿头如何进步。师云。妄想作么。进云。恁么则无进步处也。师云。醉汉不堪扶。
　　问。夜深月落。古路云横。无人共谁啐啄。师云。死水不藏龙。问。主人不出户。如何见客。师云自有侍者在。
　　问。如何是西来意。师云。老僧今日舌头落。进云。和尚将何为人。师云。赖遇阇黎取起来。进云。当阳指出无生路。纵横天地任优游。师云。闲言语。
　　问。如何是临济照。师云。然犀鬼莫逃。曰如何是临济用。师云。挥戈定太平。曰如何是照用同时。师云。百步穿杨箭。
　　僧问。有智之臣。因甚不用。师云。无渠着力处。
　　师梦中有僧请益三玄。师云。汝问来。问。如何是第一玄。师云。开口便见舌。曰如何是第二玄。师云。开口不见舌。曰如何是第三玄。师云。两口无一舌。僧礼拜。师呵呵大笑。
　　问。洪波万丈时如何。师云。淹杀阇黎。进云。犀牛角在手。师便喝。僧拂袖归众。师呵曰。偷心汉。
　　僧问。既是无垢净光院。因甚又作浴堂。师云。净地恐迷人。
　　僧问。如何是佛。师云。破木杓。曰如何是法。师云。恶语言。曰如何是僧。师云。担枷带锁汉。
　　僧问。如何是道。师云。东去洛阳三十里。曰如何是禅。师云。劈破虚空。作两边。曰如何是心。师云。未曾开口见犹亲。
　　僧问牛头。未见四祖时如何。师云。破驴脊上足苍蝇。进云。见后如何。师云。铁牛背上无蚊蚋。
　　僧问。我有一百问。请师一句答。师曰。答。僧曰。毕竟如何答。师云。却成两句了也。
　　僧问。某甲昨日一问。今日请和尚答。师曰。昨日答汝竟。僧曰。今日又如何。师云。两重公案。
　　僧问。行住坐卧。不离这个。如何是那个。师云。仁者自生分别。进云。不分别时如何。师云。现分别在。僧便喝。师笑而不顾。又问。昨日夜叉头。今朝菩萨面时如何。师云。又是自生分别。僧礼退。
　　僧问。如何是一。师云。我听得不清。僧便高声问。如何是一。师云。却是你听得不清。
　　僧问。如何是西来意。师云。鸦鸣鹊噪。问。如何是个中人。师云。眼横鼻直。
　　僧出礼拜。师云。一任设施。僧便问。如何是和尚为人一句。师云。草贼大败。
　　僧出礼拜。师云。犹较些子。僧拟进语。师云。白云万里。僧云。岂无方便。师云。尚嫌少在。
　　僧问。如何是独露无私一句。师曰。须弥山。进云。还许学人趣向也无。师便喝。
　　僧问。如何是第一义。师云。问底是第二义。僧曰。无问无答时如何。师便打。僧曰。过在什么处。师云。大好无问无答。
　　僧问。如何是夺人不夺境。师云。此是临济事阇黎且止。曰如何是夺境不夺人。师云。我此中无这样事。曰如何是人境两俱夺。师云。老翁去后空山寂。曰如何是人境俱不夺。师云。少年春日对芳丛。曰人境已蒙师指示。向上宗乘事若何。师云。灯笼说去。露柱传来。僧问。如何是诸佛出身处。师云。扑鼻杏花香。曰如何是免生死底人。师云。要免作么。
　　僧问。摩耶夫人乃诸佛之母。未知那个是夫人之母。师云。多个头作么。
　　僧问。世尊初降。目顾周行。指天指地。惟我独尊。后云门欲打杀与狗子吃。未知。云门是甚么心行。师云。世尊垛生招箭。云门止响扬声。
　　僧问。自达祖西来。只是觅个不受惑底人。后分皮髓时。还有不受惑者么。师曰。一状领过。
　　僧来参。师曰。自何来。僧曰。黄蘖来。师曰。还带得黄蘖棒来否。僧便作行棒势。师曰。果然龙生龙子。僧无语。师曰。三十棒。汝自领去。
　　僧来参。便喝。师亦喝。僧复喝。师亦喝。僧又喝。师曰。饶你更喝八万四千。不如还我未喝前一句来。僧无语。师云。杜撰禅和。好与三十棒。
　　僧问。善才童子参德云比丘。为甚却在别峰相见。师云。相见定是别峰。
　　僧问。单刀直入魔军阵。战胜何曾杀一人。既是战胜。为甚么不杀一人。师云。你拟杀个甚么。
　　僧问。风穴道。金沙滩头马郎妇。意旨如何。师曰。恼乱众生。
　　僧问。一人在险道中行。后人持刃逼杀。前是虎狼冲齩。两傍万丈深坑。正恁么时。进退不得。有何方便。令不丧身失命。师云。也祇是一场幻梦。
　　僧问。真非真。恐迷我常不开演。不开演个甚么。师曰。任你拈出。也只是个破草鞋。
　　僧问。急水滩头波浪急。谁人过此得无虞。师云。谁知平地里。也更有波涛。
　　海岸居士请斋于宗镜堂。僧问。如何是宗。师云。篱根破草鞋。曰如何是镜。师云。黑漆桶。曰打破镜来时如何。师云。相见了也。曰见后如何。师云。切忌道着。僧问。如何是向。师云。无你背处。曰如何是奉。师云。无你忽处。曰如何是功。师云。无你歇处。曰如何是共功。师云。无你分处。曰如何是不共功。师云。无你合处。曰如何是不涉功勋一句。师云。无你问处。
　　僧问。如何是黄龙三关。师云。苕溪一关。也未过在。进云。如何是苕溪关。师云。万里望崖州。进云。恁么则银山铁壁。飞鸟不度。师云。谁向汝恁么道。僧无语。师云。咦。
　　僧问。如何是函盖乾坤句。师云。一点不漏。曰如何是截断众流句。师云。一滴不存。曰如何是随波逐浪句。师云。看风使帆。曰三句外还有句也无。师云。有。曰如何是三句外一句。师云。礼拜着。僧礼拜。师云。是甚么。僧无语归众。
　　僧问。世尊才升座。文殊便云。法王法如是。如何是如是之法。师云。合取两片皮。
　　问。马祖上堂。百丈卷席。和尚上堂。肯容掀座否。师云。效颦不是西子。
　　问。昔日永明。今朝永觉。经云觉明为咎。请判是咎非咎。师云。你作得个座主。
　　问。佛之一字。我不喜闻。早晚佛声不绝。还聒耳否。师云。终无别样。
　　问。出则不为人。和尚为人否。师云。老僧无意必。
　　问。棒喝交驰。尽落古人圜缋。和尚将何。杀活当机。师云。诸方火葬。这里活埋。
　　问。先真寂大师迁化。向何处去也。师云。如今来也。还知么。
　　问。洞山三十年。鬼神寻不见。安平真人。却来和尚处乞戒。此与古人是同是别。师云。拯溺须临水。啸月却登峰。
　　僧问。和尚昔到温陵。海水再潮。人人惊异。今到武林。还有异事也无。师云。好事不如无。
　　僧问。说黄道黑。钝置渠侬。竖拂拈槌。眼中着屑去。此二途毕竟如何为人。师云。且合两片皮。
　　问。法华经云。一称南无佛。皆已成佛道。为甚么。赵州道。念佛一声。漱口三日。师云。一任颠倒。
　　问。若人识得心。大地无寸土。争奈目前峰峦奇秀。师云。是甚么。
　　问。古人道。皮肤脱落尽。惟有一真实。未审。将甚么唤作真实。师云。破木杓。
　　问。从门入者。不是家珍。如何是自己胸襟流出底。师云。天不盖地不载。
　　问。古人云。若向一句中荐得。堪与佛祖为师。未审。是那一句。师云。也是阶下汉。
　　居士问。云门大师云。法身有三种病。两种光。且道。是甚么病。是甚么光。师云。眼底重加屑。
　　问。和尚在鼓山。因甚不肯升座。今在匋里。因甚说黄道白。师云。莫向语默中。觅取老僧。
　　僧问。如何是夺人不夺境。师云。灯月交辉处。公子醉扶归。曰如何是夺境不夺人。师云。出门一长啸。杳然天地空。曰如何是人境两俱夺。师云。仙人既羽化。丹灶亦丘墟。曰如何是人境俱不夺。师云。上林花似锦。每带马蹄香。
　　问。那叱太子。析肉还母。析骨还父。然后现本身。为父母说法。敢问。如何是本身。师曰。析肉骨还父母的。是谁。
　　问。一口吸尽吴越水时如何。师曰。吸向甚处去。僧无语。师云。急须吐却。
　　问。大地无寸土时如何。师曰。阇黎在什么处住下。僧无语。师曰。好个大地无寸土。
　　僧参。问。独坐当轩者是谁。师起身。出位探头云。道什么。僧复问。独坐当轩者是谁。师便摇手。僧云。原来和尚。不解作主。师笑之。僧便出。师顾侍僧云。分明记着。
　　僧问。学人不识路头。乞师指示。师云。汝从那里来。曰宝寿来。师云。大好不识路头。
　　僧问。如何是金刚大义。师云。拟着即祸生。进云。不拟时如何。师云。无你躲跟处。
　　问。寿昌和尚如何为人。师云。寿昌桥下水流东。曰今日苕溪又作么生。师云。决无异味。曰未审是什么味。师云。试咂咂看。僧拟进语。师便喝。僧礼拜。师云。这一喝何曾落地在。僧无语。师云。淹杀这汉。
　　师自宝善归。僧问。还带得宝来么。师展两手。僧拟议。师曰。去你不是辨宝底。
　　僧问。如何是宝。师曰。无人着价。曰如何是善。师曰。千圣行不得。曰更有向上事也无。师曰。有。曰如何是向上事。师曰。不名宝善。
　　二僧登大顶归。师问。还到大顶么。一僧曰。到。师曰。见个什么。曰海旷天空。师曰。你祇在二顶住脚。何得妄语。曰大顶事作么生。师便打。又问。一僧你到大顶。见个什么。曰与这里一般。师曰。作么生是一般底事。僧便喝。师曰。这一喝是学来底。别道看。僧无语。师亦打。僧问。凤凰池上还有凤鸣否。师曰。鸣则不无。祇恐阇黎不闻。曰闻时如何。师曰。丧却阇黎。
　　问。先兴圣国师云。直下犹难会。寻言转更赊。若论佛与祖。特地隔天涯。意旨如何。师曰。切忌从他觅。曰毕竟从何处觅。师曰。觅亦不可得。不觅亦不曾失。曰恁么则无事去也。师曰。千年鬼窟。曰恁么则某甲如坐荆棘林中。请和尚救拔。师便打。
　　问。凡有言句。尽属染污。如何得不染污。师曰。大小鼓山。被汝一问。直得口如鼻孔。曰恁么则无言也。师曰。是何言欤。曰作么生。师曰。鼻孔如口。
　　问。古云。相逢不拈出。举意便知有时如何。师举手曰。如今拈出也。知有也未。僧无语。师曰。脱空作么。
　　问。文彩未生时如何。师曰。阇黎恁么问。蚤是生了也。曰不恁么时如何。师云。亦是生也。
　　僧问。如何是古曲。师曰。今人不得闻。曰闻者如何。师曰。不是今人。
　　问。向上一着。千圣不传。和尚如何传。师曰。若传则瞎却阇黎。曰不传。又安得到於今。师曰。渠无今古。
　　问。拟心即差。不拟时如何。师曰。你拟向这里跺跟么。曰如何得体会去。师曰。体会什么。僧又拟问。师便喝出。
　　问。古帆未挂时如何。师曰。古帆。曰古帆已挂时如何。师曰。古帆。曰如何是古帆。师曰。不是今时物。
　　问。如何是宾中宾。师曰。野老不知朝。曰如何是宾中主。师曰。闹市逢天子。曰如何是主中宾。师曰。御门见臣下。曰。如何是主中主。师曰。宫内不闻声。
　　问。如何是和尚为人一句。师曰。铁昆仑。曰学人如何趣向。师曰。何曾背来。曰学人初入丛林。请师方便。师曰。方便久矣。
　　僧问。洞上宗风即不问。不落五宗一句。作么生道。师曰。葱岭西。曰达摩西来又作么生。师曰。无风起浪。曰起后如何。师曰。鸳鸯枕上双行泪。半是思君半恨君。
　　问。如何是和尚家风。师曰。一堂风冷淡。千古意分明。曰忽有客来。将何祗待。师曰。满盘无米饭。三杯不湿汤。
　　问。如何是不堕凡圣句。师曰。灵源洞口石将军。曰如何是无间古今句。师曰。年年江水向东流。曰如何是不渉事理句。师曰。昆仑入海无音耗。
　　僧问。如何是鼓山。鼓师曰。一声直透威音外。曰此鼓谁人能打。师曰。无手人行杖。曰何人得闻。师曰。屴峰侧耳。
　　僧问。久向师风。请垂一接。师曰。不接。曰和尚出世为人。如何不接。师曰。铁壁铁壁。曰学人便恁么承当时如何。师曰。你承当个什么。僧无语。师曰。放汝三十棒。
　　问。如何是高高山顶立。师曰。我道是堕顶汉。曰。如何是深深海底行。师曰。我道是埋没汉。曰如何是闺阁中物。师曰。高高山顶。深深海底。曰若是则如何保任。师曰。保任个什么。曰此事。师曰。此事是什么。僧下喝。师曰。喝则不无别道看。僧再下喝。师便打趂去。
　　僧问。大道玄邈。如何趣向。师曰。与阇黎隔多少。曰虽然不隔。争奈迷何。师曰。既是迷。争知不隔。僧无语。师曰。祇这不隔迷却了也。僧礼拜。
　　问。如何是不跨石门一句。师曰。前江潮正满。曰恁么则徧界不能藏也。师曰。是什么。僧曰。某甲今日舌头短。师曰。放汝三十棒。
　　问。古云。一步密移玄路转。如何是密移一步。师曰。石牛夜出山前路。曰移后如何。师曰。金凤朝穿碧落云。
　　僧问。万法归一。一归何处。师曰。眉毛下。
　　问。触波澜不散。随扣击无亏。亦是生死岸头事。如何透得过。师曰。识得不涉声色底么。
　　问。虚空粉碎。大地平沉。未审。向什么处。安身立命。师曰。唤什么作身命。
　　问。婆生七子。六个不遇知音。这一个也不消得。抛向水去。未委。年高老大。靠谁养老。师云。终是靠人不得。问。眉间赤为父报仇。自丧其身。后来此剑。不知。是何人得去。师曰。家家门前火把子。
　　问。一朝蛇入布裈裆。是甚么时节。师曰。急。
　　问。梅花漏泄春消息。花在枝头。春在什么处。师云。瓮里。何曾走却鳖。
　　问。洞上密意。乞师略通消息。师云。硬如绵。软如铁。
　　问。百尺竿头须进步。未审。这一步作么生进。师云。金龙出海。白浪滔天。
　　问。不可以有心求。不可以无心得。不可以语言会。不可以寂默通。毕竟如何即得。师云。要不闷守本分。
　　僧问。家里人方识家里事。作么生是家里事。师云。夜半乌鸡头戴雪。
　　问。不见一色。犹是半提。如何是全提底时节。师云。木马火中嘶。
　　问。末后一句始到牢关。作么生是末后一句。师云。千圣不奈何。
　　僧问。眼光落地时。向什么处去。师云。海为龙世界。空是鹤家乡。
　　师有偈。勉善侍者云。从来佛法无多子。纵横妙用有多门。末后一关如踢破。大地山河一口吞。者便问如何是末后一关。师良久。者礼拜而出。
　　问。如何是向。师曰。幼子常思母。一饭未能忘。曰如何是奉。师曰。手捧瑠璃镜。何尝更顾他。曰如何是功。师曰。老农清夜坐。披襟待月来。曰如何是共功。师曰。群影高低现。一镜本无私。曰如何是功功。师曰。销兵放马后。鼓腹乐升平。
　　问。如何是类堕。师曰。绿杨芳草岸。稳卧醉春风。曰如何是随堕。师曰。朝随芳草去。暮踏落花回。曰如何是尊贵堕。师曰。黄屋帘垂后。阶下不闻声。
　　问。祖师西来即不问。如何是只履西归。师呵呵大笑云。卖草鞋汉。
　　问。如何是大人相。师云。蚁子。进云。此人上来与和尚相见时。作么生。师云。一脚[跳-兆+柴]死。
　　问。古人道。参学之要。祇是个最初句。与末后句。若透得。则参学事毕。请问和尚。如何是最初句。师曰。摸着鼻孔。曰如何是末后句。师云。拈却鼻孔。曰最初句与末后句。相去多少。师便咄。
　　问。向去底人。因甚不居正位。师云。死水不藏龙。曰却来底人。因甚不住偏方。师云。有为终不贵。
　　师因失跌。僧问。昔宣律师。因行道失跌。天人为之捧足。今和尚因晒经失跌。天人向甚么处去。师云。汝但问取天人。
　　昔僧问保福云。龙披袈裟一缕。金翅鸟不能吞。今僧全披。因什又被虎吞却。福作忍痛声。僧请师别语。师别云。袈裟有时护不及。僧云。因甚护不及。师云。二祖往邺都。

　　受戒三问

　　戒必师师相授。请问威音王。从何人受戒。　　戒光从口出。非青黄赤白。毕竟作何色。　　破戒比丘。不堕地狱。既是破戒。因甚不堕。

　　室中六问

　　五虎攒羊。如何救得。此羊出去。　　离却语默动静。别通个消息来。　　苕溪一滴味异众流。未审。是甚么味。　　真寂门前。烟波浩渺。不假舟楫。如何得渡。　　眼空宇宙。脚踏毗卢的人。因甚犹在半途。　　倒挂须弥。逆旋日月的人。因甚犹遭痛棒。

　　永觉和尚广录卷第八

　　永觉和尚广录卷第九

　　　　嗣法弟子　道霈　重编

　　法语上
　　示本照上座

　　本来成佛。因甚自取沉沦。本有家珍。何故抛却外走。祇为一念生迷。致使百非俱集。由是甘受波咤。不能自出。正如人在梦中。受大苦恼。摆脱不得。若道是有。分明是梦。若道是无。现今受苦。忽然老鼠翻盆。破梦而出。则梦中之事。更不必论其有无。又况乎舍之取之哉。上座梦中之事种种非一。苦恼亦非一。要取取不得。要舍舍不得。日以继日。岁以继岁。无有觉时。则苦恼亦无有已时也。应知。处这境界。无有别方。得个摆脱。祇要识得渠是梦。识得渠是梦。岂更有人。於已梦之事。而作取舍之想。动哀乐之情哉。然睡盖既深。要醒亦良不易。曾记得。先佛有一偈。曰假借四大。以为身心。本无生因。境有前境。若无心。亦无罪福。如幻起亦灭。上座能将此偈。常持不辍。深究其旨。有朝磕着触着。则大梦必醒。管取呵呵大笑去也。既到这般田地。不用问人。任你独居也得。领众也得。纵横自在。出没无方。又何论琐琐细末哉。余居荷山八载。唯得上座往还最稔。今有鼓山之行。乃从予求法语。夫法本无法。语有何语。凡有语言。尽非实义。但仁义道中。未可以无言也。乃为谆谆如此。他日大梦醒后。唯无呵骂为幸。

　　示某上人闭关

　　余闻。古之学道者。博参远访。陆沉贱役。劳其筋骨。饿其体肤。百苦无不备尝。并未有晏坐一室。闭关守寂。以为学道者也。自入元始。有闭关之说。然高峰闭死关於天目。乃是枕子落地后。非大事未明。而画地以自限者也。入明乃有闭关学道之事。夫闭关学道。其最初一念。乃是厌动趋寂者也。祇此一念。便为入道之障。况关中既不受知识钳锤。又无师友策励。痴痴守着一句话头。如抱枯桩相似。日久月深。志渐靡力渐疲。话头无味。疑情不起。忽然转生第二念了也。甚至身坐一室。百念纷飞者有之。又何贵於关哉。今上人既发心入关。便当具真实心。发决定志。将生死二字。贴在额头上。勇猛向前。更勿拟议。如一人与万人敌相似。我若不杀死他。他必定要杀死我。苟不[拚-ㄙ+ㄊ]命杀出。岂有自活之日哉。直须一日紧过一日。一月紧过一月。逼来逼去。如老鼠入牛角。则自有活路去也。

　　示惟谦上人

　　我尝谓学道之士。第一要信得及。第二要放得下。第三要守得坚。有此三要。方可学道。何谓信得及。信得我本来是佛。不少一毫。又信得佛祖垂下一言半句。等闲如倚天长剑。必能断人命根。有此实信。方可策进。若稍涉狐疑。策进无由。所以要个信得及。何谓放得下。人被许多虚名浮利恩爱业缘种种牵缠。如铁城铜锁。无能自解。必须勇猛奋发。一切斩断。再不复顾。方可策进。若稍有留恋。必遭绊倒。所以要个放得下。何谓守得坚。缘人一时感激向前。亦似信得及放得下。但恐遭逆顺二风吹将去。则信者不信了也。放得下者。依旧要担取去了也。所以要个守得坚。具上三者。然后看一句话头。不管生不管死。不管闲不管忙。尽力提撕日久岁深。自然瞥地。此是历代诸祖已行的路。上人勉之。

　　示黄孟扬居士

　　众生所以不能出生死者。只是个迷。何谓迷。以其妄识横起。见有外境也。既见有外境。则有好丑。既有好丑。则有爱恶。既有爱恶。则有取舍。既有取舍。则有善恶。既有善恶。则有果报。善极生天。恶极沉地。总属轮回。无有休息。今要破此外境。首要断此妄识。此妄识从无始劫来。根深蒂固。岂可容易。然此妄识。全无实体。所以亦非难断。若得本光一透。便可立破。古人有於一言之下。立地承当者。非是诳语。但众生根机迟钝。未能顿悟。所以历代祖师。教人看个话头。看话头者。非可悠悠地过去。直须切上加切。勇猛向前。如单枪匹马。遇着三军围绕。直须[拚-ㄙ+ㄊ]命杀出。若稍迟缓。有能自活者哉。每日应种种缘。虽无刻暇。而此话头。不可间断。或遇缘打失。便要鞭起。参来参去。日久岁深。忽然疑情顿起。内不见有五官百骸。外不见有山河大地。惟是一个话头。绵绵密密。到此地位。更须大加精彩。忽尔[囗@力]地一声。则话头破矣。话头破则前境破。前境破则生死破。斯时也。依旧青山绿水。一任地狱天堂。便好向人说本来是佛可也。说无净无秽可也。说无佛无众生可也。若妄识未灭。分别千差。贪嗔痴慢。炽然不息。乃向人说无佛无众生。则魔种邪气耳。此话头未破之时。工夫逼拶得紧。或见种种异境。或生种种异解。并是妄识作怪。便当一刀挥断。待得[囗@力]地一声。自然千妥万当。若初做工夫时。势必难上。盖是昏散。二魔习熟难遣耳。虽千做不上。万做不上。决定要做上。如古人所谓。愚公移山者焉。捱来挨去。自然工夫渐熟。自有到家之日。众生无始劫来。许多苦楚。甘自承当。这些小难处。却攒眉怕怖。是谓愚也。若谓不消。恁么别有一法可出生死。即是外道家法。暂时自诳。终入轮回。何也。以渠迷情未破故也。

　　示丁元辟居士

　　灵光独耀。逈脱根尘。此二句太说尽了也。若能於此会去。山僧安敢饶舌。其或未然。且打葛藤去。众生灵光。本无遮障。怎奈迷情妄起。由是内有六根。外有六尘。根尘对立。妄识横生。作好作恶。起善恶业。因业受报。六道轮回。如汲井轮。波波劫劫。头出头没。无有已时。诸怫愍之。为说大法总之。要明个灵光独耀而已。若灵光不昧。根尘顿泯。心忘境寂。圆照无外。觉体如如。其名曰佛。若其光未露。须是有个方便。方便者。非是求人讲说。非是穿凿经书。非是多作福田。非是闭目死坐。但於日用中。剔眉睁眼看。个如何是本来面目。不得计难易。论远近。亦不得愁我根机迟钝。虑我业障深重。只管向前做去。日久岁深。忽然撞着。始知饭是米。做灯便是火。这些说话。好付丙丁了也。呵呵。

　　示伯驹上人

　　众生为无明所覆故。心境对立。心境对立故。百非交起。然心本无心。境本无境。但由无明作障故。心境妄现。如空中华。祇缘眚生耳。既云本无。岂可评量。仁者乃欲论其异。论其同。果可得乎。非独异同不可得。即言本无。异同果可得乎。如今能知本无者。是谓心。所知本无者。是谓境。心境历然。所谓本无者。又安在乎。即如仁者所问。不思议境乃天台观法。彼教谓。一念具三千性相。即空即假即中。是谓不思议境。然已云境。乃是对观立名。若观谛不忘。总居门外。有甚好智者耶。即使观谛双忘。方称入门。望祖师门下事。犹隔江在。可轻引之以为比拟哉。仁者此去不必扯动葛藤。但专其心。锐其志。向本参上。深锥痛札。不到不休。有朝摸着鼻孔。依旧山青水绿。冬寒夏热。心耶境耶。不道不道。

　　示刘孔学茂才

　　世谓。周孔之道。宜於经世。释迦之道。宜於出世。各择所宜而宗之。是浅之乎论二教者也。夫使周孔无出世之实德。则所谓经世者。非杂於功利。必束於名相。何世之能经。使释迦无经世之实用。则所谓出世者。非堕於邪计。必局於自私。何世之能出。故知。经世出世实无二。道实无二心。周孔盖得释迦之妙用。以弘经济。释迦盖得周孔之密印。以证涅盘。世俗徒执其外迹而二之。如氷炭之不相入。则亦未之深考也。公今既欲措於大道。更不必论其异。论其同。随举圣贤一则。语言上深穷到底。但不可落情识。如孔子曰。予欲无言。子贡曰。夫子之言性与天道。不可得而闻也。可知。不是情识上事。若得情忘识绝。则本来巴鼻自然现露。非言语可以形容。既得此巴鼻。儒也可。释也可。非儒非释亦无不可也。勉之。

　　示缘生上人

　　诸法从缘生。亦复从缘灭。此灵山老人偈也。知法从缘生。则法无自性。法无自性。则非灭非生。非灭非生。则体本自如。体本自如。则言有性者妄也。言无性者亦妄也。即言体本自如者。亦无非妄也。虽然。恁么说去。恁么解去。还当得悟也未。既有路可上。更高人也行。须是言语道断。心行处灭。亲证一回。始知从前所说。玄上玄妙上妙。是甚么。热椀鸣声。思之。

　　示若水上人

　　近日宗风扫地。魔鬼兴妖。到处妄称知识。冬瓜印子。妄相印可。互相牵引入无间狱。看来反不若一专崇戒行者。犹有成佛之因。山僧至此。事不获已。说黄道白。看来也是一场败缺。但区区之意。乃欲於冥冥长夜中。令诸人窥见一线光明。然魔党炽盛。独力奈何。所冀高明。从真实参究中透出。从言语不到处悟入。不可落在鬼窟中。不可绊在葛藤内。任白马坑。垂手直过。纵黄龙关。掉臂而行。未是丈夫之事。况祇学虚头胡喝乱棒。他日大有事在。若水上人。性素朴茂掩关三载。徧阅大藏。可谓有道精勤者。但未知有向上一窍。如老鼠入饭瓮。毕竟无出身处。须将三载所阅。放教无半点字脚。然后以坚固志。奋勇猛力。向一则公案上。力参力究。不许作知解。不许求讲说。不许将心待悟。不许自生退屈。但恁么做工夫。自有透脱之日。回视一大藏教。无一非单传直指。西来大意矣。勉之。

　　示无安上人

　　净土一门。别无巧说。祇要这一句佛号。时时不断。念念不忘。不要管是理持。是事持。这一句子纯熟。如云开日露。事也了。理也了。更有一句事理不到的。也了但今日念佛者多。生西者少。其故何哉。祇为你口说极乐。意恋娑婆。如何去得。所以念佛人。须持起一把金刚宝剑。将许多闲情。一截截断。方有趋向分。又有一等人。才念佛又愁不悟道。却要参禅。心挂两头。功不成就。全不知。念佛也是这心。参禅也是这心。参禅参得到的。念佛也念得到。昔苏东坡。初参禅无入处。后见东林总。总曰。你的障与诸人不同。须是死心。念一个佛号始得。东坡依之。单持阿弥陀佛。久之得入。乃述偈曰。溪声便是广长舌。山色无非清净身。夜来八万四千偈。他日如何举似人。渠是什么聪明人。乃能死心於此得入。今人才识。得之乎。也者便说我是高明人。怎肯守着这愚法。看来真自愚也。上人若肯信受。便请加鞭。更勿踌蹰。斯为善耳。

　　示尔袾上人

　　汝要我明白开示么。殊不知我宗门中。实无委曲处。实无隐讳处。皆是明明托出。祗为你自生障蔽。所以。白云万里。若是个没意智汉子。自然如镜照镜去也。如昨小参云。曲如箭。直如钩。小是海。大是沤。蚯蚓蓦过东海。跛鳖跳上云头。已是满盘托出。怎奈你却疑三疑四。不能直下领荷。如今向汝道。直如箭。曲如钩。大是海。小是沤。神龙蓦过东海。玄鹤飞上云头。你还信得么。信得便请领去。

　　示密因上人

　　清净本然。云何忽生山河大地。教中道。祇是个妄明一生。便见有山河大地。妄明不生。则山河大地。无非清净本然。这个道理。教中太煞明了。当时长水难道不知如何。竟抱疑不释。往参琅琊觉。便问云。清净本然。云何忽生山河大地。琅琊便凭陵答云。清净本然。云何忽生山河大地。问也恁么问。答也恁么答。因甚长水便悟去。须知宗门中。别有长处。无非要坐断你知解。脱释你名言。令你直下领略。现量亲证。若祇如教中恁么道。虽解得十分明白。怎奈山河大地。依旧障塞眼睛。清净本然。依旧白云封裹。正如说食不能饱人。何以故。为渠祇以比量识心。依着名言揣拟。如隔墙见角。比之为牛。隔山见烟。比之为火。岂是真实哉。今上人。但於琅琊答处。常常提起。看他是个甚么道理。他时后日忽然捉败。琅琊却向鼓山门下。吃痛棒去。勉之。

　　示太雅上人

　　昔孙思邈曰。胆欲大而心欲小。智欲圆而行欲方。此语非独在世法中。为名言。即在佛法中。亦为名言。凡有志於学佛者。首要一个大胆。直将成佛作祖。为己分内事。一切人天小乘。俱非所愿。况区区声色之末乎。有此大胆。方有趣向分。虽有大胆。而无小心。则粗率卤莽。其流至於猖狂自恣。未得谓得。未证谓证。自以为高。而实卑。自以为进。而实退故。须一个小心。有小心。方能韬光敛彩。潜思密究。深造而至於自得也。深造而至於自得。则灵光浑圆。照满十方。更无偏滞之执。若未能至於自得。则东倚西靠。右牵左扯。如猕猴上树。无自繇分。无自繇分。岂有出生死分耶。故智欲其圆。智光既圆。其行必方。非智外有行。行外有智也。率此本圆之智。全无隐僻之碍。自无不方之行矣。若行而有未方者。必其智有未圆。或习气未净也。智有未圆。固当勉力参究。打破最后一结。若习气未净。更须照。管保任。如古人牧牛之说。未可纵他犯人苗稼。到得如露地白牛。趂亦不去。方可任他出门耕翻大地去也。雅上人以绢来请法语。彼年少力强。有志斯道。而千里之行。慎於跬步。故为详之。

　　示印朗上人

　　凡要参禅。须是先要打迭得。意根下十分乾净。方有趣向分。若意根下。有许多不净的意思。纵饶用工真切。而病根必乘间而发。必然别有境界现前。十个五双。落在魔道。虽因缘到时。亦多出世。称善知识。而心必毒。如蛇猛。如虎媚。如狐狡。如兔专。逞人我。妄起生灭。一朝报尽。入地狱如箭射。故知。必先要个乾净心肠。既有此心肠。逢着一则。机缘过不去。便须勇猛向前。直要究明。不悟不已。决不可将知解揣摩。他是什么道理。若暂起此念。便隔千里。何也。为这个不是知解边事。为无始劫来。被知解埋没故。今日教你参话头。正是要你意识不行。庶天光忽露得。见本来面目。若一用知解。则缘木求鱼。决无得理。既自己不可揣摩。亦不可求人说破。何以故。为这个不是言语上事。的要亲证。若他人口上说破。我便将识心领略。则重增埋没了也。但只要时时提起。念念追究。如寻个要紧物相似。穿衣吃饭时。迎宾送客时。随众作务时。并如是寻讨。不暂放下。寻来寻去。忽然[囗@力]地一声。身心世界。一切平沉。一段圆光。辉天鉴地。本无向背。亦无中边。千七百则。是什么臭烂葛藤。三千诸佛。是甚么野狐精魅。到此之际。顺行逆行。天亦莫测。左之右之。圣亦难知。有何三界可出。圣位可安也。是谓大丈夫之事。切宜自勉。

　　示圆照上人

　　上人讳慧日。字之。曰圆照。夫日轮在天。靡有不照。而广厦重楼。飞檐碍日。则其照弗能及。高峰峻壁。倒影成阴。则其照弗能圆。暗云昏雾。迷翳弗开。则其照弗能现。日落西岭。星月争辉。则其照弗能全。是日之照。非天下之至明也。所谓天下之至明者。必其无地弗照。无时弗照。非外境可得。而蔽之。而无思无为。自然圆照一切。此释氏所谓圆照三昧。而观音之八万四千手眼。不足以喻其广也。若欲入此三昧。但将一个庭前栢树子。着力看。渠是个什么道理。莫生卜度。莫生知解。一味拍盲做将去。有朝。虚空中涌出日轮顶门上。突开正眼。是之谓圆照也。勉之。

　　示一如上人

　　内而父母所生。血肉身分。外而山河大地。明暗色空。总祇一如。更无别有。无你悟处。无你迷处。无你向处。无你背处。三世诸佛。无立地处。十界依正。无安着处。祇为你妄起知见。便向无中造有。结暗中之杌鬼。现空里之乾城。由是。三界六道。如汲井轮。头出头没。而所谓一如者。不可得而见矣。必须假着一则无义味话。令汝实参实究。忽得一念不生。自然全体呈露。百如千如。祇是一如。更无不周不徧。通天彻地。大用显行。直向毗卢顶上。打个觔斗。抚掌大笑。说甚么。达摩祖师唤来洗脚。揩背亦何不可。

　　示照远上人

　　人人具有一大光明炬。本自照天照地。无远弗屇。与诸佛诸祖。无二无别。特为妄想尘劳所蔽。不能发露。所以必须学力磨之。何谓学力。盖是将生平意气精神。四大血力。悉住在一句话头上。不容有丝毫走作。久之非独意气精神四大血力。凝作一团。即大地山河。以及十方虚空。亦皆凝作一团。如一个铁丸子相似。有朝逢缘遇境。忽铁丸子。爆开迸出。达摩眼睛。则山河大地。总一大光明藏。说甚千七百则。臭烂葛藤。三百余会。拭疮疣纸。悉皆照破。无半点字脚。共为照也。不亦远乎。

　　示自参上人

　　禅之道尚参。参之为义也。非师长所能诏。非兄弟所能代。非客气所能杂。非外形所能拘。唯在自心之力。勇猛直前。如关壮缪单刀匹马。直入百万军中。斩其渠魁。岂不伟哉。但稍计其难易。虑其远近。忧其成败。则自且不立。况参乎。至於自不立。则客气得而乘之。而自杂矣。外形得而拘之。而自局矣。至於杂且局。虽师长兄弟。日从而策励之。其何能之。有忆。昔人有一偈曰。学道须是铁汉。着手心头便判。直取无上菩提。一切是非莫管。参之义其如是乎。上人字自参。执纸来求法语予。但为拈此。令其顾名思义。力而行之。其於道或庶几焉。

　　示忠求居士

　　净土法门。千妥万当。不容拟议。且此一句。佛开口便道着。有何难念。然举世之念佛者多。往生者少。其故何也。祇为娑婆念重故也。譬如万斛之舟。正欲乘风张帆。有瞬息千里之势。你若向舟头。钉一桩。不肯拔去。其能进否。所以。虽日念佛。而西方尚远。往生无分。今念佛人。若能将娑婆世界上。一切恩爱。一切产业。一切冤债。一刀两断。不复回顾。但祇随缘过日。任运而行。单单祇靠着一句佛号。动静苦乐。一切境中。不许暂离。昼夜无间。如珠走盘。圆活自在。则虽身在五浊。便已神栖九莲。又何待弥陀放光。观音劝驾。而后往生哉。伏惟信受。是幸。 

　　示持平慧度二上人

　　龙之跃也。必於潜雷之厉也。必於复机之发也。必於寂气之舒也。必於翕广而推之。天地之撰。神明之德。万物之情。其屈伸往复之机。靡有不如是者故。古来学道之士。必贵凝其神。一其志。覃其虑。锐其精。然后可以造忘言之奥。[淴-心+口]无思之致。而圣人之能事。可庶几焉。若夫矜狂浮露。其光外炫。躁竞奔驰。其神外分。则非独声色足以汨其心。名相足以浊其智。而重玄极妙之思。反成鸩毒。适足以自戕其慧命而已。余杭之龙门山。以石为关。陡绝天半。逈隔尘寰。飞鸟不度。盖跫音弗及之境也。有二除馑士。筑室宴坐其中。皆出於真寂之门。虽各具一知半解。而无矜狂浮露之态。躁竞奔驰之状。韬锋肃气。穆然以居。研穷大事。必求至於古人之域。而路途茶饭。化城几席。非其所安矣。兹执卷来索余。一言为赠。余谓。古人鼻孔。多得於激发之余故。具大志者。必须万里茧足。朝夕参请。不敢以一室自局。然古亦有退处一室。而疑团扑落者。如南阳之击竹。茶陵之堕驴。龙须之落枕。皆孑处重云。形影相吊。而逢缘触发。卒以偿徧参之宿债毕。生平之大愿又安在。参请之力哉。良以其神凝。其志一。其虑覃。其精锐。即是而求之。鲜有弗获者。况清风一坞。明月一林。鸟啭枝头。泉鸣磵底。未尝不深谈实相。善说法要也。上人勉旃。

　　示心观上人

　　心是何物而可观。观是何物而观心。能所既分。面目斯失。愈观而愈远矣。盖众生各具佛性。祇缘渠妄识分别故。障云日深。灵光日锢。无有出期。我祖师门下。首禁分别。祇将一句无义味话。令你啮嚼。不许作解会。不许落口吻。日久岁深。功穷力到。忽然情忘识绝。则如云开日现。水到渠成。辉天鉴地。耀古烁今。而丈夫之能事毕矣。若情将忘而未忘。识将绝而未绝。坐此胜妙境界中。得少为足。妄称了事者。十尝八九。殊不知认假作真。祸根非小。须知。此中虽玄中玄妙上妙。要未能忘能所。心境毕竟相待。学人善能察知。一坐坐断。直穷到底。方是丈夫汉也。观心之义。固如是耳。

　　示心涵上人

　　昔达摩大师。初来震旦。示教外别传之旨。犹虑此土信者不及。乃以楞伽四卷为证。古德云。此经以佛语心为宗。无门为法门。夫既无门。则无可窥伺处。无可趣向处。无可领略处。惟得出一身白汗者。自然默契。如人在空中。不作有门想。不作无门想。不作门内想。不作门外想。古人云。折合还归炭里坐。意殊深矣。若夫公案上参详。功夫上逼拶。时时瞥然。得个入路。此尽是光影中事物。途路上茶饭。未为了当。何以故。为渠有禅可悟也。盖公案上。许多玄妙道理。不出有能见之心。所见之理。心与理毕竟未忘。则此心非实。乃缘境之分别。此理非实。乃识变之妄影。其视心忘境绝。洞彻法源者。奚啻天渊也。昔兴阳剖将入灭。大阳勘之曰。那事作么生。剖曰。匝地红轮秀。海底不栽花。若到恁么田地。庶几称本分衲僧也。虽然有等闻恁么道。便云。我会也。我会也。恐又在海面上。栽花去也。上人勉之。

　　示四弘上人

　　佛祖之道。如日中天。而盲者弗见。岂日之咎哉。如三祖云。至道无难。惟嫌拣择。但莫憎爱。洞然明白。满盘托出了也。怎奈你要承当早落憎爱。又如盘山云。心月孤。圆光吞万象。光非照境。境亦非存。光境俱亡。复是何物满盘托出了也。怎奈你要领略早居心境。若闻恁么举。心精吻合。亦无能合所合之迹。识浪顿澄。言诠独脱。谓之为悟。亦成谤语。况说临济曹洞耶。其或未能。且依样画猫儿去。将古人一句无义味话。着实参去。使你爱憎之念顿消。心境之迹顿泯。自然云开日现。水到渠成。赵州关云门寨。可一笑而破矣。如未到这般田地。且须着急。勿生第二念可也。然我今日。更有一句子。不要你用许多功夫。不要你用许多商量。且道是甚么句。珍重。

　　示润如上人

　　或谓。宗门但贵知见。不尚操履。不知。所谓但贵知见者。以知见外。别无操履也。若别有操履。则其知见。犹未真在。此如暗室中。忽然一灯。但贵灯明。岂更除暗。若有暗可除。则其明亦未明矣。近日缁流类。多以狂解当之。贪嗔炽然。乃曰。我宗门中。但贵知见。不尚操履。此则波旬之见。入地狱如箭射矣。上人辞匡山涉长江。顺流而下。徧参知识。切莫逐浪随风。堕入魔境。须是向自己脚跟下。真参实究。直得圣凡情尽。虚空粉碎。菩提尚不可得。何况烦恼。涅盘尚不可得。何况生死。是之谓真知见。亦即是真操履也。上人勉旃。

　　示无参上人

　　参之为言。微矣哉。不可以杂心取。不可以泯心合。不可以名言究。不可以境相寻。惟是究明大事一念。歉歉然。如有所失。亟亟然。如有所求。使其神凝。其气翕。其精奋。其志锐。自然纷杂之尘顿清。暗蔽之云顿净。譬如提灯觅火者。当其觅时。亦不胜无火之苦。一旦知灯是火。其欢喜为何如。久之不独无失火之苦。亦且无得火之喜。乃至煎汤炊食。焚泽燎原。亦不见有火之功矣。是之谓无参。若也安然自放。而曰我不须参。天生成的木杓。世间曾有几乎。上人勉之。

　　永觉和尚广录卷第九

　　永觉和尚广录卷第十

　　　　嗣法弟子　道霈　重编
　　法语下

　　示茅蔚起居士

　　本来面目。体自常明。才落言诠。便成千里。所以诸佛不敢正眼觑着。诸祖不敢一语犯着。但今曲为方便。不免饶舌一场。盖真如不守自性故。无明突起。能所横生。能所既生。谬成四见。或见为有。或见为无。或见亦有亦无。或见非有非无。四见既兴。百非斯作。而去道日远矣。正如睫在眼前。而长不能见。岂睫之果远哉。是知祇此四见。便是生死之根。脱此四见。便无生死可出。然要脱此四见。非在经书讲究上得来。非在师友商量上得来。非在修止习观上得来。非在作善崇福上得来。的须反己而参。看个父母未生前。是甚么面目。这话头。乃香严已验之良方。昔香严在百丈会中。问一答十。驰骋知解。后到沩山。山问渠如何是父母未生前。本来面目。却答不得乃。将从前所学所解底。一抛在东洋大海。去向南阳。结茅以居。一日因击竹大悟。作偈呈沩山。沩山乃抚而印之。居士但将此语。着实究心。直须勇猛精勤。如救头然。则疑情自切。疑情既切。则灵机自豁。譬之穷冬闭极故。一阳来复。三阳启泰。乃理之自然。亦势之自然也。勉之。

　　示尼净光

　　禅学之弊。大都有二。一则失於儱侗。一则失於支离。而吾道丧矣。失於儱侗者。守着个颟顸。佛性一味。虚骄逢人。则胡喝乱棒。强作主宰。於差别门庭。全过不得。祇成个担板俗汉。失於支离者。逐件商量。用尽心力。批判益精。支离益甚。於本源中。依旧黑如漆桶。祇成个盐铁判官。欲免儱侗之弊。非是从商量学解中得。要免支离之弊。非是从痴守一橛中得。须是百尺竿头。透出一步。自然日轮当空。山河无隐。七纵八横。通身是口。於诸法门。或立或扫。或开或合。罔不自在。所谓二弊不遣而自无矣。太仓尼净光。执纸请法语。聊书数语。以勉之。

　　示瑞云上人

　　曦轮在天。无有弗照。而覆盆之下。其暗自若。此岂日照之弗徧哉。则盆之为障深也。上人若参有年。而大事未明。此亦非他能障汝。祇缘汝自己昏散二魔。日为之盖覆耳。此之二魔。来於何所。去於何方。有何种姓。有何形迹。而能为汝障乎。其病皆由汝主人精力不猛故。客邪得乘隙而入。若能猛力提撕。看个话头。如捄头然。如拯子溺。如父母忽丧。如大敌忽临。有此诚切。则昏散二魔。无隙可乘矣。更能乾乾不息。如万里一条铁去。久之虑渐清志渐一一旦磕着撞着。打翻窠臼。便能顶门开眼。脑后放光。而三千诸佛。千七百祖。皆不劳一麾而退矣。况昏散二魔乎。上人勉之。

　　示约心上人

　　天下之至约者。莫如心。天下之至博者。亦莫如心。何以言其约也。以其体之至微。而为万有之所共宗也。何以言其博也。以其用之至广。而非虚空之所能囿也。然则求心者。将安所致力乎。亦惟致力於约而已。致力於约者。毋分其志。毋淆其神。终日亟亟焉。如有所失。务必得之。且持之以久。守之以纯。如水之必东。而逝者弗回也。如日之必运。而照者弗息也。诚如是。则可以默契其约之体。既契其约之体。则其用之博。自能弥纶宇宙。焜耀古今。又何待修而后成。学而后得哉。上人勉之。

　　示孙冶堂居士

　　禅之道微矣。非语言之所能传。心思之所能及。而况仿效於声容之际。担当於气魄之间。又奚异卜肆而挂羲皇。山鸡而冒凤冠也。必须识得古人道底。如古有僧问。如何是禅。答曰。碌砖。又有问。如何是禅。答曰。猛火着油煎。又有问。如何是禅。答曰。猢狲上树尾连颠。此三转语。一人能杀不能活。一人能活不能杀。一人杀活双行。若能辨得。方许向老僧处。吃痛棒去也。

　　示颐浩寺禅堂大众

　　法当末运。魔风炽盛。人多懈怠。乐於放逸。营世缘。则百难而不厌。修正道。则三拜而犹烦。况复各怀轻薄之心。好逞无根之见。以贡高为事。唇舌争长。考实则半点全无。论过则千尤并集。不知惭愧。妄作人师。自谓。高登祖域。下视尘寰。一旦祇遭一芥子便打得。七花八裂。全无主宰了也。况生死乎。此等非独佛祖门庭。非渠可滥。即泥犁苦趣。应自难逃。诸仁者。若是好心出家。此等魔民。切莫相近。先以戒德律身。秋毫勿犯。然后或参禅。而求妙悟。或念佛而冀往生。老实精勤。自然到家有日矣。

　　示汪子野居士

　　娑婆火宅。是五浊并聚之乡。五欲奔驰之境。众生生居此中。若无佛法为之拯拔。鲜有不沦堕者。今欲出此火宅。更无别法。止是自净其心而已。净心之法。佛有多门。求其简径易行。直出轮回者。无若念佛之一门也。此门不须多学问。不须多才干。不论是老是少。是贵是贱。是男是女。是僧是俗。祇要你会念得一句。阿弥陀佛将此四字。如一产须弥山相似。一切时无能摇动。他亦如一把金刚宝剑相似。一切境缘。逢之即破。有如是之功力。则现生即见弥陀。踞莲华台。游清净七宝池中。更不消问。往生了也。如其功力有间。亦须急自鞭逼。将娑婆世界事。日生厌离。日至澹泊。急急忙忙。求生净域。如雏儿忆母。如久客思归。借此欣厌二情。便为往生舟楫。临命终时。必能移神极乐。终至菩提矣。

　　示王心宰居士

　　山河大地。以及无边虚空。谓之万法。此万法全同泡影。虚幻不实。皆不出一心之所变现。但今人皆知一心变现。而不知此心果在何处。以为身内乎。以为身外乎。以为不在内外。将在中间乎。悉属妄见。无有是处。又况以为心者。念起念灭。倏忽不定。乍善乍恶。变迁靡常。将以何者为心乎。既此等处。各不是心。将以为无心乎。岂有人而无心哉。居士可於此中。着实参究。讨个下落处。但恁么参去。不得作解说。不得生卜度。不得求人说破。不得或进或退。一味死心究去。不管二十年三十年。力参无间。自然彻去有日也。勉之。

　　示黄尔巽居士

　　学无多术。祇要识得自己真心而已。今观此身之内。四大假合。日趋於尽。所谓真心者。何在意念纷起。生灭不常。非真心也。或善或恶。迁变靡定。非真心也。又全因外物。而现外物。若无此心。安在非真心也。况此心於一膜之内。不能自见。是暗於内。非真心也。一膜之外。痛疾全不相干。是隔於外。非真心也。若曰回光内照。觉有幽闲静一者。将以为真心乎。殊不知。此幽闲静一。乃由妄心所照。有能照之心。有所照之境。则此幽闲静一。总属内境。即楞严所谓内守幽闲。犹为法尘分别影事。岂真心哉。既此等俱非真心。将以何者。为真心乎。居士。试於二六时中。看如何是自己真心。不用生卜度。不用下注解。不用求人说破。不用别求方便。不用计年月久近。不用计己力强弱。但如是默默自追自究。毕竟如何是我自己真心。聻。有朝忽然撞破。方知三教九流。决无二致。万圣千贤。决无异辙。为儒为释。经世出世。无一毫头许可为间隔也。居士勉之。

　　示善侍者

　　鼓山禅。与诸方大不相同。诸方要人学偈颂。这里不要人学偈颂。诸方要人学答话。这里不要人学答话。诸方要人学上堂小参。这里不要人学上堂小参。所以诸方禅易参。老僧禅难参。老僧只要你向解说不通处。愤愤地。如捄头然。如丧考妣。急着力钻研。钻研来钻研去。忽然大地平沉。通身脱落。跳出虚空之外。跨上毗卢之顶。方称真正参学人。若委委琐琐。向他人脚跟后步趋。向他人[口*弟]唾下咀嚼。向他人门壁外倚靠。正如生盲倚杖。却道。我是临济宗。我是曹洞宗。不知。面皮厚多少。古人云。不慕诸圣。不重己灵。若是当家种草。自然不入他家社火。勉之。

　　示羽吉居士

　　众生本有之性。无不辉天鉴地。怎奈无明横起於无起之中。由是妄识突生。既有妄识。则有妄境。既有妄境。则有好丑。既有好丑。则有爱憎。既有爱憎。则有去取。既有去取。则有善恶。既有善恶。则有升降。善恶相倾起。轮回性如汲井轮。无有断绝。虽曰苦乐天殊。实皆虚妄。诸佛愍之。为说出苦之要。只在破最初无明而已。然此无明非道理可遣。非言语可除。非禅定可克。非苦行可销。非诸佛之力可去。非积善之功可灭。要在当人自发肯心。切己推穷。如擒贼必须擒王。杀草必须杀根。推来推去。穷来穷去。自有到家之日。如古人大有样子。昔大慧常教人看。僧问。赵州狗子还有佛性也无。州云。无。众生皆有佛性。因甚道无。这个无字。直是聪明。过於颜闵也。无你领略处。今但向这无字上推穷。不可将道理解说。不可将心思卜度。但恁么疑去。有朝捉败。赵州识得渠面目。自然七通八达。所谓辉天鉴地者。不可昧也。

　　示尚实上人

　　老僧自出头来。历经四剎。说出许多玄言险句。无非要诸人不落知解。得正知见而已。如今看来。也不消得不。若就平常吃紧处。说与上人去。上人欲学道。先须歇却攀缘心。知解心。使心同木石。自然与道玄会。德山云。汝但无心於事。无事於心。自然虚而灵。寂而妙。庞居士云。但愿空诸所有。慎勿实诸所无。百丈云。心地若空。慧日自现。此等皆是先德诚谛之语。盖以心自灵明。一切智慧神通。无不具足。但为外物所蔽。所以弗露。所蔽若遣。更有何事。正如治镜者。但磨去其垢。则本明自现。又何待假明於外。如销金者但炼去。其矿则本金自纯。又何待借色於他。明心之法。亦复如是。非有待於外也。今时学人。多是向外。假借许多闲骨董。怎奈转增障碍。与斯道千里万里也。上人思之。

　　示灵生上人

　　予年十八时。偶得六祖坛经读之。见其所说。圆妙超旷。得大欢喜。自以为有得也。但於诸师语言誵讹处。却全不会。意谓。是后人穿凿。作此隐语耳。一日见信心铭云。境由能境。能由境能。始知。前之所得。乃是意根领略。法尘前境。全同影事。非为真实。由是始下参究之功。近日诸人参禅。称悟者大率在这里。作活计。更兼商量公案。习学偈颂问答。以为操履。弄得知解日多。口头渐滑。自谓得大辩才。而去道益远矣。盖参禅祇要你忘情绝解。死尽偷心。得个无念心体而已。今转向外边。搬入许多骨董。正所谓祇名运粪入。不名运粪出也。如何了得大事。上人若肯相信。但将从前所得所学底。一坐坐断。单单向一句死话头上究。将去这死话头。不可知解处。正与本分事相近。要你向这里。磨来磨去。忽然解心销尽。则本有光明。自然辉天鉴地去也。今人却在不可知解处商量。讨个路走。岂非大错乎。老僧当此时。说此等话。谁人肯听。但此心自不可欺。祇得依实吐露。听与不听。非我之咎也。

　　示时中禅人

　　觉皇之道。莫尚乎参禅。参禅之法。贵乎妙悟。所谓妙悟者。非可以一毫人力。与於其间。惟是天然神照。冥契於不思议之表而已。今日学人。十个有五双。俱要参禅。而卒流於不肖之归者何哉。以不求妙悟也。不得妙悟者何哉。以不知所避忌也。汝今欲学斯道。须知有四种避忌。一者立心。不可不正。以立心乃造道之本。如造屋之有基也。若立心不正。则基先缺陷。虽有禅定智慧。皆为魔业。岂可以入圣人之道哉。故今入道之始。一切希名誉。图利养。起生灭。竞人我等心。悉皆屏除可也。二者用心。不可不专。无上妙道。非粗心浮气可入。必须一其志。凝其神。专以求之。庶可企及。若分心於他岐。则方寸既杂。而浊智流转。邪气外乘。与斯道背而驰矣。三者宿解。不可不捐。学人昔於经卷上分别。或师友边商量。起种种见。执之为实。则灵机窒碍。妙悟弗彰。必须荡去。方能发起新悟。四者新解。不可不除。钻研之久。忽然新解顿生。或遇境便成四句。此乃聪明境界。正是阴魔作病。行人不达。以为妙悟。其祸非细。必须自觉。大抵此解。虽极其巧妙。要之必缘境而发。故非真实。若不急於刬除。神机何由廓彻。此上四种。并是生死之重病。随犯其一。功必唐捐。必须深自省察。而剪灭之。然后方可称宗门下真实用心者也。勉之。 

　　示浑朴禅人

　　今之学道者多。而明道者少。岂道之果难明哉。弊在有所明故也。盖道体幽玄。不可以有心求。不可以无心会。不可以言语得。不可以寂默通。其要在於忘情泯见。则体自昭。然譬之太虚湛湛。岂有去来。忽雷电横生。则失其本有。必雷收电寂。始见湛湛之体也。禅人参究有年。不可谓全无所见。但见谛弗净。为障非少。直须扫空葛藤单单向。全无缝罅处。痛下死功。自然有一条活路。通天彻地去也。祖师云。不用求真。惟须息见。此乃古圣诚言。岂欺人哉。

　　示无生禅人

　　学道之士。先须虚静其心。盖心必虚静。然后可以玄会妙理。心若不虚。则如盛驴乳之瓶。又安能盛师子乳。心若不静。则如当风之烛。起浪之水。又安能鉴照万形。故学者先须息虑省缘。使心虚静。然后造道有基。德山云。汝但无心於事。无事於心。自然虚而灵。寂而妙是也。但不可安於虚静。悠悠荡荡。坐在无事甲里。必须有一念真实恳切之心。勤究力参。如救头然。然后迷关可破。大事可期。但人从无始劫来。习气深重。今日要与和根翻转。不是易事。必当具坚固志。常加策励。不计岁月。勉进其功。习之既久。自然宁一。岂可更别求方便哉。勉之。

　　示法珍禅人

　　予昔丙子之岁。开法温陵。见城中诸衲。多重福缘。崇净业於。少林门下事。少有留心者。及今庚寅之春。法珍禅人。访予於石鼓山头。则见其留心祖道。不入他家社火。亦可谓卓然有志。不囿於俗者也。但今世衰道微。禅风大坏。学者多祇重知解。习见闻。少有能以妙悟为期者。夫悟之一字。古人所重。即悟后尚当扫除。况全未悟者乎。盖以识心对境。一一分别。了了能知。虽似有禅可会。有道可学。然而丝毫才动。即便相违。所以世尊。喻为欲以萤火。烧须弥山。终无得理。石霜唤作朝生之子。非人王种。云居谓。其头头上了。物物上通。祇唤作了事人。终非尊贵。当知。尊贵一路自别。古人作如是言。岂欺我哉。昔僧问石霜。如何是头。霜曰。直须知有。后有僧问九峰。如何是头。峰曰。开眼不见晓。是知。开眼不见晓。方谓之真知有。岂识心对境。了了分别之事乎。然此知有。尚当扫除。到无有变易之地。方可谓之大休歇地。法珍立志。誓明祖道。岂可以路途茶饭自足乎。法珍勉之。

　　示石岐上人

　　净土法门。惟是一心。能净其心。则土无不净。所谓净心之法。但当将六字圣号。念念纯持。将许多闲思杂想。消归六字佛上。久之。闲思不生。杂想不发。则此一片洁白境界。便是生净土时也。更能猛加精进。踏破此洁白境界。则花开见佛。又岂更有别时哉。此之法门。最为径简。人多以好奇之心。自失殊利。所以。先佛苦口劝人。广在诸经。即后代祖师。若远公永明慈受中峰天如等。皆极力赞扬。非为妄语。祇如近日云栖大师。其把定题目。不肯少开别径。岂其智有不及哉。至於近日参禅者。半成外道。罪过弥天。有何益乎。盖参禅而不求妙悟。专图拂子以欺人。皆地狱业也。虽已得妙悟。尚当铲除见病。深加保养。方可少分相应。可容易乎。公当谛信斯法。守之不变。便是佛之肖子。不然。则虚弃一生也。勉之。

　　示寒辉禅人

　　近年以来。世运晦冥。而法运亦湮灭无存矣。以故诸方号为知识者。全无真实为人之心。祇图门庭热闹。由此不问可否。乱付匪人。渠虽付至一千二百。总是破灭道法。玷辱宗风而已。汝今既到鼓山门下。切莫思作这样勾当。祇宜守着古人之训。参一句无义味话。不管年月远近。直头做去。亦不必用意卜度他。亦不必去问人。但于自己疑情上。切上加切。亦不必愁我根器太钝太利。亦不必要取静避喧。但日用中。常常提起可也。若年久月深。未得开悟。切莫中道退还。自失大法。久久钻研。如水投石。自有穿日。盖此工夫。是将你无始无明。要你当下开交。不是易事。若欲求易。自有诸方在。朝入禅堂。暮得拂子者多矣。何必老僧乎。

　　示梵珠禅人

　　人心佛心。无二无别。但由悟迷之异。而凡圣分焉。人具有灵知。因何有迷。则以外为物蔽。内为情掩。所以先圣苦口叮咛。非有别说。祇要你明自心见自性而已。唐宋以来。诸祖教人。或用言说。或用棒喝交加。无非要你得个入处。或不得已。作死马医。教人看个话头。后来因此得入者甚众。此诚方便中之方便也。但看话头一着。须是具真实心。办坚久志。又不诱于外物。方有发明之日。若无真实之心。则此念先迷。何可求悟。若不办坚久之志。则乍作乍辍。如鸡抱子暖气不续。何由可得。若诱于外物。则杂念纷飞。方寸如猨猴燥急。何由得入。所以人人说参禅。百无一悟者。祇此三者之故也。汝今若能依我所教。蓦直行去。何有久参而不得力者乎。

　　勉会侍者

　　学道之士。先须奉戒清净。然后或参禅或念佛。各随其便。若参禅。则须日夜孜孜。惟以大事未明为急。看个话头。一心究穷。直到大休歇处。方为了当也。若有些毫未了。切不可自欺欺人。作假知识。若念佛。祇要六字。常常自提。一切世间之事。一刀两段。不复留恋。有此实心。勤修不歇。不患不生安养不成圣果也。勉之。

　　示非镜侍者

　　学道之士。莫要於见性。性无形迹。云何可见。祇要你息尽驰求。不为诸妄所惑而已。所以古人云。不用求真。惟须息见。可见。古人真实为人处也。后人见学者全无入头处。教他看公案。凡看公案者。切莫生别念。生别念。便是偷心。驴年也未有入处。所以但于公案上起疑情。念念不舍。如鸡抱卵。暖气相续。年久月深。自然透脱。但将悟未悟之际。若被邪境所转。则前工尽唐捐矣。慎之。

　　示恒光上人

　　人人具有本性。常自返照。则昭然现前。若逐外缘。则昏迷不醒矣。所以古人看个话头。便尔念归一处。不被外境所牵。久之。境忘缘泯。而本有之光。自然透露了也。若妄生卜度。便入错路。若要问人。亦增迷闷。所以看话头之法。只在念兹在兹疑情不散。大疑则大悟。小疑则小悟。不疑则不悟。此是决定之事。今人不肯看话头。只管三个五个商量。某话头是如何。某话头是如何。说得明白了。便谓大悟也。师家既无真正眼目。见他语言相似。便把冬瓜印子印之。谓之得人。师徒互相欺诳。所以今日宗风衰冷。而狐群狗队。到处称尊。以欺天下。其入地狱如箭射矣。上人要参禅。切不可落他家魔党里去也。勉之。

　　示汉章禅人

　　我法本无语。我语不是法。但知法无法。便是真实法。何以故。才涉语言。反成染污。须知解绝情忘一句。自然鉴地辉天。若祇在言句上。逐一揣摩。正如萤火欲烧须弥山。无有是处。今汝发心参究。但将一句无义味话。常常提撕。久之。自然云开日现。又何患虚空之不朗照哉。

　　东警语

　　为僧首要老实。接物必重慈悲。澹泊安心。乃毓德之要道。精勤炼行。实作圣之良规。愿往莲邦。切莫留情欲界。思明祖意。必须先断偷心。发言休可伤人。临事尤宜观理。惟宽必能得众。惟俭方可养廉。乱世当善藏身。退而守默。薄福何由免悔。静而寡营。要崇中正之标。宜亲益友。思消邪僻之习。莫狎匪人。恭以与人。何往弗利。傲而恃气。触途难安。大言必自招尤。小心终是寡过。轻毁戒律。必是无赖禅和。好说世荣。岂为高尚大德。见利必趋者忘义。有恩不顾者鲜仁。眼暗何可为人。终成悞己。力小休思任重。必至伤生。圣贤之辙可遵。刍荛之言毋忽。

　　西警语

　　既入僧伦。宜遵佛制。莫随庸劣之侣。借润邪资。勿学狂妄之流。贪求放逸。立志定须仿古。检身切莫狥私。时阅古圣之书。无非宝训。确遵毗尼之轨。的是明师。恕字终身何行。孔言非谬。谦卦六爻皆吉。易教毋忘。莫妒他长。妒长则己终是短。莫护己短。护短则己终不长。言语轻浮。决非成器之士。步趋端谨。方是任道之资。禅风已頺。宜守固穷之节。世道久丧。休图盛化之名。好大喜功之人。少成多坏。寡廉鲜耻之辈。虽得何荣。宁可守己以随缘。岂得忘身而狥物。智者达观三世。念念知非。愚僧祇重目前。憧憧造恶。试思铁城之苦。宜省药石之言。

　　永觉和尚广录卷第十

　　永觉和尚广录卷第十一

　　　　嗣法弟子　道霈　重编

　　书上
　　答新城江孝廉

　　承谕。谓本来无事。何得妄起疑情。忘之则一。疑之则二。故教人起疑情者。是谓将忌作药。愚意。忘之胜疑。诚如来谕。然忘之一字。亦不容无辨。有迷而忘者。有悟而忘者。有自然忘者。有作意忘者。若执情未破。而作意忘之。果可忘乎。纵曰能之。亦不过昏昏汶汶而已。若疑之之念。固为觉体之障。在有志者。因其势而善用之。则反可假之。以为破障之术。盖以疑之与悟。其机相待也。其势相因也。其理一贯也。故求悟者必贵疑。请为居士详之。夫人心之机。不凝结必不能开豁。如隆冬闭塞。实酿泰元。若气泄而不完。则其发生也必无力。故贵疑者。贵其疑则凝结也。法界之源不深研。必不能远到。如雪夜孤军。深抵蔡城。擒元济於榻上。岂为分外。若以披靡之卒。游其外藩。望蔡州若天上矣。故贵疑者。贵其疑则深研也。是知。疑为悟因。悟为疑果。殆若暗之必有明。而吸之必有呼矣。可无疑乎。可无疑乎。至於疑而悟。则悟且不存。疑於何有。正足下所谓忘之则一者是也。岂更忧其将忌作药哉。狂瞽之谈。有渎玄鉴。惟冀采择幸幸。

　　与僧论不许参禅

　　吾闻。禅之与教。非有二也。教为禅诠。禅为教髓。执文义而守诠。禅亦为教。离文义而契心。教亦名禅。昔永嘉精天台观法。因阅维摩经有省。后谒曹溪。遂承印可。乃曰。分明佛勑曹溪是。果有禅教之分乎。长水精炼三学。说法如云。及见琅琊。问清净本然。云何忽生山河大地。琊答曰。清净本然。云何忽生山河大地。水遂豁然。归讲楞严。天为雨华。果有禅教之分乎。今闻。师垂示云。修行宜遵佛教。不宜参禅。禅宗乃后代权巧建立。依之而修。多有错误。诚如师论。则是谓永嘉长水。为不遵佛教。而受后代之权巧也可乎。且佛云。始从鹿苑。终至跋提。中间未尝说得一字。则师所遵。果何教乎。世尊拈华。迦叶微笑。乃曰。吾有教外别传涅盘妙心。付与摩诃迦叶。此皆佛教明文。师何独不遵之乎。大都教多曲示。禅唯直指。曲直随机。佛心靡二。师必欲废禅而遵教。则非独不知禅。且不知教也。又闻。师谓。看教则今生现资妙解。当来必获智慧之报。参禅而不悟。则终身面墙。大失法利。以此较之。不宜参禅。愚请以喻明之。参禅而未悟。似读书而不第者也。看教而获益。似纳例而得官者也。今见纳例便可得官。读书难以取第。而尽劝读书者之纳例。可乎。出家立志。便当誓取菩提。而安意於义解之学。非释子之发心也。且参禅之士。虽未彻证。其益必有大於看教者。良以。参禅一念。盖发无上心。求无上慧也。其功德。宁有量哉。念念内熏。冥增智种。现世必能使惑薄障消。吉祥来集。当来必能作菩提因。成涅盘果。祖云。再出头来。一闻千悟。此语终不虚也。若看教。虽今生后世。并沾殊益。而要之。散乱聪明。终为道障。古亦有反得愚痴之报者。盖以其中无正观。而驰心於外。安得不隔世而茫然乎。合而较之。参禅而不悟。实为悟因。看教而得益。只增解路。参禅则用心於内。实兼治心之功。看教则用心於外。全无返闻之力。其益果孰大乎。若曰吾念佛以为正修。诵读以资正信。则净土法门。千妥万当。谁敢议之。但执一非他。则师之失也。若曰参禅一法。非上根莫受。中下之流。且从渐入。则应根施教。千佛一辙也。谁敢议之。但一槩并遮。则师之失也。况　明兴二百年来。单传一脉。不绝如线。我辈丁此陵夷之运。不能张大而广传之。可纵心生灭。令祖道之益湮乎。望师廓无外之大观。纳愚者之一得。则斯道幸甚。临楮不胜竦栗。伏惟海容是祷。

　　与沙县曹智斋文学

　　数承来谕。并据经文。佛旨可凭。灼然非错。然山僧终不相肯。岂自生我慢。强相委曲哉。盖缘所据经文。并是方便权说。若祇依语生解。则堕在道理障中。是非窠里。大丈夫汉。决不如此。须是离窠出格。道得一句。始有参学分。不然。向残编断简中。以聪明领略。说得滴水不漏。亦安能敌生死哉。达摩门下。提唱此事。大都要绝是非。泯观智。忘道理。离心识。始可以出生死。而续祖灯。故下一语。必如太阿锋。触着则伤。如涂毒鼓闻之即丧。岂可依经解义。如一老座主耶。且寻常谓生死事大。急宜剿绝。然穷其根源。决非他物。即今惺惺灵灵。向经论中。探讨道理。分别是非者是也。若今祇在经轮中。钻研分别。则是重培其根。而益浚其源。岂有出离之日乎。故要出离生死者。直须除其根源。要除其根源者。非可靠着人来。非可靠着佛来。非可靠着一切经论来。须是将生平所学的所解的。一刀两断。拈向他方世界之外。然后将一句无义味话。一提提起。不管生。不管死。不管久。不管近。至於正念纯一。情识自然消灭。情识消灭。则瞠开正眼。十界平沉。而丈夫之能事毕矣。若所谓入生死出生死。不并为赘语哉。公宿有灵骨。似非一等。故敢披沥。不觉啰哆。伏惟垂察是荷。

　　与建阳萧儆韦明府

　　某自落发来。已经七白。欲亟见而无由也。今秋本立来山。忽接华翰。恍如觌面。欣慰欣慰。及开缄捧读。始知近以太夫人之故。旋旌梓里。而不忘故旧。远承念及。足见交情矣。第暌违既久。未悉起居。不识於本分上。曾留心否。盖老丈生平。学要精。文要精。又闻。如今地理也要精。更有一件。还精也未。某见海内许多名公大老。才长学博。睥睨千古。将朝政之得失。人物之贤否。着述之是非。一一之乎者也。说得滴水不漏。又远而天文。潜而地脉。微而气化。并须彻观洞见。如示诸掌。及轻轻向渠。问如何是你本命元辰。便茫然失措了也。宜急者偏缓。宜缓者偏急。至远者偏明。至近者偏暗。其故何哉。只为耳目心思。为外尘所惑。便忙忙外奔。逐一分别。所以似事事精明。若本命元辰。须是不为外尘所惑。情忘识绝。分别都休。始堪默契。故知之者鲜矣。又有一等。自谓留心斯道。却祇在册子上作活计。将妄识。一一揣摩将去。解说将去。虽曰究心。实成大障。又安能默契耶。今老丈年近知命。已非少壮之比。况位益高。政益繁。任益重。缘益广。某恐忙忙外逐之病。实甚於蓬蒿之下。则此一段大事。又将何日了乎。岂老丈事事要精。偏此不要精乎。愿老丈。於功名鼎盛之秋。切不可忘却此念。纵不能拨冗谢浮。专心斯道。且向纷嚣杂乱之中。常思那个是我本命元辰。不要说道理。不要作知解。但常提此一念。则他日超生死。证菩提。便是此一念。为之种也。若宿缘有在。灵根顿发。逢声遇色。忽然撞着。又不待出纷嚣杂乱之中。而豁然彻证矣。既到此地位。便解出大机。显大用。祖述三皇五帝也得。呵骂仲尼老庄也得。谈兵也得。治水也得。一切坐断。向万仞峰头。目视云汉也得。良以。莫非妙体映现。则莫非妙用难思也。社中诸友。唯老丈确有正信。但向上一着。无心担荷。故尔不胜烦琐。缁素异途。私衷颇切。伏惟照亮幸甚。

　　答三山禅者

　　远承垂念瑶札宠颁。意中必有新知堪为我助。及启读之。则谓法门正脉。唯当以机用接人。不宜授人以死话头死工夫。噫是何言欤。夫法门正脉。非汝所知。且置勿论。至於话头上一步死工夫。则实非吾之臆说也。昔者黄蘗肇端。诸师遵承。而大慧尤主张之。夫大慧中兴济北之道。岂其机用弗具。而开示来学。一一例以一句话头。塞断其咽喉。消磨其伎俩。然后显大机大用。以激发其精光。故依而获证者。四十余人。盖师家之机用。学者之功夫。必两相宜。而后可以有成也。若不策进其功夫。而唯以机用接人。则上根上器。当下知归者。能有几人。将见中下之流。永失法利。而掠虚之辈。乘风接响。达摩一宗。扫地尽矣。夫达摩西来。九年面壁。可谓壁立万仞。及其接引神光。则亦不废方便。乃曰。汝但外息诸缘。内心无喘。心如墙壁。可以入道。此即死工夫之说也。夫工夫不死。则情识横生。非乱逐於名利。即深胶於知解。虽有机用。将安施乎。至於法门正脉。岂涉机用。非独看话头者。为自生枝节。即入门便棒。入门便喝。早生枝节了也。今执之为正脉。奚啻错千错万哉。周道如砥。请速改玉。傥执前非。非汝益矣。戒之戒之。

　　答颕上人

　　来教。以专持名号。兼读大乘。为净土良猷。此法门千妥万当。何容再赘哉。第虑守之弗坚。行之弗久。他日不觉不知。分於他岐。便亡了羊也。况专持名号。谁不云然。多见兄弟。只将一句阿弥陀佛。向昏沉散乱中混过。自谓。我每日念几千几万。逗到腊月三十日。手忙脚乱。却道佛法无灵验。岂果无灵验哉。则念之非其念也。愚谓。念佛一门。决不可悠悠缓缓。借此躲跟。直须奋起一念。如倚天长剑。使昏散二魔。逃窜无地。如红炉猛火。使无始情识。销铄无余。则一念佛。一念西方。十念佛。十念西方。千念万念佛。千念万念西方。及至打翻窠臼。再立乾坤。则呵笑怒骂。屙屎放尿。无不西方。又安问往生。若今日依旧。祇是娑婆人物。七三八四。半上半下。要得临终生彼。岂不难哉。岂不难哉。盖目今色身康健。志气精明。忽然逢缘遇境。要推推不开。要坐坐不断。乃俟八苦交煎之日。冀其一念相应佛来接引。果可得乎。辱承谕及。不辞逗漏。高明以为何如。

　　与李青郎茂才

　　前承华翰。知丈能向此门。发如是志。嗟叹再三。每向人前。亟称东家李矣。及涵初居士来山。又闻。律身端谨。范众严肃。益见非空腾口说者。呜呼衰暮之季。何得有此乎。夫臭利之场。见者驰神。大道之言。闻者掩耳。非独风浇俗靡。弗克自振。亦其智劣骨俗。故甘受转轮耳。今丈乃能当斯世。而奋然自拔。直欲穷到古人见处。不图。今日复见汉官威仪也。但斯道之入。未可容易。不得向自己思虑上求。又岂可向他人口吻上讨。直须从人法双忘。后突开正眼。然后见一切语言。一切知见。全不当情。始称丈夫之事。若稍觉有可见处。有可喜处。有可拟议处。有可主张处。并是邪魔外道。非吾眷属。或稍觉无可见处。无可喜处。无可拟议处。无可主张处。亦是邪魔外道。非吾眷属。如今日一二士夫家。借儒解释。援释谈儒。非不自谓新奇度越。其於斯道。直是如醉如狂。而且广煽邪说。诳误后学。则其罪通於天矣。盖一心境界。决非一切。若不从全无缝罅处拶入。通身脱落后承当。纵有百千神通。百千三昧。终成下鬼也。丈欲从事於此。可不择门而趋乎。傥能拨冗入山。尚当别有倾倒。

　　与朱葵心茂才

　　某谬堕僧数。鄙秽无闻。辱荷曲成。感愧感愧。然壶山之事。终不敢染指者。非矮节以自高也。特以某非住庵之僧耳。某削发入山。祇为生死二字。至於田舍眷属。早已唾涕弃之。岂於此而收其已弃耶。此不可住庵一也。素性疎散。不闲世务。迂拙任情。难投时好。此不可住庵二也。某受先师戒约。不营世缘。不干豪贵。瓶钵随缘。分文不畜。一旦住庵。则油盐茶米。将安所取乎。此不可住庵三也。又闻。建城诸僧。见士大夫之礼。反在庶民之下。此法灭之兆也。可胜痛哭哉。故某自来。未尝轻投一刺。即有枉顾。并不报谒。或承宠召。托故避之。岂曰倨侮。以为僧之体。宜如是也。此不可住庵四也。兹袁公乔梓。辱承翰教。雅爱殊深。谦光可挹。令人心愧。然奈某之不可住庵何哉。第兴造之缘。为释子者义。当殚力赞成。其敢自爱。至於庵事。仍付旧僧摄理。余不尽言。专俟驾临倾倒。

　　复李青郎茂才

　　清修借榻。时领玄音。兼承高谊。益深刻铭。别来归山。音信未通。三月接司衡书。始知足下首冠多士。固卞璞不容其久晦。亦知学道不碍於应世也。来书云。世人被业风簸弄。如傀儡然。真可笑愍。诚如来谕。但请即从业风簸弄处。推而穷之。则傀儡之义益精。傀儡之义益精。则不见可笑。亦不见可悯。身心不遣而自无。世界不观而元寂。而所谓傀儡者已化为广长舌相。即三藏所诠。五宗所指。又岂有出於是哉。今司衡以札见召。盖欲理九贤之旧业也。端阳之后。当复聚首。傀儡之义。不犹信乎。到日拟为足下作罢参斋。唯足下留意。幸甚。

　　复蔡司衡茂才

　　仲春之初。曾会陈良老云。尊驾尚未抵郡。及接手书。始知。到郡已遽归也。来书云。归日万缘都澹。唯有一件大事未明。实增惭愧。终日忽忽。如有所失。若实实有此意思。则入道不远矣。但复云。如更阑戏散。酒罢客归。生出无聊景况。则所谓忽忽如有所失者。已分於第二念了也。譬如世人忽失重宝。急於寻觅。岂更暇顾更阑戏散等。而生无聊之景况乎。大都学道之士。只以大道未明为忧。决不可妄生第二念。况世缘如幻如化。生非有生。灭非有灭。若见其有生有灭。已错了也。更从而欣之戚之。不尤错之错乎。九贤书。伪妄实多。远玷前哲。删而正之。实余本怀。兹承雅召。敢不趋赴。拟於端午后出山。不必遣人来接。钟山事。俟到日商之。

　　答闻谷大师

　　某前趋谒。遽以俗缘促归。未及饱领法诲。心殊怅怅。所命述诸祖道影赞。以他缘羁绊。未及速成。至今月初方就。正具书呈上。函未出门。而省衷师至。辱承宝翰。兼荷宠锡。感愧何极。祖影下卷。沈文学。方失之延津。而曹大参。乃递自湖南二千里外。不谋而合。先后不差。机会亦大奇矣。但某思。曹公所请。重在大师巨笔。某何人斯。敢代大匠斫乎。矧憨大师鸿裁。如日月光。某冒昧而续其貂。则爝火之失照久矣。观者不以为鄙。必以为狂。是立谤之招。而开罪之隙也。第尊长有命。弗敢固方。故思勉强撰就。呈以报命。盖冀慈恩之斧削耳。若曰传示四方。则某岂敢。前闻。仪峰老人。高风密证。真末世之标表也。某心不觉向往之甚。思当斯日。而有斯人。可令其湮没弗传乎。然其责实在大师。乞详录出付梓以传。亦今日一盛事也。何如。

　　答翁茂才

　　前辱临敝剎。未及奉挹清光。及承雅咏。始知非尘俗中品也。复蒙翰教。知已发大心。已具正信。良为不易。昔人有望剎影而知归者。有隔江招手而悟去者。相知岂在形迹哉。但足下既以养亲为事。岂容弃去。良以。孝为大戒之首。孝为成佛之本。能善事二亲。即仝供养诸佛也。抑来教云。法法元无法。观心何有心。又云。受色仍空色。闻音不碍音。诚如是。又何出世入世之分乎。祇为从来依文字义理上领解。所以说无法无心。而实有法有心。说色空音空。而实有色有音。则足下之所不能自欺者也。今要知入世出世本领。须是将此等语言知解。一坐坐断。惟向圣贤句中。实实参去。如中庸道鸢飞鱼跃。即斯道之着察。今单单看。鸢飞鱼跃。如何即是道。不可将心思揣度。不可将语言注解。不许向师友问辩。但默默向己实实参去。日久月深。云开日现。自然悟去。则知向所论有法无法等。皆戏论也。承赐佳咏。足征高雅。愧枯拙无以和。小刻附呈。此复。

　　答潘茂才

　　来教谓。人我相难尽。此岂特足下。三教圣凡。实判於此。有我谓之凡。无我谓之圣。然此我相根底甚深。盖在本命蒂中生来。此病不是解说道理者可去。亦不是用心克制者可去。亦不是澄心息念者可去。直须向父母未生前。开一只眼。则又何人我之可得哉。然所谓父母未生前者。非揣摩潦草而得。要在当人深参实究。忽然於不思议中勘破。则能所忘。是非泯。圣凡一。仲尼老子。是个甚么。非独仲尼老子。千贤万圣。决无别路了也。足下勉之。

　　复一念法师

　　前辱临敝剎。冀领大教。不意遽别。心殊怅怅也。继承华音慰问。感谢何如。所示五灯证教。足见为法心勤。良为不易。但愚意。禅讲相非。虚空强割。自古及今。弊非一日。又何必今日特集一书乎。况足下资禀高明。意气恬密。卫护法门。当图其大。今日宗不成宗。不待教家非之也。教不成教。不待宗家非之也。蛊乱众生。惨如砒鸩。某深夜思之。未尝不堕泪再三。今足下傥能深加体究。广为弘扬。其卫道之功。不尤远且大乎。前览天主教辩数条。理俱无疵。但文字上。颇有碍处。乞再审之。以行何如。余容面悉。不一。

　　答如是师

　　金仙一别。屈指十霜矣。忽辱华翰慰谕。知高谊不忘念不慧也。但过誉种种。令人增愧。兼承珍锡。顶戴曷宁。承谕。邪风流布。莫甚今日。此实法门之深忧。奈不慧人微望轻。德凉智浅。又安能回狂澜於既倒乎。区区之望。实愿诸贤竞起。共扫魔踪。庶几再见汉官威仪也。泉城诸友。既能共究台宗。扶佛正法。诚为不易。此又法门之深庆也。但台宗最为精密。未可草草。亦必须兼善他宗。方可独崇本旨。其尤可痛惩者。不可堕在义学社火里。必当冥修内观。以求正悟可也。若观谛未忘。坐在玄妙窠臼中。则圆顿之旨。止是路途茶饭。况内观全无。但逐语言生解。只在争竞是非上过日。岂是大丈夫之事哉。余每谓。天台一宗。自四明之后。变成义学。竟不知智者亲见灵山一会。是何境界。可不悲哉。惺谷师刚肠直履。固所素闻。但当相见时。乃己事未明。而急於判论是非。未免至明人前。有三尺暗也。所遗笔记。或此之类。则足下不可不再审也。伏惟慈照。不宣。

　　永觉和尚广录卷第十一

　　永觉和尚广录卷第十二

　　　　嗣法弟子　道霈　重编
　　书下

　　复林得山农部

　　屡承宝札。谆谆挽留。且急以开堂为劝。足见为法心勤。非浪称檀越者比也。但某思。时当末运。魔鬼为害。到处妄据师席。力谋开堂。破灭宗风。莫此为甚。所以鼓山三载。紧闭口门。不啻三缄。非甘心自委。盖不欲打入流俗队中也。今岁泉南之役。乃为彼中全不知有此事。况又人事凑集。势不容委。故孟浪为之。聊作嚆矢。然亦是自守弗坚。遂为业风所转。所谓聚六州之铁。不能铸成这一错也。伏乞。海涵容其自便。譬之麋鹿逢人。岂胜恐怖。一任山深林密。是为至幸矣。会晤有期。尚容面悉。

　　复曾二云大参

　　佛所说诸经。有三乘不同。未可一槩而说。如除相空以存本性。去邪念以归正道。此正小乘宗旨。二语只是一意。由执相故邪念。由邪念故执相耳。若大乘则了相即性。诸相本空。安待除。本性自如。安待存。若必除彼以存此。是之谓生灭法。楞严经中。备陈此旨。细看。当自知之。如高皇帝所诏三经。楞伽乃大乘顿教。开卷百八问。便非二语所能摄。即金刚心经。虽有破相之说。然彼云。是诸法空相。不生不灭。不垢不净。不增不减。是何等境界。若如二语所说。则正是有生有灭。有垢有净。有增有减。岂知真空实相者哉。承谕作三经路疏。恐力有不逮。但楞严一经。能备三经之旨。精研一经。三经如破竹耳。佛语宗语。实非有异。但佛语有浅深。普接三根。宗语单接上根。即佛所谓。最上一乘。及教外别传也。六祖以前。不尚机锋。平实开示。缘人於口吻下承当。则祖道远矣。故马祖以后。乃用机锋。只是从旁敲显。使人自悟。於正旨上。未敢一言措及。恐人依语生解也。如云相见了也。若是个中人。便如镜照镜。若稍涉疑端。便白云万里。岂可更加注脚。如云恁么也不得。不恁么也不得。此乃断绝渠解路。令渠无作活处。若是个中人。便超出牢笼去也。愚见若此。幸照裁之。

　　与曾二云大参

　　前承台谕。有禅语不同佛语之疑。已略奉答。然以楮尽。未悉所陈。今请详之。禅语之不同於佛者。言句也。其旨则无有不同。即佛所说三乘之外。最上一乘也。其原出於世尊拈华。迦叶微笑。佛已自谓是教外别传。既称别传。岂强同於诸经哉。他如文殊之白槌。弥勒之弹指。迦叶之倒剎竿。以至达摩之不识。二祖之拜起依位而立。六祖之举网张风。其语不一。皆与诸经迥别。又非待后人始为之也。大都禅语。不可作奇险看。不可作幽深看。不可作隐谜看。乃是直指此事。令人当下领会耳。台下但能於儒家鹅飞鱼跃处。吾无隐乎尔处。予欲无言处。亲切透出。则宗下语言。皆可一笑而破。又安有异同之可言哉。若局在言句上。较其同异。则名言成碍。义理作障。又安能入默识之境界耶。某兹以浙中闻谷老宿示寂。乃某禀戒之师。分当往吊。计必中夏方归。楞严略疏。仅完六卷。前蒙按台应公见顾。取草阅之。亦许为灾木。但今有此行。恐一时未能卒业也。谨此奉闻。曷胜悚栗。

　　与张二水相国

　　某冒昧一出。指鹿为马。宜不齿於大人君子之口。何幸。道爱特深。俯垂慈照。安居半载。僧众无虞。实大德之所帡幪也。敢不深铭。前辱珍仪。不胜愧谢。百首山居。足见於本分留心者也。虽转身一路未见所长。而清逸流丽。洒然出尘之意。觉诸老所和。当让一筹也。紫云旧有开士传。兹为重较。仍为补胜国及我明诸尊宿。一期小录。深知不似。特以寿昌一脉。若断若续。而兼之魔风广煽。蛊乱法门。故勉强鼓两片皮。冀欲捄其万一矣。兹以二册奉览。伏惟照亮。曷胜荣幸。
　　某冒据紫云。结制两期。但虚费舌头而已。非独无一人稍通其意者。即求一真实参究之士。亦不可得。盖我宗门下。无意识领略底禅。无逐段商量底句。直要渠向全无缝罅处透入。通身脱落后承当。其或未能顿领。始有看话头等法。盖是死尽其偷心。庶几天光自发也。近日宗风大变。率尚虚头。师徒授受。专学答问。学拈颂。文字稍通者。则冬瓜印子付之。自误误他。甚至饮酒博奕戏笑猖狂。自谓我宗下人。不受绳检。不拘小节。视吾辈所劝勉。直以为老婆禅而已。呜呼宗风欲灭。魔鬼兴妖。静言思之。良可痛哭。但某力绵识劣。不堪大任。故思打退鼓。屏息於青山白云之中。煨折脚铛度日而已。兹归鼓山。未及躬叩。谨以寸楮布谢。伏惟慈照。幸大。

　　与吕天池司农

　　佛法本非难事。而人自难之。所以顿成千里之隔。正如人坐在海里叫渴矣。但能不起诸见。直下领会。有何难哉。如山谷闻木樨香。虽是得晦堂力。然晦堂何尝於本地上。着得一字指示。但是截断其生平见处。待伎俩不行。知解销落。乃忽然撞着。今老居士。当归林之暇。世间之念已空。文字之好已绝。能从此放下中。更加放下。然后於二六时中。独提起一则无义味话。漫漫地参详。嘿嘿中体究。看他是个甚么道理。不可生卜度作知解。但祇恁么参去。忽然有日于知解不动处。豁然磕着。而大事毕矣。切莫言年老不能参。亦莫言工夫用得浅。盖此事不论人之老少。亦不论工夫浅深。乃是寻常眉睫边事。会则便会去也。兹归鼓山。感铭厚德。未能躬叩。谨以寸楮布谢。兼致区区。伏惟慈照。幸大。

　　与蒋八公太史

　　儒释虽分途。而终无二性。但儒用之以经世。释用之以出世。经世故。止谈人道。止谈现在。出世故。广谈十界。备说三世。其教似分。而实合也。居士独能广涉儒释。精研一性。在温陵。可多得哉。但夫子所言。性与天道。决不可闻。所以重默识。欲无言。大有深意。此一着子。更愿留神。庶几孔子心肠。释迦命脉。总在居士手中耳。某虚度两期。懡[怡-台+罗]而归。仰戴厚德。曷胜铭感。不及躬叩。谨以寸楮布谢。兼致区区。伏惟慈照。幸大。

　　与黄季弢先生

　　温陵一郡。贤豪最多。科甲最繁。独于理学一门。大为欠事。前辈虽有虚斋紫峰诸老。用心最苦。然皆缚於训诂义学。其於根本之地。实自茫然矣。今老居士。独能主张理学。肩道南之一脉。诚可谓空谷中跫音也。但更须知有离文字出知解一着子。不然。虽日讲良知。明至善。亦何以异於训诂之学哉。某言归故山。感戴厚德。特布谢忱。兼致区区。伏惟照亮。不宣。

　　与刘仲龙文学

　　禅学一宗。无非自完其本心而已。此心非秽非净。非圣非凡。非动非静。非有非无。包虚空而无外。变万形而无迹。千佛之所不能测。三藏之所不能诠。此岂可以言思而拟议者哉。缘众生无明妄起。乃有差别之见。因有差别之见。乃有取舍之情。繇是或舍秽而趋净。或舍净而趋秽。遂有六道之分。圣凡之判也。今日若能顿绝差别之见。顿忘取舍之情。则成佛其来旧矣。然有一等外道。自谓。不舍不取。随缘放旷。任性逍遥。不知此乃舍取舍。而取不取不舍。正堕在取舍病中。何曾免得差别之见哉。要忘取舍之情。须泯差别之见。要泯差别之见。须破无明之关。居士若能直破无明关。便出三界外。晏坐毗卢顶上。山僧何敢诳汝念佛。如若未然。且死心在一句佛上。若得念力专精。无明便可立破。更不消说往生。纵无明未破。假兹念力。得入莲邦。究竟成佛。决不相误。兹归鼓山。感怀道爱。布此区区。伏惟照亮。幸甚。

　　答密因上人

　　我宗门下。祇贵直下亲证。无逐段商量底禅。亦无渐次习得底禅。所以要汝拍盲做将去。不许胡思乱想。妄生知解。若信得过。便如是参究。不必问东问西。盖大事未明。尽千七百则。孰非可疑。祇要在一则上。拌命拶去。若一则过得。百千则无不过得也。据来书。谓忽然有省。顿识物我一如。此非真实。乃光影中事。依旧是妄识作崇。所以倏有倏无。若是真正悟入。如白日青天之下。见亲生父母。岂有今日认得。明日复认不得者乎。后来复云。妄明一生。山河大地。复是何物等语。正如人以葛藤自缚。岂有出期也。从今后。将此等恶知恶见。一坐坐断。单单研究一则无义味话。自有到家之日。问单数则附回。此不足学也。

　　复方子凡孝廉

　　承示居士搭衣说。所述摩诃止观及辅行。固自详明。然切不可执此说。而云居士受戒。必付衣必搭衣也。昔古心以僧家三衣。付居士。居士受之。寻常用之。礼佛礼人。一如僧法。甚为非制。故云栖深呵之。引慈云辨惑篇为证。然慈云辨感篇中。亦云居士有入道场衣。但是单缝。与僧衣不同。则不可谓云栖不见辨惑也。亦不可谓慈云不见辅行也。二大老。既皆知有单缝衣。居士可搭。而必严於遮止者何。良以。此衣特为入道场而设。非居士可常搭耳。盖此衣。居士唯入道场时可搭。出道场家居时。俱不许搭。则居士受戒时。不必受衣。要入道场。则临时受之。闻柴季良欲入大悲忏堂。乃入云栖。受菩萨戒。云栖付伊单缝七衣。则付者受者。两俱合法。益以见云栖之不苟也。况此衣既受之后。不许远离。离之得无量罪。今居士。能出入不离者。几人乎。故知。居士受戒。而不受衣。未为有过。唯受衣而不能不离。方为有过。则知。居士决不宜滥受三衣。惟要入道场。方可受之耳。至於灵源所释。尤有未当者。如经云。若离二丈。得无量罪。此谓出道场时。当常随身也。又云。尺寸不离。离之得障道罪。此谓入道场时。不可暂离也。经语甚明。而灵源乃曰。前云二丈。谓余二衣。其谬甚矣。愚谓。此板直可劈去。幸裁之。

　　与曾二云方伯

　　不觐慈光。寒暑已经四更。不审。迩日起居安否。闽中久沾化雨。罔不刻骨铭心。怎奈阳春有脚。台驾临楚。而闽人遂失所天矣。某自丁丑春。来杭州。吊闻谷大师。蒙诸缙绅留居真寂禅院。此后闽浙分疆。徒切瞻仰。继闻任楚。音信益希。今春阅报。始知。分藩海右。适陈白庵太守见顾。乃托奉讯。想。年来精研大事。踏穿漆桶。千圣命脉。不出一鉴中矣。前承命。作楞严略疏。今已梓行浙中。敬奉清览。伏惟照亮。临楮不胜瞻望。

　　答湛可上人

　　某樗栎无似。滥竽真寂。幸得稍安无事。皆藉闻大师之灵。及诸檀护众执事之力。某何与哉。蒙谕。令人益增愧赧。兹承问数则。前则疑一心有五宗之别。后则疑一心有差别之殊。语几数百言。大抵无非体一用殊而已。所谓体一者。非儱侗之死一。所谓用殊者。非散漫而无统。如一镜而现万影。万影何妨一镜。亦如一金而铸万像。万像何非一金。又如今目前。天之高。地之下。日月之照明。雷电之激发。万木异形。千花殊品。其类不胜分矣。然必有未尝分者主之。足下将以为异乎。将以为同乎。疑其异之妨同。同之碍异乎。故知足下之所疑者。皆不必疑者也。况同异之名。亦是权立。因异立同。因同立异。若悟入一心。则此等语。率同幻妄。何容分别拟议其间哉。余不及悉。伏惟照亮。不一。

　　答东鲁武源净居士

　　单传一脉。自入　明来。几成断绝。中间虽有提唱者。多是知解之徒。口舌之辈而已。非独北地如斯。南方亦尔。长沙所谓可痛哭流涕长叹息者也。今捧读来谕。独有志于向上。谓非豪杰之士。无文犹兴者乎。但今既知有此法门。便当猛力究明。不可以年衰自废。盖此法门。不论新学久参。亦不论年少晚景。况斯道不远。如人坐在大海中叫渴。岂水之远人哉。祇在一念自知而已。且居士。当衰暮之日。世相之虚幻已明。人间之事业已定。唯有此一段大事。当如救头然。不容少缓。倘得一念相应。岂非殊胜之大益哉。若其用功之法。小录已备陈之矣。承赐愧领。谢谢拙刻五册附上。伏惟简入是幸。

　　与曾二云中丞

　　辱蒙宠顾。兼荷珍锡。感谢何如。承论习静一端。正是造道之初门。盖为平日耳目精神。日逐外尘起灭。无暂息时。既被外尘所引。则外反为主。而本有之灵光。适足供外尘之差役。昏昏扰扰。无自由分。今既习静。则外尘似不可挠。然习气病根。久据於方寸之中。但如石压草。未可破除。故虽习静。又须於静中观察。如何是我本性。假此观察之力。逼开本有灵光。灵光既露。则所谓病根习气。自然消灭。如主人仗剑当堂。诸贼有不潜遁者乎。至于静中。亦切不得认静境。以为本体。盖动静俱是境。此中有贯动静而非动静者在。固不可认奴作郎也。昨蒙示及敢一披陈。狂瞽之言。幸希采择。不尽。

　　复周芮公吏部

　　两承翰教。知门下天资学力。大非等流所可及。但此大事。的不是说了便休。须是收视返听。冥观一念未起之先。是何面目。从此忽有契入。则一切山河大地。功名富贵。无非妙明中物。无纤毫可取。亦无纤毫可弃。可谓无不自在也。但人从无始劫来习气。并是逐境起心。既逐境起心。则心逐境转。而本有灵光。遂为外物所障。无自由分。中有稍知究心者。又祇在文字上分别。道理上推穷。乃是读书人第一个深病。全不知文字道理。亦祇是境。此心有非文字所可摄。道理所可言者。岂可以识见拟议哉。若能直下返观一念未起之先。是何面目。便是打蛇得七寸了也。虽然。又不要认着空寂处。以为极则。盖空寂亦只是境。非真面目。故楞严经云。纵灭一切见闻觉知。内守幽闲。犹为法尘分别影事。若能内观。不被法尘所惑。则宝所在近也。承谕妄疏所见。唯采择是幸。

　　答谢介庵文学

　　金刚一经。解者不下数百家。多是任意揣摩。不达教家大旨。所以才一着语。便成笑具。若要通此经。的须於楞严圆觉法华三经。熟究一番。然后考之无着天亲弥勒三菩萨所释。融而通之。方可注经免杜撰之诮。近日如古音辈所注。则俚语也。至於宗门中语。切忌拈着。拈着。尽成邪说。谤大般若。周程张邵之学。在儒固是大儒。在释犹在门外。邵子止说气数消息之机。固可听。若夫性命之微。未敢相许。张子正蒙一书。已醇疵相半。大都皆苦思力索而成。去道远矣。二程俱醇正。但见地则伯子为胜。叔子次之。定性一书。良为儒学指南。然二程皆宗周子。周子通书。亦皆醇正。而太极图说。恐不能无过。昔老僧於[穴/(丬*臬)]言中。已力辨之。然自是儒家书。不必深咎也。大抵学问。须是於根本上。穷究亲切。次看书。须是於大圣大贤真正大典上。留心可也。若於世俗杜撰书上留心。则不觉被人将黑豆换却眼睛了也。读足下近[萩-火+丸]。知高才慧质。可以坐进斯道。止为不遇作家。不读正典。故一生宝燕石以终身。如肯相信。将从前所学所闻。尽抛在东洋大海那边又那边去。从头依着一部大慧语录。亲参实究一番。如不能。且依一部楞严经。虚己考究。亦得一个真正人品也。狂瞽之言。不胜冒犯。伏惟海容。是幸。

　　答曹愚公学院

　　真寂僧来。得接翰教。深慰私怀。承惠塔金。已登之常住。感谢何既。前蒙刻祖影传赞。功已垂成。所少者十余影。请考之武林长明寺。当必获之。如未全。则曾闻。令郎云。水西祖影甚详。今不知水西何在。若是泾县水西。则以台命取之。易易也。昔人尝指高僧影。问曰。影在这里。高僧在何处。是因其影而追其人也。今则遗其人。而守其影。不大堪捧腹乎。此则老僧罪过。因以累及门下也。兹复蒙谕。再住真寂。天下不冯妇我乎。况今身任三剎。修造之功实繁。竟不知了手何日。兼之病躯躘踵已极。瞬息难待。又安敢跋涉关河。而肩此大任乎。方命之罪。固无所逃。惟愿慈照。幸甚。

　　答严冲涵比部

　　暌违数载。实切瞻注。忽接瑶缄。恍如对玉山而见青莲也。承示。及法门斗诤之风。大为流俗讥诃。彼亦安知其丑哉。只顾党护己私。不肯平心观理。的是波旬之徒。借我门庭。破我道法。正所谓法灭之兆也。某向来真寂。已见此风大煽。不觉涕泪横流。遂禁上堂结制。亦甘心绝嗣。不敢轻付非人。盖以老僧缘薄力绵。不能回天挽日。只得慎重法门。不敢与敝恶之辈。同步而趋。俾天下知佛祖之道。亦有不尽如彼者。是则老僧报佛报祖。一片赤心肠也。不识门下能信之否。承命。再以真寂见招。此则事势万有难从者。盖老僧近任三剎住持。修造之役。费将万金。不知他日如何结案。况敢冒昧踰岭。收已弃之唾耶。万冀。照亮临楮神驰。曷胜仰戴。

　　答陈白庵太守

　　前在金华。闻台驾奉　旨入京。返锡闽中。音问既疎。不得复闻起居。然对月临风。每动深怀。未可谓道人果忘情也。兹真寂僧来。得承翰教。始知旋旆湖上。是公冶无罪。覆盆蒙照。虽曰不幸。亦大幸也。又闻。贵恙已有勿药之喜。色力既坚。便可益修净业。用行舍藏。自是孔颜家法。况湖光山色。尽可逍遥。何必履荆棘之途。登虎豹之穴。而与世人。争蜗角之微哉。禅余外集。已荷刻成。不意。蛙声蛩语。遂得仰渎大方。幸也何如。弁首之言。自当藉重彩毫。岂更有他属哉。兹复蒙谕再住真寂。使某得仍瞻芝宇。良为三生厚幸。但近日身任三剎。厥事实繁。鼓山大殿将倾。今谋重修。而兴福已伐木改创。宝善舍利殿。虽幸落成。而塔实未铸。以三剎之役。而一衰老肩之。捐此而出。势万弗能。伏乞照亮。宥其方命之罪。幸甚。

　　启
　　答吕天池司农

　　直指无指。要在默契而忘言。心宗莫宗。不妨随缘而悟入。故拈华竖拂。打开本有之光明。舞笏张弓。点破从前之幻梦。祇为本来无物。何尝分外生端。奈何法螺久寂之时。正当慧命悬丝之日。法从缘起。道在人弘。恭惟。台下儒宗柱石。佛国金汤。为楫为霖。负苍生之重望。如麟如凤。现圣世之祥光。爰为六和之缘。特垂九鼎之命。如某滥入缁门。惭窥剎影。石鼓圣箭。未得睹其锋铓。寿昌铁锄。何能袭其孤峻。捧宝牍而心悚。聆玄音而神摇。固知蚊负何堪。安敢株守自便。私惟分当竭蹶。怎奈势有羁縻。容出初春。祇承大教。伏惟海涵。曷胜雀跃。

　　答傅幼心谏台

　　儒释同源。似太虚而岂分疆界。素缁异轨。如一臂而自有屈伸。达之则一道齐平。昧之则千差竞起。苟非智钥。曷启迷关。恭惟。台下学穷内外。识洞幽明。百里弦歌。小试牛刀之刃。九重凤旨。顿超骢马之班。愍佛法之久颓。悲愚情之罔化。爰垂鼎命。下逮田衣。知紫云固唱道之场。惊某甲非任重之器。但承宠召。岂取固方。无奈事有羁縻。以故行而濡滞。容乘春风之鬯。祇承大教之严。伏惟照亮。曷胜幸孔。

　　答杭州洪清远中丞诸乡绅

　　伏以。千寻巨岳。非蚊力之可胜。一吷微鸣。岂雷音之堪并。忝承上剎。深赧匪材。恭惟。台台慧光浑圆。道韵凝远。传心宗於东鲁。契桂香而忘言。探密旨於西乾。见鞭影而自骤。既炳上国之光。复峻法城之卫。不珍台札。下谕田衣。如某萤光何照。鼯技多穷。谬嗣寿昌之灯。已称混玉。复居苕溪之席。无异续貂。深廑渊临之忧。犹怀形秽之恧。谨布谢忱。曷胜悚栗。

　　答嘉兴施羽王相国诸乡绅

　　恭惟。台台古今洞贯。真俗妙融。作皇家之柱石。久沛甘霖。为佛国之金汤。顿培智种。远聆道韵。未觐慈光。忽承鼎命之荣。下逮田衣之贱。嘱续苕溪之前浪。特为双径之后刭。似将王位而直授庸材。如举泰山而顿俾蚊负。扪衾意恧。难焕爝火之光。捧牍神摇。已尽小巫之气。推委未遑。勉强应命。谨布谢忱。曷胜悚栗。

　　答金坛于润甫别驾诸乡绅

　　伏以。祖印空悬。非智臣安知奉马。法筵地涌。岂野鹤可乘高轩。却命固为不恭。当仁敢曰不让。卷舒唯观时义。保绥必藉檀门。恭惟。台台睿襟天朗。学海渊凝。出为国瑞。德风播上苑之声。居作世模。道价高龙门之望。绍玄猷於紫栢。振頺运於金沙。愧识荆之未能。幸仰斗之有日。某志甘守璞识。局凝氷。虚慕丹霞选佛之规。冒入寿昌拶空之社。蓦探虎穴。当买臣入仕之年。伏处荷山。几仲尼耳顺之日。守先师之重嘱。自分藏拙於云林。遇闻老之慈光。乃获张风於石鼓。因行掉臂。便尔欺圣瞒凡。无水生波。遂敢撒沙扬土。兹来苕水。怀一瓣以重拈。才绕鹤林。冀双趺之再现。何期鼎命之贲。遂有虚席之招。既固逊而弗容。乃勉承而莫逮。爝火继日月之耀。不亦难乎。拱木当栋梁之推。非其质矣。驴承象任。谩言云月是同。鸡入凤巢。深愧溪山各异。徒廑临氷之惧。能忘维谷之忧。临启。无任惭愧感戴之至。

　　答杨联京太守

　　伏以。禅河欲决。防护全藉坚堤。法栋思隆。撑持必须合抱。灵山已亲嘱付。末法尤重金汤。恭惟。台台上郡循良。清时伟器。龚黄政最。洒湛露於人寰。山斗望崇。布阳春於圣世。黔首尽荷春晖。缁衣亦沾化雨。悲少室宗猷之欲坠。值紫云殿役之奏成。宝牍垂光。荒林改色。其蠡测难及。竽滥知惭。昔曾冒肆蛙鸣。今敢再陈驴技。况妖风浩浩。几成满地之邪踪。正脉涓涓。难涨朝宗之巨浪。舍其难而趋其易。势可挽乎。慎於行而密於藏。时之宜也。所以急挝退鼓。一任阶下草深。不辞拙比寒蝉。岂虑舌根苔长。若再鸣楗椎於当路。非所敢闻。倘得挂瓶锡於闲房。是所素愿。俯俟钧裁。万冀鉴亮。临楮。不胜瞻仰之至。

　　答黄昱如诸文学

　　某滥竽缁侣。借座名蓝。三学久疎。不成五长之技。十科有缺。仅同一吷之鸣。问舍翠云。拟学龙山之隐。还锡石鼓。深怀冯妇之羞。空受累於虚名。飘荡弗息。知难逃於俗网。劳役靡宁。道路遥遥。未闻缩地之术。云山邈邈。每动登龙之思。忽接云笺。恍对玉山峭立。欣读瑶翰。浑同甘露繁濡。岂意哀慵之踪。尚烦高明之虑。兼蒙厚贶。益重深惭。惟愿。檀度益弘。金城永固。俾魔外繇是潜踪。僧行於焉安处。则翠云幸甚。某亦幸甚矣。临楮。不胜瞻跂。

　　永觉和尚广录卷第十二

　　永觉和尚广录卷第十三

　　　　嗣法弟子　道霈　重编

　　序上
　　建州弘释录序

　　弘释录者。录能弘释氏之道者也。斯道自金人见梦。白马西来。代有作者。大弘其教。以故。千灯竞照。辉映今古。浩浩乎。莫可纪也。其在我建。则六朝以前。槩未有闻。唐兴始建梵剎。自马祖入关。肇化於建阳之佛迹岭。而禅学始大行焉。厥后虽禅教殊宗。性相异旨。共能使玄化风飞。法泉箭涌。皆我释之津梁也。迨。
　　明兴以来二百余载。宗灯绝焰。教海日湮。间有二三。亦落落如晨星。则弘道之责。将属之何人乎。贤潭邑之鄙人也。滥入缁流。幸投法窟。虽萤火难照。鼯技俱穷。而好古一念。每切愚悰。谛仰先标。輙至挥涕。因思。古此溪山也。此日月也。今亦此溪山也。此日月也。今之人岂独异於古之人哉。夫何法门寥寂。今古相悬乃尔。其无乃前踪既没。则观感之无藉欤。狃於近习。则激发之无人欤。用是不揣颛蒙。博探群籍。取诸师之产於建者。或开法显化於建者。悉录而传之。俾晚学之士。得见古人如是之辛勤。如是之严慎。如是之博大。如是之远到。倘能翻然易辙而趣。望标而进。则唐宋之盛。庶几再见於今日。亦未可知也。呜呼人皆可为尧舜。子舆氏决非诳语。在有志者。事竟成耳。若苟於自安。严於自画。即使诸祖俨然临而诏之。彼将掉头弗顾。亦何贵有斯录哉。故斯录之行。愿与有志者共之。

　　法华私记序

　　近世谈经者伙矣。愈精而愈晦。愈巧而愈谬。岂经之果不可明哉。蔽在以己谈经。而不以经谈经也。亦蔽在以经谈经。而不以己谈经也。能以己谈经。而不蔽於己。能以经谈经。而不蔽於经。庶几可与谈经矣。余初读易岳山。闻僧诵法华偈。曰。我尔时为现清净光明身。忽喜跃不自胜。即索经读之。无所发明。然知周孔外。别有此一大事也。嗣是博求之疏钞。徧探之群籍。冀欲卒闻乎此。而困於葛藤。不能自拔。越十有余载。因参寿昌先师。闻举南泉斩猫话。忽有省。遂弃所习。从先师学枯禅。复十有余载。一日闻僧举法华经。云。一时謦欬。俱共弹指。是二音声。徧至十方诸佛世界。豁然扑破疑团。始知无己非经。无经非己。而所谓灵山一会。俨然未散者。特[穴/(丬*臬)]语耳。呜呼。谈经讵可容易哉。遇之於二十余年之前。契之於二十余年之后。索之於锐志湛思之日。得之於精殚力竭之顷。谈经讵可容易哉。今夏无事。因为诸人。旁通一线。拈其大旨。录之成卷。夫此经。自天台树帜。温陵夺标。余子碌碌。后无来者。而余於兹輙有异谈。岂天台之为弗玄。温陵之为未要乎。亦自记其私而已。亦私记之以示余后人而已。是为序。

　　楞严翼解序

　　甚矣治经之难也。即疏钞以求之。失之局。离疏钞以求之。失之荡。失之局者。神机弗廓。而我为经困。失之荡者。正轨罔由。而经为我裂。唯有不局者。然后可以用疏钞。亦唯有不荡者。然后可以废疏钞。斯称善治经者也。楞严一经。解之行者。不下十余家。天如会而集之。　国朝治经之士。率株守而弗敢易。至万历间。雪浪交光二师。首废旧解。而紫栢老人。亦力主独玩经文之说。由是后学有跃然自奋之思。视会解。如瘴水疾驰。而不敢一顾。未几英敏者。既藐视前修。则竞逞臆栽。而全经之旨。几至扫地。稍钝者。进无新得。退失故居。则有从席下拾残唾而已。独不思前人之疏钞。既不堪为后人之几杖。今人之口吻。独可为今人之着蔡耶。又不思今人之新得。安知非前人已拣之砂。前人之陈解。独不能佐今人牛溲马渤之用耶。故吾谓。善治经者。诸疏咸为我助。不善治经者。经文早生支离。固不在疏之存与废也。今山中闲寂。客有请益楞严者。仍俾以旧解为指南。间有未安者。乃旁采众说。或出私意。以翼之。非敢必为世珍。盖亦备溲渤之用云。

　　送洪禅人参方序

　　道非学无由致。非博学亦无由致。然阿难以历劫多闻。乃曰。不如一日修无漏业。则何以说也。盖不假多闻。则不能修无漏业。多闻而不修无漏业。则如遇王膳。而莫之尝。与未遇何异。兹洪禅人。夙禀灵资。独怀壮志。去秋自鼓山。来金仙。聚首数月。今春将腰包出岭。徧参诸大老。是欲以多闻之功。成无漏之业也。客难曰。昔雪峰三登投子。九上洞山。后乃契旨於德山棒下。然犹曰未稳在。直至鳌山。岩头示之曰。向自己心中。盖天盖地去。峰乃大悟。岂非到底不从人得耶。余曰。若到鳌山。即谓从自心得。亦成谤语。若未到鳌山。不妨更买草鞋行脚。因赠之数语。以壮行色。俟到鳌山后。再作一好相见也。

　　送僧出游序

　　溪山泉石之胜。今古名贤。好而游者多矣。游而吟咏不置者。亦多矣。然未闻有真能好者。盖簪缨之士。笼於世网。虽暂时玩赏。亦觉神怡然。终非其所安也。其何能好。隐逸之士。守寂空山。要亦厄於时。穷於遇。乃托之而游焉。其何能好。孤臣孽子之忧怨。英雄豪杰之愤发。登临感慨。染翰淋漓。乃借此以泄其抑郁不平之气。其何能好。骚人墨士之风流。缁衣羽客之清逸。嘲笑山云。歌弄溪月。自谓此好莫与争盟。是亦外适其形而已。其何能好。然则何如而后。称能好乎。吾闻。古之人有能好者。掩关宴坐。视听俱泯。而好非澹。奇观异境。应接满前。而好非浓。卷石勺水。独对悠然。而好非少。峻岳巨海。历览无垠。而好非多。乃至握大柄於朝端。驱强胡於塞外。补既阙之苍天。扶将倾之赤日。亦无往而非此好之流通而发扬者。夫然后为真能好也。孔子不云乎。智者乐水。仁者乐山。兹某上人。素有泉石之癖。遇胜绝处。輙徜徉终日。跃然而喜。洒然而忘。直不知身之在霄壤间也。迩来更欲徧探名区。增满奚囊。余不知其真能好否。及岐。诸君咸有赠言。乃不以余为陋。俾弁其端。余惟。仁智之乐。自是儒家事。姑置之。昔者东坡入东林。呈偈曰。溪声便是广长舌。山色无非清净身。夜来八万四千偈。他日如何举似人。咄。好个苏学士。祇在门外打之绕。上人於此。识得学士败阙处。则大千一坐具耳。如其未然。窃恐溪声山色。没埋了英雄汉也。知之。

　　送本立上人归山序

　　曹溪一派。灌溉域中。渺乎其莫可穷也。其在我闽。则自百丈黄蘗。崛起一方。继而象骨。分德峤之脉。而诸贤竞出。已若江河之澎湃。大海之浩荡。故名列传灯者。几半天下。至於胜国之季。法运寝衰。然古梅铁关诸老。犹能存什一於千百之间。入　明以来。二百余载。圣贤隐伏。法脉久湮。问有一二自称得旨者。亦优孟之叔敖而已。自万历间。寿昌先师。入闽大布法雨。人始知有向上之事。然闻则有之。信则未也。信则有之。行则未也。又况乎信之笃。行之力。终其身而弗倦者乎。建阳本立上人者。其殆庶几焉。上人初受业於圣泉。来从余游。始发大志。及谒寿昌老人。遂谢绝外缘。誓明己事。次入博山。陶炼益久。仍适越抵吴。徧参云栖显圣诸大老。久之返锡闽中。将寻一蒲团地。作终焉之计。予观其东西参请。万里间关。屹然不休。盖十余载於兹矣。非所谓信之笃。行之力。将终身而弗倦者乎。丁斯际。而有若人。即未能大有发明。其品固已度越流辈不少也。虽然。传有之。掘井九仞。而不及泉。犹为弃井也。子能一锥得泉。往来井井。他日当为子。大书特书。以诏来者云。

　　净慈要语序

　　净慈者何。闻谷大师所命庵名也。庵名之以净慈者何。谓念佛放生也。念佛放生。其所求者何。谓还其心之本净本慈也。盖本然之心。廓然常净。自众生迷其本然。则心外见法。故目为色染。耳为声染。鼻为香染。舌为味染。身为触染。意为法染。流逸外奔。不能自返。繇是起业造罪。永沉五浊之区。无有出期。我佛愍之。乃为说治染还净之法。机固靡一。教亦各殊。然念佛一门。其最要者也。一心念佛。用志不分。六根都摄。净念相继。则目不为色染。耳不为声染。鼻不为香染。舌不为味染。身不为触染。意不为法染。即现处娑婆界内。浑身已坐在莲华国里。又何后报之不清净乎。然虽修念佛三昧。而福德不具。善果难成。故必广修众善。以为助因。众善伙矣。而慈行其首也。慈行亦伙矣。而戒杀放生其首也。盖以众生所最爱者。莫如生。所最苦者。莫如死。凡有血气。斯情万均。祇为相习於忍。同体之仁。痿痹不行。乃恬然杀戮。不以为怪。岂心之本然哉。以故。我佛苦口叮咛。首戒杀生。广劝放生。与其所最爱。而救其所最苦。功德之及物。为何如也。建州城若缁若素。奉大师之教。笃於念佛放生之业。有年矣。犹虑其不能广且远也。乃谋於余。余为取净土及戒杀诸书。集成要语。付之梓行。庶几净慈之化。益洋溢於不穷也乎。呜呼净慈之义大矣。岂止於念佛放生而已哉。念佛放生。可以言净慈。而不可以尽净慈。极而言之。净极觉圆。成无上道。不出一净义也。广度有情。悲臻永劫。不出一慈义也。夫诸菩萨。上求佛果。下化众生。自前前。以及后后。诸大乘经明此。至汗牛充栋。今以二字括之。了无剩义。敢谓大师命名之意。止於念佛放生而已哉。诸君当善体此意。扩而充之可也。虽然。更有一句子。净慈二字括不得。余欲总为诸君说破。怎奈舌头短也。诸君其质之大师。

　　重梓铁关禅师语录序

　　当元之季。建州称善知识者三人。仰山友。斗峰璋。天宝枢是也。枢禅师。独能据险扼要。铸铁为关。令天下有眼者莫能窥。有足者莫能度。鸡鸣狗盗之客。祇得懡[怡-台+罗]而退。其功讵不伟欤。兹录传之三百余年。尘封雾隐。无问及者。近又为水蚁所坏。板且不存。余心甚痛之。适见孟滕君来鼓山设供。余乃以兹录嘱累之。噫武侯往矣。鱼腹石迹。犹在江烟芦月间。风云龙鸟之势。固隐隐目中也。但今日而有如桓大将军者。谁其人乎。若按图列阵。自号知兵。则赵括之读父书也。予又不能无重痛云。

　　寿昌西竺禅师语略序

　　四来直指。翻尽窠臼。虽有神悟。急宜吐却。而况文字乎。自垂手接人。机用繁兴。一言半句。流落人间。遂有语录之传。然悟心其本也。机用其末也。学者当求其本。本立则其用必彰。若徒求其用。而本弗立。则非佛之徒矣。济下。自马驹以一喝开场。黄蘗以三棒接拍。以故。人人如狮子哮吼。动地惊天。皆本深而末自茂。体圆而用自神者也。至元之季。其道日衰。舍本趋末。相率为伪。唯雪岩钦称善继者。钦传之铁牛定。定传之般若诚。诚传之古梅友。友传之慈舟济。若寿昌西竺来公。则受记莂於济者也。西竺之道。大槩见於行业记。先和尚创寿昌时。已为梓行。而语录则弗有传者。及先和尚迁化后。师兄阒然禅师。乃得草本於居士箧中。然朽蠧之余。可句读者无几矣。取而订其亥豕。合行业记而梓之。乙亥夏。余归寿昌扫塔。始得寓目焉。仅尝一滴。未吸全潮。然据一滴而收全潮。全潮皆一滴也。今观其语脉。大都从真参实践中来。虽於机用未见其长。而忘言亲证者不少。视世之盲拳瞎棒。诳吓闾阎者。天渊不啻也。盖有本而啬於用。其犹不失於佛之徒也乎。昔宋人有掘地得玉尺者。以为周尺也。及太常取定乐。则以为汉尺。或曰。其於周也不犹近乎。予于是录亦云。

　　数珠翼序

　　物无大小。以适用为贵。至於适用。而通神明。越变化。有不可得而思议者。非物之至贵者乎。余观数珠之为物。是矣。此方自白马西驰。东林倡化。而数珠始适於用。久之厥用愈神。至於入水不濡。入火不焦。阎老不敢谁何。极乐藉为贽物。则是珠之用。世间允称第一。求其匹休者。而不可得矣。天目海公。学博词宏。撰述甚富。间惜此物至贵至神。而反不登於作者。乃为纂六翼。且自比於茶经荔谱焉。余曰。不然。茶荔仅资日用之需。难超神化之域。於是。而经之谱之。虽为博雅者所好。以吾道视之。皆绮语耳。今此翼之行。俾持者崇正信。脱世氛。卒之飘然游萏菡之国。坐菩提之树。谓非藉此膏其车。而策其骏乎。余故为之合掌。而弁其首。

　　楞严略疏序

　　余忝学禅。於讲师之门。未能一顾也。迨罢参归闽。山中无事。取大藏徧阅之。於楞严一经。自谓独得其关键。因作翼解二卷。稍抒鄙见。以佐诸疏之所未逮。时天启甲子岁也。至崇祯丙子。余开法於泉之开元。适二云曾公。分宪泉南。公政之余。每常命驾。商略大事。问及楞严。以为苦於诸疏之繁乱。嘱余为撰大旨。余谓。治禅者。多乐观大旨。然曲折有所未晣。终不能尽扫余疑。而遽以己意通之。其失靡细。乃为广翼解。而作略疏。间亦博采众说。融为一家之言。大旨固不惮阐扬。而曲折亦所必晰。务使观者。触目而爽然会心。不为经文所蔽。诸疏所乱而已。天台耶。贤首耶。固未暇问其后尘也。前三卷成於开元溽暑中。秋归福州鼓山。继成三卷。明年春有浙西之行。诸乡绅留居苕溪之真寂。后四卷始克成焉。戊寅灯节后。欈李曹愚公侍御过访。暂一寓目。不胜叹赏。遂命工灾木。工既竣。乃谨识其岁月於此。盖一时缘起之功。未可忘也。

　　诸祖道影传赞序

　　癸酉之春。欈李沈君敷受。游学剑州。谒闻谷大师於宝善。以祖影八十八尊。请为传赞。大师属不慧为之。甫及半。阳羡曹安祖大参书来。亦以传赞为请。则加至一百三十余尊也。不慧自夏徂秋。凡五阅月。而后成。缮以报命。会曹公备兵中州。流寇入境。戎事孔棘。弗克登石。及寇退。得告以归。归则病。病且不复起矣。无何。闻大师遂亦迁化。明年春。不慧出岭赴吊。浙西诸老。留居真寂。今春因天宁之请。得过欈李。曹君嘉鱼来见。首以是书未行为歉。遂同厥弟。发愿流通。不慧因为补订而授之。夫数载之间。二老既已作古。而幻朽之躯。亦且奄奄待尽。今犹及见是书之行。岂非一快事哉。虽然。今之可得而传者。影也。有不可得而传者。非影也。观者倘能因影而求其真。因可传而得其不可传。则是书之行。功不唐捐。若徒瞻仰於形似之间。探寻於糟粕之末。买柜还珠之诮。当知难免矣。又乌用是哉。

　　释门真孝录序

　　甚矣孝之为义。大也。身非孝弗修。人非孝弗治。天地非孝弗格。鬼神非孝弗通。即无上至真等正觉。非孝亦无由致。是知世出世间之福田。实无有踰於孝者。世俗释孝。其义有五。即谥法称孝。其义亦有五。约之为三。则顺也。究竟也。度也。总而言之。则善事父母也。事之而弗顺。非善也。顺之而弗协於理。非顺也。所谓究竟。则顺之而始终罔间也。所谓度。则顺之而礼仪弗忒也。充此义之尽。非无上至真等正觉。何以克当其称哉。故知世俗之孝。孝之小者也。释氏之孝。孝之大者也。奈何世之为僧者。率借我佛之门庭。营一身之私殖。又何怪世俗讥我佛为无父无君乎。钱塘梦宅居士。有慨於衷。乃取诸经论之言孝者。汇为一编。使为僧者。知我佛孝顺至道之本意。以免世俗无父无君之谤。其用心亦良苦矣。兹来苕上。命余弁其首。此余素所乐道者。故不敢以不文辞。

　　传信录序

　　粤稽古。大圣人之兴。必大有造於世。非偶然也。当梁武之际。义学波腾。专崇讲说。其弊必至於胶滞空言。弁髦实践。释尊之化。几何而不湮灭也。故少林出。而不立文字。独传心印。双林出。而不惜躯命。广弘万行。二师所用。似若天殊。然总归於补偏救弊。措群灵於安乐之境。其指一也。至於双林法身诸颂。遂为宗门鼻祖。反似发少林未发之机。谓非慈氏后身。其能然乎。余来[婺-矛+牙]期月。即遇大士录。如获上珍。及阅之。觉其杂糅相半。莫睹全璧。前卷虽有增饰。而本质未亡。后二卷率多肤学应酬。村老传布之语。如行路难行路易诸篇。又俱唐以后体。其为伪撰何疑。且其间妄谈般若。疑悞后来。迷谬相承。为祸烈矣。所幸者。心王铭。法身颂。诸篇尚存。如披沙见金。精光夺目。大士之化。於是乎不灭也。余不揣凡愚。妄希择乳。取诸本而较之。置其所疑。录其所信。凡得十之五。命名曰传信录。昔者世尊入灭。而水潦鹤之徒。至不信有阿难。今大士化去。千有余年。余何人。斯乃欲取信於天下乎。虽然。碎金非全。识者亦珍。腐鼠为璞。良贾知其弗顾也。讵可谓天下尽水潦鹤之徒哉。若必欲探其全。则有双林之旧刻在。

　　金刚渎蒙序

　　金刚一经。为般若要义。故受持甚盛。而注疏亦甚伙。古今不下数十家。然彼是此非。玉石争鸣。后学莫知所从。独无着天亲二论。远宗内院。似为可据。厥后圭峰长水。复从而疏之记之。一以二论为指南。然其语或失之晦。或伤於冗。观者病焉。由是宝善心师。乃祖二师。为渎蒙。而晦者显之。冗者裁之。间亦时出别意。率皆禀承师说。以仰补二师之阙者也。是疏一出。而老师宿学。久怀疑闷者。可一见而豁然。讵曰渎蒙哉。忆昔壬申之秋。余访闻谷大师於宝善。大师为余。谈金刚奥义甚快。余曰。盍注之。大师摇首曰。大非易事。昔云栖先师。於诸经。或讲或注。独於是经。不敢讲。亦不敢注。今不揣饶舌。犯先师之所禁。亦不过自述其一得而已。后五载。大师没於真寂。余忝继其席。又五载而归。冬寓宝善。心师乃出渎蒙示余。且曰。先师讲而未注。坚今不讲而注。非敢曰成先志。但恐年月驶迁。微言欲绝。故笔之。以示后人耳。余受而读之。顿觉大师当日谈笑。俨然如在目中。大师为不没矣。故为之僭。引其端。

　　重刻华严要解序

　　华严为世尊成道。最初所说。实称性之直谈。非逐机之曲说。他经不可得而并拟者也。昔杜顺大师。首为发端。贤首继之。颇畅厥旨。至於清凉。而表里发挥。罄无余蕴矣。然其旨幽。其理圆。其文富。其义丰。非浅薄之机所敢窥。故学者多望洋而退。至方山李长者。则别为合论。约繁就简。独明大旨。盖是大圣方便。用接此方好略之机。非二师之有轩轾也。温陵环禅师。既宗合论。而复参合清凉。折衷以成此解。仅一万八千言。使学者得此解。而穷之。则可以纳履於方山。游刃於清凉。而所谓尘说剎说。炽然无间。称性周徧者。又岂有外於是哉。刘君仲龙氏。重为杀青流布。盖以一念信心。投入华藏海中。作斯佛事。是亦华藏海中。一滴之功也。然须知一滴全收巨海。巨海全归一滴。百城烟水。十会深谈。端不出此一念耳。余来温陵。幸值斯典。刘君且以弁言见命。余虽不敏。聊题数言。用表随喜之忱云。

　　鼓山志序

　　鼓山之镇我闽也。非独以其形胜奇伟。足冒群峦。寔以诸祖之硕德宏声。辉映千载。故东南半壁。咸式仰之。是岂可令其湮没於凉烟荒草。而弗之传乎。若夫考古传今。实惟志之是藉。兹山古无志。志之自永乐问释善缘始。然序列无纪。采录亦疎。观者病之。至万历戊申。郡绅谢在杭。同布衣徐兴公。再为纂辑。则纲举目张。井然有纪。旁搜远揽。纤悉靡遗。大有功於是山者也。迄今四十六载。黄金重布。绀宇再隆。石门壁耸于青霄。毒鼓雷轰于白日。亦庶几读狮弦之绝响。继喝水之遗声。且游屐日众。歌咏日繁。兴公复采而集之者二卷。及余自浙东归。兴公以所集见付。曰[火*勃]老矣。精力弗逮。师其卒成之。余顶受。如获瑾璧。由是乃因前志。而更修之。详其所未及收。广其所未及纪。间有讹误者正之。泛滥者删之。合之为目者六。为卷者十有二。余山野之鄙人也。三长有愧。五技俱穷。何敢妄登作者之坛。但为当今之世抱长才者。方志图其大。弗暇及此。或有余力者又鲜。究心禅学。则以兹山为登眺之区。吟啸之境而已。任是者实鲜其人。况余今年及衰暮。木末残照。光景几何。释今弗为。后将安托。故不揣愚蒙。谬成斯志。志成。以山野之笔。不敢邀弁首于名门。但自叙其颠末。以告来者云。

　　无异大师语录集要序

　　佛祖之道。如金刚王宝剑。得之不易。用之不易。付之亦不易。以其皆不易也。故传持斯道者。实鲜其人。而鱼目混珠。山鸡冒凤者。尝半天下也。我曹洞一宗。盛於唐。衰於宋。至元似复盛。而实衰。其故盖难言之也。自元初。雪庭裕公奉　诏住少林。天下学者。翕然宗之。历传至万历改元。小山书迁化。诏幻休润补其席。四方之腰包而至者。如鸟投林。如鱼赴壑。而润公乃讲习评唱为事。大失众望。时有蕴空忠和尚。先事小山老人有年。受其密印。归隐旴江之廪山。天下不得而物色之。寿昌先师。从其剃落。后蒙记莂。始为弘扬。既得博山来公继之。其道遂大行於世。师苦参日久。备尝险阻。故其言功夫。为独详。其慧光浑圆。辨才无碍。波澜浩荡。莫窥涯际。故学者多望洋而退。其门庭紧密。金鍮立辨。高提祖印。不妄许可。故假鸡声韵者。不得冒渡关津。而惑乱群听也。余因先师迁化后。曾相依三载。虽无所得於师。然三载之中。未见其一语。渗入情识。但勉以向上事。则师之有造於余。也大矣。及余隐荷山。师自石鼓归。道经建州。晤於光孝寺。师曰。寿昌塔扫也未。余曰。扫即不废。只是不许人知。师曰。恁么则偷扫去也。余曰。某只如此。和尚又作么生。师曰。扫即不废。只是不曾动着。余曰。和尚却似不曾扫。乃一笑而别。及师入灭。其语录浩繁。连编累牍。流通为难故。遐方僻壤。闻师之名。向师之化。而语录实未尝触於目者有之。余自壬午春。归锡石鼓。乃因浑朴上人之请。僭於全录中。择其精要。类而合之。视全录。仅十之三。然简而易行。约而易致。使天下学者。即是穷之。可以见其大全。使知博山之道。其广大深密。有如此。非痴守一橛者。可恍惚其万一也。呜呼广陵散。不复作矣。今幸其谱犹存。安得於凉风白月中。再闻斯曲乎。

　　金刚贯解序

　　剑津之阳。盖有谢介庵云。谢君为诸生。夙擅才名。屡见知於当道。而伯敬先生。犹重之。近岁乃屏去括帖之习。留心金刚般若。得十七家等解。遂作是注。踰载自知其非。乃削而更注之。适余在剑之宝善。谢君持此注求证。且请弁言。余为卒业。见其随文引义。贯彻始终。深而显出之。广而约言之。使天下学者。读之无不了然於目。豁然於心。亦善巧方便。接引初机之一法也。剑州般若之化。自谢君始矣。然余不重。谢君之能注是经。而深重谢。君之能改是注。昔横渠张子。坐虎皮讲周易。学者多从之。一日二程至。闻其所讲。即撤去虎皮。谓学者曰。某平日所讲。皆乱道。近有二程至。精於易理。汝等当从之。繇是横渠之学大进。卒为名儒。至今学者宗之。今谢君之学。且三更矣。其年尚富力尚强。灵心慧质。可以坐进斯道。忽一日能破是注而焚之。则周金刚□再来矣。又安论横渠。老僧当为之拭目以俟。

　　泉州开元寺志序

　　泉南旧称佛国。名山胜剎。碁布星列。然开元一剎。实为之冠。盖创自唐之垂拱。是历年所。为最久也。广至一百二十院。是聚毳流。为最繁也。其禅教律三宗之彦。雀起而鼎立。是毓贤哲。为最盛也。有剎若是。则往事之可书者。宜不胜伙。岂可任其湮没。而莫之纪乎。兹剎自唐以前。未有纪之者。纪之自宋许列始。名曰紫云高僧传。元梦观氏讥其剽窃。传闻附会。穿凿粗陋。不足观也。乃作开士传。其学博其识端。其命意奇拔。其铸辞典雅。允登作者之坛。称善史矣。过是以至今日。寥寥三百余载。禅风弗竞。日就陵夷。似无可纪者。然其间或兴或废。或因或革。则亦不可无考也。万历丙申。止止陈公始为之志。而探考疎略。众弗以为善。崇祯乙亥冬。温陵诸缙绅命余开法紫云。说法之余。追询往事。首得开士传梦观集二书阅之。始知紫云之多贤。实不胜感慕之私。时季弢黄公屡以寺志为言。而余适承二云曾公之命。方有事於楞严。故弗敢诺。迨壬午之春。余自浙归闽。诸公复召结制。而幼心傅公复以志事请。乃不揣鄙劣。率尔操觚。凡元以前。一以开士传为据。后此则考之旧碑及陈氏志。且傍采他集。而益以耳目所睹闻者。错而综之。类以聚之。其为目凡四。一曰建置而规模着矣。二曰开士而才德章矣。三曰艺文而琬琰重矣。四曰田赋而供需具矣。四者既备则一寺千载之陈迹。庶几可得其槩也。虽然。余何能志哉。余南州之鄙人也。学儒不成。弃而学佛。承诸公之命。两至温陵。虚弄口鼓。深愧无以报德。诸公不以为不才。犹以志事相委。其母乃代大匠斫乎。卤莽塞责。聊以补一时之阙。他日有具如椽之笔者出。则此志退而覆瓿可也。

　　净慈二书序

　　昔我佛设教。非止一术。如大医王。徧疗群病。而处方各异。虽曰佛智难量神化莫测。亦惟是因时因机。视其所急者。而先之耳。兹者法当末造。教化陵夷。众生之根性日劣。修诸法门鲜。克成就必藉我佛之深慈弘愿。庶可破魔网而出苦轮。是念佛一法。实为今日之最急者也。世运衰微。俗尚残忍。众生之杀机日长。恶业日深。故致干戈。满地生灵涂炭此非挽之。以仁慈又安能已杀机而转杀运乎。是放生一法。又为今日之最急者也。吾人生当此时。目击世变。修此二法。固宜如救头然。如沃焦釜。岂可少缓然。无奈其情关久闭识锁难开。反以此为虚诳而嗤之。即不然亦视为不急之务而已。其无乃警策之功少。而发挥之力有未尽欤。余昔为建州净慈庵。作净慈要语仅二卷。时为二者之书。连编累牍。观者多苦其难徧。於是反博为约而成要语。使诸人不烦广阅。而深悉其旨。所谓易则易知。简则易从也。梓行已二十余载。今莆田六观居士乃博采经论而汇辑之。成净慈二书。视余作将十倍之。余见其文富义丰。彻底播扬。使净慈之旨。无不曲畅傍通。炳然昭着。正如春雷鼓蛰。春风吹万。其警策之功。发挥之力不已至乎。是知。辞寡辞多。诸书之撰述弗一。好详好略。群生之根器各殊。故约之为要语不为悭。广之为二书不为侈。亦并因其所宜。而投其所急者也。余深善居士之有是书。故不惜肤言。僭辨其首。

　　净土四经合刻序

　　三山杨逸凡居士。笃信净土。取宝积经无量寿如来会佛说阿弥陀经佛说观无量寿佛经并华严行愿品合刻之。总标云净土四经。刻既成。命余序之。余乃焚香稽首而言曰。现水月之净剎。摄幻化之众生。佛佛皆然。非独一无量寿佛也。释迦出广长舌相。说经三百余会。历称诸佛净土。奚啻百千万亿。亦非独一极乐世界也。但其间极口赞扬。苦劝往生。为一切众生究竟成佛之大方便者。则唯极乐是归。而他土弗与焉。诸经中述极乐功德庄严者。莫详于无量寿如来会。其示往生行相。则以发菩提心专念彼佛为本。以积集诸善根为助。而又加之回向发愿。以导归极乐。语意最为周备。其次为佛说阿弥陀经所赞极乐功德庄严。与前经大意俱同。但有详略之异耳。其示往生之因。则不言发菩提心及积集诸善根。但端劝执持名号。即是多善根福德因缘。法简而易。从亦能彻上彻下。普摄三根。此土依之而修者。多获往生。则其益为甚广也。若观无量寿佛经者。乃以彼土之主伴依正。俱为系念之境。使行人身居娑婆。而神游净土。岂有没而不往生者哉。其后三观。历陈三辈往生之相。则前二经所未及详者也。夫一念净心。即可往生。佛语诚为非妄。但行愿未广。终亏全德庄严。法身与净土。又安得不远待多劫乎。昔普贤之十大愿王。则广大难量。靡所不包。所谓菩提心必于此而圆满。众善根必于此而具足。法处比丘摄二十一亿清净国土。发四十八愿。广接十方念佛众生。亦皆不出此法。无二无别也。今合四经而徧穷之。则见其文旨。互陈高下毕列众生。合随其根力。同取净土。盖临终十念。与普贤十愿。惟是一心。极乐一剎。与二十一亿诸剎。决非他物。总之指果。佛以显自性之佛。指果土以显惟心之土。法门之善巧方便。诚无出其右者固宜。诸佛同赞。诸祖同称。以为成佛之要道也。然此法门最为平实。而功利殊常。浅者多弗能信。一有疑悔。则净业难成。昔有难予者曰。心量本周。渺无边际。今端念一剎以自局。则偏而弗圆。凡所有相。皆是虚妄。今贪影响之外境以为净。则幻而非实。况厌秽欣净。则分别之见不忘。舍己从他。则狂走之情未歇。是知。念佛一法。乃为中下之根。巧设方便。诱彼进趋。正同黄叶化城。非为真实。今子极口赞扬。以为成佛之要道。则是认黄叶为金钱。执化城为宝所。非独自悞。兼且误人。窃于子不取也。予曰。子之所据。并是我佛诚言。但子不能深达其旨。故有斯难。如所谓心量本周者本体也。端念一佛者工夫也。执本体而疑工夫。又奚独念佛者之为偏而弗圆哉。所谓凡所有相。皆是虚妄者。空宗破相之谈。独不思有所谓一色一香无非中道者乎。又不思有所谓一声念佛十六妙观皆三观圆融者乎。所谓厌秽欣净。分别未忘者。固矣不知。净秽双泯者。到家之事也。分别未忘者。路途之事也。今责穷途客子而曰。何不享在家之乐。不亦悖乎。所谓舍己从他者。谓彼我横分。而向外驰逐。则诚谬矣。今念佛一门。以心念佛。全佛是心。以佛摄心。即心是佛。原无内外之分。乌有舍从之异哉。客於是语塞而退。今因述四经之旨。并拈旧日葛藤于此。非敢于佛头上着粪。盖以释疑而劝信也。是为序。

　　重刻大慧禅师书问法语序

　　达祖西来。单传佛之心印。此印不落阴界。故非思惟之所能通。不涉名相。故非语言之所能解。惟在舍诸方便。以神智冥吃而已。故世之求道者。每苦于窥伺无门进趋无路。如停骖顿辔于悬岩绝壁之下。求其能逸驾而驰者。不亦难乎。繇是佛祖广设方便。乃有参究之法。俾其从有思以入无思。从有言以入无言。自唐以至宋元。诸祖并依此法。得入佛之大光明藏。其有不善用心者。则滞于思惟。溺于言语。而禅病生焉。禅之有病。其症非一。或有堕于孤危者。则以孤危为禅。或有堕于平实者。则以平实为禅。或有堕于险怪者。则以险怪为禅。或有堕于廉纤者。则以廉纤为禅。此皆繇其见有偏枯。故情存向背耳。至有一等全无见处。但穿凿文句。以为参究。或闭目静坐。以待成佛。此乃症之最下者也。昔当宋南渡后。有妙喜老人出现于世。从有句无句下。发明大事。得甚奇伟。同辈鲜有及者。见世之病。卒莫能愈。乃以无碍辨才。直抉其根。繇深破其巢穴。如手然犀炬。魑魅难掩。如迅雷破寂。聋者皆闻。其开示痛快。真千载一人也。万历间吾闽普门居士泰宇杨公取其录中书问法语。别刻以行。可谓善施方者也。惜其板遭兵燹。温陵端刻书问。竟遗与曾天游书六通。不无缺陷之叹。今杨椒斯居士。复承先志。乃为补足。而重刻之。刻既成。持以示予。且征序焉。予曰。善哉子之能助我也。能起予也。予思。今禅家之病。视妙喜时。不啻十倍。总之皆最下之症。多是师友商量。口耳传授。如天奇之注颂古。少林之讲评唱。非特不能无思。皆邪思也。非特不能无言。皆妄言也。非特不能传佛印。且佩魔王之印也。是之谓膏肓痼癖。岂世医所能愈哉。昔虢世子有尸蹶之疾。世医拱手以为死矣。惟秦缓知其可救。为针三阳五会而活之。今日之为尸蹶者众矣。妙喜之言。正秦缓之金针也。可不深思而服膺之哉。虽然。此书盖为有病者言之也。至於上智之士。若青原永嘉之见曹溪。南泉大梅之见马祖。如世良马见鞭影而行。则此书翻成赘语。而吾道幸甚矣。吾安得若人而见之。旦夕且跂足焉。

　　永觉和尚广录卷第十三

　　永觉和尚广录卷第十四

　　　　嗣法弟子　道霈　重编
　　序下

　　金刚略疏序

　　众生汩没於生死海中。头出头没。无有出期。其故何哉。良以。心镜本净。像色元虚。而众生认以为实。由是起欣厌。生去取。造妄业。而自甘招幻轮而忍苦。譬如梦中见虎。人与虎而俱非。眼里生花。眼并花而交病。执之不舍。宁有已时。我佛悯之。为说破有之法。名大般若。般若凡有八部。而金刚其一也。金刚凡有六译。而秦译其一也。文约而义丰。辞显而理奥。实为八部之精要。其指归於破人法之妄执。了一心之实相。令诸众生不取於相。如如不动而已。余弱冠时。即知读此经。求其义於诸疏。心殊厌之。以理本直也。而释之以纡回。辞本显也。而索之於隐昧。盖多绊於二论之葛藤。而不能自脱者也。及有弗宗二论者。则又妄逞胸臆。越宗趣而违佛旨。识者呵之。故疏金刚者。不下数十家。求其善疏。莫之或闻。辛巳之秋。余自[婺-矛+牙]返建。寓居宝善。时心石师作金刚渎蒙。一宗圭峰长水。而删繁就要。以便初机。命余订之。余虽从事其间。亦不过依他作解。因人成事而已。於己心中。终未能安。故金刚一疏。反成不了之业。迨乙酉春解制后。倦於说禅。终日坦腹而卧。无以消闲。乃取是经日疏之。尽诛旧日葛藤。独揭斩新日月。但理求其当。辞求其达。无纡回隐昧之弊而已。三易稿而疏成。客有难余者曰。古疏上祖慈尊下宗二论。无片言只字不有所本。今子弃之而弗从。岂子之智。能超於诸大圣哉。余曰。是不然。子谓天亲能背无着不。曰不也。子谓无着能背内院不。曰不也。子既谓三圣相承。如水传器。则宜确守师说一字不敢移易可也。今观天亲立二十七疑。已非无着之意。无着分一十八住。亦非内院之言。则何其分道而驰若此哉。子若知无着天亲之必不背内院。则知余今日之必不背无着天亲也。客谢而退。因并录之。以弁简首。

　　四分戒本约义序

　　昔庚辰岁。余在杭之真寂。欲效颦圭峰。挈毗尼之要。以示晚学。卒以病阻。迨今春自鼓山来宝善。谢绝参请。但弘唱毗尼而已。诸人以戒本请注。作新戒方便。予曰。此宿志也故诺之。发笔於仲秋初旬。辍笔於孟冬末旬。凡三阅月。三脱稿而后成。其中若事若义。悉采之四分律藏。所有开遮。亦悉本佛制。非敢妄以意裁也。呜呼是书之成。乃在今日也耶。今当此乾坤鼎革之际。草昧未宁之秋。白刃凌空。横尸遍野。居民逃奔。山谷旦夕。莫必其命。而余乃力疾作此何哉。盖以人知世运之变。其苦为甚。而不知法运之变。其苦为尤甚。世运之变苦在一时。法运之变苦在万劫。一时之苦祸止杀身。万劫之苦祸极三途。以此较彼。岂百千万亿。能及其一哉。但人见已然。不能见未然。故於此则惊惶失措。於彼则怡然苟安也。余慨。自天启以来。耆德凋丧。晚进日趋日下。如狂澜之莫回。且又妄逞空见。弁髦戒律。不有防之。后将安极。余所以孳孳亟亟。勉成此书。未敢以世难阻也。但思。行此书於今之世。正如鼓瑟於齐王之门。不鄙而嗤之则幸矣。况敢望其依而习之乎。虽然。此亦告朔之羊也。或存或去。是在仁者。

　　律学发轫序

　　丙戌之冬。余作戒本约义。终客有以律学揭要请益者。余阅之大都。目不见律。而袭取他书。乃水潦鹤之徒所辑也。因为作律学发轫以示之。言发轫者。示慎始也。夫万里之行。起於跬步。跬步一错。万里徒劳。故初学之士。不可不慎。若夫误信。非人误习谬说。将有终身而不知其非。历世而传以为是者。其遗害可胜道哉。今之所辑。姑示诸戒之大端。使知所向。方虽未极其广大精微之致。然即是而求之。则所谓广大精微者。固不出此。正如出门膏车。先端涂辙。将无远之弗届矣。成是书虽眇。所关甚大。余所以不避委琐之诮。以成之也。若夫高明之士。自当博阅全律。何是书之足云。

　　合仁王护国经疏序

　　昔天台智者大师。广说诸疏。皆已广行震旦。独仁王一疏。流落海外。凡数百载。至宋藉贾客之力。始还本土。亦弗克大行於世。仅秘之龙藏而已。近因国运式微灾变迭至。本照上人深抱杞人之忧。乃镂仁王经板印行。普劝持诵。继而为霖上人又谓。经义幽远。非疏莫通。乃取天台旧疏合之。夫此疏传自陈隋。已千有余载。而若存若亡。不能大显於世。虽老师宿学鲜有得一见之者。今二子乃能举行於四海鼎沸苍生涂炭之秋。是知此疏与末劫众生。有大因缘。故龙天借其力。以疏通之欤。但愿。人人因疏而通经。因经而达理。则般若神力。靡所不破。亦靡所不护。而佛果菩萨。且赖之成立。况国土乎。况生灵乎。或者谓治乱循环。天之所命。闭门诵经。前人败德。今又何取於此。余谓。治乱固由天命。天命实本人心。故人心者。治乱之源也。非独释氏侈谈此旨。即远稽儒典。若大易。若洪范。亦备载之。岂可尽委之。天命而无造命之术哉。诚能深味此经之旨。则造命无遗术矣。知命君子。请於兹三致意焉。

　　杨惟逊主政诗集序

　　今春之仲。予以祝厘事趋行在。得晤杨君惟逊氏。见其英锐超逸。真奇杰之士。犹疑其必工於诗。久之出近稿相示。则见其苍雅沉郁。方轨作者。而忠义之气。时勃勃见於笔端。乃知惟逊之果工於诗也。然余谓。其资可以进道。其才可以应世。而何独致工於是。其无乃家本寒素食贫有日。其困郁无聊之气。悉愤而发之於诗。故其诗独工乎。则予悲惟逊之能有是诗也。今避乱入闽。遭逢圣主拔主驾部。岂可仍前作雕虫之业。固宜戮力勤公。劻勷王事。荡平海内。复我青毡。然后作长歌短赋。以粉饰太平。不亦快乎。故予不愿惟逊之独有是诗也。予本山野枯衲。以禅为业。今於惟逊。不能以禅学进。而乃以功名劝何哉。盖当此卧薪尝胆之日。受人之爵。食人之禄。而以禅自高。则非人心也。惟逊岂其人乎。俟他日功成名就之后。布袍黄冠。访予於石鼓峰头。固当自有别论。

　　澹轩集序

　　昔庄生论诗云。诗以道性情。温柔敦厚诗教也。即此观之。则诗惟在得其性情之正而已。后世之论诗者。反是专以雕琢为工。新丽为贵。而温柔敦厚之意。索然无复存者。是岂诗之教哉。潭阳立上人素不学诗。然亦有其诗。盖逢缘遇境。偶有倡和。若诗若偈。各若干首。今夏来剑州宝善。出其全帙示余。予见其诗。盖有古之道焉。其情宛而至。其气肃而和。其辞雅而温。其趣清而逸。无非率其性情之正发其所欲言者。而已至若末世妖丽之形。刻画之苦。烦嚣之气。浮冗之辞。毫无所与於其间。其於庄生所论。不既近之乎。夫诗之道。其废久矣。不意。子之能若是。但非世俗所尚。世鲜有能知之者。然子亦非求知於世也。老子曰。知希者贵。子之诗其可贵者矣。故特为弁其首。以贻诸后云。

　　植桂集序

　　昔四圣演大易。箕子陈洪范。已究极天人之际。深晰感应之机。然人见世之感应。有不尽然者。故弗能深信。或谓。可以幸得幸免者。或谓。如草木生长荣枯。於大造之中。亦任其自成自化。而天实无意者。至有仁人孝子拂郁莫伸。卒无以自解。亦不能无愤於天道之无知。而况其下者乎。自佛教西来。首唱因果之说。贯通三世。无微不悉。而大易洪范之旨。始大着明於世。然世犹有忽而不信者。则以其情尘难遣。我相方坚。故於诸圣之言。弗克深省。是之谓违天。是之谓侮圣。罪何加焉。虬溪姜居士志在学孔。而惟违天侮圣之是惧。乃有植桂之刻。入宝善命予弁其首。予曰。子虽善言。其能有愈於诸大圣人哉。故惟以敬天尊圣之说告也。是为序。

　　晞发集序

　　晞发集者。宋遗民谢皋羽所着也。皋羽抱长材负大志。适逢世难。伶俜他乡。而艰贞自守。志不少易。慷慨悲歌。以终其身。闻者莫不义之。余读宋遗民录及婺州志。已知皋羽之志节卓然。为宋季奇士。及得是集观之。始知其诗。若文皆力追唐辙。古风诸什。则与李贺张籍并驾。五言近体。则与孟郊贾岛齐肩。至其所撰诸记。则出入於昌黎柳州之间。总之无片言只字。落宋人口吻。杨升庵谓为宋季文人之冠。其然乎。然愚谓。士所竖立节义文章。千载并重。若皋羽者。其孤愤一腔。血泪数斗。直可上追采薇。下同楚骚。非杜子美李青莲辈。所可恍惚也。且予见黄潜集中。称其风节行谊。为世所尊师。后进争亲炙之。杖履所临。一言一笑。无非教也。若然则皋羽。又非激烈任侠。为一节之士也。是岂止为宋季文人之冠哉。予适丁世难方殷之日。屏息山林。忆其人论其世。不得不三复是集。故为序而行之。

　　继灯录序

　　禅家历世相传。喻之为灯。取其能破暗以显物。亦取其能继照於无尽也。自宋景德间。道原大师始为传灯。嗣是则有广灯续灯联灯普灯之作。所述互有详略。学者难以尽考。由是大川济公。合之为会元。始终一贯。后学便之。功至渥也。若绍定以后诸师。会元未及收者。犹赖续灯收之。但采录未备。且止於宋末元初。自元以至今日。将四百载。诸师霾光铲彩。未获着明於世。伊谁之责乎。愚不自揣。乃於戊子之春。博采旁搜。冀以缉补前阙。至庚寅夏。复得远门柱公所辑五灯续略。益补其所未备。无何而病作殊剧。历三月始愈。愈则目加昏耳加聋。手亦不能复亲笔砚。故其所录。尚阙成化以下。盖止乎其所不得不止也。录凡六卷。名之曰继灯。或谓禅家贵在心悟。语言文字。其糟粕也。何必连编累牍。牵枝引蔓。如五灯耶。况又益之。为继灯耶。是不知言可以障道。亦可以载道。执之则精醇即为糟粕。了之则糟粕皆为精醇。言顾可尽废欤。至其所录。或详或略。则亦因其时与机之不同。其势不得不然也。如少林面壁二祖安心。此则上古结绳之政也。继而有信心铭法宝坛经。则轩辕之书契也。唐世马祖石头二派。浩浩说禅。非三代之礼乐乎。宋世五派竞兴。五灯迭出。非洙泗之六经乎。时当略则结绳不为少。时当详则六经不为多。要在逗众生之机。以明本有之性而已。若责春秋之民曰。何不为结绳之简。不亦悖乎。至今日而犹有作者。非得已也。政如六经之后。复有孟氏之七篇。道性善称尧舜。倡仁义息邪说。亦以明先王之道耳。岂曰益之而为赘哉。若夫所录混滥。弗当於西来之旨。则如王通之五经。虽自谓可继孔氏。而不自知实尘饭涂羹之戏也。其罪戾不亦重乎。此则吾之所深惧。而不能自逃者。尚当质之大方。以俟郢削云。

　　补灯录序

　　达摩西来。创示心要。翻尽从前窠臼。由是分灯续焰。化满支那。非但坐曲[盝-(彖-豕)+?]床者。能鼓舌播扬。即农夫馌妇。钓叟樵翁。皆能抵掌而谈禅悦。此岂一人耳目之所能尽穷。一手编牍之所能尽载哉。唐兴以来。纪宗门下机缘者。始有宝林传。在五代则有续宝林传及圣胄传。至宋景德间。道原师始合三传。而益以近事。名传灯录。其同时有李遵勖者。则谓。其所收未详。乃作广灯。嗣是佛国白公作续灯。於建中靖国之初。迄淳熙间。晦翁明公作联灯会要。其同时复有雷庵受公。亦谓。其所收未详。复作普灯以广之。此之五灯。卷帙浩繁。学者难以尽通。由是大川济公。始合五灯为会元。后学便之。但其裁削之下。点额者多。不无遗珠之叹。况采录亦自未备。如准河以北。金有大定一灯。大川亦未及见。则其遗漏。不既多乎。此后复有续灯者。不知何人所作。其所收为最广。其滥竽者。亦为最繁。然藉此得见前五灯之所遗。则其功亦伟矣。今之学者。惟知有会元一书。续灯则秘之大藏。虽名德俊衲。有终身而弗一见者。呜呼。诸师之苦口微言。披心沥胆。仅以承尘土饱蠧鱼。不亦深可痛哉。予乃为尽搜续灯。因旁及诸传记。择其可传者录之。凡得一百八十五人。总而名之。曰补灯录。夫大道圆明超旷。逈出世数。阙之何所减。补之何所增。但为世谛流通。发前贤之秘光。开后学之智眼。则与其阙之。孰若补之。毋谓。此尽大川已拣之砂。便可弃而弗顾也。

　　佛祖三经指南序

　　禅家有所谓佛祖三经者。丛林中传习已久。大都无高远广博之谭。皆日用切近之诲。不过防浮情诫邪业。以轨之于正道。是学佛之初门。而迪蒙之宝训也。凡为僧者。不可不知。正如为山九仞。功必始于一篑。若舍一篑。而谭九仞。虽童稚亦知其必无成耳。近世禅流。浮慕高远。耻谭卑近。见此等书。輙掉头弗顾。妄以为。上根上智。不屑及此也。不知。上根上智。正不妨兼修中下。如饮光尊者。一笑传衣。称宗门第一祖。而常行头陀。终身不舍。岂根智之弗若哉。今此辈根智视饮光。为何如也。不过妄情难制。乐于放逸。故托言高远。自便其私。吾知其必自[日/出/大/米]自弃而已。兹霈子初注是经。用为末学指南。会意发挥。亦自明畅其有一篑之思云。

　　禅林疏语序

　　禅林之有疏语。非佛制也。亦非祖制也。但此土有僧以来。引群生以归佛海。其间表事陈情。则必有藉于疏。故疏之为用。其来已久。在唐宋时。丛林中特重是职。非才学兼优者。莫与其选。入　明以来。僧中堪此职者实鲜。但因袭陈文腐语。苟且应酬而已。予昔在众日。每任是职。苦于无旧可因。故率多杜撰。应酬积之既久。不觉成帙。有好事者。谬相珍重。抄录以传。盖三十余年矣。近见有俞君时笃。乃为镂板于武林。而泉南诸善友。亦复继武林。而杀青焉。不过谓其事虽细而用实难废。辞虽鄙而意亦可达。此诸君流通之意也。若诸大丛林中。必有奇杰之士。启口尽珠玑。挥笔成风云。又安用此哉。漫题数语。以引其首。

　　般若心经指掌序

　　般若无知。诸法本寂。根由一真之妙体。影现二谛之浮名。似实似虚。非虚实之所能拟。亦离亦合。非离合之所能明。所以空而非空。有而非有。互成不妨。互夺并存。亦可并亡。泯立无阂。隐显自在。是谓般若之玄宗也。怎奈凡心易惑。智火难然。如举网以张风。似从波而捉月。徒历艰辛。翻成障碍。由是百苦交缠。千殃并集。都由此一念之执耳。兹般若心经者。文约而义寔丰。词显而理殊奥。首开空色两门。专破有无二执。有无尽而实相可显。色空合而妙义方圆。日用明此般若之道。思过半矣。尝见诸家注释。罕臻其奥。唯贤首孤山二疏。果称法坛老将。但广摭经论。侈在筌罤。非初学之所可通。故兹特为指掌。使其易见。所以便初学也。然万里之行。起于跬步。观者幸毋忽焉。

　　删定笔畴序

　　明初有隐君子王达。陆沉塞北。撰书一编。命名笔畴。以其言皆平易无奇。而实切于人生日用之常。有如畴也。然予想见其人。必备观世变。久经忧患者。故所述皆切中时弊。实为衰世。远害全身之要术。立行成德之格言。且其言既浅近。不必问初机宿学。皆可一见而喻。其劝化为尤广。而感人为尤速也。使能遵而行之。则唐虞三代之治。又何让焉。语云。器不必皆瑚琏。适用为先。药不必皆参苓。治病为急。其是书之谓欤。是书首自户部郎中林公枢翻刻于金陵。次则右副都御史韩公文。重刻于西夏。此二刻皆三十二章。后山东宪副潘公玉卿。梓行于济南。而新安戴仲良氏。复梓行于建州。此二刻皆七十七章。予详之潘戴二刻。乃其全本。而林韩二刻。乃其删定本也。兹重为删定。得三十九章。复于每章。各标其目。有如荀焉。建州谢纯一氏。见而善之。请梓以公同好。甚盛心也。乃为述其颠末。如此。

　　寿谢献可居士七十序

　　丁酉之秋。七月十九日。属予八十初度。建州谢君飞卿氏侍乃翁献可老居士。特斋香供。远来称贺。且请升座。举扬第一义谛。为四来缁素。结法喜之缘。既而进言曰。愚父子叨居老和尚会下。凡二十余年。饫领醍醐。佩服法教。无间然矣。兹者八月二十有八日。乃值家君七十初度。亲友毕会。敢因老和尚大寿。特丐一言。为家君寿。且欲垂为家谱。使子孙绳绳相继。为善不坠。予不得而辞。谨按。翁讳以懋。字献可。建州建安人。姓谢氏念墩桂林其世居也。系出宋驸马梅溪公。与理学迭山先生。其冠盖蝉联。代不乏人。至父颐仰公。好善乐施。有长者风。亦尝归依寿昌先师于董岩。持斋念佛。凡四十余年如一日。生子三人。翁其季也。翁幼习举业。未遂厥志。然赋性刚方。秉质朴茂。睦族惇亲。恤茕周急。任天率履。毫无涂饰。故每为当路诸公祖所赏识。且各有表楔见褒。以彰风德焉。娶陈氏生子六女一。婚嫁皆毕。长即飞卿氏讳旌。少游郡庠。食弟子饩。文行彬彬。蜚声艺苑。其余各安本业。孙曹十余人。冢孙龙锦继游泮。其诸孙则皆嶷嶷争秀。方进而未艾者。予尝窃试论之。自乾坤鼎革以来。人心世道。交相变易。日趋于下。殆不可捄。所赖惟善人君子。以佛法阴翊之。庶几存什一于千百。不然。何所抵止哉。昔宋文帝。谓其臣何尚之曰。适见颜延之宗炳着论。发明佛法。甚为明理。并是开奖人意。若使率士之滨。皆感此化。朕则垂拱。坐致太平矣。夫复何事。尚之因进曰。夫百家之乡。十人持五戒。则十人淳谨。千室之邑。百人修十善。则百人和睦。持此风教。以周寰区。编户亿千。则仁人百万。夫能行一善。则去一恶。去一恶则息一刑。一刑息于家。万刑息于国。则陛下之言。坐致太平。是也。然当今之世。淳风既漓。而不轨者。以谓。为善无征。而竞趋于恶。以故。兵戈纷错。刑网稠密。且殃及良民。其惨有不可胜言者。若使天下皆如谢氏。祖父子孙。历世相传。奉佛受戒。积善修德。其所以训诫子孙者。唯读唯耕。克勤克俭。然则虽有兵刑。尚复何用哉。宋文所谓垂拱坐致太平者。为不诬矣。且翁今年登古稀。而须发皤然。面有孺子之色。其寿考殆未可量也。其俊子贤孙。济济满前。家声丕振。则善庆所锺。他日必有竖光明俊伟之业。大度越于前者在也。予老。久不亲笔砚。凡求文者。力辞去之。独于飞卿氏之请。不能忘情。故特为举佛法之有益于世者。以为翁寿。是为序。

　　题跋
　　古梅禅师语录跋

　　直指之宗。盛於唐。衰於宋。至元而五灯之失嗣者三。唯临济曹洞二灯仅存。然临济得之在痛快。而失之在卤莽。曹洞得之在绵密。而失之在廉纤。至於卤莽廉纤。而流风余韵。几乎息矣。当其时。临济一宗。唯雪岩钦。崛起於衰残寥寂之余。庶几不失家法。嗣之者唯高峰妙。铁牛定。定之后有般若诚。诚之后则古梅友公继之。友公初参末山本。后受般若钳锤。卒于钵盂动定之际。顿断命根。脱尽区宇。遂据高仰席。握金刚圈。呵佛骂祖。使鬼驱风。衲子之腰包而趋者半天下。则临济之道。赖以不坠者。非师而谁。　明兴以来。斯道益晦。所在登华王座。称善知识者。輙以野干之鸣。混滥狮吼。卤莽之甚。莫有今日。又安得起。古梅诸老。而一正之乎。昔者临济之道。至风穴而衰。穴升堂演法。輙至挥泪。使其见有今日。又不知痛哭之何若也。兹游书林登仰山。礼古梅老人塔。获睹兹录。正如阴晦长夜。忽睹夜光之珠。故喜跃而跋其后。

　　雪峰语录跋

　　粤自嫩桂肇昌以来。推得人之盛者。莫如马祖。其次则推雪峰。雪峰老人。从德山棒下。脱却桶底。鳌山店里。倾尽家珍。便尔七纵八横。盖天盖地。归闽演法於象骨峰下。不说理性。不事遮遣。但突然而出。凡一言半句。无不超群拔萃。坐断古今。非心意识所到之境。真诸佛之慧命。列祖之骨髓也。其后分灯扬化者。凡四十六人。衍於云门法眼两派。谓非源远而流长者乎。予自脱白以来。渴慕雪峰之语。恨不多见。及考之大藏。竟遗落弗收。后得雪峰寺藏板。如获瑾璧。但见其卷后所录杂偈。及蓝氏遗嘱大师遗诫等篇。率多伪妄。反掩前人之美。心殊病之。一日在古书肆中。得元至治间樵隐逸所镂板。始知卷末所增。皆非其实。今一依樵隐本校定。诸方若欲知木球下事者。当於是乎求。

　　鼓山兴圣国师玄要集跋

　　甲戌之春。予初到鼓山。即首询兴圣语录。无能知者。后检之大藏。乃得见是录。然亦仅一小帙。盖是后人收拾於朽蠧灰烬之余。非复了宗所集之旧也。缺漏良多。水隺不少。观者未久輙已欠伸思睡。又安能了其归趣哉。予乃於暇日。订其亥豕。删其重复。庶几复见兴圣面目。大都兴圣语言。不尚奇险。不事文饰。但於寻常口头。显石火电光之用。瞬目千里。难为凑泊。凡出一言半句。则千人万人摇撼他不动。拟议他不得。此非肘后悬符顶门具眼者。其能然乎。当知。象骨家传。本自如是。师能深得其旨。故当日有圣箭子之称也。兹为校定。用备高鉴。昔竹庵珪谓。是录唱高和寡。后世禅学。或不能知。今日而有能知是录者。则鼓山道法。不至寂寥也。

　　题卓吾焚书后

　　卓吾与天台。初为莫逆交。因论学不合。遂至成隙。后二家之徒。亦互相诋訾。至卓吾不得其终。皆论学为之媒也。此其病在以情学道。以情学道故靡不溺于情。虽学问益博知解益广。而我执之情益盛。由是坚愈甲冑。利愈戈矛。其势不至于相残不止也。其所持论。天台以人伦为至。卓吾以喜怒哀乐未发为至。余向居楚时。所接缁白。率皆左袒卓吾。余谓。天台勿论矣。即卓吾亦未能无过也。譬之手焉。舒则为掌。卷则为拳。拳掌虽殊。手体不变。何容取舍哉。今所谓人伦之至者。拳之舒为掌也。所谓未发之中者。掌之卷为拳也。一则执掌为至。一则执拳为至。其相去能几何哉。使其知手之体。则所执拳掌。特龟之毛兔之角耳。盖闻。道不涉动静。而常为动静之体。道不落有无。而常为有无之君。今之学道者。必欲舍动而取静。舍有而取无。是岂中庸之意哉。昔韩大伯点雪窦偈曰。一兔横身当古路。苍鹰才见便生擒。后来猎犬无灵性。空向枯桩旧处寻。卓吾执未发之中。正所谓枯桩旧处寻也。岂知喜怒哀。乐之际。而未发之中。已如赤日悬空。无可逃避哉。其所见若此。所以不能转喜怒哀乐。而为喜怒哀乐所转。当逆浪颠风之会。生死危疑之间。毫无主宰。遂至自刎。哀哉。

　　题般若无知论后

　　紫栢老人跋此论云。用之以出世。度越诸乘。稳证自心。用之以经世。即事即理。横拈倒弄。靡不合圣帝明王之辙。客有疑般若之道。不宜於经世者。余谓。般若之所诠者二空也。二空之所显者一心也。此心既不受人法之障。则虚而灵寂而妙。世出世间。何用而不可哉。倘谓般若不宜於经世。则是一心不宜於经世也。一心不宜於经世。则尧舜禹汤文武之治功。果孰从而建立乎。且愚观古之为帝为王为贤为圣者。靡不由忘人法。而后能臻其妙。使其法不忘。以法成碍。人不忘。以人成碍。人法交碍。百过俱萌。虽欲践仁义修礼乐。不过勉强安排。外袭其迹而已。一遇荣辱毁誉之加。能受之若虚空乎。利害得失之际。能视之若龟毛乎。生死险恶之会。能挺立如金刚乎。不特此也。即一技一术之微。人法不忘。亦无能臻其妙者。如舞剑者。必手与剑忘。剑与手忘。然后纵横抛掷。靡不合度。稍有不忘。则局於度矣。如斫轮者。必手与轮忘。轮与手忘。然后疾徐应心。不乖其则。稍有不忘。则失其巧矣。由此观之。孰谓般若不可以经世哉。壬申初春读此跋。因客问而为题其后。

　　题招庆放生卷

　　放生一法。鬯佛海之仁波。脱世间之苦阱。云栖老人舌根拖地久矣。招庆慧空师续演其波。乃开池结社。月为一会。人乐从之。且以其地控湖山之胜。波光映月。翠色浮烟。川泳云飞。悠然得所者。固甚众也。今空师特持楮来。索余一言。余复何能赠金之黄哉。然不免为塞白以归之。祇如古人道。护生须是杀。杀尽始安居。既是护生。作么生用杀。莫是本自无生。安得有放么。莫是生即无生。放即无放么。莫是据南泉斩猫之令。用归宗断蛇之机么。若恁么会去。却似隔山取火。月下挑灯。大没来由。毕竟作么生。呵呵。湖南罗汉长相对。直为宣通古至今。

　　题周振伯居士血书金刚经后

　　般若妙光。如金刚焰。无可凑泊。如金刚剑。无可护存。三千诸佛不敢出头。历代祖师无处藏身。又岂手笔之所可描写。血纸之所可呈似哉。今居士穴肤沥血。力书此经。以报母恩。福德不无。但不免是世间之孝。更须知此一点一画。无不出於居士之笔与血。此笔与血。无不出於居士之手与身。此手与身。无不出於居士之报母一念。今问此一念。果自何来乎。若能从此看破。则无能写所写。无能报所报。无能生所生。亦无无生矣。至此则汝母成佛。其来已久。经云。其福德与虚空等。非算数譬喻所处及。岂诳语哉。居士勉之。

　　重刻仁王经跋

　　仁王护国经者。诠性空之玄慧。显实相之妙体。护佛果护菩萨。舍此更无他道。然今独以护国得名者何。以此道用之以治心。则坦趣寂灭。用之以治国。则坐享无为。至於世运式微。灾难并兴。其根苗所起。积祸之原。非此亦莫能拔而除之。故佛与诸大国王。丁宁再四。令各受持以绵宝历。以益睿算。以殄天灾。以纾民困。功利殊常。未可亿测。宋元间。丛林朔望。必共宣扬。至我　明。丛林之礼法既废。此经无或知者。近日潢池弄兵。天骄肆虐。饥馑荐臻。苍赤涂炭。闻谷大师深抱杞人之忧。乃命工镂板。俾众讽诵。以仰答　国恩。然登高而呼千里。无或应者。建州黄梅庵本照上人。独能抽资。梓行闽中。使大师若在。其欢喜赞叹。当何如也。兹令厥徒。赍经来婺。命予为跋其后。余随喜赞叹。固不胜踊跃。但更愿。凡我同伦在处讽诵。俾天灾永靖。鳌极常安。庶几不负我佛嘱累之训。亦不负圣天子覆育之恩也。若谓此经不充应赴。视为闲典。岂释子之用心哉。

　　永觉和尚广录卷第十四

　　永觉和尚广录卷第十五

　　　　嗣法弟子　道霈　重编

　　记
　　请方册藏经记

　　诸佛慧命。非文字也。然托之文字以传。故善读者。化文字为慧命。不善读者。化慧命为文字。虽曰化慧命为文字。而文字之存。即慧命之存。如春在花。花未残则春为未残耳。震旦以文字寄慧命者三藏也。六朝以前。诸经始至。唯唐为最盛。至宋而寝衰。即译经之局。仅一开而不能再。至元则译经之局弗开。然藏板流通。尚不下二十余副。至今日则前板散失。视元已少十之九。仅有南北二藏而已。南板历年既久。字画寝没。且舛讹甚焉。北板虽善於南。而藏之禁中。非奉明旨。谁敢问之。夫仅仅千载之间。而盛衰相悬若此。使再传数百年之后。则二板之存。果可保乎。二板既不可保。有再刻藏如　高祖　成祖者乎。　二祖不再出。则慧命无所寄矣。诚思及此。则大法垂灭。已若日之坠西。岁之临暮。欲延慧命以待将来者。可无数百年之远虑哉。嘉靖间。袁汾湖尝忧之。而力不能举。万历间。紫栢老人痛剧於衷。乃与诸宰官。往复较量。易梵帙以方册。以其价廉而功省。易为流通。使寒邦僻邑。皆得窥佛祖之秘谋。甚善也。第惜当日任事者。唯法本道开二师而已。法本早已作古。道开亦以病隐去。老人且以妖书之祸。竟至长逝。而刻藏之缘。遂乃中阻。后虽有继之者。率不得其人。唯赖金坛诸金汤。稍续刻之。然仅及十之六七。又不知完局当在何时也。吾观紫栢之悲心热肠。如惜命根。如捄头然。而后人乃若秦人视越人之肥瘠。非徒无益。且因以为利焉。人品之相悬。何至此乎。崇祯戊辰之春。秀实居士来荷山。谈及方册藏经。欣然愿请之。余乃以六月八日。冒暑踰岭。七月朔抵[木*巂]李楞严寺。以暑毒抱病甚剧。半月而病差。请经以归。至钱塘值海潮之变。水陆居民。滔没者以万计。而余舟独脱於险。则藏经之力也。然帆落水。而舟几覆者亦三矣。舟至清湖。山溪亦涌涨。平陆成江者七日。及水落。则路崩桥折。涉者往往遭溺。至八月十七日。始还富沙。居士一见喜甚。而不能言。盖余未归前数日。有传余病剧者。又闻浙中大水之灾滔没甚众。故居士一见。如隔世再逢。喜可知也。呜呼斯藏讵可容易哉。紫栢如申包胥号泣秦廷。苦心血泪。积数十年之久。始克就此。而居士慷慨挥金。余则出万死一生。以获斯藏。斯藏讵可容易哉。后之观斯藏者。倘能由诵读而精义。由精义而入神。由入神而致用。庶几不负刻者请者之勤劳。而诸佛慧命。且藉是而辉映於不穷耳。是为记。

　　重修圣泉岩记

　　潭邑之南鲜巨剎。剎之着者唯圣泉。乃唐刘大师卓锡处也。大师尝游此山。以锡卓石。泉随锡涌。乡人异之。遂为立庵。嗣是代有兴废。邈不可稽。胜国之季。僧普德拓而大之。稍如丛林之制。立田百亩有奇。迨国朝正德间。斗峰僧道旵来主院事。适县奉部檄。取田入官。而存者无几矣。续有徒德胜继之。遂克大振其业。重创大殿禅堂丈室三门。视旧制倍之。时当嘉靖七年也。至三十年。建桥九间於山之麓。复甃石路。自桥直抵於庵。其衣钵之余。仍立田以充香膳。胜公没。甲乙住持。内外恒数百指。至天启初。屋复老朽。众僧欣然。各殚其力。若大殿。若禅堂。若丈室。皆更新之。功告毕。是为崇祯元年。兹夏以河伯之患。桥为崩塌。众复建之。如胜公之旧。时僧益众食益繁。田之入者弗给。乃共增立。至若干亩。呜呼盛衰何常。要在得人。胜公之后。亦可谓有人矣。朽者新之。阙者补之。予於后人何诛。虽然。梵剎之建立。讵可以创修当佛事哉。予束发游其地。知圣泉稔矣。所居霜颅螺顶。楚楚令仪。视诸剎为独胜。今复游此。则见其朱楹画栋。掩映岩峦。绿疎青琐。吞吐云月。其超轶前规。为何如也。然诸君亦颇忆前人之事否。予闻。昔嘉靖间。禅堂如斗。聚十数衲。修圆觉观。於时金峰禅师为座元。天真禅师为西堂。克期三载。多获现证。非汝岩中之故事乎。万历初。云阳禅师。以居士服。来听楞严。遂从剃落。卒为大善知识。非汝岩中之故事乎。令范不远。良导有方。顾力行何如耳。今诸君丁此日中之运。乘此希遘之缘。请毋自限。各着祖鞭。则般若之门可入。光明之殿可游。庶几不令金峰诸老。擅美於前也。区区修创云乎哉。是为记。

　　荷山庵记

　　荷山古剎也。弘治间为祝融氏所废。厥后金地。鞠为茂草。福产没於豪右。盖有年矣。逮天启初。里人见泉徐居士及厥嗣柞等。咸归心佛乘。矢志净邦。徘徊旧址。不觉怆然。乃赎其地而重创之。由是宝殿耸空。危楼碍日。禅房映月。丈室雨花。金躯晃耀於中天。香雾氤氲於法界。且赎山以广樵采之地。立田以充香膳之需。法物供器。无不毕备。经始於天启壬戌。毕功於崇祯戊辰。功甫毕。见泉公。遂及大故。诸子惧岁月迅驰。人心叵测。谋贞之石以垂有永。乃征记於余。余惟。建安古称法窟。胜剎相望。然皆集众缘以奏绩。未有独任而独成者。今公介然其力。化棘林为宝坊。现圣像於幽谷。其施可谓巨。其功可谓宏矣。呜呼施者固难。受者不易。后之居此食此。亦思何以报德乎。若能体公之心。而不愧佛之教。遵佛之教。而不负公之心。则公於僧为金城。僧於公为法筏。讵弗休欤。其或滥竽缁侣。不循清检。虚蠧施利。罔念前功。则滴水粒米。何非铁丸铜汁哉。法戒凛然。圣言不妄。凡我后人。确宜自律。是为记。

　　重建龙头庵记

　　东峰之东有山。矫首云端。如跃如飞者。龙头山也。山之上。土演而沃。林苍而密。中有朱楹画栋。峥嵘于晴岚夕晖之间者。龙头庵也。庵之立。不知昉於何年。至国朝已湮没於荒草凉烟。无可复识。嘉靖己亥。江右僧德让。寻挂锡之地。得牧者指之。因获遗址。檀越江君等遂施其地。乃结茆以居。凡数载。适江坑仙庵既废。众檀议移旧殿於此。续创两廊三门。仅成兰若。仍化立田若干。以为香灯之需。无何让公迁化。诸檀请斗峰僧德日。继治其业。日公德风四被。善缘日集。思成广大之规。乃请本师天真和尚主缘。吏部李公默为之外护。不期年而大殿禅堂两廊三门。皆更新之。时当嘉靖庚戌也。及日公示寂。厥嗣弗守其业。至万历丙子。乃请僧明嵩居之。嵩公当衰否之余。极力砥砺。备尝辛苦。复得徒真玉辅之。遂克大振其业。於万历壬寅。改创方丈斋堂及云厨库司等。仍增立山林田产凡若干。由是栋宇之宏丽。香积之富饶。推为一方法苑之冠。继而玉公以中年遽没。幸有孙性乘。能世之故。如日之升。方进而未已也。今嵩公年已八十有四。而精力之爽健。不减少壮。脊梁如铁。双瞳如漆。莅众以严。律己以约。至于好善乐施。尤其天性。盖亦僧中之杰然者也。兹公惧木末之光未能有几。而兴替之本末。创守之艰难。不可以无纪也。乃请余。为述其略。用以永垂来鉴云。

　　重建黄梅山灵源庵记

　　建州出东郊。遡流而上。几五十里为南源。源之穷有山。岿然出云者。黄梅山也。中建庵曰灵源。自唐僖宗乾符二年乙未。杭沙门净海。始卜筑于兹。海实出于黄梅五祖之嗣。故以黄梅名山。志不忘所自云。厥后历宋历元。岁久倾圮。迨国朝洪武五年壬子。比丘觉明。复募众建庵以居。正德元年。僧慧海。别构丈室三间。嘉靖己亥。郡主钱公。召僧圆净住持。以本境五里四水归流之地。悉给本庵焚修。至万历某年。属前僧迁化。里中耆德。佥请僧真能主之。能斗峰天真禅师之五世孙也。俭朴精勤。垂二十秋。遂克大振其业。及见栋宇将挠。势难久仍。乃鸠工聚材。革而新之。中为大殿。前为三门。左为香积。右为客寮。或爽而为楼。或密而为室。唯丈室三间。尚存慧海之旧。经始于天启某年某月某日。告成于某年某月某日。是役也。不咨众谋。不藉群力。独取办于一己。而规制之恢宏。视昔大有径庭。亦可谓难矣。丁卯之冬。余应大云之请。道过黄梅。住僧固请。为纪其事。余惟。黄梅之居高且广矣。黄梅之产富且腴矣。师之所遗。弟之所受。止于此而已耶。昔者黄梅五祖。以金刚圈。笼罩天下。末后唯一卢行者。能夺其圈而用之。至于今是赖尔。后人若能于卢行者用处。钻研得入。则黄梅一脉。庶几不坠。而今日重建之功。亦庶几不唐捐云。

　　净名庵记

　　楚石居士。家居锦江之上。读孔氏之书。修孔氏之业。行将曳履文石。读秘木天者也。乃其风致凝远。迥然有出尘之趣。早岁筑庵於巴岭之阳。路转山回。谷深云密。居士时避嚣息影。其中同二三缁流。或禅或诵。作出世行持。闻谷大师至潭。乃为命名曰净名。因为之记。居士来鼓山。出此记示余。余读大师记。其吃紧处。欲渠学居士行。具菩萨心。深入不二法门。以臻于不思议之本。今试思。居士行从何处学。菩萨心从何处具。不二法门从何处入。要之欲学居士行。必先具菩萨心。欲具菩萨心。必先入不二门。能入不二门。则横心所发。无非菩萨之心。横身所作。无非菩萨之行。即极之。至于借座灯王。取饭香积。种种不思议事。又孰有出此不二者乎。然此不二门。毕竟从何处入。咄。

　　重兴开元寺尊胜阁记

　　开元之有尊胜。盖昉于黄氏之桑莲云。按志。唐垂拱二年。州长者黄守恭。昼梦僧乞其地为寺。守恭曰。必须树产白莲乃可。僧喜谢忽失所在。见千手眼菩萨腾空而去。越二日园中桑果产白莲。守恭即产莲处。建尊胜院。延匡护大师居之。有司以瑞闻。勑建莲华寺。后寺号屡更。至开元二十六年。始易今名。寺之居广。至一百二十院。而尊胜其肇基也。熙宁间。僧本观建大悲阁於其中。绍与中灾。后更主者六。草创卑陋不称。至庆元四年。僧法暄改作新殿。郡缙绅梁克俊李谌实合赞之。至正丁酉灾。戊戌僧法持重建。嘉靖间废。尽为告给者所有矣。崇祯五年壬申。寺僧戒煌。思本源之地不可不复。乃捐衣钵。赎其故地。郡刺史叔暗陈公为主缘。繇是众缘辐辏。更创杰阁。上奉西方三大圣。而环周小屋。以便居守。越乙亥冬。始告成。规制弘敞。丹艧辉煌。尊胜之旧。复耸拔于云中矣。余以是冬。开法紫云。乃登阁问故。凭吊之余。不能无遐思焉。昔匡护大师。每夏讲上生经。輙致千人。非尊胜始祖乎。慎公法嗣慈明见梦罗山为禅者师。非尊胜十世孙乎。至于禅教律三宗。如麟如凤。出于世瑞者。不下二三十人。非尊胜之毓其秀。发其源乎。是尊胜者於周为[漦-未+牙]。於汉为沛。梦观氏其知言哉。然今日之尊胜。地如故也。阁如故也。圆顶方袍亦如故也。观者犹以今古不相及为恨。其故何哉。抑余闻之故老。云昔尊胜兴而寺繇之以兴。尊胜替而寺繇之以替。是尊胜乃一寺之权舆也。今尊胜复矣。英衲之鹊起。法音之雷震。可计日以待也。诸君其勉之。以应斯会。因援笔而为之记。

　　翠云庵记

　　余居真寂两载。多见敝恶之辈。冒据师席。浩浩说禅。学者承风。如狂如醉。真所谓裨贩如来者也。余乃思为自逸之计。一以惩禅学之敝。一亦耻与此辈同称知识也。因来余杭之西舍。得片地可居。乃黄氏山也。及询之黄氏。则皆醇醇儒生。有长者风。遂乐捐其地五亩。乃卜日辟土为基。陶土为瓦。鸠工聚材。首事於戊寅之八月。落成於明秋之九月。及辛巳岁当大祲。庵中数十人。分卫实难。适建州有书来请。遂移锡返闽。而兹室则付之智慈。以奉香火。有术者告余曰。兹地不可居。余曰。何也。术者曰。凡居者宜向南。今向北。则无光明发越之意。凡居者宜有对。今无对。则无知遇接引之人。以是二者不宜居。余曰。诚如子言。但顾居者为何人耳。功名之士。志在功名。则必重知遇希发越。若缁衣禅侣。弃俗入山。甘守寒寂。又何取於此。今居此者。但能灰头土面。分卫自给。宁求向晦。毋求向明。宁求自立。毋求世宠。则于斯道。其或庶几。因为之记。用以垂诫来者云。

　　重建鼓山涌泉禅寺记

　　天下之事。佹兴佹废。若靡有常。然亦若有常。而不可强者。则时焉耳。时之未至。虽巨力任之而弗就。时之既至。虽绵力举之而克成。吾於涌泉之事见焉。自涌泉之废於嘉靖壬寅也。僧之欲力起其废者。不一其人。需之至九十载。不一其时。而卒莫底绩。至远延博山父子主其席。彼望重一时。僧众乐归。诸檀乐护。则兹寺之复。宜同插草而竟。以博山任重辞去。此岂非时之未至。虽巨力任之。而弗就者乎。余之来兹山也。在崇祯之甲戌。其时寺中犹半草莽。有大殿岿然中立者。宫保曹公学佺。重辟草所建也。殿之傍为斋堂。堂之后为客寮。为香积。为库司。则皆众僧建之。以延博山者。殿之后为法堂。堂之右为方丈。则僧弘晓之力也。方丈之前为禅堂。乃以西庵改为之。狭陋不足以居广众。余时徘徊四顾。凛然有弗胜之惧。是冬兵宪林公弘衍。为建钟鼓二楼。明年曹公复为建天王殿。丙子秋。为建藏经堂於法堂之东。丁丑春。余以闻谷大师殁。千里赴吊。遂留居真寂。凡五载而后归。归则见大殿为海风所劫。两角已崩。淋漓满地。虽佛像如生。而金碧亦且剥落矣。乃谋再造。即命石工。甃殿前月台及大庭石。明年癸未。求木於建州。冬乃鸠工造殿。复移正天王殿。而益其傍。为十方堂。甲申夏。於大殿左右。各翼以游廊。而上达於法堂。廊之西为禅堂。大中丞邵公捷春之所建也。堂之前为梵行堂。乃改旧禅堂而广之。用居行僧。梵行之西为圊为湢。凡十二间。冬复建伽蓝闽王二祠於殿之左庑。建祖师寿昌二祠於殿之右庑。乙酉夏。改斋堂南向。斋堂之前为白云堂。以待宾客。白云之东。为小客寮。即移昔之客寮於此也。斋堂之东。为香积者六间。丁亥塑三宝天王诸大像。庚寅建净业堂於白云堂之前。建华严堂於梵行堂之前。建碓磨坊於寺之东臂。至是而寺之废无弗举者。是役也。前后凡十五载。而功始竣。是皆龙天之默荫。檀那之乐输。僧行之勤劳。而余实尸居丈室。说颟顸佛性。证瞌睡三昧而已。初不知其何以至此也。此岂非时之既至。虽绵力举之。而克成者乎。是知。天下之事。功不可以幸成。势不可以力争。大易为五经之源。而吉凶悔吝。惟时是趣。孔子为诸圣之尊。而仕止久速。惟时是律。时乎时乎。其可违之以自立乎。寺既成。例当有记。乃为纪其岁月。用贞之石云。

　　重建宝善禅院记

　　万历间。闻谷大师。佩云栖法印。唱道苕溪。重建真寂禅院。僧俗归向者如云。岁在戊午。院事甫毕。大师单瓢踰岭。挂锡建州崇圣荒寺。分卫而食。久之人渐知。亲觐者渐众。居三载。真寂数来请。始言归。建诸弟子如失乳儿。慕之弗置。厥嗣心石师乃与众谋。欲请大师再至。立一剎以慰众望。卜得剑之宝善。宝善虽剑属。而去建为近。仅四十里而遥。故建人乐成之。实天启改元辛酉岁也。此庵屋老而隘。居仅数人。心石师虑无以容广众。遂建阁五间於大殿之后。明年郡中诸缙绅及诸善友佥议。遣使迎大师弗得允。凡七往返。届天启丁卯之秋。方再至。冬十月鸠工聚材。举庵一新之。中为佛殿。左为斋堂。右为禅堂。旁周小屋。为库司。为客寮。为仓。为庖。为湢。皆具。明年既落成。大师遂返锡。崇祯庚午。大师有黄安之行。心石师复就楚迎至。至则四方禅衲。无不腰包而赴。心石师谓。禅衲既集。典籍不可不备。遂取大藏於金陵。因於斋堂后。建阁五间以藏之。又以方丈狭隘。迫近客寮。仍别建阁三间於禅堂之后。至是宝善之规模。称大备矣。乙亥春。大师复归浙。明年冬十二月告寂。丁丑春。予赴吊真寂。诸缙绅遂命予继其席。予居真寂五载。辛巳秋乃谢院事。复归闽寓宝善。心石师谓予曰。宝善之事既竣。而尚有待者。以片石未立也。坚拮据斯役。计历二十余载。先师既已西逝。同事诸君。亦半化为异物。释今弗纪。后将何知。今庵事之颠末。惟师为最悉。先师之交。惟师为最深。师殆不可吝一言也。予承命唯唯。不敢以不文辞。遂援笔记之。

　　重建定光岩记

　　建州南四十里。为南雅口。复入山五里。为定光岩。岩中祀定光大师。故以为名。定光大师者。即传灯所载南安岩主。云门法孙也。原由古圣应现。故灵应特着。里人多祀之。灾患必祷焉。此岩志所弗载。不知昉於何代。年岁已久。而田业散失。僧行逃亡。栋宇颓败。香火暗如。往来禅衲。足迹之所弗及。至崇祯初。杭州闻谷大师。游锡至建。里中桂峰居士。同诸善友。赎宝善庵。以为大师驻锡之地。居士复首为经理院事。既而禅衲辏集。屋无所容。居士乃赎是岩。而重建之。以为禅衲挂搭之所。岁在崇祯之辛未也。凡三载而功告竣。复立焚修之田若干亩。至是命予。为纪其事。余惟昔辛酉之秋。曾寓此岩者两月。时居士初赎此岩。已发重建之愿。及丙戌之春。余来建州。居土复延至岩。则璇宫花宇。焕然一新。是居士之宿愿。无不毕酬耳。余故为详其始末。贞之於石。然忆昔别居士时。居士向余请偈。余说偈曰。波斯闭眼嚼生铁。十界圣凡都扑灭。忽然嚼破血淋漓。哑子吞声向谁说。计今已二十七年矣。未审。居士此铁曾嚼破也未。今因记其事。而并及之。不独为居士着鞭。亦使后之人。不敢谓定光岩头。全无佛法也。是为记。

　　宝善庵舍利塔记

　　世间分段之身。如泡沫风灯。最不可久。一旦气尽。则败不旋踵。惟至人之身则不然。能以形妙於神。气化於道。虽器界之粗。犹顿变为金刚宝地。况根身乎。昔者世尊示灭双林。茶毗之后。所称三十二相八十种好者。悉化而为舍利。圆莹皎洁。世所希觏。时天宫海藏。以及五天诸国。无不竞取供养。盖是世尊悲愿所遗。永为世间福田也。自汉以来。其转流而至此方者。则如浙东之鄮山。庐山之金轮峰是也。宋皇佑元年曹后命中官。建塔於汴之通许县洪福寺。尽取宫中所奉舍利。藏於塔之第四层。后岁久塔圮。至崇祯甲戌。流宼侵境。县官取其砖修城。得一石匣於瓦砾堆中。启之。中有水晶瓶七。俱贮舍利。银瓶一贮佛骨一节。中有舍利。如黍者甚众。银匣一贮金佛像二尊。考之旧碑。始知其由。时戎事孔棘。弗及谋所以藏之者。遂各持散。宜兴曹安祖兵宪得其一。持归拟建塔於南岳寺。以病弗果。临易箦。托之嘉兴曹石仓侍御。戊寅之秋。侍御公延予至天宁。未几归。以舍利相嘱。予辛巳奉以归闽。至建州。乃置於宝善庵。是冬僧大坚。始辟塔基於庵之西坞。癸未建塔殿。丙戌僧性[涍*ㄆ]。乃募铜范塔。琢石为座。以事势抵牾。工未竣。而性[涍*ㄆ]已化为异物。至藻鉴长老来主方丈。方毕其事。以壬辰八月十七日。奉舍利入塔。夫自戊寅受嘱以来。无日不思为舍利计。而淹蹇至今。凡一十五载。其成之不亦难乎。然当此乾坤鼎革之会。羽檄旁午之秋。闾里十室九空。生民半登鬼录。一饭之顷。尚难苟安。谁能营及不急之务。其成之难。不亦宜乎。独幸得宝善一剎。安堵如故。僧行犹能致力於此。於此塔偏成於大乱之中。如梅蕊破雪而开。菡萏从火中现。是岂人力之所能及哉。良以。世尊悲愿所持。龙天呵护之功也。抑予於兹尤有厚幸焉。忆昔丙戌之秋。予在宝善藏经阁上。见舍利瓶中。现柱一根。其长与瓶齐。既而柱没。复现护法神像。约高一寸二分。初不晓其何意。即今日观之。建州法门凋敝极矣。而此塔之成。适当其时。是知。此塔必为法门中之砥柱也。必能拥护法门。使不灭也。他日再兴之兆。不於此而可卜哉。故并记之。以为他日左劵。

　　沈槐庭居士归西记

　　潭州之东。有槐庭居士沈公。柔善而寡力。且少未尝习儒。故不能穷梵经谭谛理。人多以其弱而少智忽之。一日从余学佛。问进修之法。余曰。察公赋质。惟修念佛三昧。必得实效。公问。别有法过於此否。余曰。药陈万品。治病为先。若药病不相应。虽日投之参蓍。何益乎。公唯唯。遂决志净土。持佛弗怠。时有黄口禅和。播弄唇舌。多有为所惑乱者。惟公确守弗易。且曰。说食岂能饱耶。后二十年。丁丑春。余居杭州真寂。闻公於旧冬十二月得病。自择日曰。廿六日吉。吾其行矣。是日辰刻。本立上人来问疾。公一见笑曰。望师久矣。将何以助吾行乎。本立曰。廿年来用的工夫。全在今日。公还受用得否。公举起数珠云。正好着力。遂呼诸子。掖出正寝。设香案佛像。挺然危坐。时诸亲友皆来会。达宇居士呼曰。槐庭生死关头。切不可为恩爱所缚。公曰。屡蒙究竟。今得受用。但无以报道爱。遂举手谢之。光宇居士忽作吁声。公顾曰。嗄。诸子潸然下泪。公叱之。遂屏退妻子。但捏数珠念佛。自辰至午。诸亲友皆环绕念佛。有闻天乐声者。忽曰时至矣。吾行也。乃举手当胸。别众长往。移时顶门如炙。停龛三日。颜色如生。合邑缙绅士庶。罔不囋叹希有。邑侯沈公特旌之。余惟。世之英雄豪杰。有力而多智者。其进修此道。非疲精于末路。则分志于他岐。能精修不倦。用志不分。直往莲邦。如公者能有几乎。乃公竟以弱而少智得之。然则谓公为弱而少智可乎。是世之称大力量大智慧者。亦莫有公若也。余恐其事久而湮没。故详记之。以传诸后云。

　　无明和尚行业记(有引)

　　某於万历丁巳秋九月。怀香入方丈。请行实。先师为手述一篇。凡六百余言。明年春先师迁化。某因作行业鹤林二记。时忌者纷然。遂不敢出。本立上人得而藏之。后执事者。请塔铭於憨山大师。述先师入道机缘。率多失实。胸中殊芥蒂。今夏来剑州宝善。本立上人以旧稿至。某读之潸然。乃再定而行之。夫此稿藏之笥中。已二十七年。行之乃在今日。岂真果不容掩耶。抑斯文显晦。亦自有时也。崇祯癸未秋八月中秋日。识於宝善丈室。
　　师讳慧经。字无明。抚州崇仁裴氏子。生而颕异。智种夙彰。九岁入乡校。问其师曰。浩然之气。是个甚么。师无以应。年十八游上清。慨然有天际真人之想。遂弃笔砚欲卜隐。而未果。年二十一。寓新城之洵溪。偶过居士舍。见案头有金刚经。阅之如获故物。輙踊跃不自禁。士曰。汝见甚么道理乃尔。师曰。吾见其功德。果如虚空不可量。士大惊曰。子若出家。必为天人师。师於是日即断荤酒。决出世志。时邑有蕴空忠禅师。佩小山老人密印。隐於廪山。师往从之。执侍三载。柔退缄默。喜怒不形。尝疑金刚经四句偈。一日见傅大士颂。曰若论四句偈。应当不离身。忽觉身心荡然。因述偈。有本来无一字。徧界放光明之句。后益披寻梵典。默符心得。自谓泰然矣。一日与诸兄弟。论金刚经义甚快。廪山闻之曰。宗眼不明。非为究竟。师遽问。如何是宗眼。山拂衣而起。心甚疑之。继得五灯会元读之。见诸祖悟门。茫然自失。思前所得。总皆不似。乃请益於山。山曰。老僧实不知。汝但自看取。由是愈增迷闷昼夜兀兀然。若无闻见者。众咸谓师患痴矣。凡八阅月。一日见僧问兴善宽曰。如何是道。宽曰。大好山。疑情益急。忽豁然朗悟。如梦初醒。信口占偈曰。欲参无上菩提道。急急疏通大好山。知道始知山不好。翻身跳出祖师关。入方丈通所悟。山曰。悟即不无。却要受用得着。不然。恐祇是汞银禅也。时年二十有四。是冬辞廪山。结茅於峨峰。兹山林峦幽险。虎豹纵横。人迹罕至。师孑然独居。形影相吊。食弗充。则杂树叶野菜啖之。尝大雪封路。竟绝食者数日。一夕山境喧甚。声若崖崩。林谷震动。俄若众马争驰。直抵庵后。师不觉惊起。因忆廪山之嘱。乃曰。小境尚动。况生死乎。即起然灯。信手抽会元一卷阅之。正值珪禅师为岳神受戒章。珪谓岳神曰。汝能害空与汝乎。忽廓然无畏。山境遂寂。乃曰。圣人无死地。今日果然。述偈呈廪山。曰透彻乾坤向上关。眉毛不与眼相参。圣凡生死俱抛却。管甚前三与后三。廪山曰。此子见地超旷。他日弘扬佛祖之道。吾不如也。向未剃发或劝之。师曰。待具僧相乃尔。至是始请廪山。到峨峰剃落受具。师生而孱弱。如不胜衣。及住山日。慕百丈之风。不顾形骸。极力砥砺。昼则凿山开田。不惮劳苦。夜则柴门不掩。独行冈上。迄五鼓始息。率以为常。至万历戊戌岁。众乡绅请师住宝方。时师年五十有一也。师自住峨峰。足不下山者。二十八载。至是因应宝方之请。乃先到廪山扫塔。始入院。师之住宝方也。虽临广众。不以师道自居。日率众开田。斋甫毕。已荷镢先之矣。时有志於禅者日渐集。庚子春。师自以未及徧参为歉。乃西登匡庐。遡流上武昌。历荆襄。复北走中原。访无言宗主於少林。主大赏识之。遂留过夏。每见当道撝谦推誉。故兵道刘公以焕。司理熊公尚文等。争延礼之。寻归。明年复东游两浙。泛三吴。乃北渡江。抵五台。访瑞峰老人於宰杀沟。师问曰。某甲数千里来。特请和尚决疑。峰曰。疑个甚么。师曰。临济道。佛法无多子。毕竟是个甚么。峰曰。向汝道。无多子。又问甚么。师曰。玄沙谓灵云。敢保老兄未彻在。何处是他未彻处。峰曰。大抵玄沙亦未彻在。师曰。赵州勘破婆子。那里是勘破处。峰曰。却是婆子勘破赵州。师曰。虽然如是。请和尚颂出。峰曰。知是般事便休。师即礼拜。后峰转诘师颂。颂临济曰。醍醐上味出乎乳。滴水搀中总不成。三十棒头开正眼。何曾传得祖师心。颂灵云曰。敢保老兄未彻。一队闲神野鬼。不是焦面王来。受陷遭坑几许。颂赵州曰。暗藏春色。明露秋光。有眼莫鉴。纵智难量。到家不上长安路。一任风花雪月扬。峰大赏之。宾主相得。有如旧识。居久之。下台山入燕都。讲肆宗席。靡不徧历。时达观禅师寓西山。师往访之。中途遇一僧。举观乾屎橛颂。师遽返曰。已相见了也。至是。师之心亦倦游矣。乃旋宝方。癸卯始开堂。时众谓师必嗣少林或台山。及片香拈出。乃嗣廪山。众心大服。时举弟子元来。为第一座。师资雅合。玄唱玄提。四方闻风而至者。络绎於道。挂搭常数千指。乙巳重建宝方。戊申春。建阳傅震南刺史。及赵湛虚文学等。请师就董岩。开堂结制。听法者几二千人。冬回宝方。明年春迁寿昌。寿昌故西竺来禅师道场也。来临灭遗谶云。寿昌好牧牛。西竺再来游。至是荆榛满目。败屋数椽而已。及众请师至。适与来同乡。且同姓。人咸谓师为西竺再来云。师居败屋。日中率众开田。一如宝方。未尝少倦。数载之间。重建一新。庄严伟丽。甲於江右。丛林所宜有者。悉备焉。仍别创庵二十余所。以居广众。丁巳臈月七日晚。自田中归。忽谓众曰。田中之事。汝等善为之。老僧不复砌石也。众愕然。十八日示微恙。除夕犹上堂。元旦犹上殿祝　圣。初三日病甚。医者来。师曰。吾非病。会当行也。初八日遂禁药食。作两剎遗嘱。十五日升座辞众。因作别诸外护书。数日之间。问疾者云至。师谆谆劝勉。略无倦色。十六日分付茶毗。众请留全身。不许。十七日未刻。自取水[口*敕]口。洗面拭身。索笔大书曰。今日分明指示。掷笔而化。茶毗火光五色。顶骨及诸齿俱不坏。师天性朴茂。操行端方。着於容则端严。发於声则侃直。虽不修边幅。而望之者起敬。虽不事逢迎。而见之者心服。其自奉甚薄。人多有不堪者。师笑曰。丈夫践履佛祖之道。可被三寸舌根转将去耶。历主三剎。皆不发化主。不扳外缘。任其自至。丛林之事。动多独断。而暗合前规。虽有时事当烦剧。精疲力竭。而胸次悠然。如不事事者。四十余年锄犁弗释。年迨七旬。尚混劳侣。必先出后归。未尝有一息苟安之意。三剎岁入。可供三百众。皆师血汗之力也。学者来弗拒去弗追。病者必亲调药食。迁化者必躬负薪茶毗之。其施教也。纵夺无方。激栽多术。贤愚咸获其益。室中参请。则单提祖令。横扫异踪。屹然如银山铁壁。学者多望崖而退。故说法四十余年。未尝轻有印可。生平偈颂。随叩而应。不落思议。虽色泽未敷。而识者争宝之。邓潜谷征君。见师山居偈。击节叹赏曰。何期。濒老得饮醍醐。汤海若祠部。见师答问。即命工镌行。称为能道人再至。由是一时缙绅先生。翕然归仰。　益王向师道风。亦屡遣存问。师降诞於嘉靖戊申三月念五日辰时。示寂於万历戊午正月十七日未时。世寿七十有一。僧臈四十有六。是冬建塔於本寺方丈。门弟子千有余人。惟元来开法於博山。语录二卷。甚行於世。窃惟。　明兴以来。知解教戒之学。几徧寰海。而西来一脉。至有老死而不闻其名者。吾师挺生兹会。绍前绪於既坠。破久暗而重辉。法眼圆明。机辨自在。师於法门。有再造之功焉。且其孤风峻节。若雪中峨眉。其强忍精进。若乾行弗息。上下千载。寥寥罕俪。大智之后一人而已。今师鹤树谭终。芳躅日远。后学罔闻。何由私淑。况西来慧命。仅此一线。可令其湮没不传乎。用是。不揣庸鄙。述其梗概。非敢阿其所好也。是为记。

　　无明和尚鹤林记

　　万历丁巳臈月七日晚。师自田中归。谓众曰。田中之事。汝等善为之。老僧不复能砌石也。众愕然。十八日示微恙。身热而痰甚。除夕例当上堂。众以师弗安。不敢请。师自命侍者挂牌。某惊趋入方丈曰。和尚弗安。大众不敢烦起居。师曰。有始者必有终。子知之乎。上堂曰。今年只有兹时在。请问诸人知也无。那事未尝亲磕着。切须绵密作工夫。从上诸祖。莫不如是。昔归宗会下有僧。夜大叫曰。我大悟也。次日归宗上堂曰。昨夜大悟僧出来道看。僧出曰。师姑原是女人做。归宗遂休去。若论归宗。乃马祖下八十余员善知识之一也。此僧若不的的当当。到这般田地。怎肯许他。大众且把这公案。左看右看。反覆细看。是个甚么道理。还有佛法也无。还有宗乘也无。且喜没交涉。此是老僧最后分付。大众切宜珍重。戊午元旦。犹上殿祝圣。初三日有以药进者。师笑曰。老僧非病。会当行矣。至八日遂止药食。唯饮沸汤。医者曰。和尚脉绝。已数日矣。而精神炯炯如无恙。殆未可以常情测也。十二日作宝方遗嘱。答董岩书曰。山野自戊申岁。领潭城缁素惠爱。感荷不胜。今复叨锡雅召。区区薄德。不遑趋命。盖佛祖利生。总为那边事。故兴阳剖。在大阳不安。大阳躬勘问曰。是身如泡幻。泡幻中成办。若无个泡幻。大事无由办。若要大事办。识取个泡幻。剖曰。此即这边事。阳曰。那边事作么生。剖曰。匝地红轮秀。海底不栽花。阳曰。且喜汝惺惺耶。剖咄曰。将谓我忘却。竟尔趋寂。居士等若於兹举。叩己真参。到海底不栽花境界。即与那边相应。庶不辜垂爱之至矣。十三日作寿昌遗嘱。仍书偈令送博山。偈曰。吾道五十年大阐。不合元来乱统之。分付诸方为痛责。相逢复尔重加锥。十五日身不复热。痰亦不作。犹起示众曰。人生有受非偿。莫为老病死慌。笑破无生法忍。自然业识消亡。一时云净常光发。佛祖皆安此道场。故云。我今安住常寂灭光。名大涅盘。纵佛祖曲示玄妙。差别门庭。七方八便。总不出大寂灭光而已。下座。复作别诸檀护书。十六日分付茶毗礼。大众请留全身不许。时有僧请偈。书曰。不成句。岂为法。天地非似。佛祖难合。十七日觉背痛。僧有为师拊背者。泣曰。某甲缘浅。不得久事和尚。师咄曰。呆子。汝但勤护正念。即为承事老僧。亦为承事恒沙诸佛。何用作儿女态耶。旋取水。自[口*敕]口洗面拭身曰。去后不必再浴。徒费常住薪水。未刻趺坐索笔。题曰。今日分明指示。掷笔而化。茶毗火光五色。顶骨及诸齿俱不坏。初师之示疾也。日犹强起。不食者凡十余日。而所作遗嘱及诸书。悉手书之。问疾者屡满门外。侍者多止之。师不许。悉召见。谆谆劝勉。唯以真参实悟为期。或求法语。或求偈颂。或请益公案。其应如响。无有倦色。及临终手作数字。笔力遒劲。势欲飞舞。犹为特异云。呜呼某自戊申谒师於董岩。於兹十年所矣。深羁尘网。未及顿出。去岁始依座下。未周一白。遂有鹤林之悲。障深缘浅。呜呼痛哉。然涅盘一会。亲瞻胜瑞。始知大善知识。生死关头洒落自在如此。则又未可谓不幸也。焚香扫素。谨记之以传诸后。

　　永觉和尚广录卷第十五

　　永觉和尚广录卷第十六

　　　　嗣法弟子　道霈　重编

　　文
　　戒杀生

　　杀生之戒。佛家首重之。此非佛家之私言也。盖缘人物之情。所最爱者莫如生。所最苦者莫如死。故恶之最大。罪之最重者。莫如杀。又闻之。天地之大德曰生。则知。人之大恶曰杀生矣。上帝好生。则知上帝所恶在杀生矣。元善之长也。则知。杀生为恶之长矣。仁人心也。则知杀生非人心矣。杀戒可弗重欤。且人既以仁为心。则量包虚空。宁有痿痹之处。机贯终始。宁有歇灭之时。所谓天地万物为一体者。此心也。此仁也。故儒家圣人。致中和。必极於天地位万物育。至诚尽性。必极於能尽物之性。非迂也诞也。一体之仁。本如是也。一体之仁既本如是。而圣人之治天下。乃不免於鲜食者何也。则圣人之不得已也。吾尝考之佛经矣。劫初生民。淳朴无伪。故天生地肥及粳米。以资其日用。厥后机心渐长。则地肥及粳米俱弗生。而民乃艰食。繇是饥火所逼。杀机妄动。以强凌弱。以智凌愚。受禽兽而食之。亦犹禽兽之相食而已。然初计在塞其饥馁。卒乃贪其腥味。日甚一日。屠戮肆行。圣人起而哀之。乃立礼以为之防。曰仲春不许破巢毁卵矣。鱼不盈尺不鬻矣。祭必以礼。有常供矣。宴必以礼。有常数矣。大夫无故。不杀牛羊矣。士无故。不杀犬豕矣。此岂圣人之本意哉。不能止其所趋。聊以防其所滥。故曰此圣人之不得已也。夫物之与我。形躯虽隔。知觉实同。贪生怖死。与人何异。今乃加彼无穷之极苦。资我一刻之微甘。於情安乎。於理当乎。取彼至切之身命。享我闲泛之人情。於情安乎。於理当乎。杀彼命而冀延我之命。杀彼身而冀养我之身。杀彼父母妻子。而冀保我之父母妻子。於情安乎。於理当乎。即不待反己而推。试思。其生上刀砧。活投汤镬。恐怖呼号之状。疾痛怨恨之情。可忍乎。可食乎。如以为可忍可食。则其心已非人心耳。孟子曰。君子见其生。不忍见其死。闻其声。不忍食其肉。岂姑息之私情哉。至於晚近之世。尤有不忍言者。世风薄恶。竞尚浮靡。穷极口腹之欲。罗尽水陆之珍。一飱之馔。至杀生灵数百命。其尤可痛者。居父母之丧。饮酒食肉。宛同吉宴。所杀生命。尤为无数。祇此一节。远违古圣之礼。近犯　天朝之律。外结怨恨之仇。内灭仁孝之脉。为儒乎。非儒乎。为善乎。非善乎。每有规之者。輙以世俗讥嫌为辞。夫不惧圣制。不惧王法。不惧不仁不孝之实恶。而独惧世俗之浮议。果何见哉。果何见哉。呜呼凡愚之民。固宜随俗而趋。豪杰之士。岂可习而弗察乎。昔黄山谷作颂曰。我肉众生肉。形殊体不殊。元同一种性。只是隔形躯。苦恼从他受。肥甘为我须。莫教阎老判。自揣看何如。戒杀之意。斯颂尽之矣。至於因果感应之说。理所必然。决难逃避。非独佛经详之。史传载之。即耳目睹闻。昭然不诬。但君子止恶。非为畏罚。为仁。岂为贪报。不过自完其人心而已。高明者幸鉴之。

　　戒溺女

　　尝闻业海之中。惟杀业为最重。杀业之中。惟杀人为最重。杀人之中。惟父子相杀为最重。杀子之中。惟无罪而杀为最重。今世俗溺女。正所谓杀无罪之子。愆之莫大者也。而世俗恬不知怪。视以为常。不亦异乎。昔孟子谓。今人乍见孺子将入井。皆有[惏-木]惕恻隐之心。非纳交於孺子之父母也。非要誉於乡党朋友也。非恶其声而然也。直曰。无恻隐之心非人也。今举女而溺之。是爱子不及邻人之子矣。不特此也。狱中之囚罪本当决。刑官尚展转於秋冬。以延其须臾之生。今举女而溺之。是爱子不及罪死之囚矣。不特此也。仁人恻隐之情。无不徧满。即蠉飞蠕动。尚不忍伤。今举女而溺之。是爱子不及蠉蠕之微矣。不特此也。凶顽之极。莫尚乎禽兽。然闻猿因哀子而断肠。虎数回头而顾子。其爱子之情。岂有择於男女哉。今举女而溺之。是爱子不及禽兽之仁矣。为人父母。而所为若此。姑勿论其明有偿杀之条。幽有绝嗣之报。但观其才离母胎。即抛死所。呼号不及。痛苦无诉。宛转溪涧之中。路人不敢正视。而为之父母者。果可为乎。不可为乎。呜呼人之所以异於禽兽者。以其有不忍人之心也。今忍心至此。曾禽兽之不如。又何以自命於天地之间也。吾尝深求其故。莫能自解。将谓女仕他门。无关於代老承[示*兆]。而溺之欤。独不曰生男而流荡四方。其奈之何。将谓省费奁赀。而溺之欤。独不曰生男而赌嫖倾家。其奈之何。将谓逆料不贤。而溺之欤。独不曰生男而败辱家声。其奈之何。将谓家贫难度。而溺之欤。独不曰生男而必衣必食。其奈之何。将谓无男多女。而溺之欤。独不曰受此冥报竟世无男。其奈之何。揆厥所繇。不过习杀为常。仁心澌灭。处流俗之皆同。欺王法之无举。徒便私家之计。罔畏鬼神之诛耳。用是知。为之女者其冤枉忿恨之情。直当贯日而飞霜。为之父母者。其乖戾不祥之气。必且遮宇而蔽宙。岂非造莫大之愆。贻无穷之祸哉。触目伤心。用兹饶舌。冀其力改。相劝回风。倘见他人弃女。曲为区处。全其生命。未必非转祸成祥之一机也。

　　劝放生

　　尝闻之。诸佛众生一心也。诸佛以众生之爱。而成其慈。故其慈最大。众生以诸佛之慈。而封为爱。故其爱最深。最深之爱。靡不爱也。而莫爱於获己命。最大之慈。靡不慈也。而莫慈於捄众命。是以古之君子。乐於放生者。良以上体诸佛之大慈。下满众生之深爱。为善之大。孰过於是。慨自杀机一启。惨毒广行。百计搜罗。千方掩取。或紧闭笼槛之内。或生悬刀俎之间。胆落魂飞。母离子散。口愤愤而谁告。目盻盻而求援。正如拟决之囚。逼近死门。亦如安居之众。忽遭横掳。其疾苦之状。哀怨之情。为何如也。所以诸佛於此苦戒杀生。广劝放生。捐我不坚之财。赎彼至重之命。或少止一二。或多至万千。使其易危为安。临死得活。天高海阔。一任遨游。日暖风和。同归熙皡。虽曰最小之施。实为莫大之德矣。即毋论其或为未来诸佛。或是多生父母。但知觉是同。理必难忍。亦无论其或获报於生前。或受偿於没后。但生机一触。情自难忘。况当草木之黄落。尚戚然而生悲。见云雾之阴惨。犹凄然而失乐。验知。真心必徧满於十虚。至仁直流贯於万汇。岂有血气之属。反无哀愍之诚哉。唯愿常行捄赎。俾仁脉之恒流。广喻朋侪。使慈风之普被。完满本来真心。保全自己诸佛。仰赞　皇仁之化。默回杀运之机。是谓为善最乐。莫非太平盛事。请垂只手。毋攒双眉。

　　善友篇

　　友之谊尚矣。德不孤立。仁必有辅。功难独运。器非自成。虽据崇高之位。非友则不能安。虽怀琦瑰之资。非友则多自弃。至有父不能得之於子。君不能得之於臣。兄不能得之於弟。夫不能得之於妇者。每发於友之一言。而卒完其美。友之功顾不重欤。然友之名一。友之实殊。有友以情者。有友以利者。有友以道者。友以情友以利。又何贵於友哉。其必友以道乎。友以道则相忘于形迹之表。相契于声色之先。切磋砥砺。唯道是归。可以去吾之偏。可以启吾之蔽。可以补吾之阙。可以成吾之长。易曰。丽泽兑。君子以朋友讲习。友谊之不可不重。也明矣。自世风既降。友道日衰。天下之称友者。利与情而已。或利有时而弗得。情有时而偶乖。则怨尤起。或求之己者。约求之人者备。讳己之所短。忌人之所长。则怨尤起。由是愤愤焉。告於人曰。天下无良友。天下无良友。岂尽友之弗良哉。则取友之道未善也。古之善於取友者。勿尽人之情。勿觊人之利。勿以所长盖人。勿以所短病人。亟亟焉惟善是取。至有抱神明之资。居九五之位。而察及刍荛。访及工瞽。则何莫而非友哉。至於景行前哲。则友不问今古矣。他石攻玉。则友不问善恶矣。广之至於天法其高。地法其厚。日月法其明。寒暑法其变。羽毛鳞甲。草木金石。罔不有则。罔不可法。岂可谓天下无良友哉余少多狂疾。不能纳交於大人君子之门。又以才疎学浅故。大人君子。亦多弗录於囊中。然卒之于道。不至大有悖戾者。实得於友之功。居多也。兹有所感。乃笔之以谕来者。毋曰天下无良友。则善也。

　　祭玄沙宗一大师塔

　　崇祯甲戌闰八月十五日。鼓山白云峰涌泉寺住持后学比丘某。谨以山蔬岩茗。致祭於古玄沙院宗一大师之塔。而言曰。大道既南。宗灯益炽。雪峰演德峤之脉。枯木开觉树之华。唯师首出。实称再来。白龙江上。棹回万顷之波。飞鸢岭头。踢破大千之界。逆风把柁。收回象骨之球。出格生机。夺却鼓山之眼。寄去三幅白纸。直要欺圣瞒贤。接得三种病人。尽教成佛作祖。敢保灵云未彻。走徧四海之脚跟。直折镜清深谭。束尽诸宗之手段。雷霆千载。辉映十方。某滥入缁流。稍窥剎影。叨主邻峰之席。如渊如氷。幸瞻白塔之光。若山若斗。松涛鸟韵。长闻法语之恒流。山月江云。尽睹灵仪之如在。兹扫片石。赃物尚存。特爇瓣香。玄关非邈。伏惟。尚飨。

　　祭真寂闻谷大师

　　崇祯丁丑春三月朔旦。住福州鼓山涌泉禅寺禀戒弟子某。谨以瓣香杯茗。致祭於匋山真寂堂上闻谷大师之灵。而言曰。於惟。大师世隆隐德。夙禀灵姿。将降毗蓝。门外惊介冑之拥。方离襁褓。额边瞻窣堵之悬。岐嶷即断荤茹。龆齔不为儿嬉。早慕真谛。深厌俗尘。既入缁流。遂培慧种。清平庵里。便究生心之源。尸院林中。忽达归真之路。仪峰鼓震。夺来不用拟心。五云门深。直入何须弹指。蒙头双径。笑破虚空讲得经。插草苕溪。顿变黄金。浑作地。佛眼同佛心交彻。永明之宗镜煌煌。妙智兼妙行双超。幻住之高踪历历。屹末流之砥柱。力挽狂澜。握当代之金錍。剔开蒙翳。铁关据险。鸡韵难瞒。犀烛生光。妖形莫遁。眉间挂剑。杀活祇在临时。舌本含莲。语默无非这个。法云荫地。合地载而同滋。慧日亘空。尽空含而普耀。每横宝掌之锡。三屇无诸之乡。拂开宝善寒云。宛成佛国。大布闽瓯化雨。有并河倾。寸草悉获春晖。鼯鼠亦恣海饮。某痴怀腐璞。癖甘系匏。舌长深苔。安庸群石之点首。门无半屦。自分一壑以藏身。偶觐慈光。即蒙过誉。爰有宝戒之托。兼参密印之同。类神鼎之垂引慈明。似圆通之力嘘大觉。岂意古道而再见今日。遂使驽骀。而备驱后尘。三越王春。未瞻象表。两承手翰。犹听狮弦。何鹤林之谈遽终。乃莲邦之缘正熟。深痛梁木之速坏。益嗟大地之无光。鸟韵风声。总成愁叹。江云山月。尽是悲心。既千里而特来。仅杯茗以致奠。特陈缶愫。聊展礿诚。伏惟尚飨。

　　祭滕秀实居士

　　崇祯壬申秋九月望后三日。建安荷山庵比丘某。谨以山茗园蔬。致奠於秀实滕公大居士之灵。而言曰。呜呼公而果逝也耶。公逝而有不逝者耶。其逝者逝矣。其不逝者。远在人心。未可得而俱尽也。良以。素封之家。多不乐施与。即乐施与。亦多恃财自矜。好谀悦佞。或逐势炎凉。随时上下。虽有施与。而实德则病矣。惟公则异於是。予之纳交於公。计已八更裘葛。始自金仙一晤。得瞻芝宇。明年秋。予辞金仙。策杖走三百余里。徧寻结茅之地。竟不可得。次春始至郡城。寓城南古观中。公闻之即趋赴。时天大雨。溪涨桥没。公冒雨褰裳而渡。及见如逢己亲。意殊恳恳。呜呼予何所感於公。乃能倾盖如故若是耶。未几。予往居荷山。凡庵中所乏。必惟公是需。山剎初立。典籍全缺。公乃出重赀。往秀水。请方册藏经以归。及予作弘释录及[穴/(丬*臬)]言二书成。公喜甚。亟寿之梓。呜呼予何所感於公。乃能乐施弗倦若是耶。且予孑然一衲矣。素无名闻。亦无知交为之游扬。兼之性多执古。不妄与人往还。坐是人多不悦。或有窃议而嗤之者。或有数短予於公诱其他向者。公皆若不闻也。呜呼予何所感於公。乃能贝锦莫移。克恒厥德若是耶。迄今岁之八月。公困於二竖。谓予曰。弟子此病。决不能起。但临终一着。老师何以教我。予曰。即从今日打点去。将家下事及亲与冤。悉皆放下。惟专持一句佛号。若临终时。得此念不失。便是往生见佛时也。公唯唯。遂一如予言。阅二七日。沐浴更衣。扶出坐正寝。请诸净土友人。相助念佛。合掌而化。呜呼予何所感於公。乃能脱重罥於片言。历生死而弗二若是耶。兹值公三七之辰。予以俗礼。致奠於公。不能为文以广颂公德。但备述予深铭於心。而不能忘者如此。此必公之独有深契於衷。非他人可得而喻者。或宿缘有在。即公亦不自知其何以至此也。呜呼如公者。岂可复得耶。灵如不昧。其来歆斯。

　　祭张达宇居士

　　崇祯癸未秋七月朔。住福州鼓山涌泉寺沙门某。谨以灵源之泉。凤池之茗。致祭於达宇张公大居士之灵。而言曰。人之有生死。犹日之有昼夜。岁之有寒暑也。故生不足以为庆。死不足以为悲。所重在生而能善其生。死而能善其死。则非具大智慧大力量者。不能也。余未脱白时。与公及怀庭沈公。结净土社。二公皆笃信净土。而余独兼带於禅净之间。迨余脱白。徧参不能长聚首。然未尝不神交千里也。及余归闽。公独延余。居金仙庵者三载。尤见绻恋之情。继居杭之真寂。闻沈公预自择日。沐浴更衣。端坐西逝。顶如炙焉。生西之证甚明。余为合掌赞叹。喜社中之有人也。迨辛巳之秋。归自金华。寓於三峰。公同沈公之子。皆来会。彼此皤然。非复旧时颜面。及别余执手曰。木末残阳。光景几何。彼此老大。恐不复再相见也。彼此皆怅怅而别。今春有兴福之役。拟或得一见。未几而讣音至矣。且闻其临终坐化。一如沈公。生死之际。超然得力如此。谓非具大智慧大力量者。能然哉。大都沈以沉密胜。公以决烈胜。沉密则其功纯。决烈则其功猛。故皆能顿舍秽质。毓神净邦。善生善死。为圣人之徒也。但思。二公皆先我着鞭。超然遐举而余独后死。迟回浊区。良友既达。孤立无与。此则不能忘情於二公也。兹遣僧来奠。鄙不能文。特叙其相与之始末。及欣仰之私情而已。公其鉴之。

　　考
　　三玄考

　　予三十年前学临济。三十年后学曹洞。自从胡乱后。始知法无异味。又因曹洞而得临济。近因诸师大起三玄之诤。后学莫知适从。予不忍傍观。聊出一手。岂曰好辩哉。
　　临济曰。大凡演唱宗乘。一句中须具三玄门。一玄中须具三要路。有权有实。有照有用。汝等诸人。作么生会。
　　此三玄之始也。既曰一句具三玄。一玄具三要。岂可如古塔主洪觉范之逐句分别乎。有权有实。有照有用。三玄三要。总不出此。
　　汾阳曰。凡一句语。须具三玄门。每一玄门。须具三要路。有照有用。或先照后用。或先用后照。或照用同时。或照用不同时。先照后用。且要共你商量。先用后照。你也须是个人始得。照用同时。你作么生当抵。照用不同时。你又作么生凑泊。
　　玄要之旨。又被汾阳开通发扬之。快会取好。昔天台韶国师答彦明之问。以三要。为照要用要照用同时要。失其旨矣。
　　僧问汾阳。如何是学人着力处。师曰。嘉州打大像。曰如何是学人转身处。师曰。陕府灌铁牛。曰如何是学人亲切处。师曰。西河弄师子。乃曰。若人会得此三句。已辩三玄。更有三要语在。切须荐取。不是等闲。与大众颂出。曰三玄三要事难分。得意忘言道易亲。一句明明该万象。重阳九日菊花新。
　　汾阳三句。如大火聚。近之不得。背之非火。若能会取三玄。无剩旨矣。然犹云更有三要语在。切须荐取。何也。汾阳不云乎。一句明明该万象。重阳九日菊花新。若未忘言。难契此旨。
　　又举三玄语曰。汝还会三玄底时节么。直须会取古人意旨。然后自心明去。更得变通自在受用无穷。唤作自受用身佛。不从他教。便识得自家活计。所以南泉曰。王老师。十八上解作活计。僧便问。古人十八上解作活计。未审。作个什么活计。师曰。两只水牯牛。双角无拦卷。复云。若要於此明得去。直须得三玄旨趣。始得受用无碍。自家庆快。以畅平生。大丈夫汉。莫教自辜。触事不通。彼无利济。与汝一切颂出。颂曰。第一玄。法界广无边。森罗及万象。总在镜中圆。第二玄。释尊问阿难。多闻随事答。应器量方圆。第三玄。直出古皇前。四句百非外。闾氏问丰干。
　　汾阳云。直须会取古人意旨。然后自心明去。更得变通自在受用无穷。即此观之。临济之全体大用。一三玄尽之矣。有祇作大机大用看者。非是。汾阳三颂。虽分为三。乃是不分而分。分而不分。三颂虽止云第一玄第二玄第三玄。其实首一颂。即明体中玄。第二颂即明句中玄。第三颂即明意中玄。达者详之。
　　僧问古塔主曰。三玄三要之名。愿为标出。古曰。三玄者。一体中玄。二句中玄。三玄中玄。(有云意中玄)此三玄门。是佛祖正见。学人但随入得一玄。已具正见。入得诸佛阃奥。
　　昔临济大师。但云。一句须具三玄。一玄须具三要。未闻有体中玄等名目。汾阳颂亦祇云第一玄等。故洪觉范非古塔主妄立。然浮山远公有云。意中玄者。非意识之意。远曾亲见汾阳。且久依之者。则是三玄之名。其来已久。非古塔主所立也。后来见诸师语录。率皆承用。如圆悟碧岩集中。亦云三玄者体中玄句中玄意中玄。圆悟既如是释。则三玄之名。殆未可非也。
　　古塔主释汾阳颂曰。三玄三要事难分。总颂三玄也。下三句别列。得意忘言道易亲。此玄中玄也。一句明明该万象。此体中玄也。重阳九日菊花新。此句中玄也。
　　据汾阳颂。明言玄要难分。但得意而忘言。则一句之中。无所不包。如云重阳九日菊花新一句。三玄三要。皆可冥会。今塔主乃逐句。分释三玄。则三要又将何分释乎。
　　僧问。如何是体中玄。塔主曰。如肇法师云。会万物为己者。其惟圣人乎。又曰。三界唯心。万法唯识。又曰。诸法所生。唯心所现。一切世间因果。世界微尘。因心成体。如此等。方是正见。才缺纤毫。即成邪见。便有剩法。不了唯心。僧又问。何等语是体中玄。塔主曰。如佛以手指地曰。此处宜建梵剎。天帝释将一茎草。插其处曰。建梵剎竟。佛乃微笑。水潦被马祖一踏踏倒。起曰。万象森罗。百千妙义。祇向一毫头上。便识得根源去。僧问赵州。如何是学人自己。州曰。山河大地。此等所谓合头语。直明体中玄。正是泼恶水。自无出身之路。僧进曰。有何言句。明出身之路。塔主曰。如杏山问石室。曾到五台否。对曰。曾到。曰见文殊否。对曰。见。曰文殊与汝道什么。对曰。道和尚父母抛在荒草里。僧问甘泉。维摩以手掷三千大千世界於他方。意旨如何。曰。填满沟壑。僧曰。一句道尽时如何。曰百杂碎。云门问僧。甚处来。曰南岳来。又问。让和尚为甚入洞庭湖里。僧无对。云门代曰。谢和尚降尊就卑。此等语。虽赴来机。亦有出身之路。要且未得脱洒洁净。更须知有句中玄。
　　古明体中玄。所引言句。姑未论其是否。但其意祇是认平常理性。未出格量。岂临济体中玄哉。
　　僧又问。既悟体中玄。凡有言句。事理俱备。何须句中玄。塔主曰。体中玄。临机须看时节分宾主。又认法身法性。能卷舒万象。纵夺圣凡。彼此见解所缠。不得脱洒。所以须明句中玄。若明得。谓之透脱一路向上关棙。又谓之本分事祗对。更不答话。僧曰。何等语是句中玄。塔主曰。如比丘问佛说甚法。佛曰。说定法。又问。明日说甚法。佛曰。不定法。曰今日为甚定。明日为甚不定。佛曰。今日定。明日不定。僧问思和尚。如何是佛法大意。思曰。庐陵米作么价。又僧问赵州。承闻。和尚亲见南泉。是否。州曰。镇州出大萝卜头。又僧问云门。如何是超佛越祖之谭。门曰。糊饼。如何是向上关棙。门曰。东山西岭青。又僧问洞山。如何是佛。山曰。麻三斤。若於此等言句中。悟入一句。一切总通。所以体中玄见解。一时净尽。从此已后。总无佛法知见。便能与人去钉楔。脱笼头。更不依倚一物。然但脱得知见。见解犹在。於生死不得自在。何以故。为未悟道故。於他分上所有言句。谓之不答话。今世以此为极则。天下大行。祖风歇灭。为有言句在。若要不涉言句。须明玄中玄。
　　古曰。透向上关棙。无佛法知见是也。又曰。能与人去钉楔。脱笼头。不依倚一物是也。但曰。脱得知见。见解犹在。且曰。未悟道。既未悟道。则所谓见解。何能透向上关棙乎。自己之钉楔未拔。笼头未脱。何能为人去钉楔。脱笼头乎。是知古之所谓句中玄。但是学解之流。说出许多玄言妙句而已。岂临济之句中玄哉。
　　僧问。何等语是玄中玄。塔主曰。如外道问佛。不问有言。不问无言。世尊良久。外道曰。世尊大慈。开我迷云。令我得入。又僧问马祖。离四句绝百非。请师直指西来意。祖曰。我今日无心绪。但问取智藏。僧问藏。藏曰。我今日头痛。问取海兄。僧问海。海曰。我到这里却不会。又临济问黄蘖。如何是佛法的的大意。三问三被打。此等因缘。方便门中。以为玄极。惟悟者方知。若望上祖初宗。即未可也。
　　古所引因缘。皆是不涉言句者。谓之玄中玄。惟悟者方知。诚如是。则前所引。庐陵米。麻三斤。云门饼等。祇是句中玄。未具玄中玄。皆未悟者。所能知也。又如汾阳。所谓嘉州打大像。陕府灌铁牛。西河弄师子等。亦祇是句中玄。未具玄中玄。皆未悟者。所能知也。其谬甚矣。是知。古之所谓玄中玄。尽属妄想。岂临济之玄中玄哉。
　　僧曰。三玄须得一时圆备。若见未圆备。有何过。塔主曰。但得体中玄。未了句中玄。此人长有佛法知见。所出言句。一一要会三乘对答。句中须依时节具理事分宾主。方谓之圆。不然。谓之偏枯。此人以不忘知见。故道眼未明。如眼中有金屑。须更悟句中玄乃可也。若但悟句中玄。即透法身。然反为此知见奴使。并无实行。有僧爱人我。以心外有境。未明体中玄也。云门临济下儿孙。多如此。凡学道人。纵能悟得二种玄门。又须明取玄中玄。方能不坐在脱洒路上。始得平稳。脚踏实地。
　　既悟体中玄。而曰不忘知见。道眼未明。则此体全妄。未得为玄也。既曰但悟句中玄。即透法身。而犹曰未明体中玄。何也。夫体中玄。正是法身边事。岂有透法身之人。尚不明法身者乎。是知古所认体中玄。非明法身。句中玄非透法身。总之。妄生拟议而已。大抵三玄。须是一句具三。一时圆备。不可以前后浅深分。一若有缺。则二皆渗漏。亦不得名玄也。至觉范。好论古之失。而不能深明其失。但诋其不合以玄沙三句。判三玄而已。夫玄沙三句。其语具在。彼第一句有云。若知出格之量。则不被心魔所使。入到手中。便转换落落地。言通大道。不坐平常之见。今古所云长有佛法知见等语。正未出格量。坐平常见者也。拟之玄沙第一句。不大径庭哉。玄沙第二句有云。出生入死。广利一切。逈脱色欲爱见之境。今古云。为知见奴使。并无实行。有爱憎人我。拟之玄沙第二句。不大径庭哉。玄沙第三句有云。大用现前。应化无方。全用全不用。全生全不生。今古但云不涉语言。乃取世尊良久。马祖答离四句。临济三次吃棒等证。谓其不涉语言。拟之玄沙第三句。不大径庭哉。是知古固不识玄沙。而觉范非特不识玄沙。亦并不识古也。轻呵妄引。觉范之过甚矣。
　　觉范曰。此方教体。以音闻应机。故明道者。假以语言。发其智用。以言遣言。以理辩理。则妙精圆明。未尝间断。谓之流注真如。此汾阳所谓。一句明明该万象者也。得之者神而明之。不死於句下。故其应机而用。皆脱略窠臼。使不滞影迹。谓之有语中无语。此汾阳所谓。重阳九日菊花新者也。三玄之说。本由遣病。故达法者。贵知其意。知意则索尔虚闲。随缘任运。谓之不遗时。此汾阳所谓。得意忘言道易亲者也。
　　此觉范之所谓三玄也。自此方教体。至一句明明该万象。明体中玄也。自得之者。至重阳九日菊花新。明句中玄也。自三玄之说。至得意忘言道易亲。明意中玄也。昔古塔主。以汾阳颂。分配三玄。大乖汾阳之旨。今觉范亦从而分之何耶。又觉范每呵古塔主。不合妄立体中玄等名目。今亦暗承而用之何耶。且其释义。前二玄。亦祇是玄沙古塔主之说。惟后一玄不同耳。是知觉范所论。多任一时之快。矛盾若是。人每爱其才。而遂信其说。其遗害可胜道哉。
　　觉范曰。非特临济喜论三玄。石头所作参同契。备具此旨。尝深观之。但易玄要之语。为明暗耳。文止四十余句。而以明暗论者半之。篇首便标曰。灵源明皎洁。枝派暗流注。又开通发扬之曰。暗合上中言。明明清浊句。在暗则必合上中。在明则须明清浊。此体中玄也。至指其宗而示其意。则曰本末须归宗。尊卑用其语。故下广叙明暗之句。奕奕联连不已。此句中玄也。及其辞尽也。则又曰。谨白参玄人。光阴莫虚度。道人日用能不遗时失候。则是真报佛恩。此意中玄也。
　　以参同之明暗。为玄要。复以三玄。分判参同。大失两家之旨。文字禅中亦有一篇。与此大同小异。又谓参同即临济之句中玄。夫同一参同。亦同一觉范也。所判之不同若此。将何以取信於人乎。吾观觉范之谬妄。视古塔主。殆似过之。彼一生屡经祸患。跉竮终身。盖有以取之也。岂曰无妄之灾乎。

　　龙潭考

　　宋景德传灯。止载天皇悟嗣石头。而不知同时有二道悟。一嗣马祖。住荆州城西天王寺。一嗣石头。住荆州城东天皇寺。历考唐归登撰南岳让碑。圭峰答裴相国宗趣状。权德舆撰马祖塔铭。皆可据。及后达观颕所引。丘玄素符载二塔铭。载之益详。此无可疑者。但丘铭中。以龙潭信嗣天王悟。此则不能无疑焉。予尝考雪峰语录。峰对闽王。自称得先德山石头之道。又鼓山晏国师语录序中亦称。晏为石头五叶孙。此二书在五代之际。去龙潭不远。岂应遽忘其所自哉。据此。则知龙潭信所嗣者天皇悟。非天王悟。其证一也。又龙潭信家。居荆州城东天皇巷。以卖饼为业。日以十饼。馈天皇和尚。皇每食毕。尝留一饼曰。吾惠汝以荫子孙。信一日自念曰。饼是我持去。何以返遗我。其别有旨耶。遂造而问焉。皇曰。是汝持来。复汝何咎。信闻之。颇晓玄旨。因投出家。皇曰。汝昔崇福善。今信吾言。可名崇信。由是服勤左右。据此。则知龙潭信所嗣者天皇悟。非天王悟。其证二也。又信一日问天皇曰。某自到来。不蒙指示心要。皇曰。自汝到来。吾未尝不指示汝心要。信曰。何处指示。皇曰。汝擎茶来。吾为汝接。汝行食来。吾为汝受。汝和南时。吾为汝低头。何处不指示汝心要。师低头良久。皇曰。见则直下便见。拟思即差。师当下开解。复问。如何保任。皇曰。任性逍遥。随缘放旷。但尽凡心。别无圣解。又一日问。从上相传底事如何。皇曰。不是明汝来处不得。信曰。这个眼目。几人具得。皇曰。浅草易於长芦。据此。则知龙潭信所嗣者天皇悟。非天王悟。其证三也。今此三段所证。昭彰如是。而丘玄素塔铭中。以龙潭嗣天王。何得独异。察知。明是后人。妄将崇信。改入天王塔铭中。以为争端耳。不然。必将前三段所证之文。一笔抹去。而后可以成其说也。又张无尽尝谓。云门机锋似临济。宜为马祖之后。此则齐东野人之语也。古来同禀一师。而机锋各别者多矣。岂必尽同。如云门法眼。同出雪峰。若云门当归马祖。则法眼又当归石头耶。如丹霞投子机锋。不亚临济。杏山与三圣。皆失机於石室。则丹霞投子石室。又当改入马祖下耶。又如南泉父子。皆马祖之嗣也。而不用棒喝。沩山父子。皆百丈之嗣也。而不事孤峻。又当改入石头下耶。且予尝考雪峰全录。其禅备众格。波澜阔大。故其语有时似临济。有时似曹洞。其徒如玄沙长庆保福鼓山安国镜清等皆然。即云门虽机用独峻。而实语不十成。机不触犯。且历参曹山疎山九峰乾峰。其语具在如三种病二种光等语。则全本乾峰。此尤其显然者也。岂可谓其同於临济。当嗣马祖下也。无知之徒。固难与辩。高明之士。可考而知。故作是以告天下智者。幸详察焉。

　　永觉和尚广录卷第十六

　　永觉和尚广录卷第十七

　　　　嗣法弟子　道霈　重编

　　疏
　　独诣师造静室疏

　　原夫。无动无静者。妙道之体。有动有静者。妙道之用。舍静趋动者。凡夫之迷。厌动耽静者。二乘之执。若然。则晏坐深林。株守寒谷。避尘氛而弗入。甘枯木之弗荣。将无蹈二乘之偏辙。乖实教之大旨乎。是盖有微权也。道非静也。必由静而后明。道非动也。必由动而招蔽。语云。探珠宜浪静。动水取应难。故我佛设教。上根之士。则动静双忘。超然独证。其次则先习定水。次发慧光。非耽静为休歇之场。实借静为入道之要。诚能由静而明。慧光辉映。则山河大地。一切境缘。谓其洞然无物可也。谓其决非他物可也。谓其为山河。为大地。为一切境缘亦可也。夫如是。则朝市不为闹。山林不为寂。大千不为富。一壑不为贫。大众不为多。一人不为独。虽终身向万仞峰头。目视云汉。谓其为厌动耽静得乎。若生死根未能斩绝。水牯牛未免犯稼。浪游俗境。不知返摄。将见心逐境而驶迁。智随物而雾惑。虽托名大乘。其为自欺亦甚矣。寿昌独诣师。孑影七石山头。精修禅寂。已经三载矣。兹复于龙津之源。拟立数椽。以为宴坐之所。盖亦借静以求其无动无静者也。闽中古号法窟。宰官居士。无不久味禅悦。洞深法喜。慨然而施。不日而成。又岂待余言之多赘乎。但动静不相干一句。却请师自领荷去。

　　道显建佛顶庵疏

　　东昆之口。有山名岣嵝。岣嵝之巅。有庵名佛顶。岁月寝久。栋宇差脱。风飘雨洒。雪霰满床。道显上人居之。垂二十秋。今势难仍旧。理在更张。乃谋重建於余。余曰。子亦知建剎之意乎。昔世尊游山次。顾曰。此处宜建梵剎。帝释即竖起一茎草曰。建梵剎竟。看他父子唱和。如线透金针。举扬斯事。如滴含巨海。若能识得此剎。则吸尽江西之水。推倒大雄之山。转大千经卷於半眴之间。参剎海如来於一尘之内。虽然如是。帝释未竖草时。世尊梵剎早成就了也。还识得么。呵呵。此二千年前。臭烂葛藤。是事且置。今日斩新公案。不免为诸人拈出。岣嵝深处。宜建梵剎。普请诸檀出一只手。正好当机领略。切莫道。神通妙用不如帝释也。且出一只手时如何。合掌曰。珍珠撒出紫罗帐。直教大地尽黄金。

　　妙高峰建观音殿疏

　　栴檀观音像者。先是秋浦上人募造。邑中王臣宰官。长者居士。咸乐助之。像既成。将择地以居。适上人告寂。择地未决。佥议以妙高峰当三里之中。为一邑之镇。翠映全城。影摇二水。宿为名胜之区。择是以居大士。谁曰不宜。於是众不约而集。手舁大士像。置之峰顶。将别营殿以祀之。住僧某。特来山中。乞某一言为劝。某溪南之鄙人也。滥竽缁侣。藏拙荒林。奚敢持鸿毛之轻。渎大人之听乎。既弗克辞。乃藉大士之灵。以告曰。经言大士之德。上与诸佛仝慈。下与众生同悲。与诸佛同慈。则慈应而无缘。与众生同悲。则悲发而无尽。由是大士实无一处。无一事。无一时不在众生心想中。众生亦实无一处。无一事。无一时不在大士心想中。大士日於众生心想中。放大光明。施大甘露。而众生不知。唯不知。而大士之慈悲益深矣。众生日於大士心想中。鼓黑暗风。长烦恼焰。而大士不舍。唯不舍。而众生之苦恼或有瘳乎。故大士之视众生。如慈母之抚孺子。众生之归大士。宜如孺子之恋慈母。倘背母而他逝。则零丁辛苦。岂母之弗慈也耶。今者旃檀瑞像。既已示现峰头。黄金宝殿。次当奏成日下。某愿。人人发孺慕之心。回他逝之情。拨转向上机关。露出通身手眼。则云输川委之金帛。丽天绚日之庄严。又何待吾言之喋喋也。虽然如是。大士今向妙高峰头。放光动地久矣。各请直下承当。更莫回睛转脑。

　　降福山建庵疏

　　建治之东五十里。有山名降福。巉岩历落。雄踞云间。每岁中秋。居民必备香仪。祀月天於其上。　今上丁卯。僧某结庐兹山。习杜多之行。已经三载。里中士女。咸谓宜建庵以便焚修。乃谋于余。余曰。月之为物也。悬形苍表。流光大地。生民藉其辉映。万汇资其清凉。故民咸乐祀之。报其功也。且其德大。有近于吾佛之道者。灵照自如。亏蔽不能损其光。何其明。也影现众水。大小未尝异其照。何其公也。触波澜而不散。何其寂也。历污浊而不染。何其贞也。循环不失其运。何其恒也。盈亏不爽其时。何其信也。光被四洲吞万象。而心实无应。何其虚也。备兹七者。大有近於吾佛之道。故灵鹫标之。药山啸之。韶阳对之。濂洛弄之。至于寒山道底。则曰。我心似秋月。无物堪比伦。呜呼月之德亦云盛矣。即立庵而专祀之。亦奚不可。况能因月而事佛。因佛而事心。则本觉自昭。障不能昏。非月之明乎。广利无方。恩怨不二。非月之公乎。处喧嚣而常静。非月之寂乎。居尘秽而独洁。非月之贞乎。自强不息。非月之恒乎。孚及豚鱼。非月之信乎。顺物而应。应而无心。非月之虚乎。夫如是。是真能事月者。不然。不克反求诸心。而逐逐於仪文香火之末。是媚之也。亦诳之也。媚之诳之。不可以事月。况佛乎。况心乎。兹者降福之役。盖将因事月而事佛。因事佛而事心者也。夫横目之民。皆知有月。举头见月。孰不归心。吾将见乐输而乐成之。固不待劝而集。第恐其不免於媚与诳也。故因以广告之云。

　　南禅寺结盂兰盆会疏

　　天下之有为者。莫盛乎生。天下之有生者。莫盛乎亲。亲也者。生之本。而有为之原也。可弗重欤。故夫子独首务於此。乃着孝经。且曰。吾行在焉。若我佛。张无为之化。崇出世之法。宜于孝在所略者。然考其大戒。开端即曰。孝名为戒。亦名制止。曰孝顺至道之法。是孝为大戒之本也。又经曰。使我得成无上正真之道者。由孝德也。是孝不独为大戒之本。亦为六度之本。亦为三藐三菩提之本也。至于训诸弟子。则谓父母与补处菩萨等。许弟子减衣钵之资。养其父母。父母有正信者。可恣与之。无正信者。可稍与之。藏中劝勉。不一而足。何尝不以孝为首务哉。但我佛之孝。与世俗异。世俗之孝。在顺其情。我佛之孝。在顺其性。世俗之孝。在资其形。我佛之孝。在资其神。且谓。父母之精神。逐浮情而变化。随幻业以升沉。乃推及於三世。无不欲委曲保护。俾得措於大道。苐以神性之理既微。变化之机复冥。故世俗莫之能知。莫之能信。輙曰。佛氏无父。佛氏无父。亦未之深考也。夫顺性资神之道。固所难明。而形情之间。亦岂远于人法哉。如释尊初割爱入山。修无上道。道既成。乃谒母於忉利。为母说法三月。而还其国。为父说法。国人皆化之。及父王没。躬率诸释。负棺以葬。弟子目犍连。欲捄其母。则为说盂兰盆法。且嘱诸弟子。岁必行之。凡若此者。皆示同人法。特其教迹各异矣。建城诸居士。请百拙座主。於孟夏之朔。启讲盂兰盆经。至望日则如法设供。兼修忏摩及瑜珈施食法。是俾其亲神超冥漠之天。化移思议之表。天地有所不能制。惑业有所不能拘。其法利殊常。岂但五鼎之丰。三献之勤。以为能孝乎。盖其迹则略近於世俗追远之祭。而资神之妙。唯我释为独至也。某归禅有日。祀事久虚。不孝之罪。无所逃责。闻兹胜举。不觉惭喜交发。故不辞笔舌。首为唱言。凡有亲者。请入斯会。倘不以余言为妄。则幸矣。

　　栢山建庵疏

　　粤自摩腾入汉。僧会来吴。宝剎碁布。几徧域中。列圣相承。靡不崇重。岂徒为是不急之务。侈耳目之观乎。盖以。佛之为教也。究极一心之原。则孔老有所未发。广包十界之外。则经史有所未周。立因缘以为宗。则空有双妙。而百家无以置其喙。设止观以为门。则体用交融。而千圣莫能异其辙。荡开积劫之迷谬。翻示本有之真常。故二千年来。洞性命之奥。穷生死之源者。未有不归於我佛者也。故其崇奉之间。必极其诚敬。而金钱谷帛。所弗吝矣。即其下者。或藉之以开自新之路。或假之以成请福之门。虽功在有漏。终不唐捐。近之可作入道之缘。远之必为解脱之因。如华严经食金刚之喻是也。如法华经聚沙为塔。各成佛道是也。兹建水之西。真武岭之阳。有山名栢山者。突出天半。俯瞰全城。千峰顿舞於座下。二水交流於席间。晴岚夕晖。带瑞光而掩映。松云竹雨。傍佳气而葱笼。实灵秀之所锺。吉祥之所集。苐隐而未发。大有待於今日者也。某上人梦寐斯山。盖亦有年。今暂依败屋。习静其中。而里闬诸老。咸谓。此地宜建宝方。为国祝厘。但以山非止於一篑。海必资於群流。乃不揣绵力。徧干有缘。唯愿各弘檀度。共赞嘉猷。施一文以及百千万文。滴滴仝归海若。劝一众以及百千万众。珠珠普摄网光。则栢山虽小。终为净国之殊因。建立虽粗。咸为妙道之胜行矣。谨疏。

　　双漈寺造佛像疏

　　吾闻。易之为教也。必立象以尽意。而造易之道者。必忘象以明心。象不立则意弗尽。象不忘则心弗明。故未有不由象而入。亦未有不忘象而得者。用观我佛之教。亦若是。曩者灵山会上。横说竖说。不为不多矣。而犹必设像以示之。盖以像者象也。象之所示者圆。言之所示者方。象之所示者广。言之所示者局。学者多以有执着之心。观有局量之言。所以机死於境。神困於虑。求其廓然天解。不亦难乎。唯悬象以立教。则言不可得而诠。心不可得而计。忽然遇於目。契於神。心与象俱忘。而慧光浑圆。辉映十方矣。彼三百余会。五千余轴。又有过於此者乎。双漈某上人。重建宝方。栋宇落成。但圣仪未备。势必次及。复有待於诸檀也。夫造像功德。诸经备载。亦诸檀所稔闻者。至於由像契心。优入觉域。则其功德较前功德。为何如哉。且由心造佛。佛即是心。假彼他佛。成我心佛。是又不独为双漈造佛也。谨疏。

　　北山静室化米疏

　　北岭岧峣。直耸千寻之势。东峰横亘。常浮万灶之烟。清冷云中。昔来已成宝所。荒蔓草里。今日幸构蜗庐。历六载以修因。盖有志矣。摄一心以入道。乃愿学焉。但释种儿孙。本无卓锥之地。比丘轨范。独有持钵之缘。祇此凡躯。未可指松栢为食。素无仙术。讵能吸沆瀣而充。励功信在於一人。资粮必假於众助。不免打开布袋。便请撒出珍珠。

　　避影山房化佛像疏

　　优填瑞像。肇胜化於西乾。阿育灵仪。浮祥光於东震。休道跋提已灭。疑从兜率再生。炳焕世表之休明。映夺人间之秀丽。戒定慧三学。离此难求。法报化三身。祇这便是。俨神像之如在。敢不敬乎。望佛果而知归。赖有此矣。今既就阴而息影。首假立像以摄心。欲成满月之容。请下如椽之笔。

　　龙潭静室化田疏

　　石塘岩畔。珠树映白毫之光。龙井窝中。金绳耀彩云之色。数椽草屋。堪为息影之区。一片氷心。早成逸老之计。蒲团拄杖。已结友於青丘。雨笠云蓑。将有事於绿亩。但仰山无插锹之地。平田少驱犊之场。恒产无存。供资有待。蒸砂未能作饭。烹云讵可疗饥。欲求百丈之畴。必须甘贽之镪。锄头下。好穷大义。笔尖上。请放光明。

　　蕉林金仙庵化万人缘买田疏

　　蕉林积翠。久覆旧隐之踪。金剎浮光。远继古仙之苑万松影里。不妨揭起把茆。十字街头。便好打开布袋。要得食轮先转。的须檀度乐成。驱牛未问於平田。出镪冀逢乎须达。欲从一锄下。觅取半个。敢向片楮中。寻出万人。不辞拈起话头。便请各开笑口。

　　白水岩讽华严经疏

　　尽大地是沙门一只眼。更於何处有经。徧法界是华严一经卷。更於何处着眼。若也於斯领略。便已脱彼廉纤。说甚十种玄门。打入不须弹指。纵道一真法界。笑破岂用回头。祇为习障转深。无奈尘封难剖。若不从音声海震地喧天。怎能得光明云辉今映古。要入毗卢海里。横架铁船。且向观音门头。直扬影草。一声入耳。何须更历百城。半偈冥心。正好直超九界。梵音才举。豁开大地之心光。宝帙初翻。顿圆一生之佛果。伟哉法力。奇哉众生。个个自具一经。祇要自悟自证。人人同登此会。管取同号同名。

　　万石滩头建中元水陆斋疏

　　烟汀云暗雨涳蒙。常涨翻空之浪。沙碛月明风惨切。时闻泣夜之魂。绿柳岸头。正好垂援溺之手。白苹浦上。孰能横度险之舟。兹某当目连捄倒之日。启梁武修斋之仪。直教铁围山顿消日下。伫看金沙地立现滩前。大川漩澴。任乘风而利涉。客帆摇荡。尽破浪而无虞。愿出五家之财。仝修三坚之法。实有征而可信。幸勿迂而弗从。

　　宝善庵请大藏经疏

　　灵山老人。出世一番。从无说有。舌根拖地。虽曰经曰律曰论。因机而设。藉缘而兴。若千波竞起。万峰争峭。要之。祇明此本地风光而已。是知。大藏之中。一言一句。并是诸佛之心髓。众生之法药。又安论其为权为实为教内为教外乎。近日黄口禅雏。动轻三藏。却记宗下语言棒喝。以为生活。不知其执滞筌蹄。度量佛智。在宗而违宗。在教而背教。其弊正等也。兹闻谷大师飞锡南来。寓剑州之宝善。禅衲辐辏。机固非一。而大师门庭广大。三根并摄。由是监院心师。思请大藏普润群机。时有文学徐君。首发大心。挥金为倡。然大厦非一木之能构。为山非一篑之可成。倘得同出一手。共赞嘉猷。则一文一粒。皆浊海之宝帆。而佛果之真种也。待他年踏着本地风光。却向他道。三藏灵文原是多年故纸。亦有何过。

　　鼓山铸法华铜钟疏

　　众生碍於形。局於方。分寸成隔。而不能通。其能通者。唯声与闻也。是知。声之所暨最广。而闻之所迨最神。凡宇内齐众之法。醒众之方。舍声闻无能及者。今上自朝廷。下及僧舍。凡警晨昏。齐进止。必有藉于钟。岂非钟以声闻为用。乃处众者。所必资乎。至于释典所载。冥途闻钟声。而苦具为之顿息。关内闻钟声。而髑髅为之顿碎。则其用益神矣。鼓山涌泉寺。辟草重创。能始曹公。首建大殿斋堂。得山林公。乃於大殿之前。建钟鼓二楼。及方伯申公来游兹山。遂捐俸金。命范法华铜钟。由是。寺乃遣僧行乞。翼成胜事。夫以法华而入钟声。以钟声而宣法华。俾人人一着耳根。即领全经。无劳濡滞草庵。而顿获家藏。不庸走出火宅。而稳驾白牛。其为福田利益。为何如也。抑闻之。钟之为器也。必三合而后成声。必五合而后成闻。夫声必假於三合。则声而非声矣。闻必假於五合。则闻而非闻矣。声而非声。则非声之声。逼塞虚空矣。闻而非闻。则非闻之闻。周徧法界矣。从此悟入。鼓山钟早铸成了也。如其未然。且待一火功成之后。自有大口阿师。普为一切人说破在。

　　一中上人请方册藏经疏

　　曰经曰律曰论。黄鸟一声两声。若佛若法若僧。白云三片四片。世尊从无说有。横安龟上之毛。众生自有寻无。苦索炉中之雪。未免空钻故纸。恰如痴守枯株。若是出格之机。定不从门而入。怎奈迷封滞壳。每惊暗里绳蛇。所以说短道长。特架空中楼阁。法法尽从这里去。沙砾总是精金。言言不自别处来。琼宫现於茎草。三百余会。谁非摇影之鞭。五千灵文。尽是止狂之药。因指若能见月。长安不用更寻。就路便可还家。汉阳去此不远。兹有一中上人。戒月久严。悲花顿发。欲窥大智之域。须假多闻之方。未转半藏於赵州。先请全书於秀水。是佛说是魔说。直须倒却剎竿。非权乘非实乘。祇要踏穿漆桶。海中波无二味。岂计来源。门外路有千条。均趋辇下。三草二木。并资法雨以芬敷。七宝八珍。一任贫儿之探取。笔乾舌短。弘赞固不可穷。蚊负蚁缘。流通岂其敢后。为题卮语。徧告檀门。同转法轮。的属菩提种草。共出宝手。庶栽般若根苗。谨疏。

　　鼓山讽华严经疏

　　鼓山故禅剎也。自兴圣肇基。联灯不绝。七十余代。禅化大行。至嘉靖间。为祝融氏所废。鞠为茂草。天启复创。延博山和尚开堂。大演宗风。庶几匹美前休。但禅堂岁必讽华严。以为日课。禅者或以为嫌。予谓。华严宗法界。少林传一心。路分两径。归本一揆。况真实参禅者。自古必兼庶务。如雪峰沩山。皆充典座。杨岐兴圣。并作监院。岂以一卷华严。而遂为参禅者所碍乎。又如龙机马鸣。皆兼教乘。圭峰温陵。并注经论。岂以一卷华严。而遂为参禅者所碍乎。昔杜顺和尚作颂曰。怀州牛吃禾。益州马腹胀。天下觅医人。灸猪左膊上。此颂若谓是教。华严八十一卷。出於何卷。若谓是禅。渠又是华严初祖。可知。但要明此。禅也着。教也着。不必割截虚空。竞分彼此。为识者所笑。兹因岁例。募讽华严。故笔此以解其惑。若夫因果福德之说。兹不敢赘。

　　鼓山募米疏

　　石鼓乃省会之镇。涌泉为禅衲之渊。忠懿肇基以来。远历七百余祀。兴圣唱道之后。永联七十余灯。无奈禅风渐替而弗扬。所以佛力益穷而莫振。加之。祝融煽炽。遂尔兰若丘墟。残碑倒卧莎庭。狡兔横眠佛座。兹者。欲吹久灰之焰。结茅於衰草之中。思续既断之弦。竖拂於荒烟之下。腰包方集。畎亩已空。未及一心而问教问禅。方将仰首而呼庚呼癸。枵腹何能办道。备缘方可安居。佛有遗规。止资命於一钵。僧无恒产。但糊口於四方。若欲先转食轮。必须远遣乞士。云门饼赵州茶。固是咀嚼有分。庐陵米金牛饭。便请布施将来。

　　怡山长庆西禅寺重建法堂疏

　　闽城之西五里许。为怡山。其上盖有长庆西禅寺云。寺昉於唐。懒安禅师。自大沩来居。白牛横触。耕翻大地。有句无句。搅乱当时。继而棱道者。则以雪峰鳖鼻毒气。熏满阎浮。历代灯传。绳绳不绝。与雪峰鼓山。称闽中三大剎。自入　明来。法灯渐泯。以至今日。则无论振宗扬教。不及畴昔。即栋宇之雕弊。亦几不可支矣。宪长曹公。有痛於衷。乃极力主张之。命住僧。募修大殿。今经三载。功幸告成。而法堂倾頺如故。居者抱恧。游者兴嗟。曹公之意。犹未释然也。由是住僧复发大心。再行募化。薛居士某。则首捐金以为众倡。余惟。丛林之立。必建堂以演法。盖以三宝住持。虽曰并重。而接物利生。莫法之尚。佛者主此法者也。僧者演此法者也。使佛而无法。何贵於佛。僧而无法。何贵於僧。且诸佛之所同师。群僧之所共奉。为出险之宝筏。为破暗之明灯。法诚不可一日缓。而堂顾可一日废欤。是宜缁流之旦夕弗宁。亟思缔构也。然檀那之伤今吊古者。实有同悲。今顺风呼之。岂有弗应者乎。吾知金帛之委输。栋宇之峥嵘。可计日以待矣。第法必藉地而后弘。地必藉法而后重。使有堂而无法。亦何贵於有斯堂也。万象之中独露身。乃七百年来未了公案。迦陵玄音。不容久歇。余又不能无厚望焉。诸君其勉之。

　　宝善庵建舍利塔疏

　　昔世尊化权既毕。敛彩双林。复化为舍利。俾流光现瑞。永为人天福田。盖其悲心弘愿。无有穷尽。乃尔垂迹於末代也。汴之通许县洪福寺。故有塔。岁久倾圮。近年因流寇至。县官取其砖修城。得一石匣方二尺。启之。中藏银匣一。贮金像二尊。银瓶一。贮佛骨一节。骨中舍利如黍。水晶瓶七。各贮舍利若干粒。及考其旧碑。则宋皇佑初。曹后命中官。[疗-(日/小)+土]佛骨舍利於塔之第五层。盖宫中历朝所奉。悉举而藏之塔中也。时宜兴曹安祖大参。为兵驿道。请舍利一瓶。归宜兴。拟建塔南岳山中。以疾作弗果。临属纩。以舍利嘱嘉兴曹愚公侍御。余次年到苕溪真寂。侍御公乃送舍利至。托余任其事。适值屡岁弗登。弗克速成。因思。金陵匡庐鄮山。俱有舍利。辉映人天。而闽中独未之闻。乃欲归闽立塔。会心石师暨诸檀越来请。遂俾顶戴入闽。今议建塔於剑州之宝善。盖以剑州为八闽要道。而宝善复僻入山中。非饮酒茹荤之辈。所得过而问也。夫此舍利。远在十万余程之外。历三千余年之久。而止於兹丘。我闽众生。自开辟以来。所未见闻者。今得遇而躬礼之。是岂眇小之缘哉。且此塔既成。庶几紫磨金身。常在说法。而一瞻一礼。咸沾殊利。永为菩提种子矣。愿我同伦。共出只手。

　　罗山法海寺修净土忏疏

　　净土之教。本於大弥陀十六观等经。称西方有极乐世界。其功德庄严。最为第一。而弥陀世尊。摄诸众生。归於极乐。其誓愿广大。又最为第一。众生生者。永断诸苦。直至成佛。无有退转。其福德利益。又最为第一。求生此者。但以净心为本。其净心之方。或持名或修观。或广修众善。其简直易行。又最为第一。故诸经广赞。列祖弘扬。自佛教入中国来。受持之盛。获效之捷。无有踰於此者。但恐。无始劫来。罪根深重。则障缘实多。净德难成。由是。宋慈云忏主。依天台教法。历考诸经。撰为忏法。总之以净心为体。以三观为宗。以灭罪为用。以往生为趣。事备理圆。凡修此者。当先发三种心。一者直心。二者深心。三者广大心。具此三心。然后依之而修。则非独罪山可摧。黑业可灭。当不出道场。而可以亲见佛光。蒙受记莂。即娑婆界内。坐金色宝莲之座也。兹罗山法海寺尔和上人。乃结诸净侣。同修此法。普为四恩三有。布净土之因。作往生之缘。毋曰有为之功。久必败坏。将见金刚之种。永不消亡。倘能各发三心。共修二施。则金池之花轮日长。而菩提之妙果非遥矣。谨疏。

　　重建鼓山涌泉禅寺疏

　　昔当五代之际。象骨峰头。玄波海涌。其间首出一枝。号圣箭子者。则兴圣国师是也。国师应闽王之请。居鼓山涌泉寺。唱三球下事。拥毳徒一千五百人。禅风大播域中。厥后联灯续焰者。七十余代。可谓。罕匹其休者也。入明。禅风不竞。而佛火经声。犹自不绝。至嘉靖间。以弗慎厥德。遂为祝融氏所废。鞠为茂草者。将七十载。万历间。郡绅陈公一元曹公学佺。始倡复之。功未及半。力已告竭。以任事者非其人也。崇祯辛巳。殿复为海风所败。岌岌乎不可复支。适余自浙东归。诸郡绅命余尸其役。余见势不可。仍乃谋更造。时在癸未冬十月也。未几。世厄阳九。事势之难。实百千於前。幸龙天默护。亦得渐次修建於大乱之中。七历寒暑。而功尚未竣。今岁干戈甫定。乃仍遣僧行乞。盖人心有佛。决不以时之治乱而有存亡。况佛誓无疆。又岂以势之难易而有间断哉。惟冀诸檀门。各舍不坚之财。共补久虚之阙。事虽堕於世谛。终成胜果之因。道虽极於菩提。不舍有为之绩。谨疏。

　　鼓山建中元广荐会疏

　　慨自人事非一。天命靡常。乾坤值否泰之交。民物当鼎革之会。兵戈劫起。尽教血染青山。鲸浪祸生。忍见尸沉黑海。况疾疫继至。每闻哭泣之声。饥馑荐臻。难免沟壑之殍。下民无自活之计。鬼录多枉死之冤。惟仗我佛之良猷。可解斯民之毒苦。目连饷母。乃中元赈济之期。僧伽自恣。实诸佛欢喜之日。亲恩固堪仰报。滞魄亦可兼超。经演十玄。圆顿之妙门可入。忏宣十卷。梁武之遗教犹存。设兰盆於日中。圣凡普供。施甘露於景暮。神鬼同归。是为大圣之慈航。亦增下凡之厚祉。那个作佛。同怀普济之思。谁人无亲。共存追远之念。惟愿挥彼阿堵物。正宜圆此菩提心。不辞拈起话头。便好各开笑口。

　　修长乐龙泉寺疏

　　长乐之有沙京。文献之胜区也。沙京之有龙泉寺。又禅祖之胜区也。寺创自唐之中叶。咸通中。始赐今额。百丈大智禅师。实脱白受业於兹。自唐迄宋。殿宇之崔嵬。龙象之蹴踏。郁郁乎称上剎也。入元。禅学寝衰。日就凌夷。至　明之天顺。遂尽化为尸陀林。凡一百三十载。至万历间。故太守陈公玉运丞叶公时敏。首倡兴复。举僧大正董其役。复得其徒常惺佐之。由是。转棘林为宝方。化北邙为净国。而四方之考往迹吊前修者。无复彼黍离离之叹矣。然乌兔迈往。计今已五十余年。屡经风荡雨渍。凛凛有大过栋挠之惧。夫世运递变。物力渐消。固无有常而不坏之理。但补偏救敝。以贻诸久远。功则在人也。释今弗修。将前功且归於何有。而后来亦失所凭依。则是役乌容缓乎。此正诸檀那。急出一手之时也。宿缘有在。时机不再。白毫光中。正好打开武库。紫罗帐里。便请撒出珍珠。虽家有贫富之殊。物有轻重之异。而好善一念。实靡有间。并自菩提心中流出。万善同归。皆成佛道。正如江河溪涧。以及涓涓之泉。咸趋溟渤。尽化为咸。又安有小大异同之可辩哉。或者谓。天造草昧之时。生民以救死为急。何暇营此不急之务。予谓。世运有否泰。佛性无存亡。诸佛在众生心想中。日转无上法论。无有断绝。又岂治乱之所能间哉。惟在有智者。能不昧耳。今日之事。为有智者言。非为无智者言也。为有佛性者言。非为无佛性者言也。又何辞於喋喋哉。谨疏。

　　讽经护国疏

　　鼓山涌泉禅寺传法住持比丘某。谨卜今年三月朔旦。躬率僧众。讽诵仁王护国经二十四部。祈靖寇氛以绵国祚者。伏以。势居坎[穴/臼]。谁为出险之援。祸至坚氷。安得回春之力。仰于大觉。俯畀洪慈。切念。某诞躬尘世。寄迹空门。木食草衣。滴水悉濡於圣泽。岩居穴处。寸土并覆於天庥。捐顶踵而难酬。捧涓埃而莫报。何意。日中之运。遽逢薄蚀之灾。饥馑荐臻。老稚尽转於沟壑。干戈数起。士农半入於潢池。鲸波未靖於海南。铁马正骄於塞北。中原板荡。阵云染战血成黄。全楚陆沉。原草将枯骨同白。秦关既破。兵投刃而鼠奔。晋险亦逾。官奉檄而草偃。害将及乎宗社。势必迫於神京。近因南北之耗不通。以致上下之忧特甚。缁衣既弱。徒怀献曝之诚。佛德可凭。恭宣护国之典。伏愿。金轮永镇。鳌极常安。锋镝顿消。四郊之呻吟骤息。寇兵远遁。万姓之疲困尽纾。日月代明。长悬无外之照。地天交泰。共酿太和之休。匝地而大有书年。普天而太平垂象。某无任激切恳祷之至。

　　崇祯皇帝遐升礼忏疏

　　伏以。尧天久运。八纮戴覆育之恩。舜日骤沉。四海失依怙之主。思修报国之典。聊陈用礿之诚。窃惟。某四依托活。六事随身。山密林深。甘作释氏之子。天高地厚。容为圣世之氓。跃冶顽金。亦是乾坤之陶铸。不材凡木。谁非雨露之资成。歌帝力而未能。沐皇仁而思报。虽乏股肱效忠之力。尚有晨昏致祝之勤。夫何。祸起绿林。敢挥戈而犯阙。变生宫掖。忍鬻国而启关。惊轩辕之上升。徒仰龙车而莫及。悲放勋之徂落。欲攀天仗而无从。鬼哭神号。孤愤上干於白日。天崩地裂。深痛直彻於赤心。空怀寸草之哀诚。罔答三春之大化。用遵古皇遗范。特申虎拜之恭。徧举善逝洪名。屡罄嵩呼之悃。提瑜伽之秘印。雨法财於空中。显[口*纥]哩之妙光。破铁城於地下。修兹圭撮之微善。仰答鸿蒙之巨恩。伏愿。天祚弥隆。皇仁仍溥。神威广运。再造不坏之河山。睿德益昌。重揭大明之日月。挽回杀运。跻苍生於仁寿之天。歼灭妖氛。转鸿钧於清宁之宇。某无任激切恳祷之至。

　　崇祯皇帝遐升礼忏表

　　伏以。天步多蹇。适值震惊之时。帝德难忘。益深孺慕之悃。隔幽明而寸心弗易。亘今古而大义不磨。思报德之无从。聊摅诚而致祷。臣某等。诚惶诚恐。稽首顿首上言。窃惟。贞元运变。古今之局何常。天泽分彰。上下之名素定。域中首崇三大。敢忘修敬之心。释典尤重四恩。深怀报德之念。蜎飞蠕动。谁能背化日光天。涧草岩花。亦尽沾和风甘雨。普天在宥。易地归仁。兹盖伏遇　皇帝陛下。神明天纵。英武性成。视民如伤。类周文之至德。律身以俭。同夏禹之丕谟。夫何。国运方衰。遂尔天灾荐至。百千万变拮据。惟属於一人。一十七年焦劳。岂纾於半日。痛丁阳九之厄。苦遭龙亢之殃。祸起潢池。叛贼布衽金之网。机深社鼠。逆珰开鬻国之门。致使龙驭骤升。弃万机而弗顾。天容益邈。悲九土之何依。某等田衣贱品。髡发遗氓。痴蠢何知。出俗甘同於野鹿。贫寒苟活。无家实类於飘蓬。借润恩波。愧寸长之无补。偷生草野。欲百赎而何从。徒有梵竺之科。少殚缁流之敬。上仗佛天之洪愿。下集僧行之精诚。七日勤劬。演梁皇之忏法。午夜秘密。行古佛之瑜伽。用兹善因。上严圣驾。伏愿。睿德日隆。天禧益盛。游神金阙。还着佛日於诸天。毓德莲台。广播皇仁於九有。再祈。勿靳宜照之光。仍畀否倾之吉。廓清妖孽。重见宇宙之清宁。默巩皇图。共喜河山之带砺。臣等无任瞻天仰圣激切屏营之至。谨具表称上以闻。

　　建州孙道台请祈雨疏

　　疏为祈降甘霈。以苏民困事。今岁入夏以来。亢旱日久。本府道台孙某。率诸僚属。徧祷群祀弗得雨。乃差官赍香入山。命某代请。某集阖山大众。持诵大悲神咒。开坛之次。谨露心章以闻。伏以。国以民为本。牧养之政宜勤。民以食为天。稼穑之功难废。必资雨泽之灌溉。岂容旱魃之焦枯。何当祝融司令之时。全无颛顼效灵之日。云屏屏兮风使之漓。日皓皓兮雨无以至。已叹其乾矣。如遭坐甑之炊。乏雨以润之。孰慰望云之想。维禾穟穟。渐悴豳野之黄。彼黍离离。将槁周原之白。种稻翻成画饼。疗饥那可蒸沙。乃吁觉皇。用宣秘典。大慈悲之妙应。必能转彼天灾。不思议之神功。庶可度兹民厄。伏愿。顿起蛟龙之蛰。远震雷电之威。叆叇云兴。掩蔽乌轮之虐炎。滂沱雨下。沾濡龟坼之良畴。既沛优渥之仁。丰亨兆庆。终收简穰之利。大有书年。某不胜激切恳祷之至。谨疏。

　　诞日荐亲疏

　　疏为恭修梵典。追报亲恩事。某今岁行年七十。孟秋十九日。实为母难之辰。预於初一日。启诵大方广佛华严经二十四部。继礼梁皇慈悲忏法二十四部。念五日告满。仍於是夜。设放瑜伽法食一坛。白佛回向。专荐先考蔡云津先妣张氏范氏各超苦海。共证无生者。伏以。精气为物。必藉生育以成功。引满受身。谁非阴阳之幻合。亲恩允同三大。邈矣难量。孝道实首五伦。诚哉至德。释门极果。皆由此而积成。孔氏为仁。先务兹而立本。乃在缁在素之所同遵。亦希圣希贤之所共勉。蠢兹贱品。徒抱凡躯。愧为荒谷之废材。忝当法门之重寄。少遵鲁诰。未达作圣之方。晚归佛乘。久昧明心之旨。根尘互发。粘妄而难契无为。惑业交缠。执相而弥增有漏。虚此形骸之赋。负彼陶铸之恩。永言之思。每因时而倍切。不孝之罪。直与岁而俱深。兹当昔日之悬弧。用作今秋之出否。恭崇圣典。恪转圆诠。六相十玄。启遮那之心印。七处九会。演法界之真宗。罪从心生。仆仆而专勤五悔。食由法布。兢兢而等运三檀。修兹寸善之微因。用严三亲之乐土。伏愿。毫光特照。金臂垂慈。立摧罪山。菡萏花中毓妙质。顿消惑障。频伽声内证无生。方尽寸草之心。聊酬罔极之德。更祈。有生咸脱苦轮。血属同为净侣。是僧是俗。共登般若妙门。亦步亦趋。同游涅盘彼岸。庶圆学佛之初愿。得畅利生之本怀。谨疏。

　　永觉和尚广录卷第十七

　　永觉和尚广录卷第十八

　　　　嗣法弟子　道霈　重编

　　铭
　　真寂闻谷大师塔铭(并序)

　　古今大圣大贤之兴於世也。虽隐显殊途。收放异辙。无非范正轨防逸流。俾众生归於本元觉地而已。自入　明来。祖席荒凉。稀若晨星。加之。狂慧竞张。滥觞已极。於此非有人。焉为之防横决之波。回既倒之澜。其如众生何哉。吾於武林闻谷大师。见其人矣。按状。大师讳广印。字闻谷。掌石其别号也。檇李嘉善人。姓周氏。父珊。有隐士风。母赵氏。梦玄武神仗剑。率诸甲士。拥护其门。觉而生师。为儿时。常於左眼角。见一浮屠悬空而住。稍长随父入邑。过大胜寺。父呼视浮屠。师曰。我眼前常见此。第不识其名。不以告人耳。此后不后再见。七岁从塾师受小学。即能通其义。父命习儒。不愿。常瞑目端坐。诵秘密伽陀。年十三。父知其志。乃舍送杭之开元寺。为驱乌。寺为空谷隆禅师道场。师既剃度。慨然有慕隆之志。一日见壁间法界图。问其师曰。十界从心生。心从何处生。其师不能答。时西蜀仪峰和尚。结茆於清平之阴。往叩之。峰曰。汝要会。须妙悟始得。师曰。如何得悟去。峰乃教看云门露字。师一闻便信。直下挨拶。至忘寝食。峰深器之。偶阅七贤女游尸陀林话。忽有省。峰举丙丁童子来求火话。诘师曰。青峰恁么道。法眼亦恁么道。如何有悟不悟。师曰。初以识心凑泊。所以不悟。后则直下承当。便能大悟也。峰举拳挥案一下。厉声曰。恁么则汝大悟也。痛骂驱出门。师於此。直得白汗津津浃背。於是更发愤力参。年二十四。仪峰和尚归蜀。师乃离受业。入云栖进具。二十六。从介山法师习台宗。期年臻奥。介异之。每开讲。必征师为座元。二十七。会城当道。请云栖大师。开法净慈。时万众围绕。龙象蹴踏。特举师为维那。时头角已浸浸露矣。数年来。昼则听讲。夜则坐禅。功夫并进。未能纯一。及参无幻禅师。勉以绵密工夫。师乃谢去讲肆。摄静於西溪法华山。单丁四年。或数日不食。或一坐连朝。因参请渐多。恐废己事。乃曳杖而去。乞食民间。寻上双径。结茆於白云峰下。影不出山者六载。看亮座主参马祖因缘。疑不能释。一日见黄瑞香花。忽大悟。作偈曰。却是虚空讲得经。碌砖瓦砾正堪听。向来扭捏娘生鼻。错认葫芦作帝瓶。从兹碍膺之物。已释然矣。於是出山至云栖。受菩萨戒。朝夕请益。遂尽得云栖之道。至宜阳。参龙池幻有和尚。适池负暄阶下。师问曰。和尚在那里。池曰。恰好不在。师即展礼。池便携手上法堂。人事毕。池曰。昨日上堂。举黧奴白牯话。虽有进语。不惬老僧意。子作么生道。师应声曰。三世诸佛不知有。黧奴白牯却知有。从来迷悟不相干。如何教他出得手。池复出所着德山托钵颂示师。且曰。汝别颂看。师即颂曰。末后之句有也无。德山父子太誵讹。同条生不同条死。活得三年恨转多。池喜甚。谓师曰。何不承当此事共相唱和。师不自肯。池曰。更欲如何。曰。视圆悟大慧。为多愧耳。池抚然曰。当今学者未会先会。那能得不自肯如子者乎。老僧当避一头地矣。盘桓数日。濒行。池送至门外。抚师背曰。老侄。我还疑你在。师曰。甚处疑某甲。池曰。如何是密启其意。师曰。今日不打宜兴转。池呵呵大笑。师顶笠便行。北游五台。还至径山。时海内禅席寂寥。吴越间至不闻名字。师甚愍之。乃与髻峰诸师议。始创禅期於观音殿。继复结期於莲居永庆。英衲骈至。克期煅炼。多有喷地一发者。时仪峰老人。复来自蜀。师因得益征玄奥。重辩差别。印明济上之旨。无何峰归。师乃隐於湖之菁山。寒苦特甚。因得痞疾。众劝出山。壬子将还双径。取道瓶匋。止宿丁道者家。丁以瓶匋为双径两目之孔道。而行脚师僧。无所托宿。欲竖茎草。为接待之所。乞师主其事。师虽志在岩扃。而大悲愿重。闻斯恻然。遂鸠同志四十八人。各捐衣钵。草创数椽。聊资云水之一宿。适朱平涵相国。入山礼紫栢大师灵龛。闻其事深加叹赏。乃为购地为址。既而缙绅诸公。皆竭力赞成。不数载郁成丛席。乃移真寂废寺旧额名之。戊午秋。师以接待之事苟定。仍欲岩栖以遂初志。乃以院事。托一善上人。杖笠南游。隐於建州之废寺。凡三载。而为踪迹者。所得迎请。络绎於道。师掉头不顾。会一善迁化。乃从众请而归。归则稍稍经理。即请净慈玄津法师主之。师乃退居。无何津师迁化。师不已复视事。时四方衲子。参请如云。众至五千指。规约之严整。僧行之精勤。称江南法社之最矣。庚午复以丛席。属长明玄箸法师。而自为峨嵋之游。因病乃中止於楚之黄安。建州宝善徒大坚。与孝廉徐公天倪等。闻师在黄。即往迎归宝善。浙人复往请之。师曰。候七旬不掩息当归耳。甫及四载。而玄师复化去。众乃请师复归真寂。实崇祯乙亥。正当师七旬之年也。师既启行。闽人呼道遮留。舆不得前。及杭。杭人忻忭踊跃。以为师从天而下也。明年曹安祖大参。延师於荆溪度夏。秋七月归自荆溪。徧历旧游诸处。众颇疑之。腊月八日说戒毕。即示微恙。至十七日戌刻。泊然而逝。其逝前一日。犹手书与径山长老。送仁王经。劝其展诵报　国。复索纸书诫语云。某老矣。今更狼狈之甚。切思。丛林虽建行法。初未加勉。汝等当各务本参。加功运行。以报佛恩　皇恩。此老僧耿耿一片热心肠也。余更无所言。师器宇清和。定动严密。初剃染时。归省觐辞行。母送之曰。三朝媳妇。一世禅和子。其勉之。师常言。我於此两句。终身受用不尽。故师生平滴水滴冻。不肯一念自弛。其服膺深也。常与无尽法师。修法华忏於胜果寺。入观时。闻劈地一声。如大山崩。不觉身心俱释。以问尊宿。宿曰。此罪灭相也。师虽洞透祖关。而惩世俗之弊。终不以悟自居。当丛席既成。径山僧众云集。恳师开堂。师坚持不许。及自闽归。司理黄公与诸檀护。复以为请。师曰。我孀居久矣。复更适人耶。教家三宗鼎立。师皆能洞晰其微。时或为众演说。闻者靡不心服。常与三宗诸师论议。屡能屈之。师游五台。时月川法师。出示正量论。师力辟其非。往返数日。川卒无以应。其化导法众。则禅教双举。不局一途。然必以尸罗为之闲。学者少逞知解。师必深锥痛札。未尝少假。期於爆断命根而后已。其於古德机缘。则多有偈颂。别出手眼。其问答语句。则机辩自在。绝无定轨。然皆严诫不许录。故知者鲜矣。大抵师之一言一行。无非力为大法堤防。至有蒙众诮而弗恤。犯众怒而弗顾者。庶几使学者於衰残寥落之余。犹见汉官威仪。然后知师闲道之心独苦。而维世之功独深也。师主丛席二十五年。建道场二所。度弟子。千有余人。其得戒弟子。万有余人。若夫彤弓紫绶屈节而问道者。则不下数百人也。生於嘉靖丙寅六月十六日。寂於丙子十二月十七日。世寿七十有一。僧腊五十有八。至丁丑年九月初六日。弟子奉全身。塔於孔青之阳。其所编集。有宗门警语二卷。门人录其遗语。凡四卷。先是某癸酉春。一见师於建州。遂有水乳之契。因付以大戒。明年春推主鼓山。今春讣音至。千里赴吊。而诸缙绅。遂以虚席见命。且属以塔上之铭。某以受知之深。义不敢辞。乃为之铭。铭曰。祖庭日晦。狂慧转蚀。痴执昧空。卤莽何极。唯师屹然。挥戈之力。一心独证。万行俱饬。众道用扬。师道用抑。厥化弥弘。厥精弥翕。云栖为师。永明是式。后学之标。前圣之翼。孤塔凌虚。过者心恻。亿万斯年。永悬杲日。

　　博山无异大师衣钵塔铭(有序)

　　博山无异大禅师既迁化。弟子智誾辈。奉全身塔於本山栖凤岭之阳。吴宫谕应宾。已为大书特书铭之。而弟子之居闽中鼓山者。以师实开化鼓山。厥功靡[耳*少]。特请衣钵。拟建塔以寄永思。力弗克就。今春某自浙归闽。众复请住鼓山。乃率众建塔。藏衣钵於钵盂峰之前。去师迁化。则十有二年也。众谓。塔不可以不铭。复请於某。某於师为法门昆季。而实禀具於师。且相依三载。屡尝法味。有师资之义。不可忘也。但自师既没。虚空中忽有坑堑。未得焚片香於栖凤。此实某之隐痛。而不能言者。呜呼铭师之塔。乃在今日也耶。据状。师讳大舣。一讳元来。学者称无异和尚。龙舒沙氏子。年十六。有出世志。逸游金陵。过瓦棺寺。闻雪浪师讲法华。喟然叹曰。是法非思量分别所能解。习讲何为。遂弃去。遇五台静庵通和尚。乞为剃落。通诏习空观。每观心露地。身土湛如。如是者五年。别通往参无明老人於宝方。及见以为一蓑笠翁尔。乃入闽止光泽之白云峰。仍以空观为事。一日因宝方印宗上座到。勉以参究。因举船子藏身话。忽疑情顿发。凡五十旬有半。於赵州有佛无佛处。如释重负。遂作心经指南寄宝方。方立焚之。复书云。直待饮光破颜。别出相见。而印宗亦勉以偈。有低头始见月孤明之句。师犹自负所见。以为老人或不我知也。乃趋宝方。尽呈伎俩。曾不得其一颔。居再阅月。形色枯瘁。望之似木鸡矣。一日从赴玉山途中。扬扢洞上宗旨。时得印可。忽问。佛印云。蚁子解寻腥处走。苍蝇偏向臭边飞。是君耶是臣耶。师曰臣边事。方呵曰。大有人笑汝在。师曰。前何以是。今何以非。方曰。此一非。一切非矣。既达辟人端居。顷间闻护法神倒地。不觉心开。呈偈曰。玉山诱一言。心灰语路绝。几多玄解会。如沸汤浇雪。没巴鼻金针。好因缘时节。梅蕊绽枯枝。桃花开九月。触目如。休辨别。急水滩头抛探篙。溺杀无限英雄客。方曰。一到多门又到门。后别居宗乘堂三载。一日睹登树人。始彻源底。趋谒宝方。入门便拜。方问。近日事何如。师曰。有个活路。不许人知。方曰。因甚不许人知。师曰。不知不知。方举婆子烧庵话。诘师。师曰。黄金增色耳。复举玄则龙吟雾起公案。命师颂。师援笔立就曰。杀活争雄各有奇。模糊肉眼岂能知。吐光不遂时流意。依旧春风逐马蹄。方笑曰。子今日方知吾不汝欺也。师自是佩离文字印。入正徧知海。香幢剎土。涌没毫端。多闻总持得大无畏。正偏妙挟。圆顿双销。不知五位之为三玄。六相之非三堕矣。方乃命首众。万历壬寅夏。往信州鹅湖圆戒。鹅湖亦以元座属焉。是冬隐静於丰邑之博山。凡三阅寒暑。邑刘孝廉崇庆。郑节推维城。杨别驾时芳。请师住博山能仁禅寺。虽草昧乎禅律威仪。居然三代礼乐。戊申年。无明老人开法於闽中董岩。乃召师分座说法。师不得已。勉为一众举似家珍。而博山宗风。遂震天下。故六和麇至。四事云臻。久之金碧荧煌。园林葱菁。而据灯王师子。称八百人善知识矣。闽中鼓山大仰诸剎。亦屡请结制。频垂鞭影。时宇内名流。载自纶扉圭弁。洎乎墨绶铜符。西向而咨。北面而礼者多。至不可殚述。崇祯己巳。金陵余开府大成。仝文学陈丹衷。闻所闻而至。见所见而慕。乃谋诸缙绅。邀请竖法幢於天界。魏国徐公首先归依。由是狂奔昵就。号为四辈弟子者。指以万亿计。师圆音曲唱。无不人人各欣所得。及归輙营窣堵。经始子来。忽命简录方丈。若远行者之戒处守。未几而大悲之疾示矣。延及经旬。师曰。会当行矣。遂有遗训。漏当子夜。坐脱翛然。时崇祯庚午季秋十有八日也。却顾来时。万历乙亥仲冬念有九日。僧腊四十有一。世寿五十有六。踰年辛未孟冬念有一日。奉全身。塔於寺西栖凤岭之阳。师所自筮也。师慈容满净。道骨坚凝。眉采烨然。春秋在颡。法筵清众。不肃而严。刈麦负薪。无不人人委蛇详叙。若有深湛之思者。为法求人。婆心彻困。而高提祖印。把断要津。相似悟头推入活埋坑里。痛与钳锤。故三十年中。不少当机。罕闻付法。终不以如来慧命。博禅雏手中瓣香矣。有所请益。唯勉以真参实究。深戒知解。如鸩毒焉。其说法之语。如雷震如电激。如云蒸如瓶泻。如海若弥漫。莫可涯涘。三百年来。实鲜匹其休者。当此魔罗竞起之日。瓜印之徒。尘沙蔽日。使无有力抗之者。将大地僧伽。尽化为波旬孽子。而师独能唱道於晦冥否塞之秋。有若还鲁阳之三舍焉。其卫道之功。岂在禹下哉。所手着。有禅警语。拈古。颂古。净土诗。宗教答响。宗教通说。凡十余卷。语录则信地说。回源录。锡类法檀。归正录。剩录。凡二十余卷。并行於世。乃为之铭。铭曰。宝镜三昧。雾隐尘蒙。寿昌崛起。如日涌东。吾师继之。厥化弥隆。圆照无外。赫赫日中。云包雨笠。万派朝宗。公孤以降。靡不景从。拣魔辨异。祛惑破梦。唯师一人。壮哉释雄。屴崱岧峣。势压群峰。衣钵斯藏。高入穹窿。说法音声。海涛天风。千载之下。式此遗封。

　　博山古航舟禅师塔铭(有序)

　　佛祖之道。至今日而敝极矣。其敝也以多言。言多则道愈晦。道愈晦则行愈乖。至于行愈乖。而尚何言哉。今海内开堂说法者。至百有余人。付拂传衣者。至千有余人。世谓。宗风之盛。莫过于今日。而予谓。宗风之衰。实莫过于今日。求其言行慥慥。事理函盖。称善知识者。指不能多屈。则吾不得不于古航禅师。一倾心焉。据状。师讳道舟。字古航。晋江郑氏子。父我翰。母苏氏。周岁失怙。苏氏和熊画荻。俾就外传。师天资颕异。嗜学能文。郡中诸大老。罔不以大器期之。少尝娶妇。以弗顺于苏。苏命去之。师不敢违。及苏谢世。师乃弃家。寓于承天。日诵金刚经不辍。林季翀宗伯雅重之。一日因阅寿昌语录。至问僧死了烧了。作么生是你本性。心大疑之。时闻博山盛化。欲往参叩。林季翀宗伯遂成其志。送至博山落发。时师年已三十有八也。落发后。领行堂职。夜坐不语堂。目不交睫者三月。适金陵余集生中丞访道博山。乃延师至金陵。闭关于乌龙潭山。以青布直裰并偈贻之。偈曰。君不见。天目山头石作船。高峰大士居其巅。三十余年缨络粥。至今人把清名传。吾徒静室亦何有。口不开兮足不走。赤身唯剩两条眉。白手空拳夸抖擞。又不见朗公禅。锄为枕子草为毡。佛法世缘何所似。盘石多恣白昼眠。吾徒不闻锄与草。盘石藤萝何处讨。开窗只可见青天。一道灵明光皓皓。莫将此际当寻常。光非照境境非光。倐然廓彻通无碍。便是心空及第郎。师领偈参究益力。凡两载乃有省。谓刘心城居士曰。吾今于无可奈何处。得窥其巴鼻矣。会金陵诸缙绅。延博山于天界开堂。师出关司客。及山归。师仍入关。明年博山讣音至。师乃返锡博山。及丧事毕。遂归闽。时回龙众僧。慕师之风。延主丈室。居三载乃归泉。隐于德化之戴云。戴云峭削万仞。人迹罕至。师枯坐一室。苔钱满砌。盖四载如兹也。丙子会林宗伯致政家居。乃延师出山。挂锡于郡之承天。是冬余集生中丞。以雪峰来迎。丁丑春。师乃莅彼建天王殿。仍修诸屋。以僧众乐于放逸。梗化者多。乃谢去之。王京台太卿。延至西禅过冬。明年余集生中丞。黄元公司理。乃请归回龙。开放生池并子院。余黄为记石。己卯冬。信州刘出子春元。以博山主席久虚。率众请师继之。辛巳秋。往建阳议卓庵于凤凰山之下。壬午始。鸠工结屋。得张沈黄诸居士。共勷成之。先是师出家时。常带二木主以行。迄今有是役。为祀先计也。故名之曰报亲庵。成复归博山。甲申冬。　惠藩驾临信州。特来归依。赐紫衣一袭。乙酉秋。辞博山入闽。会当鼎革之秋。戎马纷驰。师乃避入深山。居无定止。至戊子。复居报亲。凡阅八寒暑。道风愈着。若贵若贱。罔不景其芳躅。四方衲子来参者。师如铁壁千寻。绝无肯诺。多望崖而退。乙未春三月始示疾。然尚视事如常。至八月望日疾革。乃召诸檀越。嘱后事。文学张九生问。一口气不来时。向何处安身立命。师曰。政好安身立命。张曰。莫便是和尚得力处么。师曰。何得认奴作郎。遂跏趺而逝。时八月念五日酉刻也。回视师降生于万历乙酉年三月十二日戌时。得世寿七十有一。僧腊三十有四。门人收其遗稿。凡若干卷。刻行于世。以丙申年十月初二日。塔全身于凤凰山之阳。厥子济益然。状其行。请予为塔上之铭。予以法门之眷。得纳交于师。其实未能染指其法味。又安敢轻相涂污哉。然予观师之鸿才硕学如斯。使其坐曲[盝-(彖-豕)+?]床。说黄道白。簧鼓一方。实优为之而甘。三缄其口。深藏若虚。是岂小丈夫之所能为哉。且予闻。其天性狷介。素履端方。孤风峻节。表表于世路。人亦能言之。即此知师之意。谓当兹末造。主法者多空腾口说。故师以不言而躬行挽之也。是师于法门。实欲回既倒之狂澜。其所虑为甚深。其所操亦为甚苦耳。故不辞谫劣。敬为之铭。铭曰。明道以言。非行莫造。如归本乡。运步方到。痛兹颓风。孰为明导。爰有报亲。独能允蹈。抗节云霄。幽贞自好。雪岭梅开。霜空月照。卓哉良模。前修是效。后学钦式。是以身教。为破梦雷。为援溺棹。哲人既遐。高风难绍。维兹窣堵。白云长绕。贞珉斯藏。如日永耀。

　　寿塔铭(有序)

　　甲申之春。乌程陈白庵太守。以予老且病。为营寿藏於涌泉寺之西畬。继以世难。阻弗克成。迨辛卯冬。功始竣。而予老病益甚。因思。圹中片石。后人必欲邀荣光於峻秩。假藻绘於鸿章。是重予之愆也。然考古诸师。有自状其行者。有自铭其塔者。世所共传。不以为非。乃效颦而为之。予名元贤。字永觉。建州建阳蔡氏子。禀性枯淡。不乐世氛。又才实迟钝。不善趋时。故虽习儒业。为邑诸生。而每怀出世之志。至年四十。始弃妻子。往建昌寿昌寺。礼无明和尚落发。未几。谬承心印。及和尚迁化。往依博山三载。又归闽隐山。一十二载。灰头土面。拟与草木同朽。一日因谒闻谷大师。力勉出世。遂推主福之鼓山。因以大戒付之。时年已五十有七矣。继而历主泉之开元。杭之真寂。剑之宝善。后复归鼓山。乃重创梵宇。诸所撰述。并语录凡二十种。计一百余卷。并不藏丑拙。恣世指摘。呜呼生平履历。浑如昨梦。一场败缺。难免高鉴。其入道为最钝。其出世为最迟。其应世为最拙。又不能广罗英衲。以张大其门庭。较之诸方。若跛鳖之望飞龙。何足道哉。今年已七十有五。不久将化为异物。故预为此圹以待。亦预为之铭。铭曰。是谁髑髅。建兹窣堵。寿昌之儿。石鼓之主。不通世情。一味莽卤。志大言大。眼空佛祖。据兴圣座。呵今骂古。役鬼驱风。重建兹宇。撇下皮囊。掩藏荒坞。莫道无口。有声如虎。生耶死耶。请绎斯语。广告来者。谁继吾武。

　　方镜铭

　　厥体则方。厥照则圆。物至斯应。我自虚玄。切忌觅於影后。直须达於鉴前。

　　端砚铭

　　禀形端穴。效职祇园。色玄而紫。德润而坚。静以制动。方以待圆。身含雨露。面带云烟。一点实心浑不改。任渠众手几回旋。

　　鼓山钟铭

　　维圆维密。爰寂爰虚。发必以时。应而不逾。吟风敲月。白云之区。弗靳鲸音。用醒昏衢。今日之可依以为范者。其唯斯乎。

　　开元寺钟铭

　　闽中首剎。伟矣开元。惟兹重器。用赞乾坤。鸣风敲月。远齐晨昏。虚而弗匮。静而能喧。圆通并德。幽明戴恩。万姓共禀。千古永存。

　　瑞石铭(并序)

　　松岗翁家居叶溪之浒。得五丈夫子。皆英敏秀特。挟重赀游齐鲁燕赵间。家日益硕。而好义乐施。屡为邑侯所旌。既谋广其所居。始工于万历癸卯。至天启癸亥。而工告竣。落成之日。适於扁溪之旁。得一石焉。其高及丈。奇峭如侠客。秀润如文彦。挺直端严如正士立朝。盖非常石也。夫以非常之石。居于寻常耳目之地。历亿万斯年。无能得者。得之乃在广厦落成之日。谓非应维新之会出以兆永昌之庆乎。於是移置于大门之内。别作亭以对之。名曰瑞石。乞予铭。铭曰。
　　韫玉之粹。凝川之精。朴而且文。秀而犹贞。抱质太古。作瑞来今。比德比业。永以为征。

　　永觉和尚广录卷第十八

　　永觉和尚广录卷第十九

　　　　嗣法弟子　道霈　重编

　　论赞
　　建州弘释录论赞(十篇)
　　达本论

　　论曰。禅那一法。徧在诸乘。悉从修证。并落格量。唯达摩直指一心。强号为禅。无修证格量之可言。正如轮王鬓珠。尊贵无上。非他宝可并。亦如灌顶王子。虽在襁褓。非朝臣可拟。亦如金刚王剑。杀活纵横。无不自在。非轨则可局。故为僧者。必首重之。倘舍此而他务。虽苦行积劫。终堕半途。非善术也。我建。自唐马祖首开甘露之门。嗣是分灯续焰。在处昭灼。入传灯者。四十余人。至於宰官居士田父村媪。亦得与沾法味。同入宗镜。猗欤盛矣。胜国之季。禅学寝衰。然铁关晚出。犹有古尊宿之风。至於　国朝。则慧林久凋。正脉已失。学禅之士。指不多屈。即有一二称善知识者。要皆认奴作郎。守鼠为璞。反不若专修白业者之为得也。呜呼碧水丹山。千载如昨。俯仰凭吊。岂胜寂寥。余於是有重慨焉。

　　显化论

　　论曰。释氏之学。道其本也。通其末也。法当务道。道成而通发矣。若意在求通。则必失道。道失而通得。是为魔事。况通亦必失乎。故正见者。宁得道而无通。非厌通也。法不可务也。且通之法。大略有五。有修大乘而得者。有修小乘而得者。有修凡夫乘而得者。有修外道法而得者。有因宿习感报而得者。大小不同。邪正亦异。未可槩而齐之。是篇如瑞岩扣氷。则古圣垂迹。无可异者。其余或偏获小果。或尚滞凡夫。或落鬼伦。或出外种。或亦大权菩萨。方便摄化。既有数种差别。不容槩抑。讵可俱扬。在俗之士。固莫能辨。出俗之英。应知所务。若徙见异迹而生欣。必将流邪辙而莫返。可不慎欤。

　　崇德论

　　祖庭秋晚。狂慧竞兴。明道者多。行道者少。夫明之将以行之也。明之而弗行。与未明何异。且假此以钩显誉。营厚殖。则虽机辨自在。说法如云。吾以为直一裨贩而已。兹篇所录。并积粹纯诚之士。虽契悟弗逮马祖。神化难齐扣氷。而依教行持。动不踰矩。陶炼之极。终归圣果。又安取狂慧之诩诩哉。若夫暗修之士。或道大而知希。或德成而遇蹇。形晦声泯。物色无从。则非兹录所能尽矣。

　　辅教论

　　论曰。儒释分教。门户逈别。大儒融之以神理。则千差顿忘。小儒局之以格量。则一尘成碍。此大儒所以辨不禁而自泯。小儒所以谤欲息而不能也。昔自六朝以来。谤佛者不少。皆以私意揣摩。自成水火。其於我佛之藩。尚隔万里。即如昌黎一人。毅然以道统自任。而原道诸篇。特昏昏醉梦语耳。至於宋室诸儒。实非昌黎之比。第於梵经。皆粗浮一往。不能深穷其旨。故困於知解。而不信有绝解之境。束於人伦。而不知有超伦之事。所以有异说之纷纷也。兹录诸儒。则不然。并皆徧参诸老。深耽禅悦。未尝株守本局。夫诸公皆天挺人豪。地纵神智。而卒不能谤佛。则佛之决不可谤明矣。彼黄口浅学。毫无所窥。而藉口前贤。妄生横议。抑何其不思之甚也。噫。

　　栖贤澄湜禅师传赞

　　禅学晚进。妄意高远。輙谓戒律不足持。三藏不足阅。傲然自恣。以为身在三界之外。而不知已落泥犁之中矣。今观湜禅师。律身精严。动不踰矩。晚年三阅藏经。以坐阅为未敬。乃立诵行披之。呜呼真万世标表也。雪窦不合而去。自是雪窦不奈习气何。若黄龙南。依之最久。可谓。善依人者。

　　天宝逆川智顺禅师传赞

　　逆川初住天宝。未几即弃去。继而住归原。住东禅。住雪峰。皆如之散财退位於方盛之日。非大丈夫。能然乎。古有称大知识者。一院之间。恋恋而不能割。以此观之。逆川真万世之师也。独其语录。今不传。惜哉。

　　金道人烧身传赞

　　烧身之法。大乘所开。小乘所禁。意以大乘则悲愿既重。忍力已充。故可开。开之者。或为供大法而烧。或为护大法而烧。或为说大法而烧。其为益大矣。小乘则自利心重。厌苦情深。急欲烧之。为益既[耳*少]。况忍力未充。临危而失其正念。则其害可胜道哉。世复有为魔所着者。或有贪身后之名者。或有激而为之者。既非正念。必招恶果。可弗禁欤。是篇如哀公化后得舍利数合。金道人於空中掷下僧舄一只。其为可烧无疑矣。第恐。无知之徒。妄相仿效。则余未见其可也。

　　杨文公亿传赞

　　大年见地超旷。不亚慈明。且於告终之际。洒落自在。归处分明。真没量大人也。史氏称公性耿直尚节义。真宗欲立德妃为后。命公草诏。使丁谓谕旨。公弗从。丁谓曰。勉为之。不忧不富贵。公曰。若此富贵。非所愿也。公之所守如此。岂学禅而弗验哉。说者乃谓。其闻命而惶惧失措。以此诮公之禅。亦弗之审矣。岂有於生死关头。自在若此。乃于寻常利害之间。反尔动心耶。此必当日柔小之徒。巧生诬谤。而传闻失实。遂有吠声之讥也。

　　胡文定公安国传赞

　　文定强学力行。志在春秋。忧国爱君。远而弥笃。其於禅学。深参独到又如此。则禅何害於忠孝哉。世之不达者。輙谓。学禅有害於忠孝。夫亦未之考也。昔宋游定夫先生。与吕本中书曰。佛书所说。世儒亦未深考。前辈往往。不曾看佛书。故诋之如此之甚。殊不知。其破佛者。皆佛自以为不然者也。定夫。可谓知言哉。

　　朱文公熹传赞

　　文公於释氏之学。或赞或呵。抑扬并用。其扬之者。所以洗世俗之陋。抑其之者。所以植人伦之纪。盖以身为道学主盟。故其诲人之语。不得不如此耳。公晚年有斋居诵经诗云。端居独无事。聊披释氏书。暂息尘累牵。超然与道俱。门掩竹林密。禽鸣山雨余。了此无为法。身心同宴如。观此。则其有得於经者不浅。非特私心向往之而已也。

　　鼓山寺志论(六篇)
　　胜迹志论

　　论曰。昔王敬美谓。兹山以峻名。以登眺胜。灵源之外。奇丽无闻。而议者犹惜其不到凤池。而白云洞尚未辟也。盖山中诸胜。奇秀则称灵源。超异则称凤池。怪险则称白云三天门。若夫登高眺远。兼收山海之奇。为八闽之独胜者。则屴崱无尚矣。故今古名贤。杖履而游。叹赏之不足。继之以歌咏者。趾相错也。然吾以为善游者。盖亦鲜矣。倐然而开豁。倐然而幽郁。倐然而身世可捐。倐然而尘埃难脱。岂游之义乎。岂游之义乎。孔子曰。登东山而小鲁。登泰山而小天下。固当自有别论也。

　　建置志论

　　论曰。涌泉之兴废。路人能言之也。夫亦知易之道乎。易曰。上栋下宇。以待风雨。盖取诸大壮。取其四阳之方盛也。亦取其盛而未极也。又曰。栋隆吉。以其刚而得中也。栋桡凶。以其刚而失中也。岂非以宫室不欲其过盛。且必有刚中之德以待之。不则有栋桡之凶而已。昔涌泉之盛也。飞甍峻宇。已极人间之巨丽。犹赖有德者居之。庶可持盈而不坠。厥后以凉德。处盛极之势。如之何。不至湮没乎。故虽以列祖之德。闽王之威。而曾不能与樵竖之火格数也。亦理也。今兹再造。二十余秋。尚弗逮古人之半。而居者。多以缺陷为耻。游者。且以观览未壮为嫌。独不思古之学佛者。树下可宿。冢间可居。今之涌泉。固非树下冢间之比。况刚中之德未闻。而妄希栋隆之吉。无论其求之弗得。营之弗就。即能媲美前规。亦安能保其无栋桡之凶乎。是亦未讲於易之道也。

　　僧宝志论

　　论曰。闽中诸剎。首必推雪峰。而鼓山实次之。岂以岩峦之秀丽。登眺之奇伟哉。良以列祖之主斯席者。率皆慧光浑圆。足以辉映人天。而光大我觉皇之教也。故古之名贤。如张德远李伯纪赵子直朱晦庵辈。皆能降心折节。相访於深林僻谷之中。岂非以其人有足重者乎。胜国以来。风渐不竞。至　国朝。而斯道绝响矣。此其故何哉。盖宋以前。称住持者。上必奉诏旨降香。次必由监司举请。故兹山皆极一时之选。胜国但由广教考中宣政给札。此可以致抱道之士哉。洪武永乐间。则由僧纲举报。僧录给札。宣德以后。竟置不问。由是裨贩如来者。率以其力攘之。窃十方之公物。润一家之私槖。子孙相继。醉浓饱鲜。又安问佛法之何若哉。重兴以来。稍提唱斯道。庶几复见汉官威仪。然当此魔罗竞起之日。危如一发引千钧。而欲希踪宋唐。不其难乎。不其难乎。

　　田赋志论

　　论曰。膳僧必以田。居田必以德。德之所在。田必随之。田之所在。害必伏之。昔鼓山之盛也。僧众万指。施者唯恐其后。故虽於邪万亩。无敢觊觎。及其衰也。谁忍其以檀信之膏腴。恣无赖之嗜欲乎。由是豪强扼而夺之。海波荡而吞之。官府且用其六。用其八。而莫之恤矣。余昔来鼓山。见廨院僧。尽其岁之所敛。尚不足以完官。鞭笞既急。日夜唯豪家之镪是求。其不至於产尽僧亡不止也。此其咎果安在哉。今俗僧率营厚殖。以遗子孙者。其请问之鼓山。

　　艺文志论

　　论曰。鼓山之名。唐以前未着。故诗文亦少见闻。朱梁时。有徐寅灵源洞记及十二咏。皆轶弗传。自宋以后。始见篇什。而传者盖亦寡矣。至我　明永乐间。僧善缘始辑之。为灵源集。嗣有僧古鉴。再辑之。至万历间。谢武林徐兴公始为志。搜罗称大备焉。迨今几三十载。兴公复收之为续志。余乃得因二志。而更益之。盖斯文未坠。人握隋珠。将来源源。未有艾也。予独悲。夫江山如故。佛国长存。而搦管登坛者。卒如浮云幻影倐忽有无。虽曰名存。实将安在。况久之名亦不存。则立言称不朽者。不亦难乎。是必有贯今古。参天地。卓然而不可泯者。固不在区区名字之末也。或者犹思希踪韩柳。比肩李杜。谓名决可不坠。愚以为。韩柳李杜。特雕虫刻楮之雄而已。丈夫竖立。可不图其大哉。

　　杂志论

　　论曰。兹志所载。俱非大节所系。似亦可略。然尝徧读儒家诸经及历朝正史。岂非传世之大典哉。其中鸟兽草木之繁。器用文物之富。非博及诸书者。鲜能尽通。故知大舜询及刍荛。诚为至训。礼失必求之野。决非谩谈。昔闽人有吴海者。谓。诸子百家。六经之贼。外纪野录。正史之贼。欲尽去之。不知楚之萍实。鲁之爰居。汉之劫灰。又孰从而辨之哉。予谓。君子之学。当先其大。而后其小。务其本而游其末。则片言只字。异书曲典。皆药笼中物也。然犹见世有负盛名。称博雅者。日探讨琐僻以自张。至於身心性命之微。礼乐刑政之大。古今治乱之故。率皆卤莽涉躐。间有陈论。如魇[穴/(丬*臬)]中语。则何其隘而鄙也。譬之井中之鲋。乐升斗之水以自濡。而溟渤之沧茫浩渺。非所愿矣。请扩而大之。不亦善乎。

　　温陵开元寺志论(四篇)
　　建置志论

　　论曰。紫云旧剎故域。甚广居者。亦尝万指。自永乐之后。主席又虚。禅风渐泯。高明之衲。云散四方。而守鸡肋者。视为故物。德既下衰。外檀弗至。地广人稀。睥睨斯起。由是寺之不能保故域者。十之七八矣。然犹赖为绵蕞所设之场。故经声佛火。不至全销也。近年戒坛法堂已复。大殿亦幸鼎新。则似当七日来复之会。在人益善其事以应之。则为临为泰。未可知也。若徒芥蒂於故物之未归。而厥德弗修。则虽疆宇尽复。又将何以居之乎。若能懋修厥德。则虽敝寮老屋。尽可跏趺。固不止蜗庐草舍仅容七尺而已也。况人心有佛。各能放光。安知黄长者。不再见於今日乎。是在诸君之自勖耳。

　　开士志论

　　论曰。余作开士志。而叹紫云之多贤也。非吉祥殊胜之地。能有是哉。然自桑莲现瑞以来。几及千载。古如斯。今亦如斯。何古则圣贤辈出。而今则寥寥绝响也。语云。嘉羽生应龙。应龙生凤皇。凤皇生百鸟。其势必渐下耶。抑法运下衰。圣贤隐伏。今之不逮古。非独一剎耶。呜呼此岂可以局志道之士哉。凡有待於外者。时与势得而局之。无待於外者。非时与势可得而局也。故春秋虽厄。不能局仲尼。陋巷虽贫。不能局颜渊。首阳虽困。不能局伯夷叔齐。是在有志者之自立耳。若夫规厚殖。逐荣名。旦夕孳孳。不能以时势自安。是惑之甚者也。悲夫。

　　艺文志论

　　论曰。呜呼吾於志艺文。而叹不朽之难也。世书称不朽者三。立言居其一焉。夫言固可传。言而不文则不传。有言而文矣。而犹不传何也。或曰。以其人不足传也。夫夏殷之礼。且无征矣。尼父六经。且失其二矣。岂人之果弗可传哉。呜呼幻化匪坚。虽远必亡。天地且不能免。而况於人乎。况於文乎。吾释自有不可灭者。在有志者。自勉之耳。

　　田赋志论

　　论曰。紫云寺产。乃唐宋以来。众檀所施。僧赖之以存活。而输官税。供里役一如民间。非有耗於国也。至於近世。谓僧非民且耗国。忍为变卖之议及请给之谋。非独无以施之。且扼而夺之。产已失十之五矣。至嘉靖间。防倭事起。当道抽其六饷军。巡抚金公。且征其八。至於今日。军已撒而饷不减。又有加焉。如之何僧不穷且窜也。昔紫云高僧。有弘则者。王公与之膏腴。谢不纳。有栖霞者。州牧王继勋。为广其居殖其粮。固辞曰。毋为子孙累。有禹昌者。人施其膏腴。则曰。有是吾子孙其不免狼虎矣。今日观之。三师真伟人哉。

　　永觉和尚广录卷第十九

　　永觉和尚广录卷第二十

　　　　嗣法弟子　道霈　重编

　　诸祖道影赞(有序)

　　真不可邈。邈者非真。影不离形。形实非影。若从有影迹上揣摩。奚啻水中捞月。若从无影迹上揣摩。犹是空里生花。有无既去。毕竟作么生。普化尽力翻个筋斗。志公出手剺破面门。将知费了多少盐酱。虽然如是。事无一向。方有多门。今此描摹虚空之眉目。指点梦幻之行踪。已朽葛藤。重为扶起。积年赃物。尽底掀开。其於已往诸祖。果是一耶。是二耶。但是一等之机。法缘在兹。莫道全身未露。便已觌面相呈了也。呵呵。不因夜来雁。怎见海门秋。

　　僧宝之始
　　憍陈如尊者

　　歌利挥剑。早已说破。鹿苑初唱。唯师首和。一个耳聋。一个话堕。热瞒大地。居僧上座。

　　禅宗诸祖
　　初祖迦叶尊者

　　一花才拈。千圣胆落。遇无知汉。微笑而作。死柴头火。今古辉烁。还是禅宗初祖么。错。

　　二祖阿难尊者

　　百千佛法。舌根吞吐。多闻总持。何为禅祖。倒却剎竿。老婆心苦。虽然。莫道齐一变至于鲁。

　　三祖商那和修尊者

　　青林悬记。瑞草知期。尊者崛生。乃应其时。以毒破毒。龙何能窥。施地建剎。返被渠印破面皮。

　　四祖优波鞠多尊者

　　是十七。非十七。话分两橛。着甚么急。震动魔宫成梦事。室筹充满曾无一。毕竟有甚长处。眉横鼻直。

　　五祖提多迦尊者

　　我师出缠智。犹彼出屋日。至今尚自仰余辉。不是其人见如漆。呵呵。此盖梦话。原非真实。照烛有无俱莫识。

　　六祖弥遮迦尊者

　　昔生梵天。既逢亲友。支离累劫。是谁之咎。冤债相逢。落这窠臼。原来一步不曾移。始识三三原是九。

　　七祖婆须密尊者

　　金云浮盖。毓圣之土。手中执器。还家之路。说法等虚空。分明落分疏。岂容梵王帝释却来当面涂污。正好劈脊便打。庶几于佛悬记不相孤负。

　　八祖佛陀难提尊者

　　义即不论。虚空难钉。论即不义。钵盂安柄。狭路相逢。沾甘露味。虽是一语知归。也孤负渠生来肉鬓。

　　九祖伏驮密多尊者

　　虽曰未言。已示其意。虽曰未行。已诣其至。针芥相投。真没巴鼻。便行七步。却落第二。

　　十祖胁尊者

　　祥光烛座。腥臭早露。胁不至席。脊梁铁铸。坐金色地。敷破坐具。还有真实义么。七错八悞。

　　十一祖富那夜多尊者

　　汝非诸佛。诸佛亦非。只此一语。便堪授衣。踏翻金色地。觑破佛祖机。说甚么觉花成。大似枝上生枝。

　　十二祖马鸣尊者

　　不识是佛。佛不可识。这里撞着。银山铁壁。一朝锯解木断。始识秤锤有汁。露出空中爪牙。摧伏大幻冤敌。噫。空起一场是非。到底魔佛难析。

　　十三祖迦毗摩罗尊者

　　神力能化巨海。果是何等妖异。忽然识得性海。看来只同儿戏。是魔是佛总虚闲。百千神力俱抛弃。擒得毒龙来作子。果然不枉作马鸣之嗣。

　　十四祖龙树尊者

　　当场现月轮。此实不容已。祇这画饼子。觑着千万里。非色亦非声。谁人敢轻拟。唯是嫡骨儿。方不负斯旨。

　　十五祖迦那提婆尊者

　　以针投钵。是作贼汉。睹满月轮。止得其半。指木菌之前因。示比丘之后患。打草祇要蛇惊。了我家之陈案。

　　十六祖罗睺罗多尊者

　　藉树头耳。闻世外调。佛志不虚。祖灯斯绍。穷金河源。垂千仞钓。擎来一钵梵天饭。难免作家傍笑。

　　十七祖僧伽难提尊者

　　敝屣世荣。宴坐石窟。冤债相寻。磁石引铁。取甘露普饮大众。聊应时节。若问是何滋味。尽教大地结舌。

　　十八祖伽耶舍多尊者

　　持鉴而来。好与打破。诸佛之机。是甚残唾。非风非铃。指归这个。也似猢孙上树。不免一状领过。

　　十九祖鸠摩罗多尊者

　　夙善说法。般若之力。遇毒恶手。当场指出。忽然摸着鼻孔。莫道无人。虚空逼塞。虽然一槌便就。却也迟了八刻。

　　二十祖奢夜多尊者

　　因形现影。遡流寻源。宿慧顿发。默契厥元。体本无生。法有何言。有为无为。梦里徒喧。

　　二十一祖婆修盘头尊者

　　秋水明月。断崖寒雪。渔翁睡醒向前汀。始识夜来舟暂歇。黑如玉白如铁。谁人敢向当头说。我师逗着便知归。果然贤众非饶舌。

　　二十二祖摩拏罗尊者

　　诞质王宫。达兹玄奥。法本无碍。宛同幻泡。应佛悬记。分灯化导。降香鹤林。火必就燥。

　　二十三祖鹤勒那尊者

　　持环而来。不为别事。久为鹤师。岂行异类。冤债相逢。香结成穗。一日闻偈知归。鹤众释然远离。

　　二十四祖师子尊者

　　道不可求。用即非功。达本无作。祖脉潜通。昔有异气。应在汝躬。头落臂断。彼此蕴空。切莫道是冤债相逢。

　　二十五祖婆舍斯多尊者

　　神剑本铦。拳珠自莹。其来有因。肘后悬印。时当难起。传衣表信。久炼愈明。真嗣始定。

　　二十六祖不如密多尊者

　　外道为山。痴禅之力。触着无心。自贻伊戚。俾归真乘。反曲作直。故人忽逢。二五一十。

　　二十七祖般若多罗尊者

　　不是势至。唤作势至。从因缘来。为法之寄。常转妙经。岂落文字。两手放光。更没巴鼻。

　　二十八祖菩提达摩尊者

　　航海而来。不为别故。踢翻窠臼。英雄失据。面壁九年。是何门户。也可笑也可恶。赖有作家下毒手。只得只履西归去。至今流祸未曾消。尽堕一千七百之数。

　　二十九祖慧可大师

　　断臂安心。三拜得髓。如空合空。是何道理。教渠觅罪不可得。毕竟更无别旨。虽说转转相传。却似无风浪起。

　　三十祖僧璨大师

　　觅罪不得。家破路绝。寄迹空山。形单影孑。不是其人。何敢饶舌。晚得童子。皮下有血。

　　三十一祖道信大师

　　宿习解脱门。早佩祖师印。吉水城边贼胆惊。破头山上法雷震。皇诏四征不出山。始知道人不用命。

　　三十二祖弘忍大师

　　来时有约。生处难稽。莫道无姓。还渠自知。黄梅果熟任风吹。一卷金刚成露布。惹得獦獠便授衣。

　　三十三祖慧能大师

　　这卖柴汉。一字不识。撞着金刚成粉末。三更直入黄梅室。真是举网张风。更论甚么轨则。从兹甘露徧寰中。鸟近金山无异色。

　　牛头山融禅师

　　寂寞空山。禽兽作侣。赖遇作家。坐断佛祖。狼踪虎迹无寻处。迸出日轮正当午。前日后日争几许。问取庵中主。

　　嵩岳慧安国师

　　据少室座。秉黄梅印。钝置南岳。提挈万乘。入水始见长人。末后犹提正令。猖狂晤语无人会。野火却能听遗命。

　　南岳让禅师

　　一毒碍胸。八载奈何。忽然扑落。是个甚么。庵前片砖。乃祸之囮。引出马驹。陆地生波。

　　青原思禅师

　　当何所务。胶舟请渡。赖遇作家。贼心毕露。本无阶级。何须动步。他年提出石头。果然翻尽露布。

　　永嘉真觉禅师

　　鉴在机先。气吞佛祖。振锡而来。适逢其主。机用超越。如缚猛虎。一宿便归。别开门户。

　　龚公山马祖禅师

　　应谶而出。一砖打醒。纵横蹴踏。机用最神。遭其毒者。百三十人。至今脚下。如雷如霆。

　　石头迁禅师

　　禀曹溪命。入青原室。大胆如天祇自骄。不道岭南有消息。性海直共祖师游。一卷参同遗后式。覆地翻天智用殊。石头路滑谁能及。

　　百丈海禅师

　　魏魏大雄峰。全是黄金铸。一喝三日聋。牙爪从兹露。拨转野狐禅。分付下堂句。引出赤须胡。圣贤俱罔措。

　　南泉愿禅师

　　超然物外人。游戏皆芳躅。南泉三十载。牧牛水草足。一日出山去。大地遭横触。指花能破梦。斩猫谁解赎。

　　大珠海禅师

　　宝藏久埋。抛家外走。逢人指出。始知本有。照用无方。龙吟狮吼。入道无门。师辟其牖。

　　天皇悟禅师

　　那边既是不住。这边何须更论。一到石头撞破。自然两下不存。万仞峰头独足立。宇宙都教一口吞。

　　黄檗运禅师

　　祇为父大慈。致得子大骄。闻着一喝惊吐舌。便解如虎之虓。狭路亲遭一口。几乎师命难逃。从此门风大险。钝置四海英豪。

　　沩山佑禅师

　　拨着一星。方始知有。踢倒净瓶。不落窠臼。却作一头水牯牛。无端落在仰山手。从兹父子立家风。暗机圆合相鼓诱。

　　赵州谂禅师

　　拾来镇州萝卜。挂作东壁葫芦。拈出庭前栢树。直教大地糊涂。赵州关过也无。指东话西无道理。遇者须教骨髓枯。

　　睦州陈尊宿

　　机似闪电。用若神龙。七古八怪。觅之即空。等闲垂手。肇建两宗。悬一草履而黄巢胆丧。睦州人至今颂退贼之功。呜呼予何能知此翁。

　　临济玄禅师

　　三十痛棒。直要见血。这里猛省。岂容枝节。三拳一掌。霜上加雪。爪牙顿露。门风险绝。

　　洞山价禅师

　　无情却会说法。祇此便是师真。及至当场托出。如何依旧沉吟。过水照见面孔。方知昔日婆心。从此横开五位。剪断诸见稠林。

　　径山国一禅师

　　为真法宝。作丈夫事。鼻祖双径。龙王献地。马师不能惑乱。天王亦遭钝置。岂独为唐国一人。实乃百世之瑞。

　　圭峰密禅师

　　禅教分驰。一之者少。惟师一触。二途俱了。为教之祖。为禅之表。灭诤启迷。如日初晓。

　　雪峰存禅师

　　夙领师棒。晚藉友箴。盖天盖地。大用繁兴。木球[车*衮]出智不及。鳖鼻当路毒难亲。岩头张网如天阔。满地儿孙皆凤麟。

　　曹山寂禅师

　　洞水逆流。师嗣其慧。从那边来。开此五位。宝镜当台。照彼万类。虚玄无着。岂容意会。

　　岩头奯禅师

　　石裂崖崩。德峤之令。师乃嗣之。如雷益迅。湖边棹如龙活。岩头路似天峻。遇着祇嘘一声。无限平人丧命。

　　龙湖闻禅师

　　以帝室胄。作法王臣。得石霜不说之印。会案山点额之心。龙避罚而匿袖。水报德而澄渟。临终大家听取。三十年秘密尽倾。

　　鸟窠道林禅师

　　秦望山头。是何模样。明月挂松枝。红尘飞不上。至险实至平。太守岂能谅。位镇江山却太危。立着下风徒怅望。

　　云门偃禅师

　　秦时[车*度]轹钻。却入睦州门。岂特损渠一足。直令命根不存。才寄雪峰一语。致得大地名喧。门庭壁立悬千仞。拈出糊饼几能吞。

　　风穴沼禅师

　　不遭南院惑乱。棒下彻透根源。露出铁牛之机。卢陂失后忘前。济下慧命一线。独赖吾师仅延。垂涕拈出家藏。法浪从此滔天。

　　首山念禅师

　　临济之道。遇风欲止。赖师续之。浡然复起。不说之说。听者非耳。拂袖便行。有何道理。胸中更无元字脚。七轴莲经成故纸。

　　法眼益禅师

　　片石碍胸。途穷路绝。逢人扑落。三界影灭。一切现成。何须扭捏。是大法眼。照用无缺。

　　汾阳昭禅师

　　穿过百丈席。捞得空潭月。狮子踞地坐。来者胆皆裂。三诀起干戈。十智生枝节。异僧为法来。特请勤宣说。

　　雪窦显禅师

　　横经穷丛。机辨风驰。一入智门。丧尽所赍。拂子之下。如临朝曦。奔流度刃。难喻其机。

　　慈明圆禅师

　　诟骂法施。其用果别。唯师当之。狂心顿歇。便解当阳哮吼。直是天惊地裂。一言推倒神鼎屋。今古何曾有豪杰。

　　佛印元禅师

　　早中楞严猛毒。死在开先齑瓮。一具利齿狞牙。诸方闻着头痛。祇管侮圣欺贤。直要捞龙打凤。描得师真喜大笑。谁知笑破阎浮梦。

　　天衣怀禅师

　　梦从星降。悲乃宿习。徧游丛社。早便超逸。遇恶辣手。面对铁壁。爆地担折。鼻孔打失。万仞银山当下崩。虚空突出一轮日。

　　永明寿禅师

　　悬一心镜。圆万行影。幽义徧穷。千光并炳。开念佛门。示唯心境。广摄三根。普垂接引。

　　黄龙南禅师

　　慈明脊梁。硬铮似铁。师一见之。心胆顿裂。赵州勘破没来繇。说甚红炉一片雪。险绝如天不可攀。三关截断英雄舌。

　　杨岐会禅师

　　辅弼慈明。纲维丛席。一语知休。涣若氷释。三脚驴儿踏杀人。何问南山有白额。他日儿孙果满地。临风各有冲霄翼。

　　白云端禅师

　　抱珠而来。一笑被夺。谁知此笑。能杀能活。及至识破。如桶底脱。始知此珠本自开豁。

　　长芦[〡*臣*责]禅师

　　禅净两关。谁权谁实。设化任机。千圣道一。大士幽赞。首兹胜集。莫道达摩直指。不是远公遗式。

　　五祖演禅师

　　一出门来。担一片板。逢人乱撞。几遭换眼。却因白云为牙。买得祖父田产。虽是自家旧业。也费几多重趼。

　　天童宏智禅师

　　丹霞遭一拂。坭丸头抛弃。超出空劫外。摸着自家鼻。三更不借明。本光难思议。坐断太白峰。法乳流大地。

　　径山大慧禅师

　　从宝峰安个鼻孔。从天宁打出壳封。佛日辉天鉴地。竹篦趂象鞭龙。腥臊徧闻震旦国。不孤渠付临济正宗。

　　虎丘隆禅师

　　入长芦门。识圆悟语。想酢生液。竟入其旅。莫道柔易。瞌睡之虎。踞坐虎丘。不容佛祖。

　　天童应庵禅师

　　探虎丘穴。似凑泊不得。坐金轮顶。似埋没不得。放出杨岐驴。野干俱屏息。甘露门开深似海。山高路险云昏黑。

　　普庵肃禅师

　　大沩门头觅影。华严海里翻身。本莫测迹难寻。别显权机祖意深。可怜白日人遭劫。无限魔云赖汝清。

　　无准范禅师

　　悞入破庵。罄无所得。有众如海。化行莫测。文煅武炼。陶铸绵密。两入内庭。挈开天日。

　　雪岩钦禅师

　　知见若存。关棙犹隔。触破琉璃。殿前古栢。借仰山座。通杨岐脉。全提正令。千妖丧魄。

　　高峰妙禅师

　　打落拖尸句。擒得睡中主。死关天似险。负之以猛虎。三唤不回头。爪牙不轻吐。一条黑竹篦。鞭挞诸佛祖。

　　铁山琼禅师

　　髑髅触破。再下一槌。本无欠少。须经这回。龙睛鬼眼尚难识。万里无端逐臭来。熏天炙地无藏处。法网弥天海外开。

　　中峰本禅师

　　一遇流泉。见神见鬼。度得竹篦。毁巢破垒。超然幻住。随在云委。说法无碍。海漩之水。

　　断崖义禅师

　　踏断千丈岩。照破一片雪。机辨若奔雷。孤峭如硬铁。甘隐五十秋。火烧不能热。末后更颠狂。灭尽千圣辙。

　　松隐茂禅师

　　无量劫来。抱此革囊。一击之下。如雪沃汤。通身是口。毛孔放光。光前绝后。天花飞扬。

　　千岩长禅师

　　穷佛归处。枯木遇雪。恶狗当门。截断途辙。老鼠翻盆。漆桶堕裂。伏龙山上。证龟作鳖。

　　天如惟则禅师

　　无出豁汉。萎萎随随。水边林下。如藏六龟。有时在师子林中一啸。也不忝幻住之师。

　　泐季潭禅师

　　龙飞五位。法运更新。如云之从。作国上珍。终不受官。天语益亲。末后倾出。谁赓其音。

　　金壁峰禅师

　　白光烨烨。法中之瑞。伐木闻声。更有何事。两入帝庭提祖印。开天首庆风云会。皇恩正渥歌归去。舍利灿灿如珠缀。

　　启教诸祖
　　天亲菩萨

　　二难并兴。发慈尊秘。伟论云蒸。释无遗义。唯识既明。性相始备。永为法灯。照千万世。

　　摄摩腾尊者

　　金人入梦。荷法而东。开天挈日。力在厥躬。如盲始见。如聋忽聪。摄伏外众。永播吾宗。

　　竺法兰尊者

　　圣不独化。必有其辅。摩腾既东。师亦步武。肇译诸经。始澍法雨。如来之使。震旦之祖。

　　康居会尊者

　　江南缘熟。有光烛天。寻光而至。师善其权。首请舍利。为大法先。塔寺肇建。慧炬始然。

　　鸠摩罗什法师

　　灵发母胎。妙慧若神。持钵悟旨。幼龄说经。佛法东传。讹谬相承。实藉师至。放大光明。

　　台宗诸祖
　　北齐慧文尊者

　　禅法西来。多局渐因。惟师崛起。悟乃天真。法禀龙树。观宗一心。圆顿妙门。如日初升。

　　南岳慧思尊者

　　抱经空冢。悲泪何切。普贤摩顶。默然为说。禀观北齐。法华顿彻。展拓义门。永迪来哲。故知宿誓弘持。当是地涌之列。

　　天台智者大师

　　受嘱而来。兹乃复遇。南岳亲承。遽尔长悟。独宗经王。法雨滂澍。圆顿妙音。千圣一路。噫弘持若师者。庶几不孤灵山所付。

　　章安灌顶法师

　　龙树教观。天台始昌。有师结集。法波愈扬。历难注经。雪被氷床。烈火弗热。其纲永张。

　　法华智威尊者

　　出宰官宅。入法王家。定慧交发。圆证法华。飞锡定止。法鼓长挝。胡为所愿者小而所获者奢。其毋乃地涌之一。特现权而来耶。

　　天宫慧威尊者

　　大威之室。广而且幽。惟师入之。作大法舟。勇退深山。鹿豕同游。卷舒以时。厥化自周。

　　左溪朗尊者

　　晚入天台。一吸无遗。头陀自律。涧饮岩栖。异类感化。舍利空垂。行粹道圆。表表羽仪。

　　荆溪湛然尊者

　　家学缄授。其道未扬。我师嗣之。于前有光。独挟两轮。广运无方。穷玄剧辩。竖最胜幢。

　　国清邃尊者

　　伟哉荆溪。难乎其继。我师灵慧。独与之契。法流海外。光焕天际。如日东升照破幽蔽。

　　国清修尊者

　　善入教观。妙旨如跃。笃於事行。行本无作。麈尾之下。神智自廓。金地之藏。宝光映烁。

　　国清物外尊者

　　会当其厄。教法晦沉。云散鸟飞。孑影深林。妙入正定。影灭尘凝。一丝之脉。以待曙明。

　　国清琇尊者

　　善说法者。必如法说。众寡无形。虚空有舌。异僧来听。稽首而别。凌空笑谢。始知是贼。

　　国清竦尊者

　　唐运既倾。群雄竞霸。安知内地。惟王实藉。勤修益励用答国化。高论云兴。秉炬深夜。

　　螺溪净光尊者

　　体合观音。照用不穷。欲绝之绪。赖师再隆。搜古藏于灰烬之余。取逸简于大海之东。赫赫吾师。是谓能亢其宗。

　　宝云义通尊者

　　魏魏梵表。东海之杰。来学中华。圆顿毕辙。宝云弥布。法运超越。舍利鳞砌。证甘露灭。

　　四明法智尊者

　　台教雕残。其复未久。赖佛真子。操智种首。扫除异计。作狮子吼。惟一具字。折服众口。

　　华严诸祖
　　杜顺和尚

　　华严大海。汪洋莫拟。若非大智。孰穷其底。开法界门。示还源轨。是知我师。必曼殊氏。

　　贤首法藏法师

　　来必有因。燃指立誓。游毗卢海。穷法界致。口门放光。神京震地。伟哉我师。垂范万世。

　　清凉澄观法师

　　报缘之胜。吾不暇致其称。毓德之粹。吾无能指而名。以法界海慧。穷法界海经。吾又何得而探其深。若我师者。岂独七帝之师。实万世之仪刑。

　　慈恩诸祖
　　玄奘法师

　　少历讲席。神悟擅声。间关求法。委命秉诚。五百余部。穷高极深。大教斯备。相宗始弘。

　　窥基法师

　　唯识一家。其义最微。奘得其诀。非师孰窥。撰疏述钞。直扬其徽。如暗得炬。百世所师。

　　净土诸祖
　　东林慧远禅师

　　深入般若门。别开骨董铺。浊浪尽滔天。一舟横古渡。莫道将错就错。何曾不是长安路。

　　法照禅师

　　宿必有因。境乃先现。及到其处。文殊觌面。指归净土。末季方便。舍兹一途。转见瞑眩。

　　律宗诸祖
　　南山宣律师

　　佛制弟子。依戒而住。狂慧既兴。越畔而去。师弘四分。戒光远着。百世所依。法门一柱。

　　灵芝照律师

　　该练三学。以戒为本。如氷如霜。秉诚力践。节彼南山。赖师继显。莲邦缘熟。天乐闻远。

　　瑜伽诸祖
　　不空上师

　　据灌顶位。佩毗卢印。心精冥感。如响斯应。文殊特为现身。天王亦来听令。岂徒秘密之功。实乃不思议之圣。

　　一行禅师

　　五部教法。师获其印。阴阳谶纬。俗称其圣。既契心於嵩山之门。胡为盘桓乎他学之径。是知大人智用。若摩尼珠。何殊方而不圆映。

　　应化圣贤
　　佛图澄国师

　　石氏之暴。如猛虎嗔。师胡为来。乃作厥宾。百千光怪。用何其神。实以行师之仁。所谓如狎鸥鸟者。其未得师之心。

　　慧约国师

　　此大菩萨。现比丘身。戒从性发。通岂修成。作帝王师。主大法盟。志公之匹。千载遗馨。

　　宝志大士

　　从鹰巢来。异迹莫测。梁武颇解相亲。怎奈认着形色。不免剺破面门。何妨通身漏泄。祇为僧繇不作家。致令千里云昏黑。

　　寒山大士

　　世人见汝。如风如狂。汝见世人。可笑可伤。高歌松下。抵掌路傍。寒岩孑影。草长烟凉。赖有丰干拾得。大家同上戏场。

　　拾得大士

　　无姓无住。却是恰好。逢人拶着。败露不少。寒山接拍。哭笑不了。一自寒岩归去后。至今凉月照秋草。

　　布袋和尚

　　祇这布袋。惑乱人多。逢着便乞。为个甚么。纵遇作家挨拶。却也不奈渠何。噫。古怪一任古怪。切莫认渠作未来佛陀。

　　长耳和尚

　　石龛松户。心甘行苦。百鸟是归。天花可雨。为是不传之妙。为是神通之普。具眼衲僧齐看取。

　　济颠禅师

　　不依本分。七倒八颠。搅浑世界。欺地瞒天。任渠翻尽窠臼。何曾出这绊缠。逃返天台难隐拙。虚名犹自至今传。

　　永觉和尚广录卷第二十

　　永觉和尚广录卷第二十一

　　　　嗣法弟子　道霈　重编

　　诸赞
　　弥陀佛赞

　　祇是这个。唤作弥陀。若是那个。唤作甚么。驾空华之宝筏。接幻住之娑婆。示净示秽。一场懡[怡-台+罗]。舍秽趋净。梦踰大河。若遇铁额铜睛汉。一定从他不顺他。且道。是往生不是往生。噫。东村王大无思算。倒骑石马过新罗。

　　释迦佛赞

　　三世一切薄伽梵。唯我释尊最希有。降生偏向难忍邦。五浊借作归元路。降生皇宫处极尊。飘然弃去如敝屣。示知本有天然贵。区区凡荣岂能等。纳妻诞子同人法。一旦割去如斩丝。示知情爱为大患。复性初关首断之。徧游外道亲穿过。知非便舍明且决。示知彼法非究竟。历劫炼行尽唐捐。雪山六载嘴卢都。雪覆千峰不暇看。示知研道贵精勤。情根见刺俱断绝。一睹明星云大悟。大惊小怪称成佛。示知成佛有正因。不从心外强修证。菩提场中畅本怀。却如旭日照高山。俯就群机启方便。权隐珍袍着敝衣。鹿野初转四谛轮。陈如接拍便成令。从兹三宝住世间。光明炽盛照一切。说渐说顿仍说圆。应机雨化度无极。不论三草及二木。触着一一皆畅茂。金河法浪流不穷。至今余润犹沥沥。才沾一滴彻根源。光吞十虚谁敢匹。佛功德海如沙界。我赞一尘尚如是。尘尘功德广难量。我有舌根不能及。即使法界诸大觉。殷懃各出广长舌。说偈直满百千岁。赞我释尊亦难罄。痛思我与释迦等。无量劫来无有二。渠游浊土若莲华。我陷泥涂不能出。纤毫未曾有减增。祇从迷悟分凡圣。迷则心反成外物。浊浪拍天不可渡。悟则外物尽唯心。浑圆照耀光明聚。到底迷悟不相干。净秽两途俱坐断。法身笑破等枯桩。向上有句如何说。我今稽首问释尊。释尊垂眸复闭舌。但愿身心奉尘剎。普使众生悉成佛。

　　出山像赞

　　空山峭绝。冻云未开。形类枯木。舌长深苔。堆堆兀坐。任世疑猜。明星夜睹。不胜自咍。忍俊不禁。再叹奇哉。三思大事。却出山来。咄。四十九年阿漉漉。至今满面是尘埃。

　　观音大士赞(二首)

　　以眼观音。闻性自空。以音遇眼。音性自泯。音闻两寂。唯是一心。孤光迥脱。不废音闻。二俱徧满。罔不圆通。一根如是。诸根亦然。交照互用。灵妙难思。八万四千。手眼并彰。故称大悲。其德无量。应此方机。斯为第一。妙观之力。是菩萨师。供养弟子。盍省其师。若得其师。是真供养。
　　不是金沙滩头妇。亦非普陀岩畔客。老僧见他鼻半边。祇是个十界无家底老贼。

　　三大士赞

　　三老相逢说甚么。证南作北奈渠何。扶同附会任唇舌。总是一场嗹哩啰。直至于今毒未息。看来一字也成多。请君体取未生句。莫管无风水上波。

　　文殊大士赞

　　稽首大士。为佛长子。智光普照。实诸佛母。影现娑婆。释尊良辅。坐师子座。震涂毒鼓。

　　布袋和尚赞(二首)

　　我不重你。脸笑嘻嘻。我不重你腹大便便。我不重你身量腇腲。我不重你胸次廓然。我祇重你负着布袋不知年。到处逢人乞一钱。痴痴不舍无时了。淫坊酒肆亦留连。婆心果是如天阔。收归布袋没中边。虽然如是。若渠放下布袋。又作么生赞叹。也祇得稽首南无慈氏尊前。
　　大了肚宽了肠。看来无界不收藏。未知此愿何时满。祇好呵呵笑一场。

　　寒山拾得赞

　　敝衣垢面。蓬发婆娑。持帚回顾。为个甚么。为彼世人。痴蠢者多。强执空影。为祸之囮。直须扫破。免彼蹉跎。长言不足。继以悲歌。悲歌不荐。无可奈何。悲转为笑。拍手呵呵。笑彼逐逐。如自烧蛾。噫。国清门外溪山古。至今明月挂松萝。

　　空生尊者赞

　　既名空生。云何有相。相耶空耶。为一为两。碎诸有关。破如来藏。不管岩前雨华。且把手中拄杖。虽云是东方青龙陀。也祇是这般模样。

　　十八罗汉赞。为金仙庵题
　　竖指

　　若为指佛。何者是佛。若为指心。何者非心。一指分明太漏逗。千年祇作野狐精。还有为尊者出气的么。唐时却有老俱胝。

　　执卷

　　祇这手卷。亲从佛得。文彩已彰。炭中露墨。咄。好向堂前把火焚。免使人见赃捉贼。

　　扶杖

　　一条拄杖子。照用不容分。扶过断桥水。伴归无月村。到不如放下着。何以故。正眼看来。不值半分文。

　　拨眉

　　拨开长眉。分明觌面。怎奈迷何。依然不见。见不见。休向空中寻闪电。

　　入定

　　寂不闻声。天华乱坠。最先见佛。热瞒一会。似此等恶模恶样。祇好贬向人天。永作福田之类。

　　合掌

　　合掌当胸。归依那个。若言见佛。分明话堕。纵言不见。未免有过。噫。看来合掌当胸。真不如撒手长卧。

　　击磬

　　击磬一声。大地平沉。虚空髓露。枯木龙吟。若到山僧门下。大有事在。为渠祇见其影。不见其形。

　　洗耳

　　洗耳去尘。还成自污。虽是圆通。七错八悞。正好当胸打一拳。那管你灵山亲嘱付。

　　降龙

　　娑竭出海。神变叵测。似鹘提鸠。未为奇特。既是似鹘提鸠。何以未为奇特。请问唐时白拈贼。

　　伏虎

　　狞虎失威。怗然驯伏。要骑便骑。却如跨犊。若是本分衲僧。安用这个业畜。岂不见道。巴歌不是阳春曲。

　　凭几

　　试问尊者。还有凭依也无。若有凭依。何须这个。若无凭依。安用这个。所以衲僧据令。不免一拳打破。虽然。佛事门中聻。

　　抱膝

　　昔也曲膝而请。今也抱膝而坐。长年无事商量。却似习成怠隋。休怠隋。一自灵山分付后。不会打发得这些滞货。

　　补衲

　　瞿昙旧衲衣。片片裁云补。持来重七斤。包着细腰鼓。还有要识老瞿昙者么。祗这是。

　　看经

　　祇这一卷经。从来不许转。昼夜钻纸窗。太近翻成远。毕竟要转这一卷么。脑后一眼开。大地秋云卷。

　　弄狮

　　汝弄狮子。弄得几出。六即是一。一即是六。好手还渠老作家。白云深隐禅那窟。

　　写经

　　须弥为笔。大海为墨。写这一卷经。虚空都逼塞。还写得出么。虽然。今日笔尖上。放光动地。见者乃仙陀之客。

　　负袋

　　宽了肚皮。打开布袋。逢人乞一文。偿却前生债。酒肆与淫坊。到处俱无碍。呵呵。十字街头。一场破败。

　　托塔

　　宝塔从西来。惊天复动地。光怪百千秋。见者难拟议。休拟议。恐不是阿育王的舍利。

　　达摩赞(三首)

　　西来老胡。甚是糊涂。梁武问着第一义。大胆说出廓然无。再云不识似银山。阖国蹉过空躇蹰。祇得暗向长江渡。九年面壁嘴卢都。一堆滞货谁承买。雪夜安心髓亦枯。看来西天未发足时。也好与三十棒。何以故。为渠起样作模。
　　一芦渡江。九年面壁。拟议不来。千圣莫识。流毒震旦。至今未息。有甚好处。破鞋一只。
　　堆堆面壁。说个甚么。三拜得髓。一场懡[怡-台+罗]。传虚接响至今日。却似重添水上波。

　　三教图赞

　　三老出来。氷片霰雪。割裂虚空。掉三寸舌。成得何事。证龟作鳖。一朝聚首。更有何说。

　　达观大师赞

　　其骨若钢。其气如虹。肩荷大法。力振頺风。如护君父。岂顾厥躬。虽罹其难。法门之忠。

　　云栖大师赞

　　末风浮薄。法纲久颓。赖师振之。狂澜顿回。专一心而归净国。弘万行以布深慈。是知。师固当世之柱石。亦万世之绳规。

　　云栖寿昌真寂三大师赞

　　三师并出。日照昏衢。或禅或教。异路同趋。承前启后。作众良模。吾虽不敏。愿学之而未能者乎。

　　寿昌和尚赞(二首)

　　一旦推翻大好山。等闲跳出祖师关。耕雨锄云五十载。何曾有意入尘寰。铁骨凌空难比拟。鸟道无人独往还。一条拄杖如龙活。至今洞口自潺湲。
　　这老和尚。全没巴鼻。指东话西。实无道理。恼乱众生。无风浪起。建二十余剎。使鬼驱风。历五十余年。填坑挖地。临了一场逗漏。却云今日分明指示。莫是从大好山过么。咄。切莫向此中拟议。

　　博山和尚赞

　　从玉山绝却路头。向峨峰安下鼻孔。锦绣囊中飘异香。虚空面上钻窟竉。牢把铁关不暂开。末后谁能继其踵。

　　滕秀实居士赞(二首)

　　秀而华。秀而实。虽是一场好梦。醒后何须更觅。学道八载。遽尔趋寂。可喜者问道之念方勤。可惜者履道之功未毕。虽然。末后一曲让君长。趺坐西逝明历历。老鹤踏翻松顶巢。带月飞归人未识。
　　阎浮一梦谁先觉。五欲重重自成缚。先生腰缠十万贯。更曾跨个杨州鹤。临终拍手唱归来。狮子迸断黄金索。好似昔年冯济川。不免将错去就错。稳坐莲华大若轮。五色宝光相映烁。天衣飘缈绚云霓。琉璃地上闻天乐。世间多少竞英雄。看来输君最后着。尚留这个在娑婆。恶水当头泼一杓。

　　兵宪林得山居士赞

　　君性多豪爽。磊落称奇英。心胸洞无物。肝胆向人倾。忧时独上批鳞疏。壮心直欲靖胡尘。转输军饷三边足。抗守危城万虏惊。北门锁钥君堪寄。遭谗拂袖东海浔。屡约披缁叩石鼓。胡为濡滞愧山灵。韩范功业今何在。算来嬴得一虚名。若待功成方敛迹。岩石云中也笑人。举世尽因名利醉。堪叹无人号独醒。我今预扫峰头石。徯君共操没弦琴。

　　侍讲陈仲谋居士赞

　　刚介如君有几人。寒梅雪里一枝春。披缁独对岩前月。却是先朝骨鲠臣。

　　德山樵者赞(有引)

　　樵者杨姓。讳逢京。别号泰宇。德山其所隐也。生出华胄。迹混禅侣。其宅心制行。月旦多贤之。然以贤而贫。亦以贫而益见其贤。则其贫也不亦善乎。厥嗣逸凡氏。有乃父风。持其像求赞。余谓。若居士者。可以风矣。漫题数语。以塞其请。
　　渊渊其衷。穆穆其容。居德以厚。育德以冲。中岁好道。益晦厥躬。乐施弗倦。晚乃愈穷。矢志西方。如水必东。临终翛然。雁过长空。呜呼居士。其取之物则俭。取之道则隆者乎。

　　自赞(三十九首)

　　这等模样。最是可嫌。拂也不竖。棒也不拈。坐朽木榻。汉语胡言。呵佛骂祖。欺地瞒天。簧鼓后学。八倒七颠。山不露顶。月隐半边。虽然全无道理。要也不负曹洞之传。
　　苒荏半生。行年五十。逢人恶发。全无讳忌。骂尽百圣千贤。自云为诸佛出气。出言不涉典章。举动全同儿戏。直是搅乱乾坤。一任人天厌弃。莫是教外别传么。咄。迦叶师兄也未是(白水岩请)。
　　痴隐荷山八载。未敢虚空安橛。诸方浩浩谈禅。这里缩头如鳖。每岁栽禾博饭。甘把黄金当铁。分明是半文不直。如何称寿昌嫡血。盖为多虚不如少实。千巧不如一拙(荷山请)。
　　我不是你。你却是我。春风一面。秋云一朵。黄杨木禅。无罅缝锁。今年走入温陵城。恰似泥涂行鳖跛。咦。温州橘皮不是火(开元寺请)。
　　这个老汉。一生杜田。不解学佛学祖。祇会伸脚打眠。有人问着无可对。便说渠是教外别传。呵呵。曾在寿昌桥上过。鼻孔从来没半边。
　　这个老乞儿。鄙哉无所能。古今俱不似。凡圣并生憎。掀翻三藏教。灭尽五家灯。渠有甚长处。光头一个僧。这汉无知。不分豕亥。掉头不说寿昌宗。举足踏破苕溪戒。全是使鬼驱风。一任贵买贱卖。浪得虚名在世间。祇为少了阎浮债(真寂院请)。
　　鼓山一片云。苕溪一点泡。祇是破败凡夫。那能论禅论道。切莫将他供养。只好深埋雪窖(真寂院请)。
　　撞破南泉之门。逸出寿昌之廐。胸中全没半点。到处说三道四。如今流泊苕溪湾。沙盆指作瑚琏器。虽然历主三剎。一任虚舟游戏。莫道渠是五百人善知识。却也祇同浮寄。
　　向诸佛顶上横行。借寿昌棒下出气。祇在唇边鼓是非。有口无心无避忌。呵呵。谁能得见半边鼻。
　　这汉无知。肚里无禅。妄拈拂子。诳惑人天。出世才四载。开堂祇二年。便尔缩头度日。每好伸脚打眠。谬传渠是寿昌嫡子。看来不值半文钱。
　　把苕溪钓。挝鼓山鼓。半点佛法全无。却要呵佛骂祖。诸方宝若黄金。渠直诋为粪土。因甚不近人情。只为苦瓜连根苦。
　　石鼓峰头。一场破败。苕溪岸畔。丧尽家风。逢人专好打哄。尽是指西为东。今被人描上纸去。原来是个老秃翁。
　　黄龙峰下横遭毒。延津岸畔丧全身。而今遗影在沙阳。切忌认假为真。
　　石鼓山头。举网张风。苕溪岸畔。垂竿钓月。看来一场懡[怡-台+罗]。不如闭口藏舌。甘心五载不开堂。直是痴痴长守拙。相逢切莫问他宗。不是曹溪一点血。
　　这老乞儿。是何模样。三界不能安。虚空不可量。无端影落世间。一任天人供养。
　　悞入大好山中。便敢当仁不让。佛法半点也无。只知十尺一丈。
　　一张白纸颇相似。怎奈丹青涂污何。空潭月影非真实。任你诸人枉揣摩。
　　谁人描我像。形貌也不殊。右手握拄杖。左手持数珠。翻成太多事。何必徒区区。不如两撒手。方能识得渠。识得渠。只是一头驴。
　　屴崱峰头。白云一片。苕溪岸畔。钓纶一线。六凡渠不入。四圣渠不见。一任诸人描出。也祇是个炎天破扇。悞入寿昌门。冒继兴圣席。通霄路上许谁行。独握云中一楖栗。横拈直竖几人知。彻底全无消息。
　　咄哉老乞儿。不识达摩禅。虚受人天供。高卧白云边。有时竖一拂。欺地亦瞒天。被人乱描出。看来大可怜。年老无知何所能。非凡非圣得人憎。莫谓寿昌嫡血嗣。只是光头一老僧。
　　此老汉。无可说。兀坐石鼓峰头。分明只得一橛。瞎尽众生眼。画饼指作月。莫道渠得洞上禅。白云深处长守拙。
　　一匙洞水作波澜。竖拂敢将千圣瞒。抖碎虚空无可似。任他十界也难安。
　　棃川桥下。拨波求水。屴崱峰头。举网张风。颠倒全不成人。指西便唤作东。只是无识任唇舌。骗人道是洞上宗。
　　入寿昌门。继洞上武。播苕溪浪。挝鼓山鼓。等闲笑破五家宗。个里不容诸佛祖。祇是空拳诳小儿。直把黄金唤作土。
　　寿昌碌碌僧。冒坐鼓山头。不达教外旨。见马却呼牛。倒佛祖旗枪。结七众冤仇。眼中沧海小。凡圣并生愁。石鼓轻挝十四秋。直教凡圣尽成愁。何如稳卧深云里。一任山高及水流。
　　行年七十。彻底愚痴。问禅不会。问教不知。祇是一柄拂子。横拈直竖。令人可疑。恁么脱空老汉。千佛闻之攒眉。渠却自负道。灵山最后拈出一枝。
　　屴崱峰头客。寻常无轨则。开口不是话。凡圣俱莫测。贼贼。东土西方容不得。
　　此老比丘。法门中贼。据兴圣座。说黄道白。破灭佛祖宗猷。截断众生命脉。如今年老益猖狂。倒倒颠颠无轨则。骗尽人间供养。难逃阎老诃责。咦。
　　博地凡夫僧。不识诸佛祖。横担一片板。非今亦非古。执一少变通。直是愚且鲁。任他人笑骂。默然祇自许。
　　寿昌孤风。崛起万仞。鼓山得之。继行其令。兴洞水波。出曹山阱。不知正偏。起众生病。金针玉线几人知。是谓诸佛慧命。
　　屴崱峰头。潦倒比丘。己灵不重。诸圣不求。开口偏骂佛祖。大似冤仇。炊无米饭。驾无底舟。直是个不本分僧。却道渠是洞水逆流。
　　大圆镜中。突然者个。若道是渠是我。便成错过。若道非圣非凡。亦是话堕。船子藏身。谁能勘破。洞山睹影。方堪领荷。道顺持此作么。只好当面便唾(顺侍者请)。
　　寿昌崛起。洞水生波。博山继之。如江如河。我是何人。亦唱哩啰。三个柴头安品字。玉石依稀差不多。于今遗影在世间。一任笑者笑诃者诃(右寿昌博山及师三像同轴)。
　　屴崱峰头老秃翁。长年高卧白云中。有人问彼西来意。笑指天边日出东。
　　这老翁杜蛮禅。自言渠在威音前。摇头不信佛与祖。五宗不值半文钱。口中好起无风浪。教人掘地去寻天。似者样颠倒作口业。不如且学痴呆汉。饥时吃饭困时眠。
　　幼龄学东鲁。矢志师前贤。中岁慕西竺。志不在人天。收得寿昌尘。效颦亦说禅。始末经四剎。拈弄二十年。警俗多苦口。卫道在诸篇。一生浑梦事。幻像徒俨然。寄住阎浮八十年。半生踪迹白云边。矢口千言欺佛祖。看来不值半文钱。
　　这老汉。性太偏。横担板一片。不信达摩禅。逢人好起无风浪。教他掘地去寻天。行年八十成何事。笑破虚空嘴半边。
　　老汉行年今八十。世间事事皆收拾。惟者影子徧诸方。败露重重遮不及。还知么。有相身中无相身。低头方见明历历(师临终前一日。坐方丈受大众参礼。僧有持师像求赞者。为题此)。

　　永觉和尚广录卷第二十一
　　永觉和尚广录卷第二十二

　　　　嗣法弟子　道霈　重编

　　偈颂上
　　示张居士

　　波斯闭眼嚼生铁。十界圣凡都扑灭。忽然嚼破血淋漓。哑子吞声向谁说。耀天彻地普光明。楼台处处悬秋月。照破东西南北门。弥勒原来乾屎橛。有等阿师格量猜。好似红炉寻片雪。曾向寿昌桥上过。始识虚空非彩色。张公好道几经年。请把从前都放歇。休管魔来与佛来。尽情内顾当胸结。定光岩上浪翻空。正好曹溪寻点血。莫教皮袋两头忙。铁汉从来须自决。镇日经营一局棋。局终大巧返成拙。临行不觉太啰哆。堪笑空中重下楔。

　　玉炉峰夜坐。见月上纸窗。因成二偈(辛酉年二月十八夜)

　　偏从槁木寻生意。几载推车逢峭壁。大像横遭掴一拳。铁牛溅出黄金汁。
　　顶门突出摩酰眼。十界圣凡无一点。谩说桃花两岸红。虚空到底不容染。

　　自沙邑取舟到剑津。舟中闻僧诵法华经。因成二偈(癸亥年九月二十一日)

　　金鸡啄破碧瑠璃。万歇千休祇自知。稳卧片帆天正朗。前山无复雨鸠啼。
　　今日无端有一偈。四七二三都不识。分明举出报诸方。睁起眉时眼落地。

　　客问山居何所作为。占偈答之

　　我不参禅不学佛。释迦老儿是何物。只因到底无思算。破衲蒙头煨榾柮。

　　送僧谒五台

　　见说文殊不易探。金刚窟外碧蓝毵。君逢直夺玻璃盏。休管前三与后三。

　　昼卧

　　山藤七尺倚云边。日午长伸两脚眠。时有客来相借问。摇头不道祖师禅。
　　老衲谈禅别一途。拈提全不费工夫尽教棒喝都休去。直卧横眠会也无。

　　拄杖颂

　　虽然全无形似。出入也得支持。无端横拈倒卓。纵是佛祖难知。

　　拂子颂

　　偶尔向人举似。闪空之电犹迟。谁将兔角为杖。我便当堂付伊。

　　戒尺颂

　　寿昌寻常用底。甘把贤圣俱瞒。一挥杀活双行。直使髑髅顿乾。

　　净瓶颂

　　百丈当场提出。华林不知背向。横遭沩山一踢。露出广长舌相。

　　念珠颂

　　毕竟是珠转佛。毕竟是佛转珠。昼夜循环百八。捻破方知是渠。

　　蒲团颂

　　临济接得便打。长庆直教坐破。一任师僧颠倒。渠实无待无我。

　　钵盂颂

　　但有仰天一口。却会单行祖令。曾经鹫岭付来。不消特地安柄。

　　袈裟颂

　　多子塔前流毒。递代承虚接响。拟欲生心授受。便好拦腮一掌。

　　坐具颂

　　收来却成一字。放去便似方田。祇如不收不放。须弥掇出眼前。

　　辞博山归闽(二首)

　　勉持瓶锡出闽山。为取先师最后关。历尽艰辛无可得。如今掉臂却空还。
　　三秋稳坐蒲团月。此日翻携拄杖云。自是衲僧无定轨。难将行止向君论。

　　送印南上人住山(二首)

　　年少虽当历苦艰。卓庵疑是学偷闲。为僧应要知惭愧。试想瞿昙在雪山。
　　斩绝尘缘去住山。空花满眼莫须攀。一念须求无上宝。可将半点挂人间。

　　送严心上人入关(二首)

　　西来大意莫颟顸。佛祖从来铁作关。有朝拶入无人识。石女生儿血满山。
　　黄龙一路绝跻攀。铁壁银山过者难。拾得威音前一簇。等闲发动破三关。

　　庚午夏。余病甚笃。沈道础居士来山。为作四偈

　　昨日强而走。今日病而卧。形实非我主。此中宜识破。
　　忽然如氷寒。忽然如火逼。水火变须臾。境缘皆可识。
　　形衰如枯木。声细若喑哑。此识亦昏散。谁为不死者。
　　君今来问疾。疾竟在何处。试请问维摩。维摩亦无语。

　　示修净业(四首)

　　绵绵密密勤持念。生灭何曾成一片。念到生灭不相干。脚底莲华恒出现。
　　他佛分明皆自佛。念他还同念自时。有朝念寂忘他自。极乐收归东院西。
　　休道西方无极乐。只因这里有娑婆。打破娑婆成粉去。西方不隔一尘多。
　　五浊娑婆本自空。只缘迷执自牢笼。空花实实无生灭。灿烂全因翳眼中。

　　示禅人参即心即佛

　　即心即佛太啰哆。非心非佛是甚么。直指单传成委曲。千言万语奈迷何。分明辉天亦鉴地。眼前黑暗任奔波。至近翻能成至远。南北东西枉揣摩。欲要寻光休拟议。不重己兮不重他。一句话头弃命拶。譬如入室更操戈。毒中毒加猛中猛。杀入重关直捣窠。山穷水尽路自活。出头天外笑呵呵。倒拖佛殿出三门。僧堂骑来灶下过。万圣千贤俱拱手。不成佛也不成魔。

　　心昙禅人请益(四首)

　　一句话头如铁橛。千思万想炉中雪。尽情拶破太虚空。大地山河一轮月。
　　一句话头如铁橛。氷片何尝不是雪。等闲不被雪氷瞒。亭午当空露明月。
　　一句话头如铁橛。雪上加霜霜上雪。春意每从寒极生。铁牛吼破前山月。
　　一句话头如铁橛。白似漆兮黑似雪。此中关棙尽瞒人。莫向指边寻出月。

　　示禅人参乾屎橛

　　无上圆满正觉尊。如何唤作乾屎橛。任渠百妙与千玄。到此矢尽弓亦折。剔起眉毛仔细看。大似狞牙啮生铁。直教啮破始甘休。不问前后与岁月。啮到情枯识泯时。十界形亡影自灭。屎橛便放大光明。虚空尽吐广长舌。狸奴白牯是家亲。酒台木杓成标格。云门打杀太多生。惹得石人笑不彻。

　　示禅人参赵州无

　　赵州因甚道个无。有口无心未可图。若从语下生穿凿。痴痴逐块似韩卢。破皮折骨须穷髓。休从门路强分疏。步步秉诚一条铁。却如抒海要寻珠。不管弥漫千万里。直下期教大海枯。狗子一朝徧大地。世界身心都是渠。更好切上重加切。忽然扑破更无余。赵州面目无藏处。祇是当年破钵盂。

　　过漏泽园

　　生前百战竞山河。死后空埋七尺坡。蜗角力争荣有几。菜根久嚼味偏多。千长尽属黄埃盖。百巧其如白骨何。假使韶光如可驻。巢由应不卧山阿。

　　端阳送施主

　　壑舟负走失居诸。截出奔流始丈夫。剑为久埋光必露。金须重炼矿方除。镜中妄认疑无首。衣内还搜信有珠。听罢楚歌烟水暮。伫望明月照寒庐。

　　偶成(十首)

　　休认一沤为全海。豁然看破万缘休。乾坤寥廓浑无际。九万鹏抟得自由。
　　苍漭烟波日夜流。镜中白发几经秋。就中便有无生路。木马怀胎产铁牛。
　　根尘靡二本来空。祇为生心大不同。直使一亏能丧两。泥牛入海觅无踪。
　　一回撞着便如仇。贤圣都教棒下收。黄金甘把同鍮石。直得虚空笑点头。
　　梦里溪山知是假。醒来荣辱认为真。梦醒同观俱不昧。爆破乾坤丧古今。
　　花上春来未可寻。暂忘分别便相亲。着眼看时偏障眼。纷纷蝴蝶过西邻。
　　一片圆明本不分。耳谈鼻视目能闻。自从虚妄生经界。劫尽家珍气似焚。
　　扇子无端打地神。韦天受痛便生嗔。帝释旁观尤不肯。金刚吃棒泪如淋。
　　世界都是一块情。返情归性事非轻。直从情里寻归路。一段常光本现成。
　　松枝忽折鹤巢翻。惊醒渔人梦里魂。芦岸月明寒入髓。昆仑倒被石龟吞。

　　与儒生论中和

　　中和妙体原无二。妄截虚空作两头。拟向未生寻鼻孔。睫毛丈二掩双眸。

　　火炮

　　悬象正当寒已极。发机每在岁将新。个中点着无情处。爆破全身丧古今。

　　示量智上人

　　赵州因甚道个无。拟议生时转见疎。窟穴从头都踏破。始知东壁挂葫芦。

　　示无余上人

　　若道圆同太虚。早是无事生事。更道无欠无余。是甚街前露布。且请脱下娘生袴。

　　示松溪严用正居士

　　金刚妙义是甚么。无着天亲不奈何。人法双空须进步。如如不动亦当诃。起照便差千万里。无思落在鬼神窠。直待心花顿发后。始知佛法本无多。

　　为百拙座主闭关

　　紫芝山下铁为关。净极光中绝往还。三载养成无碍力。纵横大地没遮拦。

　　示松溪陈蕴奇茂才

　　万缘莫问拨不拨。心迷虽静成轇轕。一切能仝泡影观。便是成佛真机括。境有只因心未空。心空何愁境不豁。老卢解道本来无。黄梅夜半传衣钵。

　　示松溪叶泰交茂才

　　一句弥陀切上切。千里万里一条铁。万行旋归不二门。大地茫茫成片雪。成片雪休自辍。更把石牛鞭出血。虚空突出一轮红。弥陀是甚乾屎橛。

　　题龙头井

　　龙头一滴水。饮者贵参详。莫作去来想。休将冷暖尝。遡流知有本。出口润无方。要辩曹溪脉。此中滋味长。

　　示顺侍者

　　佛法从来不在多。祇须体究自弥陀。愤然直要亲相见。念念追寻莫放他。却似持枪逢猛敌。亦如把柁涉鲸波。有境可观全属妄。无心守寂也当诃。一句疑情浑不散。百万魔军岂奈何。有朝捻破泥丸子。跳出虚空唱哩啰。

　　示武林夏调生居士

　　一句话头切上切。万别千差都扑灭。只教一路向前行。直得虚空脑亦裂。五千余卷拭疮纸。三世诸佛乾屎橛。赵州面目无藏处。破铛原来是旧铁。

　　云三山陈茂才

　　仲尼昔日欲无言。游夏何曾敢浪传。只消截断闲知解。吃饭穿衣吃本元。

　　示初度沙弥(八首)

　　剃头切莫将头卖。卖得头来命亦亡。日用不妨随分过。鹑衣百结道名香。
　　既然充作如来子。裨贩如来罪更深。不若归家重蓄发。如来滴水莫相侵。
　　伽蓝饭食疗饥疮。岂可于中论短长。吃者应须具惭愧。不吃凭君别主张。
　　寿昌在日硬如铁。懒向人前曲脊求。稀粥三餐荷锄去。岁荒尚有麦羹丘。
　　寿昌衲子尽开田。老汉扶犂自向前。虽然不识开田义。也免阎罗算饭钱。
　　如今饱食不须忧。百事无营正好休。怎奈闲中闲不得。百非造起积愆尤。
　　莫言诃骂人非善。地狱门前灭祸胎。你身只要无拘束。尽有无边业造来。
　　北去南来寻好处。谁知好处在心头。心若不休无处好。天涯走徧尽如仇。

　　示契宗上人(二首)

　　为僧直要骨如钢。苦行须知受用长。忆昔雪山修道者。多年历尽几风霜。
　　单持正念研真宗。坐断闲情境自空。万仞峰头独足立。新罗祇在海门东。

　　示圆常上人(四首)

　　屴崱山高鸟绝踪。石门天险孰能通。若非铁额铜睛汉。祇在青烟翠霭中。
　　通霄一路白云深。蓦直行来岂费心。若是喜从他径走。经年蹇滞在荒林。
　　昔人不出飞鸢岭。指头踢破海山平。每见许多怜利汉。千山云水恁么行。
　　衲子须凭一瘦筇。登山渡水莫教松。忽逢水尽山穷处。拍掌高歌天外峰。

　　示康上人(二首)

　　妄缘聚处现身心。幻影须知却有真。直把虚空穷出骨。大千沙界总圆明。
　　止观双忘方入道。有无不涉始归真。出家不是贪闲散。荆棘林中要转身。

　　送僧归博山

　　草鞋似虎寻归处。趂得东风出岭去。须记玄沙岭上时。指头踢破海天曙。
　　送僧归博山
　　翩翩瓢笠出闽关。千里长途任往还。归去饱看东坞月。应知绝不异溪山。

　　警众(四首)

　　寿命若风灯。浮根同幻影。如何苦执我。到底不能省。
　　色声非外生。美恶从心计。逐逐不知休。如鱼贪粉饵。
　　妄情遣复来。正念起还灭。未获真常理。尘劳难暂歇。
　　上升似登峰。下坠如归壑。努力尚难成。顺情岂不错。

　　示徽州余维坤居士

　　看个话头如嚼铁。世界身心炉里雪。忽然脑后放千光。世法佛法影俱灭。须知更有向上关。释迦老子犹结舌。马师一喝大雄山。三日耳聋有何说。

　　示我白居士

　　子母相逢事若何。西方不隔一尘多。祇要脚跟红线断。低头自见古弥陀。

　　示芙蓉和上人

　　山僧不开骨董铺。遇着阿师无可似。七花八裂最郎当。剩得破船依古渡。空守螺江夜月寒。敢向人前闲露布。天险石门澹如水。无人更问通霄路。

　　甲戌冬。修山堂和尚塔

　　古塔沉埋日久。忽然现露云边。昔年何有今日。今日大非昔年。今古全因人计。成毁祇任世缘。固是有相皆坏。须知无火不传。超出古今一句。岁岁波逝前川。

　　参禅偈(十二首)

　　参禅人莫廉纤。公案商量大可怜。一毫头上亲相见。管取鉴地亦辉天。
　　参禅人莫儱侗。一喝一棒徒粗犷。堕在孤危死水浸。转身一路多如懵。
　　参禅人莫妄求。万妙千玄尽放休。铁壁银山成粉末。德山临济也难俦。
　　参禅人莫自足。门外草庵休久宿。宝所未归终不了。请君唱个还乡曲。
　　参禅人莫自屈。谁家屋里无真佛。祇须一念契无生。兔角杖挂龟毛拂。
　　参禅人莫多知。五灯读徧转增迷。泥牛踏破澄潭月。五叶花开别有枝。
　　参禅人莫猖狂。许多岐路会亡羊。历尽千山云水窟。须知更有白云乡。
　　参禅人莫懈怠。百万魔军日相待。时时剔起吹毛利。始识南无观自在。
　　参禅人莫他营。营得徒能益死生。衣里藏珠如不昧。遮身一衲有余荣。
　　参禅人莫嫌贫。贫不极时见不亲。须知彻骨风流事。寒尽元来别有春。
　　参禅人莫执一。死法相传尽成癖。好汉须如出海龙。五宗门下无踪迹。

　　念佛偈(四首)

　　念佛人要纯一。出息还须顾入息。净心相继障云开。摩着生前自家鼻。
　　念佛人要心勤。懈怠从来长妄情。愤然一念常如此。宝莲日日放光明。
　　念佛人要志坚。滴水须知石也穿。念头迸出燎天燧管甚西方五色莲。
　　念佛人要端正。端正方能成正信。菩提种子自培成。便是弥陀亲法胤。

　　示林泡庵居士(二首)

　　佛号绵绵不断声。恰如猛火炼真金。矿尽金全成大用。鉴地辉天别样明。
　　佛号直如倚天剑。截断千枝与万枝。眼前便是莲华国。那管弥陀愿力慈。

　　示净土社诸善友(七首)

　　一念弥陀浑似铁。闲忙动静离生灭。此土西方成粉去。说甚无生汤里雪。
　　崛然一句若金刚。百炼千锤未肯忘。直透威音那畔去。不离方寸即西方。
　　剑轮挥处夜光寒。山色溪声未可瞒。直待金鸡亲唱晓。五色莲华映宝栏。
　　持名不用更求玄。一句顿超声色先。万境融成一片月。何分东土与西天。
　　痴狂外逐何时足。山积黄金也积愁。若肯尽情都放下。长空云净月轮秋。
　　总摄六根惟念佛。浮情炼尽自圆成。巍巍台上黄金相。不须起念自分明。
　　莫向境缘生好丑。凝成一念竟无分。忽然打破琉璃镜。说法音声许独闻。

　　与丘守戎将军

　　学道犹如上阵时。金戈铁马莫教迟。军中直斩渠魁首。奏凯归来春满蹊。

　　与冯中军

　　魔军百万知藏处。捣穴焚巢立可除。战胜自然家国泰。轮王髻上夺明珠。

　　示茶头

　　客来祇是一杯茶。搅动丛林乱似麻。底事明明无向背。无端特地隔天涯。

　　示超觉上人

　　灵光迥出根尘外。用着根尘那得知。但能灭尽偷心去。始识赵州东院西。

　　示龟洋山僧(二首山有二祖师肉身)

　　岧峣三紫耸云间。中有幽人据祖关。须信髑髅还有眼。顶门迸出照人寰。
　　真身见说在龟洋。日月双悬照上方。愧我瓣香无可爇。雨余山色正苍苍。

　　示大道岩僧

　　清源山色翠光浮。闻有真人在上头。大道明明如箭直。往来无限曲如钩。
　　从来大道透长安。透得长安法界宽。其奈时人都好径。历尽艰辛到却难。

　　示密因上人

　　石鼓当轩震一声。山河大地亦心惊。任君铁额铜头汉。猛火炉中要再烹。

　　答尼觉林

　　万法本来空。祇缘心妄有。妄心共分别。说空实非空。拶入空中性。空有二俱非。是名本来空。亦名真实义。

　　示海滨太苏善友

　　生死如大海。漠漠连天碧。肯具坚固志。自然亦可适。挂个万里帆。岂恋一区宅。片叶乘天风。千丈涛难隔。究竟登彼岸。宝山手可摘。学道亦如是。圣域在咫尺。勉哉勿自委。便是出尘客。

　　凡木上人归里省亲(二首)

　　历尽艰辛经几年。归来破衲饱风烟。一朝直见亲生面。不知何物献堂前。
　　踏徧高低祇等闲。横担楖栗返闽关。丹霞驿畔荔枝熟。应有幽香散万山。

　　戒多营僧

　　驰逐茫茫几肯休。齿黄头白尚贪求。经营百世三更梦。建立千秋等小沤。尽道积功终积恶。谁知增乐总增愁。饶君算得都如意。铁棒临头不自繇。

　　示志西上人

　　至道本来嫌拣择。何须特地志东西。回光看取脚跟下。等闲坐断碧瑠璃。

　　安平尤母道乔死入冥司。冥司令归请偈

　　明明有个西方路。祇在当人一念中。看破身心同马角。剑树刀山当下空。

　　答刘仲龙文学用来韵

　　居士能栽火里莲。现身混俗且随缘。欲明大道休存见。才落玄言未脱诠。净秽双忘犹隔岸。有无俱遣尚非禅。妄情息处真如现。步步高游极乐天。

　　示庄太振居士

　　紧把绳头独往还。那愁剑树及刀山。历尽艰辛能不退。拨转娑婆祇等闲。

　　示吴善友

　　念佛一门。最为直截。不须多知解。不用巧言说。祇要一句佛。崛然如寸铁。管甚恩与爱。管甚怨与结。诸念俱不生。娑婆影自灭。

　　示廧可上人

　　把住虚空做一回。万虑千思当下灰。铁柱门前开口笑。等闲吞却石乌龟。

　　示王无偏居士

　　一句从来绝正偏。等闲拟议尽成缠。铁牛吼出山前路。踏破三春万里烟。

　　示夏君都居士

　　左右皆毒火。背后鳖鼻蛇。唯前这一路。却有生冤家。定要向前去。刻顷不容他。有朝裂破后。火里现莲华。

　　示慈茂上人

　　百万军中独战时。轮刀舞剑莫迟疑。任渠长蛇并偃月。直取渠魁报主知。

　　示省安上人

　　一句当空横宝剑。千圣寻之不见踪。白牛稳卧坡前草。有时跳出小溪东。

　　示心宇居士

　　一句当空横宝剑。山河大地总无踪。有朝爆破虚空也。曦轮涌出海门东。

　　示宁远上人(四首)

　　胡须赤是赤须胡。那个男儿不丈夫。莫恋蘧庐茶饭熟。一吸须教大海枯。
　　衲子从来不傍他。路逢佛祖是冤家。谩说泥牛斗入海。须知铁壁不栽花。
　　独横一剑自当空。悉达波旬总灭踪。超出虚空头上立。须弥搭在藕丝中。
　　门前有路终难稳。脑后生光恐是邪。有穷射落天边日。哑子惊慌叫出爷。

　　示慧真上人住山(二首)

　　住山切莫染浮尘。学道从来要学贫。直得囊空无半粒。自然寒尽转生春。
　　住山切莫盗虚名。把定身心铁铸成。百匝千重俱透过。石牛步步火中行。

　　示卓然上人

　　百城烟水自苍茫。荷锡南来路正长。苕上砂锅虽旧样。近年托出发千光。

　　示云庵上人住山

　　卓庵远在白云边。煮石餐松别有天。一日案山头自点。须弥倒挂夜明帘。

　　示空诸上人(二首)

　　这个非空非不空。祇缘迷执成诸有。迷情散尽日轮孤。照彻三三元是九。
　　这个何须更说空。老庞嚼饭喂儿童。石人拍掌木人唱。惊起东村王六翁。

　　示心求上人

　　有求心变物。无求物障心。殿上香狮子。识破是黄金。

　　永觉和尚广录卷第二十二

　　永觉和尚广录卷第二十三

　　　　嗣法弟子　道霈　重编
　　偈颂下

　　牧牛图十颂
　　未牧

　　头角生狞未受调。出门那管犯佳苗。云深泥滑山前路。背却家乡日转遥。

　　初调

　　忽然狭路得相逢。蓦鼻牵来不放松。顽性几回贪入草。拽来赖有握鞭童。

　　受制

　　几番鞭策性犹存。祇为绳牵未可奔。每向平田窥草色。山童执杖视朝昏。

　　回首

　　调伏多年性渐柔。不思外逐自回头。牧童手索难轻放。得到家山始肯休。

　　驯伏

　　晚来随步古溪边。归去芒绳不用牵。一任连天春草绿。何曾有意入人田。

　　无碍

　　毛色皤然露地眠。绿杨芳草自翛然。鞭绳遗落青松下。短笛横吹近午天。

　　任运

　　渡水穿云任往来。随缘饮啖更谁猜。牧童自是无思算。枕石高眠曲水隈。

　　相忘

　　林间无事久升平。彼我浑忘不用亲。明月光中云影度。到头云月两无情。

　　独照

　　境迹金销智镜悬。孤光独照更无前。空山寂寂人犹在。脑后还当赠一拳。

　　双泯

　　心境双亡一段空。泥牛入海更何踪。个中消息无人会。夜半东方日正红。

　　示初参(二首)

　　截断一切偷心。自然正念常存。譬如滴水穿石。何愁入道无门。
　　多知转见多误。多求定是多忘。切须勤护正念。莫令羊走他方。

　　示汪子野居士

　　世缘不实。幻形靡坚。无明内熏。毒龙潜渊。执心斯起。乃有人天。如汲井轮。苦海何边。绳蛇鬼杌。猛火炎炎。唯有智者。达在几先。空花顿泯。体本如然。不天不地。非圣非贤。唤作甚么。木头碌砖。

　　示来上人

　　来公擅风骚。晚亦爱逃禅。过我苕溪上。索我赋短篇。惭余老且病。抱拙卧林泉。举笔重若杵。展卷动经年。矧彼浮文句。春露及秋烟。难将坠阶叶。唤作黄金钱。君思太古世。一画未兴前。却有诗一卷。孔老咏不全。

　　示初度沙弥

　　大凡出家儿。莫自堕庸劣。人人具天真。与佛曾无二。祇为迷情重。妄生能与所。遂有分别生。因而去及取。善恶自分途。轮回成七趣。辘辘无已时。安知有出路。我佛三界师。苦口重叮咛。顿了本来真。虚空成殒坠逈逈白牛车。安稳出凡圣。娑婆与极乐。一脚踏翻去。如若未能了。依样画猫儿。一句弥陀佛。提起若金刚。俗情都粉碎。坦荡游西方。但自净其心。何愁土不净。此为真实语。勉哉毋自弃。

　　交割

　　满把虚空作一担。疲精竭力岂能闲。不如拈出无声笛。颠倒横吹过晚山。

　　示法林上人

　　小舟棹入芦花岸。夜半溪头月正明。忽得金鸡唤醒后。娘生鼻孔不须寻。

　　示明给上人

　　极远穷高要志坚。浅薄邪涎切忌沾。但得石头开口笑。自然掘出地中天。

　　答林道敬居士(四首)

　　世路无夷险。夷险起于心。脚跟若自稳。山海坦然平。
　　谩说口业重。业体本自空。但得红轮出。霜露有何踪。
　　贼是自家亲。终非第二人。主人能不昧。诸贼不须擒。
　　本形元不远。隔处在多枝。分别如顿泯。了了自能知。

　　示众(十二首)

　　吾道如虚空。探索竟何有。妄情若未消。无物亦尘垢。
　　吾道如青霄。接竹不能及。若是凌虚客。挥扇云端立。
　　吾道如玄酒。莫将滋味求。村沽偏醉客。甘说解千愁。
　　吾道如康庄。有足皆可游。人心自荆棘。迷回堕荒丘。
　　直下成委曲。平常便反常。祖师门下事。好当土灰扬。
　　本来非是佛。木偶见真如。山僧舌无骨。陆地好寻鱼。
　　把定牢关如铁橛。一片苦心向谁说。门前幸有莓苔石。相逢解解同心结。
　　把定牢关如铁橛。白云甘许藏千拙。相逢只自笑呵呵。莫把朱砂来画月。
　　有口相传皆是妄。无心坐断始名真。真妄若能俱荡尽。娘生鼻孔不须寻。
　　威音那畔休存见。十字街头莫出身。藏踪不许闲知识。惟有狸奴独得亲。
　　他禅易学我禅难。休怕青山绿水寒。大海抒乾珠自露。虚空踏破始心安。
　　我法从来一字无。有语须知法转踈。昔日青原提正令。红炉点雪月轮孤。

　　咏芝山佛牙

　　流落人间几万春。天龙呵护色如新。芝山深处烟云里。亲睹如来紫磨身。

　　双际寺

　　历尽群峰径转幽。白云红叶满山秋。天风怒吼溪头石。惊起苍龙雨一周。

　　示谢介庵居士

　　休道三家共一家。一三不立亦空花。正如绳因麻上见。岂堪绳上复言蛇。威音那畔开双眼。何论孔老及释迦。君今此去无相赠叮咛好泛白云槎。

　　勉洞生维那

　　克宾不入这保社。古人志气真猛烈。打了罚钱又出院。的的浑身是生铁。维那立志须学古。刚刀截断千秋结。底事推穷莫放松。一棒直教一条血。若得一番寒入髓。臈月枯梅逢着雪。自然爆出一枝来。幽香自与寻常别。铁壁银山当下穿。普天匝地一轮月。

　　勉顺侍者

　　多年参个黄杨禅。个中消息若为传。的须弃命拶将去。却似冤家立我前。金刚宝剑倚空立。直斩渠侬始自全。至此尚有末后句。岩头到底亦茫然。

　　勉九达知客

　　禅和志气须猛烈。岂可悠悠度时节。祇将此事挂心头。动静常如一块铁。闲情幻境莫分岐。大海直教抒到竭。抒到竭。珊瑚枝枝撑着月。

　　示恒初上人

　　脚跟底事的难诠。掘地何曾觅得天。今日与君通一线。须弥倒挂夜明帘。

　　示悟心上人

　　心本无物从何悟。悟得方知一物无。夜半木人敲月户。惊起毗卢出故都。

　　示寿昌禅者

　　寿昌桥下流未乾。黄龙峰头雪犹寒。伯牙弹罢霜空月。子期一去知者难。上人拥毳入兹社。莫随流俗甘自瞒。好向山中穷大好。揭起西江月一团。

　　示粹然禅者

　　荷锡南来经几年。今朝问路白云边。不跨石门端的句。达磨不识祖师禅。蓦地一声聋两耳。始知黄面有家传。宇宙掀翻饶有术。虚空抖碎若为宣。

　　示古源上人

　　古源一滴味无多。尝得端能出爱河。不是等闲诸水比。孔圣分明不识他。

　　示杨逸凡居士

　　寰内纷纷尽俗尘。离尘方是个中人。不劳披衲称禅者。识破尘根便出身。
　　学道还须硬似铁。世缘好付汤中雪。直参啮镞波斯句。跳出虚空莫饶舌。

　　示张克一茂才

　　年少须穷理。心空理始亲。能所如未尽。犹自隔迷津。忽然能所破。始见本来心。为问宣尼老。何须说六经。

　　示沈同青茂才

　　年少须穷理。见理未为亲。忽然无可见。始是渡迷津。不道亦不禅。非佛亦非心。却笑宣尼老。空劳说六经。

　　答黄仲馨文学

　　成圣固不难。看来亦非易。只为妄见生。白日成自蔽。性蔽情必生。情生境成累。逐逐不知休。痴迷满大地。尽道有良知。谁顾仁与义。尽道是男儿。甘心同犬彘。病在我不空。所以自暴弃。孔门重克己。颜生能请事。己克境自忘。境忘性自契。廓然无可名。成圣早不是。

　　示皎日居士

　　儒多言有释言空。须识真空自不同。若言执有还成累。到底终归树杪风。

　　明儒(八首)

　　中庸道在愚夫妇。鱼跃鸢飞更灼然。怪底考亭多错认。却将邪习自成缠。
　　通天通地亦通人。脚跟底事转难明。一念才生全体昧。六经考徧祇诠名。
　　孔门的旨在诚明。慎独教渠扼要津。若识念从何处起。诚明两字亦非真。
　　孟氏支离称集义。颜生四勿亦非仁。一己病根能照破。廓然宇宙是全身。
　　仲尼一日欲无言。分明指出孟津源。颜氏如愚方契旨。云散秋空月满轩。
　　儒门尽道能经世。经世先须世相空。一点未消成祸种。多少西行却转东。
　　灵光一点本周圆。只因物蔽便难全。所以曾生种格物。穷到源头便豁然。
　　妙体空空出见思。细观四绝岂存知。拟欲多知希圣学。分明辜负一双眉。

　　送南询禅者住白云洞

　　古洞幽深独坐时。泉声滴沥鸟鸣枝。千山云影如消尽。一笑当空许孰知。

　　示别传上人

　　曹洞门庭与众别。从来不许多言说。直向无言深会去。犹是云中望明月。

　　示陈其人居士

　　此事从来绝见思。语言显处便参差。是非截断忘情虑。古佛堂堂出现时。

　　王正南居士五旬求偈

　　君颜方壮盛。行年乃五十。昔时伯玉氏。知非正此日。仲尼称其贤。至今名熠熠。君今能慕道。访我云边室。宜断浮尘根。幻梦须早息。注思清净境。莲花毓妙质。巍巍金色师。寿量何有极。

　　日光禅人荐亲求偈

　　妙体本来无净秽。何分东土并西方。金鸡叫破三更后。法界无垠总放光。

　　示朱居士

　　从前底事俱成幻。能知幻者自常如。铁牛跳过东西岸。不数杨岐三脚驴。

　　示庄居士

　　西方有佛久相招。肯信须知路不遥。还观此念从何起。历劫娑婆当下超。

　　示张鲁白居士

　　孔圣门中参也鲁。祇缘鲁处道相应。但得心田如白练。方可深求向上人。

　　示道目上人

　　年少须当立志坚。莫随流俗漫相牵。衣里有珠宜急省。赵州十八见南泉。

　　示一锄禅人

　　近日丛林风薄恶。昼夜增长无明壳。真参实究有几人。惟将残唾恣卜度。卜度学得满肚禅。驴唇马舌相凌烁。冬瓜印子漫相传。根本丧尽遭堕落。君今不入者保社。却向鼓山甘寂寞。鼓山无禅无商量。空诸所有是真药。直须不被外尘分。万念收归者一着。朝斯夕斯志不移。忽然云破天寥廓。灵光逈出绝见知。便是少林真实学。三界盖缠一顿超。岂比人间水潦鹤。

　　付戒(六首)
　　跬存禅人

　　鼓山妙挟苕溪戒。末法堤防此最先。欲架岑楼原有本。莫言灵岳重单传。

　　洞生禅人

　　鼓山妙挟苕溪戒。穿衣吃饭仿祇园。须忆涅盘最后嘱。莫使波旬入此门。

　　藻鉴禅人

　　鼓山妙挟苕溪戒。石女吹笙识者希。持说还须知此意。莫使天花点衲衣。

　　莫违禅人

　　鼓山妙挟苕溪戒。虚空把住得人憎。须信毗尼皆妙行。头陀迦叶首传灯。

　　警心禅人

　　鼓山妙挟苕溪戒。五篇七聚总玄玄。岂比近时狂乱汉。足缠魔罥口谭禅。

　　宗圣禅人

　　释子妄分禅教律。看来总是一心光。首弘戒法为前导。广引群生到觉场。

　　勉王右君居士

　　大事从来不涉诠。任渠六籍岂能宣。请看茂叔窗前草。太极昭然未画前。

　　示郑用弼居士

　　心净土自净。此理万难移。净心无别法。一佛破群疑。藕丝如未断。能牵大象驰。直教片念息。方名见佛时。

　　示朱朗仲画士

　　一笔丹青百亿身。看来终不是他人。灵光变现周尘界。反顾方知面目真。

　　勉为霖禅人

　　一番入处一番亲。亲处何妨更转身。到底穷源何所有。眉下从来是眼睛。

　　示逸伦禅人

　　妙性本圆融。善恶俱无着。染恶固不堪。滞善亦成错。如何波旬辈。专恣肆行恶。藉口言超旷。贪嗔狗不若。纵学百千偈。毋乃增毒药。知识可冒称。铁围良非乐。汝等谋道初。出门须审度。妄心若一放。展转难制缚。古师教牧牛。岂可纵绳索。人牛若两忘。天地诚寥廓。

　　示参微禅人

　　弃家学道事诚难。造进如登万仞山。步步若能常不退。不知身在白云间。

　　示事玄禅人

　　参禅工夫无多诀。百事推开守一拙。唯将大事挂心头。直把铁牛鞭出血。

　　示柯止言居士

　　大道分明不属诠。名言才涉便生缠。一念廓然能所尽。石牛吼出古溪边。

　　示清宇上人

　　剎那生即剎那灭。广长舌相分明说。即此剎那亦假名。万法从来本寂灭。

　　示睿侍者(四首)

　　学道先须识自己。最尊最贵谁可拟。励志勤求莫放松。譬如抒海要穷底。
　　学道先观世相空。根身器界了无踪。祇是空中元有骨。即此便是主人公。
　　学道先须贵一心。莫分他岐乱追寻。朱紫虽然从世好。那知背却本来人。
　　学道先勤克己功。克己功成万境融。大千沙界非他物。始知法法本来空。

　　示彭尔仁居士

　　此心体本绝离微。鹊噪莺啼显妙机。莫将闲解生枝节。千古茫茫妄是非。

　　示彭尔达居士

　　灵光廓彻徧虚空。岂在区区简牍中。好穷庖羲未画处。三绝韦编枉费功。

　　示黄仲丹居士

　　千圣血脉不容言。吃饭穿衣契本元。仲尼昔日称无隐。庭桂花开入妙门。

　　净土偈(四首)

　　瑠璃宝地黄金相。不在西方不在东。妄想尽销归一佛。自然身坐藕花中。
　　才生一念便生缠。摄念无如念佛先。直把娑婆全放下。毓神端在紫金莲。
　　人人自有古弥陀。十二时中莫放过。但得心光长不昧。不劳弹指出娑婆。
　　弥陀一句无他念。万念俱空见本然。便是尘尘成解脱。不须更问祖师禅。

　　示唯省禅人

　　不逐浮尘唯内省。重重披剥莫贪玄。拣择既忘能所尽。自然直下见真源。

　　示守愚禅人

　　灵光独露根尘外。者里何曾有智愚。夜半木人开石户。果然无意得逢渠。

　　示法珍禅人

　　此道昭然觌面。何须特地要见。师姑元是女人。山门定对佛殿。所以世尊拈花。也是空中闪电。百万人天无对。果是真实知见。

　　示陶太谅居士(二首)

　　佛道深且广。不可世智拟。必须依圣言。用为标月指。若执指为月。翻成自悞矣。自误且误人。白云千万里。
　　学道若登峰。最要路头正。路头若一差。坦途成深阱。路正莫惮劳。猛力可前进。若得到其巅。转身方免病。

　　勉寄生禅人

　　幻影浮光切莫耽。虚空有骨更须参。名言销尽方端的。何用南询五十三。

　　勉尔白禅人

　　祖师心印本难明。拟议纤毫堕俗情。夜半金鸡忽破梦。空中突出一双睛。

　　示觉海禅人

　　禅本寂灭离名相。即言寂灭亦非禅。不用求真须息见。祖师苦口露玄诠。

　　示灿然禅人

　　一句话头如铁橛。动静绵绵休要歇。更须剔起眉毛看。莫但悠悠听时节。
　　此道何曾隔一毫。不须向外别寻他。但要歇得偷心去。三千佛法本无多。

　　示孤月上人

　　一轮明月到天心。碧汉曾无半点侵。学人到此休住脚。鼻孔从来别样深。

　　示上生上人

　　立心切要仿古。制行莫近狂禅。内省常自知过。方能远俗希贤。

　　示郑居士

　　众生迷昧自成缠。分别难忘爱染坚。苦海波涛何日已。须信西方有妙莲。净念但能离四句。大地河山总廓然。宝网金池安养国。祇在平常眉睫前。

　　示晋江杨居士

　　学者从来重识见。杏坛却道欲无言。须知一贯非他物。默识方知契道源。
　　仲尼祇在脚跟下。回也分明向外求。错见目前如卓尔。到底方知果末由。

　　示潘山子孝廉

　　一点灵光无老少。为凡作圣总由渠。还观不被情尘蔽。彻地通天本自如。

　　示潘中子茂才

　　孔门吃紧在求仁。一己能为百病因。了得根尘元是妄。廓然宇宙现全身。

　　示万法上人(二首)

　　万法元归一。此一更何归。踏翻波是水。夜月正光辉。
　　吾身本无物。何处着禅宗。所以学道人。祇在得心空。

　　示达理上人(二首)

　　西方有路不难通。送想归西莫恋东。念佛常如子忆母。何愁子母不相逢。
　　向道西方甚易生。祇恐凡心不肯休。歇尽凡心归正觉。此心便是渡人舟。

　　送石岐禅人归省

　　还乡本是儿孙事。祖父从来不出门。此回若见亲祖父。好把乾坤一口吞。

　　示寒辉禅人参方

　　古道参方须具眼。入门辨主贵知音。如今口鼓家家有。行正方知是正人。

　　示明一禅人

　　君今学道已多年。一知半解许君说。若要纵横无碍用。尚须拔去一重楔。到此方知事事如。岂容俗学妄分别。穿衣吃饭只寻常。通天彻地一轮月。

　　病中示众

　　老汉生来性太偏。不肯随流入世缠。顽性至今犹未化。刚将傲骨捄儒禅。儒重功名真已丧。禅崇机辩行难全。如今垂死更何用。祇将此念报龙天。

　　临终偈

　　末后句亲分付。三界内外。无可寻处。

　　永觉和尚广录卷第二十三

　　永觉和尚广录卷第二十四

　　　　嗣法弟子　道霈　重编

　　诗上
　　五言古
　　游白水山剎

　　晨起出南郊。征衣冷如铁。迢迢青松道。冉冉寒云结。迭岭每崔嵬。山穷路欲绝。小桥架危壑。思理缘云策。崎岖穿翠微。中有法王阙。重门亦窈窕。僧老眉如雪。迎宾解倒屣。轩渠笑相接。石隙取新泉。铜瓶烹雀舌。小楼瞰绝崖。开窗待明月。松风吹冻耳。涛声未曾歇。问我拈华旨。一字不能说。乞我写新诗。便似堤头决。莫道文字禅。恐是甘露灭。

　　庐阳茆亝

　　辟土建茅斋。筑基尚平实。横架有三间。东西张两翼。编茅似剪齐。立柱如箸直。外篱尽空踈。内壁须完密。既无斧凿痕。也省丹雘饰。开牗任吐吞。设扉谨出入。可以避苦霜。可以避烈日。显者不肯来。俗士何由集。惟有无事僧。终日长抱膝。或时出门去。手扶一楖栗。或时入门来。云蓑并雨笠。兴至且高歌。慵发便偃息。呵呵别有天。广大真难匹。寄语未归人。世事何时毕。毕后始归山。噬脐恐不及。

　　金仙庵得李青郎茂才书。有怀其人

　　睡起搔头坐。窗外雨毛空。客来扣我扉。剥啄声重重。何家美丈夫。能将双鲤通。开缄读再四。大如破寂钟。饮我蔷薇露。拂我杨柳风。羡君自甘贫。清癯若瘦筇。灵龟终不舍。矫矫雪中松。作诗尚奇险。李贺与卢仝。时来白云里。往复探禅宗。嗟彼东家郎。墨绶亦彤弓。指顾生风雨。掀须每自雄。朝昏登垄断。逐逐市中庸。鄙哉良自贱。玉骨孰如公。坐久篆灰白。日暮篝灯红。怀人偶成句。芭蕉夜雨中。

　　寓秀水楞严寺。闻复创之缘。赋以志慨

　　昔人注经地。巨剎镇市廛。岁久渐倾圮。化为金谷园。名葩每竞艳。宝媛亦争妍。引白消长昼。呼卢杂管弦。堂堂亚圣士。来访旧楞严。触目成长噫。悲惊夜不眠。会有青云客。彩仗拂云烟。肯将披诰手。转作扣关拳。共思复侵地。结构绍前缘。遣以金刚焰。洒以清冷泉。俄然成宝剎。恍如释梵天。画栋灿碧瓦。金殿垂珠帘。梵呗喧春昼。沉云霭暮筵。大将临济喝。显发碌砖禅。仍镂贝叶书。薄海颇争传。猗欤亦盛矣。庭燎难久炎。大士既西逝。遗像徒俨然。虚堂青两眸。继者有谁贤。我来遭病困。偃卧久留淹。时从长者后。往复考陈鲜。因思否与泰。反掌亦可怜。世局每如此。铁石何能坚。坐久意忘寐。秋月转前檐。

　　城南路

　　芳草城南路。迢迢来上都。古槐夹道绿。好鸟仍相呼。愿言寄游子。君行莫踌躇。践此车马道。避彼荆棘途。徘徊岐路侧。问君欲何徂。嗟哉千里错。乃在发足初。所以君子学。择术当慎图。

　　答清漳刘渔仲戴平子来山见赠

　　运当劫火后。祖庭久荒芜。赖有布金客。重构释氏居。涌泉犹潺湲。白云尚卷舒。灵源流未竭。喝水声非无。昔人颇神怪。万指绕圆蒲。不跨石门句。古今宁有殊。我来继其席。跛鳖出通途。敢追逐电骥。聚观尽轩渠。胡为枉贤达。松际来高车。甘避文石陛。邀入烟霞庐。山童共喜跃。好鸟竞欢呼。白龙亦不禁。洒雨洗尘涂。挥毫走龙蛇。璨璨皆玉珠。遗响落千岩。流光烛九衢。促席论底事。何禅亦何儒。识得达摩意。方知孔圣书。陶然忘喧寂。松月照窗虚。山空澹云影。幽香入庭除。惭予坐枯槁。兀兀长守株。徒虚匠石顾。山头一老樗。

　　往玄沙埽祖塔

　　日午出松关。崎岖下碧峦。天风吹我衣。飘摇岩岫端。江光远亦近。山云去复还。绿畴何渺茫。草径几盘桓。逦递冶城东。怅望飞来山。日暮抵其下。颇思行路难。金剎久已颓。石塔亦半残。有僧能吊古。重构荒丘间。我来访故事。主宾乃尽欢。拈香古塔前。叶落秋烟寒。分明说法音。至今尚未阑。

　　登升山有感

　　迥然天外峰。望之青且碧。石磴穿云过。松门草未辟。仙人不可招。丹井沙填积。禅翁去不回。塔倒封萝薜。物化本如斯。朝来何保夕。有僧作身谋。抵死志不易。为己营方坟。敢移祖塔石。不知身死后。斯坟有谁惜。日落吹晚风。寒蛩声啧啧。

　　登鼓山大顶

　　登峰须造极。斯言闻之古。屡欲缘云上。志靡輙自阻。今晨决策往。力羸凭杖拄。崎岖达彼巅。万峰皆下俯。五虎不敢渡。伏在江之浒。依微见诸城。澹烟锁平楚。诸山到海尽。漾荡去何所。极目苍茫中。夷岛若可数。晚风起天末。逢逢发石鼓。划然一啸归。响落千岩坞。

　　祝闻大师七十寿

　　大道久沉晦。崛起称云栖。高踪迥难企。惟师克嗣之。法云垂叆叇。大地徧流滋。我闽尤多幸。劳谦锡三移。振衣屴崱巅。一笑群山低。空谷骇跫音。阴崖仰朝晞。惟愿长住世。宝掌恒挈提。雪眉连鹤发。海国共瞻依。

　　赠僧养母

　　孝道名为戒。作佛权舆兹。亦曰至道法。佛谕非一辞。出家虽离俗。必报父母慈。岂为堕爱网。至性不可遗。作堂名养母。黄梅百世师。行脚担母去。孝行良可追。嗟彼裨贩者。逃释润其私。痛哉非佛意。何怪世共訾。上人徧参竟。不能忘所思。拽杖归故里。为母营山茨。堂堂贤相国。乃为手一挥。春生杨柳陌。月挂珊瑚枝。我来闻及此。不觉为开颐。但愿汝母寿。法喜长僖僖。

　　答黄丽甫文学用来韵

　　桐城古名区。毓材多奇逸。欧阳崛起后。誉髦迭相迫。君世簪缨冑。英名早能识。堂堂大词宗。惟君继其迹。如日夺众明。独悬天中碧。问业镜山下。道价高斗北。探奇吴越间。时混野衲锡。到处发天籁。幽寂喜重辟。珠玉灿千岩。山神护宝画。下视占毕流。吷然同戏剧。游倦赋归来。春光已收毕。寄傲紫云房。染翰莲华宅。时有五色光。直向寒空射。南面拥万卷。足立千秋绩。山僧来紫云。孤负一短策。安得从君游。挥洒千丈壁。

　　题道士松岩图

　　贞姿自孤特。况乃生岩扃。岩扃抱石乳。贞姿怀茯苓。所以松下人。独诵黄庭经。清阴傲白石。野润含清冥。奈何世上客。苦欲腰红[鞙-月+王]。

　　题用拙斋

　　青山有神姿。白玉足清弄。高人息世鞅。田父好怀共。[日/黾]生未上书。意气不可控。柳子既一挥。乃欲托愁讽。檐蛛布晴网。野茧作春瓮。物化固何如。勿语痴人梦。

　　山中有感

　　春山横翠岚。春水漾新绿。落花不肯住。流出前溪曲。道人自何来。欲借白云宿。白云非可依。聊尔避尘俗。春垦半亩畦。秋收一担粟。每挑野菜根。和作缨络粥。一饱更何求。高卧林下屋。睡起出门去。更栽两行竹。闻说东家郎。趂金如趂鹿。金尽橐还空。妻嫌子骂辱。一拙守有余。百巧营不足。寄语东家郎。何如多种谷。

　　怀智者慧约国师

　　我来智者乡。披荆考陈迹。不见本生碑。婺山空自碧。青草迷荒烟。踌躇长叹惜。独龙铲幽光。人事千载隔。尚遗智者名。迨今如雷霹。安得起斯人。重与探玄赜。澡瓶大几何。那堪容七尺。寄语措大流。切莫空思索。譬彼北辰高。谁能将手摘。

　　怀博大士

　　怅望云黄山。飘渺白云里。一搭逈千秋。去天才尺咫。忆昔善慧翁。道冠亦儒履。谒帝入承明。据榻独抗礼。挥案说全经。虚空若为拟。甘露每夜泫。天仙频来止。寺废足寒烟。栋桡陛亦圮。谁为鲁灵光。岿然双树底。

　　七旬[言*(廷-壬+旦)]日

　　行年今七十。眼暗齿亦疎。躘踵难举步。风雪满头颅。阅世良已久。杌梦历居诸。千古止一念。沧桑不用歔。十界同影事。镜体本皆无。菩提尚非实。况彼俗之余。百虑俱消尽。闲披古佛书。夜深独隐几。明月满庭除。

　　赠潘士阁居士四十诞辰

　　潘君少好学。弱冠蜚英声。搦管风云起。步趋近古人。中岁能好道。遁迹秦溪浔。陶然仁智乐。永谢蜗角名。诗文自娱悦。语语见幽贞。恍惚晋处士。五柳扬风清。今年当强仕。悬弧节载临。鄙句聊相赠。瓦砾作黄金。

　　送沈君耀居士还潭邑

　　沈君故人子。千里来石门。怜予老且病。依依问寒温。因之询旧交。屈指几能存。嗟哉予独后。朽废何足论。今晨别我去。云白纷前村。丁宁不再三。但道欲无言。

　　因跌卧病(十首)

　　一足踬而仆。四体并为殃。僵卧不能起。动静俱失常。况当三伏日。如居火聚傍。流汗每浃背。挥扇未暂忘。皆由幻身起。幻起还自伤。须知不幻者。安坐无为乡。
　　偶因一步错。遂成无尽忧。展转枕席间。痛苦未曾休。思彼世路险。寸寸有戈矛。一念稍失谨。祸起更谁尤。所以君子学。顷刻宜慎修。素履欲无咎。端不在他求。
　　病来已周月。瞑眩药弗离。志已不帅气。寸步岂能移。暑威今谢职。金风动桂枝。渐入清凉境。恍如无病时。且喜无客至。默然得自怡。不似维摩诘。雄辩四筵驰。
　　病后更添病。皮骨仅连立。惟有鼻孔高。依然还似昔。西风透被来。乱蛩鸣四壁。时序任推迁。何日是好日。更有人请法。指曲唤作直。不是强欺君。为君说真实。
　　偃卧经三朔。寒露浥芭蕉。日月如丸跳。肌肤已半消。床前初学步。扶翼行几朝。一室方丈余。犹若百里遥。时近九日节。游客兴偏豪。病僧无足力。岂敢望登高。
　　枕上四阅月。回观祇片时。痛苦虽少息。步趋尚弗宜。经书久已废。笔墨未曾辞。客来索偈言。信笔颇不疑。有风欺病体。却自不能支。拥毳守鸡骨。聊以待归期。
　　奄奄百余日。每自叹居诸。坚氷今已至。辛楚未全除。饘粥既少进。营卫且日枯。医术已告困。奏效良亦疎。拄杖尚无力。犹倩侍僧扶。甚矣吾衰也。徒抱此残躯。
　　寂寥守一室。阴雨倍生寒。阶前梅影瘦。篱下菊英残。厥疾未曾瘳。展转犹痛酸。年衰力亦弱。计日讵能安。但观万象始。冥然得自宽。病与不病者。总是太无端。
　　十月今既望。竹影静横窗。夜深莲漏永。寒生席上霜。拥衾不成寐。自省还自伤。受生三有中。业系未能亡。病久难勿药。恐成跛脚殃。因思云门老。说法亦何妨。
　　余年七十四。数载萦疾苦。况经此一交。五月未出户。兹动律管灰。云廓日当午。扶翼出堂前。勉行十数武。望见屋前山。山容翠而紫。松头老鹤归。临风势欲舞。

　　怀郑所南(有序)

　　所南氏宋末一布衣耳。宋亡孤愤不已。赍志而没。尝作心史一书。用铁为函。沉苏州承天寺井中。至崇祯戊寅。其书始出。予读之。怅然有怀。
　　世局如秤子。顷刻变每新。反覆绝无定。岂论君与臣。何如郑处士。坚作宋遗民。未沾升斗禄。秉志自忠贞。铁函裹心史。语语泣鬼神。画兰不画坡。此意良独深。直轻吕望富。甘作伯夷贫。纵有尧舜出。傲骨亦难平。壮志虽未酬。抵死惟一心。断断不可转。岂贪后世名。挑灯读君书。掩卷为长吟。安得借清风。披拂世间人。

　　怀梦观禅师(有序)

　　梦观泉人也。为开元佛果之嗣。其学赡博。其文典雅。性狷介寡合。有司辟主承天。辞弗就。所着有开士传梦观集二书。余寓开元时访得之。首所服膺。盖有道之士也。自元以至今日。少有能匹其休者。法门下衰。殊可深慨。故私心於梦观。独向往之切云。
　　泉南称佛国。名衲多雀起。梦观最后出。世能知者几。积学有渊源。着作追前轨。秉操甚坚贞。辞檄甘自否。一室大如斗。深卧紫云里。四壁尽萧然。图书却盈几。昔贤不可见。得之在故纸。闽粤三百年。谁能嗣其美。时睇彼遗编。渊哉难测底。悠然有远怀。绻绻不能已。

　　破屋歌

　　我有数间屋。祖父遗来久。登楼可作赋。对月堪呼酒。衣冠袭汉唐。几席对窗牖。焚香每独坐。论文常会友。只为历年多。其如朽蠧何。父虽言修缉。予惟宴逸过。一夜阴云集。风暴雨滂沱。墙屋尽崩圮。佳丽顿消磨。男女遁空谷。孤露无止宿。六藉沦淤泥。何论麻与菽。野狐跨灶行。山鬼傍垣哭。依依不改颜。独有东篱菊。我生本多迍。惟言学避人。於今无可避。孤立一穷身。回思祖父事。日暮不胜情。呜呼发长慨。风寒天地冥。

　　七言古
　　读紫栢老人集有感

　　古道无人久寂寥。祖庭积雪欲齐腰。阴崖白日山鬼啸。荒草寒烟狐兔骄。平人无限遭魔魅。牵入荆榛不可招。紫栢老人心血热。扬声大叫魂欲销。君不见。包胥泣血洒秦庭。秦穆君臣亦泪倾。无衣赋罢鸣刁斗。挥回楚日垂休声。又不见。诸葛出师不顾身。鬼神号泣蛟龙吟。成败何尝敢逆睹。扬义祁山贼胆惊。复楚延汉虽不同。大义均如贯日虹。丁兹丛林秋晚日。老人激烈如二公。俗士徒知保身重。谩尔讥为亢位龙。进而不退良有以。鞠躬尽瘁汉之忠。挑灯夜读老人书。志弘大法早捐躯。一片苦心如赤日。金光曦赫天东衢。嗟我守株徒自困。慧命如丝势日孤。安得妖氛顿廓落。坐令此日见唐虞。

　　袁水部乘游招住壶山。前住持印山师愿充修造。赋此以壮其行

　　忆昔壶山化盛日。飞檐走栋逼天衢。挝鼓升堂临万指。激电轰雷每自如。入明寥落几残僧。种禾博饭守居诸。岂知祝融犹作妬。杰剎化去成蜗庐。墙头乱草挂萝衣。阶前苜蓿满庭除。古殿已荒余旧砌。伐鼓考钟事久虚。袁公好道出天姓。金汤大法如惜珠。每忧壶山不能寐。晨兴遗我八行书。嗟嗟跛鳖出头来。笑杀南泉陆大夫。虽无广厦藏龙象。犹存余地放圆蒲。休怪屋窄难容膝。翻忆古人树下居。佛法不在栋隆吉。插草建剎知也无。君今何苦思营构。只缘日夜痛前模。按下云头效乞士。岂为能安七尺躯。前途日暖江山丽。到处春深长柳榆。一条楖栗随身去。好向人间问给孤。

　　谢曹能始宪长来山见赠

　　石鼓嶙峋障海东。层峦面面金芙蓉。摩崖刻石首朱赵。神光夜夜烛寒空。古来游者如有几。多蚀苍烟碧藓中。始知名节贵自立。假石何能示不穷。曹公继起庙廊姿。归来两袖拂清风。八斗才高未曾试。简编聊寄补天功。宦情久付沧江外。喜同野衲探禅宗。重布黄金开石鼓。天上移来梵释宫。我乘业风吹到此。通霄一路寡相逢。又见祖机化魔令。阴崖白日鬼横踪。狂澜莫挽东趋势。热血几欲喷玄穹。大法垂秋仅一线。赫赫金汤赖有公。趂闲便驾篮舆至。扶筇踏破白云封。藻思绮句夸七步。笔光墨怪摇千峰。盟心直下菩提种。力扶宝炬祛朦胧。愧我难抟转运日。却羡子韶神臂弓。

　　与清漳何平子茂才

　　圣主罗贤心最热。撑天拄地须豪杰。近日经生估毕流。十用看来九败裂。先生崛起丹霞城。八斗才高气横绝。治安书策似贾生。言言泪洒英雄血。特疏禹贡翼前贤。山经水纬详分说。奇伟分明希世珍。董贾如今非两舌。北塞天骄尚未降。中原弄兵犹未灭。愿君休卧南山庐。快着祖鞭应时节。

　　潭阳瀛洲桥成。丁生来索诗。颂沈侯德

　　潭上之山丹且崒。潭中之水深更潏。灵光秀爽萃瀛洲。今古英贤多杰出。昔有桥东江处士。解道人家蔼秋色。晦翁杯酒饯季通。步吟桥上成胜集。怒涛劫去几经年。往迹难追我心恻。渡头客立暗魄销。浪急湍高风雨泣。共喜阳春今有脚。仁风饴荡滋育息。百里熙熙化雨中。口碑载道颂侯德。戴仁扬义有丁君。长虹卧波不借力。捐金半万未为难。驱石运材成不日。君不见。端明海上驾石梁。靡金十倍出非一。闽南燕北共争传。尽道神功非人及。何如沈侯不下令。坐看功成万民逸。

　　祝支提樵云老师八十寿

　　支提屹立东海隅。重峦迭嶂拥禅居。天冠圣迹邈莫测。仙人遗灶在丘墟。中有高僧头似雪。辟支岩下抱瑾瑜。恰如氷壶濯桂魄。亦如火聚现芙蕖。行年八十犹矍铄。饮涧眠云每自如。愿师住世同宝掌。长为明炬照昏衢。

　　赠鹫峰上人书华严涅盘二经

　　菩提场内法雷喧。七处幻出妙庄严。最后双林垂顾命。四德巨浸渺无边。上人运腕依谁力。一毫吐出无后先。谩言海墨书不尽。点点画画个中圆。我来焚香为披读。笔光墨怪摇苍天。譬如狮子用全力。古镜重重顿现前。我觉身入毗卢境。法界交罗常湛然。亦觉身泛涅盘海。滴滴醍醐众味全。掩卷与君暂借问。何如一画未生焉。颕翁高卧芸窗下。壁角灯笼笑欲颠。

　　题般若庵。兼寿主人

　　秋江三浙何漭然。浪势如山欲拍天。江干有庵大如斗。柴门长闭封云烟。绕径修篁垂露净。金经四壁勒珉瓀。中有穆然双乞士。阿兄阿弟难后先。阿兄韵古不染俗。独坐空床究碌砖。阿弟今年六甲周。心素何妨入市廛。我欲掇出须弥卢。为君更祝无量年。自笑虚空祝不得。聊秉毛锥述短篇。

　　饥馑行

　　去年河伯大为灾。青秧荡尽田如海。蝗虫继起势遮天。掠地伤苗数千里。涕泣号呼不暂停。祀天祷鬼终莫已。更加春雪大如拳。半月霏霏不肯止。流离无地可容身。沟壑僵尸数难纪。鬻妻贸子强支持。又质自身充下使。麸糠泥土是家常。草根树皮亦称美。弱者舍命入鬼乡。强者攘夺各蜂起。南北丛席尽凝尘。檀那不至将谁倚。铁板虽挂旧堂前。托钵空回烹白水。僧徒鸟散无可栖。暂见朝迁暮又徙。绿林豪客甚纵横。住山行脚俱难[米*文]。君不见。海住城中优婆夷。小器雨宝济贫馁。又不见双林大士誓烧身。欲救众灾甘自毁。愧我於兹两不能。未审将何来救彼。但愿秋成大有年。淑气顿开天地否。

　　福城叹

　　福城围久。饥馑与疾病交急。为作此叹。
　　呜呼。福城苦最堪悲。无限深殃集此时。兵围十月犹未解。人家十万总难支。三灾并起天弗厌。尸首盈城数莫知。见说昔贤曾有谶。三山流血可成池。果腹遍寻池上草。沟中割肉亦疗饥。人既相食同禽兽。市中有虎语非欺。几见朱门路行乞。妻儿一旦任披离。只为残生难自保。门风扫地有谁嗤。无诸建国称福地。到此如何祸更奇。假使生民俱丧尽。犹恐空城亦祸基。呜呼。福城苦最堪悲。

　　僧兵叹

　　元季泉州乱。肉食者鄙驱僧为兵。梦观禅师为作僧兵叹。今日之僧。不待驱而为兵者伙矣。此法灭之相也。乃继梦观而有作。
　　觉皇制律首禁杀。徒畜杀具犹见诃。古传生草不敢拔。况复从戎屠戮多。摇头掉臂出兰若。日思争战类修罗。袈裟直付东流水。身披铠甲肩荷戈。羞说威仪推马胜。自夸暴虎与冯河。半点全无忠义胆。只为痴贪起祸囮。刀山剑树眼前现。白骨徧横衰草坡。况复三途撄剧苦。千生百劫若为过。嗟哉嗟哉胡不悟。自暴恰似赴灯蛾。晨起摩头须自省。觉皇苦口奈君何。

　　送净和师归旧隐

　　近日禅和多似粟。逢人个个阿漉漉。尽言生死不相干。藕丝绊倒如禽犊。吾师参得博山禅。半生甘伴白云宿。不将半点挂人间。恬然稳坐三间屋。一条拄杖入深云。千寻寒木藏幽谷。岂比诸方垢腻禅。红尘堆里苦驰逐。今夏重来石鼓山。儆予不啻再三告。清晨别我还故居。屹屹孤风良绝俗。末法如君有几人。顿令千载仰芳躅。

　　送卓庵禅师归寿昌

　　黄龙峰下金绳界。西竺重游立梵宫。一朝火焰来说法。荡然当下现元空。得君任此良不易。刚骨擎天复旧踪。却似女娲能炼石。而今果有补天功。先师窣堵元无缝。无影树下好相逢。何时更起凌霄势。屹然长镇石溪东。君今辞我出石门。草鞋踏破白云封。愿言步步须仔细。好把鉏头振祖风。

　　送本立上座归潭阳

　　老僧行年七十五。业重犹司鼓山鼓。未得安然正首丘。潦倒连年萦疾苦。君来问疾良亦难。孤槎历尽几青滩。拨云直上通霄路。海天霜雪正严寒。喜晤榻前相对语。恍如隔世重相与。历问故交得几人。多少英贤埋下土。我今脱白四十年。藏身祇在伏羲前。生平所学抛东海。一条楖栗白云边。随风鼓舌如云雨。瞿昙秘密今全吐。一千五百几能闻。婆心沥尽终无补。仲尼昔日欲无言。默识方能契本源。莫道鼓山尘韵绝。从来别是一乾坤。君今年已六十四。登山岂作等闲戏。彼此老大似残阳。后日相逢能几次。今晨辞我出石门。桃李蹊边春鸟喧。丁宁须记临行句。适燕切莫驾南辕。

　　挽林得山兵宪

　　忆昔相逢剑水滨。乍瞻芝宇如天人。慷慨披襟谭国事。卓哉意气压群英。首将石鼓相付嘱。订交泉石廿余春。山门倚重若城堑。再造论功莫与京。旧年勉以末后事。寻常茶饭不堪陈。报言自有通霄路。英灵岂肯等凡伦。近日忽闻易箦信。通霄路上果先行。孑立空山徒怅望。愿言莫失旧时盟。

　　挽郑汉奉司空

　　忆昔祝厘趋建水。净慈庵上始逢公。从此纳交近十载。往来不惮登巃嵸。虚襟厚德不常有。荣名峻秩视如空。谛信斯道更不疑。宿缘想在般若中。昔日杨李及苏黄。法喜之乐垂休踪。至今六百有余白。唯公尚有古人风。今岁腊月天愈寒。雪花如掌舞穹窿。干霄乔木忽摧折。黄童白叟俱失容。嗟哉死生固大矣。不生不死亦须穷。等闲揣出虚空骨。拍手高歌天外峰。

　　五言律
　　登圣泉岩

　　山高俗自远。林幽境乃偏。垂藤栖倦鸟。怪石溅寒泉。径曲穿云度。亭空待月悬。我来日正暮。披露晚风前。

　　山中闻边警(二首)

　　羽檄连年至。天骄迫汉疆。骨枯塞草白。血溅阵云黄。未见请缨壮。谁为借筯良。销兵是何日。令我忆冯唐。
　　见说天王怒。千军出汉京。晓霜严楚剑。夜雨洗天兵。边耀止戈武。天悬日月明。单于应胆落。指日塞烟清。

　　寓莲台山

　　青莲开净域。半榻借同栖。枕上涛声急。窗中树色迷。闲来披梵典。睡起觉莺啼。晚向沙头坐。风清虎渡溪。

　　春日同诸子。游云际山

　　孤塔迥云际。下有摩尼宫。路古苔长密。庭幽翠欲笼。松枝挂海日。竹影弄江风。汲得岩前水。烹茶论苦空。

　　西圃

　　桥西管小圃。圃内半为塘。静觉鱼游乐。闲看蝶过忙。摘葵带晓露。种菊傲秋霜。学圃虽云鄙。鄙中滋味长。

　　谒白云约禅师塔

　　云山最深处。树古竞参天。塔废尚余垒。碑残更带烟。传心悬白日。说法倩鸣蝉。莫道师无语。雷音震大千。

　　山居(四首)

　　独喜重峦峻。卜居在上方。云深埋小屋。树密护低墙。丛桂堪招隐。幽兰每自芳。回思前日事。深似失头狂。
　　百年生计少。家破只甘贫。旅泊半间屋。沤花七尺身。架头堆乱帙。几上足浮尘。独倚寒岩卧。枯槎不管春。
　　一坞白云深。幽居惬野心。翻经每独啸。对月喜长吟。种竹开苔径。栽松益翠岑。因嗟尘俗客。谁似暮归禽。
　　生无适俗韵。枘凿谁与宜。迂只从他笑。狂尤愧自知。云间频捡药。月下细敲诗。且学龟藏六。临风自解颐。

　　小塘

　　窗前闲半亩。开作小方塘。云过暂留影。月来时有光。灌花春借色。洗砚墨流香。唯有塘中水。澹然却自忘。

　　过宝山庵。逢友人话旧

　　观方来故里。缱绻旧游踪。门内惊新主。阶前识老松。古道谁人问。知交汝独逢。共谈今昔事。笑破白云封。

　　辛未秋日。寓清修寺。刻弘释录

　　挂锡古禅房。秋风冷竹床。照怀唯白月。入帐有清霜。慕往愁难继。传来虑欲长。喜闻岩上桂。犹发晚秋香。

　　季夏八日。同本智洞微二师。游喝水岩。次韵

　　喝水声消久。虚名尚有岩。径危欺峭壁。江渺小孤帆。探洞知源远。摩题叹藓缄。携朋坐盘石。微韵出松杉。

　　赠空生师修玄沙祖塔。用闻大师韵

　　生平多远思。长忆古玄沙。屡斫云间石。重敷座上花。台因寒叶点。影为夕阳斜。疑是钓鱼客。来弘旧日家。

　　题玄沙院

　　暮入狮峰下。隔林响梵钟。凉烟迷白塔。寒露冷青松。旧础藏荒草。新椽傍古榕。雷音今已寂。徒尔吊前踪。

　　和闻大师登升山扫祖塔

　　孤峰横按杖。眼小无诸城。云幻将千态。江流止一泓。萝深笼塔暗。烟细惹衣轻。为访先朝迹。呼童剪棘荆。

　　秋日撝谦居士。来山索赋

　　屴崱峰前立。海天何渺茫。断烟迷远树。秋水澹斜阳。植杖听泉落。倚岩闻桂香。凭高无限意。一笑白云傍。

　　答魏具瞻游鼓山。次韵

　　雨后山容净。春深翠色新。登峰小溟渤。倚杖对嶒嶙。观化嗟前迹。安禅洗世尘。莫言徒邂逅。莲社有前因。

　　题开元寺(寺古有桑树白莲。石柱牡丹庭前瑞草。紫云盖顶等瑞)

　　佛国名传久。桑莲独擅声。异葩根础发。瑞草覆庭生。殿古藏云紫。坛虚映日明。我来问陈迹。金铎向空鸣。

　　其二(寺有神僧。称袒膊和尚挑灯道者。又有僧。称文殊化身。钞唯识论)

　　昔产莲华地。神僧每托栖。袒膊援群溺。挑灯醒世迷。廊长旋日永。塔耸切云齐。钞论人何在。堂虚鸟自啼。

　　其三(寺有甘露戒坛。照律师所建。有井味如甘露。故名。戒环禅师着法华要解等书)

　　古贤能秉律。坛构几经年。久没凡尘暗。重开瑞色鲜。飞花常入座。甘露海流泉。安得环与照。垂光映大千。

　　其四(洪武间。帝命洁庵来住持。及引见曰。汝但清心洁己。自然众服。故立清心洁己堂)

　　甘守白云隈。春风吹几回。祇因曾下种。故此却重来。石鼎生新焰。天华点旧苔。遥思洁己训。帝语尚如雷。

　　游弥陀岩。历巢云山房。晚抵大道岩赋

　　百折扪萝上。凌霄一径悬。茑阴抽石笋。崖断挂龙泉。磬落从天际。花飞点洞前。晚来归宝所。一笑白云边。

　　南台

　　节彼南山石。春深翠色浓。壁高欺日少。径窅与天通。城郭雨烟里。楼台树影中。莫言大似斗。万里入帘栊。

　　题片瓦岩　(二首　其形如龟故。又名六眸洞)

　　中蜂悬小径。虚窅洞长幽。片瓦含金剎。千秋负范畴。天风穿石吼。海浪拍空流。安得常来此。同君老一丘。
　　为避城中暑。来游小洞天。石楼侵翠色。松榻护岚烟。煮茗待新月。敲诗入旧弦。沙弥不解事。犹问老僧禅。

　　宿薛际可居士风木堂

　　为寻碧石胜。来宿薛君房。径僻穿松影。林幽散荔香。烟云笼旧壁。风木惨虚堂。夜坐空山寂。钟声出上方。

　　宿龙山寺

　　挂锡龙山寺。堂虚半是云。风从海上至。月向树头分。山鸟隔林啭。潮声入夜闻。坐来清不寐。更把片香焚。

　　游紫云室。和何镜山先生韵(二首)

　　搔头青嶂上。宴坐紫云间。海岸孤城迥。松门野客闲。幽禽啼晚树。白鹿卧空山。浩浩烟波渺。遥看一鹤还。
　　一望将千里。兹山许独尊。海风吹我袖。山翠拥僧门。欲学藏身法。先须啮菜根。叮咛二三子。休逐利名繁。

　　题古拙上人静室

　　尘外一区宅。居中别有天。槐阴垂径僻。草色入帘鲜。室隘却如斗。墙高仅及肩。食贫虽有日。饮啄且随缘。

　　题弥天上人园居

　　东园聊息影。境僻草尤深。屋破凭云度。墙低喜月临。采蔬时带露。种树为栖禽。莫道园居陋。悠然契宿心。

　　归鼓山。寄答傅幼心谏垣。用来韵

　　一锡淹留久。言旋傍鹤飞。秋河影自澹。古路翠还微。彭泽方耽饮。东林孰付衣。入门成一笑。恰似野云归。

　　过严滩

　　晚山依落照。春水漾微澜。云净江天澹。厓高石壁寒。披茸探往迹。倚棹问前滩。多少英雄客。输君一钓竿。

　　除夕(四首)

　　相彼苕溪水。何曾问岁年。祇为浮生幻。难同劫石坚。爆声催去腊。炉篆烬残烟。瞻顾东方色。依稀近晓天。
　　安禅难论岁。老业贵知时。岂为辞穷鬼。非关祭旧诗。年华同烛尽。老态逐更移。因忆北禅老。扪心暗自咨。
　　长年多自适。今夜却心惊。炉内红将烬。枝头白欲生。韶光迅易灭。壮志远难成。休待鸡窗曙。愿同鸟道行。
　　梅花情欲尽。柳眼意将青。爆竹震寒寂。松燎破夜冥。百年浑是醉。此夕几能醒。却爱凌霜栢。森森列一庭。

　　题香象庵

　　林幽积雾深。香象伏层岑。云至岩生白。风来竹亦吟。然松烹石髓。对月话禅心。时听东冈上。丁丁太古音。

　　登石盂山

　　崎岖登鸟道。飞练[泳-永+剪]田衣。古洞藏云密。深筠积翠微。主贤客屐集。山逈俗尘稀。晚眺小楼上。遥天鹤正归。

　　寓娑罗坞(二首)

　　深翠掩重峦。澹烟笼僻坞。挂天白练寒。布地黄云普。怪石裹苔衣。空阶垂竹雨。怅望夕照中。孤塔渺谁主。
　　遁迹山宜峻。依云立数椽。鹑衣侵翠雨。箸笠饱岚烟。萝月穿帘冷。松风弄影偏。夜来清不寐。独对一灯悬。

　　过等岩。为冲如上人赋

　　选得昔贤地。重营大士宫。岚烟侵几席。牛斗宿帘栊。海[涧-日+活]涵孤月。山穷跨卧虹。蓬莱疑不远。惚恍白云中。

　　秋日过邵练要居士山斋(二首)

　　鼓巘多奇丽。兹丘最赏心。江帆时入座。石笋自成林。磵险鸣寒玉。山幽噪暮禽。逈超尘世外。况又值秋深。
　　异境惊初辟。山僧愧始游。云根露鸟背。石髓[泳-永+剪]松头。叶落峰逾瘦。岚深涧转幽。西风飒飒至。犹喜暮烟收。

　　祝洞白师六十初度

　　腊高登耳顺。身隐望弥彰。松偃寒崖盖。梅飘晚节香。昂藏僧貌古。嘘呴德风翔。欲满阎浮愿。何妨鹤发长。

　　初夏苦雨

　　一阴方夬尽。赤帝令初行。叆叇云犹密。淋漓泽久倾。子规难叫月。布谷懒催耕。拥毳忍寒坐。何时见日明。

　　清明日扫祖塔(二首)

　　春晴风正暖。好鸟啭芳林。塔上松云密。阶前花雨深。瓣香先圣脉。杯茗后人心。因忆昔时事。如闻说法音。
　　昔贤去已久。窣堵徒嵯峨。夜有虎狼宿。昼惟樵牧过。霜严石卵爆。雨渍苔衣多。三绕空惆怅。其如长卧何。

　　霜降

　　秋晚寒威迫。阶前草欲枯。林疎风扫叶。月落树啼乌。荒坞蝉声寂。寒塘雁影孤。坚氷虽未至。霜已遍长芦。

　　咏鱼鼓(二首)

　　禅门多阒寂。藉尔发声洪。何用临渊羡。可从缘木逢。无情还善应。不动自圆通。因甚能如此。全由肚里空。
　　成象非天育。抡材取邓林。披鳞未涉水。流韵出无心。权秉师僧令。能和梵呗音。祇同钟磬侣。渔父岂相侵。

　　秋兴(四首)

　　秋深气日肃。野衲恰相宜。不作悲秋赋。惟吟采菊诗。金风辞落叶。玉露浥寒枝。自有翛然趣。傍人恐未知。
　　悄然坐荒坞。风清况益清。茶烟迷竹色。梵韵杂蛩声。树古足蝉噪。帘虚挂月明。更阑发深省。孤鹤岭头鸣。
　　凉风起天末。曳杖数峰西。江静芦花曙。塘空雁影低。寒云闭幽谷。衰草覆前蹊。一啸归来后。松头练色迷。
　　睡起庭前立。悠然忘寂寥。气清天宇廓。境远客情消。岩桂晚香净。江枫醉叶飘。白猿来觅果。啸月正中宵。

　　步林茂卿居士登鼓山韵

　　通霄无锁钥。五里尽松阴。石险苔犹滑。山空客亦临。鹤飞凌汉远。猿啸入林深。喝水声难继。谁传太古音。

　　中秋夕。仝郑汉奉司空。林得山农部。步月石门。因坐水云亭

　　碧天净如洗。乘兴探灵源。步月穿松影。缘崖入石门。蝉声来远树。渔火辨孤村。因坐凤坡上。谁知秋露繁。

　　行

　　日照山容净。举杖陟崔嵬。徘徊秋草径。微风拂面来。喜逐闲云去。还同野鹤回。往来有何事。踏破旧苍苔。

　　住

　　往来苍岭上。驻足碧岩头。白云触衣冷。兼之风飕飕。远村山外见。长江脚底流。近观山蚁斗。贪嗔未肯休。

　　坐

　　境闲云寂寂。帘卷月明初。未识达摩意。面壁结双趺。蒙头惟破衲。席地用圆蒲。槛外天花雨。空生知也无。

　　卧

　　山深莲漏永。一室风俏然。绳床方七尺。曲肱伴云眠。有无浑不计。凡圣亦都捐。莫谓全无物。孤明一镜悬。

　　永觉和尚广录卷第二十四

　　永觉和尚广录卷第二十五

　　　　嗣法弟子　道霈　重编
　　诗中

　　七言律
　　舟中望武夷

　　琢成紫玉逼苍穹。下映青溪漾荡中。迷藓荒坛寒夜月。倚云旧馆冷秋风。洞遗仙蜕灵何在。岩锁虹桥路孰通。休道仙舟藏壑稳。负趋岁月转如蓬。

　　登黄杨山

　　几重翠嶂隔尘埃。野寺岚深净绿苔。月到绳床僧正定。烟迷宝树鹤初回。九霄牛斗窗间宿。万里川原掌上开。满眼风光犹似昔。紫阳何事不重来。

　　山中得家报。寄答诸友

　　自从一别冷云居。见说风光不似初。溪上雨添三尺水。家中风落半床书。敝囊已识休深爱。破釜何劳更重歔。不学蹇驴旋磨走。直将大地作蘧庐。

　　庐阳山中。岁暮积雪。因小僧哦筦山偈为赋之

　　破衲重缝度岁穷。客囊何独筦山空。风狂乱折窗前竹。雪重横摧岭半松。山鸟尽须春后至。故人多向梦中通。地炉未到全寥寂。榾柮频添彻夜红。

　　山中得萧儆韦明府书

　　建水忽分萍梗踪。却从尺素得相逢。十年故我难同昔。一片顽心尚未镕。花满河阳君富丽。翠笼双髻我疎慵。自知樗老难为用。甘向空山学种松。

　　壬戌冬十月。馆於沙邑之双髻峰。遗中阳居士

　　青嶂重重称杖黎。烟鬟半露却成诗。云深尽许藏千拙。树密何妨借一枝。豪贵懒干因舌短。饥寒甘忍为书痴。人来一任呼牛马。笑倒毗耶老古锥。

　　秋日登北山

　　翠壁嶕峣鸟道悬。创开金剎逼秋天。千峰带黛窥帘外。二水移舟送席前。发啸每从明月下。经行多在白云边。梦中历数汉唐迹。衰草荒烟正惨然。

　　书林

　　羲皇以降几春秋。文物灵光聚此丘。南北舟车行不尽。古今心眼鉴难周。刀刀刻露英雄骨。帙帙远传贤圣愁。惟有老僧无个字。羲皇未画问根由。

　　七石山访独诣师

　　超然寄迹万峰巅。石磴穿云鸟道偏。几片巉岩天半露。数椽草屋壁间悬。扫窗每倩含烟柳。洗钵常因漱壑泉。日暮凭栏频倚徙。一声长啸月孤圆。

　　七石山中秋对月。浑朴上人请赋

　　云廓千岩秋正清。长空如洗月孤明。朗然久绝悬弓影。阒尔谁闻捣练声。愧我疎慵无剧兴。知君豪爽有深情。莫将七石山头月。换却娘生两眼睛。

　　丁卯仲春居荷山。有感而赋

　　拨翠巢空建水东。棃峰爽气入帘栊。虎饥吼出重云外。鸟倦飞来落照中。老去始知狂是疾。醒来方觉梦为空。碧萝层里无人到。一缕檀烟度涧融。

　　五十诞日

　　半生事业尽唐捐。忽尔知非暗自怜。二纪芸窗空映雪。十霜鸡寺祇磨砖。[穴/(丬*臬)]言权作止啼叶。弘释唯搜久蠧编。一片幽心谁可托。蒙头卷舌度余年。

　　秋日过西湖

　　平湖潋滟漾扁舟。水上风微拂面柔。三竺疎钟云外落。两堤衰柳镜中秋。荒台草长平章恨。古庙岚深武穆愁。千古悠悠无尽态。等闲都付一浮沤。

　　戊辰孟秋。往秀水请藏经。还过钱塘。适江潮大涨。客舟尽没。余舟独脱於险。喜而志之

　　海云叆叇浪风颠。惊望江头正惨然。一刻冲颓千里岸。万家沉入几重泉。自安死去浑无地。那料生留别有天。应是宝书龙亦护。片帆载出雨如烟。

　　己巳孟秋。归寿昌扫和尚塔。夜坐有感

　　风带秋声透暮林。篆畦香烬暗愁深。空阶雨滴青灯影。虚院云生白塔阴。惭掩铁关藏百拙。难磨地墨写孤心。先师灵骨今犹在。白浪滔天孰肯寻。

　　妙高峰访达宇居士

　　昔年狂疾未曾瘳。十载湖山汗漫游。归路敢辞三伏暑。到山正值一林秋。凉风落叶东西径。明月疎钟上下楼。珍重故人情若海。依依恰似白云留。

　　哭博山和尚

　　法幢高竖大江西。独握群盲剔翳鎞。正喜法雷喧上界。忽惊慧月落前溪。池头雾暗龙犹泣。岭上台空凤不栖。深痛妖踪犹满地。于今谁鼓战中鼙(山有浴龙池栖凤岭)。

　　山中咏怀

　　枯抱残经岁月迁。饱餐野菜任前缘。谩言昔学屠龙技。且喜今参伏虎禅。剪尽松云放明月。引来石髓注青天。相逢若问山中事。拄杖如龙未许传。

　　达宇居士以诞日来鼓山。同游灵源洞。赋此致祝

　　海上岧峣屴崱峰。喜君杖履特相从。谁人喝水踪尤幻。昔代题名藓半封。天外青螺分岛屿。眼中白浪起蛟龙。拟将何物堪为寿。千载悬崖甘露松。

　　谢徐兴公居士见访

　　见说闽中有凤毛。君家伯仲擅风骚。惯扶短策穿松翠。横卧深云听海涛。结社拟追陶远笑。琢诗顿使鬼神号。云收雨散岩花净。屴崱峰头月正高。

　　夜坐蹴鳌桥。次洞微师韵

　　出门举步踪金鳌。山露霏霏浥敝袍。鲸浪远翻江上月。天风近鼓树间涛。岩边泻玉泉声细。桥外穿松石笋高。坐久不知莲漏下。却乘幽兴更挥毫。

　　一念法师见访遽别。用韵奉答

　　垢面蓬头傍石栖。风翻剎影洞门西。壁间泉涌飞花急。海上云来掠地低。喜客披榛忘崄巇。因樵问路入招提。相逢邂逅成知己。别去中宵月满溪。

　　山中积雨初霁。郑汝交二守见访。用韵奉答

　　敝衲蒙头一老翁。空山晏坐雨声中。洞云忽破悬朝旭。林鸟争骄啭晓风。择木不妨搏翮下。酬机祇解举拳通。共看剪尽西窗烛。回首东峰日又红。

　　往寿昌扫塔。至建州遇徐兴公。用韵奉答

　　萍踪无意忽相逢。共听涛声几树松。举拂难扶兴圣脉。扪心多负寿昌宗。客程烟雨愁中落。师塔苔痕梦里封。临发已将归日约。初秋同笑白云峰。

　　乙亥夏归寿昌。扫先和尚塔

　　飘泊零丁经几年。归来始识旧田园。深耕浅种凭谁力。薄获全收任外缘。一片檀云连塔影。几茎石茗煮山泉。惭予荡子贫如洗。欲报师恩祇竖拳。

　　麦羹丘(有引)

　　和尚不发化主。日取给於锄下。岁荒食不足。以麦为羹。率众开田。田成。众呼为麦羹丘。乙亥夏归寿昌。再游其处。凄然有感。
　　寿昌脊梁硬似铁。六月开田日如爇。岁荒祇取麦为羹。枵腹挥锄不肯辍。至今田有麦羹名。山中故老能传说。禾黍离离屯绿云。尽是我师汗流血。

　　归潭日寓天堂寺。有感

　　重游梓里几经年。谩说溪山尚似前。朋辈殷勤怜故态。儿童惊怪问生缘。柳梢垂露朝含翠。桑影摇风暮带烟。泡沫光阴全不久。何如共学祖师禅。

　　归潭日示诸侄

　　去家念载今来旋。白发衰颜敢自怜。故我已知难似昔。物情谁道更如前。长城筑怨犹非计。巨石留身岂得坚。世事浮虚休苦虑。好将仁义继前贤。

　　山居

　　青山老去发长松。种树栽禾学野农。信口诗成多自喜。横肩杖出少人逢。透窗舒白岩前月。对榻凝青海上峰。顷刻白云迷远近。殿头传得一声钟。

　　杨复自居士登山见赠。用韵奉答

　　拨草登山独探奇。江风松月自成诗。石门路险藤萝密。屴崱峰高鸟鹊稀。礼塔远怀兴圣箭。烹茶不用赵州机。云中握手深谈久。转忆维摩一嘿时。

　　闻谷大师放生社。留别和韵(十首)

　　慈云霭霭覆芝城。川泳空飞各遂生。默转杀机扶圣化。广培仁脉藉经声。缁袍几染岚烟重。宝锡还依鹤影轻。临发叮咛无别虑。顾兹鱼鸟倍关情。
　　化风吹满富沙城。插草江头勉放生。罗网才遭肠欲断。刀砧已近诉无声。己躯不啻千金重。物命何如一芥轻。惟有吾师悲愿切。关山迥隔每含情。
　　飞锡南来立化城。楞严结社护群生。市中顿鲜腥荤气。林下时闻梵呗声。古岸云笼孤剎寂。寒溪波漾片帆轻。应知潭水深千丈。难比吾师愍物情。
　　朅来说法徧州城。欲证无生首放生。脱网鱼翻前浦浪。出笼鸟啭隔溪声。岩头寒月穿蓬冷。江上春风送棹轻。多少飞潜犹入梦。悲心蔼蔼异凡情。
　　碧水丹山绕禁城。弘开金剎护旁生。禅扉静掩笼松翠。宝筏浮游载梵声。吞月萍间鱼戏乐。冲烟江上鸟飞轻。犹愁钓弋终难息。聊赋诗篇寄别情。
　　东风披拂遍山城。七里滩头春水生。澹澹江光摇塔影。微微花雨湿钟声。社中香火怀偏重。梦里飞潜意靡轻。缁素未能留去棹。捧来白雪若为情。
　　每随净侣出重城。结社荒郊共放生。孤塔倒垂寒渚影。暮钟远送客舟声。羽穿树杪骄人惯。鳞集潭心跃浪轻。师锡骤回深绻绻。满江风雨怅离情。
　　建郡浑如舍卫城。人师流水活残生。宁于食鲜群腥气。莫遣疱传不忍声。云里尽教翻翮远。江心一任弄波轻。临岐千里回烟棹。返顾难忘爱物情。
　　昔曾问道建州城。见说禽鱼尽乐生。松下风传金锡响。芦边云隐木鱼声。永明愿重悲犹切。幻住庵居去每轻。一自法舟回浙水。烟波盻断若为情。
　　鱼鸟欢然育化城。凭师法雨度余生。赎来幸脱烹煎苦。放去犹闻解脱声。宝锡频过悲自重。兰舟今别意非轻。夜深波漾江头月。益动悲心护有情。

　　元宵登尊胜阁

　　千家灯火暮云间。海上鳌来共戴山。眼底乾坤终变幻。楼头乌兔几回环。管弦处处客长醉。钟磬声声僧独闲。夜半苦啼归去好。莫教直待鬓毛斑。

　　再登尊胜阁用前韵

　　杰阁峥嵘紫翠间。重来长忆旧溪山。莲园在昔元尊胜。宝构于今喜复还。帘卷直观沧海小。窗虚长对白云闲。满城第宅浑如锦。镜里谁饶两鬓斑。

　　游九日山(山有晋朝松姜相峰秦系注经砚)

　　层峦迭迭映晴光。雨后春生色正苍。树古擭云犹属晋。峰高入汉亦名姜。几摩断碣终难读。屡问荒垣倍可伤。石砚注经人已去。至今墨迹尚留香。

　　过报亲寺登飞来阁

　　小阁飞来古剎东。翠光掩映入帘栊。荔阴石涌千寻浪。桥外风吹一短蓬。云出金鸡回紫帽。波分玉笋自黄龙。千山秀色浑如黛。江北江南春正浓。

　　游清源洞

　　移来海上小丹丘。紫气氤氲古洞幽。几壑翠云笼怪石。千寻苔壁迸寒流。己灵抛尽从仙乞。圣迹难追祇醉休。日暮风悲游客散。一声猿啸碧岩头。

　　避暑黄氏山房

　　暂借山房寄客身。树高如盖草如茵。登楼路转穿危石。煮茗烟微绕密筠。云度松关凉泼席。月移塔影冷窥人。暑威已藉天风扫。独挹清源爽气新。

　　游五峰和罗一峰先生韵

　　一衲飘然兴独优。穿云选胜任遨游。五峰绝处青霄近。大地穷边沧海浮。片石寒清三伏暑。孤轮夜散百岩秋。忆君素节高如斗。此日相逢碧嶂头。

　　过安平石佛寺

　　古寺萧然岁月深。须弥座半藓苔侵。残碑横卧虚亭下。狡兔长居废殿阴。相好尚存缘是石。陛基頺折孰铺金。踟蹰独立荒烟里。愁听蝉声噪暮林。

　　到鼓山。寄答吕天池司农。用来韵

　　雒阳江上水盈盈。趂得秋风拂杖行。归去山头玄露冷。惹来足下紫云轻。两期棒喝空中出。一会因缘梦里成。孰若维摩能示疾。尘中说法语犹清。

　　翠云庵(八首)

　　埋头结舌度朝昏。草屋三间不掩门。锄断青山分石髓。剪开翠竹露云根。扶黎谷口看归鹤。抱瓮溪边学灌园。昨夜於菟庵外过。无端踏破旧苔痕。
　　年衰懒得辨由求。抱拙空山事事幽。岩下负暄深爱日。阶前剃草自知秋。林花一任因风落。菜叶难教逐水流。莫比昔贤藏未密。逢人犹说两泥牛。
　　山回谷密贮云深。构得蜗庐傍翠岑。沿涧徐行频顾影。倚松独眺喜披襟。尘中隐迹浑如石。世外论交孰断金。客至但言多种竹。龙孙几个拟成林。
　　疎慵成癖笑如匏。避俗何妨住处高。忧世未能传大易。消闲偏喜读离骚。月窥山缺筛林影。风透岩扃鼓翠涛。黄土一杯堪掩骼。浮生何用梦劳劳。
　　翠微深处便为家。石涧潺湲洗落霞。门外有山皆种竹。庵前无隙可栽花。铁牛踞地休加策。石鼓悬空勿用挝。且学寒蝉甘自闭。客来不点赵州茶。
　　重重翠嶂隔凡嚣。苔径穷时渡小桥。治圃披星勤灌溉。采薪冒雨上嶕峣。白云飞去浑无迹。玄鹤归来不用招。也识括囊原少誉。渐鸿有陆任迢遥。
　　睡起搔头觉悄然。客来煮茗汲新泉。引杯不数金茎露。对席惟参玉板禅。磬韵逐云传竹径。松风趂雨入茅檐。饱余一枕西窗下。恍惚羲皇大古天。
　　懒跨黄牛入市廛。白云一坞了残年。登峰每值山君啸。采蕨时同犊子眠。曲涧泉声间鸟语。疎林月色染风烟。岩花亦自知时节。荣瘁休推鬼谷篇。

　　重过严陵滩(二首)

　　富春山下水如苔。一叶翩翩破浪来。翠壁未消前夜雪。苍烟犹护昔时台。足轻万乘天垂象。志抗千秋俗强猜。蹑[尸@(敲-高+(冰-水+〡))]重登孤馆寂。依依江上思悠哉。
　　野馆年深长绿苔。曾经五夏却重来。每逢兔迹横樵径。谁见羊裘隐钓台。傲骨肯容丹诏重。孤踪不许白鸥猜。浮名未解全收拾。致使游人叹惜哉。

　　寓王回庵(二首)

　　昔建文君避难时。隐幽居庵。其臣结茅於此。故名。
　　山房半亩碧云遮。草径盘回尽落花。怀古忍寻先帝迹。避嚣聊寓旧臣家。一丘松竹筛新月。万里川原缀晚霞。扶杖庵前舒老眼。遥看春雁点平沙。
　　昔人筑室倩云遮。祇种青松不种花。忧主未能回圣驭。藏身权且学山家。炊烟林下翀归鹤。汲水岩前带落霞。极目兰江去何渺。苍苍春色绕晴沙。

　　普明山中偶兴(二首)

　　踏徧千山一短筇。近来活计只为农。塍头夜雨催秧马。壑底春雷起箨龙。云树依微藏古寺。池塘澹荡浸寒松。几年棒喝成何事。甘卧南窗听远舂。
　　抝折当年一瘦筇。云蓑雨笠化成农。天边风举笼中鹤。涧底云藏海上龙。放犊偏宜溪畔草。爱山却剪屋头松。遥闻柳岸深烟里。黄鸟声声答暮舂。

　　余自浙归闽。寓宝善庵。百拙法师以诗见讯。用韵奉酬

　　法末风浇学鲜真。直钩何处可求人。舟虚随浪漫游浙。叶落归根卒返闽。莫谓括囊原少誉。敢将枯杌仍怀春。忽逢白雪云中下。暗喜疎慵得辅仁。

　　石笋江放生

　　笋江烟树正苍苍。移棹中流漾渺茫。鼓吹声中兼梵呗。花香影里映波光。金鳞透网海天阔。玉翮归空云路长。共转杀机资盛化。更将仁寿祝吾皇。

　　挽燕京死节诸臣

　　死事寥寥才几人。亦知正气未全湮。挥戈恨莫回天日。伏剑真能泣鬼神。节义文章难强屈。忠贞肝胆必成邻。捐生岂为留虚誉。未忍甘存七尺身。

　　诏上建文皇帝徽号及赠死节诸臣爵谥

　　一旦无端大器移。天心玄穆果难知。孤身远遁神犹惕。十族咸诛世共疑。昔日君威诚太重。此时臣节自当稀。龙章喜得来荒垄。枯骨沉魂释怨时。

　　寓双漈寺(二首)

　　昨夜西风透竹扉。树头红叶满庭飞。一场戏剧今初罢。百粤山河更孰归。濯足翠临双漈瀑。樵薪云惹五条衣。晚来喜得全无事。背倚松关对落晖。
　　千峰萧索一茅茨。野衲行藏自有时。注就遗经聊度日。掘来新蓣胜茹芝。战争到此终难息。佳丽於今已顿亏。但幸谷深云更密。安身恰似六藏龟。

　　九日自双漈归宝善。途中有感

　　归来秋老野烟凉。触目尤增宋玉伤。兵后尽惊鸡犬寂。雨中难对菊松荒。儿童向母啼无袴。小妇寻姑问宿粮。纵有西风能落帽。那堪携酒醉重阳。

　　山中即事。用寓双漈韵(二首)

　　石门深处隐茅茨。寒色萧然岁暮时。难向红尘扶短策。好从翠壑采灵芝。阶前扫叶叶频至。屋后栽花花迭亏。世变如斯谁可定。懒将休咎问蓍龟。
　　天风催雨拍柴扉。几度寒云掠地飞。世上未休蛮触斗。山中犹许鹤猿归。难寻四利伊蒲供。已失千针屈眴衣。每觉战声常在耳。好将身命等残晖。

　　续山中即事。仍用前韵

　　狂飙吹破旧茅茨。冷落如何度岁时。但饱粗糠休问米。只挑野菜谩寻芝。山中竹杖云边化。海上蜃楼日下亏。堪叹古来怜悧客。丧身多是负图龟。
　　松云十里接柴扉。砍尽松云任鹤飞。捉月痴猴难自歇。失头狂子几时归。穷年废学缘多客。彻夜围炉为少衣。世上繁华谁敢拟。看来亦似暮林晖。

　　丁亥夏五月。霪雨如注。江流大涨。芝城为之半淹。至七日始退。赋以志灾

　　七日滂沱未肯休。弥漫巨浸过城头。田庐半逐藻萍去。老稚多从鱼鳖游。蛙产灶中难举火。波翻树杪任行舟。老僧虽在洪流外。日望洪流不尽愁。

　　重阳有感

　　丁亥秋七月。海兵来福州。屯古[碕-大+(立-一)]江。鼓山密迩。战场备见杀戮。至重九。兵犹未释。登高胜事尚何言乎。乃为赋二律。
　　牛山挥涕漫悲伤。此日乾坤顿拂常。鼓角声喧云尽暗。旗枪队展日无光。雨中花木愁中对。兵后村墟病后望。黄菊紫萸虽未改。绝无佳客问重阳。
　　节屇深秋玉露寒。残荷败柳不堪观。江横战舰鼋鼉吓。野戮妖狐土石丹。万井苍黄农事废。千林冷落鬼呼酸。临风那有登高兴。独痛黎蒸借活难。

　　中秋卧病

　　九十秋光止半存。月华散彩独当轩。砧声凄切银河澹。桂影参差玉露繁。病骨不禁乘晚吹。私情惟喜负朝暄。千峰一任浑如洗。独卧空房懒出门。

　　自嘲

　　七十余年老病身。难将一发引千钧。三宗撰述波间月。四剎弘扬镜上尘。性懒祇甘长守拙。道孤元是寡为邻。如今成得何虫豸。孰若终身学隐沦。

　　独坐有感(二首)

　　云来横掩半林松。独坐萧然听暮舂。揭起把茅徒盖顶。张开空网几捞龙。谩言门下桃如醉。忍见堂前草尽封。每惜许多怜利客。祇从村店问鲜浓。
　　空斋凭几对残蕉。四壁凉烟助寂寥。自分衰踪同鹿豕。敢言壮志薄云霄。古泉有韵咽危石。枯树无枝拂野飙。七十余年成底事。等闲抛手付前潮。

　　初春日庆无诤居落成

　　初开柳眼对霜禽。新构禅房倚翠岑。客屐几能来僻谷。茶烟每自出平林。室中日月无寒暑。门外江山任古今。长揖世间尘梦绝。灰头土面卧云深。

　　山中元霄。灯火寥寥。而月色如昼。为赋一律

　　灯节纷喧尽俗嚣。山中僻远自寥寥。虽无火树燃深坞。却有氷轮挂永宵。徧地寒光同雪岭。满林曙色近星桥。庭前独坐三更后。时觉香风几度飘。

　　邹连山孝廉游鼓山信宿禅院。以诗见示。用韵奉答

　　登山弗惮绿萝遮。游屐何妨石径斜。出谷黄莺声愈巧。倚云红杏色犹奢。禅龛仍作漆园梦。佛火还开优钵华。寂寂虚庭清似水。更无月下闹青蟇。

　　谢祁文载居士

　　祖庭秋晚值狂飙。拟撼昆仑势颇骄。手托红轮悬汉表。狂飙顿息绝尘嚣。洞水从兹波愈壮。昼夜滔滔入海潮。须记此时疏瀹力。灼然千载让功高。

　　赠浑朴禅人五十初度

　　半世亲参洞上禅。九龙深处抱云眠。三间草屋倩岩立。一柄金锄带雨悬。蜗角虚名曾久谢。蝇头微利岂甘缘。谩言世数知天命。傲雪凌霜操永坚。

　　送僧归江北

　　晨起抠衣出石门。秋风吹破白云村。棋上江山随手变。梦中眷属几人存。访道四年依喝水。怀亲千里赋招魂。还乡一曲西原上。衰草寒烟日欲昏。

　　人日仝诸。友游灵源洞(二首)

　　胜日风和拂面柔。松云掩映小丹丘。玉虹一线声犹细。铁壁千寻雾正收。喝水亲瞻神境力。忘归顿泯世间愁。临沧亭上扶筇望。独觉乾坤只一沤。
　　携朋共探洞天幽。雪霁春光遍地浮。碧嶂千层横五虎。溟波万顷醉双眸。观诗独喜端明句。吊古深怀子直游。茶鼎烟消残照澹。一声猿啸暮林头。

　　仲春望日。佟开府同顾南金林得山诸公。宿上院坐月。以诗见示。用来韵奉酬

　　积翠千层隔俗氛。德星偶集正春分。东楼月映西楼月。上洞云连下洞云。莲漏切时山鸟静。经声歇处梵钟闻。珠玑灿灿终难和。岂是雕虫小技文。

　　初春日。薛玉海明府。登鼓山见访。赋诗以谢

　　春风初动海天开。文旆偏乘景运来。淑气夜浮桥畔柳。祥光朝映洞前梅。杖藜历尽通霄路。拨草高登绣石台。安得东南烽火息。浩歌云际共徘徊。

　　孟春三日偶作(四首)

　　七十八年销落久。奄奄一息却犹存。白衣苍狗何堪恋。蜗角蝇头岂足论。悯俗未能忘远虑。谈心何用露卮言。许多岁月蹉跎过。坐见前江日夜奔。
　　七十八年弹指过。残生能得几时存。梦中今昔休嗟叹。棋上江山懒讲论。不向孔颜寻乐处。那从纸墨觅陈言。白云古道无人到。多少英贤祇外奔。
　　七十八年营底事。从头检点尽难存。鲁经读徧增绮语。梵典掀耆乏要论。力竭始知前是错。心灰却喜近忘言。现今一息成千古。说甚桃花逐浪奔。
　　七十八年吾已矣。历思同辈几能存。雕虫刻楮皆邪业。啸月吟风尽俗论。挥尘空垂千尺钓。逢人难得十成言。门前有路如弦直。骀骥从来各自奔。

　　设粥赈饥(二首)

　　莫道披缁万事休。流离满目孰无忧。田园荒尽口犹在。妻子散来身亦愁。进食每怀漂母惠。弃家岂学子长游。自惭未是忘情者。饶舌丰干劝普周。
　　生遭末劫苦干戈。贸贸流民载道过。出路无依情落魄。逢人难告泪滂沱。三条篾在腰徒束。几树花开食岂多。昔日双林欲自炼。其如愿学未能何。

　　永觉和尚广录卷第二十五

　　永觉和尚广录卷第二十六

　　　　嗣法弟子　道霈　重编
　　诗下

　　五言绝句
　　登西山(蔡酉山先生读书处四首)

　　昔人谢俗氛。结架龙岩下。古砌余荒草。寒蛩夜复夜。
　　此岩[穴/幻]然虚。中可席而卧。我暂假偃息。不知风雨过。
　　寻得古残碑。云埋在幽谷。揩摩至再三。毕竟不能读。
　　闻说最胜处。名为读易台。路荒不可往。日暮风悲哀。

　　溪楼晚眺(二首)

　　碧水浸残日。虹桥断落霞。渔人沽酒去。茆店酒旗斜。
　　江空云影澹。岸远柳烟迷。扁舟何处客。泛月过城西。

　　乞食

　　持钵入王城。几回还自顾。归来雨忽暴。溪涨不能渡。

　　临川道中

　　遇晚思投宿。风寒日又斜。苍烟浮竹外。疑是野人家。

　　题茆斋壁

　　云隐岩前屋。深埋一死人。北窗长偃卧。休道葛天民。

　　空亭独宿

　　独宿空亭下。虚窗足细风。一声清磬落。秋露月明中。

　　山斋即景(二首)

　　楞严方读罢。挥尘对斜晖。山静松花落。庭空燕子归无事支颐坐。檀云惹衲衣。祇为无心久。野雀自依依。

　　春日游南涧

　　漫缘石崖下。散坐飞花地。贪听溜石声。不知春雨至。

　　入东林

　　独步碧云里。披衣漫游戏。道人自何来。持得烹茶器。

　　城南有感(二首)

　　十里城南路。桃花与杏花。野人数亩地。留得种桑麻。
　　衰草荒烟里。垒垒古墓多。一杯黄土下。贵贱竟如何。

　　六言绝句
　　屴崱峰

　　村底群峰尽伏。方知身入层霄。笑看闽越旧国。兴替浑如海潮。

　　凤池

　　灵境逈开天际。池空凤去何年。青蒲白鸟如故。黄独新种云边。

　　灵源洞

　　桥上山云乍散。洞前海月初圆。白猿夜过西涧。喝水岩头打眠。

　　舍利窟

　　小径斜通别岭。深源忽见孤村。云中鸡犬出没。古树半掩荆门。

　　七言绝句
　　罗参军归隐东山(二首)

　　自昔参军推俊逸。归来遁迹白云隈。黄庭读罢寻芝去。日落山空一啸回。
　　林下而今喜见君。石边倚杖课耕耘。逢人但道桑麻长。塞北风烟未忍闻。

　　叶茂才请题画(二首)

　　数曲春溪野树浑。沙头处处隐烟村。一竿独钓垂杨下。几片桃花逐浪奔。
　　芙蓉秋老练江空。翠壁丹崖返照中。何处扁舟江上客。横将短笛弄西风。

　　秋夜怀翁仲实文学

　　偶因月色便登楼。顾影萧然忆旧游。不识杜林书帐下。残编料理几时休。

　　怀陈荩臣文学

　　百尺楼前风雨寒。元龙高卧几能安。自惭山野无长虑。地放圆蒲学壁观。

　　讲经台(三境俱在博山)

　　天半嵾嵯石壁开。林光掩映法王台。经声祇许孤峰听。不用天华动地来。

　　禅那窟

　　大唐国里岂无禅。一窟云中却宴然。坐断千峰天地黑。一声鸡唱日孤悬。

　　灵源桥

　　潺湲曲曲泻银河。横架飞虹蘸绿波。试探灵源深几许。白云幽渺碧萝多。

　　庵居杂咏(六首)

　　四望千峰黛色迷。春莺哈哈向人啼。山头昨夜添新雨。流得桃花出小溪。
　　春雨如膏春树浓。烟花缭乱醉春风。牧童偶为寻牛至。草长云深不见踪。
　　万仞峰头祇一家。岚光翠色映袈裟。下方有路人难到。石险林深日又斜。
　　长空云卷桂轮低。错落河星映玉溪。竹坞风清莲漏永。一声孤鹤数峰西。
　　山前何事苦纷纭。爆竹声声彻夜闻。闲杀阇黎无个事。挑灯戏作送穷文。
　　燃松煮石白云边。遮莫春秋暗自迁。破壁烂苫浑旧岁。客来却道是新年。

　　残蕉

　　伶仃已折翻风叶。憔悴犹存傲雪容。早惜清姿难久住。岂堪岁暮更相逢。

　　赠清凉山僧

　　山头剩有千年树。涧底犹藏百尺氷。坐对嶒嶙忘夏日。冷云深处一闲僧。

　　顽石过访。索余旧稿。为占二绝

　　琴书抛散忍离群。几载横眠楚地云。败鼓何曾堪再击。论交岂敢仍谭文。
　　圣世自甘同散木。浮生唯合任虚舟。暗中检点无长处。却似多君一指头(顽石因参禅〔不荐断其一指〕)。

　　湖山堂

　　楼台影落空明外。钟磬声传紫翠中。白日一庭歌舞地。萧萧菰蒋已秋风。

　　送百拙座主住山

　　直拨重云去卓庵。好将松石结同参。如今世路风波险。黄独深煨且学憨。

　　往崇福道中

　　古城禾黍尽离离。转入深林翠欲迷。扶得短筇过野水。松云半掩小招提。

　　宿崇福院

　　数椽禅室倚松开。北岭岚光扑面来。夜静凉风来月下。桂花吹落点苍苔。

　　石林即景

　　石林精舍傍云开。见说青松尽手栽。翠长已堪巢白鹤。乘风飞去更飞来。

　　白云洞

　　凌霄孤岫影重重。载月凭风掩翠容。大地山河成片雪。浑疑天目访高峰。

　　达摩洞

　　天开古洞碧岩头。吐月吞云事事幽。石壁迸流甘露滑。何须断臂夜深求。

　　达磨洞次闻大师韵

　　孤嶂嶙峋拟少林。洞中窈窕集云深。客来对月尝新茗。共论当年面壁心。

　　示素谦上人

　　松龛石壁荆为门。晨夕烟云任吐吞。待得洞中和气洽。自然春色满乾坤。

　　咏甘露松寿我白居士

　　矫矫云边出处高。苍鳞翠鬣弄风涛。春秋历尽浑如昨。甘露霏霏又几遭。

　　题石船(二首)

　　渡海何人驾石船。而今高阁白云边。祇因到岸无人问。解缆停桡不记年。
　　解缆停桡不记年。风吹日炙暮笼烟。静思藏壑终难固。夜半冥趋亦可怜。

　　过雒阳桥(二首)

　　稳渡狂澜不用愁。谁驱巨石锁洪流。海天漠漠潮声急。日落风生古岸头。
　　荷锡横过海上桥。端明遗像独当潮。银钩铁画摩观罢。愁对烟波万里遥。

　　闻黄克念居士别馆灾。以二偈奉讯

　　半生珍惜不胜浓。此夕如何便变空。火焰应知能说法。白牛稳驾疾如风。
　　每逢作赋喜登楼。笑傲江天等小沤。此夕亲知元不住。一轮月挂旧楼头。

　　题黄季弢先生读书处

　　南台翠壁削天高。台上岚光映布袍。读罢凭栏云满地。海天万里送寒涛。

　　山居(五首)

　　古佛岩头绝往还。月明时复到松关。焚香煮茗无余事。搔首云边对鹤闲。
　　山南山北炊烟少。庵后庵前虎迹多。中有幽人守贞独。谁来同唱紫芝歌。
　　楖栗横担入白云。深山寂寞鹿为群。夜来独坐小楼上。笑听村童读梵文。
　　雨后青山翠欲滴。云间流水碧如苔。客来借问庵中主。倚杖岩前看落梅。
　　茅火深煨折脚铛。灰头土面度残庚。窗前漫展遗经读。忽听金鸡叫一声。

　　岩居(八首)

　　一石凭虚盖上方。八窗空洞射天光。海云无意随风入。长伴山僧卧石床。
　　岩头双鹤冲风去。海上孤帆破浪来。独向蒲团耽宴坐。天花一任点苍苔。
　　闲来倚杖碧峰头。一啸云中万壑幽。璀璨千林浑是玉。休从海上觅丹丘。
　　风送海涛来异国。月移松影入岩房。楞严注罢无余事。宝篆还添一炷香。
　　九夏炎炎日正悠。绿云千亩见龟畴。夜来骤得如膏雨。笑看芭蕉叶又抽。
　　小窗分得洞中天。日借余光阅梵篇。茶灶烟消香满室。客来踏破旧苔钱。
　　南去沧波险莫穷。北来瘴雾仍迷空。为僧宜学龟藏六。嬴得清风满洞中(古有藏六禅师居此)。
　　忽鼓松涛万壑喧。密云混合昼犹昏。须臾雨散云收后。海岸依然见远村。

　　玉林八咏

　　何年浮出碧峰头。吐月吞云事事幽。受得灵山藏六诀。世间休咎付东流(六眸洞)。
　　仙鹤归来不记年。蹁跹长在白云边。莫言城郭犹如故。沧海桑田几更迁(双鹤岩)。
　　松际风来漏正深。岩头箕踞自披襟。划然一啸千山响。独见银钩挂晚林(啸月台)。
　　石楼长吸海山云。独枕云中半似醺。睡起搔头无个事。笑看四壁自成雯(醉云楼)。
　　昔代双垂法乳泉。溶溶如玉注阶前。我来一滴才濡口。涤尽尘心不用禅(法乳泉)。
　　石边涌出老龙身。矫矫云中若有情。肯念众生枯槁甚。日垂甘露洒焦尘(甘露树)。
　　见说轮王髻上珠。将军战胜亦难图。而今突出孤峰顶。烁地辉天鉴也无(髻珠石)。
　　金剎曾将玉作关。白云长护锁青山。千秋截断红尘路。不许凡踪妄往还(碧玉关)。

　　晚登开宝庵(二首)

　　数里透回小径斜。山头开徧石莲华。新营半亩云中宅。坐对诸峰映晚霞。
　　百雉城头过晚鸦。四围秋色蔼人家。僧归懒说城中事。却羡山中乐事赊。

　　莆田道中(二首)

　　平畴漠漠绕莆城。水色林光相映明。行过小桥烟雨霁。隔林听得卖花声。
　　荷锡端明学士乡。萧萧古道澹斜阳。许多贤达归何处。只见丰碑竖道傍。

　　渡马头江

　　马头江上浪翻空。巨舰横过趂晓风。潮落潮生经几险。鼓山尚在白云中。

　　西湖有感

　　柳外烟浮日正晡。坐看虾蠏翻春蒲。满前尽是新歌舞。谁为君王吊旧都。

　　题画

　　云迷幽谷冷如氷。古木寒岩破衲僧。樵采归来日正午。一声啸出碧萝嶒。

　　送某法师归闽

　　一发千钧势最孤。法门寥落几人扶。君归故旧如相问。但道天寒霜满颅。

　　题王回庵(二首)

　　春来烂熳染青山。几度花开映竹关。住久不知身是客。笑看云出与云还。
　　楖栗横担入碧山。焚香静对掩松关。有时漫踏落花去。又向前山采蕨还。

　　到庄屏庵次前韵

　　飘渺云笼万迭山。数椽草屋掩柴关。空林寂寂花如雨。一锡云中独往还。
　　几重翠霭几重山。尽日无人祇闭关。漠漠轻烟迷古道。万松影里一僧还。

　　秋思(四首)

　　久坐渔矶放直钩。沧江烟水几经秋。金鳞不遇收纶去。黄叶西风满地愁。
　　黄叶西风满地愁。狸奴倒挂树梢头。漫天张网成何事。深悔当初不早休。
　　深悔当初不早休。吴山越水空淹留。何如稳卧荷山顶。破衲蒙头老一丘。
　　破衲蒙头老一丘。千钧巨鼎付东流。绿萝深处无人到。虚院沉沉月满楼。

　　辛巳仲秋归闽。度仙霞岭(二首)

　　老病归来晚度关。危峦久磴强跻扳。关头一片青苔石。冷笑行人几往还。
　　白云黄叶万山秋。飒飒西风动客愁。世路从来如趂鹿。可怜老死不知休。

　　山门晚眺

　　松头日落洞天昏。月色梅花掩寺门。独立石桥凉露下。渔灯明灭照江村。

　　似李可甫居士

　　青凤山头翠欲流。鹧鸪声里雨如油。客来若问山中主。祇是疎慵老比丘。

　　似李羽吉居士

　　青凤山头树色苍。乔松古栢间新篁。有时直上孤峰顶。一啸天空云渺茫。

　　赠元佐裴将军

　　知君本是将家种。逸气英标压万人。好为皇家勤股肱。金戈铁马靖边尘。

　　宝善杂咏(四首)

　　宝善山深云气凉。秋风飒飒度松窗。蝉声啼到无声处。一片氷轮挂上方。
　　宝善山深客到稀。琅玕林外采新薇。门前小犬无人吠。知是青猿抱子归。
　　宝善山深雨乍晴。焚香独坐月初生。虚堂寂寂无人到。惟有流萤晴自明。
　　宝善山深小径斜。[蓝*毛]毿草色映残霞。松头喜见归来鹤。不问青宵云路赊。

　　宿剑津

　　禁城楼上漏声残。水面霜飞苦被单。疑是昔年双剑气。至今犹逼斗牛寒。

　　秋九月既望。菊尚未开。为赋二绝

　　金风虽冷放花迟。误却幽人泛酒期。细看早开还早萎。何如忍耐守寒枝。
　　篱间寂寞晚风斜。独见南山映落霞。翻忆昔年陶处士。高名岂在对黄花。

　　山中闻警(二首)

　　羽檄纷驰海国惊。山中犹有木鱼声。为僧不识封疆事。祇爇旃檀愿太平。
　　棋上江山那用求。无端苦战几时休。东村野老愁难诉。泪渍黄泉尚未收。

　　采茶(四首)

　　雷雨频催春满丛。紫茸迸出笑东风。指头不觉难收拾。又入前坡翠雾中。
　　子规声里展旗枪。雨霁云收满目苍。逐队不辞山路峻。携篮归去带天香。
　　春晚山居事正勤。歌声岭上几回闻。登高摘得迎风叶。却笑浑身惹白云。
　　出门遥望碧云层。淑气氤氲枝上凝。两两三三同摘取。咏归喜见月初升。

　　春雨

　　阴雨淋漓阴雾浓。百花洗尽昨宵容。许多艳美终难久。何似青青岭上松。

　　春晴

　　烟消槛外日初晴。谢豹花开布谷鸣。因过前山寻笋蕨。回头又见白云横。

　　题狮子庵(二首)

　　剎竿高竖石溪东。半掩松云翠色浓。日午金经方读罢。一声狮吼白云中。
　　峰回地迥境偏幽。曲径端宜客[尸@(敲-高+(冰-水+〡))]游。金磬一声僧出定。茶烟每伴白云浮。

　　赠心闲上人住闽安万寿寺

　　南来历尽几关津。驻锡缘归闽海滨。读罢华王禅剎寂。超然世外一闲身。

　　戏赠樵者

　　伐木丁丁春鸟鸣。蹴鳌桥畔落花轻。等闲踏入云烟里。几见青猿抱子行。

　　反催牡丹

　　春来百卉竞妍时。独有花王出更迟。尊贵自宜居最后。诸人何必费催诗。

　　反赠牡丹

　　醉饱春风国色成。娇姿元自惹凡情。须臾零落归何处。转忆前贤咏独精。

　　世难(六首)

　　世难如今苦莫瘳。兵围十月尚难休。资生竞取沟中瘠。千佛闻之尽泪流。
　　锋镝场中战血鲜。况今斗米已千钱。漏卮未可沃焦釜。百万苍生几得全。
　　每见贵人叹金玉。不如勺米可疗饥。妻孥散去浑闲事。犹恐孤身亦莫支。
　　颓垣败瓦见荒村。十灶炊烟九不存。草长齐腰迷客路。凄凄风雨暗销魂。
　　旌旗两载蔽江干。路绝民逃乞食难。自古河山经百战。云霓望断几能安。
　　忍饥忍冻度残庚。日夜惟闻鼓角声。四野横尸谁解掩。风吹日炙怨难平。

　　怀徐希虞广文(二首)

　　数载分齑读典坟。妙峰一别便离群。何时再剪西窗烛。彻夜同君细论文。
　　喝水岩头一望间。故人官舍眼前山。祇因衣带长年隔。浩渺烟波绝往还。

　　赠本智上座

　　一入空山万虑灰。巾瓶那肯近尘埃。浮云几见穿林去。又逐西风入洞来。

　　赠跬存上座

　　北岭云边翠色浓。松窗竹几寂寥中。焚香默坐惟观息。一任山花白与红。

　　赠一中上座

　　万仞峰头只一家。重重翠色映袈裟。金经读罢无余事。汲水亲烹谷雨茶。

　　送黄植三司马北上取藏经(二首)

　　旌旆翩翩向北游。西风吹徧白苹洲。瞿昙大宝如探得。法海汪洋彻底收。
　　灵鹫遗言贝叶传。等闲流布在人天。惟除巨力能担荷。甘露门开灌大千。

　　送税担净辉二禅人请藏经(二首)

　　秋日乘风出石门。白云缥缈隐江村。关津历尽原非远。拄杖全担佛祖言。
　　飞飞黄叶满山秋。金锡穿云踰岭游。取得龙宫无价宝。祥光早映鼓山头。

　　为李窹生居士。题峨眉山图

　　万迭巉岩一旦开。普贤大士放光来。灵源洞里发深省。如侍山中说法台。

　　读周栎园司农瑞莲记(二首)

　　义方垂训已多年。清慎居官世共传。瑞发庭前双老笑。应知儿再近尧天。
　　世途自古多迍蹇。长使英雄泪满襟。空里白毫光照处。灵枝瑞瓣见贞心。

　　横山夕照

　　石壁横开古岸边。山光倒影水中天。一僧扶杖归来晚。笑指残阳带暮烟。

　　锦江夜钓

　　月印寒江一色秋。小船移过白苹洲。锦鳞未遇风烟冷。千尺丝纶敢自休。

　　建溪春色

　　勒马山前锁翠烟。嵓花簇簇锦文鲜。黄鹂唱尽华亭偈。笑杀渔人尚醉眠。

　　永觉和尚广录卷第二十六

　　永觉和尚广录卷第二十七

　　　　嗣法弟子　道霈　重编

　　洞上古辙卷上

　　序曰。道无今古。而有今古者。世之变也。道无辙迹。而有辙迹者。世之防也。少林之道。六传而至曹溪。曹溪之门。嗣法者众。而青原思称为得髓。后五传而至洞山价。其时机器渐下。学渐乖宗。主法者忧之。乃立宗趣。设规矩。俾高者不滞於劫外。卑者不落於今时。剪诸见之稠林。截万端之穿凿。炉锤之妙。淘汰之工。篾以加矣。但其法最精。有才者不得骋其才。有智者不得骋其智。一毫意气之粗。情识之浊。不得与於其间。且诸宗单重见地。吾宗兼论功勋。故诸宗称为了当者。吾宗方许入门。自新丰以来。传持斯道者。稀若晨星。学此者。鲜不厌其难而趋其易。一线之脉。若断若续。亦无怪其然也。当胜国之际。主法者。多略妙悟而谈宗旨。如欲适燕者。但日计路程。足实未尝踰阃。燕京固邈在万里也。至我明弘治中。有四家颂古注。嘉靖中。有曹洞宗旨绪余。及少林笔记等书。悉皆谬妄。迷乱后学。又如指羊肠小蹊。僻谷荒径。为适燕之通途也。岂不哀哉。老僧生当末造。幸窥一隙之光。见诸书谬妄。破灭正法。乃作洞上古辙二卷。尽删邪说。惟取古德旧案。类集成书。间有发明考订。乃不顾危亡。直犯忌讳。呜呼。岂得已哉。老僧桑榆残景。兼之病魔日侵。奄奄一息。与死为邻。而犹力疾作此。岂尚执人我於空中。竞是非於世上乎。盖不忍斯道久晦。冥如长夜。欲令天下共仰扶桑朝旭。丰亨日中也。知我罪我。其惟是书。
　　时崇祯甲申二月既望永觉老人元贤题于鼓山圣箭堂

　　参同契注

　　此洞宗之源也。宋有法眼大师注。世所共宗。今已湮没不可考。故余不自揣。輙为效颦。
　　竺土大仙心。东西密相付。人根有利钝。道无南北祖。
　　首拈出心字。标宗也。心如何可付。乃是以心印心。不落言诠。故曰密付。南北二宗。虽分顿渐。正由人根性不同。为利根说顿法。为钝根说渐法。方便各异。道本无殊。总之契此妙心而已。
　　灵源明皎洁。枝派暗流注。执事元是迷。契理亦非悟。
　　灵源。心也。本不落名言。因明而见其皎洁。枝派。事也。本无有实体。因暗而见其流注。枝派流注。是谓执事。认妄为真。固是迷矣。灵源皎洁。是谓契理。有理可契。岂为真悟乎。此言明之与暗。总妄明之显晦。学者不可依之以自惑也。
　　门门一切境。回互不回互。回而更相涉。不尔依位住。
　　门。根也。境。尘也。诸根境有回互不回互二义。言回互者。谓诸根境互相涉入。如帝网珠也。不回互者。谓诸根境各住本位。未尝混杂也。虽互相涉入。而实各住本位。虽各住本位。而实互相涉入。此非意识之境。
　　色本殊质象。声元异乐苦。暗合上中言。明明清浊句。四大性自复。如子得其母。
　　此明色声诸法。炽然殊异。暗则上中莫辨。明则清浊攸分。此皆滞於迹。而不能反於性也。若反於性。岂有明暗之可言哉。正如子得其母。天然妙契。而知与不知。俱不足言矣。
　　火热风动摇。水湿地坚固。眼色耳音声。鼻香舌咸醋。然於一一法。依根叶分布。本末须归宗。尊卑用其语。
　　诸法虽殊。总根於心。心。本也。诸法。末也。然必有宗焉。宗者。诸佛之秘要。列祖之玄旨。不达此宗。则本末俱妄。能达此宗。则本末俱真。此宗既得。由是出一言。行一令。无非毗卢之正印。孰能不遵用之乎。
　　当明中有暗。勿以暗相遇。当暗中有明。勿以明相睹。明暗各相对。比如前后步。
　　此重破明暗之非实也。当其明时。中便有暗。特其暗之相不可遇。当其暗时。中便有明。特其明之相不可睹。其义云何。以明暗对待而立。正如人行步。前步因后步而得名。若无后步。何名前步。后步又因前步而得名。若无前步。何名后步。明暗之义亦如是。大都明待暗成。故言明中有暗。暗待明立。故言暗中有明。生灭互显。非为真实。若是本有妙光。绝无对待。岂有生灭之可言哉。迷固不存。悟亦不立。始为妙性之真明也。
　　万物自有功。当言用及处。
　　前就心上言明暗之非实。此就境上言万物之非实。世俗执万物为实者。以其各自有功也。若果自有功。当言其用之及物为何如。今观其用之所及。悉皆藉外缘而后成。若无外缘。不能及物。是知自本无功也。自既无功。则同为虚妄而已。
　　事存函盖合。理应箭锋拄。承言须会宗。勿自立规矩。
　　执心境为实。则事理俱乖。达心境为妄。则事理俱妙。事存。言不必遣事。自然与理相合而不差。理悬。言发之於用。自然箭锋相拄而不爽。此无他。以能会其宗也。所以承言必须会宗。若违背宗旨。自立规矩。则事理乖谬。非愚即狂矣。
　　触目不会道。运足焉知路。进步非近远。迷隔山河固。谨白参玄人。光阴莫虚度。
　　此总结。而劝其勤求会道也。大道祇在目前。触目皆是。若非法执法。则不能会。故如盲者运足。进趋末由。岂路之有远近哉。盖不迷。则运足知路。无远弗届。迷。则山河永固。咫尺难通。参玄之人。可不勤求会道哉。若与道会。庶光阴不至虚度。不然。虚生浪死而已。昔法眼注此云。住住。恩大难酬。意深哉。

　　宝镜三昧注

　　宝镜三昧一书。洞山室中。密授曹山者也。洞山云。吾得云岩先师亲印宝镜三昧。则知非洞山所作。乃云岩所作。或又谓其传於药山。今不可考。是书洞下诸师。恐属流布。转辱大法。但於室中密授。以定宗旨。以防渗漏。自宋朱世英得之老僧。乃嘱觉范注释以行。觉范不达此宗。又性多疎略。故是非相半。迷悞后学。余不得已。乃为别注。
　　如是之法。佛祖密付。汝今得之。宜善保护。
　　理无不是之谓如。事无不如之谓是。付者。如是而付。得者。如是而得。保护者。如是而保护。稍不如是。便非种草也。
　　银碗盛雪。明月藏鹭。类之弗齐。混则知处。
　　如是之法。本非正非偏。强而名之。则亦正亦偏。此正偏之法。本非分非合。强而言之。则亦分亦合。先圣不得已。乃有银碗盛雪。明月藏鹭之喻。类之弗齐。混则知处。即是诠释上二句意也。学者於此。能弗滞於言句。神而明之。则洞上无遗旨矣。
　　意不在言。来机亦赴。
　　意虽不局於言。应机而有言。亦可以达意。
　　动成窠臼。差落顾[伫-丁+一]。
　　弗安於常谓之动。动则意所偏向。便成窠臼。非超然无住之境也。不合於理谓之差。差则失本有光。便落阴界。反顾[伫-丁+一]思。乃鬼家活计也。
　　背触俱非。如大火聚。
　　般若。如大火聚。触则被烧。背则非火。但两头捉汝不着。便免得苦乐相形。明暗相酬。
　　但形文彩。即属染污。
　　百丈曰。从来不是个物。不要知渠解渠。是渠非渠。但刈断两头句。刈断有无句。不无不有句。不是欠少。不是具足。非圣非凡。不明不暗。不是有知。不是无知。不是系缚。不是解脱。不是一切名目。谓之佛。是染污。谓之法。是染污。
　　夜半正明。天晓不露。
　　谓之正。则兼偏。不可言正也。谓之偏。则兼正。不可言偏也。不欲犯中。故如此明之。洞上之机贵回互。其源实出於此。
　　为物作则。用拔诸苦。虽非有为。不是无语。
　　沩山曰。实际理地。本无一法。所以不欣取着。为物作则之时。要用便用。若於余时。无一尘系念。涅盘经云。有所说者。名有为法。药山却曰。第一不得绝却言语。他说个语。是显个无语底也。
　　如临宝镜。形影相睹。汝不是渠。渠正是汝。
　　见道之者。如人临镜自照。形影相对。不滞名言。寂然昭着。若才以为汝。则汝外有渠。而汝不是渠。言汝者非也。若更以为渠。则渠全无渠。而渠即是汝。言渠者。亦非也。是一涉名言。便成染污。岂妙契斯道之意哉。
　　如世婴儿。五相完具。不去不来。不起不住。婆婆和和。有句无句。终不得物。语未正故。
　　涅盘经云。云何名婴儿行。善男子不能起住去来语言。是名婴儿行。如来亦尔。不能起者。如来终不起诸法相。不能住者。如来不着一切诸法。不能来者。如来身行无有动摇。不能去者。如来已到大涅盘。不能语者。如来为诸众生演说诸法。实无所说。经中举婴儿行。以例如来之行。今举以例法中具五位也。
　　重离六爻。偏正回互。迭而为三。变尽成五。
　　偏正回互。谓阴阳变易也。迭而为三者。谓迭变至三爻也。变尽成五者。以上三爻。变则成水火既济。卦象正中偏。以下三爻。变则成火水未济。卦象偏中正。以中间互体三四五爻。变则成风雷益。卦象兼中至。以二三四爻。变则成山泽损。卦象兼中到。既未二卦。以火配偏。以水配正。其义可见。损益二卦。皆出於互。即兼义也。风雷俱动。象兼至之发於用。山泽俱静。象兼到之归於体。离本卦象正中来。以离乃心象。心居一身之中。又正中来。象内黑而外白。正离之象也。五位配五卦。非独其义皆合。且如未济既济。名正相对。损益名亦相对。以此观之。可见五位之立。天造地设。毫非人力安排。而兼中至。改为偏中至者。益见其谬矣。
　　如荎草味。如金刚杵。
　　荎草。五味子也。一草具五味。例一法中。全具五位也。金刚杵。首尾阔而中狭。今法中。正中偏。偏中正。二位居前。兼中至。兼中到。二位居后。惟正中来。一位居中。两头阔而中间狭。故其象为金刚杵。
　　正中妙挟。敲唱双举。通宗通途。挟带挟路。
　　正位之中。本无一物。而实妙挟一切事相。故必正偏双举。不可落於偏枯。通宗者。自受用三昧。冥契宗旨而无滞也。通途者。他受用三昧。宾主音信相通。血脉不断也。挟带者。妙挟而通宗也。挟路者。妙挟而通途也。
　　错然则吉。不可犯忤。
　　离卦初九爻辞云。履。错然敬之。终吉。借此以言正中。乃尊贵之位。当错然敬之。不可触犯。洞山颂亦云。若能不触当今讳。也胜前朝断舌才。
　　天真而妙。不属迷悟。因缘时节。寂然昭着。
　　道本天然。不属迷悟。迷悟者。人也。但时节到时。离於言说。了然昭着。
　　细入无间。大绝方所。毫忽之差。不应律吕。
　　此道之昭着。语其细。则入无间。语其大。则绝方所。可谓极其周徧者也。道虽周徧若是。而造道之人。贵得其法。若得其法。则自然与之冥合。若失其法。则愈求而愈远。正如作乐者。尺中毫忽有差。则十二律之声音俱不相应矣。此言后学。当详审古辙。而不可忽也。
　　今有顿渐。缘立宗趣。宗趣分矣。即是规矩。
　　天真而妙。一切皆然。特以众生。机有不同。便成顿渐。故宗趣分。而规矩各殊矣。
　　宗通趣极。真常流注。
　　宗趣妙极。犹为理障。碍正知见。故名真常流注。玄沙曰。汝诸人须信有一分真常流注。亘古亘今。未有不是者。未有不非者。如此一句。成平等法。何以故。以言逐言。以理遣理。平常性相。说法度人。然犹明前不明后。未有出格之句。死在句中。
　　外寂中摇。击驹伏鼠。
　　真常流注者。外观似寂。中实摇摇。如系驹不忘驰。伏鼠。偷心在也。
　　先圣悲之。为法檀度。随其颠倒。以缁为素。颠倒想灭。肯心自许。
　　只此肯心。便是金锁玄路。故有十劫观树之事。
　　要合古辙。请观前古。佛道垂成。十劫观树。
　　法华经云。大通智胜佛。十劫坐道场。而诸佛法。不现在前。过十劫已。诸佛之法。乃现在前。曹山曰。未忘大果故。愚谓十劫。表十成。过十劫。表不滞十成。
　　如虎之缺。如马之馵。
　　虎。一名李耳。虎食畜。不至耳。又每食人耳。则耳必一缺。此以例不敢犯讳也。馵者。马后左脚间有白色也。此以例语忌十成也。
　　以有下劣。宝几珍御。以有惊异。黧奴白牯。
　　凡情圣见。是金锁玄路。故先圣以法淘汰之。
　　羿以巧力。射中百步。箭锋相值。巧力何预。
　　射至百步。力也。射中百步。巧也。至箭锋相值。则非巧力之所能及。
　　木人方歌。石女起舞。非情识到。宁容思虑。
　　此正明天真妙用。非智力所及。如箭锋相值也。
　　臣奉於君。子顺於父。不顺非孝。不奉非辅。
　　此明当以偏辅正。如臣事君。子事父。故洞山复立功勋五位。石霜复立王子五位。皆细明奉顺之义。
　　潜行密用。如愚若鲁。但能相续。名主中主。
　　此四句。明君父之事。位极尊贵。本无作用之可见。而实为万化之枢纽。故曰潜行密用。虽有照体之独悬。而实无知觉之分别。故曰。如愚若鲁。又此体常自如是。相续不断。非有动静之殊。显晦之异。故名之为主中主。若有动静之殊。显晦之异。则是宾中主。非主中主也。

　　洞山五位

　　丹霞淳和尚序曰。夫黑白未分。难为彼此。玄黄之后。方位自他。於是借黑权正。假白示偏。正不坐正。夜半虚明。偏不坐偏。天晓阴晦。全体即用。枯木花开。全用即体。芳丛不艳。摧残兼带。及尽玄微。玉凤金鸾。分疎不下。是故威音那畔。休话如何。曲为今时。由人施设。略陈管见。以示方隅。冀诸同心。幸毋抚掌。
　　黑白未兆　混沌既分　迭而为三变尽成五。

　　五位总图

　　
　　向上一窍　黑白交互　如荎草味如金刚杵。

　　五位图说

　　最上一相。表黑白未兆之前。所谓向上宗乘事也。学者当先悟此。若未悟此。而说理说事。分体分用。与教下习讲者何异。次一相。表黑白既分之后。所谓正中有偏。偏中有正。偏正交互之义。尽见於是。中间仍有一虚圈者。表向上事。今亦隐於黑白之间也。又以此偏正交互之义广之。则成五位。即一成五。合五成一。岂假安排哉。以黑多白少者。为正中偏。此位正中含偏。故黑多而白少。以白多黑少者。为偏中正。此位偏中含正。故白多而黑少。以中黑外白者。为正中来。由前二位造至尊贵位。复不守尊贵。乃转正向偏。而正不居正。偏出於正。而偏不落偏也。故黑在内而白在外。以全白者。为兼中至。乃正中来之后。妙印当风。纵横无忌。事理双照。明暗并用者也。以其全体即用。故其相全白。以全黑者。为兼中到。乃妙尽功忘。混然无迹。事理双销。是非不立者也。以其全用即体。故其相全黑。前二位相对未兼者也。后二位相对既兼者也。惟正中来一位无对。是妙挟前后四位。如五方之中。五常之信。五行之土。皆无对也。前后各二位。中间止一位。两头阔。中间狭。故象之为金刚杵。一位才分。五位俱彰。如世间物。才说前。便有后。既有前后。便有左右及中。是一位便有五位。故喻之为荎草味。俗传五位图象。伪妄不经。故今特立此图。以告后学。又见有以功勋五位。王子五位。君臣五位。皆如次配入此五位者。不可从。盖功勋与王子。皆是偏位上事。况功勋是竖论功夫浅深。王子是中分内绍外绍。故有不同。君臣五位。君臣分两位。乃接人之法。是兼至一位中分出也。
　　寂音。改兼中至。为偏中至。以对正中来。大悞后学。今为订之。正中来一位。乃四位之枢纽。前二位入此者。后二位从此出者。正象至尊之位。不可有对。其不可从。一也。又以偏中至。对正中来。则中间有两位。非金刚杵之象。其不可从。二也。又偏中至。是全白之象。正中来。是内黑外白之象。全不相对。其不可从。三也。又兼中到。是全黑之象。与兼中至。全白之象正相对。岂可谓兼中到。独在后。而无对乎。其不可从。四也。寂音。谓古来诸老师大衲。皆用兼中至。不晓其何义。故今为出之於此。

　　洞山五位颂注

　　正中偏。三更初夜月明前。莫怪相逢不相识。隐隐犹怀旧日嫌。
　　正中偏。就初悟此理时立。理。是正。悟。是偏。三更初夜。黑而不明。表理也。然以月明前显其黑。是黑显时。中便有明。亦犹理必由悟而显。理显时。中便有悟也。有理可见。则是悟迹不除。理尚非真。故虽相逢而不相识。犹不免有旧日之嫌。此位师家多作体中发用释者非是。以洞山意。是正中便有偏。非正后起偏也。详洞曹二颂可辨。
　　偏中正。失晓老婆逢古镜。分明觌面别无真。休更迷头犹认影。
　　偏中正。就见道后用功时立。功勋。偏也。所奉之理。正也。失晓老婆。表正中之偏。古镜不明。表偏中之正。此位由奉重之力。所见更亲於前。但未能亲造此理。则所认亦祇在影象之间。故曰迷头认影。此位师家多作转用归体释者非是。以洞山意。是偏中便有正。非偏后归正也。
　　正中来。无中有路隔尘埃。但能不触当今讳。也胜前朝断舌才。
　　正中来一位。即是得法身。亦即是正位。前半分。是转功就位。后半分。是转位就功。中间。即尊贵位也。无中。正位也。有路。来偏也。隔尘埃者。以其内方转身。尚未入俗。与尘埃隔也。有作出尘埃者非是。以出字之义。是入尘而后出也。此尊贵位不可犯。犯即属染污。须善回互。能回互。则从傍敲显。有语中无语。无语中有语。故胜断舌才。据曹洞宗旨中载云。隋时有辨士。名李知章。每有辨论。众皆结舌。故人号之为断舌才。此位。后人颂者。多用披毛戴角。入廛垂手等语。皆非。惟曹山颂云。未离兜率界。乌鸡雪上行。深得洞上之旨。后有古德。分此一位为小五位者。最为精密。天童觉有四转灵机。亦是明此。学者不可不知。
　　兼中至。两刃交锋不须避。好手犹如火里莲。宛然自有冲天志。
　　兼中至。就功位齐彰时立。正既来偏。偏必兼正。作家相见之际。明暗交参。纵夺互用。不涉一毫拟议。自然不至伤锋犯手。如火里莲花。而卒无所损也。此乃他受用三昧。即是透法身。即是大机大用。洞山离三渗漏。临济具三玄要。俱不出此。
　　兼中到。不落有无谁敢和。人人尽欲出常流。折合还归炭里坐。
　　兼中到。就功位俱隐时立。前兼中至。虽偏正交至。犹有偏正之迹。此则无迹可见。故曰不落有无。盖是造道之极。及尽今时。还源合本。故曰折合还归炭里坐。如佛说究竟涅盘义。乃自受用三昧也。既得此三昧。虽大用繁兴。总不出此。洞山临终曰。吾闲名已谢。正明此旨。九峰虔云。尘中虽有隐形术。争似全身入帝乡。云门云。直饶透得法身。放过即不可。仔细检点将来。有甚么气息。亦是病意。亦在此也。
　　按正法眼藏中。载大慧释五位颂一篇。切不可信。如释三更初夜月明前。谓是向白说黑。回互黑字不犯讳。释失晓老婆逢古镜。谓是向黑说白。回互白字不犯讳。诚如彼说。他大死翁答正中偏云。黑漆老婆被白练。又答偏中正云。白头翁子着皂衫。宏智觉颂偏中正云。妇人鬓发白垂丝。又答云。白发老婆羞看镜。自得晖云。白云笼岳顶。终不露崔嵬。皆可责其犯讳乎。且洞宗之机贵回互但如此。又何以出生死乎。学此宗者。请详之。

　　汾阳五位总颂

　　五位参寻切要知。丝毫才动即相违。金刚透匣谁能用。唯有那咤第一机。举目能令三界静。振铃还使九天归。正中妙挟通回互。拟议锋铓失却威。

　　慈明圆五位总颂

　　偏中归正极幽玄。正去偏来理事全。须知正位非言说。朕兆依稀属有缘。兼至去来兴妙用。到兼何更逐言诠。出没岂能该世界。荡荡无依鸟道玄。

　　投子青颂(并序)

　　夫长天一色。星月何分。大地无偏。枯荣自异。是以法无异法。何迷悟而可及。心不自心。假言象而提唱。其言也。偏圆正到。兼带叶通。其法也。不落是非。岂关万象。幽旨既融於水月。宗源派混於金河。不坠虚凝。回途复妙。
　　正中偏。星河横转月明前。彩气夜交天未晓。隐隐俱彰暗里圆。
　　偏中正。夜半月明羞自影。朦朦雾色辨何分。混然不落秦时镜。
　　正中来。火里金鸡坐凤台。玄路倚天通陌上。披云鸟道出尘埃。
　　兼中至。雪刃笼身不回避。天然猛将两不伤。暗里全施善周备。
　　兼中到。解走之人不触道。一般拈掇与君殊。不落是非方是妙。

　　宏智觉颂(洞曹二家颂后推此五颂为最)

　　正中偏。霁碧星河冷浸天。夜半木童敲月户。暗中惊破玉人眠。
　　偏中正。海云依约神仙顶。妇人鬓发白垂丝。羞对秦台寒照影。
　　正中来。月夜长鲸蜕甲开。大背摩天振云翼。翔游鸟道类难该。
　　兼中至。觌面不须相忌讳。风化无伤的意玄。光中有路天然异。
　　兼中到。斗柄横斜天未晓。鹤梦初醒露叶寒。旧巢飞出云松倒。

　　自得晖颂

　　正中偏。混沌初分半夜前。转侧木人惊梦破。雪芦满眼不成眠。
　　偏中正。宝月团团金殿冷。当明不犯暗抽身。回眸影转西山顶。
　　正中来。帝命傍分展化才。杲日初升沙界静。灵然曾不带纤埃。
　　兼中至。长安大道长游戏。处处无私空合空。法法同归水见水。
　　兼中到。白重断处家山好。扑碎骊龙明月珠。昆仑入海无音耗。

　　鼓山贤颂

　　正中偏。黑漆昆仑空里眠。虽是不曾亲切得。眼前影象却昭然。
　　偏中正。将军手持无字印。铁马金戈事正勤。未得歇时难自信。
　　正中来。夜半梅花斗雪开。一阵香风飘出谷。始知未许雪深埋。
　　兼中至。出匣青蛇难拟议。阴阳反覆事何常。莫道相逢凭意气。
　　兼中到。事理全销无可道。不是寒崖独守空。本无变易闲名埽。

　　曹山五相颂(此颂载五灯会元者俱错列今依宗门玄鉴图定之)

　　白衣虽拜相。此事不为奇。积代簪缨者。休言落魄时。
　　此即正中偏也。初悟此理。喻白衣拜相。然实本来尊贵。特暂沈沦耳。故有积代簪缨。暂时落魄之喻。
　　王宫初降日。玉兔岂能离。未得无功旨。人天何太迟。
　　此即偏中正也。王宫初降。喻初悟此理也。必假功勋以保任之。故以玉兔喻功勋。既未能无功。则尚滞人天。故曰人天何太迟。
　　⊙子时当正位。明正在君臣。未离兜率界。乌鸡雪上行。
　　此即正中来也。子时当夜半。故以喻正位。明正在君臣。谓明此正位。如君之视臣。不可坐着尊贵。亦如臣之奉君。不可背不可犯也。未离兜率界。喻方在正位上转身。尚未入俗也。乌鸡。喻正。雪。喻偏。乌鸡雪上行。乃转正就偏之象。
　　○焰里寒氷结。杨花九月飞。泥牛吼水面。木马逐风嘶。
　　此即兼中至也。焰。表偏。寒氷。表正。是偏中含正也。杨花。表偏。九月。表正。是正中有偏也。泥牛。木马。皆表正。吼水面。逐风嘶。皆表偏。是理事兼至。偏正交参。不可得而思议者也。
　　●浑然藏理事。朕兆卒难明。威音王未晓。弥勒岂惺惺。
　　此即兼中到也。造道之极。理事俱泯。非独凡眼莫窥。即过去未来一切诸佛。亦不能窥。盖还归於混沌之窍。本不可得而明也。
　　五位之旨。当以洞山曹山之颂为指南。故今详注之。后有作者。多失前人之旨。至於大阳玄。浮山远二家颂。皆属伪撰。全乖祖意。今删之。

　　五位答问

　　僧问。如何是正中偏。
　　汾阳昭云。玉兔既明初夜后。金鸡须唱五更前　宏智觉云。云散长空后。虚堂夜月明　自得晖云。昨夜三更星满天　大死翁云。黑漆老婆被白练。鼓山贤云。千尺井底夜燃灯。
　　问。如何是偏中正。
　　普贤秀云。轻烟笼皎月。薄雾锁寒岩　宏智觉云。白发老婆羞看镜　大死翁云。白头翁子着皂衫。自得晖云。白云笼岳顶。终不露崔嵬　鼓山贤云。将军手持无字印。
　　问。如何是正中来。
　　汾阳昭云。旱地莲花朵朵开。僧云。开后如何。汾云。金蕊银丝承玉露。高僧不坐凤凰台　普贤秀云。松瘁何曾老。花开满未萌　宏智觉云。霜眉雪鬓火中出。堂堂终不落今时　道吾真云。皎洁乾坤震地雷　自得晖云。莫谓鲸鲲无羽翼。今日亲从鸟道来　鼓山贤云。肘后悬符出禁城。
　　问。如何是兼中至。
　　普贤秀云。猿啼音莫辨。鹤唳响难明　宏智觉云。大用现前。不存轨则　大死翁云。雪刃笼身不自伤　自得晖云。应无迹。用无痕　鼓山贤云。宝剑挥空不问谁。
　　问。如何是兼中到。
　　普贤秀云。拨开云外路。脱去月明前　宏智觉云。夜明帘外排班早。空王殿上绝知音　大死翁云。昆仑夜里行　自得晖云。石人衫子破。大地没人缝　鼓山贤云。夜间墨汁染乌纱。

　　洞山五位功勋

　　僧问。如何是向。师曰。吃饭时作么生。又曰。得力须忘饱。休粮更不饥。
　　向。谓趣向。然必先知有。若不先知有。向个甚么。答。吃饭时作么生者。谓日用动静之间。不可须臾忘却也。得力须忘饱。休粮更不饥者。言向之专。则不暇计饥饱也。
　　颂曰。贤主由来法帝尧。御人以礼曲龙腰。有时闹市头边过。到处文明贺圣朝。
　　问。如何是奉。师曰。背时作么生。又曰。只知朱紫贵。辜负本来人。
　　奉。如承奉之奉。向而后奉。如人奉事长上。必先归敬。而后承奉。若背。则不能奉。言背者。谓贪合外尘。乃背本分事者也。只知朱紫贵。辜负本来人。言其贪合外尘之事。
　　颂曰。净洗浓妆为阿谁。子规声里劝人归。百花落尽啼无尽。更向乱峰深处啼。
　　问。如何是功。师曰。放下锄头时。作么生。又曰。撒手端然坐。白云深处闲。
　　把锄头。是有向奉。放下锄头。是不向奉。由前向奉之功。至此顿忘。故曰。放下锄头也。撒手端然坐。白云深处闲者。谓契入正位也。犹名功者。即涌泉欣。所谓立中功。就中功也。
　　颂曰。枯木花开劫外春。倒骑玉象趂麒麟。而今高隐千峰外。月皎风清好日辰。
　　问。如何是共功。师曰。不得色。又曰。素粉难沈路。长安不久居。
　　共功者。诸法并兴。故曰共。洞山云。不得色者。乃为前位是一色。诸法俱隐。今位一色消尽。诸法俱现。一色不可复得也。素粉难沈迹。长安不久居者。亦指前一色。不可久居也。
　　颂曰。众生诸佛不相侵。山自高兮水自深。万别千差明底事。鹧鸪啼处百花新。
　　问。如何是功功。师曰。不共。又曰。混然无讳处。此外复何求。
　　功功者。此功比前尤深。故名功功。洞山云。不共者。由前有共。今则不共。非特法不可得。非法亦不可得也。混然无讳处。此外更何求者。言理事混然。并无藏隐之迹。乃造道之极致。更有何求哉。然犹名功者。以视向上事。则亦属人力造到。是亦功也。
　　颂曰。头角才生已不堪。拟心求佛好羞惭。迢迢空劫无人识。肯向南询五十三。

　　永嘉钦颂

　　到处相逢元不识。有时不识却相逢。师襄无目还如见。师旷能聪恰似聋(向)。
　　金针密密绣鸳鸯。锦缝重重玉线长。挂向春园人不识。引他蜂蝶过来忙(奉)。
　　颜生陋巷不堪忧。终日如愚乐自由。谩说坐忘为益矣。累他尼父一场愁(功)。
　　淮南道士着真红。勿谓情忘色是空。醮罢玉坛移斗柄。步虚一曲对春风(共功)。
　　汉高初起沛丰间。三尺龙泉帝业安。待得叔孙成礼乐。元来不共汝同盘(功功)。

　　洞山三种渗漏

　　师谓曹山曰。末法时代人多乾慧。若要辩验真伪。有三种渗漏。直须具眼。
　　一。见渗漏。机不离位。堕在毒海。
　　明安云。谓见滞所知。若不转位。即在一色。
　　二。情渗漏。滞在向背。见处偏枯。
　　明安云。谓情境不圆。滞在取舍。前后偏枯。鉴觉不全。是识浪流转。途中边岸事。直须句句中离二边。不滞情境。
　　三。语渗漏。究妙失宗。机昧终始。浊智流转。
　　明安云。究妙失宗者。滞在语路。句失宗旨。机昧终始者。谓当机暗昧。语中宗旨不圆。句句中。须有语中无语。无语中有语。始得妙音密圆也。

　　泐潭照颂(此三颂旧刻颠倒今正之)

　　木人岭上轻开口。石女溪边暗点头。堪笑当年李太白。夜来还宿钓鱼舟(见)。
　　天下溪山绝胜幽。谁能把手共同游。回头忽听杜鹃语。笑指白云归去休(情)。
　　昔年曾作参玄客。徧扣玄关穷要脉。更阑墨汁染皂衫。说向他人口门窄(语)。

　　洞山宾主句

　　师访龙山。问如何是主中宾。山曰。青山覆白云。问如何是主中主。山曰。长年不出户。问宾主相去几何。山曰。长江水上波。问宾主相见。有何言说。山曰。清风拂白月。师乃再拜。
　　师问僧。何者是汝主人公。僧曰。现祗对者。师曰。苦哉苦哉。今时人类皆如此。祗认得驴前马后底。将为自己。佛法平沈。此其兆也。宾中主。尚未明。况主中主乎。僧问。如何是主中主。师曰。阇黎自道取。僧曰。某甲道得祇是宾中主。(云居代云。某甲道得不是宾中主)如何是主中主。师曰。不辞为汝道。相续也大难。
　　僧问。广德义。如何是宾中宾。师曰。荡子无家计。飘零不自知。曰如何是宾中主。师曰。茅户挂珠帘。曰如何是主中宾。师曰。龙楼铺草座。曰如何是主中主。师曰。东宫虽至嫡。不面圣尧颜。
　　四宾主者。主。即正。即体。即理。宾。即偏。即用。即事。理之本体。不涉於用者。名主中主。喻如帝王深居九重之内也。亲从体发出用者。名主中宾。喻如臣相奉命而出者也。在用中之体。名宾中主。如闹市里天子也。用与体乖。全未有主。名宾中宾。喻如化外之民。无主之客也。此四宾主。与临济不同。学者详之。又有书载明安语。以四宾主配四料拣者。谬妄殊甚。乃伪撰之书也。

　　天童觉颂

　　平生心事结眉头。满面风埃鬓已秋。大抵出门无伎俩。奈何今日路贫愁(宾中宾)。
　　日应经商利万金。晓来古路问家音。分明得报尊亲徤。争奈难凭喜惧心(宾中主)。
　　御楼吹角六街明。金马将军出禁城。阃外威权良有准。不伤风化自升平(主中宾)。
　　不动金轮万德全。宸居苔合未排班。当头讳字寰中禁。谁敢依稀犯圣颜(主中主)。

　　纲宗偈

　　金针双锁偈曰。金针双锁备。挟路隐全该。宝印当风妙。重重锦缝开。
　　金针句。言偏正并用。不落一边。亦非执於中道也。挟路句。言应机之路。正必挟偏。偏必挟正。其一虽隐而弗显。其实偏正无不全该也。宝印句。言正中妙挟之印。当众生之机感也。重重锦缝者。因众生之机感。而五位法门。重重显现也。
　　金锁玄路偈曰。交互明中暗。功齐转觉难。力穷忘进退。金锁网鞔鞔。
　　明喻大功。暗喻正位。初用功时。是借功趋位。明中有暗也。次则借位明功。暗中有明也。至於功位齐彰。犹贵功位并转。若力穷而不能转。则事理之迹未消。圣凡之情未尽。是谓金锁玄路。
　　不堕凡圣偈曰。事理俱不涉。回照绝幽微。背风无巧拙。电火烁难追。
　　前二偈。明正偏互用。此偈明正偏双泯。乃返道之本源也。回照此境。非特无形迹可见。即幽微亦绝。而不可见矣。背风无巧拙者。以有机感。则巧拙斯形。此机感不到之地。何有巧拙哉。巧拙。指圣凡也。电火烁难追者。以有形故可追。无形。则不可追。喻智不能及也。此即是兼中到位。

　　石霜五位王子
　　诞生

　　诞生。言初育也。最初知有。即能顿入一色。全不借功勋。如王嫡长之子。初生即得灌顶者也。此与洞山正中偏。有异。正中偏。只是最初知有。未能顿入一色。入一色。乃正中来事。
　　天然贵胤本非功。德合乾坤育势隆。始末一期无杂种。分宫六宅不他宗。上和下睦阴阳顺。共气连枝器量同。欲识诞生王子父。鹤腾霄汉出银笼。
　　初句。言其本来尊贵。不假功勋也。德合乾坤。言与父母同德也。育势隆。言其生育之势甚隆。本是王种也。始末句。言其不杂外绍之功。分宫句。言其六根用殊。而皆不外宗也。上和句。言其顺於父也。共气句。言六识如兄弟。同其器量。皆顺於父也。末二句。明王子父。银笼。喻一色。超出一色。始见尊贵。喻之为父也。

　　朝生

　　朝生者。言祇在外朝。居臣位。非宫中所生也。此子不能知有。止事外绍之功。故不能转功就位。正是臣种。亦名王子者。九峰。所谓外绍王种姓也。与洞山。偏中正。有异。以偏中正。是内绍。而未就位者。此是外绍而不就位者。
　　苦学论情世莫群。出来凡事已超伦。诗成五字三冬雪。笔落分毫四海云。万卷积功彰圣代。一心忠孝辅明君。盐梅不是生知得。金榜何劳显至勋。
　　初句。言其用功之勤也。次句。言其由功之勤。故一出而事皆超伦。乃功之着也。诗成二句。正喻其超伦之事。万卷积功二句。喻借外功以辅其君也。盐梅。正喻辅相之事。不是生知。言其由学而至也。末句。喻虽大功显着。如金榜标名。终在臣职。不登王位。何劳有此哉。

　　末生

　　末生者。言用功之久。而后成者也。此子远谢一切。专事内绍。得入一色。比之诞生。则顿渐有异。及其所到。一也。此与正中来。亦异。此乃久用功而方入正位者。正中来。则入正位而转身者也。
　　久栖岩穴用功夫。草榻柴扉守志孤。十载见闻心自委。一身冬夏衣缣无。澄凝含笑三秋思。清苦高名上哲图。业就巍科酬极志。比来臣相不当途。
　　初二句。不贪朱紫贵。专顾本来人也。十载句。言不重见闻。一身句。言不着尘缘。澄凝二句。言其怡神於清虚恬淡之天。皆内绍之意也。业就二句。言内绍功成。转劫就位。不立臣位也。

　　化生

　　化生者。言傍分帝化。乃转位就功之子。古人谓之出使将军才。即洞山。兼中至也。
　　傍分帝命为传持。万里山河布政威。红影日轮凝下界。碧油风冷暑炎时。高低岂废尊卑奉。五袴苏涂远近知。妙印手持烟塞静。当阳那肯露纤机。
　　初句。备位明功。奉行帝化也。万里句。金刚宝剑。横挥世界也。红影句。智照无私。破诸幽暗也。碧油句。神用莫测。清诸热恼也。碧油。幢名。汉太守。建碧油幢於门。以表正化之威。高低二句。总言神化广运。上下同禀。远近咸知也。五袴。汉廉叔度为太守。民作歌曰。廉叔度。来何暮。昔无繻。今五袴。苏涂。言苏民之涂炭也。妙印句。言心印独持。则十方坐断。天下太平也。烟塞者。塞下立烟墩。贼来。则举之。以传报。故曰烟塞。末句。言虽妙用显行。其机密而不可窥也。

　　内生

　　内生者。长在深宫之内者也。此是功功之极。与父无异体。即理智一如。冥合不分之义。然犹云有父者。以子则犹守珍御。父则无家可坐。无世可兴。又父则全属无为。深不可窥。其间挂敝垂应。以代行父事者。亦子也。正同洞山。兼中到。
　　九重深密复何宣。挂敝由来显妙传。祇奉一人天地贵。从他诸道自分权。紫罗帐合君臣隔。黄阁帘垂禁制全。为汝方隅官属恋。遂将黄叶止啼钱。
　　初句。言与父合体。寂尔无言也。次句。言有时复出。以显其妙也。祇奉句。言实智证理也。从他句。言六根各效其职。而主本不动也。紫罗二句。言既与父合体。则臣僚隔绝。以其体本无为也。为汝二句。言虽是无为。有时应众生之机。而方便说法。即权智也。

　　善权志颂

　　贵胤生时轮迹空。玎珰玉佩处东宫。月堂照处朝君父。直扣尧阶却借功(诞生)。
　　学问诗书德行全。金门投策紫微班。客星不自离蓑钓。争得寅昏奉圣颜(朝生)。
　　贫来今日极清虚。且喜寥寥一物无。便欲升为九苞凤。依稀云树月巢孤(末生)。
　　帝命传来下九天。禁城中外化亲宣。回途复妙持金印。正令曾无一字传(化生)。
　　凤鸷龙骧大丈夫。天然尊贵六宫殊。苔封古殿无人到。造次凡流识得无(内生)。

　　王子答问

　　僧问石霜。如何是诞生王子。曰贵裔非常种。天生位至尊。问如何是朝生王子。曰白衣为上辅。直指禁庭中。问。如何是末生王子。曰循途方觉贵。渐进不知尊。问。如何是化生王子。曰政威无比况。神用莫能俦。问。如何是内生王子。曰重帏休胜负。金殿卧清风。

　　曹山君臣五位旨诀

　　曹山曰。正位即空界。本来无物。偏位即色界。有万象形。正中偏者。背理就事。偏中正者。舍事入理。兼带者。冥应众缘。不堕诸有。非染非净。非正非偏。故曰虚空大道。无着真宗。从上先德。推此一位。最玄最妙。要当详审辨明。君为正位。臣为偏位。臣向君是偏中正。君视臣是正中偏。君臣道合是兼带语时。有僧出问。如何是君。曰妙德尊寰宇。高明朗太虚。如何是臣。曰灵机弘圣道。真智利群生。如何是臣向君。曰不堕诸异趣。凝情望圣容。如何是君视臣。曰妙容虽不动。光烛本无偏。如何是君臣道合。曰混然无内外。和融上下平。又曰。以君臣偏正言者。不欲犯中。故臣称君。不敢斥言。是也。此吾宗法要。乃作偈曰。学者先须识自宗。莫将真际杂顽空。妙明体尽知伤触。力在逢缘不借中。出语直教烧不着。潜行须与古人同。无身有事超岐路。无事无身落始终。

　　大阳玄颂

　　不立功勋坐庙堂。群臣何敢望清光。沈沈禁殿尊严甚。寂寞无人夜未央(君)。
　　文经武纬定中华。徧立阶梯赞国家。功业已隆加九锡。与君神气隔些些(臣)。
　　位尊九五不曾居。常与群臣共一途。不隐后官天下治。免教夷狄望来苏(君视臣)。
　　念念输忠不敢欺。头头奉重丈夫儿。君看千里长安道。玉镫皆趋阙下归(臣向君)。
　　臣主相忘古殿寒。万年槐树雪漫漫。千门坐掩静如水。只有垂杨舞翠烟(君臣道合)。
　　无中有路透长安。劫外灵枝孰敢攀。宝殿苔生尊贵重。三更红日黑漫漫(总)。

　　曹山四禁

　　莫行心处路。
　　心有所忻之处。即是偏蔽。虽极其玄妙。亦不可行。必须心心无处所。方是衲僧行履也。
　　不挂本来衣。
　　本来衣。乃认得法身。而法执不忘。己见犹存。堕在法身边。必须翻转窠臼。始得妙用全彰。
　　何须正恁么。
　　道本无方。拟之即失。说正恁么。早不恁么。故不可拟。
　　切忌未生时。
　　道贯古今。岂局未生。若祗认着父母未生前。一段空寂境界。以为自己。岂不见同安察云。迢迢空劫勿能收。作此见者。乃堕空落外之流。故切忌之。

　　曹山三堕

　　曹山曰。凡情圣见。是金锁玄路。直须回互。夫取正命食者。须具三种堕。一者披毛戴角。二者不断声色。三者不受食。稠布衲问。披毛戴角。是甚么堕。师曰。是类堕。问。不断声色。是甚么堕。师曰。是随堕。问。不受食。是甚么堕。师曰。是尊贵堕。乃曰。食者。即是本分事。知有不取。故曰尊贵堕。若执初心。知有自己及圣位。故曰类堕。若初心知有己事。回光之时。摈却色声香味触法。得宁谧。即成功勋。后却不执六尘等事。随分而昧。任之则碍。所以外道六师。是汝之师。彼师所堕。汝亦随堕。乃可取食。食者。即是正命食也。亦是就六根门头。见闻觉知。祇是不被他染污。将为堕。且不是同向前均他。本分事尚不取。岂况其余事耶。师凡言堕。谓。混不得。类不齐。凡言初心者。所谓悟了同未悟耳。
　　正命食者。教中有邪命食。正命食。邪命食。有四。仰口食。下口食。方口食。维口食。是也。正命食者。惟依乞食法。清净自活。是也。今曹山立正命食者。意谓。受一切法。同名邪命。不受一切。是为正命。言三堕者。大修行人。本无所住。然亦暂有所寄。随处自在。如雁过长空。影沈寒水。岂有滞碍哉。故此堕字。是借义。非实义也。五灯会元。於尊贵堕后。复有乃曰食者一段。文义乖谬。予甚疑之。及见后有师凡言堕句。出一师字。方知是后人注释之语。今不槩论。姑举其一二订之。如云本分事知有不取。故曰尊贵堕。是堕字作借义说。下文又云。执初心知有自己。及圣位。为类堕。是又作实堕了。其谬甚矣。又曹山云。披毛戴角是类堕。是异类中行。乃后后行径。今则云。初心知有自己。及圣位。岂曹山之意乎。又僧宝传中。亦戴此段。但多为改削。凡十四句。其义仍乖。如首句改云。冥合初心而知有。是类堕。夫初心知有。亦非披毛戴角之意也。又智证传中。谓三堕之名。皆本圣经。乃改类堕。为不断声色堕。其悞后学甚矣。今并订之於此。
　　明安尝释此三堕曰。此三语。须明转位。始得。一作水牯牛。是类堕。师曰。是沙门转身语。是异类中事。若不晓此意。即有所滞。直是要伊一念无私。即有出身之路。二不受食是尊贵堕。师曰。须知那边了却。来这边行履。若不虚此位。即坐在尊贵。三不断声色是随堕。师曰。以不明声色。故随处堕。须向声色里有出身之路。作么生。是声色外一句。乃曰。声不自声。色不自色。故曰不断。指掌。当指何掌也。
　　按曹山云。须具三种堕。是必一念无私底。方能类堕。必不守尊贵底。方能尊贵堕。必透过声色底。方能随堕。是堕之名。乃权立也。今大阳谓此三种。须明转位。是实有所堕。故须转也。与曹山之意大乖。然余考明安别录一书。中载五位颂。洞山五位颂注。又以四宾主配入四料拣。及此三堕之说。种种乖谬。疑为大阳既没。嗣法无人。而伪妄之徒。托名为之。觉范不能察。乃为收入僧宝传中。贻悞后学。观者详之。

　　百丈端颂

　　着起破襕衫。脱下娘生袴。信步入荒草。忘却长安路(类)。
　　秦楼歌夜月。魏阙醉春风。家国倾亡后。乡关信不通(随)。
　　独坐孤峰顶。轮蹄绝往还。可怜一双足。曾不到人间(尊贵)。
　　云不恋青山。镜不笼妍丑。未透鬼门关。逐处成窠臼(总)。

　　又颂
　　披毛戴角。随类自在

　　头角混泥尘。分明露此身。绿杨芳草岸。何处不称尊。

　　见色闻声。随处自在

　　猿啼霜夜月。花笑沁园春。浩浩红尘里。头头是故人。

　　礼绝百僚。尊贵自在

　　画堂无锁钥。谁敢跨其门。莫怪无宾客。从来不见人。

　　总颂

　　昨夜荒村宿。今朝上苑游。本来无位次。何处觅踪由。

　　同安察十玄谈

　　十玄谈。大弘正中妙挟之旨。前五首示大旨要。后五首使履践之也。

　　心印

　　问君心印作何颜。心印谁人敢授传。历劫坦然无变色。呼为心印早虚言。须知本自灵空性。将喻红炉火里莲。莫谓无心便是道。无心犹隔一重关。

　　祖意

　　祖意如空不是空。玄机争堕有无功。三贤尚未明斯旨。十圣那能达此宗。透网金鳞犹滞水。回途石马出纱笼。殷勤为说西来意。莫问西来及与东。

　　玄机

　　迢迢空劫莫能收。岂为尘机作系留。妙体本来无处所。通身何更有踪由。灵然一句超群象。迥出三乘不假修。撒手那边千圣外。回程堪作火中牛。

　　尘异

　　浊者自浊清者清。菩提烦恼等空平。谁言卞璧无人鉴。我道骊珠到处晶。万法泯时全体现。三乘分处假安名。丈夫自有冲天志。莫向如来行处行。

　　佛教

　　三乘次第演金言。三世如来亦共宣。初说有空人尽执。后非空有众皆缘。龙宫满藏医方义。鹤树终谭理未玄。真净界中才一念。阎浮早已八千年。

　　还乡曲

　　勿於中路事空王。策杖还须达本乡。云水隔时君莫住。雪山深处我非忘。寻思去日颜如玉。嗟叹来时鬓似霜。撒手到家人不识。更无一物戏尊堂。

　　破还乡曲

　　返本还源事亦差。本来无住不名家。万年松径雪深覆。一带峰峦云更遮。宾主睦时纯是妄。君臣合处正中邪。还乡曲调如何唱。明月堂前枯木花。

　　转位

　　涅盘城里尚犹危。陌路相逢没定期。权挂垢衣云是佛。却装珍御复名谁。木人夜半穿靴去。石女天明戴帽归。万古碧潭空界月。再三捞摝始应知。

　　回机

　　披毛戴角入[廓-享+墨]来。优钵罗花火里开。烦恼海中为雨露。无明山上作云雷。镬汤炉炭吹教灭。剑树刀山喝使摧。金锁玄关留不住。行於异类且轮回。

　　正位前(亦名一色过后)

　　枯木岩前差路多。行人到此尽蹉跎。鹭鸶立雪非同色。明月芦花不似他。了了了时无可了。玄玄玄处亦须诃。殷勤为唱玄中曲。空里蟾光撮得么。

　　大阳三句

　　大阳一日示众云。诸禅德。须明平常无生句。妙玄无私句。体明无尽句。第一句。通一路。第二句。无宾主。第三句。兼带去。一句道得狮子嚬呻。二句道得狮子返掷。三句道得狮子踞地。问。如何是平常无生句。曰白云覆青山。青山顶不露。问。如何是妙玄无私句。曰宝殿无人不侍立。不种梧桐免凤来。问。如何是体明无尽句。曰手指空时天地转。回途石马出纱笼。问。如何是狮子嚬呻。曰终无回顾意。争肯落平常。问。如何是狮子返掷。曰周旋往返全归父。繁兴大用体无亏。问。如何是狮子踞地。曰迥绝去来机。古今无变异。
　　琅琊觉。因僧请益次。乃曰。山僧亦有三句。报答大阳。僧问。如何是平常无生句。曰言前无的旨。句下绝追寻。问。如何是妙玄无私句。曰金凤不栖无影树。玉兔何曾下碧霄。问。如何是体明无尽句。曰三冬枯木秀。九夏雪花飞。
　　平常无生句。即最初知有也。妙玄无私句。即入尊贵位也。体明无尽句。即转位就功后事也。玄鉴中。又有三句图象。全无意义。乃后人妄立耳。三种狮子。是於前三句中。各进一步说。乃三句中转位也。

　　芙蓉楷门风偈
　　妙唱非千舌

　　剎剎尘尘处处谈。不劳弹指善财参。空生也解通消息。花雨岩前鸟不衔(芙蓉楷)。
　　如如寂寂似无情。一句从来本现成。舌运广长元不间。雪峰相见望州亭(自得晖)。
　　古佛巍巍体广长。交光丝网剎尘彰。也知不费娘生舌。岩桂庭花善举扬(古德)。

　　死蛇惊出草

　　日炙风吹草里埋。触他毒气又还乖。暗地忽然开死口。长安依旧绝人来(芙蓉楷)。
　　金鞭遥指玉堂寒。惊起将军夜出关。三尺镆铘清四海。搀旗一扫绝痴顽(自得晖)。
　　死蛇打杀露霜牙。无底篮盛臭莫加。既是善呼须善遣。触他毒气丧浑家(古德)。

　　解针枯骨吟

　　死中得活是非常。密用还他别有长。半夜髑髅吟一曲。氷河发焰却清凉(芙蓉楷)。
　　宫漏沈沈夜色深。灯残火尽绝知音。木人位转玉绳晓。石女梦回霜满襟(自得晖)。
　　功齐神圣旨何深。岂使膏肓便陆沈。父子不传真秘诀。解针枯骨作龙吟(古德)。

　　铁锯舞三台

　　不落宫商调。谁人和一场。伯牙何所措。此曲旧来长(芙蓉楷)。
　　铁牛无角卧山坡。鞭起如飞见也么。闹市横骑人不识。抬头鹞子过新罗(自得晖)。
　　乾闼婆王鼓似雷。灵山献乐未曾回。海波汹涌须弥震。何妨铁锯舞三台(古德)。

　　今古无间(诸家语录中。不见有此题。独芙蓉有之)

　　一法元无万法空。个中那许悟圆通。将谓少林消息断。桃花依旧笑春风。

　　古德立小五位

　　大功才转。借位诞生。
　　担荷顿忘。初至一色。是得尊贵气分者也。故名诞生王子。
　　一色若消。方名尊贵。
　　一色若消。正尊贵之位也。但犹守尊贵。则亦是儿孙边事。所以古德云。须知尊贵之人。不守尊贵之位。
　　暗中移足。鹤出银笼。
　　此不守尊贵。正当转位时。同安察云。涅盘城里尚犹危。故须转也。
　　回机入俗。月铺金地。
　　此正垂手接人之事。同安察云。披毛戴角入[廓-享+墨]来。优钵罗花火里开。是也。

　　天童觉四转灵机

　　未转灵机。了忘担荷。
　　此正转大功而至一色。但坐在一色中。所谓月巢鹤作千年梦。雪屋人迷一色功也。
　　机虽转纽。印未成文。
　　一色既消。如机转纽。但尚守尊贵。机用亦未全彰也。
　　灵机密运。印已成文。
　　位里转身。从正出偏。文彩全彰。应用无阙者也。
　　宝印当空。迥超文彩。
　　此乃通身无影。应用无迹。不可得而思议也。

　　天童觉三一色

　　一色者。由转功就位。证一片清虚境界。乃法身初立也。此中分三。大功一色者。由功力成就。犹存功力也。正位一色者。理境之空寂也。今时一色者。事境之洁白也。

　　大功一色颂

　　白牛雪里觅无踪。功尽超然体浩融。月影芦花天未晓。灵苗任运剪春风。

　　正位一色颂

　　无影林中鸟不栖。空阶密密向边啼。寒岩芳草何曾绿。正坐堂堂失路迷。

　　今时一色颂

　　髑髅识尽勿多般。狗口才开落二三。日用光中须急荐。青山祇在白云间。

　　天童觉四借
　　借功明位

　　苹末风休夜未央。水天虚碧共秋光。月船不犯东西岸。须信篙工用意良。

　　借位明功

　　六户虚通路不迷。太阳影里不当机。纵横妙展无私化。恰恰行从鸟道归。

　　不借借(即兼至位上说)

　　吃尽甘辛百草头。鼻无绳索得优游。不知有去成知有。始信南泉唤作牛。

　　全超不借借(即兼到位上说)

　　霜重风严景寂寥。玉关金锁手慵敲。寒松尽夜无虚籁。老鹤移栖空月巢。

　　自得晖五转位
　　匣内青蛇吼

　　宝剑横斜天未晓。洗清魔佛逼人寒。匣中隐隐生光处。衲子徒将正眼看。

　　金针去复来

　　清虚大道长安路。往复何曾有间然。暗去明来锋不露。渠侬初不堕中边。

　　秦宫照胆寒

　　岩房阒寂冷如氷。妙得冥符处处灵。转侧无依功就位。回头失却楚王城。

　　午天银烛辉

　　午天皎皎玉轮孤。一点光明分鉴湖。闲步却来游幻海。十方沙界大毗卢。

　　深岩藏白额

　　白额深藏烟雾昏。异中来也自惊群。草深直下无寻处。触着轻轻祸到门。

　　永觉和尚广录卷第二十七

　　永觉和尚广录卷第二十八

　　　　嗣法弟子　道霈　重编
　　洞上古辙下

　　先德微言

　　师家作用。本无定轨。然古人必立之纲宗者何。正如走盘之珠。虽宛转横斜。莫可方拟。然必不可出於盘也。今自药山以降。凡有发明纲宗者。录之以为后学式。
　　药山惟俨禅师。僧问。学人拟归乡时如何。师曰。汝父母徧身红烂。卧在荆棘林中。汝归何所。曰恁么。则不归去也。师曰。汝须归去。汝若归去。我示汝个休粮方子。曰便请。师曰。二时上堂。不得咬破一粒米。问云岩作甚么。岩曰。担屎。师曰。那个聻。曰在。师曰。汝来去为谁。曰替他东西。师曰。何不教并行。曰和尚莫谤他。师曰。不合恁么道。曰如何道。师曰。还曾担么。
　　遵布衲浴佛。师曰。这个从汝浴。还浴得那个么。遵曰。把将那个来。师便休。
　　众中唤作兼带语。
　　李翱太守问。如何是戒定慧。师曰。贫道这里无闲家具。守莫测玄旨。师乃曰。太守欲保任此事。直须向高高山顶立。深深海底行。闺阁中物舍不得。便为渗漏。道吾山宗智禅师。离药山。见南泉。泉问。阇黎名什么。师曰。宗智。泉曰。智不到处作么生宗。师曰。切忌道着。泉曰。灼然道着。即头角生。三日后。师与云岩。在后架把针。泉见。乃问。智头陀。前日道。智不到处。切忌道着。道着即头角生。合作么生行履。师即抽身入僧堂。泉便归方丈。师又来把针。岩曰。师弟适来为什不抵对和尚。师曰。你不妨灵利。岩不荐。却问南泉。适来智头陀为甚不抵对和尚。泉曰。他却是异类中行。
　　投子颂曰。金刚际下古髑髅。几被人踏血溅空。明月任从君自掬。寒松那弃白云封。
　　丹霞颂曰。饥餐嫩草遥山去。渴饮清泉曲涧回。放荡不耕空劫地。暮天何用牧歌催。
　　岩曰。如何是异类中行。泉曰。不见道。智不到处切忌道着。道着即头角生。直须向异类中行。岩亦不会。师知岩因缘不在此。却同回药山。山曰。汝回何速。岩曰。只为因缘不契。山曰。有何因缘。岩举前话。山曰。子作么生会。岩无对。山乃大笑。岩便问。如何是异类中行。山曰。吾今日困倦。且待别时来。岩曰。某甲特为此事归来。山曰。且去。岩便出。师在方丈外。闻岩不荐。不觉齩得指头血出。师却下来问岩。师兄去问和尚。那因缘作么生。岩曰。和尚不与某甲说。师便低头。
　　吾观药山南泉二老。如水合水。岂有二家之异。异自后人也。异自后人。而吾道衰矣。
　　沩山问师。什处去来。师曰。看病来。山曰。有几人病。师曰。有病者。有不病者。山曰。不病者。莫是智头陀么。师曰。病与不病。总不干他事。速道速道。山曰。道得也与他没交涉。
　　天童颂曰。妙药何曾过口。神医莫能捉手。若存也。渠本非无。至虚也。渠本非有。不灭而生。不亡而寿。全超威音之前。独步劫空之后。成平也。天盖地擎。运转也。乌飞兔走。
　　云岩昙晟禅师扫地次。道吾曰。太区区生。师曰。须知有不区区者。吾曰。恁么则有第二月也。师竖起扫帚曰。是第几月。吾便行。玄沙下语云。正是第二月。
　　问僧什处来。曰石上语话来。师曰。石还点头也无。僧无对。师自代曰。未语话时却点头。
　　尼僧礼拜。师问汝爷在否。曰在。师曰。年多少。曰年八十。师曰。汝有个爷。不年八十。还知否。曰莫是恁么来者。师曰。恁么来者。犹是儿孙。洞山云。直是不恁么来者。亦是儿孙。
　　院主游石室回。师问。汝去到石室里许。为甚么便回。主无语。洞山代云。彼中已有人占了也。师曰。汝更去作么。山曰。不可人情断绝去也。
　　天童拈曰。低头失却针。开眼拾得线。线无头而莫度。针无穴以难穿。到这里鸾胶续弦。须是洞山始得。
　　僧问。二十年侍百丈巾瓶。为甚心灯不续。师云。头戴宝花冠。僧云。头戴宝花冠。意旨如何。师云。大唐天子及冥王。后僧问九峰。大唐天子及冥王。意旨如何。峰云。却忆洞上之言。
　　船子德诚禅师。夹山往参。师问。大德住什么寺。山曰。寺即不住。住即不似。师曰。不似。似个什么。山曰。不是目前法。师曰。什处学得来。山曰。非耳目之所到。师曰。一句合头语。万劫系驴橛。师又问。垂丝千尺。意在深潭。离钩三寸。子何不道。山拟开口。被师一桡打落水中。山才上。师又曰。道道。山拟开口。师又打。山豁然大悟。乃点头三下。师曰。竿头丝线从君弄。不犯清波意自殊。山遂问。抛纶掷钓。师意如何。师曰。丝悬渌水浮。定有无之意。山曰。语带玄而无路。舌头谈而不谈。师曰。钓尽江波。金鳞始遇。山乃掩耳。师曰。如是如是。遂嘱曰。汝向去。直须藏身处没踪迹。没踪迹处莫藏身。吾三十年在药山。祇明斯事。汝今已得。他后莫住城隍聚落。但向深山里镢头边。觅取一个半个接续。毋令断绝。山乃辞行。频频回顾。师遂唤阇黎。山乃回首。师竖起桡子曰。汝将谓别有。乃覆舟入水而逝。
　　投子颂曰。泛舟驾险三十春。击处竿头活死人。夹岭桂芬千古韵。朗江山翠万重新。
　　百岩明哲禅师。洞山与密师伯往参。师问。二上座甚处来。山曰。湖南。师曰。观察使姓什么。曰不得姓。师曰。名什么。曰不得名。师曰。还治事也无。曰自有郎幕在。师曰。还出入也无。曰不出入。师曰。岂不出入。山拂袖便出。师次早上堂。召二上座曰。昨日阇黎对老僧一转语。不相契。一夜不安。今请阇黎别下一转语。若惬老僧意。便开粥相伴过夏。山曰。请和尚问。师曰。岂不出入。山曰。太尊贵生。师乃开粥同过夏。
　　天童拈曰。主张门户。自有傍来。拱默威严。谁敢正视。借功施设。转位提持。全成左右分权。不犯尊贵一路。还知尊贵处么。宝殿无人不侍立。不种梧桐免凤来。
　　丹霞颂曰。烛香人静杳无声。苔满丹墀皓月明。入户当堂慵正坐。出门犹懒下阶行。
　　洞山良价禅师。因供养云岩真。僧问。先师道。只这是。莫便是否。师曰。是。曰意旨如何。师曰。当时几错会先师意。曰未审先师还知有也无。师曰。若不知有。争解恁么道。若知有。争肯恁么道。长庆云。既知有。为甚又恁么道。又云。养子方知父慈。
　　天童颂曰。争解恁么道。五更鸡唱家林晓。争肯恁么道。千年鹤宿云松老。宝鉴澄明验正偏。玉玑转侧看兼到。门风大振兮规步绵绵。父子变通兮声光浩浩。
　　僧问。寒暑到来。如何回避。师曰。何不向无寒暑处去。曰如何是无寒暑处。师曰。寒时寒杀阇黎。热时热杀阇黎。
　　偏正回互之旨。於此最显。昔远录公命十六题。与投子青颂。此其一也。
　　雪窦颂曰。垂手还同万仞崖。正偏何必在安排。瑠璃古殿照明月。忍俊韩卢空上阶。
　　问僧什处来。曰游山来。师曰。还到顶也未。曰到。师曰。顶上有人么。曰无人。师曰。恁么则不到顶也。曰若不到顶怎知无人。师曰。何不且住。曰某甲不辞住。西天有人不肯。师曰。我从来疑着这汉。
　　僧问。蛇吞虾蟇。救则是。不救则是。师曰。救则双目不睹。不救则形影不彰。
　　上堂云。有一人在千人万人中。不背一人。不向一人。你道此人具何面目。云居出曰。某甲参堂去。
　　问师寻常教学人行鸟道。未审如何是鸟道。师曰。不逢一人。曰如何行。师曰。直须足下无私去。曰祇如行鸟道。莫便是本来面目否。师曰。阇黎因什认奴作郎。曰如何是本来面目。师曰。不行鸟道。
　　问三身中。阿那身不堕众数。师曰。吾尝於此切。僧问曹山。先师道吾尝於此切。意作么生。山曰。要头便砍去。又问雪峰。峰以拄杖劈口打云。我亦曾到洞山来。
　　天童颂曰。不入世。未循缘。劫壶空处有家传。白苹风细秋江暮。古岸船归一带烟。
　　问。和尚初见南泉。为什么与云岩设斋。师曰。我不重先师道德佛法。只重他不与我说破。曰和尚为先师设斋。还肯先师也无。师曰。半肯半不肯。曰为什么不全肯。师曰。若全肯。即辜负先师也。
　　僧问。如何是青山白云父。师曰。不森森者是。曰如何是白云青山儿。师曰。不辨东西者是。曰如何是白云终日倚。师曰。去离不得。曰如何是青山总不知。师曰。不顾视者是。
　　疎山问。一切处不乖时如何。师曰。此是功勋边事。幸有无功之功。子何不问。山曰。无功之功。岂不是那边人。师曰。大有人笑子恁么问。山曰。恁么则迢然去也。师曰。迢然非迢然。山曰。如何是迢然。师曰。唤作那边人即不得。山曰。如何是非迢然。师曰。无辨处。
　　师一日问雪峰作什么来。峰曰。斫槽来。师云。几斧斫成。峰云。一斧斫成。师云。犹是这边事。那边事作么生。峰云。直得无下手处。师云。犹是这边事。那边事作么生。峰休去。汾阳昭代云。某甲蚤是困也。
　　师与密师伯过水次。乃问曰。过水事作么生。伯曰。不湿脚。师曰。老老大大作这个语话。伯曰。你作么生道。师曰。脚不湿。
　　师与云居过水次。问曰。水深多少。居曰。不湿。师曰。粗人。居曰。请和尚道。师曰。不乾。
　　青林一日辞师。师云。子向什处去。林云。金轮不隐的。徧界绝红尘。师云。善自保任。林珍重而出。师门送。谓林云。恁么去一句。作么生道。林云。步步踏红尘。通身无影像。师良久。林云。老和尚何不速道。师云。子得恁么性急。林云。某甲罪过。便礼辞而去。
　　华严静问师。学人无个理路。未免情识运为。师云。汝还见有理路也无。严云。见无理路。师云。什处得情识来。严云。学人实问。师云。恁么则直须向万里无寸草处去。严云。万里无寸草处。还许学人去也无。师云。直须恁么去。
　　上堂云。还有不报四恩三有者么。众无对。师云。若不体此意。何超始终之患。直须心心不触物。步步无处所。常无间断。始得相应。直须努力。莫闲过日。
　　有僧不安要见师。师遂往。僧云。和尚何不救取人家男女。师云。你是什么人家男女。僧云。某甲是大阐提人家男女。师良久。僧云。四山相逼时如何。师云。老僧日前也向人家屋檐下过来。僧云。回互不回互。师云。不回互。僧云。教某甲甚处去。师云。粟畬里去。僧嘘一声云。珍重。便坐脱。师以拄杖敲头三下。云汝祇解与么去。不解与么来。
　　师不安。僧问。和尚病。还有不病者么。师云。有。僧云。不病者还看和尚否。师云。老僧看他有分。僧云。和尚看他时如何。师云。则不见有病。
　　天童颂云。卸却臭皮袋。拈转赤肉团。当头鼻孔正。直下髑髅乾。老医不见从来癖。少子相看向近难。野水瘦时秋潦退。白云断处旧山寒。须剿绝。莫瞒顸。转尽无依功就位。孤标不与汝同盘。
　　雪峰在洞山作典座。一日淘米次。师问。淘沙去米。淘米去沙。峰云。沙米一时去。师云。大众吃个什么。峰便覆却盆。师云。子他后别见人去在。
　　天童拈云。雪峰祇管步步登高。不觉草鞋根断。若也正偏宛转。敲唱俱行。自是言气相合。父子相投。且道洞山不肯雪峰。意在什么处。万里无云天有过。碧潭似镜月难来。
　　师将圆寂。谓众曰。吾有闲名在世。谁人为吾除得。众无对。沙弥出曰。请和尚法号。师曰。吾闲名已谢。云居云。若有闲名。非吾先师。曹山云。从古至今。无人辨得。
　　洞山立兼中到。正明此旨。所谓折合还归炭里坐也。云居云。若有闲名。非吾先师。曹山云。从古至今。无人辨得。果是入室之子。此非特洞山有之。昔南院问风穴曰。汝闻临济将终时语不。穴曰。闻之。院曰。临济曰。谁知吾正法眼藏。向这瞎驴边灭却。渠生平如师子。见人即杀。及其将死。如何乃低头妥尾如此。穴曰。密付将终。全生即灭。院又曰。三圣如何亦无语乎。穴曰。亲承入室之真子。不同门外之游人。院颔之。瑞鹿先得法於天台韶。临终坐方丈。手结印。谓如昼曰。古人云。骑虎头。撩虎尾。中央事作么生。如昼曰。也只是如昼。先曰。汝问我。昼遂问。骑虎头。撩虎尾。中央事作么生。先曰。我也弄不出。遂趋寂。今观三老之意。若合符节。惜后鲜有能知之者。佛法之衰。固不止在今日也。
　　石霜庆诸禅师。因僧自洞山来。师问。和尚有何言句示徒。僧曰。解夏上堂云。秋初夏末。兄弟或东或西。直须向万里无寸草处去。良久曰。祇如万里无寸草处作么生去。师曰。有人下语不。曰无。师曰。何不道出门便是草。僧回举似洞山。山曰。此是一千五百人善知识语。明安云。直饶不出门。亦是草漫漫。
　　丹霞颂曰。归家不坐白云床。出户岂行青草地。南北东西本自由。渠无背向那回避。
　　天童颂曰。草漫漫。门里门外君自看。荆棘林中下脚易。夜明帘外转身难。看看几何般。且随老木同寒瘠。将逐春风入烧瘢。
　　师在方丈内。僧在窗外。问。咫尺之间。为什么不睹师颜。师曰。徧界不曾藏。后僧请益雪峰。峰曰。何处不是石霜。师闻曰。这老汉着什么死急。峰闻曰。老僧罪过。
　　天童拈云。石霜雪峰。相去多少。直是千里万里。若有人问长芦。徧界不曾藏。意旨如何。向道什么处是石霜。
　　僧问。三千里外。远闻石霜有个不顾。师曰是。曰祇如万象历然。是顾不顾。师曰。我道不惊众。曰不惊众。是与万象合。如何是不顾。师曰。徧界不曾藏。
　　疎山仁参。问如何是头。师曰。直须知有。曰如何是尾。师曰。尽却今时。曰有头无尾时如何。师曰。吐得黄金。堪作什么。曰有尾无头时如何。师曰。犹有依倚在。曰头尾相称时如何。师曰。渠不作个解会。亦未许渠在。云盖问师。万户俱开即不问。万户俱闭时如何。师云。堂中事作么生。盖无对。经半年。方道得云。无人接得渠。师云。道则太煞道。只道得八成。盖云。和尚又作么生。师云。无人识得渠。
　　天童拈云。稳密田地。忌堕功勋。贴体布衫。会须脱却。宗中辨的。量外转机。须仔细始得。同中之异。灼然尚带依稀。异中之异。直是难臻妙极。还到石霜父子转侧处么。烛晓玉人初破梦。夜寒青女未登机。
　　投子颂曰。古殿岩开月锁松。霜凝雪露韵无穷。星前人卧千峰室。佛祖无因识得渠。
　　神山僧密禅师。因把针次。洞山问。作什么。师曰。把针。洞曰。把针事作么生。师曰。针针相似。洞曰。二十年同行。作这个语话。岂有与么工夫。师曰。长老又作么生。洞曰。如大地火发底道理。他日问洞山。智识所通。莫不游践。径截处乞师一言。洞曰。师伯意何得取功。师因斯顿觉。下语非常。
　　西园和尚。一日自烧浴。僧问。和尚何不使沙弥童行。园抚掌三下。僧举似曹山。山云。一等是个抚掌拍手。就中西园奇怪。俱胝一指头禅。盖为承当处不谛当。僧却问。西园抚掌。岂不是奴儿婢子边事。山云是。僧云。向上更有事也无。山云。有。僧云。如何是向上事。山咄云。这奴儿婢子。
　　天童拈云。识尊卑。知贵贱。西园是作家。分玉石。辨金鍮。曹山不出世。这僧虽解切磋琢磨。也只向奴儿婢子边着倒。还知么。放旷淋漓两不伤。犹是夜明帘外客。
　　夹山善会禅师。因洛浦来见。不礼拜。当面叉手而立。师曰。鸡栖凤巢。非其同类。出去。洛曰。自远趋风。请师一接。师曰。目前无阇黎。此间无老僧。洛便喝。师曰。住住。且莫草草匆匆。云月是同。溪山各异。截断天下人舌头即不无。争教无舌人解语。洛伫思。师便打。洛因兹服膺。兴化代云。但知作佛。莫愁众生。
　　洛浦堕在孤危。故不知转身一路。兴化代云。但知作佛。莫愁众生。正好连棒打出。岂不知夹山是逢佛杀佛底人。
　　天童颂云。摇头摆尾赤稍鳞。彻底无依解转身。截断舌头饶有术。拽回鼻孔妙通神。夜月帘外兮风月如昼。枯木岩前兮花卉长春。无舌人。无舌人。正令全提一句亲。独步寰中明了了。任从天下乐欣欣。
　　上堂云。明不越户。穴不栖巢。目不顾他位里。足不踏他位里。六户不掩。四衢无踪。学不停午。意不立玄。千劫眼不借舌头底。万劫舌头不顾眼中明。峻机不假锋铓。事到这里。有个什么事。竿头丝线从君弄。不犯清波意自殊。
　　丹霞颂云。月沈碧海龙非隐。雾锁苍梧凤不知。劫外森森无影木。垂阴自有未萌枝。
　　僧到参。师问。近离甚处。僧云。洞山。师云。洞山有何言句。僧云。和尚道我有三路接人。师云。有何三路。僧云。鸟道。玄路。展手。师云。实有此三路那。僧云。是。师云。轨持千里钵。林下道人悲。
　　黄山轮参。师云。什处来。轮云。闽中来。师云。还识老僧么。轮云。和尚还识学人么。师云。不然。子且还老僧草鞋钱了。然后老僧还汝庐陵米价。轮云。恁么则不识和尚。未审庐陵米作么生价。师云。真狮子儿。善狮子吼。
　　丹霞颂云。父子相逢眼倍明。灵苗丛里坦然行。个中若谓金毛子。已是盐梅触大羹。
　　曹山本寂禅师。僧问。五位对宾时如何。师曰。汝即今问那个位。曰某甲从偏位来。请师向正位中接。师曰。不接。曰为什么不接。师曰。恐落偏位中去。师却问僧。祇如不接。是对宾不是对宾。曰早是对宾了也。师曰。如是如是。
　　丹霞颂曰。月中玉兔夜怀胎。日里金乌朝抱卵。黑漆昆仑踏雪行。转身打破瑠璃碗。
　　金峰志盖屋来。师问。盖了未。志曰。这边则了。师曰。那边事作么生。志曰。候下工日白和尚。师曰。如是如是。问。子归就父。为什父全不顾。师曰。理合如是。曰父子之恩何在。师曰。始成父子之恩。曰如何是父子之恩。师曰。刀斧斫不开。
　　天童拈云。翡翠帘垂。丝纶未降。紫罗帐合。视听难通。才动毛头。月升夜户。密移一步。鹤出银笼。还知么。脱身一色无遗影。不坐同风落大功。
　　纸衣道者来参。师问。莫是纸衣道者否。者曰。不敢。师曰。如何是纸衣下事。者曰。一裘才挂体。万法悉皆如。师曰。如何是纸衣下用。者近前应诺。便立脱。师曰。汝祇解恁么去。不解恁么来。者忽开眼问曰。一灵真性。不假胞胎时如何。师曰。未是妙。者曰。如何是妙。师曰。不借借。者珍重便化。师示颂曰。觉性圆明无相身。莫将知见妄疎亲。念异便於玄体昧。心差不与道为邻。情分万法沈前境。识鉴多端丧本真。如是句中全晓会。了然无事昔时人。
　　纸衣道者。不假胞胎。正是借句。正是妄疎亲。所以曹山示不借借三字。后示颂。全明不借借也。
　　问强上座曰。佛真法身。犹若虚空。应物现形。如水中月。作么生说个应底道理。曰如驴觑井。师曰。道则太煞道。祇道得八成。曰和尚又如何。师曰。如井觑驴。
　　问。如何是师子。师曰。众兽近不得。曰。如何是师子儿。师曰。能吞父母者。曰既是众兽近不得。为什么却被儿吞。师曰。岂不见道。子若哮吼。父母俱尽。曰尽后如何。师曰。全身归父。曰未审尽时。父归何所。师曰。所亦尽。曰前来为什么道全身归父。师曰。譬如王子。能成一国之事。
　　云门问。如何是沙门行。师曰。吃常住苗稼者是。曰便恁么去时如何。师曰。你还畜得么。曰畜得。师曰。你作么生畜。曰着衣吃饭。有什么难。师曰。何不道披毛戴角。门便礼拜。
　　昔云门初见雪峰。是什么气槩。乃能俯就雪峰钳锤。及雪峰迁化。复徧参洞下诸尊宿。如曹山。疎山乾峰。九峰。皆有因缘。今此一则语。是知大人行径决非卤莽。彼执一橛以自高者。视此盖天渊矣。又安能到古人田地耶。
　　又问。密密处。为什么不知有。山云。只为密密。所以不知有。门云。此人如何亲近。师云。莫向密密处亲近。门云。不向密密处如何。师云。始解亲近。门云。诺诺。
　　昔陆亘大夫。问南泉姓什么。泉曰。姓王。曰王还有眷属也无。泉曰。四臣不昧。曰王居何位。泉曰。玉殿苔生。后僧举问师。玉殿苔生。意旨如何。师曰。不居正位。曰八方来朝时如何。师曰。他不受礼。曰何用来朝。师曰。违则斩。曰违是臣分上。未审君意如何。师曰。枢密不得旨。曰恁么。则燮理之功。全归臣相也。师曰。你还知君意么。曰外方不敢论量。师曰。如是如是。
　　又南泉答长沙偈曰。还乡尽是儿孙事。祖父从来不出门。是知君臣父子之说。并见於南泉。非洞山石霜始立也。后人分疆列界。殊觉可耻。
　　师一日入僧堂向火。有僧云。今日好寒。师云。须知有不寒者。僧云。谁是不寒者。师策火示之。僧云。莫道无人好。师抛下火。僧云。某甲到这里却不会。师云。日照寒潭明更明。
　　师问僧作什么。僧云。扫地。师云。佛前扫。佛后扫。僧云。前后一时扫。师云。与曹山过靸鞋来。
　　示众曰。僧家在此等衣线下。须会通向上事。莫作等闲。若也承当处分明。即转得他诸圣向自己背后。方得自由。若也转不得。直饶学得十成。却须向他背后叉手。说什么大话。若转得。则一切粗重境来。皆作得主宰。假如泥里倒地。亦作得主宰。如有僧问药山曰。三乘教中。还有祖意也无。答曰。有。曰既有。达磨又来作么。答曰。只为有。所以来。岂非作得主宰。转得归自己背后乎。如经云。大通智胜佛。十劫坐道场。佛法不现前。不得成佛道。言劫者滞也。谓之十成。亦曰断渗漏。只是十道头绝矣。不忘大果。守住耽着。名为取次承当事。到此直须仔细始得。不论天堂。地狱。饿鬼。畜生。但是一切处不移易。元是旧时人。只是不行旧时路。若有忻心。便成滞着。若脱得。拣个什么。古德云。只恐不得回转。汝道作么生。只如今人爱说净洁处。爱说向去事。此病最难治。若是世间粗重事。却是轻。净洁病最重。只如佛味祖味。尽为滞着。先师曰。拟心是犯戒。得味是破斋。且唤什么作味。只是佛味祖味。才有忻心。便是犯戒。如今说破斋破戒。不知三羯磨时。早破了也。若是贪瞋痴。虽难断。却是轻。无为无事净洁。此乃重。无以加也。祖师出世。亦只为这个。亦不独为汝今时。莫作等闲。黧奴白牯。修行却快。不是有禅有道。如汝种种驰求。觅佛觅祖。乃至菩提涅盘。几时休歇成办乎。皆是生灭心。所以不如黧奴白牯。兀兀无知。不知佛。不知祖。乃至菩提涅盘。及以善恶因果。但饥来吃草。渴来饮水。若能恁么。不愁不成办。不见道计较不成。是以知有。乃能披毛戴角。牵犂拽杷。得此便宜。始较些子。欲知此事。饶令成佛成祖去。也祇这是。便堕三途六道去。也只这是。虽然没用处。要且离他不得。须与他作主宰始得。若作得主宰。即是不变易。若作主宰不得。便是变易也。不见永嘉云。莽莽荡荡招殃祸。问如何是莽莽荡荡招殃祸。曰只这个总是。问曰。如何免得。曰知有即得。用免作么。但是菩提涅盘烦恼无明等。总是不要免。乃至世间粗重之事。但知有便得。不要免。免即同变易去也。乃至成佛成祖。菩提涅盘。此等殃祸为不小。因什么如此。只为变易。若是不变易。直须触处自由始得。
　　云居膺禅师上堂云。得者不轻微。明者不贱用。识者不咨嗟。解者无厌恶。从天降下则贫寒。从地涌出则富贵。门里出身易。身里出门难。动则埋身千丈。不动则当处生苗。一言迥脱。独拔当时。言语不要多。多则无用处。
　　丹霞颂曰。门头户尾事千差。了尽犹来未到家。明月堂前无影木。严凝雪夜正开花。
　　向去底人。须常惨悚戢翼始得。若是知有底人。自解护惜。终不取次。十度发言。九度休去。为什么如此。恐怕无利益。体得底人。心若腊月扇子。直得口边醭生。不是强为。任运如此。欲得恁么事。须是恁么人。既是恁么人。不愁恁么事。若无恁么人。恁么事即难得。
　　寻常见轻浮浅露者。虽世事必无所成。况学道乎。近日禅人竞趋浮薄。吾知其自[日/出/大/米]弃而已。
　　一切事。须向这里及尽。若一毫去不尽。即被尘累。岂况更多。差之毫厘。过犯山岳。不见古人道。学处不玄。尽是流俗。闺阁中物舍不得。俱为渗漏。直须向这里及取。及去及来。并尽一切。始得无过。
　　如人头头上了。物物上通。祇唤作了事人。终不唤作尊贵。将知尊贵一路自别。便是世间极重极贵物。不得将去向尊贵边。须知不可思议。所以古人道。犹如两镜相对。光光相照。更无亏盈。岂不是一般。犹唤作影像边事。又如日出时。照世间明朗。是一半。那一半。唤作什么。如今人。未认得光影门头事。将作屋里事。又争得。
　　最初知有底人。於尊贵一路。祇在影像之间。直须一色消尽。方能亲证。
　　钦山邃禅师。良禅客问。一镞破三关时如何。师云。放出关中主看。良云。恁么则知过必改。师云。更待何时。良云。好箭放不着所在。便出。师云。且来。阇黎。良回首。师把住云。一镞破三关。且置。试与钦山发箭看。良拟议。师打七棒云。且听这汉疑三十年。
　　天童拈云。山堆岳积来。瓦解氷消去。则时人知有。与我放出关中主看。且合作么生。有底道。当时便喝。当时便掌。一期瞎用则得。要且未是关中主在。还体得么。当堂不正坐。那赴两头机。
　　疎山匡仁禅师上堂。病僧咸通年前会得法身边事。咸通年后会得法身向上事。云门出问。如何是法身边事。师曰。枯桩。曰如何是法身向上事。师曰。非枯桩。曰。还许学人说道理也无。师曰。许。曰枯桩岂不是明法身边事。师曰。是。曰非枯桩岂不是明法身向上事。师曰。是。曰祇如法身还该一切也无。师曰。法身周徧。岂得不该。门指净瓶曰。祇如净瓶。还该法身么。师曰。阇黎莫向净瓶边觅。门便礼拜。
　　法身决无向上向下。乃是见有亲疎。故作是说。
　　因鼓山举威音王佛师。师乃问。作么生是威音王佛师。鼓山曰。莫无惭愧好。师曰。阇黎恁么道即得。若约病僧即不然。鼓山曰。作么生是威音王佛师。师曰。不坐无贵位。
　　灵泉问。枯木生花。始与他合。是这边句。是那边句。师曰。亦是这边句。泉曰。如何是那边句。师曰。石牛吐出三春雾。灵雀不栖无影林。
　　枯木生花。正是这边功勋边事。石牛吐雾二句。是那边回来发用。所谓无功之功也。
　　丹霞颂云。沧海无风波浪平。烟收水色虚含月。寒光一带望何穷。谁辨个中龙退骨。
　　青林师虔禅师。僧问。学人径往时如何。师曰。死蛇当大路。劝子莫当头。曰当头者如何。师曰。丧子命根。曰不当头者如何。师曰。亦无回避处。曰正当恁么时如何。师曰。失却了也。曰向什么处去。师曰。草深无觅处。曰和尚也须堤防始得。师拊掌曰。一等是个毒气。
　　丹霞颂云。长江澄彻映蟾华。满目清光未是家。借问渔舟何处去。夜深依旧宿芦花。
　　天童颂曰。三老暗转柁。孤舟夜回头。芦花两岸雪。烟水一江秋。风力持帆行不棹。笛声唤月下沧洲。
　　华严休静禅师。一日白槌曰。上间搬柴。下间锄地。首座问。圣僧作什么。师曰。当堂不正坐。那赴两头机。
　　乾峰和尚上堂。法身有三种病。二种光。须是一一透得。始解归家稳坐。须知更有向上一窍在。云门出问。庵内人。为什么不知庵外事。师呵呵大笑。门曰。犹是学人疑处。师曰。子是什么心行。门曰。也要和尚相委。师曰。直须恁么。始解稳坐。门应诺诺。
　　示众云。举一不得举二。放过一着。落在第二。云门出众云。昨日有人从天台来。却往径山去。师云。来日不得普请。便下座。
　　天童拈云。坐断十方。千差路绝。放开一线。万派朝宗。二尊宿开拓家风。方见衲僧去就。还端的么。太平天子寰中旨。汗马将军塞外心。
　　宝盖和尚。僧问。世界坏时。此物何处去。师曰。千圣寻不得。曰时人如何归向。师曰。直须似他去。曰还有的当也无。师曰。不立标则。
　　九峰通玄禅师。示弟子曰。佛意祖意。如手展握。先师安立五位。发明云岩宗旨。譬如神医治病。其药只是寻常用者。语忌十成。不欲断绝。机忌触犯。不欲染污。但学者机思不妙。唯寻九转灵丹。云能起死。是大不然。法华经中。有化城一品。佛祖密说。熟读分明。大通智胜佛。坐道场。破魔军已。垂得阿耨多罗三藐三菩提。而诸佛法不现在前。如是一小劫。乃至十小劫。结加趺坐。身心不动。而诸佛法。犹不在前。言垂得者。言一小劫。言十小劫者。是染污。是断绝。又曰。大通智胜佛。过十小劫。诸佛之法。乃现在前。成阿耨多罗三藐三菩提。言过十小劫者。偏正回互之旨也。祖师曰。藉教悟宗。夫岂不然哉。
　　九峰玄初参德山。山独奇之。然未大彻。后见洞山契旨。洞山云。掌有神珠。白昼示人。人且按剑。况玄夜乎。子可贵也。师曰。但不识珠者耳。识之。亦无昼夜。价称之为俊士。价殁。庐於塔旁。至中和初。乃辞塔北游。余观其师资始末之间。不可谓不深得其旨者也。此段语。诸录俱略之。惟觉范载之僧宝传中。语忌十成。不欲断绝。机忌触犯。不欲染污。发明师意。语简而尽。引经证成。本出宝镜三昧。曹山亦有发明。与此若有少异。观者详之。
　　九峰道虔禅师。因石霜归寂。众请首座继住持。师曰。须明得先师意始可。座曰。先师有什么意。师曰。先师道。休去歇去。冷湫湫地去。一念万年去。一条白练去。其余即不问。如何是一条白练去。座曰。这个祇是明一色边事。师曰。元来未会先师意在。座曰。你不肯我那。但装香来。香烟断处。若去不得。即不会先师意。遂焚香。香烟未断。座已脱去。师拊背曰。坐脱立亡即不无。先师意未梦见在。
　　天童颂曰。石霜一宗。亲传九峰。香烟脱去。正脉难通。月巢鹤作千年梦。雪屋人迷一色功。坐断十方犹点额。密移一步看飞龙。
　　问。承古有言。向外绍则臣位。向内绍则王种。是否。师曰。是。曰如何是外绍。师曰。若不知事极头。祇得了事。唤作外绍。是为臣种。曰如何是内绍。师曰。知向里许。承当担荷。是为内绍。曰如何是王种。师曰。须见无承当底人。无担荷底人。始得同一色。同一色了。所以借为诞生。是为王种。曰恁么。则内绍亦须得转。师曰。灼然有承当担荷。争得不转。汝道内绍。便是人王种。你且道如今还有绍底道理么。所以古人道。绍是功。绍了非是功。转功就位了。始唤作人王种。曰未审外绍还转也无。师曰。外绍全未知有。且教渠知有。曰如何是知有。师曰。天明不觉晓。
　　问。如何是外绍。师曰。不借别人家里事。曰如何是内绍。师曰。推爷向里头。曰二语之中。那语最亲。师曰。臣在门内。王不出门。曰恁么则不出门者。不落二边。师曰。渠也不独坐世界。里绍王种名。外绍王种姓。所以道。绍是功名。臣是偏中正。绍了转功名。君是正中偏。
　　臣在门内。王不出门。俱指推爷向里头。此臣乃指王子。非外臣也。里绍王种名。外绍王种姓者。明石霜立五王子。实有不同。内绍者。只是得其名。外绍者。只是得其姓。必须绍了转功。方是真王子也。绍是功。乃内绍也。内绍未转。亦是臣位。总是偏。以其知有。是偏中正。绍了转功。方是王种。云何名君。以其在储君位。是正中偏。此与洞山所立不同。
　　问。诞生还更知闻也无。师曰。更知闻阿谁。曰恁么则莫便是否。师曰。若是。古人为甚道。诞生王有父。曰既有父。为什么不知闻。师曰。同时不识祖。
　　问。古人云。直得不恁么来者。犹是儿孙。意旨如何。师曰。古人不谩语。曰如何是不恁么来底儿孙。师曰。犹守珍御在。曰如何是父。师曰。无家可坐。无世可兴。
　　僧问。如何是头。师曰。开眼不见晓。曰如何是尾。师曰。不坐万年床。曰有头无尾时如何。师曰。终是不贵。曰有尾无头时如何。师曰。虽饱无力。曰头尾相称时如何。师曰。儿孙得力。室内不知。
　　天童颂云。规圆矩方。用行舍藏。钝置栖芦之鸟。进退触藩之羊。吃人家饭。卧自家床。云腾致雨。露结为霜。玉线相投透针鼻。锦丝不断吐梭肠。石女机停兮夜色向午。木人路转兮月影移央。
　　韶山普禅师。僧问。是非不到处。还有句也无。师云。有。僧云。是什么句。师曰。一片白云不露丑。
　　天童拈云。通身回互。不触尊严。退位傍提。要当宛转。还见韶山相为处么。尽力推爷向里头。
　　投子颂曰。白云不到中峰顶。满目烟萝景象殊。一句曲含千古韵。万重青碧月来初。
　　涌泉景欣禅师上堂。我四十九年在这里。尚自有时走作。汝等诸人。莫开大口。见解人多。行解人。万中无一个。见解言语。总要知通。若识不尽。敢道轮回去在。汝但尽却今时。始得成立。亦唤作立中功。转功就他去。亦唤作就中功。亲他去。我所以道。亲人不得度。渠不度亲人。恁么譬喻。尚不会荐取。囫囵底。但祇管取性乱动舌头。不见洞山道。相续也大难。汝须知有此事。若不知有此事。啼哭有日在。
　　此尽却今时。正是转功就位时事。非指最后入兼到位也。
　　蛤溪道者。相看洛浦。问云。自从梨溪相别。今得几年。溪云。和尚犹记得昔时事。浦云。见说道者总忘却年月。溪云。和尚住持事繁。且容仔细。浦云。打即打会禅汉。溪云。也不消得。浦云。道者住山事繁。
　　丹霞颂曰。这般消息不寻常。蟾桂枝枝布远香。昨夜嫦娥呈巧妙。眼睛直上绣鸳鸯。
　　云门偃禅师曰。光不透脱。有两般病。一切处不明。面前有物。是一。透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存。堕在法身边。是一。直饶透得。放过即不可。子细点检将来。有什气息。亦是病。
　　石柱该通禅师。游方到洞山。时虔和尚垂语云。有四种人。一人说过佛祖。一步行不得。一人行过佛祖。一句说不得。一人说得行得。一人说不得行不得。阿那个是其人。师出众曰。一人说过佛祖。一步行不得者。祇是无舌不许行。一人行过佛祖。一句说不得者。祇是无足不许说。一人说得行得。祇是函盖相称。一人说不得行不得者。如断命求活。此是石女儿。被枷带锁。山曰。阇黎分上作么生。曰该通分上。卓卓宁彰。山曰。祇如海上明公秀。又作么生。师曰。幻人相逢。拊掌呵呵。
　　前二有正无偏。第三有偏无正。第四偏正俱无。故俱非其人也。卓卓宁彰者。偏不全偏也。海上明公秀。半明半暗。即偏不全偏之相。幻人相逢。拊掌呵呵。正明兼带语。
　　丹霞颂曰。水底泥牛耕白月。云中木马骤清风。胡僧懒捧西乾钵。半夜乘舟过海东。
　　金峰从志禅师。僧问。如何是金峰正主。师曰。此去镇县不遥。阇黎莫造次。曰何不道取。师曰。口如磉盘。
　　护国澄禅师。僧问。如何是本来父母。师云。头不白者。僧云。将何奉献。师云。殷懃无米饭。堂前不问亲。
　　丹霞颂曰。出门徧界无知己。入户盈眸不见亲。虚室夜寒何所有。碧天明月颇为邻。
　　石门献蕴禅师。在青林作园头。一日侍立次。林曰。子今日作什么来。师曰。种菜来。林曰。徧界是佛身。子向什么处种。师曰。金锄不动土。灵苗在处生。林欣然。
　　同安志禅师。在同安。值丕将示寂。上堂曰。多子塔前宗子秀。五老峰前事若何。如是三举。未有对者。末后师出曰。夜明帘外排班立。万里歌谣道太平。丕曰。须这驴汉始得。
　　此洞宗最后之旨也。后人根器劣薄。不知尧舜之无为。侈谈汤武之征诛。且将谓尧舜不逮汤武也。哀哉。
　　僧问。二机不到时如何举唱。师云。徧处不逢。玄中不失。
　　丹霞颂曰。这边那边总难逢。一句无私不处中。红日暮沈西嶂外。空留孤影到溪东。
　　石门慧彻禅师。华严隆尝问曰。古人云。但得随处安闲。自然合他古辙。虽有此语。疑心未歇。如何。师曰。知有。乃可随处安闲。如人在州县住。或闻或见。千奇百怪。他总作寻常。不知有。而安闲。如人在村落住。有少声色。则惊怪传说。先洞山示众曰。欲知此事。如人家养三儿。一着州中。一着县中。一着村中。其一用家中钱物。其一用外处钱物。有一人不得家中钱物用。亦不得外处钱物用。且道那一个合在州中。那一个合在县中。那一个合在村中。有僧便问。三人莫明轻重否。曰是。僧曰。如何是县中人出身处。曰知有却不知有。是此人出身处。僧曰。未审此人从今日去也无。曰亦从今日去。僧曰。恁么则属功也。曰是。僧曰。唤作什么功。曰唤作功就之功。僧曰。此还知有州中人否。曰知有。始解奉重矣。僧曰。恁么则村中人全明过也。曰是。僧曰。如何是此人过处。曰不知有。唤作闲人。是此人过处。不见先师道。今时学道之人。须知有转身处始得。隆乃问曰。古人知有。便能如州里人耶。亦须因奉重而至耶。师为举功勋五位。复曰。譬如初生鸠儿。毛羽可怜生。久久自能高飞远荡。
　　村中人。不知有者也。县中人。知有者也。州中人。知有而不知有者也。县中人初能知有。如用家中钱物。州中人格外施为。如用外处钱物。村中人既不知有。全无机用。故家中外处钱物俱不得用也。
　　广德周禅师。僧问。波浪之中。如何得妙。师云。桡棹不施兼底脱。往来终不借浮囊。
　　丹霞颂云。一句相酬难取则。轮王不化阎浮国。无边剎海浪痕平。独驾泥牛耕月色。
　　谷山缘禅师。僧问。如何是祖师西来意。师曰。半夜乌龟头带雪。天明哑子抱头归。
　　丹霞颂曰。瑞雾祥烟锁玉楼。妙年王子恣优游。瑠璃殿上骑金马。明月堂前辊绣球。
　　梁山缘观禅师。僧问。家贼难防时如何。师曰。识得不为冤。曰识得后如何。师曰。贬向无生国。曰莫是他安身立命处么。师曰。死水不藏龙。曰如何是活水龙。师曰。兴波不作浪。曰忽然倾湫倒岳时如何。师下座把住曰。莫教湿却老僧袈裟角。
　　僧问师。如何是日用中事。师云。碧玉点破瑠璃色。满目红尘不见沙。
　　丹霞颂曰。劫火洞然无相宅。金门不睹御楼家。宝天云淡银河冷。浩浩波澜岂动沙。
　　僧问。如何是空劫以前事。师云。击动乾坤鼓。时人听不闻。
　　丹霞颂曰。虚空为鼓须弥搥。击者虽多听者稀。半夜髑髅惊破梦。满头明月不思归。
　　大阳警玄禅师。问梁山。如何是无相道场。山指观音像曰。这个是吴道子画底。师拟议。山急索曰。这个是有相底。如何是无相底。师於言下有省。礼拜起。归位而立。山曰。何不道取一句。师曰。道即不辞。恐上纸墨。山笑曰。此语上石去在。后果上碑。
　　审承侍者侍立次。师曰。有一人徧身红烂。卧在荆棘林中。周匝火围。若亲近得。此人大敞廛开。若亲近不得。时中以何为据。承曰。六根不具。七识不全底人。始亲近得。师曰。你教伊出来。我要见伊。承曰。适来别无左右。抵对和尚。师曰。官不容针。承便礼拜。
　　大阳曰。我要见伊。合答云。伊从来不见客。
　　投子义青禅师上堂。召大众曰。若论此事。如鸾凤冲霄。不留其迹。羚羊挂角。那觅乎踪。金龙不守於寒潭。玉兔岂栖於蟾影。其或主宾若立。须威音世外摇头。问答言陈。仍玄路傍提为唱。若能如是。犹在半途。更若凝眸。不劳相见。
　　丹霞颂曰。水澄月满道人愁。妙尽无依类莫收。劫外正偏兼带路。不萌枝上辨春秋。
　　上堂。孤村陋店。莫挂瓶盂。佛祖玄关。横身直过。早是苏武出塞。求路难回。项王临江。何逃困命。诸禅德到这里。进则落於天魔。退则沈於鬼趣。不进不退。正在死水中。诸仁者。作么生。得平稳去。良久曰。任从三尺雪。难压寸灵松。
　　兴阳清剖禅师。在大阳作园头。种瓜次。阳问。甜瓜何时熟。师曰。即今熟烂了也。曰拣甜底摘来。师曰。与什么人吃。曰不入园者。师曰。未审不入园者还吃也无。阳曰。汝还识伊么。师曰。虽然不识。不得不与。大阳笑而去。
　　僧问。娑竭出海乾坤震。觌面相呈事若何。师曰。金翅鸟王当宇宙。个中谁是出头人。曰忽遇出头时。又作么生。师曰。似鹘捉鸠君不信。髑髅前验始知真。曰恁么则叉手当胸。退身三步也。师曰。须弥座下乌龟子。莫待重遭点额回。
　　天童颂云。丝纶降。号令分。寰中天子。塞外将军。不待雷惊出蛰。那知风遏行云。机底绵联兮。自有金针玉线。印前恢廓兮。元无鸟篆虫文。
　　芙蓉道楷禅师。上堂。唤作一句。已是埋没宗风。曲为今时通途消耗。所以借功明位。用在体处。借位明功。体在用处。若也体用双明。如门扇两开。不得向两扇上着意。不见新丰老人道。峰峦秀异。鹤不停机。灵木迢然。凤无依倚。直得功成不处。电火难追。拟议之间。长途万里。
　　僧问。师唱谁家曲。宗风嗣阿谁。师曰。金凤夜栖无影树。峰峦才露海云遮。
　　丹霞颂曰。等闲无问岂安排。一句全提隐显该。薄雾依依笼古径。孤峰终不露崔嵬。
　　僧问师。夜半正明。天晓不露。如何是不露句。师云。满船空载月。渔父宿芦花。
　　丹霞颂曰。星流水国夜燃灯。月印江天明似镜。隐显无私位不该。依稀拟动成偏正。
　　大洪恩禅师。僧问。三玄三要即不问。五位君臣事若何。师曰。非公境界。曰恁么。则石人拊掌。木女呵呵。师曰。杓卜听虚声。熟睡饶谵语。曰若不上来伸此问。焉能得见少林机。师曰。放过即不可。随后便打。
　　宝峰阐提惟照禅师。有法语五则。示其宗旨。以付聪藏主。一曰。曹山立四禁。尽衲僧命脉。透得过。切忌依倚将来。了事人。须别有生机一路。二曰。衲僧向异类中行履。先德道。异类堕。此是了事人病。明安道。须是识主始得。三曰。阐提寻常向人道。不得参禅。不得学佛。只要伊如大死人。只恐闻此语。作无事会。作无法可当情会。正是死不得。若是死得。决不肯作这般见解。他时为人。切宜子细。四曰。吾家立五位为宗。往往人以理事明。以寂照会。以能所见。以体用解。尽落今时。何得名为教外别传之妙。生死路头。那个是得力处。总不恁么时如何。卜度即不中。五曰。有情故情渗漏。有见故见渗漏。有语故语渗漏。设得无见无情无语。拽住便问他。你是何人。阐提平时不谩许与。而嘱累於聪。其任固重。聪必颕然秀出於门弟子之间者。夫何出世福清之天王。不克行道而终。遂致名亦不闻於丛林也。
　　此五则语。精深圆密。皆先德所未及发者。但惜其嗣弗振。故世鲜能知之。其道。固传之万世而无弊者也。
　　大用齐琏禅师上堂。清虚之理。佛祖同归。毕竟无身。圣凡一体。理则如是。满目森罗。事作么生。纤尘绝际。渠侬有眼。岂在旁窥。官不容针。私通车马。若到恁么田地。始可随机受用。信手拈来。妙应无方。当风玄路。直得金针锦缝。线脚不彰。玉殿宝阶。珠帘未卷。正当此时。且道是什么人境界。古渡秋风寒飒飒。芦花红蓼满江湾。
　　真歇清了禅师上堂。转功就位。是向去底人。玉韫荆山贵。转位就功。是却来底人。红炉片雪春。功位俱转。通身不滞。撒手亡依。石女夜登机。密室无人扫。正恁么时。绝气息一句作么生相委。良久云。归根风堕叶。照尽月潭空。
　　问僧。瑠璃殿上玉女撺梭。明什么边事。曰回互不当机。师曰。还有断续也无。曰古今不曾间。师曰。正当不曾间时如何。僧珍重便出。
　　天童正觉禅师。僧问。清虚之理。毕竟无身时如何。师曰。文彩未痕初。消息难传际。曰一步密移玄路转。通身放下劫壶空。师曰。诞生就父时。合体无遗照。曰理既如斯。事作么生。师曰。历历才回分化事。十方机应又何妨。曰恁么。则尘尘俱现本来身也。师曰。透一切色。超一切心。曰如理知事。又作么生。师曰。路逢死蛇莫打杀。无底篮子盛将归。曰入市能长啸。归家着短衫。师曰。木人岭上歌。石女溪边舞。
　　大死翁景深禅师。初参阐提照。照曰。直须断起灭念。向空劫以前。扫除玄路。不涉正偏。尽却今时。全身放下。放尽还放。方有自由分。师闻顿悟厥旨。照击鼓告众曰。深得阐提大死之道。学者宜依之。因号大死翁。
　　闻庵嗣宗禅师。僧问。如何是转功就位。师曰。撒手无依全体现。扁舟渔父宿芦花。曰如何是转位就功。师曰。半夜岭头风月静。一声高树老猿啼。曰如何是功位齐彰。师曰。出门不踏来时路。满目飞尘绝点埃。曰如何是功位俱隐。师曰。泥牛饮尽澄潭月。石马加鞭不点头。
　　吉祥元实禅师。一夕有省。晓趋方丈。天衣见乃问。洞山五位。如何话会。师曰。我这里一位也无。衣令参堂。谓侍者曰。这汉却有个见处。奈不识宗旨何。入室次。衣预令五人分序而立。师至。俱召上座。师於是密契其旨。述偈曰。一位才彰五位分。君臣叶处紫云屯。夜明帘卷无私照。金殿重重显至尊。天衣称善。
　　山堂淳禅师要诀。新丰一脉。荷玉分流。始因过水逢渠。妙见无情说法。当今不触。展手通玄。列五位正偏。分三种渗漏。夜明帘外。臣退位以朝君。古镜台前。子转身而就父。雪覆万年松径。夜半正明。云遮一带峰峦。天晓不露。道枢绵密。智域渊深。默照空劫以前。湛湛一壶风月。坐彻威音那畔。澄澄满目烟光。不萌枝上花开。无影树头凤舞。机丝不挂。个中双锁金针。文彩纵横。里许暗穿玉线。双明唱起交锋处。知有天然。兼带忽来枯木上。方能作主。不存正位。那管大功。及尽今时。宁容尊贵。截断情尘见网。掣开金锁玄关。妙挟全开。历历类中混迹平怀常实。明明炭里藏身。卷舒不落功勋。去来了无变易。欲使异苗蕃茂。贵在深固灵根。若非柴石野人。争见新丰曲子(柴石。即浮山远别号)。
　　圆悟勤禅师曰。洞山谓之不变异处。更无佛。无众生。无是非。无好恶。绝音响踪迹。所以道。金屑眼中翳。衣珠法上尘。己灵犹不重。佛祖是何人。七穿八穴。神通妙用。不为奇特。到这里。破衲蒙头万事休。此时山僧都不会。
　　日月运行太虚。未尝暂止。不道我有许多名相。天普盖。地普擎。长养万物。亦不道我有许多功行。得道之人。亦复如是。於无功用中施功用。一切违情顺境。皆以慈心摄受。到这里。古人尚自呵责道。了了了时无可了。玄玄玄处更须呵。
　　洞下五位。回互正偏。接人不妨奇特。到这向上境界。方能如此。不消安排。自然恰好。浮山远。以僧问洞山。寒暑到来。如何回避公案。为五位之格。若会得一则。余者自知。岩头道。如水上葫芦相似。捺着便转。殊不消丝毫气力。曾有僧问洞山。文殊普贤来参时如何。山曰。赶向水牯牛队里去。僧曰。和尚入地狱如箭。山曰。全得他力。洞山道。何不向无寒暑处去。此是偏中正。僧云。如何是无寒暑处。山云。寒时寒杀阇黎。热时热杀阇黎。此是正中偏。虽正却偏。虽偏却正。洞下有石女木马。无底篮。夜明帘。死蛇等。十八般。皆明正位。
　　万松秀禅师曰。睦州云。裂开也在我。捏聚也在我。问裂开。便提起一络索。问捏聚。便敛手而坐。虽然收放自如。大似被他使唤。洞山斥为话作两橛。缺针断线不见道。恁么道则易。相续也大难。直须当存而正泯。在卷而弥舒。钩锁连环。谓之血脉不断。
　　药山一宗。实难绍举。云岩扫地。尘埃亘天。洛浦服膺。称冤不已。好在无舌人解语。无手人行棒。直饶棒喝交驰。只得傍提一半。

　　后序

　　新丰创立五位。发明正中妙挟之旨。虽仅仅数言。而造道之方。接人之用。靡不毕备。造道则功位互明。而极於功位俱泯。接人则君臣互用。而极於君臣道合。大都剪诸见之稠林。截万端之穿凿。必底於闲名谢灭之境而后已。岂比乎儱侗之狂禅。廉纤之曲学。而混滥祖庭哉。但此法宜为知有人说。不宜为不知有人说。以知有人不滞言诠。虽说事说理。总成向上境界。不知有人专滞言诠。虽重玄复妙。总堕今时窠臼。所以阐提照云。吾家立五位为宗。往往人以理事明。以寂照会。以能所见。以体用解。尽落今时。何得名为教外别传之妙。生死路头。那个是得力处。总不恁么时如何。卜度即不中。观此岂可令门外游人窥瞷於其间哉。古来诸尊宿。俱深秘室中。不敢轻有流布。至宋之末造。始显行於世。然既非真正师承。各以己意揣摩。指鹿为马。呼南作北。竞相传习。甚且伪撰诸书。簧鼓后学。后学未达。耽之不已。谓此可以得洞上宗也。不知正如狂子执鸩毒为茶饭。非独不能疗其饥渴。且有伤生灭性之惨。不亦愚乎。癸未之冬。予见少林所传曹洞宗旨绪余。谬妄殊甚。因思欲止之而不能。欲正之而弗得。亦将任其谬谬相传於不穷乎。则予心又安能忍也。乃为作洞上古辙二卷。以私诏学者。甲申春。稿成。而未及订。至今戊子之夏。乃取前稿。再四订定。呜呼。予岂得已哉。昔有僧问大洪恩曰。三玄三要即不问。五位君臣事若何。师曰。非公境界。曰恁么则石人拊掌。木女呵呵。师曰。杓卜听虚声。熟睡饶谵语。曰若不上来伸此问。安能得见少林机。师曰。放过即不可。随后便打。予谓识得大洪意。方可阅是书。不然。葛藤窠里。缠绊杀人。切莫怪老僧好。

　　永觉和尚广录卷第二十八

　　永觉和尚广录卷第二十九

　　　　嗣法弟子　道霈　重编

　　[穴/(丬*臬)]言

　　序曰。虚空世界。一梦场也。三乘四教。一梦法也。诸佛众生。一梦中人也。梦中之人。据梦场受梦法。又安保其不梦梦乎。故有梦中而言其不梦者。正大梦者也。有梦中而知其为梦者。有梦中而求出乎梦者。均之未离乎梦者也。忽然破梦而出。则梦场梦法。与梦中人一切销陨。惟此元明圆照自在。本未尝梦。亦未尝觉。咄。此亦梦话也。荷山野衲。大梦不醒。狂心未歇。乃作[穴/(丬*臬)]言。喋喋不休。旁人听之颇成伦次。录而藏之。私相传习。皆梦事也。客问谁为不梦者。曰这呆汉。又白日作梦去也。
　　时崇祯壬申秋菊月题於荷山精舍
　　道本玄妙。而玄妙不是道。有玄妙可说。则玄妙亦法尘也。道本平常。而平常不是道。有平常可安。则平常亦法尘也。道本无心。而无心不是道。有无心可证。则无心亦法尘也。道本自然。而自然不是道。有自然可宗。则自然亦法尘也。盖有可说。有可安。有可证。有可宗。则言思未绝。能所不忘。非妄而何。是故智者不作诸见。
　　世俗以根自是根。尘自是尘。特因相遇而起用者也。我佛则谓根本无根。因尘发根。尘本无尘。因根现尘。正如离明暗二尘。更於何处有见。离动静一尘。更於何处有听。是根必因尘发明也。又如木人见花鸟。更於何处有色。木马听鼓吹。更於何处有声。是尘必因根现亦明也。尘既因根。则尘无实体。根既因尘。则根亦无实体。根尘交虚。但妄有因缘。妄起诸用而已。迷者不达。执根尘为实有。是为法执。执根为己。执尘为彼。是谓人执。二执起而美恶生。美恶生而见思起。见思起而业道成。业道成而果报彰矣。智者了达根尘本空。则彼我不计。彼我不计。则美恶不生。美恶不生。则见思消落。见思消落。则常光自圆。常光自圆。则耳可视。眼可听。六根无不互用。极而言之。则根根尘尘。皆徧法界。又何窒碍之有哉。由是观之。祇此根尘。迷之则成缚。悟之则成脱。经云。根尘同源。缚脱无二。又曰。知见立知。即无明本。知见无见。斯即涅盘。佛法虽多。数语尽之矣。
　　佛氏有无二义。与世俗迥别。故世俗少有信者。佛所谓有。必其历劫常存。不可少损者。谓之有。佛所谓无。必其刻刻不住。不可常存者。谓之无。故佛之所有。天下莫能无。佛之所无。天下莫能有。乃究竟之实法也。若有质有名谓之有。无质无名谓之无。此世俗之有无也。此有从无而生。亦必复归於无。则现在虽有。刻刻不住。乃知言有者妄也。此无可因有而得。亦可倐变於有。则现在虽无。刻刻不住。乃知言无者妄也。或谓此有固有。此无亦有。立一切有为宗。或谓此无固无。此有亦无。立一切无为宗。或谓宗有者堕有。宗无者堕无。由是立双亦以为宗。或立双非以为宗。或又对此四见。立非四见以为宗。细而分之。凡九十六种。皆外道法也。其病在以见见道。而不知道不可以见见。唯悟入一心。则诸见消灭。诸见消灭。则常光自圆。虽说有也得。说无也得。说亦有亦无也得。说非有非无也得。盖知有底人。语语归根。悉顺正法。殆非世俗所能测也。
　　人皆知释迦是出世底圣人。而不知正入世底圣人。不入世不能出世也。人皆知孔子是入世底圣人。而不知正出世底圣人。不出世不能入世也。
　　佛氏之学。祇要识得诸法无性。识得诸法无性。则身心器界。以及无边虚空。悉皆消陨。唯是一心。圆明独露。不学佛而佛已成。不度生而生已度。若不知诸法无性。则妄生执着。起惑造业。宁有已乎。
　　问。孟轲谓人之性。与犬羊之性异。然则性有二乎。曰性无二也。曰然则物得其偏。人得其全乎。曰性无偏全也。曰然则人物同乎。曰不变之体。靡不同也。随缘不用。靡不异也。经云。法身流转五道是也。
　　问。孟轲言性善。学禅者多非之。唯东林总公是其说。谓本然之善。不与恶对。是否。曰性体寂灭。不落名言。凡有指注。俱乖本色。非独孟轲不宜以善称。即尧舜称之曰中。大学称之曰明。中庸称之曰诚。乃至诸佛称之曰真如。曰圆觉。讵可以言性哉。至於方便开示。则亦不废言诠。因其不偏谓之中。因其不昏谓之明。因其不妄谓之诚。因其不妄不变谓之真如。因其统众德。烁群昏。谓之圆觉。则因其本然无恶。谓之善。亦何不可。且所谓善者。即所谓中所谓明诚者而善之也。第能知善为权巧设施。则孟轲乃仲尼之徒。若执善为真实法义。则孟轲亦告子之属矣。
　　问。老子以虚无为宗。释氏非之。谓其为无因外道。然尝闻释氏之说。乃曰。从无住本。立一切法。又曰。虚空之本。为众生之原。与老氏何异。曰老氏宗虚无者。顽空也。释氏言虚空之本。乃谓一切有为之法。无不始於无明。而此无明。实无体性。无所住着。因其实无体性。无所住着。故能随缘成就诸法。炽然建立。故曰从无住本。立一切法。又曰。虚空之本。为众生之原。岂老氏虚无自然之义哉。
　　问。训诂之学。世间自不可废。师苦非之。何也。曰训诂何可非也。非其堕於训诂。而不知实义者矣。使其知有实义。则训诂即为神奇。使其不知实义。则虽巧生穿凿。极意揣摩。皆头巾习气也。安足道哉。
　　儒家谓人物之性。本於天赋。学佛者多非之。不知儒所言天者。非实指天也。乃妄识未参之先。则曰天。人为莫与之日。则曰天。拟议不及之处。则曰天。故文始经曰。不可为。不可致。不可测。不可分。强而名之曰天。曰命。孟氏亦曰。莫之为而为者。天也。莫之致而至者。命也。此善谈天命者也。诚如此说。则儒者原性於天。未与佛异。特引而未竟。隐而未发。作方便之权说耳。如书云。维皇上帝。降衷下民。诗云。天生烝民。有物有则等。正所谓妄识未参之先。人为莫与之日。拟议不及之处也。又如他言达天知命。及天意天心等语。俱不出此意。后儒不达厥旨。乃谓有主宰於冥漠之中。以为二气五行之纽枢者。谓之天命。一切人物。禀之以成形成性焉。夫二气五行之纽枢。实即吾人之妙心。故曰三界唯心。今舍心外。而谓别有主宰於冥漠之中。则是心外有因。心外有因。我佛辟为外道。以其因在一心之外也。又谓在天为命。合而未分。在人为性。分而非合。是以性为有分合也。气聚而生。其性始有。气散而死。其性即灭。是以性为有生灭也。有分合。有生灭。不可以言性。况谓之天命。谓之道乎。此决非儒家之本意也。
　　周子曰。无极而太极。太极动而生阳。静而生阴。此数句。宋儒理学之源也。然迷亦自不少。何也。太极之说。老庄指一气之初名之。则可以言动静。至宋儒直指道体为太极。则一理浑然而已。岂有动静哉。或曰。太极无动静。则不生两仪乎。曰不动不静者。太极之体。有动有静者。太极之用。用依体发。强名曰生。体超於用。实自无生。摄用归体。生即无生。全体起用。无生而生。所以然者。以阴阳造化。一切如影。非有非无。非无故造化不妨有生灭。非有故实体毕竟永无生也。又阴阳造化。其与实体。非一非二。非一故太极迥超於两仪。非二故两仪全即是太极也。 
　　或问。太极图注曰。太极者。本然之妙。动静者。所乘之机。又曰。太极无动静而动静之者。若如此解释。似可无过。曰彼以太极为能乘。动静为所乘。则动静在太极之外。不得云。太极动太极静。又云。太极有时乘静机。有时乘动机。则太极乃一有分量有往来之物矣。非谬而何。且彼谓太极无动静而动静之者。谓太极之外。别有一气。而太极动静之耶。抑别无一气。而太极动静之耶。若谓别有一气。则是气不从太极生也。若谓别无一气。则动之者动谁。静之者静谁。或曰。此即对后所生之阴阳言之也。曰若此。则是太极中忽自起能动之机。则动而成阳。忽自起能静之机。则静而成阴。非太极亦有动静乎。夫太极者。一理浑然。无有朕兆。无有名相者也。使此中忽有动之静之之机。则有朕兆可窥。有名相可指。安得谓之太极哉。
　　问。宋儒言太极分为阴阳。是否。曰阴阳分於太极之中。非太极分为阴阳也。凡言可分者。必有形质。而太极无形质也。凡言可分者。必有变易。而太极无变易也。凡言可分者。必有偏全。而太极无偏全也。谓太极分为阴阳。不亦谬乎。昔老庄之流。指一气之始。名为太极。故有分为阴阳之说。今儒者直指太极为道体。则不宜袭其说而不之察也。或曰。太极不可分。则万物还具太极否。曰具。曰全体既不可分。万物何以各具。曰此正非思量分别之所能解也。今不已而分别之。太极之体。语大则包纳太虚。语小则全具一尘。虽全具一尘。即包纳乎太虚。虽包纳太虚。即全具於一尘。使其能包纳太虚。而不能全具一尘。是局於大也。使其能全具一尘。而不能包纳太虚。是局於小也。太极岂有大小之形量哉。故统体一太极。即是各具一太极。各具一太极。即是统体一太极。若各具之太极。由统体而分。则各具者不得其全矣。统体之太极。既分为各具。则统体者已失其全矣。尚得名为太极乎。学道之士。忘情而默证之可也。
　　或问。易言精气为物。游魂为变。是说轮回之义否。曰未可据也。轮回明三世。儒者止明现在。轮回明六道。儒者只明人道。故儒者不言轮回。徧考五经诸子。俱无是说。唯易游魂为变一语似之。然既他无所证。则亦未可强解。况彼下句云。是故知鬼神之情状。则不过言人死为鬼而已。但人死为鬼。情状可知。则言死后断灭者。岂圣人之意哉。
　　问。儒家言死后断灭。果有据乎。曰无据也。儒家所论。鼻祖六经。六经但曰人死为鬼。且俱有在天之说。故祖庙有制。春秋有典。虽曰事死如生。所以尽仁人孝子之情。亦未可遽谓泯然无知。归於散灭也。及左氏所称。神化为狐。死后为厉等。则尤其显着者也。暨后自汉以来。始有死后断灭之论。违经背圣。自逞臆说。而世俗咸莫之察。争引为据。则缚於童之所习。而不能自脱也。悲夫。
　　或曰。造化之机。生生不息。不必假既屈之气。以为方伸之气。故再生之说。似不可信。曰造化之生生不息者气也。岂假既屈之气以为方伸之气哉。若夫此心之灵。则非气也。虽禀气受形。似有成坏。而妙体恒坚。历劫不变。所以能主张造化。而称为最灵最妙者也。若谓一死永灭。则同於草木。岂可谓人心之灵。而与草木俱尽哉。夫人身一天地也。天地有成坏。而为天地之主宰者。未尝灭也。故坏而复成。人身有生死。而为人身之主宰者。未尝灭也。故死而复生。斯理昭昭如此。而人多不信。乃以上等天地之身。下同无知之草木。亦可怪也。
　　或问。中庸言喜怒哀乐之未发。谓之中。与吾释一念不生之说相近否。曰非也。一念不生者。此心用而常寂。寂而常用。祇於自念上常离诸境。不因境生念而已。非有未发已发之辨。及为性为情之分也。
　　或问。五常可以言性否。曰就体指用。约用归体。故以五常言性。而性实非五常也。盖性乃一体浑然。本无名相。自一理随缘。斯有五常之名。如金随缘而为鉼镮钗钏。故就体以言用。则曰金之中具鉼镮钗钏。或约用以归体。则曰鉼镮钗钏悉是金。若直指金之本质。则鉼镮钗钏云乎哉。宋儒不达此理。乃以五常为性。谓性中有此五者之分别。故其言曰。儒者全体中有许多道理。各各自有分别。有是非。降衷秉[(雪-雨)/粉/大]。无不各具此理。释则只是个浑仑底事物。无分别。无是非。夫谓全体中有许多道理者。非名相而何。不知理无名也。故能为名之祖。理无相也。故能为相之宗。若有堕於名相者。皆此理随缘应用。因事而立其名。现其相者也。岂可以议其本寂之真体哉。本寂之真体。不可以言言。不可以识识。则一尚不可得。况分之为五乎。性尚强名。况名之为仁义礼智乎。故以仁义礼智言性者。谬也。
　　或问。性既不可以仁义礼智名。则无善无恶。性之体也。有善有恶。性之用也。善恶均之出乎其性。君子必舍恶而从善何哉。曰性虽无善恶。而顺性者必善。逆性者必恶。恶之用起於我执法执。善之极归於无思无为。无思无为者。顺性之道也。我执法执者。逆性之障也。故君子必舍执以致於道。或曰。性非五常中无定。则莽莽荡荡。何以应机而曲当乎。曰应物有则。不出一心。心虚而灵。心寂而妙。物至斯应。无不炳然。譬之鉴空无形。万形所以现其影。衡空无物。万物所以定其平。若使鉴衡不空。又安能随物而曲当哉。
　　或问。格物之说。曰诸儒或有训格为正者。谓正其意之动也。夫灵心尚塞。则妄意横兴。强欲正之。不胜正矣。或有训格为扞格之格。训物为物欲之物者。谓格去其物欲之障。则元明自彰也。夫正见未开。理欲多混。认欲为理。将安去乎。或有训格为扞格之格。训物为一切外物者。谓屏绝外物。则心不受障也。夫事理不二。内外无间。今必欲去物以明理。是拨波而求水。特偏枯之见耳。唯晦庵训为穷至事物之理。庶几近之。但彼所谓理。特指事物当然之则。所谓穷理。特逐物而穷其当然之则。是此理乃名言之所及。思虑之所到。益增差殊之见。不达归源之路。求其一旦豁然。果能之乎。愚谓格物者。须穷其实体。直彻根宗。易所谓精义入神也。精义而至於入神。则不落义路。契悟亦忘。形化为性。气化为道。物化为心。灵光独露。迥脱根尘。无广不照。无微不烛。格致之道。固如是也。视彼区区推测於形迹之间。又奚啻爝火之与日月哉。
　　至一无一。故万应而不穷。真空不空。故万变而靡碍此所以大本立而达道行也。宋儒不达此理。乃曰。佛说万理俱空。吾儒说万理俱实。理是实理。他却空了。所以大本不立。彼谓万理俱实者。乃指事物当然之则也。此当然之则。有名可识。有相可指。故曰皆实。殊不知理在己。而不在物。理在心。而不在事。若事物之则。乃此理妙应之影。因事物而受其名者也。倐忽变迁。全无实体。故彼谓之实。吾谓之空。譬之水焉。或为方。或为圆。或为曲。或为直。莫不因其所受之器而异焉。若夫水之性。则湿而已。无所谓方圆曲直也。故方圆曲直为空。而湿性为实。今执万理皆实。乃是执方圆曲直以为实也。岂不谬哉。又譬之月焉。或在江。或在河。或在淮。或在汉。莫不皆有圆月。而月之体实在天也。故在天者为实。而在江河淮汉者为空。今执万理皆实。乃是执江河淮汉之月。以为实也。岂不谬哉宋儒因执此理为实。故逐物以穷之。以分别之妄心。测度影响之幻境。自谓物可格。知可致矣。不知事物之变。机如闪电。事物之[〡*臣*责]。纷若尘沙。不能洞其根源。而区区逐物。能尽照哉。况有能分别之心。是谓人执。有所分别之理。是谓法执。二执并与。众咎斯作。虽勉强为善。而叛道愈远矣。呜呼。宋儒失本求末。认末为本。其颠倒若此。岂曰大本之能立耶。
　　世儒谓太极有动静。是以太极为有生也。谓五常为性。是以性为有相也。既局於有。即有人我。有美恶。有爱憎。有去取。乃分别而修习之。以归於善。皆生灭法耳。故虽曰无思。实有思也。虽曰无为。实有为也。其用止可以奉天而治人。未可以离人而入天。
　　老庄祖昔之无。是未能超无也。厌今之有。是未能超有也。见既局於有无。乃思去今之有。归昔之无。由是堕肢体。黜聪明。绝圣智。弃仁义。以修混沌之术。皆生灭法耳。故虽曰无思。非真无思也。虽曰无为。非真无为也。其用。止可以离人而入天。未可以离天而入圣。
　　或曰。庄生之学。非堕於无也。其言曰。有有也者。有无也者。有未始有无也者。有未始有夫未始有无也者。既曰。未始有夫未始有无。则超於有无矣。非真性而何哉。曰非也。庄生不能离有无之见。故穷有以入无。穷无以入无无。穷无无以入无无亦无。虽能深入重玄。而总之舍有取无。认无之极者为至。是终不能出无也。故其言曰。未始有物者。至矣尽矣。不可加矣。非局於无而何。且论性而必索之於未形未气之先。则必失之於已形已气之后。是偏认寂寞者为性也。非局於无而何。或曰。庄生非以寂寞为性也。彼推极於未始有物之先者。以无物之先。性体始见耳。曰悟性者。物即是性。何妨见於有物之后。虽有物未始有物也。迷性者。性即成物。何能穷於无物之先。虽无物是亦物也。譬之镜焉。镜之体非影也。影之体即镜也。智者即影以识镜。识镜则不论影之有无矣。迷者执影以为镜。或闻影之非镜也。则执无影以为镜。或闻无影之亦非镜也。则更执无影之前以为镜。若是可以得镜乎。庄生之说。大率类是。故曰。局於无而已。
　　或曰。庄生非以寂寞为性也。所以必推极於未始有物之先者。乃穷万化之所自出。是即所谓性也。曰万化根源。不出一心。故曰。三界唯心。万法唯识。今求之未始有物之先。则愈求而愈远矣。夫未始有物之先。乃前劫之末。空劫是也。此界虽绝无形相。而一气浑沦。默运不息。从微至着。生地生天。老庄即此空界。名之曰虚无。亦名之曰无极。即此一气。名之曰太极。亦名之曰太乙。谓天地生於一气。谓一气生於空界。遂执此空。以为万化之根源。一真之实性也。殊不知此空。从前坏劫而成。是有生也。天地既生之后。遂失其空。是有灭也。有生有灭。一幻妄法耳。安得为万化之根源乎。又此一气。非生於空也。乃从无始劫来。生生不息。阖辟不穷者也。学人若能於此。达其生生之本。则三界万法。实非他物。今古可以一贯。有无可以不二。今庄生乃谓气生於空。则失之远矣。故曰。认寂寞为性者也。
　　宋儒曰。庚桑子一篇。都是禅。其他篇亦有禅语。但此篇首尾都是。呜呼此宋儒之所谓禅也。岂识禅哉。夫庄生之学。自谓穷玄极妙。而要其旨归。不过安於虚无自然。以为极致。夫道超有无。离於四句。则言虚无者。非道也。乃其境也。彼欲习虚无以合於道。而虚无翻为窠臼矣。道无有自。云何有然。随缘而然。然而非自。则言自然者。非道也。乃其机也。彼欲习自然以合於道。而自然翻为桎梏矣。此庄生之所以为外学也。若吾释之学则不然不以有心取。不以无心合。其要在圆悟一心而已。悟此一心。则主宰在神机之先。不必言顺其自然也。运用在有无之表。不必言返於虚无也。聪无不闻。而非骈於聪也。明无不照。而非枝於明也。智无不知。而非伤於凿也。圣无不通。而非淫於艺也。岂局局然守其昏默。一以是终云乎哉。
　　宋儒曰。佛氏将老庄文饰其教。此宋儒之妄也。彼老庄以太极之先为无。以太极之后为有。以无为是。以有为非。则有无之见未消。是非之情未泯。即此便为轮回之根。虚妄之本。而况欣之厌之。取之舍之乎虽自谓游虚合漠。体道之极。而堕於虚无之狱。缚於自然之缰。因成有为。果招有漏。以之拟禅。不犹河伯之望海若哉。宋儒乃谓佛氏将老庄文饰其教。则何其敢於诬佛也。且佛说诸经。俱在老庄之先。岂佛先取老庄文饰之欤。自汉以来。诸经迭至。文虽由译。义实出梵。岂译师自取老庄文饰之欤。译经院内。群英毕集。有译语者。有笔授者。有证义者。岂容一人私取老庄文饰之欤。一经梵本。或更数译。有前师之略。后师得据梵本而详之。前师之悞。后师得据梵本而正之。岂容一时妄取老庄文饰之欤。但译梵成华。必用此方言句。而此方谈道之书。老庄为最。故多取其文。而意义甚殊。不可不察。如老庄言无为。我佛亦言无为。老庄言无己。我佛亦言无己。老庄言道德。我佛亦言道德。讵可比而同之哉。
　　昔惠子造指物论。强辩以齐万物。庄子非之。乃作齐物论。其旨在舍己而因物。则物自参差。我自齐平矣。此庄子近道之论也。然惜未能竟其旨。夫物之不齐者。妄形也。见物之不齐者。妄情也。以理破情。则无不齐之见。以性夺形。则无不齐之形。譬如陶家取土作种种器。迷者执器之形。则万状乃分。智者达器之质。则实唯一土耳。今徒欲舍己。而己之情未破。徒欲因物。而物之形未虚。安得为究竟之论哉。
　　庄生安时处顺。视生死为一条。能齐生死而已。未能忘生死也。未能忘生死。又安能无生死哉。其言曰。父母於子。东西南北。唯命之从。阴阳於人。不啻父母。彼近吾死。而我不听。我则悍矣。彼何罪焉。是知其不可逆而安之也。其能忘生死乎。若吾释之学则不然。一真恒寂。生而无生也。妙体常存。死而无死也。生乃幻生。生即不生也。死亦幻死。死即不死也。夫如是直谓之无生死可也。岂但曰人之不能胜天也。而安之哉。
　　问。经言众生界起於无明。若无明未起。则浑然一真。无诸众生世界乎。曰。经约理而究其所从。谓依正二报。由业而有。业由无明而有。无明依真如而有。然无明实无始起之时。经云。妄原无始是也。问妄既无始则是本来有妄乎。曰。真之与妄。二俱无始。而真体不变。妄体全虚。故曰。本来无妄。又妄依真有。不可谓真依妄有。如炷与光。虽无前后。而光必依炷有。故曰。本来无妄。
　　问。真如一而已。何以分为诸众生。曰。有分未分者。局於形者也。真如超於形矣。有一不一者。囿於数者也。真如超於数矣。岂有时为一统体之真如。有时为各具之真如哉。盖众生各具者。即具此法界之全体。法界全体者。即全此众生之各具。就其不变之体而言之。未尝异也。就其随缘之用而言之。未尝同也。体不离用。同而异也。用不离体。异而同也。无始以来。本自如是。而求其何以分。果可得乎。
　　空谷隆。作尚直编。中间谓宋儒之学。皆出於释。今诸儒之书具在。果得之於释乎。若谓诸儒之所得。即释氏之道。则非独不知儒。且自不知释矣。如太极一图。彼谓得之於释氏。夫太极图。原是儒家要旨。释氏得而藏之。转授濂溪。则濂溪正获其家之故物。岂为窃我释之学哉。如伊川见僧出堂。叹曰。三代礼乐。尽在此矣。此乃伊川因见僧而自见其礼乐。岂为窃我释之学哉。即谓其着述之语。间用内典。似得之於释。不知文同而理实迥别。若执此以为儒出於释。则释典用儒语为尤多。亦将谓释出於儒乎。至於力诋晦庵。事无实据。不过私揣其意。而曲指其瑕。语激而诬。非平心之论也。空谷之所养可知矣。
　　佛氏论性。多以知觉言之。然所谓知觉者。乃灵光独露。迥脱根尘。无待而知觉者也。阳明倡良知之说。则知待境起。境灭知亡。岂实性之光乎。程朱论性。直以理言之。谓知觉乃心。心中所具之理为性。发之於四端为情。阳明之良知正情也。即欲深观之。则此情将动未动之间。有灵灵不昧。非善非恶者。正心也。岂实性之理乎。大都阳明之学。主之以儒。而益之以禅。故觉其精深敏妙。惊骇世俗。而不知止坐此昭昭灵灵之中。此昭昭灵灵者。乃晦庵已拣之砂。而释氏深呵为生死本者也。乃以之睥睨今古。夸为独得。不亦谬乎。
　　龙溪近溪二老。讲阳明之学。而多用禅语。非有得於禅。乃以儒解禅也。以儒解禅。禅安得不儒哉。然自为他家语。无足怪者。至卓吾乃谓二老之学。可当别传之旨。凡为僧者。案头不宜少此书。此何异唤钟作瓮乎。昔人借禅语以益道学。今人反借儒语以当宗乘。大道不明。群盲相惑。吾不知冥冥之何时旦也。
　　宗门语。如盘中珠。宛转横斜。冲突无常。未可捉摩。岂容注释。近见二三大匠。多引宗注教。引教注宗。祖师心印。委於荒丘矣。或问宗是佛心。教是佛语。何故不许相通。曰。宗教一理。岂不相通。明宗而背教。即同魔说。演教而迷宗。止成戏论。要在闻言悟旨。切休滞语生情。非独宗门语不可指注。而依经解义亦名佛冤矣。
　　佛语精微广大。不可测识。即使地上圣人。分座演说。人人各殊。难有一人得佛密意。虽不得佛密意。要皆不违於佛。故疏经者。不妨各出一见。互相发明。要在纲宗不失。不违於佛而已。岂必古之为非。今之为是。人之为非。我之为是哉。唐宋弘经大士分疏诸经。其传至今日者。虽未必其合佛意与否。而考其大旨。皆所谓不违於佛者也。初学之士。借之以为阶为梯。亦何不可。第深造神理。顾其人何如耳。国朝嘉隆以前。治经者类皆胶守古注。不敢旁视。如生盲倚杖。一步难舍。其陋不足观也。万历间。雪浪起而振之。尽罢诸疏。独演经文。遂为讲中一快。然而轻狂之士。强欲效颦。妄逞胸臆。率尔灾木。其违经叛圣之害。岂止於陋而已哉。
　　少室心印。岂落文彩。古人聊为接引之计。始挂唇吻。然皆浑朴简直。刻的示人。非夸会逞能。外饰观美而已也。后世即大不然。雕章琢句。攒花簇锦。极意变弄。各竞新奇。岂独淫巧之意。乖衲僧之本色。而理因辞晦。道以言丧。欲其一言半句之下。触发灵机。不亦难乎。
　　一士人谓师曰。月上纸窗。急取蒲团对之。别是一番境界。师曰。月未上窗时。境界在甚么处。士曰无。曰月落窗后。境界又在甚么处。士亦曰无。曰。前后既无。中间岂有。祇如月正上窗时。不起念取相。境界又在甚么处。士曰。斯则不见有月窗。安知有境界。曰。是知此境界。决不在人边。以无月窗。则无境界也。亦决不在月窗边。以无人则无境界也。月窗与人。既各各无。合之又岂能有。则此境界。直如龟毛兔角。但以妄念分别。故虚妄有生耳。非特此也。身心世界。以及一切荣辱利害。死生祸福。无不若此。公能於此勘破。则心境都泯。常光本圆。於无境界之中。有真境界。本无去来。亦无显晦。诸佛证之。强号涅盘。又岂剎那光景。所能恍惚其万一哉。
　　问。参禅须是起疑情。疑情发不起时如何。曰。此是近日学人通病。夫疑情不起。只为生死之心不切耳。诚能如处朽宅。歘然火起。唯有一门。更无别路。安得不疾驰而竞出哉。故一分切。则一分疑。十分切。则十分疑。未有切而不疑。亦未有疑而不悟者也。第疑情之发。出於切心。非可拟议造作而强之发也。譬如父母之丧。忽然闻讣。仰天一号。寸肠几绝。又安用拟议造作而强之哉。若稍有强之之心。则悲哀之情反澹矣。寿昌先师尝曰。某当初全不晓得参禅。一日因阅传灯。尚未终卷。便尔陡生疑闷。寝食俱忘。历八个月。忽然打破漆桶。今日诸人各各拟议。如何下功。如何策进。虽拟议得十分仔细。不知其已添几重障碍了也。
　　做工夫三字。已是不得已而言之。早是埋没诸人了也。况如今日之谆谆乎。今日诸兄弟不是不识做工夫。正病在讲之太详。识之太早。非预意以迎之。则先念而避之皆偷心也。古之为师者。但苦其钳锤。巧其逼拶。使慕道之士。不识不知。而其情自激。其神自奋。果敢直前。有欲罢不能之意。由是忽然撞着。而大事毕矣。故吾尝谓参禅一念。如李将军箭。精神踊跃。射石没羽而已。亦不知其何以至此也。若稍有拟议之心。弗克入矣。今之参禅者。皆拟议射石者也。弗入则咎其拟之弗精。不大瞶瞶乎。
　　问毫厘系念。三途业因。瞥尔情生。万劫羁锁。只如今教人看话头。正是系念。正是情生。如何免得业因羁锁去。曰丝毫情见。不免轮回。只如今话头尚存。疑情未释。谁许渠出得生死去。但这个系念。这个疑情。又是借世间法。作出世因。圆觉所谓以幻修幻也。到得心路绝处。廓彻无依。则人法双亡。心境俱捐。谓还有系念得么。还有疑情得么。还有业因羁锁得么。是此系念为无念之门。此疑情为忘情之法。乃众生脱凡入圣之大道。而诸圣摄化度生之微权也。诸佛教法。谁不皆然。而独疑於是耶。僧曰。圆觉云。知幻即离。不作方便。离幻即觉。亦无渐次。何尝有系念来。曰。此经紧要在一知字。及其知之。诚无方便。即所谓心路绝处。廓彻无依也。然点着便知底。古今能有几人。既未能即知。则未知之前。岂无方便。经有明文。盍往考之。
　　问。百丈只教人尽情放下。便如云开日出。岂不直捷。后人教看话头。百计搜寻。无乃太多事乎。曰。果能闻恁么道。便全身放下。诚为省事。然我今教汝放下。还放得下么。假饶放得下。又坐在这放下里。假饶这放下者。亦放得下。又存这放下底知解。假饶不作知解。这不作知解底又放不下也。总之如猿猴上树。舍一取一。所以上代诸师。特出异方便以进之。方便颇多。不止一途。多因是一言半句上看不破。过不得。於是百计搜寻。千翻逼拶。疑情愈苦。鞭策愈急。忽然拶透。举似无从。则生死涅盘。仅同昨梦。菩提烦恼。总属空花。尚有何放不下也。故今人看话头。只是作放下底方便耳。
　　问。百丈只说透得三句外。便是学人放身命处。后代立起许多门庭。说出许多古怪。总是解心未绝。故有斯事。曰。近日楚中。大有人主张此说。由渠全无悟入。只将六祖坛经。百丈广录。黄蘖心要等书。逐一将知解领略。由是胸中想着一个空寂境界。唤作喜怒哀乐未发前气象。至祖师关棙。无由拶破。便谤诸师。上堂小参。拈颂答问。皆是解心未绝。故有斯事。殊不知直透过三句底人。解心既绝。千机顿发。自然七纵八横。天回地转。无滴水而作浪兴波。没寸丝而罗天网地。盖龙象蹴踏。非驴所堪也。
　　参学之士。工夫逼拶到将悟未悟之际。解心未绝。往往巧见横生。此谓之聪明境界。亦谓之树下魔军。便当尽情剪灭。庶进趋有路。而大事可期。若巧见悉灭。向父母未生前。瞠开正眼。悟则不无。若望衲衣下事。犹隔江在。直须向苦辣钳锤下。陶炼一番。然后透向上之玄关。洞千差之门户。而大事毕矣。
　　悟之一字。待迷得名。今人将悟字都错认了。将谓有道理可知。方谓之悟。不知既有道理可知。则知道理者。是谓妄识。所知道理。是谓妄境矣。非迷而何。有善知识。见如是说。便谓本性空寂。无许多道理。一切泯绝。方是本地风光。不知有个空寂。便非空寂了也。此知空寂者。是谓妄识。有空寂者。是谓妄境矣。非迷而何。
　　有一居士。劝师营精舍。师曰。日食一升。夜眠七尺。过劳信施何为。士曰。建置精蓝。先佛遗制。接引来机。菩萨悲愿。何必过为高尚。而成自利之局哉。曰。古人道充德立。方堪垂手。愚钝如贤。而急於接人。有自点耳。况今天下所少者。非精蓝也。为名之囮。为利之罥。润后学之贪。夷前修之化。莫此为甚。吾所以疾驰而不敢一顾者。非违前佛之制。废百丈之规。盖欲以不接接之也。
　　丧己而为人。吾宁避人而守己。非以守己为贤也。守己犹可以为人。丧己必巧於悞众。是肆其恶也。轻用而多取。吾宁寡取而俭用。非以俭用为贤也。俭用犹可以养廉。轻用必曲於干众。是长其贪也。
　　士人引古断今。臧否人物。师曰。人物臧否。未易测识。非可以旧案律之。如放君诛君。古未有也。有之自汤武始。若引古断之。则汤武为不臣矣。往来五就。古未有也。有之自伊尹始。若引古断之。则伊尹为不忠矣。是知事有千古之所共是。而今日必非者。亦有千古之所共非。而今日必是者。非独古今也。即使春秋有二孔子。生之世同。处之遇亦同。而仕止久速。必有不同。虽有不同。岂可是非於其间哉。大都见道之士。照用莫测。纵横顺逆。靡不合矩。公唯能得其心。斯可以论天下士矣。
　　佛氏说唯心。与孔子一贯之旨不同。一贯之旨。意在破随事精察。故曰。吾道一以贯之。乃权语也。若深究之。则一是个甚么。贯又贯个甚么。全心造事。全事是心。如金铸像。像非金外。如镜现影。影在镜中。是即唯心之义也。
　　孔子曰。操则存。舍则亡。出入无时。莫知其乡。此正指妄心言之也。解者曰。心岂有出入。特以操舍而言矣。既可操舍。非妄而何。
　　问。先觉多言三教一理。是不。曰。教既分三。强同之者妄也。理实唯一。强异之者迷也。故就其异者而言之。则非独三教不同。即同一佛教。而大小不同。即同一大乘。而权实不同。盖机既万殊。故教非一端。若就其同者而言之。则非独三教是一。即一切魔外。以及资生业等。皆顺正法。盖理外无教。故教必归理。如此方儒教。乃是此中众生。形生神发。日趋於欲。不约而防之。何所抵止。故圣人因时势。察人情。为之说仁义。立纪纲。化之以礼乐。束之以刑罚。使不乱也。即使佛处震旦国。说经世法。又岂过於周公孔子哉。然众生既束於儒典。执着名相。则名相之区。翻为桎梏之地。岂儒家圣人之意哉。由是老庄出。而说虚无自然之道。使闻者闲旷超越。不为物累。庶几为入道之方便。至於我佛所说。则超人越天之实法。而穷理尽性之实学也。昔夫子所谓予欲无言。而端木氏所谓闻於文章之外者。又岂有异於是哉。是知理一。而教不得不分。教分。而理未尝不一。彼执异执同者。皆戏论也。
　　今人见诸佛。便作奇特想。於自己。便作下劣想。不知诸佛。只是本分的凡夫。凡夫只是不本分的诸佛。分内珍宝。掉头不顾。分外艰苦。甘自承当。哀哉。
　　问。达摩印可神光。只是证个无念心体。后人何故又道。无心犹隔一重关。曰。为渠见不透脱。坐在无心窠臼里。既成窠臼。便非真无心也。所以更须猛着精彩。一脚踏翻。则有心无心。二俱成谤。神光三拜依位而立。证及此也。
　　或问。顿悟必假渐修。诸师多备言之。唯中峰不许渐修之说。谓习气未除。只是悟心未圆。须力求其彻悟可也。二说未知孰是。曰。悟心既圆。命根顿断。虽有习气未除。但得正见不昧。习气自然渐泯。不可别有修习。譬如伐树者。既断其根。则枝叶虽存。不日消落。不必别有消落之法。若悟心未圆。则命根未断。习气横生。遏治罔效。故须力求其彻悟可也。又详中峰之意。亦非全不许渐修。乃缘当时善知识。才得入头。便云彻证。及乎习气不除。却归於渐修之未到。故中峰吃紧而作是说耳。
　　西蜀邓豁渠。作南询录。指机寂未发谓之无生。此直一己之僻解。非我佛之正义也。我佛言无生者。因凡夫见法界之内。炽然有生。由是生机起惑。造业招报。轮回不息。无有出期。故我佛说无生之法以破之。谓诸法不自生。不他生。不共生。不无因生。四俱不生。则实无生。言有生者。特缘目中有眚。故妄见空花耳。若以机寂未发为无生。则必以机动已发为有生。以机动已发为有生。则无生者。卒至於有生。岂得为真无生乎。
　　一友晨起。问豁渠曰。睡着一醒。无有妄想时如何。豁曰。这个就是父母未生前。说不得的。六祖云。不思善。不思恶。那个是明上座本来面目。正谓此也。愚谓睡起无想。或落无记。则全体无明也。可指之为本来面目乎。且教中有五无心位。皆无善恶二念。可就指为本来面目乎。至於六祖示明上座者。其旨甚别。当明请法之际。非无记也。当明返照之际。又非无记也。既非无记。则离善恶二念。非本来面目而何。
　　豁渠曰。睡着不作梦时。便是无善无恶的景界。禅家谓之大寂灭海。学者学此而已。诸佛证此而已。愚谓睡着无梦时。须是识得真主落处。识得真主落处。则不管睡时不睡时。梦时不梦时。皆大寂灭海。高峰枕子落地。证及此也。今直指睡着无梦。谓之大寂灭海。则正认昏住无明为实性矣。非谬而何。
　　作家相见。机用超越。或赞或呵。不落常格。若以寻常情识揣摩。则远之远矣。昔有婆子。供养一僧住庵。尝使一二八女子送供。一日使女子抱定问曰。正恁么时如何。僧曰。枯木倚寒岩。三冬无暖气。女子归。举似婆。婆曰。三年祇供养得一俗僧。令烧庵趂出。其僧竟行无语。此二人颠颠倒倒。一等精灵。婆有参天之机。僧有入地之略。婆有趂象之手。僧有陷虎之谋。故先德拈云。等闲坐断泼天潮。到底身无涓滴水。可谓洞彻腑肠矣。豁渠以俗情揣摩。乃向此僧求过。谓其止除妄情。故遭呵遣。果曾梦见此僧耶。
　　问。有师云。参禅者。先须看教。识得大意。方可用工。不然。恐堕於邪僻。有师云。参禅不必看教。看教恐增解路。障自悟门。二说未知孰是。曰。或宜看教。或不宜看教。此在机器不同。未可执一而论。如英明之士。何须看教。方可参禅。如愚钝之流。看教尚恐难通。况参禅乎。又或有障重者。必先假教力熏陶。去其粗执。若障轻者。便可单刀直入。何必思前虑后。自生障碍乎。但参禅诚有堕於邪僻。或坐在半途者。此则贵得宗匠接引。非看教者所能自捄也。
　　问。宗师云。参禅须是参无义句。不可参有义句。从有义句入者。多落半途。从无义句入者。始可到家。是否。曰。参禅不管有义句无义句。贵在我不在义路上着倒而已。如灵光独露。迥脱根尘。此百丈有义句也。汝能识得这独露的否。汝才要识得。早落根尘了也。如光明寂照徧河沙。此张拙有义句也。汝能识得徧河沙的否。汝才要识得。早被云遮了也。大都六祖以前。多是有义句。六祖以后。多是无义句。方便各异。实无优劣。学人参看。须是深求其实。深求其实。则不管有义无义。毕竟卜度他不得。卜度他不得。则疑情自发。疑情既发。则昏散自除。昏散既除。则根尘自落。根尘既落。则灵光自露。灵光既露。则回视有义句无义句。皆如炎天破絮矣。若不深求其实。唯在文字中领略。则虽无义句。如麻三斤。乾屎橛等。皆有义可通。今四家颂古注。少林秘要诸书是也。岂能透向上之关棙哉。
　　问。净土之说。诸师辨之详矣。然至谓参禅不及净土。此疑未决。曰此在师家。主张净土。故抑扬赞叹。劝归念佛耳。若实论之。决无优劣。参禅要悟自心。念佛亦是要悟自心。入门虽异。到家是同。但参禅到家者。无净土之缘。似为稍异。然心光发明。已与诸佛气分交接。何必净土乎。天上人间。随意寄托。绝诸欣厌。何不净土乎。况欲亲近供养诸佛。亦祇在一转念之间而已。何难净土乎。或曰。两途到家。诚为不异。但参禅未悟者。止滞人天。念佛未悟者。尚可往生。以此校之。似参禅不及念佛耳。曰。未悟往生者。必念佛极其诚切。若参禅者。亦如彼之诚切。则虽止滞人天。取悟不远。再出头来。慧根顿发。超证菩提。未可限量。念佛而未悟者。虽得往生。终堕疑城胎狱之中。俟其情识陶尽。始得见佛。岂可胜於参禅者乎。盖禅净二门。应机不同。而功用无别。宜净土者。则净土胜於参禅。宜参禅者。则参禅胜於净土。反此。非唯不及。必无成矣。学者宜善择之。
　　问。永明四料拣。谓净土可以无禅。禅必不可无净土。似参禅不及净土矣。曰。永明四料拣。亦是抑扬赞叹。劝归念佛耳。若实论之。有禅而习气尚重者。固有阴境可虞。然其功在平日。常加提醒。使佛知见不昧而已。非以靠着净土也。念佛而得见弥陀。诚不愁开悟。然未见之前。岂无阴境可虞哉。盖正见未开。则阴境不破。阴境不破。则业障难脱。虽弥陀悲愿摄受。其如盲者之不见日何哉。故未悟往生者。特百中之一二耳。
　　问。参禅兼修净土。可乎。曰。参禅之功。只贵并心一路。若念分两头。百无成就。如参禅人有一念待悟心。便为大障。有一念恐不悟心。便为大障。有一念要即悟心。亦为大障。况欣慕净土诸乐事乎。况虑不悟时不生净土。已悟后不生净土乎。尽属偷心。急加剿绝。可也。但於正参之外。一切礼佛念佛等。随缘兼带。任运不废。如寻常穿衣吃饭焉。则净土乃不兼而兼矣。若大事发明之后。志欲亲觐诸佛。或接引群机。发愿往生。无有不可。盖无生而生也。
　　诸法虽多。穷於有待。凡有待者。即知是妄。如空不自空。待色而空。色不自色。待空而色。待空而色。色果色乎。待色而空。空果空乎。即此推之。则知若今古。若大小。若美恶。若真妄。无不皆然。俱无自体。又共待一念。而后能成立者也。如一念不生。则诸法共无所待。共无所待。则各亦无所待。各无所待。则诸法虽森然布列。皆无待之光。实相之印也。故曰。一人成佛。墙壁瓦砾。亦皆成佛。
　　诸法穷於有待。固知是妄。若天机深者。因其有待。即知无我。如我本无我。待人有我。人本无我。待我有人。又如一本无我。待二成一。二本无我。待一成二。因其无我。所以有待。因其有待。益见无我。即此推之。则若身若心。若人若物。以及天地之覆载。虚空之寥廓。总之一无我之通光也。既总之一无我。则我不必廓之以容物。而已无非物。物不必会之以归己。而物无非己。明此者谓之圣学。昧此者谓之外道。证此者谓之圣人。失此者谓之凡夫。三教圣人。设教不同。而所以必同者。此无我也。孔子证之。故曰绝四。绝四者。一无我也。孔子之后。唯颜氏能克己。克己为近之。故曰。有若无。实若虚。犯而不校。至孟氏则主之以我。主之以我。而无我之血脉断矣。虽道性善。称仁义。岂得为孔子之徒哉。盖仁义虽善。皆以无我成其德。使其我有我。则必强物以狥我。物有我。则必丧己以狥物。而所谓仁义者。非伪则偏也。纵曰不伪不偏。而勉强与外者。心非所安。谓之能仁义可乎。世儒不知我与物皆无我。而执之为实。坚不可破。乃曰我学孔我学孔。益悖矣。
　　问。诸子论性。如何折衷。曰。荀卿言性恶。杨雄言善恶混。韩愈言性有三品。宋儒非之。谓其以气质论性是也。唯孟轲言性善。东林谓其指本然之善。不与恶对。朱晦庵亦曰。此语却是。由是五百年来。儒者宗之。无敢违越。唯间有治释氏之学者。不以为然。我兹不敢以释辨儒。姑就儒语辨之。如孟轲之辨性善也。以水性之必下。喻人性之必善。则所谓善。非本然之善。乃与恶对之善也。既与恶对。则与荀杨诸论有何别乎。盖四子之论性。皆指其用而已。譬之水焉。善则水之下行也。恶则水之上行也。善恶混。则兼上下也。三品。则上下而兼不上不下也。用有四种之殊。故论者亦有四种之殊。倘能识水之体。则不离四种。亦不即四种。而四种之论。不攻而自破矣。或曰。释氏云。随缘不变名性。是合体用名之也。曰不变。表性体之德。非直指性体也。如摩尼之珠。具有随缘不变之性。讵可指随缘不变为珠体哉。或曰。昔荷泽发明性体。以知为宗。圭峰称其独得珠体。是否。曰。以知论性。犹以光明论珠。是亦表珠体之德也。况体具寂照二德。知则专言其照。表德亦自不备。必为之解曰。空寂之知。则备矣。或曰。傅大士作颂曰。空手把锄头。步行骑水牛。人从桥上过。桥流水不流。杜顺和尚作颂曰。怀州牛吃禾。益州马腹胀。天下觅医人。灸猪左膊上。二大士从用指体。不识能尽显否。曰。二大士尽力敷宣。祇从旁敲。终非正指。或曰。师具甚么眼。三教圣贤。尽皆检点。请师直指出看。曰。此体非独元贤不能指出。即释迦老子。也祇得掩室摩竭。维摩老子。也祇得杜口毗耶。盖无言可说。无理可伸。所以一切诸佛诸祖虽旁敲曲显。费尽舌头。其於本体。实未尝动着半毫也。
　　一念不生。则全体湛然而不失。一念暂生。则间关万里而难寻。一念不生。则四圣之位无所立。一念暂生。则六凡之影不可逃。一念不生。则我大而虚空为小。一念暂生。则我小而微尘亦大。一念不生。则根尘皆徧於法界。一念暂生。则根尘各局於本位。一念不生。则耳目互用。依正交融。一念暂生。则耳目分司。依正永判。一念不生。则数不能拘。报不能及。一念暂生。则吉凶异域。苦乐殊途。一念不生。则不疾而速。不行而至。一念暂生。则疾而不速。行而不至。一念不生。则不动而敬。不言而信。一念暂生。则动而不敬。言而不信。一念不生。则空色双泯。见化为性。一念暂生。则空色敌立。性化为见。一念不生。则世界可移。虚空可殒。一念暂生。则微尘亦碍。一膜生障。是此一念者。乃生死之根核。亦涅盘之康庄。人能铸有念而成无念。则成佛尚有余事乎。

　　永觉和尚广录卷第二十九

　　永觉和尚广录卷第三十

　　　　嗣法弟子　道霈　重编

　　续[穴/(丬*臬)]言

　　序曰。昔余居荷山。因诸儒有所问辩。乃会通儒释。而作[穴/(丬*臬)]言。梓行已二十载。近因自浙反闽。再居鼓山。目系世变。时吐其所欲言。乃作续[穴/(丬*臬)]言。夫贤本缁衣末流。祇宜屏息深山。甘同寒蝉。何故嗷嗷向人。若孟轲之好辩。贾谊之痛哭哉。岂多生习气未能顿降。抑亦有不得已而一鸣者乎。今此书具在。苦心片片。惟在大方之高鉴。岁在壬辰夏佛诞。日题於圣箭堂。
　　贡高我慢者。总犹我执情深。故横起斯病。为大道之重障。今日学者专尚此习。谓之硬竫。谓之孤峻。及至遇着一点利害。则柔如绕指。全无主宰。此孔子所谓色厉内荏。乃穿窬之小人也。不知古人全不如此。昔远录公谓演首座曰。但得妙悟。自然心静气和。容敬色庄。五祖演曰。长於包荒。厚於隐恶。谦以交友。勤以济众。大慧戒首座书。尤谆谆以谦虚逊让为劝。诸人既称禅衲。下视流俗。岂可不思并古人哉。
　　禅衲威仪。非是外修边幅。盖为内检其心。必先外束其身。未有身既放逸。而心能静一者也。所以佛制比丘。威仪必肃。百丈礼法。诸宗共守。宋伊川先生见僧出堂。叹曰。三代礼乐。尽在此矣。由此观之。当日之威仪为何如也。今有等妄人。任情纵恣。决裂礼法。反笑守律仪者为局曲。果何心哉。昔大觉琏动静尊严。圆通讷一见。直以大器期之。黄龙南进止有度。居常正襟危坐。二老岂局曲之士哉。是知轻浮躁动。必非大器。虽得悟入。终亏全德。惟愿学人。毋以小器自安可也。
　　有等禅人。言在飞龙之前。行在跛鳖之后。却谓我宗门下。祇重见地。不重操履。不知青原下谓之功勋。如臣事君。如子事父。岂敢违背。南岳下谓之牧牛。盖得牛之后。犹须善牧。况未得牛者耶。且衲衣下。善不许着。恶岂可纵。佛祖尚不可为。势利岂可偏逐。此乃无忌惮之小人。托圣言以自文。入地狱如箭射者也。有志之士。切宜自省。
　　古人公案。俱从不思议中流出。才涉思惟。便隔千山。今人率用意卜度。师友讲习。如少林笔记。及茕绝四家颂古注等书。一言半句。并是邪涎。遭其惑乱。则永塞悟门。况又作颂作拈。如厕屋而涂丹雘。只增其臭耳。今真有志参禅者。必须坐断此等恶知恶习。单单向无缝罅处钻研。愤然如遇着个死对头。直须灭此而后朝食。若能如是用心。则宝所在近。决不相赚。
　　棒喝之行。五宗皆有。而德山临济为盛。此如千钧之弩。岂可妄发。怎奈无知之辈。相习成风。譬如庶人而妄逞干戈。非逆即狂。所以兴化戒之曰。我闻前廊下也喝。后架里也喝。诸人莫盲喝乱喝。直饶你喝得兴化向虚空里。却扑下来。一点气息也无。待我苏息起来。向汝道个未在。何故。我未曾向紫罗帐里撒真珠与汝在。胡喝乱喝作么。后圆悟老人。一生不行棒喝。岂不是临济宗师乎。其子大慧。住径山日。下喝者罚钱罚斋。盖深知其弊。故痛惩而力挽之也。
　　门风之别。所宗有五。其实皆一道也。故真知临济者。决不非曹洞。真知曹洞者。决不非临济。如汾阳昭。虽善三玄。且遣琅琊觉。浮山远。学洞上之旨於大阳。云门虽承雪峰。记莂而后。乃历参洞下诸师。如曹山踈山乾峰九峰。皆有机缘。是知大道惟公。法无偏党。后世妄生人我。割截虚空。嗣临济者。谤曹洞。嗣曹洞者。谤临济。破灭法门。自丧慧命。岂不深可痛哉。今愿诸人。廓无外之观。体无私之照。而斯道幸甚矣。
　　孔门心法。自孟轲之后。鲜得其传。至汉诸儒。多以训诂为业。惟得一董仲舒。庶几近之。董氏所对天人三策。皆醇正无疵。其所对越有三仁之问。尤为精粹。程伊川。朱考亭。皆推其度越诸子。信矣。但其所治春秋。於所书灾祥。必求其所感之事。则拘泥穿凿。杂於谶纬之学者也。是岂得为醇儒哉。
　　杨雄玄湛之思。粹丽之辞。世所希觏。尝作法言。以拟论语。作太玄以拟易。隐然以圣贤自居。使其生不值新莽之世。或莽未篡而身先死。必为一代名儒之冠。自一失身於仕莽。安保玄之不白乎。身名俱丧。天下笑之。人品之难定也如是。
　　孔明之才智。实合汉家三杰为一人。而其忠诚则过之。其出师表后结云。鞠躬尽瘁。死而后已。此臣所以报先帝之恩。而忠陛下之职分也。至於成败利钝。则非臣之明。所能逆睹。此数语。丹心赤胆。照耀今古。在三杰非特不肯为。亦且不能道。吾故谓其忠诚过之也。
　　自魏晋以至唐。儒学寥寥。唯得一王通似之。其所着中说。识见议论。亦多醇粹。大非韩愈所可及。但中间事实。多似论语。恐是粉饰所成者。至其所作五经。则尘饭涂羹之戏耳。仲尼固如是乎。甚矣好名之蔽也。
　　欧阳修作五代史。谓五代无人物。余谓非无人物。乃厄於时也。如周世宗一人。出在汉唐盛时。诸君岂能及之。至若隐於山林。如五宗诸哲。则耀古腾今。后世鲜能及者。余故曰。非无人物。乃厄於时也。
　　韩退之气甚豪爽。每自比孟轲。欲力行其道。而躁於求进。三上宰相书。则不见诸侯之义未闻。及其晚年。见用於朝。全无建白。惟日以诗酒为事。与流俗何异。谓之力行其道可乎。
　　退之於孟轲之后。独取荀卿杨雄。谓荀与杨。大醇而小疵。孟轲则醇乎醇者也。愚观荀氏书。语多矫异。如子思孟轲。明先圣之道。辟邪说以正人心。是立天下之大闲也。彼则曰乱天下者。子思孟轲也。不亦异乎。如孟轲道性善。言必称尧舜。是百世共趋之的也。彼则曰性恶。桀纣性也。尧舜伪也。不亦异乎。至於杨氏。虽不若荀氏之矫异。而以性为善恶混。则是认习为性。已乖孟氏之旨。且失身为莽大夫。其法言末章。盛称莽之功德。可比伊周。复作剧秦美新之文。以颂莽。则大节既亏。所学谓何。是二人者。视孟轲之道。不啻风马牛之不相及。讵可称其大醇小疵。而列於孟氏之后尘哉。甚矣韩愈之谬也。
　　予考柳子厚。终於柳州时。仅得四十七岁。则作八司马时。年齿甚少。使其洋洋得志。不受拂郁。不知后来竟作何状。却得一番贬谪。乃能安於寂寥。肆力学问。故其文。到柳州后始造其妙。其居柳日久。百姓爱之。卒乃血食其乡。不贤而能之乎。朱晦翁曰。子厚却得柳州力。是也。
　　病能死人。亦能益人。如唐白乐天。则受病之益者也。乐天最称风流艳冶。晚年因得病。乃能敛就平实。日修西方之业以自终。可谓失之东隅。收之桑榆者也。若东坡晚年错谬。则弗逮乐天远矣。
　　东坡以禅自负。人亦以禅归东坡。渠虽有悟入。而死於东林印下。不能彻证。依旧只堕在聪明境界中。何能敌得生死。至其晚年。乃好长生之术。用冬至日闭关养气。卒以此得病而终。禅也其若是乎。禅也其若是乎。
　　朱晦翁谓释氏初来。但卑卑论缘业。后人张大其说。遂极其玄妙。余谓摩腾初至此土。所译出者。四十二章经也。此经本属小乘。理自浅近。然其浅者。固不下於儒。其稍深者。亦非儒之所能知。朱谓但卑卑论缘业。何其言之妄也。
　　元氏诸儒。推从祀者。许衡吴澄也。二公出处之际。不达春秋之大旨。乃欲托足於仲尼之门。不亦难乎。刘因。金履祥。许谦。皆隐居不仕。授徒着书。其学术祖述考亭。为元氏诸儒之冠。然推从祀者反弗及之。则以其名位未大着也。余在俗时。喜讲学。而怠於科举之业。一友人戏之曰。老兄喜讲学。也要戴个纱帽。不戴纱帽。则其学弗着。此虽一时戏语。然亦切中世俗之弊也。因并记之。
　　仰山问僧甚处人。僧云幽州人。山云。汝还思彼中么。僧云常思。山云。能思底是心。所思底是境。彼中有楼台林苑。人马骈阗。汝反思思底。还有许多般么。僧云。某甲到这里。总不见有。山云。汝见犹在心。信位即是。人位未是。愚谓仰山如此开示。非特为这僧发药。一切人见道不真。皆落在此。盖见有见无。皆是以心对境。如隔江望山。谓之信位则可。谓之人位则不可。以人位须忘能所。心不见心。如镜不自照也。
　　栖贤辨。尝携一筇。穿双履。过九江。东林混融老见之。呵曰。师者人之模范也。举止如此。得不自轻。主礼甚灭裂。辨笑曰。人生以适志为乐。吾何咎焉。援笔书偈而去。偈曰。勿谓栖贤穷。身穷道不穷。草鞋狞似虎。拄杖活如龙。渴饮曹溪水。饥吞栗棘蓬。铜头铁额汉。尽在我山中。愚谓一筇双履。乃衲僧本色。正可谓后学模范。混融谓其主礼灭裂。不亦谬乎。辨公援笔书偈。语语矜夸。全是我慢之习。曹溪水当不如是也。
　　洪觉范书有六种。达观老人深喜而刻行之。余所喜者。文字禅而已。此老文字。的是名家。僧中希有。若论佛法。则醇疵相半。世人爱其文字。并重其佛法。非余所敢知也。
　　当其时。觉范才名大着。任意贬叱诸方。诸方多惮之。唯灵源深知其未悟。尝有书诫之曰。闻在南中。时究楞严。特加笺释。非不肖所望。盖文字之学。不能洞当人之性源。徒与后学障先佛之智眼。病在依他作解。塞自悟门。资口舌则可胜浅闻。廓神机终难极妙证。故於行解。多致参差。而日用见闻。尤增隐昧也。予善觉范。慧识英利。足以鉴此。倘损之又损。他时相见。定别有妙处耳。灵源此书。大为觉范药石。然其痼疾弗瘳。亦且奈之何哉。
　　大慧云。千疑万疑。祗是一疑。一疑破。则千疑万疑无不破。或者未之信。愚谓千疑万疑。虽有不同。总之祇在幻影上计校也。若亲见其实。则幻影全消。幻影既消。更有何疑而不破乎。
　　寻常谓诸佛无情虑。绝知解。一有情虑知解。是谓众生。愚谓众生有情虑。诸佛亦有情虑。但诸佛之情虑出於无私。而众生之情虑蔽於有私也。众生有知解。诸佛亦有知解。但诸佛之知解。妙於常觉。而众生之知解。滞於不觉也。
　　世所传四家颂古。当以雪窦为最。天童次之。雪窦如单刀直入。立斩渠魁。天童则必排大阵。费力甚矣。盖天童学甚赡博。辞必典雅。然反为所累。故多不得自在也。
　　投子芙蓉之后。能振洞上一宗者。天童觉真歇了也。二师见处亲切。而高行硕德。俱能不愧古人。但其说法。则有不同。天童仰遵古辙。步伍不失尺寸。而出奇神变。未见所长。真歇语言超逸。意趣自在。发挥醒露。不费气力。虽不局局於法。而实不背於法也。
　　临济语尚直捷。曹洞语尚宛转。此其大槩也。然诸大老。亦有不尽然者。如风穴云。钓船载到潇湘岸。气噎无聊问白鸥。又云。木鸡啼子夜。刍犬吠天明。皆酷似曹洞。如船子两度打夹山。药山便云看箭。皆酷似临济。此乃大慧所谓禅备众格。不可以一途局也。
　　慈明访神鼎。祗道得个屋倒也一句。神鼎叹曰。汾阳乃有此儿。遂力荐之。慈明之名。由是大震。若论机锋。峻捷。慈明固是作家。然开后学轻薄之风。其弊有不胜言者。神鼎为晚辈所触忤。不怒而力荐之。神鼎岂易及哉。是知慈明则捷鹰俊鹞。神鼎则天高地厚也。
　　白云端初住九江承天。圆通讷让圆通居之。而自退居西堂。久之群小斗构其间。讷不能忍。颇诉於客。群小遂谓讷不堪寂寞。有复住圆通之意。端乃辞而去之。去之诚是也。然其退院上堂之语。乃似归过於讷。则为小人之所蔽。而不能自察耳。
　　王山体久依大明宝为侍者。一日抽单去。众疑之。问曰。体侍者何往。宝曰。诸方来。诸方去。问他作么。又问渠参学何如。宝曰。我若道有。栽他头角。我若道无。减他威光。众始知其阴有付嘱。体去。又深隐太原王山。十余年。始创禅院。开堂演法。若师若资。其深潜谨密如是。俱可为后世法。今观近日之事。而霄壤悬隔矣。悲哉。
　　寿昌先师得旨后。隐峨峰将三十载。始出住宝坊。躬耕陇亩。不事干谒。移寿昌日。里中有张侍郎。为起一缘簿。先师笑而受之。卒不发化主。后十年。巨剎奂然复新。财帛皆不求自至者。呜乎。先师往矣。孤风峻节。谁有能继之者乎。
　　先师粗衣粝食。躬秉耒耜。年至七十。未尝暂辍。时岁大饥。磨麦为羹。率众开田。其田今呼为麦羹丘。盖百丈之后。一人而已。今吾辈直草不踏。横草不拈。安坐享用。每思及此。便觉藏身无地。况敢恣意放逸。陷铁围百刑之痛哉。
　　先师一日谓余曰。马祖百丈。教人牧牛。此事大不容易。盖根蒂既久。未能卒断。岂可孟浪哉。老僧在峨峰时。自谓天下事。无能动其心者。后在寿昌。因修造买木。业成券矣。约其人来取价。及期。无以应之。正逼迫间。忽见门外有轿数乘到。及见。得一百余金。老僧不觉喜见於面。因自愧曰。三十年修行。被阿堵物转将去。以此审知全未全未。古人常唤主人公。非欺我也。
　　因果报应之说。非释氏所独唱也。此方圣人。如大易洪范等书。亦详言之。但报应有不尽然者。则举而归之命。归之天。天果有所私乎。命果可幸值乎。盖不达有三世之因果故也。
　　世上有一种议论。谓一饮一啄。莫非前定。全不由人力趋避者。若然。则为善者分当为善。为恶者分当为恶。圣贤无教化之功。下民无趋避之术。由是小人安於放纵。君子亦怠於进修。其遗害可胜道哉。夫世间祸福。莫大於生死。亦有命不当死而死者。佛谓之横死。凡有九种。故菩萨戒中。有冒难游行戒。恐其冒难而横死也。孟轲亦曰知命君子不立於岩墙之下。又曰桎梏死者。非正命也。即此推之。可尽委於命哉。大抵天命人力。功实相参。故君子必修身以俟之。
　　僧家寄迹寰中。栖身物表。於一切尘氛。尚当谢绝。况可贪禄位乎。一切文事尚不可与。况可操武事乎。自元时刘秉忠首开此禁。继而姚广孝效之。贪谬妄之勋名。破慈悲之大化。佛门中万世之罪人也。
　　或曰。菩萨大戒。杀有时而许开。二师盖大权之士。未可以比丘之法局之也。余曰。所谓杀有时而许开者。乃在家菩萨之事。如卫君父。如御寇盗。既身任其职。岂可不杀。况杀一人。而能救百千人者。则可杀。杀一人。而能成百千好事者。则可杀。今二人者。既身为释子非。在家之比。又其所为者破灭纲常。祸流四海。有何利益。而可谓之大权乎。是非独为佛门之罪人。亦名教之罪人也。
　　唐以前。僧见君。皆不称臣。至唐则称臣矣。然安秀诸师宫中供养。皆待以师礼。诸师称天子。则曰檀越。自称则曰贫道。至宋绝无此事。然犹有上殿赐坐。入宫升座等事。至近代并此亦无之。僧得见天子者绝少。惟洪武间尚有数人。然止於奉和圣制。及差使外国。且有强畜发而官之者。且有和诗。用一殊字。而被杀者。待僧之礼。果安在乎。盖以僧德历代而递衰故待僧之礼。亦历代而递降。此势之不得不然也。自此以往。愈趋愈下。法门消灭。跬步可待。岂胜痛哉。
　　禅教律三宗。本是一源。后世分之为三。乃其智力弗能兼也。以此建立释迦法门。如鼎三足。缺一不可。合之则俱成。离之则并伤。无奈后学。以我执之情。起生灭之见。互相诋呰。正如兄弟自相戕贼。而曰。吾能光大祖父门庭。不亦愚乎。
　　三宗之中。难莫难於禅。教次之。律又次之。以禅则超情离见。妙契在语言文字之表。非若教之可以揣摩而得。讲习而通。故独难也。至於律。则事相浅近。皆有成法。稍有智者。皆可学习。非若教理之圆妙精微。非大智莫能穷也。然数百年来。禅教犹有一线之脉。而律学则寥寥绝响何哉。盖以聪明才辩之士。多以律学为浅近而忽之。不屑自局於此。又以人之常情。喜自便而畏检束。则又不肯安意於此。故律学之最易。却成最难也。悲夫。
　　律学。自灵芝照之后。鲜见其人。至於后代称律师者。名尚不识。况其义乎。义尚弗达。况躬践之乎。至於潭柘昭庆二戒坛。其流弊有不忍言者。若不奉明旨禁之。后来不知成何景象也。万历末年。诸方得自说戒。正与佛意合。然卤莽甚矣。今日欲起律宗之废者。非再来人必不能也。悲夫。
　　少林悬记云。后来明道者多。行道者少。说理者多。达理者少。余谓明道而未能行。则其明亦非真明。譬如一人安坐一室。披阅舆图。而曰天下已在吾目中。其实跬步未曾动也。说理而未能达。则其说亦非实说。譬如有人。精於画龙。点画俱工。一旦真龙现。则惊怖而莫能辨也。至於今日之事。尤有异焉。见闽越图。而直曰。天下在是。但学画马。而曰吾能知龙。是则少林悬记之所弗及。法门之忧。不益深乎。
　　人天眼目一书。集在宋淳熙间。已有讹谬。至近日续收益广。而讹谬尤多。盖是水潦鹤之徒。托名杜撰。或是知识不善此宗。而勉强穿凿。其迷误后学。岂浅鲜哉。大抵禅人须先具正法眼。而门庭施设。实在所缓。今日有志参禅者。輙首重此书。如己无眼。而欲借他为眼。必反为所蔽。有终身而莫知其非者矣。
　　末代弘法。魔事必多。贪进者必取辱。过侈者必招非。知此。即为摄伏魔军之第一策。如万历间。达观。憨山。二老。皆名震一时。以不达此意。卒至罹祸。岂可曰无妄之灾。而尽委之命乎。唯云栖老人。谨密俭约。一步弗苟。故虽享大名。而善始善终。绝无魔事。真末法之良规也。
　　旌旗蔽空。尸骸徧地。此吾之悲也。非吾之忧也。白刃环躬。饘粥弗继。此吾之穷也。非吾之忧也。所忧者。魔鬼入室。祸起萧墙。将来之事。有大不可言者在耳。昔魔向佛誓曰。我今不奈你何。待末法。入你门。着你衣吃你饭。称你弟子。以坏你法。佛曰。汝坏但自坏。吾法不坏也。今日自坏之状。靡所不有。虽曰法不可坏。而法门破矣。化仪灭矣。虽佛亦且奈之何哉。
　　此界名曰堪忍。必无安乐之处。一出人前。则异同顺逆之境。杂然横陈。虽先佛出现。亦所不免。况其他乎。要在摄归平等本际之空。则所谓异同顺逆者。无非炼心之地。炼行之时。日用中俱有深益。此非世俗所能知也。若但任情驰逐。自生颠倒。则非特外境不能平。兼自身亦无措足之地矣。
　　古人应世之法。必静以守之。渐以需之。量力以行之。使我之力量常有余。则不困不穷。事乃克济。若好大喜功。急於有为。则力小而任重。鲜不仆矣。势必广求苦索以应之。至於广求苦索。又何暇顾其他哉。势必遣任杂沓。因果弗论。委曲攀缘。廉耻尽丧。毋论其求之弗得。即求之而得。己不胜其颜之厚矣。岂佛祖之道则然哉。
　　人当年少时。历世未深。志锐力强。多有发愤向上者。迨其历世日久。尘念日深。初志渐觉頺靡。后被外境所转。丧其所守者多矣。有一僧。早岁脱白。留心参究。超然弗与俗伍。山居寂寞。二十余年。人多称之。及其晚年。偶得几个俗汉归依。便欲出世。乃建寺立僧。开堂付法。一切勉强为之。卒之身名俱丧。为天下笑。诗云。靡不有初。鲜克有终。可不戒欤。
　　佛入灭后。正法像法。各一千年。末法一万年。此但言其大槩也。若细论之。正法中亦有末法。末法中亦有正法。顾其人何如耳。孟子曰。若夫豪杰之士。虽无文王犹兴。是知上根利智。决非三时之所可局。况佛法无时不圆明超绝。岂可得有污隆哉。有志之士应当取法乎上。毋自堕於卑下。则幸矣。
　　杀人而食。江北尝闻之。江南所未闻也。今已见於闽中矣。易子而食。古语尝闻之。未闻母食其子也。今亦见於闽中矣。呜呼。天亲之爱。莫如父子。而母之爱子。尤甚於父。虽虎狼犹然。至於今日。则人反不如虎狼矣。岂非旷古以来一大变哉。
　　语云。人之所爱。莫甚於生。所恶莫甚於死。自今日观之。则知名利之爱。尤有重於生死者。苟机有可乘。九牛莫挽。虽生死亦不暇顾耳。余自甲申之变。每见知友。必劝其敛戢身心。度兹厄会。不可因风妄动。自取祸患。后竟无一人信者。多至家破身亡。而不可救。其幸而免者。亦寡矣。名利之牵人也如此。
　　余行年七十有一。阅世久矣。古来未有之事。而今有之。生平未信之事。而今信之。深知贪瞋痴三毒。其变无涯。其祸亦无涯。虽至於伏尸万里。流血成川。其心犹未已也。其始则一念之差而已。吾人可不思防微杜渐。痛惩而力反之哉。不然。荧荧弗熄。卒燎原野。涓涓莫遏。终变桑田。虽欲救之。噬脐无及矣。
　　杀盗淫三业。正轮回之根本。此业不断。虽有禅定智慧。总成魔外而已。或者多谓业性本空。何断何续。不知业性固本空。而人执之为实。则起业招果。安得言空。昔梁有云光法师。善讲经论。而不奉戒律。志公呵之。彼曰。吾不斋而斋。食而非食。后招报为牛。拽车泥中。力不能前。鞭笞复急。志公过而见之。召曰云光。牛举首。志公曰。汝今日何不道不拽而拽。牛堕泪号咷而逝。以此观之。虚头狂解。何敌轮回。虽欲欺人。还成自欺也。哀哉。
　　近世禅者。多是大言不惭。不守毗尼。每自居於旷达。不持名节。每藉口於圆融。迨一旦逐势利。则如饿鬼觅唾。争人我。则如恶犬护家。圆融旷达之谓何哉。
　　达摩一宗。超情离见。故曰。教外别传。非可以口耳商量。文句拟议也。故先辈苦口丁宁劝勉真参。非为妄语。近日禅人。却以先辈之言为不然。惟相与学颂古。学机锋。过日。学得文字稍通。口头稍滑者。则以拂子付之。师资互相欺诳。而达摩之旨。又安在哉。不特此也。曾见付拂之辈。有颠狂而死者。有罢道还俗者。有啸聚山林劫掠为事者。他如纵恣险恶。为世俗所不齿者。在在有之。灭如来种族。必此辈也。呜呼危哉。
　　博山来禅师。谓余集生曰。宗门中事。贵在心髓相符。不在门庭相绍。若实得其人。则见知闻知。先后一揆。绝而非绝。若不得其人。则乳添水而味薄。乌三写而成马。存岂真存。故我意宁不得人。勿授非器。不得人者。嗣虽绝而道真。自无伤於大法。授非器者。嗣虽存而道伪。反自破其先宗。有智之士。当知所择。愚按博山之言若此。可谓真实为大法者也。今其嗣虽少。而世犹仰之。如麟如凤。视近日之妄授非人。反辱先宗者。又奚啻霄壤哉。
　　有处诸绅聚饮间。一张姓者曰。近日僧家捏怪。动輙开堂说法。簧鼓流俗。欲与诸公各作一辟禅论以灭之。有陈姓者曰。公欲辟之。请闻其旨。张曰。无父无君。蠧国害民。此四罪。彼焉能逃。陈曰。公别有高见则可。若此四罪。决不可辟。今神州陆沈。生民涂炭。所谓无父无君蠧国害民者。皆儒者自为之。与僧何与。张乃语塞。客有自席中来者。持其语告予。予曰。今之禅诚可辟。惜此公不善其旨耳。予正欲作一辟禅论。但恐犯诸人之怒。而不敢作也。呜呼。禅耶。儒耶。予将安归。
　　泉千户王某。一夕梦有人告曰。我张籍也。今身为鹿。不幸见获於人。人以苞苴宦门。今转寄侯之女弟尼。侯其救脱。毋我杀。王少窹。思之。不省张籍为何人。既而复寐。又梦籍哀恳甚至。乃心异之。蚤作。以告女弟尼。尼曰有之。乃以兄之言告於宦。乞全其命。宦不可。竟杀之。呜呼。张司业其至是耶。司业当时以才学自负。虽与昌黎交。而不肯师昌黎。今乃陷身於鹿何耶。为鹿而求免於杀。亦不可得。又何耶。盖杀业所牵。流入异类。酬还宿负。无术可免。吾不知张司业之苦。何时艾也。悲哉。

　　福州鼓山白云峰涌泉禅寺永觉贤公大和尚行业曲记

　　师讳元贤。字永觉。建阳人。宋大儒西山蔡先生十四世孙也。父云津母张氏。生母范氏。以万历戊寅七月十九日生。师初名懋德字暗修。为邑名诸生。嗜周程张朱之学。年二十五。读书山寺。闻诵法华偈曰。我尔时为现。清净光明身。忽喜谓。周孔外乃别有此一大事。遂叩同邑赵豫斋。受楞严法华圆觉三经。明年值寿昌无明和尚。开法董岩。师往谒之。反覆征诘。昌曰。此事不可以意解。须力参乃契。因勉看乾屎橛。久之无所入。一日留僧夜坐。举南泉斩猫话。乃有省。作颂曰。两堂纷闹太无端。宝剑挥时胆尽寒。幸有晚来赵州老。毗卢顶上独盘桓。举呈寿昌。昌曰。参学之士。切不得於一机一境上取则。虽百匝千重。垂手直过。尚当遇人。所谓身虽已在青云上。犹更将身入众藏。是参学眼也。为别颂云。大方家之手段。遇物一刀两断。赵州救得此猫。未免热瞒一上。若是有路英灵。毕竟要他命换。师得颂益省。逮二亲继殁。师年四十。竟裂青衿弃妻拏。投寿昌落发。为安今名。师凡有所请益。昌但曰。我不如你。一日值昌耕归。师逆问曰。如何是清净光明身。昌挺身而立。师曰祇此更别有。昌遂行。师当下豁然。如释重负。随入方丈。拜起将通所得。昌遽棒之三。曰向后不得草草。仍示偈曰。一回透入一回深。佛祖从来不许人。直饶跨上金毛背。也教棒下自翻身。师不及吐一辞而退。然犹疑云。因甚更要棒下翻身。明年戊午。寿昌迁化。博山无异和尚。以奔丧来。及归师与偕往博山。山曰。和尚像前礼未。师曰。礼竟。山曰。还见得和尚不。师曰。见。山曰。见底作么生。师曰。与和尚当年见底一般。山曰。且放过一着。无何进具戒。以生母病笃归省。母既卒。复往博山。圆菩萨戒。留居香炉峰。山时相与商榷玄奥。师每当仁不让。山叹曰。这汉生平自许。他时天下人。不奈渠何。越三年归闽。住沙县双鬓峰。明年以葬亲。回建阳。舟过剑津。闻同行僧唱经云。一时謦欬。俱共弹指。是二音声。徧至十方诸佛世界师。廓然大悟。乃彻见寿昌用处。因作偈云。金鸡啄破碧琉璃。万歇千休只自知。稳卧片帆天正朗。前山无复雨鸠啼。时癸亥秋九月。师年四十有六矣。居瓯宁金仙庵。阅大藏三年。徙建安荷山。明年之欈李。请藏经归。作建州弘释录。先是师住博山时。无异和尚。尝属师志建州诸释。师曰。吾大事未竟。不暇及此也。迨师隐荷山。异自石鼓归。道建州。师晤异於光孝寺。异一见而识之曰。今可志建州僧也。师笑而不答。异乃问曰。寿昌塔扫也未。师曰。扫即不废。祇是不许人知。异曰。恁么则偷扫去也。师曰。和尚又作么生。异曰。扫即不废。祇是不曾动着。师曰。和尚却似不曾扫。遂相笑而别。及是书成。异序而传之。又会通儒释。而作寱言。辛未往建阳。修蔡氏诸儒遗书。壬申谒闻谷大师于宝善庵。一见投合。以为相遇之晚。适宜兴曹安祖兵宪。请大师作诸祖道影赞。因属师命笔。师成百余赞。大师惊讶不已。且曰。我不入建。公将瞒尽世人去也。即以大戒授师。明年先大夫赴阙。之蕃以计偕从。道繇汾常。谒闻大师。始得瞻师道范。遂与曹雁泽宗伯。暨诸善信。延主鼓山。甲戌入院。请开堂弗许。惟为四众说戒。有请法者。以庵主礼示众而已。是秋建天王殿。及钟鼓二楼。乙亥往寿昌扫塔。归过建州。为净慈庵。着净慈要语。是冬张二水相国吕天池侍郎。仰师道化。率众请入泉州开元寺。师知机缘已稔。始开堂结制。四众云集。怀中瓣香。特为无明老人拈出。明年相国二云曾公。时分宪泉南。访师为建殿开元。以楞严义奥。请师疏之。秋归鼓山。建藏经堂于法堂之东。丁丑闻大师讣至。师躬吊真寂。浙西诸先生。以大师治命。合请住持。刻大师遣语。奉遗体而塔之。且铭焉。戊寅从侍御愚谷曹公。请复作诸祖道影传。庚辰建翠云庵于余杭西舍。辛巳迁婺州普明寺。秋归闽居剑之宝善。明年赴泉州开元结制。修开元志。遂归鼓山。殿宇山门及诸堂寮。次第鼎新。庄严毕备。又作佛心才寒岩升二师塔于香炉峰下。复作塔藏博山和尚衣钵铭之。癸未应建州兴福请。期毕至宝善。建舍利塔。冬归鼓山。刻禅余内外集。乙酉着金刚略疏。修鼓山志。丙戌郑如水司空。暨诸缙绅先生。复请至建州净慈庵。为国祝厘已。乃移宝善说戒。着四分戒本约义。律学发轫。丁亥归鼓山。着洞上古辙。及续[穴/(丬*臬)]言。己丑着补灯录。以补五灯会元之阙。庚寅收无主遗骸千余瘗之。辛卯作继灯录。先是宗门录传灯者。止于宋。自宋末至明。四百余年。一灯相承。未有修者。师广搜博采。至是乃有成书。壬辰夏刻晚录。秋造报亲塔于舍利窟东隅。复修山堂桧堂二禅师塔。遣徒取金陵大藏经。甲午着心经指掌。收遗骸二千八百余。乙未春兴化福清长乐罹兵变。饥民男妇。流至会城南郊。伶俜之状。人不忍见。师乃敛众遣徒。设粥以赈。死者具棺葬之。凡二千余人。至五十日而止。丁酉师年八十矣。于上元日。举衣拂。付上首弟子为霖霈公。即命首众分座。众大悦服。秋七月十九日。属师初度。四方咸集。请师开法。师自辛卯。禁止上堂。虽力请弗许。至是忻然登座。然每示谢世意。九月朔果示疾。不食者二十余日。起居如常。乃说偈曰。老汉生来性太偏。不肯随流入世廛。顽性至今犹未化。刚将傲骨捄儒禅。儒重功名真已丧。禅崇机辨行难全。如今垂死更何用。祇将此念报龙天。曰老僧世出世事。尽在此偈。汝等毋忽也。遂闭目吉祥而卧。若入定然。复数日首座问。曰末后一句。如何分付。师索笔书曰。末后句亲分付。三界内外。无可寻处。越三日中夜。谓首座曰。不有病了。令侍者扶起。坐定脱去。实十月七日子时也。三日始掩龛。颜色如生。众咸叹异。师器宇峻特。具大人相。出世凡历主四剎。所至深居丈室。澹然无营。若不事事。而施者争先。百务皆举。四方学者。来不拒去不留。座下每多英衲。皆勉以真参实悟。深诫知解杂毒。其登堂说法。机辩纵横。若天廓云布。其操觚染翰。珠玑滚滚。即片言只字。无不精绝。曹洞纲宗。从上遭浊智谬乱者。皆楷以心印。复还旧辙。生平慎重大法。开堂将三十载。未尝轻许学者。至年八十。始举霈公一人授之。诸方皆服其严。且立身如山岳。操行若氷霜。卫道捄世。即白刃当前。亦不少挫。呜呼师岂常人哉。世称师为古佛再来。福慧圆明。悲智具足。诚不诬耳。且所至每者异迹。天启丁卯。居建安荷山。一日山门外经行。虎突至。行者惊仆地。师以拄杖指之。虎翻身咆哮而去。甲戌师住鼓山。四月十一日。甘露降山门松树上。师作偈曰。圣瑞端宜降大都。穷山何得独沾濡。晓来扶杖三门外。笑看松头缀玉珠。是年九月十九。甘露复降。师再偈曰。玉露霏霏又一番。满林花木尽同繁。丁宁莫道甜如蜜。恐惹游人入石门。师之往温陵也。吕先生率开元僧众。至洛阳桥相迎。时潮水已退。及师到。潮水复涌。众皆愕然。有僧问。潮汐之期。千载不爽。今日因何再至。师曰。问取主潮神。僧曰。莫是为和尚否。师曰。莫涂污老僧好。泉州有神。曰吴真人。即晋许旌阳弟子吴猛南安产也。泉人多祀之。丙子四月。师说戒于开元寺。神先一日。见梦于祝曰。可为我备千钱。我欲往开元受戒。明日神乘板舆至寺。以轿竿书地。求法名并五戒。师为起名道正。授三皈五戒而去。神善医病者。多往请之。自受戒后。不受请。有入庙祀者。悉不用荤酒。壬午春。师再至泉。真人复来。乞菩萨戒。其邻村有神张相公者。亦同来求戒。师为起法名道诚。俱受菩萨戒云。安平尤氏母名道乔。受师五戒。一夕病终。冥官问。汝生有何德业。乔曰。曾到开元。受永大师五戒。官曰。汝五戒无大毁。当生善处。可为我到永大师处。请一偈来。乔遂苏。遣其子来请偈。师与偈曰。分明有个西方路。祇在当人一念中。看破身心同马角。剑树刀山当下空。乔得偈复瞑目而逝。戊寅师在杭真寂院。时归安诸生茅蔚起家。素不奉佛。一夕梦。鬼使来追。蔚起苦辞不往。使曰。我暂去看可转移否。至十余日。鬼使复来曰。事决不可转移。但宽汝七日。收拾可也。明日蔚起径到真寂。求救于师。师曰。余何能救汝。但汝能蔬食乎。曰能汝能发无上心。受菩萨戒乎。曰能。遂与授戒而归。居一月无事。父母复强以酒肉。一日因大醉。为鬼摄入冥司。司让之曰。汝能发心。受永大师戒。故我不取汝。今日因何。自遭堕落。蔚起诉谓。我非敢破戒。我母只得我一人。恐蔬食体弱。强令开之。今后誓不复犯。冥司许之。乃醒自刻其事以传。辛巳夏。师在金华普明寺。时岁大饥。居民绝食者众。兰溪赵姓者。家贫以烧石灰为业。卖灰一窑。以其半来设斋。师叹其不易。后秋病疟。一日死去。自午至戌复苏。自言。初去时茫茫。不知何往。后历高山数重。忽遇永觉和尚。问汝何以至此。对曰。不知。曰汝欲归否。对曰。欲归甚急。但不识路。曰汝但随我来。走数里。和尚指曰。此金华府也。又数里复指曰。此兰溪县也。又数里复指曰。汝家也。以手推之。遂醒。时人甚传其事。师曰。我岂能入冥救人。皆由渠一念善根。故现斯事。癸未夏。师居剑津宝善。值大旱。凡三月不雨。草木如焚。人心惶惧。有司徧叩灵祠。俱不应。备兵使者孙公。遣中军官。诣宝善。求师祷之。师为上堂云。诸仁者。风从何来。雨从何起。电王飞出黑云头。问渠毕竟何所止。娑竭罗龙王行雨时。但动一念。娑婆世界。雨悉周徧。子细看来。也不离这里这里。是甚么所在。还知么。拈拄杖云。老僧拄杖子化为龙。吐雾兴云。遮天掩日。大布滂沱。尽阎浮提。悉皆周徧。大众且道。承何恩力。卓拄杖。下座。即时雨若盆倾。水满三尺。是岁大稔。丁亥宼掠鼓山。以篮舆舁师至半岭。众忽颤仆。遂送师还山。其船泊江。干樯亦为雷所轰。寇恐不敢再犯。有梵僧。自迦毗罗国来。献师木碗一口。师二时常用之。癸巳春正月。方丈边榭火。惟木碗不坏。次日得于灰烬中。种种灵异。师皆谢弗居。诫勿许传。所依从率三百余人。问道受戒者。不啻几万人。得度者共若干人。付戒弟子六人。跬存思公雪樵涪公藻鉴真公莫违顺公警心铭公宗圣善公。所说法语录诸撰着。共八十余卷。以戊戌正月二十一日。奉全身于本山西畬寿塔。之蕃服师教最久。悉师生平颇详。又重以霈公之请。用是谨记之以传。然字字实录。不敢别加色泽。点染虚空。惟务揭师实行。昭示万世。云尔。
　　赐进士出身奉政大夫吏部考功清吏司郎中前本部文选清吏司员外郎浙江道监察御史菩萨戒弟子林之蕃谨撰。

　　鼓山永觉老人传

　　师以儒而入释。尝云释迦乃入世底圣人。孔子乃出世底圣人。盖不出世不能入世。故得道之后。经世说法。力救儒禅之弊。直参实悟。广大悉备。若师者盖有明三百年之一人也。师归寂之明年戊戌。私念展觐无从生平从霖首座。得师本末甚悉。谨扫素而为之传。以寄无尽之思耳。师讳元贤字永觉。建阳人。姓蔡氏。宋西山先生十四世孙。父云津母张。生母范。以万历戊寅七月十九日生。师初名懋德字暗修。为邑名诸生。嗜周程张朱之学。壬寅年二十五。读书山寺。闻诵法华偈。我尔时为现。清净光明身。即知周孔外。乃别有此一大事。癸卯寿昌无明和尚。开法董岩。师往谒之。反覆征诘。昌曰。此事不可以意解。须力参乃契。因勉看乾屎橛。一日闻僧举南泉斩猫话。遂有省。乃作颂呈昌。昌曰。参学之士。切不得於一机一境上取。则虽百匝千重。垂手直过。尚当遇人。所谓身虽已在青云上。犹更将身入众藏。是参学眼也。师唯唯奉教。逮二亲继殁。丁巳师年四十。竟裂青衿弃妻孥。投寿昌落发。为安今名。师凡有所请益。昌但曰。我不如你。一日昌耕归。师逆问曰。如何是清净光明身。昌挺身而立。师曰。祇此更别有。昌遂行。师当下豁然。如释重负。随入方丈。将通所得。昌倒拈锄柄。痛击三下曰。向后不得草草。即说偈曰。一回透入一回深。佛祖从来不许人。直饶跨上金毛背。也教棒下自翻身。师通身汗下。不及吐一辞而退。然犹疑云。因甚更要棒下翻身。秋九月怀香入方丈。请行实。昌为手述六百许语授之。臈月十八。昌示微恙。除夕自命侍者。挂上堂牌。师跪启曰。和尚弗安。大众不敢烦起居。昌曰。有始者必有终。子知之乎。盖亲承末后嘱累也。明年戊午正月十七日。昌书偈坐化。师哭之恸。特撰行业鹤林二记藏之。而昌之生平出处。师独得之矣。时博山以奔丧至。及归师与偕往。禀具戒。遂相依三载。每商榷玄奥。生机横发。山叹曰。这汉生平自许。他时天下人不奈渠何。越壬戌归闽。住沙县双鬓峰。癸亥以葬亲回建阳。舟过剑津。闻同行僧唱法华经云。一时謦欬。俱共弹指。是二音声。徧至十方诸佛世界。师廓然大悟。乃彻见寿昌用处。因作偈云。金鸡啄破碧琉璃。万歇千休只自知。稳卧片帆天正朗。前山无复雨鸠啼。时师年四十有六矣。遂挂锡瓯宁之金仙庵。阅大藏。丁卯徙建安荷山。一日山门外经行。虎突至。行者惊仆地。师以拄杖指之。虎翻身咆哮而去。戊辰春。博山自石鼓回道建州晤於光孝。山问曰。寿昌塔扫也未。师曰。扫即不废。只是不许人知。山曰。恁么则偷扫了也。师曰。某只如此。和尚又作么生。山曰。扫即不废。只是不曾动着。师曰。和尚却似不曾扫。遂一笑而别。癸酉谒闻大师於宝善。水乳相投。宛若夙契。适宜兴曹安祖兵宪。请作诸祖道影赞。因属师命笔。师成百余赞。大师惊曰。我不入建。公将瞒尽世人去也。即以大戒授师。甲戌曹宗伯雁泽林兵宪得山暨诸善信。延主鼓山。请开堂弗许。唯为四众说戒。有请法者。以庵主礼示众而已。四月十一日。甘露降山门松树上。师作偈曰。圣瑞端宜降大都。穷山何得独沾濡。晓来扶杖三门外。笑看松头缀玉珠。九月十九复降。偈曰。玉露霏霏又一番。满林花木尽同繁。丁宁莫道甜如蜜。恐惹游人到石门。明年乙亥。张相国二水吕侍郎天池率众。请入泉州开元开法。初至洛阳桥。潮水已退。时复涌涨。众皆愕然。有僧问。潮汐之期。千载不爽。今日因何再至。师曰。问取主潮神。僧曰。莫是为和尚否。师曰。莫涂污老僧好。师知机缘已熟。始开堂。怀中瓣香。特为无明老人拈出。尝曰。禅本寿昌。戒本真寂。不可诬也。四月说戒。南安有吴真人。乘板舆至寺。求法名并受五戒而去。时有僧问曰。洞山三十年。土地神觅不着。和尚因甚为吴真人授戒。师曰。拯溺须临水。啸月却登峰。秋归鼓山。丁丑闻大师讣至。师躬吊真寂。浙西诸先生。以大师治命。合请继席。道风大着。时归安诸生茅蔚起。梦鬼使来摄。往真寂求救於师。师为授菩萨戒而去。竟无事。后茅毁戒。鬼复来摄。责其所以破戒之罪。茅苦诉悔过。始放还。茅自刻其事以传。庚辰建翠云庵於余杭西舍。辛巳迁[婺-矛+牙]州普明寺。岁大饥。居民绝食者众。兰溪赵某家贫。治石灰为业。忽捐资本设斋普明。师赞叹良久。一日病疟死。自午至戌。冥中遇师引导复苏。时人甚传其事。师曰。我岂能入冥救人。皆由渠一念善根。故现斯事。冬归闽。开戒剑之宝善。时得戒者千余人。壬午赴泉开元结制。土神张复同吴真人。归依乞戒。冬归鼓山。龙象云从。诸缘辐辏。凡大殿山门及诸堂寮。次第鼎新。庄严毕备。为八闽丛林之冠。以尝禀戒博山。有师资之义。为建塔藏衣钵铭焉。癸未应建州兴福请。至宝善建舍利塔。值大旱。孙兵宪遣官。诣宝善求祷。师为上堂。罢即时雨。若盆倾。水满三尺。是岁大稔。冬归鼓山。丁亥戊子省会大乱。寇将掠鼓山。以篮舆舁师。至半岭众忽颤仆。遂送师还山。宼船泊江。干樯亦为雷轰。不敢再犯。庚寅吴浙诸禅。竞为争宗之说。形於讼牍。以书达师。师笑而不答。冬作寿塔於寺之西畬。乃自状其行。而铭之曰。是谁髑髅。建兹窣堵。寿昌之儿。石鼓之主。不通世情。一味莽卤。志大言大。眼空佛祖。据兴圣座。呵今骂古。役鬼驱风。重建兹宇。撇下皮囊。掩藏荒坞。莫道无口。有声如虎。生耶死耶。请绎斯语。广告来者。谁继吾武。至今读之。生气凛然。令人敛衽。癸巳春。方丈边榭火。有水碗一口。先是梵僧自迦毗罗国来献师者。师二时常用之。至是竟不坏。次日得之灰烬中。乙未春兴化福清长乐罹兵变。饥民流会城。伶俜万状。师乃敛众遣徒。设粥以赈。死者具棺葬之。凡二千余人。丁酉师年八十。众皆以法嗣未得人。甚为师忧。上元日忽鸣钟集众。举衣拂。付维那为霖霈公。偈曰。曾在寿昌桥上过。岂随流俗漫生枝。一发欲存千圣脉。此心能有几人知。潦倒残年今八十。大事於兹方付伊。三十年中盐酱事。古人有语不相欺。逆风把柁千钧力。方能永定太平基。即命首众分座闻其提唱。众皆悦服。莫不人人相庆。以为洞上一宗可倚。秋七月十九。属师初度。四方云集。请师开法。师自辛卯禁止上堂。虽力请弗许。至是忻然登座。有庆吊相寻之语。识者知师已辞世矣。九月朔果示微疾。不食者二十余日。起居如常。乃说偈示众曰。老汉生来性太偏。不肯随流入世廛。顽性至今犹未化。刚将傲骨救儒禅。儒重功名真已丧。禅崇机辩行难全。如今垂死更何用。祇将此念报龙天。曰老僧世出世事。尽在此偈。汝等毋忽也。遂闭目吉祥而卧。若入定然。首座问曰。末后一句。如何分付。师索笔书曰。末后句亲分付。三界内外。无可寻处。越三日中夜谓首座曰。不有病了。令侍者扶起。坐定以目普观大众讫。良久脱去。实十月七日子时也。三日始掩龛。颜色如生。众咸叹异。师历主四剎。所至深居丈室。若不事事。而施者争先。百务皆举。四方学者。来不拒去不留。座下每多英衲。皆勉以真参实悟。深诫知解杂毒。生平一言一行。皆斩钉截铁。无一毫涂饰。曹洞纲宗。从上遭浊智谬乱者。楷以心印。复还旧辙。开堂三十载。未尝轻许学者。至末后。始举霈公一人授之。师自状。出世最迟。应世最拙。又不事广收学徒热闹门庭。盖有所感云。师平生说法语录及诸撰述。共二十种。凡八十余卷。盛行於世。山中所依。止率三百余人。问道受戒。不啻数万人。得度共若干人。付戒弟子六人。跬存思雪樵涪藻鉴真莫违顺警心铭宗圣善。以戊戌正月二十一日。奉全身於本山西畬寿塔。遵治命也。道靖台髫年师居荷山时。即获瞻礼。丁亥七月。师七旬侍先严。至宝善为师上寿。涕泣狂喜。自庆得未曾有。辛甲丁。三入鼓山。展觐师涅盘之前。二十日。竟得亲承謦欬。第恨根器钝置。於师之门[土*廧]。望若登天。而师法乳时灌。多方汲引。不肯置之门外。兹特不揣固陋。敢以所得实录。昭示来兹。比於鸟之鸣春。虫之鸣秋。为大造敷扬法化。云尔。
　　建安弟子道靖潘晋台百拜谨识

　　永觉和尚广录卷第三十(终)


