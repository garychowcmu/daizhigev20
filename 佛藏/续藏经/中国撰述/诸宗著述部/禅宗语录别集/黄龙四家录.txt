续藏经 黄龙四家录（序）
　宋 秀人钱密序

黄龙四家语录序

　　言而足。终日言而尽道。言而不足。终日言而尽物。足与不足。二理俱堕。而世岂识之哉。粤有黄龙四世孙惠泉禅师。手录积翠晦堂死心超宗四家语录。俾予为序。夫四大士者。大江之西。禅宗之有光焰者也。或传马祖后身。或拒大沩师席。或雷电影响随声。或六根胜热不坏真风道誉。天下仰之。机锋一触。瓶写万偈。如大空谷应无余声。如大圆鉴照无余影。编珠织贝。散落人间。云堂月窗。万口称诵。随量小大。咸有所得。斯言也。谓之尽物可乎。要之尽物尽道。闻者自荐耳。中有所谓终日言而未尝言者。又非剥皮折骨之所能书也。然则泉师之编次问答。是耶非耶。以之为是。则毗卢藏中。有大经卷。而文字本不立。以之为非。则尸居龙见。渊默雷声。而音容本不忘。是之与非。特未定也。唯解是理。有说无说。皆是真如。未解是理。有说无说。皆堕邪见。由是知惠泉之心。即四师之心也。惠泉之见。即四师之见也。甲乙其说。用示方来。以广四师利物之仁。由音声入。不啬一己。以传四师行道之惠。真祖师西来之本意也。坐进此道者。试以此文评之。绍兴十一年。三月五日。秀人钱密序。
