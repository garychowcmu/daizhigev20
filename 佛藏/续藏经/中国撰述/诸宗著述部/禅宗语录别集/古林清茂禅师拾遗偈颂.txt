续藏经   古林清茂禅师拾遗偈颂
　日本 海寿编次

 刊古林和尚拾遗偈颂绪

　　　　嗣法比丘　梵仙　述
　　小师海寿侍者。一日携巨册。谓余曰。昨有如闻上座者。欲南询。乃附舶而去。飘风至耽罗舶破之。逗留高丽。高丽人问其故。乃出一巨编以示。则皆古林和尚所作。中间唯略间东山空和尚者一二耳。闻乃录之。以为得至宝而归。今年复有舶发。乃遗於寿之旋师兄具幢处。而复南也。由是寿请之。以似师。又曰。以观之。则皆古林师祖所刊所录中。大段无有者。寿即录出其未刊者。或得便则刊之。虽乃师祖所弃之物。譬如明珠大贝。为富家所弃。贫人得之。则受用无穷矣。余曰。君之言然。然余之贫。亦不欲明珠大贝。唯从所好如何耳。寿复曰。此抄写本。或落或误尤甚。冀校勘之。余曰。曷知其元作为何。而校之欤。是大难也。然亦强从尔请。於是寿编录之。乃为之校。或於落误之处。固不能知实为何字。以意逆之。或补或正。得二百九十四首。后玄玙侍者。自九州来。见之曰。某与如闻同志。於高丽获此本也。柰何不即开版耶。於是欲募缘。复使余作疏。余谢之。乃乞建仁。又复於圆曙藏主处。得三十九首。并道皎首座处。得题跋五首。并使校之。及间有诘问处。就为之批。古语曰。校书如扫尘。以莫能尽也。况此无其本可以考者。而又余之不能哉。不唯不尽。必亦多为金银车矣。见者毋诮。时康永乙酉秋。书于南禅东堂之东轩。

　　助缘檀越

太上法皇
　　前权大纳言藤原氏忠　　权中纳言源重资　　参议藤原基隆

如来藏院殿
　　从二位藤原荫子　　院一条　　典侍源重子
　　 

　　古林和尚拾遗偈颂卷上

　　　　比丘　海寿　编次

　　读应庵语

　　堆云老人痴肉块。三百年来暖犹在。人间万朵色正萎。洞里一枝红不改。黄河水决奔鲸吼。太华山崩巨灵走。谩说屠龙手段高。且看渠侬咬猪狗。天南地北无寻处。平不留兮崄非取。弹指空来八万门。白兔赤乌西畔去。

　　送翠峰长老之京

　　不见同光帝。收得中原未为贵。茫茫海内没人知。至宝获来有谁觑。兴化略借看。光明照天地。托起幞头脚。露出金色臂。不见宋太宗。与僧相别灵山中。三千年记语可验。无影树下盘金龙。当今天子更超越。我佛心宗亲口说。圣文神武三四王。大地山河凛英烈。左右尽皋夔。八方皆稷契。风俗既还淳。吾道何昭彻。灌顶大国师。一一承记莂。切莫高眠爱洞庭。行行正好朝金阙。拈却东山下左边。觌体全真此时节。

　　送僧归天台省师

　　休居说偈无平仄。七穿八穴成狼藉。闪电机先构却难。从空放下如弦直。况是佛法无定期。纵横妙用谁能知。青天自可覆白日。井底不得蓬尘飞。道人生天台。风骨颇灵异。触热来扣门。要觅赠行句。将归阿师傍。一一从头举。南山云起北山雨。东行不见西行利。

　　送僧之五台

　　五台山上清凉国。山中尽是黄金色。重迭烟霞不见人。闻道文殊半天出。当年无着曾未知。南方佛法成浇漓。三百五百何太少。前三后三多更奇。至今眼底数不足。但见青山与幽谷。金莺啼处白云飞。师子吼时芳草绿。上人自是寒拾流。翩然忽作台山游。神光万里露片额。布褐一领青双眸。众生热恼思甘露。大施门开为流布。佗日悬崖撒手归。莫道东西没分付。
　　金莺啼处白云飞。师子吼时芳草绿。若以诗人取之。亦可谓奇句耶。然此非诗也。又此二句。每上四字。人能道之。而每下三字。曰白云飞芳草绿。以接其上。孰能拟乎。

　　次云外和尚韵。送万首座

　　从来一滴曹溪水。匝匝之波平地起。道人曾具截流机。力挽天河有如此。香炉峰顶掷金钩。宿鹭亭前获赪鲤。天宫说法夜梦闲。四句百非空妙理。当头一讳不可触。肋下三拳终莫比。藏身北斗五位分。瞬目白云千万里。朝来访我江之东。江上春风正桃李。须臾话别去匇匇。脚下青泥浑不洗。

　　次前韵寄东州故人

　　钵里饭兮桶里水。不知此话从何起。一千七百祖师机。那个机先结构此。休居怒瘿悬空举。问讯当年赤梢鲤。天高地厚竟不闻。二十里松谈妙理。一尘不立万境闲。明月清风安可比。楚江东畔望飞鸿。青海尽头吾故里。何当一锡凌云涛。石上同盘嚼红李。笑倒街头契此翁。湛湛鄞江净如洗。

　　送宁维那

　　宁可碎身如微尘。终不瞎个众生眼。笑佗黄檗老婆心。何似睦州担片板。擘开三要与三玄。竖亚摩酰顶门眼。归去来归去来。帘卷西山春昼永。淡烟横处露崔嵬。

　　宁一川病作以寄之

　　昔人有病皮粘骨不去街头讨药吃。一川时复走医家。病不能痊药无力。玄沙通身是烂脓。曹山觅起处不得。挟方储药闻丛林。至今百病相攻击。了知四大本来空。为众生故示此疾。当知维摩亦强言。毕竟身安道方适。我今快说此伽陀。速为消除顶中疬。十方菩萨仝证明。摩诃般若波罗蜜。

　　送可禅人之东禅

　　东山欲写天边雁。毛色不真成不办。当年岂是欠工夫。无钱娶妻自担板。休居欲画西牧图。手臂无力眼脑粗。量今较古尽如此。付与衲子争名模。岩前袖手白日坐。对影分明成两个。因看乌夺树头窠。不知顶上红尘堕。东禅老法兄。开口但笑我。佛法无寸长。只解吞饭颗。佗日见阎王。推向铁床卧。苦哉佛陀耶。放教肚皮大。

　　秋日怀天门书院山长范竹所二首

　　平明望青山。旭日照空壁。美人姑溪上。讲诱登华席。明时重英才。眷此文正嫡。平生壮士志。所患心匪石。先忧后始乐。千载尝未易。皎皎匣中镜。璨璨荆山璧。镜比古人心。璧蕴君子德。所以天地间。求之不可得。怀哉复怀哉。何时见颜色。
　　忆别吴城下。千里心悠悠。惜君事行役。山川郁绸缪。文章乃小伎。明哲安可俦。清晨讲书罢。□与诸生游。浼浼姑溪水。匆匆成滞留。秋风起庭树。缺月照屋头。长空但过雁。平陆无停舟。岂不有所思。作诗寄无由。怀哉复怀哉。早晚归林丘。
　　脱一字未审。不敢妄补。

　　送林古岩之福宁州僧判帐

　　中吴法道天下称。巨持要得僧中英。古岩三年职僚佐。条分案牍无劳并。天台自古文物地。掩胜潜奇产灵异。秋月尚明秋水清。胸次於公曾不二。福宁名郡山谷间。潮田种稻供盘餐。风淳俗厚圣化洽。碁分列剎星回环。紫骝一策霜蹄轻。褰帷夹道欢相迎。铜章在握驰政声。伫看千里万里搏鹏程。

　　送祥一云之吴县副纲帐

　　悠然一片西山云。卷舒方外生华春。皇皇祖道望霖雨。为吾一沃焦枯新。人生岂在五马贵。护法安僧不容易。看取纲宗特盛时。夹道争迎福星至。横塘柳眼摇波清。踏歌声裂鸧鹒鸣。得钱沽酒聊相倾。愿学当年杜陵叟。与公尔汝俱忘形。

　　送戴都纲帐号断云

　　氷壶彻底之清未足清。宝鉴照胆之明未足明。断云三年莅吴邑。皎如孤月悬青冥。东南法道大如许。何人勉力提纲纪。尽把功名付等闲。岂知造物怜才美。情深义重逾金石。揽辔殷勤问行色。见说三山旧姓名。馨香尚有多人识。天边雨露来何迟。云本无心断还续。佗日金门跃马回。更对熏风酌[酉*灵]醁。

　　古藏主贝叶为示索偈

　　高人示我贝多叶。来自竺乾光烨烨。梵书初看墨尚鲜。行布横斜不相涉。缅想当年结集时。法王真子知为谁。阿难无学只强记。迦叶不语长攒眉。城东母不愿见佛。岂复认此为希奇。我今合掌尚加敬。意根夙习何由除。空花无根拟结果。分摘句读开胸愚。晚生学道贵勉励。赤水有底宜寻珠。须臾还复高人去。将止小儿啼不住。

　　珍藏主求

　　道人姑苏来。何时离浮佛。相见情黯然。不语坐兀兀。良久乃舒颜。脱却胸中物。胸中之物既已无。真金百炼经红炉。龙门万仞忌点额。虎穴一探空烟菟。杨岐之驴三只脚。腾踏乾坤夸作略。放去收来百艹头。竖四横三构不着。须臾别我归何处。袖纸欲书长短句。短也长也宜自看。是也非也河沙数。

　　赠郑拱之

　　拱之昔在姑苏时。声名落落人共推。危言鲠论比先哲。有如脱颕囊中锥。拱之自别姑苏后。月晓星残几回首。万里云开俊翮高。一声雷震奔鲸吼。人生独立世所难。临风起我空三叹。谋踈计拙不自揆。背名好德徒相残。西风叶叶吹败壁。肘露衣穿眼不得。见说编荷可御寒。手头更借针锋力。
　　眼字恐是眠字欤。

　　欲藏主号了庵

　　道人以了名曰庵。正与佛祖为同参。即今已是万想灭。岂待把手方相谙。人人自己光明藏。直下一锤成两当。若将分别强形模。眼色耳声俱是妄。庵内人庵外事。差之毫厘失千里。卷野出没任纵横。笑倒神荼并郁垒。上上人休拟议。空洞难将太虚比。直须了却事方休。未了莫来庵里住。
　　此公讳清欲。天资甚粹。受业师乃径山虎岩伏禅师。亦於径山办事。久随古林老人。乃为之嗣。出世漂水开福。次住本觉。今居东堂。

　　送僧

　　祖师遗下一只履。千古万古播人耳。东山老人眼搭眵。跣足肩担日千里。踏着踏不着。总是自家底。广大门风要力扶。神通妙用超言义。石上种瓢苗。法昌曾有语。结个大冬瓜。快斧斫不破。塞断衲僧咽喉。管取三个五个。阿呵呵。会也么。

　　寄投慈讲主

　　佛法犹如水中月。黄面瞿昙亲口说。众生业识竟如何。逐影随形妄分别。琴川有叟居其中。一心三观俱圆融。虚空是口万像舌。来者一一开盲聋。四座拂拂飘香风。萎花落尽新花红。阶前莫遣堕黄叶。没却来往人天踪。

　　送处维那之江西

　　荆棘不择地。春至自华开。栴檀何日种。林下少人来。湘南潭北在何许。云深路窈山崔嵬。男儿一了一切了。佛法於我何有哉。岂不见马大师即心即佛。言下顿悟於大梅。又言非心非佛。大似平地起骨堆。既不遭其惑乱。何妨似鸭闻雷。朝游南岳。暮往天台。便与么去。早晚却回。

　　寄淡斋刘理问

　　儒中之杰僧中雄。声光浩浩恢吾宗。裴公庞老久不作。谁能企仰高其风。铁树团圞果方结。灵根异种天然别。无枝无叶赤条条。闻道花开当腊月。曹溪波浪深且寒。澄江泻出如奔湍。渔翁却立不敢入。手中抛下青琅玕。我家活计公已知。一拳之外何能为。他日相逢不须解下腰中带。输公手面机锋快。

　　送僧归雁宕

　　诸佛不出头。祖师没巴鼻。大力那罗延。抬脚也不起。上人天马驹。奔逸有如此。头头凛生杀。着着超言义。始见风雷生。随即霹雳至。休居伎俩无。相见但掩耳。见免三日聋。宁失一时利。因思诺讵罗。神迹显灵异。崖头瀑布落。屈膝但瞌睡。不怕蛟龙惊。惟见衲子惧。我昔与一拳。打落渠两齿。当时祇拍盲。别也无长处。今日若相逢。稽首拜而已。不以筋力能。况是佛弟子。

　　送僧之永嘉

　　休居不跳金刚圈。亦复不能吞栗棘。渴饮饥餐恁么过。那知别有真消息。上人幸是东嘉人。不将佛法为人情。衲衣脱下痛一顿。棒头有眼须相亲。大觉老人真瞎贼。兴化有言犹欠德。先师意旨本无多。岂是得它黄檗力。袖里金锤谁敢道。顶门更有通天窍。说与曹溪一宿师。江月松风应绝倒。

　　送川僧游天台

　　道人远自西川来。卷衣又说归天台。天台西川翠千里。朝游莫到诚悠哉。神通妙用有如此。丰干拾得真堪陪。高歌数曲崖石裂。短舞一笑山花开。山花开时满岩谷。谁道上人游不足。石桥南畔老昙猷。相见定邀方广宿。衲僧一只通天眼。不在眉毛额角畔。廓彻灵明在顶门。照天照地光灿烂。半斤八两没高低。千古有谁亲得见。忽然摸着鼻尖头。便可与人通一线。既是明明在顶门。因甚知来鼻尖上。我行荒草汝莫行。汝若行时着草绊。不见江西马簸箕。胡乱何曾少盐酱。
　　翠字亦可疑。又於后押韵亦放甚。

　　示僧二首

　　语默离言诠。见闻越声色。马师才升堂。百丈出卷席。万象魂胆惊。虚空双耳侧。电卷星驰格外机。天回地转神通力。拈却须弥山。吞却佛殿脊。管取风流出当家。从教人唤无明贼。南山白额虎。踞地无人识。咬杀老大虫。声光何藉藉。擘破三玄顶上看。七穿八穴填心臆。
　　休居懒放日已久。老屋数椽成独守。粥饭不择精与粗。世情谁更分妍丑。岩前睡虎唤不应。岭上白云招可友。方塘日暖水鸡飞。幽径草深狮子吼。上人远自中峰来。炯炯双瞳射牛斗。宝剑提将手面挥。神珠撒向盘中走。妙矣深明格外机。崭然肯落诸人后。他日当轩大坐时。为吾痛骂中峰叟。
　　此必居虎丘隆祖塔时作。后示蕴禅人者亦尔。以师退开元。东洲永禅师延之。互为主伴。以接方来。是故有志衲子。蚁慕而至。故后乃又有休居来云岩。偈债有千万。年头至年尾。迅笔写不辨之句也。

　　示超禅人

　　走石飞沙岁莫天。禅人来觅送行篇。鹫峰有则深深句。毕竟何人是的传。不是栗棘蓬。亦非金刚圈。太湖三万六千顷。黄河澄彻三千年。问口不在舌头上。休来担水卖河边。因甚如此。不直半文钱。
　　始初但欲作四句律体而已。乃变而续之。成古风也。

　　示蕴禅人

　　一句截流。乾坤暗黑。不向己求。岂从他得。未兴一念恰完全。才动舌头成过失。达磨不西来。少林空面壁。二祖觅安心。截却臂一只。水乳曾未分。鹅王择而食。还它过量人。尽力提得出。岂不见吾祖睡虎曾有言。画断生公葛藤。笑倒点头顽石。广大门风要力扶。休将日月虚抛掷。

　　送要禅人游台雁四明

　　天台山高不可上。上时牢把山形杖。龙湫水深不可[奭*斗]。[奭*斗]时须用无底盂。山形拄杖无底盂。上人亲手能提持。江头梅梢玉始破。溪畔柳眼青方舒。目前一一露真智。世上扰扰谁能知。试问寒山子。题诗在何处。风瓢历历鸣高树。亭前两朵优昙花。抱子黄猿尽偷去。更探诺讵罗。瞌睡醒也未。袈裟裹却头。开眼不见鼻。崖头悬泉泻不竭。喊空颠石飘霜雪。何时有约出山来。蹴踏骊龙双角折。笑倒长汀契此翁。布袋满盛乾屎橛。

　　送琏维那游台雁

　　道人游天台。亦复登雁宕。凌晨看瀑布。遇夜宿方广。空潭蛰蛟龙。细路蟠巨蟒。昙猷但宴坐。讵罗亦来往。神通乃小见。佛法岂可罔。足下烟云生。太虚日月朗。万象围绕时。青天须吃棒。此行真壮哉。百岁未为枉。他日再相逢。眉毛应策上。

　　送赞首座省母

　　睦州昔日曾编蒲。二时粥饭气力粗。嘉禾人来拶折脚。忍痛不得双跏趺。才入雪峰门。拄杖吞乾坤。步行骑玉马。赤脚登昆仑。人天眼目有如此。古今天地皆相似。三千里外忽归来。啐啄同时母与子。他日再相逢。拍手歌春风。虚空一扑碎。大地无行踪。

　　送勉侍者

　　永嘉一宿留曹溪。勉禅三年在吾右。果然佛祖不同途。脱略从前旧窠臼。更将五采画牛头。点额黄金夸好手。如斯标致出天然。堪续牟尼子孙后。万机休罢眼上眉。千圣不携露双肘。当时香严亦何事。忽尔此言成过咎。踈山不肯我自肯。岂待香严再开口。勉禅归去举似渠。不似踈山招倒呕。

　　送允维那归四明

　　休居来云岩。偈债有千万。年头至年尾。迅笔写不辨。是句与非句。一一从头刬。子细审思量。岂是了事汉。腊月三十日。赢得手脚乱。不如兴化师。当断即便断。大棒打克宾。罚钱趂出院。虽是死马医。就中有机变。后学参禅者。明取这公案。勇猛着精采。莫受人转换。譬如涉重溟。直是到彼岸。南海波斯念八还。西天胡子来真旦。

　　玄藏主求入山卓庵

　　道人中峰来。云是金华人。郁密梼树中。曾结大士因。无钱买衣补破衲。随分不管富与贫。松萝为庵荜为户。黄叶暖膝猛兽驯。如来正法眼。左右七八斤。有时一[翟*欠]瞎。大地无纤尘。休居仰望不可及。何况寒山拾得梁宝志。一见合掌礼意勤。更须抛下手中断贯索。捉住五色天麒麟。

　　传上人求演福听教请益南叟首座

　　我观此说明如日。一一当人口中出。佛性天真本现成。直下了然超百亿。念经念佛复念法。昼夜舒光照尘剎。翻身直上白莲华。挂体垢衣犹未脱。男儿学道贵猛利。方便门开成第二。客尘扫荡数三千。显出无边真实义。法法既圆成。心心皆具足。十劫坐道场。六六三十六。是名真法供如来。撒手悬崖这一回。南叟老人亲荐得。不妨舌底起风雷。

　　示圆侍者(因举钦山问德山机缘。大愚芝云。钦山只顾其前。不顾其后)

　　天皇龙潭与么道。未问已前先入草。德山之棒不虚施。粉骨碎身无处讨。钦山顾前不顾后。岂解腾身藏北斗。大愚雪上更加霜。伸出苍龙玩珠手。话头久矣无人识。尽谓德山机用密。那知大事合如斯。证圣超凡承此力。圆禅侍我来浮佛。曾把斯言细征诘。编逼教渠没处寻。黑漆竹篦当面握。如今各在天一方。袖香忽尔来其傍。更持此语为拈出。奋迅金毛恣返掷。

　　送逸首座归越州云门

　　道人说法天宫来。舌头滚滚生风雷。双峨棱层智剑竖。碧玉宛转神眸开。机锋不受摩诘触。妙语自许天人猜。苍鹰掠草走狐兔。骏骥伏枥惊驽骀。他年大坐万象绕。佛日欲晚宜昭回。衲僧眼活正如此。若不如此胡为哉。肩上乌藤生两翼。忽尔寻思越山碧。扣门别我去匆匆。江路霜风凛寒色。云门六寺相掩映。山色溪光尤绝胜。贺家湖上白莲华。见之心净眼亦净。斯言勿许洞山知。今日风光昔日非。若教昔日如今日。未必当年赋不归。

　　次韵送连维那游洞庭

　　洞庭山水深且幽。山中木落惊高秋。人家门前种梨橘。梨多橘熟岁不忧。琳宫佛宇相连并。下有白银三万顷。鹫岭蓬莱不易登。此中宛是神仙境。渔翁出没忘近远。手中闲把丝纶卷。国去那知范蠡贤。蒪香岂识张翰面。芦边柳下敲鸣榔。波头惊起沙鸥双。得鱼入市买酒吃。醉倒不觉寒涛舂。卢公说法天人来。方池水涌莲华开。至今遗像凛生意。礼足不敢惊飞埃。禅人此去诚嘉赏。藤鞋竹杖穿云上。路转峰遥不见人。一声长啸千林响。粗语说禅人不喜。□□去禅真有意。我今非去亦非留。诗亦不成禅不是。
　　脱二字以俟后来。

　　送断江首座月江藏主游江西

　　达磨不来东土。家家有盐无醋。二祖不往西天。艹鞋耳断无人穿。佛非佛兮祖非祖。此道分明贱如土。盖色骑声作者谁。与君更把从头数。孰云马簸箕。悬羊卖狗无人知。振威一喝三日聋。耳朵依前两片皮。孰云白拈赋。佛法无多会不得。大愚肋下筑三拳。饭白还从米中出。江西法窟自古多。如今此话诚如何。不信更上五老峰头石上看。只有山北山南葛藤绊。
　　此乃断江恩和尚嗣横川珙禅师。月江印和尚嗣虎岩伏禅师。

　　送怠侍者归天台兼简东屿和尚

　　家山好家山好。绝壁危峦分鸟道。昔不曾来今不归。知心尚有寒山老。寒山作诗无题目。石上松根寄幽独。金莺啼处白云飞。黄叶落时歌一曲。休居平生懒开口。咄咄拟题三百首。正音决定有谁知。古也不先今不后。南阎浮提人我山。上者极易下者难。去与溪边石头语。他日重来结心侣。
　　金莺白云之句。此老人亦自为之喜欤。於是不觉重出也。而其於下所承之句又别。可谓活矣。

　　送僧之永嘉

　　道人八月来东禅。新春又买东嘉船。归心切切有如此。定不枉费蒲鞋钱。永嘉曾作曹溪宿。高风岂是无人续。算沙入海谩劳神。不如且唱还乡曲。休居石钵破来久。夜来欲传谁出手。他年补缀得完全。白饭满盛将喂狗。

　　送肯禅人之大都

　　肯禅不自肯。亦不肯他人。但肯佛与祖。此理难具陈。昔日老韶山。曾问多口因。一语不覆藏。吞却赤肉身。休居无此机。但感请问勤。每坐浮佛堂。狮子惊嚬呻。森罗及万象。消殒归一真。七棒对十三。八两即半斤。明明绝回互。历历分主宾。朝来别我言。去踏京华尘。叮咛善参学。所得斯日新。当礼灌顶师。为法忘疲辛。毋但事空言。虚负平生春。

　　赠鲁松庵茂首座号孤云

　　道人昔日凌霄峰。夜多说法升天宫。三百五百闹浩浩。为渠一一开盲聋。孤云出没本无意。何时来此青山中。高歌几曲碧云合。下视万境红尘空。青松尚识鲁君子。白石定有秦人踪。竹床坐久侧两耳。上塞下塞鸣悲风。当年兵气王山谷。想见艹木皆英雄。古今梦事有如此。胡不蹑足游空峒。汲泉煮茗供一笑。出门又在山之东。

　　星学王松斋携东洲和尚偈求和

　　三世如来同一性。蠢动含灵无多剩。若言狗子佛性无。丧却赵州穷性命。未得个入头。须当发深省。蓦然打破牢关。高佩毗卢正印。印泥印水复印空。於一切处无不正。上不慕诸圣。下不重己灵。壬癸人属水。不怕毛头星。腊月花开。冬行春令。松斋直下承当。诸境自然清净。

　　送信禅人之南屏

　　但信自己即是佛。於一切处皆天真。须弥峰高日卓午。大洋海底风蓬尘。不与万法侣。便是逍遥人。若从宗镜堂前过。一喝须分主与宾。

　　示满禅人

　　道人行处如莲华。不着泥水初无他。如王宝剑握在手。斩尽一切诸妖邪。须知自己佛与祖。亦是现世生冤家。巍巍堂堂是什么。壁立万仞如悬崖。诸方既火葬。我此但活埋。当头一坐断。岂受人差排。神通光明藏。受用俱偶谐。满禅如此穷教彻。此是休居真实说。

　　送觉首座游京都

　　去去实不去。楖栗一条生铁铸。来来实不来。门前古路生苍苔。烟尘漠漠几千里。白日照曜黄金台。顶门眼既正。人我山当摧。一举四十九。捏聚还放开。所以佛祖机。不着言语该。风行即艹偃。处处兴云雷。丈夫行脚有如此。燕南冀北诚悠哉。使夫德山临济。闻而欢喜。见而赞叹。是谓法王之真子。可以展三玄戈甲。列五位君臣。大张炉鞴之才。天上人间不可陪。咄咄。

　　送珍藏主游西湖

　　天何高地何厚。南北东西成队走。塞破虚空一窖无。倾出神珠三百斗。取也不在进前。舍也不在落后。一物不将来。谁道空双手。丹桂飘香十里湖。小艇轻舠卖菱藕。

　　送权禅人参东禅

　　权衡祖道无今古。四七二三难比数。忽然突出三脚驴。踏碎虚空无寸土。眼上眉毛双卓竖。倾出黄河清到底。少待与汝都揭翻。洗光佛日诚不难。善用其心於一切处。佛祖难窥人天罔措。大千沙界没丝毫。八万四千风过耳。全暗即全明。法尔浑不尔。跣足肩担走不休。抬头撞着自家底。阿呵呵。古往今来争奈何。

　　送宗知客

　　天无门地无户。南北东西有何数。一句临机万仞崖。三玄指出千差路。草底捉飞鹰。树头走凉兔。水上辊蓬尘。大地无寸土。相唤相呼去吃茶。记取日轮正卓午。

　　送训藏主回江西次一山和尚韵

　　山高水远。峻陟清临。见成一句。不用沈吟。破一尘出大经卷。截千差随机浅深。三世如来休拟议。把手共行无可比。坐断乾坤向上人。不留涓滴西江水。百丈重登马祖堂。当头宝剑舒光芒。振威一喝万象怖。衲子至今成祸殃。黄檗老婆心。闻之惊舌吐。何似浑仑擘不开。三千里外无人举。

　　示谦禅人

　　谦以学道。退以立身。万机俱罢尽。方是本来人。聚十数雷为一喝。临济宗风不劳拈出。揭百千日为一照。洞山宝镜犹涉纤尘。不堕三玄三要。休分五位君臣。无孔铁锤成队走。入门一只重千斤。

　　与玻禅人

　　入门须辨主。泥水当时分。未暇开口话。凭谁子细论。休将正法眼。唤作破沙盆。当如十影驹。一跃登昆仑。巍巍三界内。何处不称尊。

　　送文禅人

　　至言不文。至理不华。现行三昧。岂在周遮。青天廓彻万象露。明月夜照千人家。无心自合道。有愿不撒沙。东行不离西行利。问佛解答三斤麻。

　　送铣维那归天台

　　白云口里道。谁敢道不好。此话诚未然。休向句中讨。如王髻中珠。得之方是宝。天台铣维那。志气非艹艹。遍历宗匠门。所得恨不早。认着大哥妻。元来是阿嫂。此行归故乡。去问寒山老。黄业满阶前。便是来时道。

　　与瑄禅人

　　雁荡山中看瀑布。铁壁银山全体露。拄杖头边拶出来。南北东西赠行句。昨登浮佛堂。不说来何处。顶[宁*页]眼豁开。师子吼无畏。惊倒瞎驴儿。踏杀老鳖鼻。唤取东村李大公。为吾拽却茶轮去。

　　送岸禅人归东禅省师

　　汝师黄檗非干我事。放两抛三。丁一卓二。托开无位真人。捩转衲僧巴鼻。非不非是不是。截铁斩钉须荐取。镜里迷头演若多。水中捉月休居士。一句定乾坤。大棒打老鼠。笑倒秘魔杈下死。归去东禅举似师。金圈栗棘凭谁委。

　　鞋匠皮生求

　　祖师遗下一只履。日炙风吹难比拟。有时裁作七八片。依旧完全缀将起。针孔线蹊成佛事。剎剎尘尘宣此义。岂特衲僧脚底下。不是放身舍命处。寸长尺短俱有功。添多减少皆从容。皮生手段更绵密。妙处不与寻常同。相逢莫问会不会。果然着着超方外。象王蹴踏震乾坤。海底须弥都喝碎。诸方浩浩称宗匠。毕竟有谁依此样。但把工夫压当行。莫较三文并两镪。

　　剖禅者求

　　栽田博饭真难得。不似杨歧个老贼。夺食驱耕手段高。湖南长老何曾识。芝塘湖寺剖禅者。越格超宗颇奇特。受向门前弄土沙。两手扶犁水过膝。殷懃觅偈休居翁。休居患哑还患聋。有时信口道一句。逼塞大地凌虚空。须弥为笔海水墨。描写太虚成五色。拟向阶头卖与人。笑倒寒山并拾得。

　　送林首座省亲

　　睦州昨昔参黄檗。杰出丛林古标格。至今大义塞乾坤。渡口波澜犹拍拍。米山闭户编青蒲。炊饭为母供朝餔。韶阳曾来拶折脚。家风委地谁能扶。古山久矣明斯旨夺食驱耕难比拟。倐然别我还天台北堂萱艹香风起。春深有意重归来。杪罗满树花应开。不须更问石桥水。浅深且与握手同徘徊。

　　送瑰藏主归游天台雁荡

　　道人手握智慧剑。妙用纵横电光闪。东禅虎丘没奈何。雁荡天台归弄险。石桥下有蛟龙蟠。淙淙西涧惊涛澜。不妨信脚一踏断。毋使大地人跻攀。龙湫水深不可测。雪瀑翻空云洞黑。讵罗出入无定踪。拟欲追寻何处觅。如来藏里摩尼珠。昼夜炯炯寒光舒。逢人倾出一栲栳。知音自会掀双眉。

　　次韵赠陈待诏自号春野牛

　　野牛便是沩山牛。只要识取这一头。辽天鼻孔没可把。东触西触饱即休。吾今为汝施鞭索。从前水艹都拈却。饿到皮消骨烂时。头上依前戴双角。

　　送姚希声善子平数

　　韶阳一曲超今古。不属宫商角征羽。天上人间和转难。只个腊月二十五。子平得之能变通。解别费贱分吉凶。正音历历播人耳。岂在造化推排中。三世如来传此曲。四十九年歌不足。始终一字不能宣。拈起花枝眩人目。达磨面壁经九年。欲高其唱犹未然。雪饕霜[虎-儿+匕]冻不死一死忽吐春风前。桐江有叟杨希声。格局向背俱分明。休言只学子平术。端与韶阳调平出。

　　送德藏主

　　黑风卷雨敲琅玕。雪雹打碎芭蕉坛。寒山拍手拾得笑。但觉眼底云涛翻。道人何事两眸碧。掌上摩尼耀红日。照见三千剎海中。鱼鳖鲲鲸头角出。休居曲费平生力。香饵钩头分曲直。放去收来只么休。毕竟水寒都不食。摩尼珠摩尼珠。莫教海底骊龙识。当时临济不解惜。被人唤作白拈贼。

　　题痴绝和尚法语普说卷后。就普说中所举机缘成偈

　　痴翁说法如云雨。漉漉口中都是水。当知此水无竭时。浸澜虚空殊未已。五须弥山笑点头。万象听之亦耸耳。强顷无过是衲僧。见此亦须毛骨竖　谕子母啐啄同。一历耳根发欢喜。情尘交结任纵横。世缘逆顺头头是。心之与道是何物。况复更分一与二。大智圆明廓顶门。方便随机聊指示。荆公受气刚且大。曲刚大故问佛意。老元不答犹更亲。言词文彩义理备。当时文公亦何为。扣之愈力障愈炽。道存目击脱盖缠。一刀两段见猛利。更甘淡泊似头陀。便是人间第一义。紫岩昆中贤且明。忠义文章世无比。殷懃报母德□□。请法老谦不容易。赵州狗子佛性无。截断根源消一句。山河大地当时空。自己灵明无着处。米胡两眼如电光。应机接物等游戏。既能索笔判虚空。胡为不识王常侍。狮子从来解咬人。逐块韩攞徒拟议。忽然会得也不难。八角磨盘空里住。我观痴翁说此法。譬如时雨沃大地。纤洪长短悉沾濡。随其根力乃发耳。稽首说偈为赞扬。同证此翁根本智。尘沙亿劫常现前。胸中切勿留元字。
　　所脱数字。以俟后来。

　　和东屿和尚示[打-丁+(与/手)]藏主

　　寥寥祖室生光彩。千百年来古风在。一句浑仑擘不开。抛向千人万人海。太虚不受尘医沾。经头以八无人参。当胸叉手问什么。一字不识犹谦谦。有伎俩兮无伎俩。总是隔靴抓着痒。何如一镞破三关。截断百千闲妄想。笑倒东禅个老翁为人彻骨鏖清风。不惟除却苦热恼。直与大地开盲聋。

　　猷藏主相访

　　道人来凌霄。打我松下门。开门见颜色。笑语春风温。人生会面难。感此气义敦。祖道如何陈。勿以言迹论。明朝出门去。赤脚登昆仑。
　　此公盖是最初与师相见时欤。是后往往随逐之。鲜离左右。蒙在保宁时。为座元。见其为人甚敦笃。所学与夫写染俱美。讳良猷。号仲谋。出世住溧水无想。今住温州仙岩。为师承嗣。盖其所自来。始於斯耶。

　　舟中在感

　　我生近桑榆。万事灭料想。幽居傍深林。回首脱尘鞅。看云但高歌。对月或抚掌。乘风度涧壑。坐听松韵响。枕石傲许由。麾手谢元毫。胡为事行役。徇物聊俯仰。孤踪若萍蓬。飘忽随荡扬。朅来江海游。波浪驾轻桨。风餐晓气浮。水宿夜潮涨。篙人拂晨霜。飞雪洒头上。新春有余寒。旭日照万象。明朝到匡庐。足以慰嘉赏。
　　题曰。舟中有感。乃有万事灭料想。并殉物聊俯仰。及明朝到匡庐之句。盖是赴永福之命时所作欤。又有赴番易。请舟至池口。阻风所成者。以所写本脱误殊甚。故不复收。

　　次韵送持首座

　　三五十五。南山石虎。二三非一。鱼稠网密。放去收来。有何法则。擘开临济三玄。[翟*欠]瞎顶门一只。鼓无明山上之云雷。轰烦恼海中之霹雳。不惟三世诸佛六代祖师天下老和尚。胆战魂惊抑使毛凡道败善根非器众生一一眼横鼻直。是所谓天宫说法离四句绝百非。看象龙之峥嵘乾坤太窄。

　　次韵送合西堂

　　拈出分明主中主。何须更击雷门鼓。声前领旨谩徒为。句后精通非衲子。显出百千三昧门。象龙杂沓狐兔奔。虎须倒捋笑临济。不妨卖弄闲精魂。从来此话无人识。鲁祖见人空面壁。垂慈端不在多言。万别千差宜赏识。顶门电卷星驰。脚下波翻浪激。杀活临时。箭锋相敌。土上加泥施棒喝。拄杖聊将太虚拨。东西南北没商量。八万四千俱解脱。岂特如此而已。更看辉天鉴地。

　　次艮岩和尚心庵歌韵

　　幻住老人刚咄咄。一个心庵着不得。只知开口便成非。当年马祖如何即。天边明月不可比。庭际雪寒何处觅。也不唤作庵。也不唤作物。无名无字尽包藏。三界茫茫有何极。长伸两脚眠快活曾无敌。四面没遮栏。太虚何迫窄。从教拽下面前帘。是圣是凡俱不立。若言万象是同参。我道偶然成窒塞。镜无尘休更拂心是庵兮庵是心。限甚天南并地北。

　　送仲禅人参径山

　　多人乞语上径山。仲禅亦向那边去。集云峰下四藤条。拈来打落龙王鼻。钦师被惑犹等闲。岂在马师圆相间。即今休居只亦哑。他年来必无人骂。

　　送瑛禅人之庐山

　　瑛禅来澹湖。两夏如一日。四大虽少安。一念颇真实。咄咄听吾言。扎扎用心力。舍近而趋远。举枉而措直。所以日用中。有损而无益。三玄妙法门。何曾立阃域。佛祖本同途。太虚无影迹。有如摩酰罗。竖亚眼一只。息妄当自知。求真转难觅。此行游庐山。参尽好知识。万境豁然空。神机逈然出。他日再归来。掀眉笑何极。

　　送辉禅人游浙

　　三要三玄。鉴地辉天。权实照用。眼目定动。妙挟兼带。遍周沙界。一一分开有主宾。全机出没俱无碍。住则不似。似则不住。浙中清水白米。吃了知惭知愧。顶门[翟*欠]瞎摩酰。管取拈匙放筯。

　　送宁藏主

　　宁可截舌。不犯国讳。一句截流。长人入水。转得身来万仞崖。千重百匝难回避。拈灯笼击露柱。昆仑儿。眉卓竖。烁破摩尼藏里珠。无限清光照天地。

　　送溥禅人游岳

　　南岳山高。澹湖水浅。山高难登。水浅易见。拟把长竿钓巨鳌。莫教失却钓丝线。水茫茫。寻不见。踢倒峰头八字碑。娘生两眼明如电。

　　次虚谷和尚韵送觉侍者

　　出袖入袖金锤。从来佛祖传持。不问是凡是圣。一槌击碎无遗。信手拈来不择。物物头头暴白。须知万里神光。到处辉腾显赫。岂在多多和和。特地讨缝吹毛。若不当头坐断。转见以讹。传讹。渠深自然有水。空洞元无表里行看五髻峰头。井底蓬尘竞起。摩尼咤哩悉哩。总是吾家奥旨。
　　宗门达士。所倡法句。非同新学小生。习为声律嘲风咏月之诗。乃拘拘为韵也。但以声音聊彷佛相近。即押为韵耳。然若夫浙人雅音。出口成章。自然谐叶。必不押毛字同和字作韵。唯福建问尊宿。往往押高刀毛毫等字於歌戈韵内耳。虚谷和尚。乃婺州人。婺虽在浙。而语音甚为聱牙。今押毛字於和讹字间为韵。盖其乡音耳。又每见福建间语音高音歌刀音多毛音摩豪音和。且如於今东山空禅师偈颂。盛行於世。槩可见也。如四威仪颂。押到字与坐个字作韵。又押做字与住醋字作韵。又押道字与座字作韵。如此者盖亦略相近耳。又凡人曰。蛇虎等尾曰尾巴。乃正书巴蛇之巴字。平声。邦加切。而东山送琏兄之云门偈。押在去声韵内。字作尾靶。乃去声。必驾切。且靶者。乃是辔革。御人所把处物也。此乃大达宗师临时落笔。但以示人真正法眼。谁管谁何。今者后生。略去参禅。唯欲学习言句。又奚可同年而语也。

　　送福藏主游径山

　　江浙迢迢去复来。水餐风宿兴悠哉。须知入林不动艹。从教古路生苍苔。酬僧问字但与说。不说此道今如灰。君不见。峰头万仞龙门开。宿客不来鱼曝腮。
　　此亦是律体。变为古体也。

　　送义侍者游浙

　　胜义谛中真实义。八万四千尘劳门。一句不来惭拙讷。黄河九曲出昆仑。珠有采而川媚。玉无瑕而石温。行尽吴头楚尾。眼头清浊须分。扬下犀牛扇子。等闲坐断乾坤。四七二三俱罔措。百千诸佛竞头奔。
　　此一首又别。前六句声音。似李白诗。后六句不似也。又自第四句。至第五第六。乃逼似。

　　赠吴实山卓庵

　　学道身心贵真实。到此不分儒与释。果然一念顿忘怀。世出世间为第一。众生日用总现成。取舍行藏无固必。神通宝藏莫它求。性地圆明从此。出番阳信士吴实山。志愿坚凝等金石。与妻陈氏发大心。誓脱尘劳烦恼域。贪瞋世网正交罗。人我稠林亦深密。实山既握智慧剑。陈氏亦修慈忍力。资财抛掷付儿孙。梦幻光阴同瞬息。求真息念理自明。绝世攀缘屏人迹。剪菑除翳结艹庵。越圣超凡离心识。南山嵯峨耸苍翠。宝林华树相连直。道人不出心地间。出亦何曾惹荆棘。念经念佛复念。法无欠无余无得失。但从此去乐平生自然获证波罗蜜。

　　赠上藏主衡维那

　　佛祖从来没踪迹。南阎浮提人不识。道人昨自庐山来。家在天台石桥北。自言此道今荒凉。不辞趼足来番易。江边捞波黑如漆。三人欲买何人强。休居年来腕无力。谁解提携古刀尺。且坐同烹屋后茶。铁磬听敲甘露室。

　　次东屿和尚韵送辉首座

　　睦州昔日来韶阳。入门吐气凌诸方。当机一拶脚为折。至今负痛呼苍苍。东阳首座振金锡。开发人天轰霹雳。辛辣过如老睦州。不扫其言扫其迹。春风烂熳闲枝条。剪除况有如意刀。操来远远入吾室。不惮水阔并山遥。搏空万里看鹏举。谁听喃喃梁燕语。五叶花开正此时。动地惊天方可矣。

　　次必大饶居士韵

　　达磨不会禅。夫子不识字。各各不相知。胡为立宗旨。迢迢空劫前。浩浩俱周圆。三皇及五帝。此土并西天。有如屈伸臂。展握掌与拳。要知大化中。扰扰生死根。无心即是道。契理元非禅。愿言着精采。母守痴肉团。

　　送长江西堂

　　禅翁有口自解说。说着令人舌头结。况是亲登卍字堂。当轩大坐分风月。怀哉小释迦。伎俩一何拙。梵僧才跨门。便好当面截。更待呈神通未免系驴橛。何如足峰头。临机看施设。言行既相应。着着自超越。峰头白浪翻空出。井底蓬尘遮白日。时来忽到澹津湖。穷教到底无涓滴。话别欲何之。还寻旧山去。袁州城里闹啾啾。法身惊起无寻处。

　　送箎藏主与师造塔

　　去去何处去。深秋木落霜风起。来来何日来。明年二月桃花开。抛沙撒土呈懵袋。青天白日兴云雷。祖师一只履。寥寥千载留熊耳。东山老人气力粗。跣足肩担在半途。杨歧一顶衣七穿八穴无人知。鹫峰深藏岁月久。两手持来渠不受。先师灵骨今犹在。归去欲添黄土盖。君不见。踈山造塔曾大嗔。三文两文酬匠人。

　　送古霞然书记

　　道人住在西湖头。时来忽作姑苏游。胸中万卷若灰烬。量外一句如川流。夜深对坐群象息。石火电光照四壁。尽道当台镜有神。谁知大海空无滴。双峨峰前一条路。去去来来几朝暮。明日前村又有齐。得钱买緉青蒲鞋。

　　送僧上天目见魁首座

　　无明业识成何物。一念不生空突兀。须弥崩倒大海枯。信脚踏翻师子窟。我生自秉智慧剑。白刃中挨赤身崄。抛来掷去石火飞。叱咜喑鸣电光闪。如今还坐青山颠。水间云净心悠然。瞎驴灭却正法眼。石上迸出黄金莲。君不见紫垣道人天目山。垢衣[土*孛]窣烟云间。调高一曲无人委。见说发长过两耳。

　　送西国昙藏主

　　天无四壁。地绝八荒。道无南北。遍界难藏。唯君二十年。树北光明幢。声前非声色非色。顶[宁*页]一着超诸方。驱耕夺食直易事。移星换斗诚难量。我来白云乡。荷负心已忘。螺蛳蚌蛤梦。彻见威音王。何由得一语。万里充资粮。猛虎不食伏肉。俊鹰那打死兔。明朝拄杖头边。管取乾坤独露。

　　火后送僧化藏经

　　五千余卷非干舌。业识一团遭火爇。可怜三世佛慈悲。立在渠傍听渠说。文殊普贤心胆寒。至今不得成泥洹。观音大士妙智力。不将耳听将眼观。如今又是几百年。最初一句无人宣。但知力尽道不得。炳然字义何周全。斯言尽是纸上语。居士无心解相许。一毫头上定乾坤。转大法轮而已矣。

　　送舜禅人游庐山

　　去去来来。有甚凭处。寒暑到来。如何回避。摇扇取凉。伸脚打睡。日出东方夜落西。山是山兮水是水。五老峰头子细看。灵踪更在猿啼处。

　　送泉西堂

　　江西湖南与么去。草鞋包在袈裟里。不是云门语路深。发言未必能容易。云门脚折不解走。七尺乌藤携在手。有时撺出南山蛇。触着便作狮子吼。玄沙没柰何。叉手在背后。虽不用南山。难塞别人口。湘南潭北云悠悠。[褒-保+公][褒-保+公]不尽长江流。兄呼弟应笑复语。左提右挈皆良筹。他年莫道石头滑。到我一举还一喝。

　　送珍藏主到庐山

　　衲子工夫论实地。不在那边并这里。从来毫发不相瞒。千古万古播人耳。深秋落月千峰雨。庐阜看云三百里。有问经题字若何。不消注脚分明举。

　　送福维那

　　兴化打克宾。罚钱趂出院。澹湖明窗下。安排叵成现。声前明杀活。手面存机变。减少与添多。所得亦不浅。佛手开驴脚展。脑后神光如闪电。袖里金槌影动时。海门惊得波涛卷。夫是谓之道人行处如汤消氷。无踪迹之可求。在临机之方便。分三成六兮宜自看。江上西风急如箭。

　　送海东昙侍者入浙

　　家住海门东。扶桑日先照。万里复南来。此心俱了了。杖头水石烟云。眼底风帆沙鸟。索取一颗明珠。等闲倾出栲栳。落落神机转不难。茫茫手面谁能晓。炜炜煌煌兮可贵可尊。寂寂寥寥兮非大非小。更探骊龙颔下看。归来说与休居老。
　　此乃即今之寂昙西堂也。余住净妙时。谓余曰。所得古林和尚法句。至高丽失之。乃出纸以口诵。使余书之。迨今又十余载。复会於此。乃以余所书揭於寮中。不差一字。

　　次韩知事韵

　　余生在空门。苦乐皆可受。万事如鸿冥。焉能同狗苟。放浪虽任真。戒律还自守。大法适浇漓。祖肩当荷负。纵横妙用时。一一启聋瞍。当锋啮镞机。斫垩运斤手。物我既相忘。谁能分薄厚。兢兢惜寸阴。几见日入酉。堆床万卷书。祇可供覆瓿。氷怀藐姑射。岂类效颦丑。世态等浮云。倐忽变苍狗。怜君佐幕才。卓荦昌黎后。固无排佛篇。富有辨河口。不特事廉明。抑且识休咎。文章有源流。渥泽乃能久。八尝登清台。苦苦萦印绶。感德贤士趋。闻风奸吏走。政轧暴胜之。行比公孙丑。视彼琐琐徒。才能空赳赳。焉能使风俗。纯爱如孟母。华裾谩骈阗。莫择贤与否。且评有公论。此语能会不。君看尧舜时。王佐岂多有。皋夔与稷契。落落众星斗。沛泽及斯民。如解倒悬纽。怀哉商道衰。暴[虎-儿+匕]共刲剖。箕子但佯狂。恶来名不朽。天赋自有由。难将仁义诱。微生值明时。暮景及耆耇。凌霜羡松柏。凋秋叹蒲柳。美不爱芝兰。恶不病莨莠。鸠鴳适枋榆。麟凤集郊薮。饮啄但随缘。终不离畎亩。岂知禅宴余。得此方外友。轩渠见真情。破戒为姑酒。剩采湖上芹。少割园中韭。坐久壶未倾。诗成已千首。休夸十丈莲。谩说如船藕。学幻匪吾真。言哤乃尘垢。至道本自然。古今同一偶。千里立机关。百匝开户牖。三玄泥水分。一喝师子吼。当知惊雷门。岂在击瓦缶。凉风从西来。洗我炎热怮。琅琅读君诗。侍立环左右。信笔聊续绍。字字为君寿。

　　送辨侍者

　　大巧若拙。大辨若讷。口边白醭霏霏。脚底红尘[土*孛][土*孛]。坐断乾坤。色前不物。三千年激浪奔鲸。九万里捎空俊鹘。明暗路歧。圣凡窠窟。归来临汝峰头。试看全机出没。

　　和定山和尚韵送篙侍者参径山

　　大元国里多禅师。一个两个千万个。本无位次可安排。曾把虚空都塞破。山头老古锥无大(唐佐切下同)得做大。万斛明珠信手撒来。不比诸方野狐涎唾。后生晚学参禅。知它道个什么。纵饶百炼精金。也被渠侬煅过。见量了无存坐。岂是拍盲摧挫。无非真实为人。直要空花结果。禅人此去遭呵。黄檗老婆心舌吐足可贺。

　　次韵示侍者

　　休居有口甜如蜜。点着令人肝胆裂。入户休将见解呈。望风只合频加额。门外湖波漾秋碧。白日无风荷露滴。须知此境出天然。绝胜咸池浴朝日。须弥倒卓大海枯。觉道既成甘露灭。

　　古林和尚拾遗偈颂卷上
　　古林和尚拾遗偈颂卷下
　　绣法被

　　一方方是一佛剎。一片片是一如来。少林面壁看不破。五叶一花从此开。

　　天源

　　一条寒瀑界青霄。声落沧溟万派消。向上有人穷到底。始知来处十分高。

　　毒川

　　一滴沾唇便灭门。滔滔东去更难论。百千诸佛同生杀。搅得沧溟彻底浑。

　　峻宗

　　祖佛门庭着脚难。万重崖壁万重关。果然挨得浑身入。振领提纲总是闲。

　　此宗

　　只者便是为人句。百匝千重总莫论。历劫传来到今日。单单留得破沙盆。

　　石崖

　　一片巉岩万仞高。孰云无路透青霄。有时拶着通身句。撒手全凭者一遭。

　　中山

　　四面孤危逈不同。巉然一簇插晴空。德云只在高高处。童子徒劳过别峰。

　　无己

　　四大何曾解累人。不妨剎剎与尘尘。直饶转得山河去。也是从前认识神。

　　同虚

　　无相无名等太清。目前万象自分明。个中若也论缁素。又是多添眼上星。

　　一庵

　　独坐寥寥绝四邻。白云流水冷相亲。浑无百鸟衔花献。门掩晴辉几度春。

　　竹所

　　森森寒玉绕虚櫩。多福曾将作对谈。曲曲斜斜谁会得。前三三与后三三。

　　蕙亩

　　泽国风光久不闻。眼头萧艾正纷纷。谁知九畹春归后。又向荒畦诔楚魂。

　　立岩

　　一片崭然耸碧空。孰云无路与人通。晓来一阵花狼籍。添得崖前藓晕重。

　　无学

　　胸中不留元字脚。祖师心印从谁传。拭疮疣纸五千卷。别有正眼开人天。

　　竹坡

　　渭川千亩即平原。曲曲斜斜在眼前。摆雨摇风提祖令。是真如境复何言。

　　月楼

　　万里无云转玉盘。几多人在上头看。古今只有寒山子。若不将心比亦难。

　　次韵夜坐无灯

　　祖师肝胆昔曾倾。解道无油不点灯。暗暗昏昏莫相笑。对人挑剔我无能。

　　次韵酬碧山祝总管访予怀祖庵五首

　　道韵如山不可攀。禅心似井更无澜。不因月下舒长笑。何事乘骖到此间。
　　道韵如山不可移。顶门一着亦曾知。钟声毕竟先来耳。靖节何因却皱眉。
　　道韵如山不可摇。间情犹复访吾曹。松头落日荒村远。破戒何妨送过桥。
　　道韵如山不可登。未应无发便言僧。银鱼紫绶真如识。堪作人间照世灯。
　　道韵如山不可跻。此身端与白云齐。不缘金粟称居士。争见莲华出游泥。

　　谢净提点寄秋扇二首

　　形迹踈来越两霜。寄将秋扇意何长。老怀只怕西风至。莫怪逢人少举扬。
　　细骨纤藤巧样圆。腕头力弱觉轻便。看它无意凉人处。不属炎炎造化权。

　　题墨蒲萄二首

　　翠藤斜落影团团。曾向晴檐月下看。不是和棚秋雨夜。黑风翻作老龙蟠。
　　一枝高又一枝低。风蔓牵长苦不齐。唤取金仙来下降。尽情收拾过凉西。

　　求灯笼颂次韵示之

　　一段光明聚作身。不劳挑剔自生春。有时沿壁天台去。笑倒石桥南北人。

　　净发待诏求

　　拈起霜刀尽刬除。不留些子做根株。晓来再把青铜看。只见横分眼上眉。

　　示镜藏主

　　平如镜面崄如崖。一点酬僧话未谐。演出更须重演入。大千浑不费安排。

　　次陆教授韵

　　大教污隆不易评。偶因池畔得欢迎。重看一幅伽陀上。尽是尘沙古佛情。
　　远公结社逢修静。道在何妨送又迎。千古虎溪流不竭。累人特犯欠忘情。
　　去去来来总强名。有何相送与相迎。才存一法难忘我。荡尽丝毫亦是情。

　　赠相士月岩

　　识得人多相便高。胸中元没一丝毫。夜来一片岩前月。无限清光在碧霄。

　　次东禅韵送孚侍者归乡

　　东禅一曲还乡调。音韵传来世所稀。赖有东嘉孚侍者。等闲拈起向人吹。

　　示铸知客

　　拈起茶瓯验作家。主宾分处定龙蛇。谁云猎犬无灵性。曾对韩公露齿牙。

　　送竹鹤与郑郎中寿二首

　　竹有高枝鹤有龄。画堂宜并老人星。锦衣不用朝金阙。自有芝书出凤城。
　　春风桃李正斯时。谁敢违条把寿卮。只合指它千载柏。与公同作岁寒期。

　　次韵答陈治中二首

　　乡曲难忘是道情。胸中泾渭自天真。也知一见龙潭后。不怕横冈白蟒嗔。
　　湖海闻名已十霜。小舟何日到吴江。寄来佳偈清人骨。一夜灯冈忆老庞。

　　次枫桥韵送僧二首

　　觅得寒山偈一张。入门便觉菜柦香。不烦拾得重分付。自有丰干为举扬。
　　霜湿轻色露湿衣。白云深处怪来迟。破沙盆是闲家具。正是商量煮菜时。

　　寄无外僧判寿

　　凉秋时节近重阳。喜见优昙一朵香。手把茱萸语龟鹤。此生同生乐年长。

　　送全上人之东州

　　全放全收正此时。目前生杀看临机。明朝青海头边去。万里秋空一鹗飞。

　　送僧之南屏

　　句要新鲜说要长。不知无法可商量。南山白额令人怕。切忌遭它一口伤。

　　送僧归金陵

　　六朝烟艹正萋萋。喜见家林路不迷。潮满石城船到岸。山形丈子手亲携。

　　华维那求

　　洞里桃花处处开。阿谁不折一枝来。年年江上青山好。莫道春光尚未回。

　　送规藏主

　　大藏小藏八罗娘。举得完全尚欠长。浮佛尽情都说了。凉秋时节是重阳。

　　祝总管号碧山。又称栖碧山人。三十年前梦。一童行持金刚杵。令洗肠肚。言毕引至一池所。金莲万柄。楼阁穹崇。鼓乐喧阗。友人徐居士以偈赞之。出以语予。遂成十偈赠之

　　皇庆咸淳五十年。故交情重在书编。一时拈出人前看。铁画银钩尚宛然。
　　栖碧山人长者身。昔年曾梦见童真。倒持七尺金刚杵。信手拈来没半斤。
　　皂绦毡帽白衣衫。梦里相逢为指南。清净池边楼阁里。春风啼鸟语喃喃。
　　三十年前洗肚肠。到今犹带藕花香。定知八德池中水。沃尽众生热恼凉。
　　衣冠盛集殿堂深。鼓乐喧阗发妙音。人近华台童子笑。梦中惭愧远相寻。
　　沈醉春风复是谁。梦中消息我先知。茫茫三界皆非实。空里无花不用疑。
　　佛无诳语示众生。自是迷徒异路行。一个葫芦尖屋下。五湖烟景有谁争。
　　怡斋居士没来由。梦事将来作话头。赖是碧山元未觉。竹林斜月正深秋。
　　瓶内荷花遍界香。夜深钟作梵音长。不知童子何方去。留得春风梦一场。
　　大法何曾不显然。三千剎海广无边。当阳坐断毗卢顶。水自寒潭月在天。

　　寄子元先奉御

　　华骑亲从日下来。好山行尽到天台。云中五百闲尊者。喜见昙花一朵开。
　　历尽风波白尽头。闲情还忆旧交游。西风寂寞钱塘寺。多谢停骖为我留。

　　释乌回别流寄希白偈四首

　　人来一一扣行道。是圣是凡俱靠倒。万里云关灏气收。澄潭月落霜天晓。
　　半幅霜藤莫问安。弟兄情重话应难。自从迦叶传衣后。谁向门前倒剎竿。
　　白雁乍闻秋日薄。上下四维空索索。何人更把笛横吹。一声惊起辽天鹗。
　　仰看云影度天边。铁马追风着快鞭。安贴家邦是今日。好儿终不使爷钱。

　　佛成道

　　众生易度还难度。麻麦难吞复易吞。惠日有光舒不夜。觉华无蒂绽乾坤。

　　留故人

　　白云红树正清秋。踪迹胡为不我留。坐对天寒烧木叶。火炉头话互相酬。

　　送愿禅人

　　有愿从来不撒沙。古人此话休轻忽。若向诸方探水时。莫教踏碎苍龙窟。

　　送广南尚禅人

　　前三三与后三三。镇海明珠出广南。知识门头呈似看。一轮霜月照寒潭。

　　次上蓝竹田韵二首

　　声价喧传已熟闻。洪州城里大开门。看它结角罗纹处。百匝千重自解纷。
　　惭愧生缘共淅东。腕头随力阐真空。西山老亮能知不。春尽飞花处处红。

　　送僧礼祖

　　祖师门户尽蒿莱。径路何人为剪开。见说手平胸了也。不知何日是重来。

　　示寿上人

　　是身寿命无多日。古德曾言过隙驹。行脚又寻山水去。自家田地竟何如。

　　送僧踈山礼祖

　　问人声色矮阇梨。长处惊群几个知。见说木蛇今又活。入门须看令行时。

　　题挹翠轩

　　四面轩窗尽豁开。远山重迭送青来。白云也解知人意。为雨为霖去不回。

　　头听溪寮

　　返闻闻尽至闻心。杓柄拈来探浅深。终始不教声入耳。淡烟笼岸碧沈沈。

　　次雪岩和尚韵

　　佳偈携来至澹津。定知寂子是前身。贝多叶上香风起。散作人间一样春。

　　次孤云和尚韵

　　见得分明又不真。祖师巴鼻没疎亲。晓来驻日寒江上。天外出头能几人。

　　送楚上人

　　楚江城畔水东流。慎勿茫茫向外求。昨夜一轮波底月。澄澄无滓冷光浮。

　　送星上人

　　天上星辰端历历。人间万事竞纷纷。衲僧有眼觑不见。认作如来万行门。

　　送禅人上径山

　　憧憧都在半途间。惭愧禅人上径山。抉得龙王珠一颗。却来呈似老僧看。

　　袁叔英号静处求

　　闹处工夫静处看。世间声利不相干。未明万法皆如幻。欲出尘劳也大难。

　　彻维那求

　　古佛垂慈直至今。彻头彻尾老婆心。澹湖终不随它后。热喝嗔拳要汝禁。

　　送寿上人省师

　　去去参方复省师。昔人标格亦如斯。古灵岂特能揩背。一掴分明将虎须。

　　峻藏主之径山

　　知识门庭俱历过。澹湖水浅难泊船。凌霄峰头看日出。下有万丈蛟龙渊。

　　送惠禅人行化

　　大事圆成在咄嗟。莫愁途路苦波咤。三千里外逢知己。笔下能开五叶花。

　　示元新戒参仰山

　　胸中果不留元字。只合教参小释迦。若比大禅无伎俩。藤条虽折莫饶它。

　　寄顶山阑静长老二首

　　途路三千到澹津。故交情重别无人。快须张起漫天网。着意罗笼白凤麟。
　　一夜思量到顶山。便寻杯渡去何难。不如且用玄沙底。白纸封来也一般。

　　蒲萄无架

　　说与凉州使者知。屋头新蔓手亲移。临窗不欲撑高架。会见秋风着子时。
　　檐前插架枉施功。况有凉生殿角风。昨夜墙西看新叶。蕊珠斜络草窠中。

　　送敬上人

　　参方须具参方眼。法战须谙法战机。探水乌藤好牢把。莫同赵老到茱萸。

　　送源藏主江西礼祖

　　佛佛授手无言说。祖祖相传错指踪。八十四人阿辘辘。至今狼藉草窠中。

　　送僧上径山

　　一句分明直似钩。曾抛香饵触鳌头。何如抛下长竿去。坐看凌霄一网收。

　　送心源上人入浙

　　一筇烟雨出西川。正念圆成道力坚。佛祖门庭深似海。不妨重买浙江船。

　　闻杜鹃偶成

　　山头蜀魄暗消魂。古木阴阴郭外村。隔岸一声啼更切。去年吴地曾不闻。

　　悼横溪和尚五首

　　此日胡为独惨魂。故人千里死生分。不知黑漆柴龛外。谁伴茶毗出寺门。
　　吴江塔下三更别。巾子峰前一日亡。自是情深重凄怆。看来於道亦何妨。
　　幻灭幻生沤一点。真如真异路千差。髑髅前面菩提草。火后还应长旧芽。
　　重看昔日寄来书。尽是提持向上机。读罢不愁应不得。故人如此见还稀。
　　泣向风前酬茗瓯。死生端不与君愁。都缘祇树无多叶。一度飘来一度秋。

　　送满禅人之金陵

　　禅人别我上金陵。月棹风帆理去程。见说近来春水满。夜潮犹打石头城。

　　送僧

　　花偈联联说向谁。此心唯有老胡知。秋深时节重来也。与汝深加脑后锥。

　　送李郎中求药方

　　三方来处极艰辛。此日如何可授人。赖是世间医国手。不妨传去活疲民。

　　双头莲

　　并萼联茎出水来。一权一实一华台。忆曾八德池中见。特为金仙两足开。

　　次韵示小师虎维那

　　老我情怀岁月过。眼头诸子苦无多。破沙盆话千钧重。提掇其如腕力何。

　　田中十首并序(今收九首)

　　友人断江首座。留山中。会予田间归。方出迎。即曰。仆来吴数年矣。以灵岩虎丘二诗未就为欠。比来白云山深水寒。冥会二境之妙。輙易搜索。今成矣。冀剪裁之。予曰。诗非吾所长。方将以佛祖之道为己任。痛法社之衰微。惜后学之不振。行其所未到。[廿/马]其所不能。使其各各契证本地风光。开凿人天眼目。相与绍续。尚未有毫发之利。何暇事声律哉。比来小院。无可任之力。事无大小。必躬为之。洎往田间索租。而民奸佃猾。租瘠田肥。触境遇缘。皆贪瞋痴三业之事。以无上妙道。诱控之罔如也。然芦边柳下。鹭冷鸥寒。水肃霜清。风休月白。亦足资吾法喜禅悦之乐。不觉形之於言。唱而为偈。遂成十首。目之曰田中讴。实非诗可比也。试以录呈。
　　度日生涯苦不多。住山情绪合消磨。无端又向林中去。草舍茅檐特地过。
　　风急霜寒雨乍晴。数声柔橹出孤城。夕阳西外无人处。依约林梢月又明。
　　洋城湖里北风吹。拟欲停舟问阿谁。芦苇岸边枯树下。倚危樯坐过齐时。
　　水餐风宿到村家。相见无言一盏茶。说法利生诚有恨。道根何日见生芽。
　　禾已登场未变砻。田家那识住山翁。一杯村酒聊相劝。惭愧相忘礼貌中。
　　寄语山中道伴知。山翁江上事锄犁。村南村北愁人处。正是西风做雨时。
　　菜麦青青稻已无。田家犹自未还租。试将升斗论高下。便觉人前语话粗。
　　温良礼数金输我。机巧言辞不及佗。赢得眼前升斗利。不知身后事如何。
　　万浪堆中曾鼓棹。一蹄涔里亦扬波。黄童白叟休惊讶。柰此全机出没何。
　　古林先师。与断江和尚。共嗣横川。而所业县殊。田中讴序。其箴之欤。今此所收。然亦政不欲收其讴。以三复其序。可为学佛祖者之鉴。不能舍去耳。然若夫以断江之天资。与其制作之妙。脍炙人口。为当世之名人。亦希及也。若乃其能。以彼而寓於此。以发扬之。则又何有哉。而其否之。不知何也。

　　杂言六首

　　灵锋宝剑提归手。栗棘金圈束在腰。三个孩儿抱花鼓。莫来拦我面前跳。
　　佛祖机缘成话堕。众生业海苦炎凉。一尘不立重拈掇。大地山河自举扬。
　　既作如来大法梁。话头才举力须争。狗无佛性犹还有。车若行时牛自行。
　　般若灵光处处通。百千三昧笑谈中。德山不会末后句。白棒挥来伎已穷。
　　荆棘林中才着脚。旃檀林里未闻香。马驹踏杀四天下。八十四人无路行。
　　没弦琴上声犹在。无影枝头叶更鲜。不二法门都启了。维摩病也只如然。

　　山居

　　老去居山自有情。屋头泉石四时清。卓锥岂怕贫无地。鉴物唯嫌镜不明。满贮玉壶氷片片。高堆银碗雪盈盈。乌藤不动禅床角。时有风生万壑声。

　　寄贾经历

　　院幕声名独让雄。教门扶植见全功。道将行处形名灭。僧可尊时礼乐崇。莹洁一泓泉彻底。高名千古月当空。坐令寒谷回春意。尽在无私橐钥中。

　　湖边即事

　　三冬时节极荒寒。况在湖边水石间。氷合断桥留宿棹。柳枯危岸见它山。回途骏马来何速。过眼灵禽去不还。最是黄昏好风景。老梅枝上月团团。

　　次韵赠初心林学正

　　万事纷纭理可凭。山何能崄水何平。闲消白日情偏好。梦入青云念愈轻。洙泗立言诚足慕。鹫峰垂训亦分明。休将得失论高下。一榻湖山尽自清。

　　庵居自述

　　老去投间正合宜。蒲团枯坐只如愚。才关世念兼身念。便有名拘与位拘。门径艹深人罕到。地炉春早炭先除。明年五十重添一。不用频看过隙驹。

　　次韵寄东屿和尚

　　东屿师兄格调深。灼然超出世间音。直教落尽天魔胆。不独能倾学者心。执个平常休卜度。拟它机用莫担任。七穿八穴纵横处。鹘眼铜睛不易寻。

　　寄大梅东湫和尚

　　洞上宗师数莫多。独遗梅岭老禅和。拈来便用竿头线。落处不停机上梭。嫌佛不为应在我。借功明位合还它。当头一讳谁能触。自向风前唱哩啰。

　　妙禅人求

　　妙圆超悟正斯时。况是吾家跨灶儿。东土西乾无佛祖。南来北往更由谁。鹰抟俊翮离霄汉。龙玩神珠跃海湄。昨夜春风撼庭树。少林花绽两三枝。

　　益维那化香烛

　　祇夜伽陀发妙音。九旬修证见功深。十方诸佛同宣唱。百万人天共俨临。不独审除微细惑。直教征究本来心。香花灯烛庄严具。自有檀那为辨金。

　　次竹庄首座韵

　　力探沧海遍神州。萍梗孤踪任性浮。累见炎凉方觉晓。岂知蒲柳又惊秋。一身退缩皆方便。万事随缘得自由。幸有归宗镢头在。斩蛇机用对谁酬。

　　会了书记

　　焦公山中逢故人。喜将踪迹寄江滨。半生已透浮华尽。三际不来烦恼因。门外清波无透路。峰头碧井自生尘。此行岂在提纲要。郢匠徒夸斲鼻斤。

　　送僧

　　夹峤当年曾出浙。空禅今日又思归。吴中行脚经三载。桡下翻身少一机。船过洞庭青草宿。鸟[口*(衔-金+缶)]重障落花飞。溪山云月皆相似。作境商量久入微。

　　真觉溥首座相访

　　真觉堂中第一人。远来松下语殷懃。因思老懒成无用。爱子机锋妙入神。血溅梵天眉上剑。箭穿红日眼中筋。蒿枝大棒唆人吃。尊宿于今说老陈。

　　易上人礼祖

　　老矣无心继此宗。去寻诸祖礼慈容。从教脚下泥三尺。谁管人间路几重。铁石身心终不易。山林气象本来同。临行岂在频饶舌。自己光明处处通。

　　送僧下浙

　　试问行藏有甚忙。鄱湖住了又钱塘。定寻知识凌霄去。未必将身北斗藏。井底蓬尘才[土*孛][土*孛]。山头云树正苍苍。顶门眼活分缁素。不比寻常孟八郎。

　　陈宋二居士造黄连桥求

　　横空截壑架飞虹。一片精诚铁石同。不特为苏民病涉。直须要显自家风。三生愿力因缘在。千里江山活路通。从此黄连成伟观。试看人蹑晓霜中。

　　送间藏主之灵隐

　　大用还它作者知。顶门廓彻露巍巍。横行岂惮三千里。觌面难谩第一机。探水不愁猿臂短。论交多怕鹤群飞。鹫峰一柄生苕帚。蓦地拈来定是非。

　　会徐总管

　　诗礼传家古到今。此心端可合天心。洋洋浙右嘉声着。藉藉江东气象深。佛法金汤诚有赖。功名廊庙实堪任。定知不忘三生约。湖寺相看坐绿阴。

　　寄沩山长老

　　大坐当轩古佛场。虚空无口自传扬。横拈倒用分途辙。线去丝来较短长。展托不成须展托。商量未就更商量。相逢若只呵呵笑。罪过难教矮子当。

　　次韵送立知客

　　相逢何必举茶瓯。已见丛林礼数周。况是情尘都扫尽。有何心绪问端由。江边落日人投宿。门外西风叶堕秋。转得山河归自己。不妨头上更安头。

　　次韵送忠侍者

　　才得无心便合休。言多与道转难投。万年一念澄潭月。历劫无明背镜猴。雁过长空犹滞影。龙吟枯木正逢秋。师资会遇明斯旨。坐断乾坤最上头。

　　次徐总管韵生日

　　天上佳期两日前。人间分端毓英贤。芰荷香里来车马。牛女声中奏管弦。老栢傲霜方蓊郁。蟠桃着子正团圆。三千年事浑相似。会见芝书下日边。

　　次韵徐总管

　　轩昂声价蔼儒林。千载难磨孔圣心。天禀情怀能拔俗。家传忠孝振遗音。堂前佳木留清坐。洞下流泉伴瘦吟。明日山川正分瑞。彩衣应豁北堂襟。

　　次韵送宜藏主省亲

　　少室门庭冷似灰。语言三昧岂能该。直饶坐得禅床折。不若参教己眼开。慈母北堂当衣彩。法王宫殿合生苔。二途不涉曾知不。断际禅师再世来。

　　寄天长立雪岑

　　衲子争趋道德香。不辞途路觅天长。只求一语离窠臼。免得多生落断常。氷片满街当酷热。铁牛出领待新凉。相逢一笑千峰上。药峤门风久益昌。

　　次韵送金侍者省师二首

　　令行吴越已经年。此日看来恐未然。不涉程途犹作解。欲分泥水合加鞭。布单卖却元无价。纸袄抄来不是禅。见说阿师无个事。广开陆地植金莲。
　　身世无拘任往还。半生行脚为名山。一拳肋下才知痛。三应声中已透关。要要玄玄并了了。劳劳役役与闲闲。师资会遇都休问。只合相看展笑颜。

　　送陈艹庐

　　夺得先天数几分。敢将穷达对人论。且非妩媚沽时誉。只擅声名骇众闻。鱼跃禹门雷自震。日临沧海水无痕。老僧拄杖拈来也。悬向床头自有根。

　　寄鹤舟居士礼佛

　　庞老当年师马祖。鹤舟今日礼瞿昙。未容寒拾来饶舌。且与丰干作对谈。分别不曾生一念。圣凡时复许同参。七颠八倒陶彭泽。便是攒眉也未谙。

　　送达藏主游京

　　掀翻藏海出番湖。正值西风叶陨初。稳泛铁船游巨浸。横肩藜杖上皇都。夜床啼得蛩声切。银汉飞来雁影孤。彻底不留形与迹。赵州东壁挂葫芦。

　　送华首座游吴

　　话头征诘洞无垠。湖寺堂中第一人。列焰岂容蚊蚋泊。截流须是象王亲。因思少室空庭晚。来看人间上苑春。圆却祖机千七百。杖挑庐岳入吴云。

　　送僧之天目

　　澹湖水浅船难泊。天目山高不易登。转得棹时移得步。佛何曾觉祖何能。顶门合具摩酰眼。暗室宜燃照世灯。过得西尖铁门限。却来骑马骤氷棱。

　　送海东胤首座

　　灭宗灭却灭翁门。吾祖家风荡不存。惯涉海涯轻雪浪。曾登仙峤眇昆仑。远来湖寺情尤重。梦入天宫道益尊。一句不辞如铁橛。要人担荷到儿孙。
　　此即前住净智别传胤公也。昔号灭宗。洎回朝即自改之。与余亦相友善。观其为人之礼。亦甚似淳笃信实者。今乃不知何处。其亦君子之好遁欤。

　　赠大都水月寺化藏经

　　水月光中建道场。大千经卷合敷扬。一尘未剖须成就。三藏图新赖主张。笔下未书文彩露。轴中先注姓名香。不惟广植檀那福。更祝尧天日月长。

　　送林藏主入虎丘蒙堂

　　一气转得大藏教。衲僧觑着眼睛枯。中峰故是口门窄。虎阜不妨牙齿踈。放去乾坤千句有。收来佛祖一毫无。翻身百草头边看。大地从教似焰炉。

　　示禅人八首

　　话头深亿老韶阳。解道法身二种光。须弥山顶日卓午。透过一一还寻常。
　　一句曾闻振祖风。南山烧炭北山红。个中若也分去妙。金屑拈来着眼中。
　　大道何曾有正邪。眼生三角辨龙蛇。家家门前火把子。问佛解答三斤麻。
　　窗前佳致颇幽哉。碧沼红莲带露开。直下便明心地印。廓周沙界绝纤埃。
　　擘开沧海跨鲸鱼。抉得骊龙颔下珠。落落神光含宝月。拈来端可吓痴愚。
　　睦州昨昔参黄檗。临济当年访大龙。一等共攀仙桂树。孰云千里不同风。
　　平生粝食与粗衣。语不惊人自入微。向下文长待来日。无毛鹞子贴天飞。
　　抛来掷去不徒然。我佛初生手指天。将谓岩头空授记。果然德峤只三年。

　　寄万寿无授和尚

　　罪业如山当下空。拟寻来处亦无踪。翳花不复重生蒂。铁树枝头海日红。

　　辞天平檀越

　　一方香火白云深。崖屋重重藓晕侵。十载登临同一日。不胜依荷众檀心。

　　送悟侍者之浙

　　悟了还同未悟时。衲僧三昧要深知。今朝吃饭今朝饱。未到天明肚又饥。
　　三应声中事已差。不知明月落谁家。老僧岂是婆心切。门外春风处处花。
　　浙右门庭似海深。未明心地合参寻。归来大棒应须吃。六十蒿枝不易禁。

　　雕栾吴元辅求

　　雕锼花朵艺精通。万柄优昙出水红。纵使法空为佛座。也须端坐宝台中。

　　送兴禅人

　　正兴一念即圆成。不用区区更问程。十字街头三世佛。本来心地极分明。

　　送义禅人

　　识得长汀契此翁。不妨行脚扣宗风。休居老矣无分付。门外秋光在菊丛。

　　毛德庸求

　　道在中庸莫妄求。直教心地一[日*之]休。百千诸佛同深证。不用多生着意修。

　　拙禅者省师

　　汝拙何如我拙多。老来无德竟蹉跎。九旬期满须归去。叉手师前会也么。

　　用材

　　大彰家世起吾宗。临济曾栽檗峤松。不特阴凉覆天下。栋梁千尺要施功。

　　赠璧禅人血书莲经

　　壁禅十指头尖血。撒出摩尼六万余。好是众生无尽藏。坐看香露滴芙蕖。

　　送雅侍者省亲

　　父母恩深不可忘。凉秋[日*之]节去钱塘。书来纸袄休嫌黑。留在床头解放光。

　　送西蕃大师

　　脚下云山几万重。徧游南北与西东。祖师门户深如海。尽在红尘闹市中。
　　本来无我亦无人。何事区区苦问津。白纸写来成第二。出门花柳又重新。

　　送梵僧礼补陀

　　流砂过了过黄河。又向南方礼补陀。脚下波涛千万丈。观音见了竟如何。

　　连山

　　一重重又一重重。夜半金乌一照中。几度白云飞不过。却留玄路与人通。

　　古涧

　　源流端自劫初来。注作狂澜障不回。瞪目若教穷到底。雪峰有口亦难开。

　　别源二首

　　涓涓不与众流同。逐浪随波渺莫穷。必竟沧溟无一滴。大千何处不朝宗。
　　不知一滴自何来。流入沧溟白浪堆。道是曹溪犹未是。且将深浅与人猜。

　　无我

　　己灵不重复何言。莫是威音旷劫前。到底不教千圣食。方知蜜意在渠边。

　　无方

　　廓周沙界是全身。百亿弥卢眇一尘。东看是西南是北赤乌头上转金轮。

　　禅人书金字莲经化灵山接待求

　　七轴莲经六万言。灵山一会尚依然。黄金自有黄金价。宝所分明在目前。

　　送萍维那

　　萍梗相逢尽半途。到家一句莫言无。百千诸佛闲名字。正好人前下一锤。

　　送僧游天台补陀雁宕

　　见尽天台五百牛。讵那犹在大龙湫。更将大士神通力。楖栗横肩海上游。

　　听泉

　　夜禅枯坐到更深。绕屋流泉发妙音。八万四千非是偈。直教明取本来心。

　　怀宣莒二藏主

　　云返故山应有约。鹤离松顶竟无声。不知海上横行后。较得暹公几日程。
　　鹤离无声。与较得暹公之句。其偶成悬谶欤。诚师之玄鉴欤。何故暹公即久参雪窦。暹道者。后出世。承嗣它人。被雪窦山前山婆子诟骂曰。雪窦抖擞屎肠说禅为你。你得恁么辜恩负德。即此是也。宣公似之。宣泉州人。名承宣。号无言。盖师居虎丘隆祖塔院时。与莒公服勤左右。咨扣法道。洎请益雪窦举古。师为重拈一百则者。后宣集之。行于世。且自为集序曰。予得左右侍。夤夕咨扣。诚有启於心者。而宣后出世。亦嗣它人。然於宣公。虽无山前诟骂之可畏。乃致湖海清讥之犹甚。先住杨坟资福。后住江心及雁宕能仁。法道不振。非常轗轲。然乃固其命也。岂有它哉。

　　念佛图

　　一圈一点一弥陀。那个圈中佛最多。清晓藕花池上看。露珠无数缀新荷。

　　送虎丘约首座

　　首人说法来天宫。梦中宛与寻常同。舌端滚滚万窍吼。四座凛凛生寒风。四句本非有。百非何用空。羚羊未挂角。大地无行踪。宝剑正出匣。谁敢当其锋。玲珑八面正如此。赫日照耀须弥峰。

　　寄仙藏主

　　提纲语句未曾闻。一面相招气义敦。得一个牛还一马。不妨扶起破沙盆。
　　此正寄梵仙者。[日*之]於清凉秉拂。保宁法侣悉至。既回。悉举提纲问答等事於师。明日蒙作面供。欲邀师。然度其必不至。谋於堂头东陵禅师谓。若得尊从一往。但谓和尚请必至也。陵诺之。然直露所谋之意。师曰。正俟其欲问提纲耳。而反先招我耶。乃以楮弊十两。并作此偈。专烧香。渊侍者持至。於偈之后。复题曰。面壹石折钞拾两。寄上薄助。某拜上。竺仙藏主老友。　面即面字。以略去边傍麦字。但取其音声耳。又一面相招之面。乃含二意。一谓一面供以相招。一谓一向以相招也。

　　来来禅子歌

　　来来。石田茅屋门常开。神光不昧万古意。机锋未触三玄摧。来来。声前浩浩轰春雷。何人掩耳听不及。为我唤醒金牛回。菩萨子菩萨子。人人吃饭皆相似。呕出肝肠几个知。利物利人诚有旨。来来来也更须来。古佛庙前休议拟。金鸡解[口*(衔-金+缶)]粟。玉马登昆仑。善财南询百城窅。楼阁重重云路渺。
　　此亦正为梵仙作者。

　　释迦

　　弃金轮位入尘劳。三界茫茫路转遥。四十九年行不尽。鹫峰依旧插天高。

　　观音

　　坐盘陀石示慈悲。杨柳枝头玉露垂。多少众生沉苦海。声尘消尽是何[日*之]。

　　送通禅人之永嘉

　　佛不远人。即心而证。万里望崖州。箭穿红日影。夜光舒光照有无。猕猴触碎轩辕镜。永嘉到曹溪。一宿传心印。几多入海算沙人。不分鞭影分邪正。我闻古东瓯。人物亦兴盛。崭然住山者。名实俱相称。不爱杨岐白云。痛骂云门真净。是非既不辨。得失由真性。江月松风入坐寒。为吾唤起那伽定。

　　赠圣藏主

　　黄檗打临济六十拄杖蒿枝轻。揭示佛祖奥旨。皎如赫日悬青冥。波腾海涌太华裂。迅机雄辩轰雷霆。我亦何为苦寻讨。外道学佛惟聪明。请君从头放下看。自性一一皆天真。

　　送[竺-二+(乏-之+(虎-儿+几))]禅者再参径山

　　一见更不再见。一闻更不再闻。此是衲僧行履。金刚脚下昆仑。正体堂堂显露。等闲坐断乾坤。永嘉到曹溪。一宿真钝根。雪峰上洞山。九度何足论。百匝千重只者是。不妨扶起破沙盆。

　　埙侍者再参径山

　　百丈再参马祖。埙禅重上径山。既到含元殿里。何须更觅长安。谓是无禅可说。此话已播人间。少室单传直指。何曾毫发相瞒。岩畔香飘丹桂。櫩前风动琅玕。井底红尘遮白日。黑花猫子面门斑。

　　送滋藏主之江西礼祖

　　九夏未曾圆。早辨游山计。我亦何着忙。先书送行偈。祖师不西来。灵迹遍人世。顶门眼未开。何由见真谛。人人脚跟下。各有冲天势。一念豁然空。明如杲日丽。圆融贵入微。活脱在猛厉。星飞镜上尘。电卷眼中翳。行棒侮德山。下喝慢临济。机前应用时。何曾立限剂。放去与收来。着着自超诣。所以日用中。不将实法缀。一口吸西江。未举即先契。

　　送明藏主之江西

　　江西湖南便与么去。拶着不来通身泥水。日月天人面前立。妙峰耸峻头上住。此是西河狮子儿。咤吵出窟翻身句。拈却云门六不收。突出拄杖头边独露乾坤底。

　　送胜维那游金陵

　　凌晨话别游锺阜。欲赠一言何处有。好是明明百草头。烂然光彩辉星斗。古人有言非干舌。相逢正好频频说。脱却笼头卸角驮。岂堕圣凡途路辙。古也今也须自看。青山屈曲龙蛇蟠。布单卖却寻常事。不怕霜风彻骨寒。

　　送照藏主

　　道得不得。万法根蒂。照用同[日*之]。太虚生翳。八万四千毗尼。三百六十法会。重重帝网交罗。一一融通自在。理柱箭锋。事存函盖。从教玉转珠回。不与诸尘作对。金刚宝剑正好傍提。黑漆竹篦横分向背。天之高地之厚。茫茫天地谁知。有湘之南潭之北。南地竹兮北地木。此行端可继纲宗。五叶联芳看高躅。

　　送约首座

　　西风昨夜生林樾。朝来便与高人别。但嘱途中好善为。相逢会有知音瞥。况是天宫说法来。顶[宁*页]一机如电掣。四句离百非绝。二三四七俱超越。管甚江西马簸箕。也教吃水咽喉噎。

　　送定首座归西川

　　蜀山深浙水苦。去住本无心。看取脚下路。玲珑八面气如虹。壁立万仞吞佛祖。普贤不在峨眉。文殊岂来东土。象驾峥嵘进途。狮子嚬呻回顾。

　　承天重盖佛殿施主域都寺感舍利现瑞

　　峨石峰前空王殿上。日炙风吹。泥龛塑像。虚空突兀兮百福庄严。万象峥嵘兮三十二相。德山折却无留。丹霞烧作火向。既然精进全无。说甚真法供养。从头盖覆将来。到底还它过量。擎拳底擎拳。合掌底合掌。欢喜底欢喜。赞叹底赞叹。一会灵山。俨然未散。杨岐金刚圈。石窗漏灯盏。烁破如来藏里珠。开发人天有何限。

　　次虎丘东州和尚韵送僧归蜀

　　大力量人。抬脚不起。举步涉程途。回头迷自己。妙转机轮一着先。星流目瞬三千里。谩说追风天马奔。徒夸出海狞龙戏。矢在弦而一镞三关。芥投针而千差齐举。抹过瞿塘滟滪堆。金圈栗棘闲家具。

　　送虎丘闰藏主

　　摩尼珠人不识。得之受用真奇特。我道如来藏里无。有[日*之]还向衣中觅。闰禅觅得一栲栳。尽情撒向云岩老。铄破虚空作两边。四七二三俱靠倒。没价数有商量。拈却须弥无处讨。拨草瞻风验作家。江南江北如稻麻。

　　与霖首座

　　道人来琴川。琴水清可掬。行将一勺清。沃彼烦恼毒。肘后悬双符。顶门亚一目。分座惠日堂。魔外不敢触。我有焦桐音。弦断久不续。马师曾与弹。庞老听不足。吁哉八十人。个个阿辘辘。若不较些些。何由闻此曲。

　　送久侍者再参天童和尚

　　优昙花正开。齅着无香气。若是真道人。端的知来处。动静即乖差。思量成巧伪。坐断上头关。着着超言义。鄞江久侍者。出处有高致。祖道曾遍参。风骨颇灵异。有如八骏驹。一跃三万里。因思老隰州。光明照天地。荷负洞上宗。传持西祖意。回互立正徧。不犯分五位。昔日登其堂。此行复归去。击碎珊瑚明月珠。凤栖不在梧桐树。

　　次韵赠廉御史二首

　　家传忠义久。清誉薄天都。民物期攸济。纲宗赖力扶。绣衣光灿烂。甘泽润焦枯。践履侔先哲。经纶乃远图。芝餐轻野叟。柯烂鄙樵夫。佛记诚难忘。皇恩岂可孤。丹心终不老。华祝与嵩呼。
　　曾持玉斧走天涯。剔蠧除奸不少差。台阁清风凛朝野。笑谈时许衲僧家。

　　次韵送高丽真长老回京

　　道人来高丽。访我山水中。锐志不少少。教法期流通。母当迹二远。要须追琏嵩。他年万指绕。尽力鞭象龙。神机妙出没。佛祖难其踪。天都万国会。岂复分西东。有如百谷王。江汉俱朝宗。吾道亦复然。演说何由穷。澄渟白玉池。突兀青莲宫。坐此百宝台。挺特如孔峰。天颜仰咫尺。音吐如洪钟。端拱北极辰。高祝南山松。昏衢辉佛日。觉苑回春风。功成即归去。错落禅袍红。

　　送玉柱不花舍人

　　玉柱不花真佛子。舍身求偈浑相似。磕头礼拜比丘僧。至理一言忘彼此。三界无家谁是亲。大千捏聚唯一尘。一尘之中证法界。善财童子来南询。弥勒门前一弹指。楼阁峥嵘剎尘里。玉柱不花立其傍。同证如来第一义。我观此义亦不实。此是不花精进力。从前伎俩尽消忘。一时输与维摩诘。大哉佛法须审详。舍其所短从其长。神通妙用乃余事。万机罢尽菩提场。

　　送初维那归乡

　　参禅须识最初机。此言今古无人知。金乌但觉顶上过。扰扰岂解忘其疲。丈夫先天是心祖。济北真风宜荷负。兴化当年打克宾。棒头岂是无分付。高秋木落一峰寒。肩横铁锡辞长干。讵罗尊者面瀑布。与尔相见开欢颜。

　　送杞藏主

　　五千余卷何人说。黄面老人犹未彻。止啼之叶要重拈。除却儿流眼中屑。道人自是千里驹。行行岂肯忘驰驱。众流截断止一句。百斛灿烂摩尼珠。休居老矣但辟易。问子重来是何日。屋角松声为举扬。床头拄杖休拈出咄。

　　拟新丰吟送辅禅者

　　秋初夏末东西去。三界茫茫何处住。道伴交肩即便过。肩头拄杖通身句。长天月落千江水。万木惊风叶初坠。觌面相呈堕崄巇。抛将背后当头讳。厇愬金毛何所畏。一声哮吼惊天地。踪迹教他没处寻。显出西来祖师意。布单卖却三千里。勤苦当年为何事。别我明朝下凤台。莫忘参方最初志。

　　送江西相士邹天然兼看地理

　　相人须相心。观地合观理。当知理与心。非一亦非二。万法究其源。归根乃得旨。非惟知他人。抑且识自己。富贵何足荣。贫贱不为耻。所以山林人。其乐胜朝市。天然合知言。知言即知止。

　　送旨藏主东归

　　手中玉钥千钧重。脑后圆光万丈长。转向如来藏中看。到家须合为敷扬。
　　金陵凤台春已老。万里南归宜及早。大唐国里无禅师。问答纵横休草草。若言是有还是迷。此宗岂可论东西。当机出没走迅电。大用纵夺轰奔雷。我今无言汝休领。念汝殷懃再三请。晴窗掇笔写长歌。窗外梅花弄清影。
　　此首尝见旨言。先是但写前四句了。即书金陵凤台之处所。欲书名字。止之而已。旨乃以手遮之曰。乞长歌耳。於是老人遂书春已老三字。续上金陵凤台四字为句。成长歌也。又保宁录中。示旨侍者。有一片真心如铁石并它年堪作吾家儿之句者。亦此公也。昔号别源。今不知如何。

　　送栢藏主

　　道人扶桑来日轮正当午。脚下无波涛。眼头空佛祖。五千四十八卷藏里神珠。八万四千法门葛藤路布。捎金鸡拂玉兔凛吹毛咄抽顾。吓得老韶阳。通身没回互陈睦州一生担板。老雪峰失却只眼。门风委地。亦手难扶。枯木寒岩。阳春可挽。出林虎怒。横冈蟒嗔。全机杀活。妙在当人。大唐国土无边表。南北东西只一身。

　　东州和尚因落齿有偈见寄。次韵用酬四首

　　齿牙落尽意尤深。并却咽喉发妙音。彻底不干唇舌事。到头浑是祖师心。且无密语通传授。止有真规可力任。草满法堂高一丈。果然无路与人寻。
　　当阳提起意何深。尽是黄锺大吕音。敲磕齿牙真有自。争锋唇吻本无心。虎肩插翅人偏惧。龙颔抉珠谁可任。睡虎门风正如此。免教禅衲强追寻。
　　竹屋茅堂住最深。频惊禅侣报来音。不将妩媚沽时誉只把提持服众心。伏枥且安驽钝质。截流还是象王任。门前百鸟间来往。切莫遭他弋者寻。
　　得处精通用处深。当阳大坐显玄音。青天白日纲宗句露柱灯笼古佛心。驾苦海船终有济。起膏肓病寔堪任。顶门一只摩酰眼。[翟*欠]瞎教人不可寻。

　　赠川藏主次韵

　　湖外高人道韵奇。夜床相对共怡怡。吟成玉转珠回旬。慰我天荒地老时。索性不留间影迹。大家剖破旧蕃篱。因思普化垂慈切。临济曾呼小厮儿。

　　陈居士携诸山偈化游主建接得(和虎丘东州和尚韵)

　　五乡桥北水云家。凡圣憧憧似稻麻。平等既炊无米饭。殷勤须点验人茶。宗师指示宜经始。长者圆成在咄嗟。弹指便登香积界。大施甘雨沃焦芽。

　　寄南屏道友

　　声价传来足数车。瓶盂深寄法王家。竭乾西子湖边水。渴杀南山鳖鼻蛇。非镇海珠终有颣。是连城璧定无瑕。笑它多少争锋者。腐熟机关尽自夸。

　　送[(雪-雨)/粉/大]禅人归四明

　　师子窟中师子儿。爪牙浑已利如锥。三江九堰从兹去。百怪千妖尽屏除。喝下白云捎玉兔。擘开沧海跨鲸鱼。阿爷两眼悬红日。望尔重来捋虎须。

　　寄友

　　事到关心易得愁。晓星残月见交游。论情且作投笼鸟。做梦甘同在槛猴。百丈再曾参马祖。双峰何意接牛头。大家催起三台舞。只要教人笑便休。

　　会雍熙长老

　　闻说江涛解覆舟。此行犹喜是安流。相逢且慰十年梦。倾盖何妨三日留。浑无包笠为身累。祇有云山作胜游。惭愧不随孚上座。任它寒角起城楼。

　　送超藏主之江西礼祖

　　船已买来多日了。偈犹未写竟如何。超宗异目谁家事。拨草瞻风岂属他。万里南游鲸浪险。一筇西上楚山多。祖师灵骨俱尘土。百草头边蚁作窠。

　　和中峰和尚题布衲山居韵

　　道人生计在山窝。谁谓山窝事更多。拨万象开穷碧落。嚼虚空碎竭黄河。吟边不要神来助。顶上从教鹊作窠。佛祖玄关俱裂破。客来入室莫操戈。

　　送栖贤靖藏主

　　擎头戴角下龙峰。五老云边万壑中。宝藏掣开珠宛转。瀑泉飞出石玲珑。未忘法执休云是。消尽情尘始见功。洛浦不曾参夹峤。一家齑瓮百家同。

　　送月书记东归

　　水在深溪月在天。祖师拈出句中玄。明朝万里长江外。抹过扶桑更那边。

　　题松壑御史所题思退所山水壁

　　御史胸中在丘壑。思退笔端风雨作。老僧坐此氷雪堂。树头飒飒天花落。

　　跋荐福请定山和尚江湖颂轴

　　道德行义。有以感人。犹磁石之遇针。非有待而然也。定山和尚。深隐西山。孤风亮节。如星光月华。无不共仰。东湖虚席江湖友干。同音共韵。说伽陀以来之。所谓。感干中而形於言者。而此老果有待而然乎。昔汾阳不出为人。而聪禅师排闼起之。临济宗风赖其扶植。再览斯轴。亦由今之视昔。岂安眠为得计者哉。

　　跋无准和尚偈语

　　荷担佛祖之道。至彻法源底。辩说无碍。如珠走盘。然后可谓。能起人必死之疾。今观此轴。当铺纸运笔之际。如风行水面目然成纹。岂有意於措置者耶。东山法门开发正见光明显露。如青天白日。予谓老圆照得之。

　　跋皎首座语录后

　　三日不相见。不作旧时看。皎藏主。今年三月过访速去。不半载。其所得大过前矣。此录乃真正道流深证实悟者之。能事也。异时流通祖道。而能起学者之疾于膏肓。不复疑矣。

　　跋圆通竺田和尚语录

　　老东山。谓南堂曰。吾虽承嗣白云端和尚。寻常只用远录公手段接人。盖白云语拙不可法。予谓白云拙处。在老东山尚不可及。况南堂乎。圆通竺田和尚。得法於先南山佛心惠照禅师。尝观佛心机缘妙用。肆口而说。肆心而通。至严峻缜密处。有古宗匠之风。岂亦拙於竺田者耶。四会语录如通途快马。奔逸绝尘蹑日追风。瞬息千里。虽老东山复生。亦当敛衽。所谓佛祖无上妙道。智过於师。方堪传授旨哉。

　　跋晦机和尚语录

　　老晦翁。自百丈而迁南屏。由南屏而居双径。起双径来大仰。虽无此录。亦知其为有道师也。大音砰谹簧鼓佛祖。临济之道。何其盛欤。已侍者宜牢蓄之。

　　古林和尚拾遗偈颂卷下(终)
 古林和尚行实

　　师讳清茂。字古林。号金刚幢。晚称休居叟。温州乐清林氏子。祖父世业儒。母薛氏。事佛唯谨。产三子。师其季也。方妊之夕。梦僧伽大士。将青莲花以授之曰。庆汝得子。为世间眼。复以杂花散之。既觉清快异常。以宋景定壬戌。八月一日而诞。未睟见人辄合爪微笑。年十岁。从社友诵法华。至妙庄严王品感悟流涕。白父母求出家。不听。遂废寝食。明年适僧舅自杭归师。默计。此天相我也。伏诉於母愈切。悯之白父。父曰。出家非细事。吾虑无成其志者。舅氏之来。维其时矣。族人皆抑之不可。於是从舅而西。又明年回天台依国清孤岩启禅师。又明年得度。一日启禅师升堂举。高庵悟和尚。凡为僧入室。稍不契。即诊其臂云。父母生汝身。友成汝志。无饥寒之迫。无征役之劳。於此不坚确精进。成办道业。它日何面目。见父母师友乎。师闻之泫然泪下。故后常曰。我於此时。便知有出生死。报佛祖深恩底事。未几皇元革命。大兵压境。有士卒以刃加师项者。师无变色。事定即徧参。首谒简翁敬禅师於雪窦。敬归寂。继席者欲致师。即逸去。众皆高之。一时传誉。寻往南屏石林巩禅师。一见乃曰。此子虽后生。却堪琢削。遂问。甚处人。曰温州。林云。永嘉到曹溪。因甚打失鼻孔。师无语。少顷呈偈云。永嘉到曹溪。鼻孔何曾失。振锡绕禅床。九九八十一。林云。善则甚善。只恐错会。试与我说看。师拟开口。林喝云。果然错会。翌日林上堂举以示众。且峻励之。师愤愤不平。既归堂。迹不出门。誓期彻证。经两月入室。闻举南山筀笋。东海乌蠈话。微有省。林迁化。师往苏之承天见觉庵真禅师与语。称於人曰。再来人也。由是流辈交名为小达磨。时横川珙禅师谢事雁宕能仁居放牧寮。痛斥诸方提唱。皆藻绘入时之谈。坐使真宗。流为戏论。川虽谢事而不倦为人提激。师闻其风。兼程进谒。川亦预知师名。既至三日后。始容相看。未交一语。胸中所重。十去八九。遂依止。及出平日制作一巨编。川竟火之曰。佛祖之道。岂才辩之事。要须不落情识。直究根元。绝后再苏。方堪煅炼。异日把人杓柄。庶不错悞人家男女。不然非吾辈种草。师不觉面热汗下。自是顿息身心如枯若槁。一日川顾师云。僧问云门。不起一念还有过也无。门云。须弥山。声未绝师豁然大悟。厉声云。和尚教坏人家男女。川把住云。你向甚处见云门。师拓开云。张公吃酒李公醉便礼拜。川与一蹋。自此机感相投。造诣日深。时十九岁。明年复回国清拟寒山诗三百首。故后有送僧归天台有休居平生懒开口。咄咄拟题三百首。正音决定有谁知。古也不先今不后之句。逮横川赴诏住育王即专永藏主速师至。未几归择木寮。久参硕德。已立下风。时川会下有宝其名者。尤为颕出。故川每曰。唯宝茂二师。能知老僧舌头落处。依育王六载。再往姑苏省启禅师。道由钱塘。径山云峰高禅师延之度夏。所有名衲悉浞之游且求师判云门室中垂示。及诸因缘。随扣随应。座客愕然。秋至平江灵岩。启禅师留掌藏钥。续於承天归蒙堂。尤为虎严伏和尚推重畏敬。力挽分座。后出世天平白云禅寺。为此庵之嗣。居九载迁开元。丛席尤盛。或云。自古才高谤起。法盛魔生未可为福几半载果有不意之桡谢去。虎丘东洲永禅师辟室於隆祖塔院以延之。互为主伴。应接无方。故有休居来云岩偈债有千万年头至年尾迅笔宁不办之句。时有宣莒二藏主服勤左右。洎请益雪窦拈古。每举次必着语于后。宣集之行于世。未几奉旨重镇开元。道光益炽。明年冬杨国公俺普。以师道闻于朝。仁庙赐号扶宗普觉佛性禅师。特加护持。内参伯长袁公居翰林。以偈寄师云。玉几峰头第一枝。老禅吃吃我深知。曾将铁杵敲氷骨。自怪铅刀割蜜脾。法外无心犹涉解。句中有眼即成疑。袈裟不展蒲团稳。此是开元妙总持。又明年退居天平松下。后迁饶之永福。道风大振。时师以宗门寿世之书。传灯之下统要最为纶贯。永公所编止於元符已前。厥后命世宗师。机缘拈提。岁久沦坠。未有继永公之志。缵而续之。永嘉江心虚席。院官欲师为锦旋之荣。力请之。使三返弗起。乃遗之以偈曰。老我已无乡土念。未应真觉是同条。云云。不日建康保宁命至。不得不起也。台省诸官虑师弗起。特差宣使僧家奴。驰檄以聘。且道所以必来之意。故饶之众愿留不可。泣涕以钱。官舟解缆。祖饯彩帐。掩蔽云日。道经南康。庐山诸禅。迎於水次。历池阳安庆诸处。所至求法语者。迅笔示之。毋虑千有余纸。入寺开堂。大音一振。玄保景从。虽诸方大龙象。莫不愿为洒扫给侍。希闻至赜。公卿道俗。耳目为之一新。未几百废具举。先是总统妙公尝问道於师。时留禁庭。尤加慰问。明年冬扫祖塔於苏台。缁白请说法于万寿。近远幼艾毕集观听。欢声雷动。又明年英庙诏师问道。省札下建康津发者再。师称疾弗起。未几朝廷建大会于金山。命浙右三宗师德。互宣法要。佥谓保宁虽非浙右。然此当时禅伯如其不在何以仰副宸衷。於是省院大臣差官络绎。远拜床下。礼以敦请。洎师举唱。犹鼓狮弦。万众惊伏。师於保宁八载。尝闵学者崇事口体之患。乃揭水雪相看四字於方丈以砭之。伯生学士虞公。嘉师之风。为之劈窠大篆。素负其疾者。莫不凛然自省。迨己巳岁秋。每谓学者曰。吾不久矣。汝等勉旃。八月发监收者。嘱以早归。尚可相见。众皆愕然。至十一月十一日。俄索衣钵单目。輙封题之。十三日数僧求法语真赞。乐为之书。且曰。吾绝笔於此十五日。径山意首座求偈。师云。老僧收拾行止。何暇事笔砚。首座丛林饱参。安用此。竟不允。十六日与端讲主同赴谢诚之家斋。归谓端曰。汝能送我否。端云。和尚何往。师云。后五日看。至晚呼知事诫云。汝等各宜守职。毋悞常住。老僧倦甚。明日弗出。是夕微疾。十八日两序耆宿问讯起居如常。十九日诸山问疾退。海东皎首座侍次师问云。你得得杭海而来。觅个甚么。皎云。开口见胆。师云。与么祗对滴水难消。皎便喝。师云。老僧病。不能打得你云云。二十日平江慧日雪窗长老见师若无恙言别。师乃留之曰。送我了去。二十一日蒋山昙芳忠禅师龙翔笑隐忻禅师再至。缱绻不忍去。临别蒋山云。和尚。道契王臣。名喧宇宙。去来之际。须与教门作主。师笑曰。非公不闻此语。二十二日疾病。寺众祷於观音大士殿。师闻而斥之曰。生可恋乎。死可避乎。吾素恶诸方道眼不明。临终之际。祈禳卜问。错乱颠倒。甚於无知。俗子汝等。置我於是辈耶。至晚众环视不散。有信女称拗牛者问病。乃云。和尚到者里。常住事务。悉须放下。师展手云。更有甚事。少顷左右请遗偈。师云。未在。又顷之既进纸笔。即引声吟云。昨夜问龟哥。报道今朝吉。今朝吉。遂书偈乃问。何时耶。曰戌时。即点首云。时亦至矣。即挺身敛手。瞑目而化。停龛十余日。次月二日。奉全身窆于勇禅师塔之北原。丧輀既举。云惨风悲。俄天禧寺塔。遥舒五色光。曲灌龛顶。时前松江达鲁花亦宋忽都海牙首睹奇瑞。失声惊呼。士俗万象。共相瞻仰。悲喜交作。忻踊感悼。声震遐迩。临圹瑞雪缤纷。如天花密雨。万像衣白。葬毕即霁焉。时圣上宣赐白金以问师耗。先是上居潜邸时。留神内典。时数枉驾诣师问道。薄莫方归。每印施般若心经并高王观世音经。必命师章显佛心冠乎经首至是即即位之明年也。使者既至。而师已化。师世寿六十八。僧腊五十五。师之平生。为人提激机缘语句。不可槩举。既载语录。花不重着。洎与夫士大夫等参请既多。及事无大关系者。并昭昭在人耳目。人所共知者。亦复不书。唯是撮其梗槩。聊为私记之耳。是盖得金陵开福法兄了庵清欲禅师所撰行状。以传写本鱼鲁滋多。遂芟润以重修云尔。若夫其大全事迹。必具元本。想已刊行。惜未至此也。
　　时壬午十月海东南禅嗣法比丘四明　梵仙拜手

 古林和尚碑

　　　　嗣法比丘　梵仙　撰
　　禅师於景定壬戌八月一日。唱生于温州乐清林氏宅。天历己巳十一月二十二日。唱灭於金陵凤台山保宁禅寺。其所来也。有所为焉。其所去也。有所由乎。自达磨传迦叶之道。为二十八叶。以行赤县神州。师传於达磨。复二十八叶也。然自达磨以来。将及千载。中间大机大用。至於纵横变态。以强厥绪。莫知其几。洎乎末裔枝出。细琐巧竞。几於不振。乃有横川。鄙斥藻绘。[廿/马]示古淡。学者稍知归焉。然逆风孤骞。独奋绝侣。大音希声。难为和者。洎得禅师。而水氷蓝青。所作天出。所从风靡。反斫雕咸敦朴。化臭腐为神奇。剖大方之藩。发千古之覆。於是天下英俊之士。彻见从上来事。灼乎霍然。若披云雾而睹青天白日也。其来所为。在於斯矣。能事既毕。於是乎以去也。师自居众。及坐道场。一言脱口。四海咏歌。未及刊行其语。而争相缮录。户有而家藏。至於所在。负之而游。不啻如宝左券。是故到今天涯地角。靡不有师之言也。师化之日。遐迩相吊。如失至亲。面无人色。讲道者为之辍席。声梵者不为讽呗。其况歌谣相舂者乎。故有千众同志。於冷泉亭。罗拜泣祭。於千里之外。盖可见也。将赴难提。而长竿之塔。与灵龛交光。五彩错发。万人惊呼。佥谓。如佛所说。唯除命终阴有遗付。兹其表示。有自来矣。况乃兹塔。先佛应化。以康僧会。后佛千载。精祷致祥。厥初而有。迨今又逾千二百余岁矣。邂逅於斯。奇瑞自发。希异若是。吁人之第见师之唱生。复唱灭耳。莫之识师果为谁哉。师之既化有年。日本扶桑之域。求师语录。刊以播其国。又后有欲南询者。舶被风。至高丽。彼人问故。乃出巨编。皆师偈颂。二百余首。如获至宝以归。复於国之它处。得若干。几三百首。皆师已刊录中所无有者。国之君臣俊乂。及众玄侣。乐相挥金入梓。目曰古林和尚偈颂拾遗。而遐方异域所尊慕者又如此。初是师之将诞也。母氏梦。僧迦大士曰。庆汝得子。为世间眼。洎长参方。人则交称为小达磨。是岂彼是二十八叶之谶。在於斯哉。逮出世。宗之为天下百世之师。万代之心目。仰之如北斗泰山。景而从焉。且尝论之。凡古与今。宗通德备。有诸己者。信矣。能使天下无贤不肖。悦而诚服者。不亦非易。而亦几稀乎。是盖天亦莫能为也。人其如之何哉。若夫圣君贤臣长者。归心眷顾。赐赉褒宠之优。此乃一时之遇。古今多矣。不足为师之荣。兹得以概言耳。师讳清茂。字古林。号金刚幢。又自称休居叟。再住开元时。赐号扶宗普觉佛性禅师。余则具於行状塔铭。兹亦概不复书。而师开发人之既多。故为师之嗣者。实于寰中。溢于海外。以唱师之道。所谓日本扶桑。遐方异域。犹为伙盛。如梵仙之不肖。逾越数万里之鲸涛。而至於斯。盖以承师之记也。乙酉岁。因商舶获师后录。明年丙戌。众请碑师之德。昭示后来。因以述之。乃为颂曰。
　　泰山北斗金刚幢　　剖藩发覆持天杠　　蒿箭离弦铁鼓透　　推荡琐碎施洪厖　　披云撒雾青天开　　白日下照临高台　　凤皇一去不复返　　长江滚滚空悠哉　　日高若木清风生　　江流入海声匉訇　　昭回祖道运无疆　　衣被万像超八纮

 刊古林和尚拾遗偈颂募缘疏

　　　　建仁雪村　友梅　撰
　　古林和尚平生语要。奚翅充栋汗牛。而世得传者如海一滴耳。其残膏剩馥。人得味之。如甘露之灌肠沃胃。不知厌也。玙侍者昔游海外。传之而归。意欲镂板与诸好事者共之。其功既繁。其费不少。輙持短疏。遍扣英檀。慨然乐施。则与夫佛性禅师同一劳侣也。
　　龙象众集。结龙藏於毕钵岩中。凤凰台空。传凤鸣於扶桑国里。是宜佛祖芳猷之不坠。岂非古今作者之同途。遗簪堕珥印中提。拔揳抽钉机尽妙。片言行四海。跳出寻常葛藤窠。一字直千金。唤回多少担板汉。只凭毛锥子。扶起金刚幢。
