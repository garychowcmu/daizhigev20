续藏经   松源崇岳禅师语录
　(参学)善开．光睦．普岩．师肇．道岩．了能 等录

 松源和尚语录序

　　宗师提唱。各有语录。丛林故事也。或曰释迦掩室於摩竭。净名杜口於毗耶。祖师西来。单传直指。果何取於言语文字之间差乎。道一而已。或语或嘿。何间焉。宗门诸大老说法如云如雨。后之学者因其言而有省者。多矣。且以近事观之。多福一丛竹。是宝觉之悟门也。东山水上行。是妙喜之悟门也。玄沙之语。灵源[((嘹-口)-小)-日+又]得之而悟。汾阳之语。甘露灭得之而悟。机缘感发。箭锋相直。又奚有语嘿之异哉。
　　松源禅师道眼孤高。具正知见。一钵去就。为诸方重轻者三十年矣。师既殁。其嗣惠足会稡其平生之言。　黄龙一翁禅师又撮取其玄要集为一编。予尝谛观。自颠至末。无非提持佛祖向上之机。为人至深切也。予久从师游。其为人天恣纯笃。造诣端实。接引后学。一以本分见成公案。未尝以词色假借衲子。盍专意於荷法而已。
　　呜呼。佛道陵夷。得　密庵之髓。以寿杨岐正脉。非师其谁欤。或问曰。禅师千言万句。莫祇是发明个破砂盆消息么。咄。无孔铁槌。
　　嘉泰三年十月　　回庵　谯令宪　谨序。



　　松源和尚示徒云。明明向汝道。开口不在舌头上。贼赃已露。学者不解。剿绝其命根。返记剩语。殆成巨秩。携入龙峰。请为编次。予窃谛观破砂盆遭其凌蔑。痛的的地处。克由叵耐。虽欲掩藏之。而不可得。然家丑外扬三十年后。当必有为雪此屈者。嘉泰三年癸亥重九日住黄龙山法弟比丘庆如谨书。



　　世尊拈花。迦叶微笑。点检将来。漏逗固已不少。是以德山．临际一棒一喝。直欲丧尽己灵。兹岂容拟议以豪发间隔於其间哉。近世宗师。情解俱亡。言语路绝。负荷佛法。而能觉悟后学者。微。
　　松源老人。其谁与归。
　　松源於予有交游之旧。自言出家未受具足戒。从应庵华公有所契入。后从木庵永公．密庵杰公。及徧参知识。虽屡有省悟。然犹以未能脱洒为疑。如是者。又不知几年。刻苦自厉。至忘寒暑。一日。留道场全公席下。蓦有所得。疑网尽除。时全公缘化出外。数日而后反。亟欲求证。先众入室。于时全公机锋不辏。松源詈言而出。即挑包过凤口。谒密庵。未及语。密庵云。且喜大事明了。吐露即不堪。松源於是归堂憩息。
　　其去道场。也有偈云。
　　当头一着没誵讹。去住还如水上波。
　　有意气时添意气。从教平地起干戈。
　　后自澄照至显亲报慈。凡住院者八。予见松源无恙时。乐称参学弟子光睦与大纯惠足。今惠足以其师语录来求序。因为纪其师得道之本末。予独怪黄龙如公。既明明知得松源开口不在舌头上底消息。便合将此剩语屏置影灭迹绝处。今乃与之编次。外扬家丑。予恐它日钝置松源者在。黄龙无以逃其责。
　　嘉泰癸亥腊月八日　　汲郡孟猷后序。

　　目次

　　序三则卷之上
　　平江府阳山澄照禅院语录　　江阴军君山报恩光孝禅寺语录　　无为军冶父山实际禅院语录　　饶州荐福禅院语录　　明州香山智度禅院语录　　平江府虎丘山云岩禅院语录

卷之下
　　临安府景德灵隐禅寺语录　　开山显亲报慈禅寺语录　　秉拂普说　　法语　　颂古　　赞佛祖　　偈颂　　塔铭　　跋
　　 

　　松源和尚语录卷上
　　平江府阳山澄照禅院语录

　　　　参学　善开　光睦　等录
　　师在灵隐首座寮受请。拈帖云。杀人刀．活人剑。祖令当行。以此为验。
　　拈法衣云。黄梅夜半。大庾岭头咬定牙关。牵犂拽把。为什么如此。祸不入谨家之门。
　　指法座云。诸法空为座。行则与诸人共行。坐则与诸人共坐。是汝诸人还见须弥灯王如来么。且看起模画样去也。
　　升座。僧问。黄梅夜半则不问。把拽牵犂事若何。
　　答云。佛手遮不得。
　　进云。恁么则杲日当空去也。
　　答云。捏目生花。
　　进云。佛佛授手。祖祖相传。未审传个什么。师竖起拂子。
　　进云。若然者。西天四七。唐土二三。
　　答云。点即不到。
　　进云。不是瞎驴真种艹。如何绍续此门风。
　　答云。到即不点。
　　僧问。保寿开堂。三圣推出一僧。寿便打。意旨如何。
　　答云。咬定牙关。
　　进云。三圣道。与么为人。瞎却镇州一城人眼去。又作么生。
　　答云。开口见胆。
　　进云。龙袖拂开全体现。象王行处绝狐踪。
　　答云。切忌随邪逐恶。
　　进云。未审新澄照又作么生。
　　答云。铁旗铁鼓。
　　进云。豁开三要三玄路。把定乾坤更有谁。
　　师云。错。僧礼拜。
　　师乃云。摩竭陀国已涉繁词。少室峰前递相钝置。便乃承虚接响。棒喝交驰。显大机。明大用。觌面提。活鱍鱍。得失俱丧。是非杳亡。倒用横拈。当机有准。一一从自己胸襟流出。盖天盖地。所以一尘才起。大地全收。一句无私。全彰宝印。虽然如是。犹是半提。且道如何是全提时节。卓拄杖云。青山不锁长飞势。沧海合知来处高。
　　复举。三圣道。我逢人即出。出则不为人。兴化又道。我逢人即不出。出即便为人。
　　师云。个一条路踏着者。便知二老汉。也要把手共行。未免各自奔前程。新澄照逢人即出。出即便为人。不将佛法作人情。且看于今甚时节。喝一喝。下座。
　　入院。指三门云。一见便见。一得永得。八万四千法门尽从此门而入。喝一喝。
　　入佛殿。烧香云。文殊乘狮。普贤乘象。迦叶擎拳。阿难合掌。且道黄面老子面皮厚多少。咦。遂礼拜。
　　判府大卿度疏。师呈起示众云。灵山付嘱底清净大解脱无尽藏三昧门总在个里。还见么。
　　指法座云。三世诸佛据此座而全提正印。历代宗师据此座而说大脱空。且道今日合作么生。多虚不如少实。遂升座。拈香云。此一瓣香。恭为两宫皇帝祝延睿算。恭愿尧风永播。舜日长辉。
　　又拈香云。此一瓣香。奉为　判府殿撰右司．宫使判府大卿诸位贵官资崇台算。
　　又拈香云。此一瓣香。更不囊藏。直为前住径山。后住灵隐密庵大和尚。爇向炉中。一任天下衲僧敲砖打瓦。遂就座。白椎罢。乃云。第一义谛。一椎击碎了也。莫有不甘者么。
　　僧问。才到阳山艹木春。森罗影里绝纤尘。豁开户牖当轩坐。永日寥寥贺太平。祝　圣开堂。愿闻法要。
　　答云。天长地久。
　　进云。更把少林无孔笛。迎风吹起万年欢。
　　答云。许由不洗耳。
　　进云。如何是阳山境。
　　答云。有眼者见。
　　进云。参差松竹烟凝薄。重迭峰峦月上迟。
　　答云。引不着。
　　进云。如何是境中人。
　　答云。你向什么处去来。僧便喝。
　　师云。札。僧礼拜。
　　师乃云。化育之本。物我同途。祖佛之源。古今不易。灵然独露。透色透声。坐断千差。孤危不立。如天普盖。似地普擎。若圣若凡。皆承恩力。所以我此法印为欲利益世间故。说在所由方。勿妄宣传。今日人天普集。对众明明剖露。乃竖拂子云。还见么。灵山一会俨然未散。西天此土的的相承。不立阶梯。独标象外。正恁么时如何。千峰势到岳边止。万派声归海上消。
　　复举。昔日洪州大守宋令公。一日。大宁寺僧陈乞请第二座开堂。令公云。何不请第一座。僧众无语。后来保宁勇和尚云。我当时若见令公问。只对他道。争敢瞒令公。
　　师云。令公高提正印。保宁略露风规。正眼洞明。且不伤锋犯手。自然千里同风。且道同风一句作么生道。丰年野老讴歌盛。大化无为道太平。
　　上堂。拈拄杖云。入荒田不拣。信手拈来艹。长者长法身。短者短法身。是汝诸人还知么。卓拄杖。下座。
　　上堂。三人证龟作鳖。有口都不能说。须弥顶上浪滔滔。大洋海里遭火爇。别。别。金色头陀曾漏泄。喝一喝。
　　上堂。若以佛法供养。带累诸人入地狱如箭。若以世法供养。长老便乃眉须堕落。坐一走七。横三竖四。揭却脑盖。眼睛突出。且道是凡是圣。拈拄杖。卓一卓。喝一喝。
　　请典座．殿主上堂。春风浩荡。古佛榜样。春水潺湲。急着眼看。灯笼跳入露柱。佛殿走出三门。撞着个无面目汉。却道众口难调。须是临机妙转。大众。且道临机作么生转。蓦拈拄杖云。或是或非人不识。逆行顺行天莫测。卓拄杖。下座。
　　上堂。上士闻道。勤而行之。弄泥团汉。中士闻道。若存若亡。一刀两段。下士闻道。大笑之彩犇龊家。澄照恁么告报。且道节文在什么处。利刀割肉疮犹合。恶语伤人恨不消。
　　上堂。第一句下荐得。佛祖乞命。第二句下荐得。天魔胆裂。第三句下荐得。虎口里横身。乃拈拄杖横按云。诸人便恁么去。未免无绳自缚。且道利害在什么处。若不同床睡。焉知被里穿。
　　上堂。佛法禅道。一时扬放太湖里。也未为性燥。一日钵盂两度湿。直是一点也少不得。何故。衲僧家要须自家肚里饱始得。咄。
　　天申节上堂。天高无极。无极有尊。地厚无垠。无垠有主。胸中怀六合。袖里有乾坤。发大机。显大用。行不言之教。启无为之化。是故诸佛出世。祖师西来。或拈花。或面壁。不立文字。直指单传。亦只明此个无为宗旨。福流沙界。庆袭一人。还委悉么。文明齐北极。寿算等南山。
　　上堂。举。古德道。君若随缘得似风。飞砂走石不乖空。但於事上通无事。见色闻声不用聋。古德与么告报。正谓按牛头吃艹。若是澄照。又谁管得你。有问西来便答东。从教人笑我佯聋。白云乍可离青嶂。明月难教下碧空。
　　请知事上堂。眨上眉毛。不容拟议。横身负荷。须是当人。不顾危亡。丁一卓二。机轮上定当。分毫里不差。虽然如是。犹是衲僧家常茶饭。且道毕竟如何。大鹏展翅盖十洲。篱边燕雀空啾啾。
　　上堂。万般施设不如常。又不惊人又久长。喝一喝。云。这里说什么久长。良久。拍膝云。谁知远烟浪。别有好思量。下座。

　　江阴军君山报恩光孝禅寺语录

　　　　参学　善开　光睦等　录
　　指三门云。君山有路。到者还稀。解脱无门。从何而入。喝一喝。云。一盲引众盲。
　　入佛殿。烧香云。德山拆了佛殿。忍俊不禁。云门打与狗吃。未为分外。岳上座到来。一时坐断。要且和光同尘。从教黄面老子自然脑门着地。
　　据坐方丈云。太虚挂剑全生杀。星驰电卷烟云豁。可中谁是出头人。长啸一声天地阔。
　　上堂。僧问。无边剎境毫端见。不涉程途已到家。如何是到家底句。
　　答云。月似弯弓。少雨多风。
　　进云。不是玉堂人具眼。未应容易到君山。
　　答云。我行荒艹里。汝又入深村。
　　进云。谢师答话。师便喝。僧礼拜。
　　师乃举。保寿开堂。三圣推出一僧。保寿便打。三圣道。与么为人。瞎却镇州一城人眼去在。保寿掷下拄杖。归方丈。
　　师云。大凡扶竖宗乘。须具顶门正眼。悬肘后灵符。二尊宿等闲一挨一拶。便乃发明临际心髓。只是不知性命总在这僧手里。还有人检点得出么。昔年觅火和烟得。今日担泉带月归。
　　上堂。横按拄杖云。弥勒真弥勒。分身千百亿。时时示时人。时人皆不识。是汝诸人还识得也未。见之不取。千载难忘。遂掷拄杖。下座。
　　上堂。邪人说正法。正法悉皆邪。正人说邪法。邪法悉皆正。蓦拈拄杖。卓一下。云。这里是什么所在。说邪说正。虽然。笑我者多。哂我者少。遂靠拄杖。下座。
　　上堂。杀人刀．活人剑。上古之风规。今时之枢要。古人恁么道。太煞小胆。山僧百丑千拙。波波挈挈。也无杀人刀．活人剑。只是当时行脚不着便。踏碎一个破砂盆。直至而今收不得。众中莫有收得者么。喝一喝。
　　上堂。有利无利。不离行市。张公吃酒李公醉。伸脚打睡有来由。才放醒醒成忌讳。非不非。是不是。遇贵即贱。遇贱即贵。狸奴白牯念摩诃。祖师不会西来意。
　　四月八日上堂。拈拄杖云。黄面老子下生也。即今在拄杖头上。一手指天。一手指地云。天上天下。唯吾独尊。诸人还见么。若道见。被拄杖子热瞒。若道不见。诸人自瞒。靠拄杖。下座。
　　上堂。月旦曰朔。月圆曰望。八字打开。有收有放。萨怛阿竭二千年前。摩酰首罗顶门正眼。觌面提持生铁门限。俊底撩起便行。漆桶一任担板。
　　上堂。拈拄杖横按云。一不成。二不是。突出眼睛失却鼻。少林刚自觅安心。瞎驴不受灵山记。
　　上堂。举。南泉和尚云。王老师自小养得一头水牯牛。拟向溪东放。不免食他国王水艹。拟向溪西放。不免食他国王水艹。不如随分纳些些。总不见得。
　　师云。王老师倾肠倒腹即不无。未见移风易俗在。山僧只养得一头驴。一向东倒西[摞-田+畾]。顺时。一日何啻千里万里。怮时。直是一步不肯移。且道与王老师水牯牛相去多少。良久。云。渔人舞棹。野老讴歌。
　　上堂。举。雪窦为道日损颂云。三分光阴二早过。灵台一点不揩磨。贪生逐日区区去。唤不回头争奈何。回天轮。转地轴。指南作北。截铁斩钉。还他雪窦老汉。只是不合坐在这里。喝一喝。
　　上堂。千年田。八百主。郎当屋舍没人修。不风流处也风流。便恁么去。达磨一宗。扫土而尽。
　　上堂。千说万说。不若亲见。打破漆桶。胡来汉现。有一般汉便恁么会去。抵死不肯放。正谓灵龟负图。凤萦金网。才被人拶着。缁素不分。瞒瞒顸顸。却道压良为贱。空过一生。且道如何救得此人。两手拍膝云。龙得水时添意气。虎逢山色长威狞。
　　退院上堂。生平活计一丝头。啸月迎风得自由。管甚澄江兴逆浪。等闲平步过沧洲。

　　无为军冶父山实际禅院语录

　　　　参学　普岩　等录
　　入院。指三门云。妙用纵横。十方坐断。未谙此脉。举步犹难。且看新长老这里放憨去也。喝一喝。
　　入方丈。据坐云。冶父方丈。了无遮障。拳踢相应。当人不让。妙转绵绵一脉通。谁知灭却临济宗。
　　升座。拈香祝圣罢(问答不录)。乃云。祖师心印。状似铁牛之机。去即印住。住即印破。所以达磨不来东土。二祖不往西天。黄梅七百高僧。衣盂分付卢行者。灯灯相续。物我俱忘。直指单传。甚生标格。还委悉么。行尽江南遍江北。得风流处且风流(叙谢毕)。
　　复举。僧问百丈。如何是奇特事。丈云。独坐大雄峰。僧礼拜。丈便打。
　　师云。骑虎头。收虎尾。还他百丈老人。若论奇特事。未免有些誵讹。诸人还捡点得出么。冬不寒。腊后看。
　　上堂。不着佛求。不着法求。不着僧求。犹是把缆放船。喝散白云。穿开碧落。奔流度刃。疾焰过风。未称衲僧门下。且道毕竟如何。任从沧海变。终不为君通。
　　上堂。举。杨岐云。杨岐乍住屋壁疎。满堂尽布雪真珠。缩却项。暗嗟吁。翻忆古人树下居。杨岐师公只解收。不解放。冶父乍住。孰疎孰亲。将无作有。全主全宾。和其光。同其尘。谁道金针不与人。喝一喝。
　　上堂。冶父门风。别无道理。家田米饭。早眠晏起。洗面摸着鼻。啜茶滋却觜。忽有个汉出来道。低声。低声。墙壁有耳。也怪他不得。何故。洞山佛无光。韩信临朝底。喝一喝。
　　上堂。举。汾阳示众云。识得拄杖子。行脚事毕。
　　师云。汾阳虽是开口见胆。未免落在第二头。蓦拈拄杖云。这个不得唤作拄杖子。漆桶。参。
　　上堂。三世诸佛不知有。未为分外。狸奴白牯却知有。雪上加霜。乾三连。坤六段。透今古。没遮拦。声前有路转应难。盘走珠兮珠走盘。喝一喝。
　　上堂。举。三祖云。眼若不睡。诸梦自除。心若不异。万法一如。且如何是一如底。不是射雕手。徒说李将军。
　　应庵．密庵和尚。六月十二日同忌斋。拈香云。两个老冻脓。咬牙啮齿。扬尘簸土。有弥天罪过。我自江湖四十年。惭愧不入这保社。既不入他保社。因甚今日以此供养。遂以手摇曳云。呜咿。呜咿。此意分明说向谁。
　　上堂。拈拄杖云。动弦别曲。叶落知秋。举一明三。目机铢两。便与么去。冶父未放你在。何也。月中仙桂和根拔。海底骊龙摘角拖。
　　上堂。拈拄杖云。千说万说。不如一决。且道决个什么。直下见得。九旬无虚弃之功。若不然者。且向甚处安身立命。卓拄杖云。更嫌何处不风流。
　　上堂云。单刀直入。犹隔重关。百发百中。撞墙撞壁。直饶面南看北斗。知底尽掀翻。佛殿里烧香。三门头合掌。也落衲僧窠臼。毕竟如何。投子下禅床。
　　上堂。举。僧问同安。如何是向去底人。安云。寒蝉抱枯木。泣尽不回头。又问。如何是却来底人。安云。火里芦花秀。逢春恰似秋。又问。如何是不来不去底人。安云。石羊遇石虎。相逢早晚休。
　　师云。入理深谈。随机应物。还他同安老人。若据衲僧门下。未免漏逗。何故。只解顺风张帆。不能逆风把柂。或有人问冶父。如何是向去底人。对云。眼睛突出。如何是却来底人。对云。天阔地阔。如何是不去不来底人。对云。明月照幽谷。寒涛响夜砧。此语无你咬嚼处。直须是悟始得。
　　开炉上堂。冷月霜天道者孤。一堂禅侣守寒炉。衲衣破处冰侵骨。夜静更深炭也无。古人太煞不近人情。山僧且要通一线道。冶父山门斋粥粗。文章佛法一时无。地炉些子无烟火。且与禅人乐有余。喝一喝。
　　上堂。举。归宗云。归宗事理绝。日轮正当午。自在如狮子。不与物依怙。
　　师云。大小归宗脚跟不点地。
　　冬至上堂。晷运推移。日南长至。上下四维。庆无不利。且道中间事作么生。掷下拄杖云。如是。如是。
　　上堂。雪雪明明漏泄。枯木开花。虚空迸裂。无位真人彻骨寒。灯笼露柱眉毛结。忽然晴。没可说。齐贺丰年好时节。
　　上堂。举。临济道。有一人论劫在途中。不离家舍。有一人离家舍。不在途中。那个合受人天供养。
　　师云。眼观东南。意在西北。
　　岁旦上堂。元正改旦。事事成现。有时放行。有时坐断。不惜两茎眉。和坐盘掇转。佛法世法。都卢一片。既是佛法世法。如何得成一片。但辨肯心。必不相赚。
　　上堂。举。梁山云。南来者与三十棒。北来者与三十棒。虽然如是。不当宗乘。后来琅琊云。梁山好一片真金。将作顽铁卖却。琅琊即不然。南来者与三十棒。北来者与三十棒。从教天下衲僧贬剥。
　　师云。冶父即不然。一任南来北来。只恁么过。蓦然打破漆桶。却来与三十棒。
　　上堂。明明知道只是这个。为甚透不过。只为脚跟下红丝线不断。才被人拶着。便转不得。愤愤地不甘。毕竟有个碍膺之物。推不进前。拽不退后。且如何透脱去。南泉斩猫儿。
　　上堂。从上来千人万人中。只罗笼得一个半个。自余腾腾任运。任运腾腾。岂堪持论。与么告报。且看冶父眉毛在么。吽。吽。
　　上堂。举。梁山拂子颂云。我有一枝拂。真棕铁作骨。显道吓蚊虻。指南不相屈。扫除佛祖病。击碎衲僧窟。若是上上人。终不唤作物。德山云。梁山好颂。话作两橛。梁山云。是老僧当时少子细。
　　师云。二大老也甚奇怪。以急缚宽则易。以宽缚急则难。冶父鼻孔今日落在诸人手里。一任横拖倒拽。喝一喝。
　　结夏上堂。今朝结制。丛林体例。长期短期。似兀如痴。离四句。绝百非。大家相聚吃茎齑。喝一喝。
　　上堂。今夏堂中隘窄。上中下座逼迫。忽若一人发真归源。直得人人破家散宅。唯有灯笼露柱冷笑嘻嘻。却道恁么。恁么举。世还稀。须知脑后少一椎。
　　上堂。举。僧问南院云。赤肉团上。壁立万仞。岂不是和尚语。院云。是。僧掀倒禅床。院拈棒。僧拟议。院便打趂出。
　　师云。这僧一味小心放大胆。南院老也是养子之缘。
　　端午上堂。今朝五月端午节。衲僧门下无一说。千妖百怪自潜踪。万里长天一条铁。
　　上堂。举。僧问仰山。法身还解说法也无。山云。我说不得。有一人说得。僧云。说得底人在什么处。仰山推出枕子。沩山云。寂子用剑刃上事。
　　师云。仰山寻常一条脊梁硬似铁。被这僧连拶两拶。便乃四棱蹋地。沩山一期忍俊不禁。不知失却一只眼。忽有僧问冶父。法身还解说法也无。便与拦胸一踏踏倒。教伊起来作个洒洒落落底汉。不见道。犀因玩月纹生角。象被雷惊花入牙。
　　上堂。举。僧问曹山。佛未出世时如何。山云。曹山不如。问。出世后如何。山云。不如曹山。
　　师云。辍己让人。弄巧成拙。出世未出世。虚空里钉橛。曹山有没量罪过。冶父亦有没量罪过。汝等诸人还捡点得出么。一东二冬。叉手当胸。
　　上堂。江月照。松风吹。永夜清霄何所为。无孔笛吹云外曲。相逢知我者还稀。
　　上堂。拈拄杖云。入荒田不拣。信手拈来草。怀州牛吃禾。益州马腹胀。怀宁独山张主管铸锅三口。宾头卢尊者不知失却琉璃碗。且道落在什么处。掷下拄杖云。众眼难瞒。
　　上堂。十五已前取不得。十五已后舍不得。正当十五日。筑着磕着。七花八裂。明眼衲僧。只得一橛。
　　上堂。举。五祖云。先入白云门。次过白云限。吞底栗蓬禅。吃底籼米饭。君子如到来。好好看方便。
　　师云。五祖老汉家丑外扬。冶父不然。入得冶父门。不避冶父剑。剑下蓦翻身。为君通一线。吃底劈胸拳。透底生铁面。莫怪粗粝藜。方便没方便。
　　上堂。一叶落。天下秋。一尘起。大地收。是人知有。三世诸佛为什么却不知有。握土成金犹可易。变金为土却还难。
　　上堂。拈起拄杖云。诸佛降生。好与三十拄杖。诸佛成道。好与三十拄杖。诸佛转法轮。好与三十拄杖。为甚么如此。鹤有九皋难翥翼。马无千里谩追风。喝一喝。下座。
　　请知事．头首上堂。拈花微笑。立雪安心。祖室光辉。魔外拱手。联芳续焰。宾主交参。的的相承。不移易一丝毫许。且道泗洲大圣因甚在杨州出现。入水见长人。
　　上堂。秋光清浅时。白露和烟岛。良哉观世音。全身入荒艹。分明道了也。会也好。不会也好。一镞破三关。低头何处讨。
　　请典座上堂。日可冷。月可热。众魔不能坏真说。且道如何是真说。钵盂一日两度湿。
　　上堂。举。马大师入室罢。西堂．百丈．南泉随侍玩月次。大师云。正当恁么时如何。西堂云。正好供养。
　　师云。望梅林止渴。
　　百丈云。正好修行。
　　师云。金不博金。
　　南泉拂袖便行。
　　师云。只得一橛。
　　马师云。经归藏。禅归海。惟有普愿独超物外。
　　师云。唵嚤呢哒哩吽[口*发]咤。这一火落鼻孔总被穿却了也。你诸人且向什么处出气。击拂子。下座。
　　上堂。举。杨岐问慈明。幽鸟语喃喃。辞云入乱峰时如何。明云。我行荒艹里。汝又入深村。岐云。官不容针。更借一问。慈明便喝。岐亦喝。明又喝。岐亦喝。明连下两喝。岐礼拜。
　　师云。二人父子。譬如弄珠。不触其手。不堕其地。不住於空。亦无玄妙。个里如何眨眼。喝一喝。
　　上堂。举。云门云。闻声悟道。见色明心。观音大士将钱买糊饼。放下元来是个馒头。云门大师自倒自起。五祖师翁云。闻声悟道。见色明心。遂以两手作打杖鼓势云。堋八啰扎。是熟处难忘。
　　师云。冶父有条活路。要与诸人共行。拈拄杖云。穿入诸人鼻孔里。灯笼露柱直得眼睛突出。卓拄杖。下座。
　　上堂。尽令提纲。乾坤黯黑。放开一线。道泰时清。且道本身卢舍那还知惭愧么。三生六十劫。
　　上堂。冶父生来百拙。开口都无一说。今朝指空画空。笑倒清风明月。
　　上堂。一方一所。丛林保社。或废或兴。截铁斩钉。推倒嘉州大像。扶起迦叶师兄。管取曹源一派清。喝一喝。
　　上堂。虚头人便说虚头话。敢作虚头事。实头人只说得实头话。做得实头事。若教虚头人说实头话。终是不甘。又教实头人做虚头事。毕竟不稳。只如马大师云。即心即佛。非心非佛。且道是虚耶。是实耶。喝一喝。卓拄杖。下座。
　　祈雨上堂。当阳显赫。神龙妙诀。倒岳倾湫。雷轰电掣。所以云门扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。直得冶父拍掌呵呵大笑。且道笑个什么。后三日看。
　　解夏上堂。横按拄杖云。结也如是。解也如是。解结分明。人人瞥地。唯有这个拄杖子不肯瞥地。且道因甚如此。遇贱即贵。靠拄杖。下座。
　　绍熙元年九月十五日。云居．荐福专使同至。对众拈阄。得云居。乃受帖。拈起示众云。一见便见。求之即难。直下来也。急着眼看。
　　上堂。恁么也不得。不恁么也不得。恁么不恁么总不得。铁壁银山无壅塞。恁么也得。不恁么也得。恁么不恁么总得。万里长空云一突。机轮转处。作者犹迷。啐啄同时。远之远矣。今日不免通一线道。与诸人露个消息。会么。不劳悬石镜。天晓自鸡鸣。复云。有句无句。如藤倚树。筑着磕着。了无回互。八臂那咤留不住。
　　次日。本军准监司牒庐江县官劝赴荐福。拈帖云。一不做。二不休。取不得。舍不得。且道是什么。良久。云。公验分明。
　　上堂。不着佛求。不着法求。不着僧求。孤舟短棹。任性优游。瞥转玄关。纵横妙用。在此了无间然。所以道。动若行云。止犹谷神。既无心於彼此。宁有象於去来。坐断千差。壁立万仞。还委悉么。大鹏展翅盖十州。篱边燕雀空啾啾。
　　复举。三圣道。我逢人则出。出则不为人。兴化道。我逢人则不出。出则便为人。二老汉丁一卓二。因邪打正。以常住物作自己用。带累我临济正宗直至于今扶不起。
　　辞众。只个长行粥饭僧。江南江北震乾坤。而今又却随他去。讨甚杨岐八世孙。

　　饶州荐福禅院语录

　　　　参学　光睦　等录
　　入院。指三门云。入门正路。不容回互。千人万人。当阳蹉过。毕竟落在什么处。喝一喝。
　　指法座。要行便行。要坐便坐。自古自今。只是这个。
　　升座。祝圣罢。就座。僧问。欧阜峰头安乐神。神通用尽觅无门。东湖伏虎夤缘重。握手归来一笑新。远涉程途即不问。入门一句作么生。
　　师云。千车同辙。
　　进云。大众沾恩去也。
　　师云。切忌错流通。
　　进云。争柰贤使君留心妙道。老伏虎有意当仁。
　　师云。一时坐断。
　　进云。龙得水时添意气。虎逢山色长威狞。
　　师云。未在。更道。
　　僧问。如何是东湖境。
　　师云。青山迭迭烟波里。
　　进云。鄱江景物从兹好。衲僧巴鼻任流通。
　　师云。六耳不同谋。
　　进云。如何是境中人。
　　师云。眼横鼻直。
　　进云。莫莫堂前添瑞气。青青亭上夺高标。
　　师云。放下着。
　　进云。人境已蒙师指示。开堂演法事如何。
　　师云。高祝　万年春。
　　进云。如是则密庵一派转见光辉去也。
　　师云。汝向什么处见密庵。僧便喝。
　　师云。脑后蹉过。
　　师乃云。言前荐得。已涉繁词。句下精通。白云万里。所以识不可识。智莫能知。全体与么来。全体如是住。横该万有。竖透金轮。如印印空。如印印泥。如印印水。头头合辙。应用无亏。法随法行。法幢随处建立。抛三放两。意在钩头。不立阶梯。如何洞晓。龙袖拂开全体现。象王行处绝狐踪(叙谢不录)。
　　复举。俱胝和尚。凡有所问。只竖一指。又道。我在天龙得一指头禅。一生受用不尽。且道如何是一指头禅。乃竖起拂子云。见么。若也见得。可以与俱胝把手共行。脱或未然。新荐福不免重说偈言。一着高一着。一步阔一步。坐断佛祖关。迷却来时路。
　　上堂。十五日已前取不得。十五日已后舍不得。正当十五日。取即是。舍即是。问汝问余都不会。可怜只解那斯祁。
　　上堂。荐福住院。事事成现。露柱灯笼。三门佛殿。若上若下。和光同尘。有时又却神头鬼面。汝等诸人向什么处与荐福相见。喝一喝。
　　上堂。举。临济示众云。我於先师处三度问佛法的的大意。三次吃六十拄杖。如蒿枝拂相似。如今更思一顿吃。谁为下手。时有僧出云。某甲下手。济拈棒度与。僧拟接。济便打。雪窦拈云。临济放去较危。收来太速。
　　师拈起拄杖云。临济据令而行。不知孤负黄蘗。雪窦尽力担板。也只见得一边。且道荐福节文在什么处。掷下拄杖。
　　上堂。僧问。虚空消殒时如何。
　　答云。驴不成。马不是。乃云。天不能盖。地不能载。虚空不能容。日月不能照。是什么标格。野老不知尧舜力。冬冬打鼓祭江神。
　　上堂。举。僧问杨岐。天得一以清。地得一以宁。衲僧得一。堪作什么。杨岐云。钵盂口向天。
　　师云。衲僧一拶。钵盂口阔。天下杨岐。望林止渴。
　　上堂。风不鸣条。雨不破块。五百载圣人出现。三千年黄河一度清。不作佛法商量。不作世谛流布。分明恁么道。也是久日桦来唇。
　　上堂。横按拄杖云。赤肉团上。壁立万仞。入泥入水。石裂崖崩。因什么人人不会。良久。云。吽。吽。靠拄杖。下座。
　　元正上堂。元正改旦。来千去万。物物咸新。眼上生尘。拶破多年桃核里。分明只是旧时人。
　　元宵上堂。横按拄杖云。过去灯明佛。本光瑞如此。所以西天四七。唐土二三。续焰联芳。真风不坠。唯有荐福不入这保社。因甚如此。卓拄杖云。天阔地阔。
　　二月十五上堂。如来有密语。贵买贱卖。迦叶不覆藏。累及后代。汝等诸人尽是释迦老子儿孙。住他屋。吃他饭。二六时中且如何受用。以拂子击床。下座。
　　上堂。举一明三。言多道远。一切智智清净。无二无二分。无别无断故。且道无尽藏三昧门又如何举。良久。云。识法者惧。
　　上堂。达磨九年面壁。和赃捉败。卢行者不识个字。露出尾巴。衲僧家气宇如王。走徧天下。只是这些子。因甚透不过。樊哙踏鸿门。
　　上堂。张弓架箭鱼游网。物外安身鸟入笼。生杀尽时蚕作茧。如何透得这三重。应庵老人尽力与么道。也是与贼过梯。
　　上堂。满口说得底。又无个入头处。有个入头处。又却开口不得。且道病在什么处。只见波涛涌。不见海龙宫。
　　上堂。达磨九年面壁。二祖立雪齐腰。三人证龟成鳖。一块顽铜钝铁。
　　上堂。机不离位。堕在毒海。智不到处。切忌道着。且道山河大地有什么过。汝若会得。向日本国里横三竖四。若也不会。长连床上吃粥吃饭。
　　上堂。拈拄杖顾视大众云。杀人刀．活人剑。那咤眼睛。金刚正焰。咬定牙关。赤心片片。法堂前艹深一丈。也未为分外。毕竟如何道得通方句。良久。靠拄杖。下座。
　　六月十二．十三。应庵师祖．密庵先师忌辰。拈香云。出家不着便。撞见这两个老汉。一个太煞不近人情。一个只管[沙/鬼][沙/鬼]魇魇。和泥合水。虚度时光。落魄放痴憨。打个没折合。错礼三拜。后悔难追。而今冷地思量。不觉令人恶发。所以供香一炷。煮茗一瓯。不是报德酬恩。且要递相钝置。
　　解夏上堂。有解有结。虚空钉橛。无解无结。咬着生铁。二千年代错流传。天下衲僧无处雪。雪不雪。崖崩石裂。
　　上堂。莫。莫。大海乾枯。须弥倒卓。逆行顺行。将错就错。明眼衲僧休卜度。
　　上堂。举。师祖问南泉。摩尼珠。人不识。如来藏里亲收得。如何是藏。泉云。王老师与汝往来者是。雪窦着语云。艹里汉。师祖云。直得不往来时如何。泉云。亦是藏。雪窦云。雪上加霜。师祖云。如何是珠。泉召云。师祖。祖应喏。泉云。何不会老僧语。师祖忽然悟去。雪窦云。百尺竿头作伎俩。也未为崄。若向这里着得一只眼。宾主互换。便能深入虎穴。若不恁么。直饶师祖悟去。也是龙头蛇尾。圜悟和尚颂云。苍鹰逐兔。骊龙玩珠。透青眼不瞬。照物手不虚。往来不往来。艹里谩茶胡。百尺竿头入虎穴。分明月上长珊瑚。
　　师云。雪窦与么注脚。圜悟与么颂。荐福也有个道处。分明月上长珊瑚。一段风光烁太虚。大地众生同受用。如来藏里本来无。
　　上堂。拈拄杖卓云。须弥山。大海水。从上诸佛祖师总被拄杖子吞却了也。且道灯笼露柱向甚处安身立命。若也会得。事同一家。若也不会。万别千差。靠拄杖。下座。
　　缘化归。上堂。僧问。去日湖山秋正好。归来满眼菊花黄。个中消息无人会。便请今朝为举扬。
　　师云。脚头脚尾。
　　进云。有一人终日在途中。不离家舍。此意如何。
　　师云。艹鞋跟断。
　　进云。有一人终日在家舍。不离途中。又作么生。
　　师云。鼻孔辽天。
　　进云。长沙和尚一日游山回。至门首。首座问。和尚到什么处来。沙云。游山来。此意如何。
　　师云。勘破了也。
　　首座复问。到什么处。沙云。始随芳艹去。又逐落花回。又作么生。
　　师云。头上漫漫。
　　进云。首座云大似春意。沙云也胜秋露滴芙蕖[妳-女+口]。
　　师云。一坑埋却。僧礼拜。
　　复举。僧问云门。树凋叶落时如何。门云。体露金风。
　　师拈拄杖云。云门可谓骑贼马赶贼。夺贼刀杀贼。只是诸人不得恁么会。何也。命若悬丝。卓拄杖。下座。
　　上堂。开口有时道得着。只是不会。开口明明道不着。又却独自点头。且道救取那个即是。喝一喝。
　　上堂。举。百丈侍马祖游山归。忽然哭。同事问云。忆父母耶。丈云。无事。云。被人骂耶。丈云。无事。云。哭作什么。丈云。问取和尚。同事问马祖。祖云。你去问取他。同事回至寮中。见百丈呵呵大笑。同事云。适来为甚哭。而今为什么笑。丈云。适来哭。而今笑。同事罔然。
　　师云。当时若撞着聱头。说什么百丈。马祖也须倒退。后来大慧颂云。有时笑。有时哭。悲喜交并暗催促。此理如何举向人。断弦须是鸾胶续。
　　师云。大慧和尚甚生气槩。犹向古人背后叉手。荐福亦有一颂。哭不彻。笑不彻。倒腹倾肠向君说。父子非亲知不知。抬头脑后三斤铁。
　　上堂。举。玄沙示众云。常将汝等诸人放顶[宁*页]上。不敢错误诸人一丝毫子。
　　师云。玄沙恁么道。大似知而故犯。何故。未着手脚时。早是相埋没了也。何况将放顶[宁*页]上。虽然如是。不是苦心人不知。
　　上堂。卓拄杖云。定乾坤。决犹预。击石火。闪电光。宾主历然。壁立万仞。若非具彻法眼。悬肘后符。往往当面蹉过。且道以何为验。遂掷拄杖。下座。
　　上堂。举。兴化示众云。今日不用如之若何。便请单刀直入。兴化为汝诸人证据。时有旻德长老出礼拜。起便喝。化亦喝。德又喝。化亦喝。德礼拜归众。化云。旻德长老今日较兴化三十棒。若是别个。一棒也较不得。何故。盖为他会一喝不作一喝用。
　　师云。兴化勾贼破家。旻德把髻投衙。更道他会一喝不作一喝用。不知凌蔑我临济宗风。不见道。作家不啐啄。啐啄同时失。
　　出乡归。上堂。古者道。蓬若出麻终不直。僧离清众太无端。山僧抛离大众。出乡月余日。不觉拖泥带水。且道面皮厚多少。殷人以栢。周人以栗。
　　上堂。举。雪窦云。春山迭乱青。春水漾虚碧。寥寥天地间。独立望何极。
　　师喝云。大小雪窦不觉四楞塌地。虽然如是。路遥知马力。事久见人心。
　　上堂。举。盘山道。譬如掷剑挥空。莫论及之不及。斯乃空轮无迹。剑刃无亏。
　　师云。正恁么时如何。铁作心肝也断肠。
　　上堂。举。僧问马大师。如何是祖师西来意。祖云。近前来。向你道。僧近前。祖拦腮与一掌。云。六耳不同谋。黄龙南禅师拈云。古人尚道六耳不同谋。那堪二百三百浩浩地商量。祸事。祸事。荐福看来直是好笑。且道笑个什么。贼无种。相鼓笼。
　　上堂。月生一。寰中天子勑。月生二。觌面无回避。月生三。灯笼露柱放痴憨。惊起新罗与占波斗额。汝等诸人三十年后切忌忘却。
　　上堂。举。僧问岩头。起灭不停时如何。岩头喝云。是谁起灭。
　　师云。古人慈悲之故。有落艹之谈。荐福即不然。忽问起灭不停时如何。但与一喝。
　　上堂。举。肇法师云。天地与我同根。万物与我一体。
　　师以拂子击禅床一下。云。汝等诸人还觉痛痒么。若不觉。孤负山僧。若也觉去。埋没自己。分明恁么道。也是乌龟陆地行。
　　上堂。有情之本。依智海以为源。含识之流。总法身而为体。竖起拂子云。这个不是法身。语默动静不是法身。万像森罗不是法身。且道唤什么作体。以拂子击禅床云。三生六十劫。
　　龟峰栢庭永和尚遗书至。上堂。海上争驰老栢庭。生憎佛祖长无明。蓦然打个翻身转。依旧龙门一派清。
　　解夏上堂。今朝解制。是何体例。马面驴腮。心空及第。黄面老子二千年前说脱空话。行瞢底不觉不知。一任笑怪。
　　重明节上堂。佛身无为。不堕诸数。佛相无相。其相俨然。山河大地。发异种光。艹木昆虫。现殊胜事。是以神霄降庆。真主诞生。倾万国丹心。祝一人睿算。当阳有路。列派朝宗。一句无私。灵光洞耀。还委悉么。净智庄严功德聚。　圣躬弥亿万斯年。
　　上堂。举。睦州示众云。裂开也在我。捏聚也在我。时有僧出问。如何是裂开。州云。三九二十七．菩提涅盘．真如解脱．即心即佛。我只恁么。你又作么生。僧云。某甲不恁么。州云。盏子扑落地。碟子成七片。
　　师云。也是好笑。大小睦州被这僧拶得。恰似落汤螃蠏。七手八脚一时露。
　　上堂。举。南泉一日刈茅次。有僧问。南泉路向什么处去。泉提起鎌子云。这个是三十钱买。僧云。某甲不问这个。南泉路向什么处去。泉云。我使得最快。
　　师云。南泉门前活路子。八字打开。这僧肚里惺惺。佯聋诈哑。当时若见南泉道。我使得最快。便乃转身一步云。赚我来。大小南泉也须倒退。
　　上堂。仰面不见天。低头不见地。吃饭了噇眠。圣谛第一义。
　　上堂。举。云门道。观世音菩萨将钱买糊饼。放下手。元来是个馒头。
　　师云。面赤不如语直。
　　上堂。一切障碍。即究竟觉。得念失念。无非解脱。释迦老子披肝露胆。截断众流。只是见地不脱。至今未有一人检点得出。若检点得出。也是窦八布衫。
　　上堂。举。睦州示众云。我见百丈不识好恶。大众才集。以拄杖一时赶下。复召大众。众回首。丈云。是什么。有甚共语处。黄蘗和尚。大众才集。以拄杖一时赶下。复召大众。众回首。蘗云。月似弯弓。少雨多风。犹较些子。雪窦云。说什么犹较些子。直是未在。若据雪窦。以拄杖赶下便休。可中有个无孔铁锤。善能担荷。可以笼罩古今。乾坤坐断。遂拈拄杖云。放过一着。
　　师云。转见誵讹。这几个老汉出来张罗布网。却向平地上摝蚬捞鰕。殊不知用尽自己心。笑破他人口。咄。
　　上堂。文殊普贤。东倒西擂。泥猪疥狗。成群作队。拽脱释迦老子鼻孔。天帝释梦中惊觉。不觉拊掌呵呵大笑。且道是什么境界。具眼者辨取。
　　谢知事上堂。双放双收。眼睛难瞒。赤手全提。谁是知己。是以同声相应。同气相求。全体与么来。全体如是住。虽然如是。且道风恬浪静一句作么生。三台须是大家催。
　　元宵上堂。今朝正月半。举个旧公案。一灯百千灯。千人万人看。百艹头边。威音那畔。相逢若是个中人。终不随他光影转。
　　上堂。举。维摩云。其施汝者。不名福田。供养汝者。堕三恶道。
　　师云。还见维摩心肝五脏么。移花兼蝶至。买石得云饶。
　　送化主上堂。万户千门到者稀。一挨一拶在临时。威音那畔真消息。不是知音莫与知。若也知去。便乃抛三放两。不论高低。尽情收拾了。和月载将归。
　　上堂。举。琅琊道。若论此事。如洪钟待扣。声应长空。如宝鉴当轩。影临万像。又道。若论此事。说甚龙树马鸣．提婆鹙子。辩似悬河。智如流水。莫能知之。
　　师云。琅琊恁么剖露。也是官路贩私盐。
　　上堂。牛头横说竖说。不知有向上关捩子。赵州访茱萸。轻轻靠拄杖便去。也堪笑。也堪悲。鹅王自能择乳。鸭类从教插泥。
　　上堂。举。忠国师问僧。甚处来。僧云。江西马大师处来。国师云。大师说何法。僧云。常说即心是佛。或云非心非佛。国师便喝出。复召云。更说何法。僧云。不是心。不是佛。不是物。国师云。却较些子。死心拈云。大小国师向语默里转却。当时若见道不是心。不是佛。不是物。更与喝出。岂不光前绝后。
　　师云。诸大老也甚奇怪。打锁敲枷。平高就下。说也说得到。行也行得到。只是未有出身之路。喝一喝。
　　上堂。荐福少方便。拳头如掣电。千眼无摸索。千耳不可见。且道为甚如此。家家门首透长安。
　　上堂。威音那畔真消息。累及瞿昙老祖翁。四十九年颠倒说。人间天上谩流通。
　　上堂。举。风穴示众云。若立一尘。家国兴盛。野老颦蹙。不立一尘。家国丧亡。野老安贴。於此明得。阇梨无分。全是老僧。於此不明。老僧即是阇梨。阇梨与老僧。亦能迷却天下人。亦能悟却天下人。欲识阇梨么。右边拍一拍云。这里是。欲识老僧么。左边拍一拍云。这里是。应庵师祖拈云。大小风穴不会转身句。
　　师云。荐福见处。又且不然。大小风穴醋气犹在。何故。始作。翕如也。纵之。纯如也。皎如也。绎如也。以成。喝一喝。下座。
　　上堂。目前无法。意在目前。不是目前法。非耳目之所到。蓦拈拄杖云。切忌认驴鞍桥作阿爷下颔。虽然如是。有时乘好月。不觉过沧洲。
　　上堂。达磨面壁九年。无摸索处。二祖礼拜而立。口似磉盘。即心即佛。非心非佛。不是心。不是佛。不是物。未免抱桥柱澡洗。且道衲僧分上合作么生。拍禅床云。掀翻海岳求知己。拨乱乾坤建太平。
　　上堂。五月端午。荐福直举。不会诸方。书符咒土。风从虎兮云从龙。千妖百怪自潜踪。
　　上堂。十五日已前。铁壁铁壁。十五日已后。将逐符行。且道正当十五日如何。石火一挥天外去。时人休看月边星。
　　上堂。举。云门问首座。乾坤大地与自己。是同是别。座云。同。门又问。一切物命飞蛾蚁子与自己。是同是别。座云。同。门云。何得干戈相待。
　　师云。云门平地上弄险。好与他一札。首座恣意卖峭。也好与一札。一札两札。且道意在甚处。将为胡须赤。更有赤须胡。
　　上堂。今朝九月二十。莫怪光阴电急。游人南北憧憧。不识自家城邑。蓦拈拄杖。卓一下。云。眨上眉毛从此入。
　　上堂。十方同聚会。个个学无为。此是选佛场。心空及第归。喝一喝。犹有这个在。荐福门下。十方同聚会。一切即寻常。寒则围炉向火。热则各自乘凉。信道壶中日月长。喝一喝。
　　上堂。拈拄杖。卓一下。云。过去诸如来。斯门已成就。现在诸菩萨。今各入圆明。未来修学人。当依如是住。只如德山拆却佛殿。又作么生。相逢说尽平生话。夜深方见把针人。喝。卓拄杖。下座。
　　上堂。举。云门大师道。若实未得个入头处。三世诸佛在你脚跟下。一大藏教在你口唇皮上。且向葛藤处会取。
　　师云。云门大师虽是善因。未必招於恶果。荐福敢道灯笼吞却佛殿。蚯蚓蓦过辽东。马无千里谩追风。喝一喝。
　　上堂。举。百丈开田次。问黄檗云。运阇梨。开田不易。檗云。众人作务。丈云。有烦道用。檗云。争敢辞劳。丈云。开得多少田。檗将锄筑地三下。丈震威一喝。檗掩耳而去。
　　师云。百丈一喝。风云耸岳。黄檗掩耳。诸人自摸索看。
　　上堂。举。僧问汾州。如何是接初机句。州云。汝是行脚僧。僧云。如何是辨衲僧句。州云。西方日出卯。僧问。如何是正令行句。州云。千里持来呈旧面。僧问。如何是定乾坤句。州云。北俱卢洲长粳米。食者无喜亦无嗔。州云。我将此四转语验天下衲僧。后云峰悦云。汾州此四转语被天下衲僧勘破。
　　师云。二老汉满口含霜。总跳不出。荐福有一条活路。要与诸人共知。便下座。
　　上堂。德山入门便棒。临济入门便喝。俱胝竖指。雪峰辊球。成得个什么。光阴如电掣。年老觉心孤。
　　上堂。春风似箭。春雨如膏。旷劫来事。不隔丝毫。你且道佛未生时一句作么生道。试向七纵八横处道看。若道不得。荐福失利。
　　上堂。举。良遂座主初参麻谷。谷见来。便将锄头去锄艹。殊不顾。良遂到锄艹处。谷便归方丈闲却门。遂次日复去。谷亦闭门。遂敲门。谷乃问。谁。遂才称名。忽然大悟。云。和尚莫瞒良遂。良遂若不来礼拜和尚。几被经论赚过一生。便归讲肆。示众云。诸人知处。良遂总知。良遂知处。诸人不知。云门云。便有逆水之波。
　　师云。为人为彻。咬着生铁。逆水之波。虚空钉橛。
　　上堂。行亦禅。坐亦禅。语默动静体安然。匝地普天收不得。都来不直半分钱。
　　上堂。石巩张弓。鲁祖面壁。正令不行。拗曲作直。下座。
　　报恩珍长老受请引座。列祖出兴。牵犁拽杷。为此一大事因缘。打开无尽宝藏。运出自己光明。利物垂慈。应时应节。全提正令。如狮子王哮吼一声。壁立万仞。且如何道个相续句。作家不啐啄。未举已先知。
　　上堂。欲得现前。莫存顺逆。竖起拂子云。祖师来也。还见么。切忌扶篱摸壁。
　　佛生日上堂。今朝四月八。处处皆浴佛。荐福讨便宜。大家[病-丙+斯]淈[泳-永+盾]。既讨便宜。又道淈[泳-永+盾]。任是明眼衲僧。也跳这些不出。
　　上堂。僧问云门大师。如何是佛。门云。乾屎橛。此意如何。
　　答云。鹧鸪啼处百花香。乃云。空手把锄头。蚊子上铁牛。步行骑水牛。黄河水逆流。人从桥上过。猛虎当路坐。桥流水不流。佛祖是仇雠。
　　上堂。拈拄杖召云。拄杖子自应喏。即心即佛作么生会。云。不会。非心非佛如何。云。不会。不是心。不是佛。不是物[妳-女+口]。云。不会。既是不会。如何担荷我祖师担子。复云。阿呵呵。无物堪比伦。教我如何说。卓拄杖。下座。
　　师受香山请。拈帖云。放开也在我。捏聚也在我。不容拟议商量。且看目前包裹。
　　上堂。五年於此谩随缘。去住无心自坦然。六月霏霏飘瑞雪。须知别是一壶天。

　　明州香山智度禅院语录

　　　　参学　善开　等录
　　入佛殿。烧香云。宾则始终宾。主则始终主。为甚德山拆却佛殿。乃云。礼防君子。
　　据方丈云。据令而行。一时坐断。佛之与祖。齐立下风。金刚圈．栗棘蓬。个中无肯路。端的有谁通。
　　升座。拈香祝圣罢。僧问。祖印高提离见闻。显扬今古益宗门。常云峰下全提处。未委将何报　国恩。
　　答云。匝地普天。
　　进云。惟凭一滴曹溪水。为雨为霖遍九垓。
　　答云。引不着。
　　进云。保寿开堂。三圣横身相为。临济住院。普化尽力扶持。未审和尚承谁恩力。
　　答云。灯笼骂露柱。
　　进云。休言卞璧无人识。自有知音笑点头。
　　答云。筑着鼻孔。
　　进云。临济问黄檗佛法的的大意。三度吃六十棒。意旨如何。
　　答云。不快漆桶。
　　进云。擘开华岳连天秀。放出黄河彻底清。
　　答云。见个什么。
　　进云。两眼对两眼。
　　答云。料掉没交涉。
　　进云。后到大愚。却云黄檗佛法无多子。见个什么道理。
　　答云。筑着磕着。
　　进云。肋下三拳。拦腮一掌。为复是得牛还马。为复是据令而行。
　　答云。前三三。
　　进云。照用主宾都印破。三玄戈甲一时分。
　　答云。什么处见黄檗。僧便喝。师乃嘘一声。僧礼拜。
　　师云。世尊拈花。迦叶微笑。世尊云。吾有正法眼藏。涅盘妙心。分付摩诃大迦叶。黄面老子面皮厚三寸。达磨云。吾本来兹土。传法救迷情。一花开五叶。结果自然成。达磨大师面皮厚三寸。虽然如是。且毕竟传个什么。蓦拈拄杖掷下云。大家齐着力。
　　上堂。山僧入院又一个月。汝诸人水牯牛作么生。拈拄杖。卓一下。云。若向这里明得。诸人鼻孔总在山僧手里。若也不会。山僧鼻孔今日在诸人手里。且道誵讹在什么处。风吹石裂。旱地遭钉。靠拄杖。下座。
　　上堂。举。税阇梨问曹山。清税孤贫。乞师赈济。山云。税阇梨。税应喏。山云。清原白家三盏酒。吃了犹道未沾唇。
　　师云。税阇梨抛砖引玉。不知换得个墼子。曹山虽来风深辨。可惜不一等与他本分艹料。免致今时向黑山下作活计。
　　上堂。有时堆堆坐禅。有时一向打哄。年来行脚衲僧都是个般病痛。报君知。休打閧。入门[拚-ㄙ+ㄊ]却个浑身。头头自有生蛇弄。
　　上堂。举。五祖云。四五百石麦。二三千罗稻。好个休粮方。耆婆不得妙。
　　师云。五祖老人好语。只为探头太过。香山有个方便。也要诸人共知。透得金刚圈。细嚼铁馂饀。一饱忘百饥。始信不相赚。
　　上堂。举。古德云。去年贫。未是贫。今年贫。始是贫。去年贫。有卓锥之地。今年贫。锥也无。
　　师云。年去年来贫复贫。祖师抬脚重千斤。愁人莫向愁人说。说向愁人愁杀人。
　　浙西出队归。上堂。举。僧问苏溪和尚。如何是定光佛。溪云。鸭吞螺师。僧云。还许学人转身也无。溪云。眼睛凸出。后来佛灯云。忽有人问山僧。如何是定光佛。只对他道。奔南走北。还许学人转身也无。走北奔南。
　　师云。鸭吞螺师。不妨剿绝。且道奔南走北成得个什么边事。种田博饭吃。翻忆老杨岐。
　　上堂。举。大慧云。有佛处不得住。生铁秤锤被虫蛀。无佛处急走过。撞着嵩山破灶堕。三千里外逢人不得错举。两个石人相耳语。恁么则不去也。此语已行遍天下。摘杨花。摘杨花。唵嚤呢哒哩吽[口*发]咤。
　　师云。大慧老人尽力。只道得到这里。还知香山落处么。铁山崩倒压银山。盘走珠兮珠走盘。密把鸳鸯闲绣出。金针终不与人看。
　　上堂。举。赵州访临济。州才洗脚。济便下来。问。如何是祖师西来意。州云。正值老僧洗脚。济近前作听势。州云。会即便会。啖啄作么。济拂袖便行。州云。三十年行脚。今日错为人下注脚。
　　师云。半雨半晴。桃红李白。点着便行。不劳啖啄。那个是它错下注脚处。试道看。
　　上堂。举。赵州问南泉。如何是道。泉云。平常心是道。州云。还可趣向也无。泉云。拟向即乖。州云。不拟。争知是道。泉云。道不属知。不属不知。知是妄觉。不知是无记。若真达不疑之道。豁如太虚。岂可强是非耶。赵州忽然大悟。
　　师云。青天白日。悟个什么。咄。咄。咄。骊珠击碎苍龙窟。
　　上堂。举。僧问明招。虎生七子。那个没尾巴。招云。第七个没尾巴。
　　师云。第七个没尾巴。不落群队。独露爪牙。拟心凑泊终难见。须信莲开火里花。
　　上堂。横按拄杖云。静处闹浩浩。闹中静悄悄。钟动月黄昏。溪鸣五更早。拄杖子。却懊恼。可惜好光阴。等闲空过了。靠拄杖。下座。
　　上堂。举。法华示众云。不结毗卢印。那弘古佛心。明月照幽谷。寒涛响夜砧。今日亘庵居士到来。山僧亦有一偈。坐断毗卢顶。超然亘古今。万缘俱剔脱。一片祖师心。
　　师受平江府虎丘请。拈疏云。古之今之。同道者知。一言才出。驷马难追。
　　上堂。僧问。作家不啐啄。啐啄同时失时如何。
　　答云。一字入公门。九牛车不出。乃云。摩竭提国亲行此令。小室峰前钝置他人。挥戈佛日。未称全提。棒喝交驰。自救不了。恁么也得。不恁么也得。恁么不恁么总得。识取钩头意。莫认定盘星。

　　平江府虎丘山云岩禅院语录

　　　　参学　师肇　等录
　　师入院。指三门云。入门一句。宾主历然。不劳弹指。天宽地宽。壶中消息异人间。
　　据方丈云。净名一默。大士点头。言下争锋。不消一札。举头天外看。须是个中人。
　　升座。拈香祝圣罢。僧问。声名藉藉冠诸方。二淛尝扶大法幢。不是贤侯重请命。慈光焉得过钱塘。四众临筵。愿闻法要。
　　师云。是甚么。
　　进云。剑阁路虽险。夜行人更多。
　　师云。放你三十棒。
　　进云。莫便是和尚为人处也无。
　　师云。切忌啖啄。
　　进云。祇如和尚道。入门一句。宾主历然。如何是历然底。
　　师云。剑去久矣。
　　进云。如何是宾中主。师竖起拂子。
　　进云。如何是主中宾。师击禅床一下。
　　进云。如何是主中主。
　　师云。声前荐取。
　　进云。如何是宾中宾。
　　师云。簸土扬尘。
　　进云。主宾历然无向背。壶中消息许谁知。
　　师云。裂破。僧礼拜。
　　师乃云。豁开向上一窍。威音那畔坐断封疆。自己胸襟流出。应用无差。头头合辙。透声透色。绝见绝闻。非三贤十圣所知。非神通变化所测。不拘得失。不昧当机。不蹑前踪。如何举唱。三世诸佛祇言自知。历代祖师全提不起。直得辉天鉴地。换斗移星。作者相逢。只眨得眼。所以道。向上一路。千圣不传。未曾亲近。早隔大千。正恁么时。且当阳一句如何剖露。道泰不传天子令。时清休唱太平歌(谢词不录)。
　　复举。王常侍访临济。同到僧堂。侍云。这一堂僧还看经否。济云。不看经。侍云。还坐禅否。济云。不坐禅。侍云。既不坐禅。又不看经。作个什么。济云。总教伊成佛作祖去。侍云。金屑虽贵。落眼成翳。济云。元来是我家里人。
　　师云。一着高一着。一步阔一步。明眼人前犹涉路布。凤栖不在梧桐树。
　　上堂。佛眼觑不得。祖师提不起。石裂崖崩。掀翻到底。不风流处更风流。也是波斯入闹市。
　　上堂。夫为善知识。须是驱耕夫之牛。夺饥人之食。驱耕夫之牛。令他苗稼滋盛。夺饥人之食。令他永绝饥虚。虽然。有时逼到万仞崖头。又须是你当人自肯放身舍命始得。
　　上堂。恁么恁么。率犁拽把。不恁么不恁么。泥多佛大。临济三玄。赵州勘破。鼻孔大头向下。以拂子击禅床。下座。
　　上堂。举。僧问睦州。高揖释迦。不拜弥勒时如何。州云。昨日有人问。趂出了也。僧云。和尚恐某甲不实。州云。拄杖不在。笤帚柄聊与三十。
　　师云。以毒攻毒。以楔出楔。还它睦州老汉始得。今日有人出来与么问。虎丘也只与么答。何故。尽法无民。
　　上堂。举。五祖和尚云。老僧游方十余年。参数人善知识。将谓了当。及到浮山圆鉴会下。更开口不得。末后又到白云。因咬破个铁馂饀。直是百味具足。且道饀子一句作么生道。乃云。花发鸡冠媚早秋。谁人能染紫丝头。有时风动频相倚。似向阶前斗不休。
　　师云。五祖恁么说话。犹欠悟在。
　　上堂。欲得大用现前。直下顿忘知见。诸见若尽。昏雾不生。大智洞然。更非他物。且道文殊是七佛之师。因甚出女子定不得。悉达多波怛啰。
　　上堂。举。药山一日斋时自打鼓。高沙弥乃捧钵作舞入堂。山便掷下椎云。是第几和。沙弥云。第二和。山云。如何是第一和。沙弥就桶舀一杓饭便行。
　　师云。停囚长智。
　　上堂。古德道。我若全举宗乘。汝诸人向甚么处领会。所以古今独露。隐显殊途。
　　师云。古德开却口。合不得。
　　解夏上堂。虎丘一夏与兄弟说话。管取生身陷地狱。莫有一个半个。皮下有血么。良久。吽。吽。下座。
　　上堂。今朝九月初一。祝　圣升堂已毕。若是达磨儿孙。瞥转云门念七。
　　上堂。举。雪峰道。尽大地撮来如粒粟大。抛向面前。漆桶不会。打鼓普请看。
　　师云。陕府铁牛。不觉胆颤。嘉州大象。通身汗流。且道象骨老人面皮厚多少。
　　上堂。举。僧问睦州。一言道尽时如何。州云。老僧在你钵囊里。又问云门。一言道尽时如何。门云。裂破。二老汉犹堕时人窠臼。或有问虎丘。一言道尽时如何。只向它道。无牛使马。
　　开炉上堂。诸方如法开炉。虎丘家风淡泊。拈出个铁馂饀。个里宁容啖啄。休啖啄。丹霞烧木佛。院主眉须落。
　　上堂。举。赵州一日斋次。有一婆子入堂指云。这一堂僧尽是婆婆生得。复指赵州云。唯有大底孩儿五逆不孝。州瞪目视乏。婆便出去。
　　师云。一人打毡拍板。一人吹无孔笛。梵音清雅。令人乐闻。且道是什么曲调。洞庭山脚太湖心。
　　上堂。举。僧问鹿苑。如何是实际理地。苑云。南赡部州。北郁单越。僧云。恁么则事同一家。苑云。犹隔须弥山在。
　　师云。夫善知识者。是大因缘。有来由。没窠臼。才拟恁么。便不恁么。虽然。到头霜夜月。任运落前溪。
　　上堂。举。保宁勇和尚云。大方无外。大圆无内。无内无外。圣凡普会。瓦砾生光。须弥粉碎。无量法门。百千三昧。拈起拄杖云。总向这里会去。苏卢苏卢悉哩悉哩萨婆诃。
　　师云。这老汉业识忙忙。不柰船何。打破戽斗。
　　上堂。举。麻谷坐次。有僧参。才展坐具。谷乃垂下一足。僧便出。谷云。青天白日有恁么事。僧回首云。某甲有过在。谷便与一掌。
　　师云。击石火。闪电光。宾主历然。穷则变。变则通。拦腮便掌。且道赏伊罚伊。不犯清波意自殊。
　　上堂。举。风穴问南院云。入门须辨主。端的请师分。院以左手拍膝一下。穴便喝。院以右手拍膝一下。穴又喝。院举左手云。这个且从阇梨。复举右手云。这个作么生。穴云。瞎。院拈起拄杖。穴云。作么。夺拄杖打和尚去。莫言不道。院掷下拄杖云。今日被这黄面浙子钝置一上。穴云。大似持钵不得。诈道不饥。院云。上座莫曾到此间么。穴云。是何言欤。院云。好好相借问。穴云。也不得放过。院云。且坐吃茶。
　　师云。嗄。也甚奇怪。一个生笤帚。一个破粪箕。搕[木*(天/韭)]堆头也用得着。未免钝置门风。若据正令而行。总欠一着在。
　　岁旦上堂。年去实不去。年来实不来。山僧都不会。露拄笑咍咍。
　　上堂。举。赵州云。诸人被十二时辰使。老僧使得十二时辰。
　　师云。也是徐六担板。
　　上堂。举。睦州示众云。汝等诸人未得个入头处。须得个入头处。若得个入头处。不得辜负老僧。木庵和尚又道。诸人未得个入头处。须得个入处。若得个入处。直须扬下入处始得。
　　师云。二老汉总放不下在。既能明似鉴。何用曲如钩。虽然如是。养子方知父慈。
　　上堂。一大藏教。不是黄面老人说底。直指人心。不是达磨大师传底。尽情为汝诸人道了也。还觉顶门重么。见之不取。千载难忘。
　　四月八上堂。今朝四月八。处处皆浴佛。翻忆云门大师。一棒打与狗吃。也是一番性燥。为渠雪屈。既是打与狗吃。因甚道雪屈。明眼衲僧跳不出。
　　上堂。深闻浅悟。三更问路。深悟浅闻。痛处遭针。胡卢子放教沉。莫将闲学解。埋没祖师心。
　　上堂。举。宝公和尚道。鸡鸣丑。一颗圆光明已久。内外推寻觅总无。境上施为浑大有。
　　师云。宝公和尚只认个昭昭灵灵。虽然如是。不因夜来雁。争见海门秋。
　　能仁光睦长老通嗣书。上堂。鹫岭峰前。黄梅夜半。递相钝置。直至如今。若是陶渊明。攒眉便归去。然虽如是。不是一番寒彻骨。争得梅花扑鼻香。
　　上堂。尽大地觅个独脱底。直是万中无一。何况荆棘林中坐。荆棘林中卧。然虽如是。千年常住一朝僧。
　　上堂。举。黄檗在南泉作首座。甘贽行者斋僧次。入堂请首座施财。座云。财法二施。等无差别。贽舁钱出堂。须臾复云。请首座施财。座云。财法二施。等无差别。贽便行嚫。翠岩真和尚拈云。甘贽行钱。黠儿落节。首座施财。何曾梦见。妙喜云。一等是随邪逐恶。只有云居．罗汉较些子。
　　师云。总是掩耳偷铃。殊不知甘贽有收有放。首座彻底惺惺。云收雨霁长空阔。一对鸳鸯画不成。
　　上堂。今朝五月五。粗言及细语。会得也寻常。不会超佛祖。喝一喝。
　　孝宗皇帝大祥上堂。吾大圣人之道。不在有言。不在无言。不碍有言。不凝无言。寂而妙。虚而灵。恢恢焉。晃晃焉。逈出思议之表。不生不灭。处处流辉。且追严一句作么生道。不见一法即如来。是则名为观自在。
　　上堂。全锋敌胜。未称宗乘。就下平高。固非作者。虎丘有一条活路。要与诸人共。良久。云。吃茶去。
　　上堂。举。僧问乾峰。十方薄伽梵。一路涅盘门。未审路头在什么处。乾峰以拄杖划一划。云。在这里。
　　师云。乾峰未免钉桩摇橹。
　　上堂。举。僧问洞山。时时勤拂拭。莫使惹尘埃。因甚不得他衣钵。山云。直道本来无一物。也不得他衣钵。后大愚芝和尚云。总不得他衣钵。与古佛同参。且道参阿谁。
　　师云。到江吴地尽。隔岸越山多。
　　上堂。举。保宁和尚示众云。有手脚。无背面。明眼人。觑不见。天左旋。地右转。乃拍膝云。西风一阵来。落叶两三片。
　　师云。将常住钱作自己用。
　　解夏上堂。虎丘一夏。无可供养诸人。诸人合有没量罪过。诸人若识惭愧。虎丘也有没量罪过。且道因甚如此。石牛沿古路。一马生三寅。
　　谢知事头首上堂。威音王已前也与么。威音王已后也与么。三世诸佛也与么。历代祖师也与历。若上若下。东之与西。悉皆与么。虽然如是。睡则同床睡。梦则独自做。拍膝云。一声来雁长空过。
　　上堂。举。外道问世尊。昨日说何法。世尊云。说定法。外道云。今日说何法。世尊云。不定法。外道云。昨日说定法。今日何说不定法。世尊云。昨日定。今日不定。
　　师云。释迦未免随搂擞。忽问虎丘。昨日定。今日为甚不定。只向它道。无云生岭上。有月落波心。
　　上堂。去却一。拈却七。佛祖玄关元不识。百尺竿头掉臂行。笑指西方日头出。透金圈。吞栗棘。明眼衲僧没气息。
　　圣节上堂。灵源洞彻。真照无边。万机旋复。十方目前。圣中圣。天中天。最尊贵。复何言。文明齐北极。睿算等南山。
　　上堂。怀州牛吃禾。益州马腹胀。天下觅医人。灸猪左膊上。也好笑。也堪悲。耳垛元来两片皮。
　　上堂。举。寒山颂。吾心似秋月。碧潭清皎洁。无物堪比伦。教我如何说。
　　师云。寒山好颂。只易见难说。虎丘却有个方便说与诸人。若教频下泪。沧海也须枯。
　　上堂。举。僧问杨岐。如何是佛。岐云。三脚驴子弄蹄行。僧云。便恁么去时如何。岐云。湖南长老。
　　师云。大小杨岐被这僧靠倒。
　　上堂。举。赵州访茱萸。法堂上从东过西。从西过东。萸云。作什么。州云。探水。萸云。我这里一滴也无。探个什么。州以拄杖轻轻靠壁而去。
　　师云。由基弓矢。张颠艹书。作者相逢。不容眨眼。且道赵州以拄杖靠壁而去。意在甚处。青山不锁长飞势。沧海合知来处高。
　　瑞庆节上堂。十月瑞庆节。真人降中天。万国葵藿心。虔祝一炉烟。龙图凤历等乾坤。睿算弥隆亿万年。
　　上堂。举。睦州问僧。甚处来。僧便喝。州云。老僧被一喝。僧又喝。州云。三喝四喝后作么生。僧无语。州便打云。这掠虚汉。
　　师云。老睦州甚生气槩。却向这僧手里呈欵。
　　上堂。举。灵观和尚常闭门坐。一日。雪峰敲门。观便开门。峰搊住云。是凡是圣。观乃唾云。这野狐精。拓开。又闭却门。雪峰云。也要识老兄。
　　师云。一不做。二不休。宾主互换有来由。焦砖打着连底冻。赤眼撞着火柴头。
　　上堂。有句无句。如藤倚树。孟八郎汉便恁么去。乃拍禅床云。苏噜苏噜。
　　谢知事上堂。举。死心道。江南人护江南人。北人护北人。浙人护浙人。川人护川人。广南人护广南人。福建人护禅建人。虎丘闻之。不觉大笑。虽然如是。三台也要大家催。
　　上堂。举。达磨大师道。吾本来兹土。传法救迷情。一花开五叶。结果自然成。
　　师云。羲之笔画。入石三分。李杜文章。光焰万丈。是即是。成人者少败人多。
　　元正上堂。元正月旦。千千万万。厨库僧堂。三门佛殿。喝一喝。
　　上堂。举。仰山问沩山。大用现前。如何辨白。沩山下座归方丈。仰山随后至。沩山云。子适来问什么话。仰云。大用现前。如何辨白。沩山云。错。仰山回首云。香严师弟来。莫道无语。
　　师云。是即全是。非即全非。大用现前。携手同归。不知犹自涉离微。
　　上堂。举。僧问鼎州文殊。万法归一。一归何处。殊云。黄河九曲。木庵颂云。九曲那容眨眼看。操舟谁解别波澜。文殊曾展回天手。直得朝宗万派乾。
　　师云。木庵和尚与么道。只具一只眼。
　　上堂。达磨九年面壁。摸索不着。二祖礼拜而立。强自惺惺。何曾梦见衲僧汗臭气在。诸人还猛省么。喝一喝。
　　师出乡缘化寄归。示众云。明眼衲僧失却鼻孔。有贼无赃⊙。
　　上堂。举。临济在黄檗堂中打睡。黄檗下来见。以柱杖打板头一下。临济举头。见是黄檗。又却睡。檗又击板头一下。却去上间。见首座坐禅。乃云。下间后生却坐禅。你在这里妄想作么。又打板头一下。便出去。
　　师云。打睡坐禅。坐禅打睡。有利无利。不离行市。老黄檗太憨痴。深耕浅种少人知。
　　上堂。僧问。有句无句。如藤倚树。如何。
　　答云。秤槌蘸醋。
　　进云。树倒藤枯。又作么生。
　　答云。换骨洗肠。单霄独步。
　　进云。沩山呵呵大笑。又且如何话会。
　　答云。杀人刀．活人剑。
　　乃云。汝等诸人终日吃饭。未尝咬着一粒米。终日着衣。未尝挂一缕丝。虎丘许你有个入处。汝诸人终日吃饭。未尝咬着一粒米。终日着衣。未尝挂一缕丝。未免瞎驴趂大队。还知虎丘入泥入水么。三十年后。
　　庆元三年五月二十二日。恭奉圣旨住持临安府景德灵隐禅寺。师领众望阙谢　　恩。捧勑黄示众云。灵山消息。自九重降来一段光明。如十日并照。千灵景仰。百谷风生。验在目前。大家荐取。
　　拈疏云。见成公案。未举先知。不涉毫端。显正法眼。傥或尚留观听。请为敷宣。
　　上堂。僧问。道价远闻天上去。宸恩今自日边来。四众仰瞻。愿闻祝圣。
　　师云。南岳万年松。
　　进云。一言已祝南山寿。八表无私贺太平。
　　师云。天阔地阔。
　　进云。如何是第一句。
　　师云。破灯盏。
　　进云。如何是第二句。
　　师云。裂破虚空。
　　进云。如何是第三句。
　　师云。斩钉截铁。
　　进云。擘破华山雷未迅。照开沧海月非光。
　　师云。也寻常。
　　进云。僧问百丈。如何是奇特事。丈云。独坐大雄峰。此意如何。
　　师云。话堕也。
　　进云。未审向甚处见百丈。
　　师竖起拂子云。还见么。
　　进云。非惟佛日重辉。亦乃丛林有赖。
　　师云。只是蹉过百丈[妳-女+口]。僧礼拜。
　　师乃云。祖师心印。状似铁牛之机。去即印住。住即印破。若也不去不住。全机大用。触处流辉。溢目清光。贯通今古。发挥正法眼藏。传持佛祖心宗。妙用纵横。头头合辙。直得尧天舜日。共乐升平。鼓腹讴歌。归家稳坐。且道当阳一句作么生道。天高群象正。海阔百川朝。
　　复举。三圣道。我逢人则出。出则不为人。兴化道。我逢人则不出。出则便为人。
　　师拈云。二老汉灭却临济正法眼。却向长安路上把手共行。直至如今递相钝置。且如何是共行一句。掣开金殿锁。撞碎玉楼钟。

　　松源和尚语录卷上
　　松源和尚语录卷下
　　临安府景德灵隐禅寺语录

　　　　参学　道岩　等录
　　庆元三年六月五日入院。指三门云。灵山一路。达者犹迷。不立阶梯。凭谁措足。到头相见无余事。月下披云啸一声。
　　指法座云。要行便行。要坐便坐。水长船高。泥多佛大。
　　升座。拈香云。此一瓣香。恭为祝延今上皇帝圣寿无疆。万岁。万岁。万万岁。次拈香云。此一瓣香。奉为　丞相国公．阖朝文武百官资陪禄算。次拈香云。此香爇向炉中。供养前住当山。后住天童密庵先师大和尚用酬法乳。遂就座。
　　僧问。鼓响钟鸣谈实相。灯笼露柱放毫光。不须更觅长安路。已是全身入帝乡。学人上来。请师答话。
　　师竖起拂子云。还见么。
　　进云。只这住山非有意。向来成佛亦无心。
　　师云。相随来也。
　　进云。昔日圆悟禅师示众道。有一人不离家舍。常在半途。有一人常在半途。不离家舍。意旨如何。
　　师云。金刚手中八楞棒。
　　进云。今日和尚在家舍。在半途。
　　师云。鹙子神通不奈何。
　　进云。恁么则今朝喜得主人归。
　　师云。一时坐断。
　　进云。昔日王常侍访临济。问。好一堂僧。为复是看经。是坐禅。济云。不看经。不坐禅。此意如何。
　　师云。无孔铁槌。
　　进云。常侍云。毕竟作个什么。济云。总教成佛作祖去。又作么生。
　　师云。惭愧。惭愧。
　　进云。只如今日灵隐也好一堂僧。未审作个什么僧。
　　师云。一任卜度。僧礼拜。
　　师乃云。若论此事。不可以有心知。不可以无心得。不可以语言造。不可以寂默通。大智洞明。千差坐断。大机圆应。着着全彰。所以诸佛出世。为此一大事因缘。祖师西来。直指人心。见性成佛。是故灵光洞耀。共赞皇家。万国欢心。同倾舜日。且知恩报恩一句作么生道。一人端拱无为化。徧界开敷五叶花(叙谢毕)。
　　复举。世尊一日升座。才敛衣。文殊白槌云。谛观法王法。法王法如是。世尊便下座。
　　师竖起拂子云。世尊三昧．文殊三昧。总在拂子头上。诸人还见么。卧龙才奋迅。丹凤便翱翔。
　　上堂。举。僧问巴陵。祖意教意。是同是别。巴陵云。鸡寒上树。鸭寒下水。白云师祖云。巴陵只道得一半。白云则不然。掬水月在手。弄花香满衣。
　　师拈云。白云尽力道。只道得八成。有问灵隐。只向它道。人我无明一丳穿。
　　上堂。天不言。四时行。地不言。万物生。拄杖子不言。佛祖榜样。是汝诸人长期百二十日还曾梦见也未。禹力不到处。河声流向西。
　　密庵先师忌日。拈香。百丈耳聋。黄檗吐舌。后代儿孙半生半灭。破沙盆曾漏泄。炎天六月飘霜雪。
　　上堂。举。雪峰拈拄杖示众云。我这个只为中下机人。时有僧出问。忽遇上上人来时如何。雪峰掷下拄杖。后云门云。我不似雪峰打葛藤。蓦拈拄杖云。我这个只为中下机人。有僧问。忽遇上上人来时如何。门便棒。
　　师云。大机圆应。大用直截。雪峰．云门只得一橛。毕竟如何。不说。不说。
　　上堂。仰面不见天。低头不见地。眉毛在眼上。鼻孔里出气。於我衲僧门下。正好吃痛棒。为甚如此。易分雪里粉。难辨墨中煤。喝一喝。
　　上堂。举。睦州见僧来参。便喝云。上座如何偷常住果子。僧云。某甲方来。因甚道偷常住果子。州云。赃物现在聻。
　　师颂云。倾尽宝山宝。全身入荒艹。若是凤凰儿。不向那边讨。
　　上堂。万法是心光。诸缘惟性晓。本无迷悟人。只要今日了。拍禅床一下。云。今日了。大尽三十日。小尽二十九。
　　上堂。灵隐开炉。火种全无。将无作有。孰辨精粗。拟议乌藤劈脊搂。从教个个觜卢都。
　　出乡归。上堂。东过西。西过东。主中宾。宾中主。大地全收。千差一举。打鼓普请看。通身是泥土。
　　上堂。千人排门。不若一人踏关。一人踏关。千人万人皆到无疑安乐之地。与么告报。莫有不甘者么。良久。云。入水见长人。
　　上堂。叶落归根。来时无口。神仙妙诀。父子不传。且如何道得接手句。多处添些子。少处减些子。
　　上堂。今朝十五。升堂直举。全主全宾。灯笼露柱。不是佛。不是祖。剔起两茎眉。三更日卓午。
　　浴佛上堂。年年此日泼恶水。个事从悉达多起。自云徧界独称尊。后代儿孙谁管你。
　　上堂。举。教中道。若谓如来有所说法。则为谤佛。且如黄面老子七处九会。当为何事。水长船高。
　　上堂。举。云门大师道。释迦老子与天帝释在中庭相争佛法。正闹。
　　师云。云门大师大似巧媳妇。等闲做出无面馎饦。虽然如是。人人也少一分不得。
　　上堂。忽雨忽晴。天平地平。释迦弥勒。打失眼睛。喝一喝。下座。
　　上堂。拈拄杖。卓一下。云。三世诸佛．历代祖师．万象森罗．人畜艹芥总在这里。放开也在我。捏聚也在我。又卓一下。云。为见诸人。不觉不知倒骑佛殿出三门去也。复卓一下。下座。
　　上堂。举。睦州和尚升座云。首座聻。答云。在。又云。寺主聻。答云。在。维那聻。答云。在。三段不同。今当第一。向下文长。付在来日。
　　师云。借手行拳。惊群动众。龙门上客。未举先知。若不然者。灵隐失利。
　　上堂。举。古者道。十五日已前。不得住我者里。若住我这里。我有锥锥你。十五日已后。不得离我者里。你若离我者里。我有钩钩你。正当十五日。用锥即是。用钩即是。
　　师云。一字不着画。
　　上堂。隔墙见角。便知是牛。隔山见烟。便知是火。以拂子击禅床一下。云。诸人还见么。下坡不走。快便难逢。
　　韩少传请上堂。说偈云。大人具大见。大智得大用。一举定千差。百发而百中。密赞中兴业。了无毫末共。福如沧海寿如山。赫赫声名继前踵。
　　上堂。举。僧问琅琊。清净本然。云何忽生山河大地。琅琊抗声云。清净本然。云何忽生山河大地。其僧有省。
　　师云。日长夜短。诸人还省么。青天复青天。打失髑髅前。看看日又过。争教人少年。
　　上堂。举。洞山云。诸人还知有佛法向上事么。时有僧出云。如何是佛法向上事。山云。非佛。云门云。明不得。状不得。所以言非。
　　师云。云门好语。未免钉钉胶粘。
　　杨寺义和尚至。上堂。道人相见。如如不变。同气连枝。略通一线。笑揖飞来峰。大家看佛面。
　　上堂。西天四七。唐土二三。天下老和尚的的相承。不容眨眼。老德山因甚拆却佛殿。良久。云。艹本天下同。
　　瑞庆节上堂。龙吟雾起。虎啸风生。瑞气祥光。普天匝地。森罗万象。发欢喜心。物物头头。咸沾帝泽。且当阳一句如何剖露。皇基磅礴三千界。睿算延鸿亿万年。
　　开炉上堂。拈拄杖云。不是心。不是佛。栗棘蓬。金刚圈。枯木寒灰去。银蟾迸海门。卓拄杖。下座。
　　上堂。第一义谛。分文不直。略露机锋。青天霹雳。恁么恁么。不识不识。
　　上堂。举。僧问杨岐。如何是不动尊。岐云。大家齐着力。灵隐则不然。若有人问。如何是不动尊。只向它道。退后着。
　　汤侍郎入山请上堂。举。达磨西来。直指人心。见性成佛。遂说偈云。
　　急水波心下直钩。鱼龙虾蠏一时收。
　　祖师活计无多子。恼乱春风卒未休。
　　上堂。从上来事合作么生。横亘十方。竖穷三际。子承父业。赚杀几多人。良久。云。惺惺着。喝一喝。下座。
　　上堂。言无展事。语不投机。承言者丧。滞句者迷。和底掀翻了。赵州东院西。
　　上堂。举。古者道。结夏来五日。寒山子作么生。灵隐结夏来十日。无阴阳地作么生。良久。云。风吹荷叶动。决定有鱼行。
　　上堂。举。僧问曹山。恁么热。向甚处回避。山云。镬汤炉炭里。僧云。镬汤炉炭里作么生回避。山云。众苦不能到。
　　师云。或问灵隐。恁么热。向甚处回避。也只向它道。镬汤炉炭里。问。镬汤炉炭里如何回避。云。风恬浪静。
　　上堂。未离兜率。已降王宫。未出母胎。度人已毕。黄面老子末上担一片板。只见一边。致令后代儿孙尽力抬脚不起。
　　解夏上堂。举。灌溪参临济。下禅床栏胸挣住云。道。道。灌溪云。领。济推开云。且放你一顿棒。灌溪住院后云。我见临济无言说。直至于今饱不饥。
　　师云。炉韛之所。钝铁犹多。虽然如是。不因夜来雁。争见海门秋。
　　谯寺丞请升座。举。古德云。莫行心处路。不挂本来衣。何须更恁么。切忌未生时。
　　师云。古德与么说话。且道是放行。是把住。复云。一镞破三关。喝一喝。
　　出乡归。上堂。从上佛祖向红尘里转大法轮。自余人人鼻孔辽天。个个眉毛[病-丙+斯]结。抽钉拔楔。异类中行。倒腹倾肠。递相供养。莫有不甘底么。良久。云。吽。吽。
　　上堂。依经解义。三世佛冤。离经一字。还同魔说。达磨九年面壁。老卢踏碓舂糠。捡点将来。也是寸钉入木。
　　上堂。一向恁么去。道绝人稀。一向恁么来。辜负先圣。穷即变。变即通。佛祖由来在梦中。
　　上堂。举。盘山道。向上一路。千圣不传。杨歧和尚云。口上着。
　　师云。千圣不传到今日。口上着来无等匹。洞庭山脚太湖心。行人路上空啾唧。
　　天童全和尚至。上堂。太白名山。飞来峰顶。隔江招手。便乃横趋。所以撞着道伴交肩过。平生参学事毕。且道参个什么。一州一县。盐贵米贱。
　　上堂。法尚应舍。何况非法。竖起拂子云。这个是拂子。且作么生舍。离娄行处浪滔天。
　　浴佛上堂。诸佛降生。鼻直眼横。打与狗吃。据令而行。流通正法眼。日午打三更。
　　上堂。今朝月半。见成公案。临济德山。犹是钝汉。灵隐恁么道。也是不着便。
　　上堂。按拄杖云。拈起拄杖。更无向上。放下拄杖。是何模样。髑髅山后即不问汝诸人。且道下马台里转身一句作么生道。良久。云。不到乌江不肯休。卓拄杖。下座。
　　上堂。释迦老子半夜逾城。直造雪山。已是漏逗不少。又道於三七日中思惟如是事。且道更思惟个什么。人平不语。水平不流。
　　上堂。举。中邑和尚见僧来。乃拍口作和声。仰山来。邑亦拍口。山从东过西。邑又拍口。山从西过东。邑又拍口。山当面而立。邑云。你从何得。山云。从沩山得。山却问邑。师从何得。邑云。我从章敬得。
　　师云。二老汉正是痴人说梦。虽然。笑它者多。哂它者少。
　　上堂。举。教中道。无我相。无人相。无众生相。无寿者相。毕竟黄面老子为人眼在甚处。主山高。案山低。
　　上堂。举。云门云。直得乾坤大地无纤毫过患。犹是转句。不见一色。始是半提。更须知有全提时节。
　　师云。百尺竿头弄险。是非海里横身。更有全提底时节。只堪惆怅不堪陈。
　　上堂。举。香严端和尚示众云。语是谤。寂是诳。语寂向上有路在。老僧口门窄。不能与汝说得。
　　师云。香严恁么。且道是说。是不说。良久。云。吃茶去。
　　上堂。善言言者。言所不能言。善迹迹者。迹所不能迹。入林不动艹。入水不动波。因甚南泉无语归方丈。击拂子云。开口见胆。
　　上堂。举。僧问白兆和尚。如何是万行。兆云。今年桃核也无。说什么烂杏。又问。如何是妙觉。兆云。若是妙药。见示一服。僧云。不问这个。兆云。你问什么。僧云。妙觉。兆云。若是皂角。分付浴头。
　　师云。这僧不妨懵懂。白兆终是惺惺不惺惺。药因救病出金瓶。击拂子。下座。
　　上堂。坐深井者。不知太虚之宽广。亡偏见者。方明至理之圆融。棒喝交驰。时清道泰。摩诃般若波罗蜜。甚深般若波罗蜜。
　　上堂。大智洞明。大机圆应。德山隔江招手。高亭便乃横趋。百丈遭喝。因甚三日耳聋。秦时[车*度]轹钻。
　　上堂。举。黄檗云。自达磨大师到中国。唯说一性。惟传一法。以佛传佛。不说余佛。以法传法。不说余法。法即不可说之法。佛即不可取之佛。乃是本源清净心也。
　　师云。不可说。不可取。不是心。不是佛。击禅床一下。云。急急如律令。
　　出乡归。上堂。不着佛求。不着法求。不着僧求。扬帆鼓棹。任性优游。收舍南州与此州。都卢无有一丝头。喝一喝。
　　上堂。德山入门便棒。望风竖降旗。临济入门便喝。诸人还猛省么。攻乎异端。斯害也已。
　　上堂。行罗汉慈。破结贼故。行菩萨慈。安众生故。行如来慈。续慧命故。且道行衲僧慈合作么生。扫除佛祖浑闲事。须知刃下有针锥。
　　上堂。绝罗笼。脱羁锁。虽是善因。而招恶果。咄。
　　上堂。举。僧问投子。万法从一法生。未审一法从何而生。子云。回首看。
　　师云。从门入者。不是家珍。拶倒灯笼露柱嗔。
　　上堂。捏碎虚空出汁。石火电光莫及。二祖不识安心。拜依位而立。喝一喝。下座。
　　上堂。举。僧问灵树。如何是和尚家风。树云。千年田。八百主。僧云。如何是千年田。八百主。树云。郎当屋舍没人修。又僧问死心。如何是和尚家风。心云。张公吃酒李公醉。云。如何是张公吃酒李公醉。心云。任从沧海变。终不为君通。
　　师云。二老汉同床打睡。各自做梦。忽有人问灵隐。如何是和尚家风。只向它道。蛊毒之家水莫尝。如何是蛊毒之家水莫尝。只云。波斯入闹市。
　　上堂。横按拄杖云。汝等诸人。各各命若悬丝。复卓拄杖云。且救得一半。
　　浴佛上堂。梵志翻着袜。摩耶生悉达。声迹不相干。今朝四月八。
　　四月十五日。上堂。禁足护生。安居圣制。此土西天。十方三世。
　　上堂。举。赵州道。诸方难见易识。我这里易见难识。
　　师云。识不识。见非见。说易说难。如油入面。
　　上堂。举。僧问芭蕉和尚。如何是透法身句。蕉云。一不得问。二不得休。僧云。某甲不会。蕉云。第三度来。与汝相见。
　　师以拂子击禅床云。还见么。握土成金犹可易。变金为土始知难。
　　上堂。举。僧问多福。如何是多福一丛竹。福云。一茎两茎斜。僧云。某甲不会。福云。三茎四茎曲。死心拈云。斜即任斜。曲即任曲。唤什么作一丛竹。
　　师云。三年一闰。喝一喝。
　　上堂。举。云门问僧云。天下甚么人会佛法。僧云。露柱会佛法。门喝一喝。云。这死虾蟆。
　　师云。这僧还甘也无。入水见长人。
　　上堂。举。僧问北禅。如何是无心法。禅云。灌稻水车鸣戛戛。又问。如何是有心法。禅云。机关木人笑夫休。
　　师云。北禅只解把定。不能放行。或问灵隐。如何是无心法。只向他道。种田博饭。又问。如何是有心法。鼓腹讴歌。
　　上堂。举。青原和尚问六祖。作何所务即不落阶级。祖云。你曾作什么来。原云。圣谛亦不为。祖云。落何阶级。原云。圣谛尚不为。何阶级之有。祖深器之。
　　师云。是即是。总未有出身之路。灵隐门下莫有独脱底么。敲出凤凰五色髓。扑碎骊龙颔下珠。
　　上堂。即心即佛。非心非佛。已是停囚长智。灵山指月。曹溪话月。突出粪扫堆头。且道临济掌黄檗如何。官不容针。私通车马。
　　开首座受云居请。上堂云。世尊拈花。迦叶微笑。西天四七。唐土二三。诸祖出兴。分宗列派。发大机。显大用。垂慈利物。的的相承。直至于今。真风不坠。虽然如是。且威音王已前一句作么生道。牵犁拽把几时休。
　　上堂。举。明招行脚时到象田。欲去。累辞不得。招云。某甲有一问。和尚若道得即不去。若道不得。莫妨某甲进途。乃拈起布毛吹云。古人意作么生。田无语。明招珍重便行。
　　师云。象田无语。坐断天下人舌头。诸人还见明招么。参。
　　举首座凤山义和尚立僧上堂。诸佛不出世。祖师不西来。佛法遍天下。谈玄口不开。既是谈玄。因甚口不开。问取凤山和尚。
　　上堂。世尊良久。维摩默然。便恁么去。十万八千。
　　十月朝上堂。开炉开炉。柴炭全无。星儿火种。照彻十虚。且问诸人会也无。
　　上堂。僧问。藏身处没踪迹。没踪迹处莫藏身。如何。
　　答云。毒蛇鼻头揩痒。乃云。天不言。四时行。地不言。万物生。墙壁瓦砾。横说竖说。衲僧家并却咽喉唇吻。道将一句来。以拂子击禅床一下。云。百发百中。
　　韩郡王请挂报慈寺额云。长者建梵剎竟。我佛开解脱门。题目分明。当阳显示。有权有实。有照有用。一段风光。千车合辙。直得寂而妙。虚而灵。不堕断常。圆明了了。以此祝君王之寿。以此报祖先之恩。法界无边。同延景福。虽然如是。且当机一句如何剖露。高提西祖印。正眼自流通。
　　上堂。有人说得到。行不到。有人行得到。说不到。假饶行说俱到。检默将来。俗气不除。

　　开山显亲报慈禅寺语录

　　　　参学　了能　等录
　　拈帖云。惟此一事实。余二即非真。且如何是此事。试辨看。
　　入寺。指三门。十字街心。是人蹉过。百艹头上。古佛道场。豁开大解脱门。普请一时证入。咄。
　　入佛殿。烧香云。有你不有我。有我不有你。咬定牙关。齐之以礼。
　　据方丈。端居丈室。青天白日。窦八布衫。云门念七。
　　升座。拈香。恭祝圣寿无疆。次拈香。奉为　太师郡王资培禄算。遂升座。
　　僧问。大根大器不寻常。百宝庄严胜道场。今日请师为鼻祖。山河大地尽辉光。正恁么时。请师祝圣。
　　师云。虚空书卍字。
　　进云。一气洪钧资斡运。
　　皇图永固太平基。
　　师云。须弥山。
　　进云。昔日贤于长者与佛行次。佛指面前地云。此处好建梵剎。意旨如何。
　　师云。钩头有饵。
　　进云。贤于插标於指处。云。建梵剎已竟。又作么生。
　　师云。啐啄同时。
　　进云。当时佛赞叹。如是。如是。为复是机投箭拄。为复是偶尔成文。
　　师云。一任卜度。
　　进云。后来无尽相公颂云。一根修竹建精蓝。风卷蟭螟入海南。恶水泼来成第二。钝根蹉过落前三。还端的也无。
　　师云。锦上铺花。
　　进云。只如。
　　大师．郡王於一毫端不劳弹指。成就如是清净宝剎。与昔贤于是同是别。
　　师云。动容扬古路。不堕悄然机。
　　进云。如是则万古报慈功不朽。郡王心与佛心同。
　　师云。一句道着。僧礼拜。
　　师乃云。以大愿力。作殊胜事。以方便智。演最上乘。一句子出於千圣顶门。一妙机发於无尽宝藏。所以大人具大见。大智得大用。诸佛说不到。祖师提不起。独标物外。自古自今。列五位君臣。具三玄三要。建法幢。立宗旨。风从虎。云从龙。万派朝宗。千差合辙。正与么时。如何剖露。良久。云。风前有路超群象。鼓腹讴歌乐太平(谢词不录)。
　　复举。庞居士问马大师云。不与万法为侣者是什么人。马大师云。待汝一口吸尽西江水即向汝道。居士当下大悟。遂有偈云。十方同聚会。个个学无为。此是选佛场。心空及第归。
　　师云。且道是什么标格。不因风卷浮云净。争见长空万里天。
　　端午上堂。一二三四五。五四三二一。风过树头摇。天晴日头出。会得日头出。不会而自屈。
　　上堂。僧问。寸丝不挂。赤肉犹存时如何。
　　答云。白饭元来是米做。遂以拂子击禅床一下。云。上来讲赞。无限胜因。扇子[跳-兆+旁]跳上三十三天。蚯蚓蓦过东海。入荒田不拣。信手拈来艹。诸人还知落处么。几度卖来还自买。为怜松竹引清风。
　　上堂。两刃交锋。略通一线。有耳者闻。有眼者见。且不落见闻一句作么生道。良久。云。郑州梨。青州枣。
　　上堂。举。云门问洞山。近离甚处。山云。查渡。门云。夏在甚处。山云。湖南报慈。门云。几时离彼。山云。八月二十五。门云。放汝三顿棒。山至次日云。昨日蒙和尚赐棒。未审过在什么处。门云。饭袋子。江西．湖南便与么。洞山於此悟去。
　　师云。诸方尽谓父子投机。啐啄同时。殊不知云门正令不行。却向艹窠里辊。致令洞山打失鼻孔。直至如今无摸索处。下座。
　　上堂。达磨达磨。不识这个。直指单传。胡挥乱做。且道还有过也无。喝一喝。下座。

　　秉拂普说

　　灵隐首座寮秉拂。僧问。人天眼目。堂中上座。四海丛林。还佗一个。三德六味。拈放一边。祖意西来。便请裂破。
　　答云。一字入公门。九牛拽不出。
　　进云。大众得闻於未闻去也。
　　答云。闻底事作么生。
　　进云。耀古腾今。普天匝地。
　　答云。赚杀阇梨。僧礼拜。
　　师云。豁开正眼。直截根源。一句全提。千差绝迹。识不可识。智莫能知。全体与么来。全体如是住。如王宝剑。孰敢当锋。拟欲冲前。横尸万里。任是德山．临济。直须倒退三千。达磨祖师也只得一场懡[怡-台+罗]。天下老和尚又何啻亡锋结舌。一向与么。尽法无民。秉拂上座今夜且向第二义门露个消息。
　　乃竖拂云。看看。拂子竖。万象森罗一时竖。拂子横。万象森罗一时横。扫荡搀抢。剪除狂宼。所以道。护生须是杀。杀尽始安居。要会个中意。铁船水上浮。又道目前无法。意在目前。不是目前法。非耳目之所到。识取钩头意。莫认定盘星。意能刬句。句能刬意。意句交驰。诚为可畏。要且不是禅。不是道。不是心。不是佛。不是物。若是个汉。撩起便行。如俊鹰快鹞相似。迷影梢空。背摩霄汉。可谓奋丈夫志气。操佛祖威权。铁壁银山。单刀直入。搀旗夺鼓。电卷星驰。物物头头。出身有路。灵苗异草和根拔。大地从教荆棘生。虽然如是。未称衲僧。且道毕竟如何。密把鸳鸯闲绣出。金针终不与人看。
　　复举。僧问马大师。如何是佛。马师云。即心是佛。后来南堂静和尚颂云。即心即佛。铁牛无骨。戏海狞龙。摩霄俊鹘。西江吸尽未为奇。火里生莲香[台-台+弗][台-台+弗]。乃云。马大师裂破面皮。南堂老汉敲骨出髓。后代儿孙若总与么为人。达磨一宗扫土而尽。
　　冬夜秉拂。僧出礼拜。便问。匹马单枪。便请相见。
　　答云。若是陶渊明。攒眉便回去。
　　进云。今日小出大遇。
　　答云。你得个什么。
　　进云。智日出时无一物。明头未晓暗头明。
　　答云。要且没交涉。
　　进云。如何是有交涉底。
　　答云。待你换却骨头来即向你道。
　　进云。直饶换得骨头来。亦未免没交涉。
　　答云。话堕了也。
　　进云。记得汾阳和尚示众云。夫说法者。须具十智同真。若不具十智同真。邪正不辩。缁素不分。不可为人天眼目。如何是十智同真。
　　答云。提水放火。
　　问。如何是一．同一质。
　　答云。裂破。
　　问。如何是二．同大事。
　　答云。一毛头上定乾坤。
　　问。如何是三．总同参。
　　答云。虾蟆蚯蚓。跛鳖盲龟。
　　问。如何是四．同真智。
　　答云。一不成。二不是。
　　问。如何是五．同遍普。
　　答云。大地撮来无寸土。
　　问。如何是六．同具足。
　　答云。犹欠一着。
　　问。如何是七．同得失。
　　答云。入泥入水。
　　问。如何是八．同生杀。
　　答云。自救不了。
　　问。如何是九．同音吼。
　　答云。八角磨盘空里走。
　　问。如何是十．同得入。
　　师云。寒山逢拾得。
　　问。与什么人同得入。
　　答云。胡张三．黑李四。
　　问。与谁同音吼。
　　答云。狸奴白牯。
　　问。作么生同生杀。
　　答云。德山棒．临济喝。
　　问。何物同得失。
　　答云。草里辊。
　　问。那个同具足。
　　答云。信手拈来着着亲。
　　问。何物同遍普。
　　答云。针锋影里骑大鹏。等闲挨落天边月。
　　问。何人同真智。
　　答云。黑山死鬼窟。
　　问。孰能总同参。
　　答云。灯笼入露柱。
　　问。那个同大事。
　　答云。嘉州大象。陕府铁牛。
　　问。何物同一质。
　　答云。椀脱丘。
　　进云。十智同真蒙指示。向上还有事也无。
　　答云。向下亦无。
　　进云。作家首座。天然犹在。
　　即云。这里着不得。僧礼拜。
　　乃竖起拂子云。三世诸佛也与么。六代祖师也与么。天下老和尚也与么。现前大众也与么。山河大地．万象森罗．有情无情悉皆与么。只有秉拂上座却不与么。为什么如此。剑去久矣。所以瞥转玄关。大机独脱。呵佛骂祖。斩钉截铁。犹是钝汉。何况立问立答。举古举今。激浊扬清。谈玄说妙。大似掉棒打月。笑破他人口。于今不获已。据实而论。虚空未足为广。日月未足为明。乾坤未足为大。万象未足为众。秉拂上座有口也无说处。诸人有耳也无侧聆分。千圣只言自知。谁敢正眼觑着。直饶通身是眼。不堕情尘。坐断千差。孤危不立。临机妙转。大用现前。亦能杀人。亦能活人。步步有出身之路。头头具生机一着。擒纵自由。收放在我。破的冲关。不借他力。向我衲僧门下。也只是家常茶饭。所以道。向上一路。千圣不传。
　　未曾亲近。早隔大千。除是英俊。方能这里着得一只眼。便见皇风荡荡。海晏河清。君子道长。小人道消。无一法不是真乘。无一物不是妙用。尘尘尔。剎剎尔。念念尔。如盘走珠。有什么留碍。如斯剖露。是是瞢底东西不辨。南北不分。则故是不知落处。久参先德。脚踏实地。且道恁么时如何。拍绳床云。机关不是韩光作。莫把胸襟当等闲。
　　复举。堂头和尚夜来举。洞山冬夜吃果子次。问泰首座。有一物。上拄天。下拄地。黑似漆。常在动用中。动用中收不得。过在什么处。泰云。过在动用中。山唤侍者掇退果子卓。这些说话。堂上老人夜来已是八字打开。彻向诸人面前了也。检点将来。大似扶强不扶弱。秉拂上座今夜也不可放过。洞山布长蛇阵。只要直取中军。泰首座不动干戈。当锋一捏。便见七花八裂。直至于今收不得。久立。
　　普说。赵州南。石桥北。观音院里有弥勒。祖师遗下一只履。直至于今觅不得。行脚道人眼似流星。机如掣电。聊闻举着。彻骨彻髓。亦未为性懆。何况寻言逐句。意根下卜度。有甚瞥脱处。大丈夫要了大丈夫事。譬如上将军破阵。不顾危亡。直教透彻。所以参禅须是悟。若不悟。总没交涉。且如棱道者往来雪峰．玄沙二十年。只看个驴事未去。马事到来。坐破数个蒲团。忽一日。因卷帘豁然大悟。便道。也大差。也大差。卷起帘来见天下。有人问我解何宗。拈起拂子劈口打。
　　香严在百丈。问一答十。问十答百。及到沩山。山问。你在百丈先师处问一答十。问十答百。是你聪明记忆底。你向父母未生已前试道看。当时道不得。却把从前看过底文字从头捡阅。要寻一句祗对都使不得。不奈何了。却去请沩山说。山云。我若说与你。你他时后日骂我去在。遂云。休。休。我此生与般若无缘。去做个长行粥饭僧过。遂往南阳结庵。应是佛法禅道。从前许多学解一时放下。父母未生前底也放下。因一日打并庵基次。掷瓦砾击竹作声。忽然大悟。便云。一击忘所知。只这岂不是佗着实悟得底。便乃望沩山礼拜云。和尚恩逾父母。当时若说与我。焉有今日事。
　　等闲开口动舌。自与寻常不同。纵饶你学得大藏教。从它达磨肚里过。不曾自悟。如何敌得生死。而今学道兄弟缘是多知多解。将它古人言句比配下得语好。做得颂好。皆是错用心。你若实有悟入。不怕不会古人言句。所以一处通。千处百处绝罗笼。看他前辈打得一个半个出来。直是惊天动地。大慧初入闽时。晦庵光和尚在广因相从。一日。入室。问。吃粥了也。洗钵盂了也。烧香行道了也。除却药忌。道将一句来。光云。裂破。大慧喝云。你又来这里说禅。光於此大悟。有颂云。当机一拶怒[雨/回]吼。惊起法身藏北斗。长鲸吞月浪滔天。拈得鼻孔失却口。直是性懆瞥脱。倾湫倒岳一番。
　　今之丛林浩浩地。只是名字参禅。其间有一知半解。稍知触净。早是罕有。若要荷担此事。实难得人。所以大慧因圆悟云。如何是诸佛出身处。云。熏风自南来。殿阁生微凉。打破漆桶了。每至入室。圆悟只是道。未在。后因举。树倒藤枯时如何。云。相随来也。蓦忽知非。圆悟便请立僧。参禅须是悟。悟了须是遇人。若不遇人。莫教有个拂子柄在你手里。为人为不得。验人验不得。只是杜撰阿师。瞎学人眼。不是小事。你看五祖说话。只用寻常语言。须知佗为人处。别后得三佛出来。甚生气槩。是佗真个踏着正脉底。决定不干事也。如何昧得佗这星子。你若踏不着。自无转身一路。只守一知半解。郑重宝惜。不肯放舍。乃是大病。毕竟不堪为种艹。明明向汝道。开口不在舌头上。弄潮须是弄潮人。急着精彩。大丈夫儿。阿谁无分。夜深。久立。
　　心外无法。用王库刀。法外无心。发千钧弩。通身无影像。遍界绝遮拦。一句截流。万缘俱透。超越格量。控佛祖机。象王行处绝狐踪。龙袖拂开全体现。三世诸佛出兴。只为此一大事。六代祖师传持。惟示此一心法。如金刚幢。如无尽藏。如烈火焰。如大日轮。通彻十虚。弥纶万有。直得威音已前。以至穷未来际。未尝移易一丝毫许。尽十方世界无边香水海。只向一丝毫头上识得根源。所以道。目前无法。意在目前。不是目前法。非耳目之所到。恁么揭示。直下如青天轰一个霹雳相似。眨得眼来。已过那里去了。更拟抬头寻他踪迹。便如你兄弟参禅。将古人公案心思意解作道理商量。筑取一肚皮葛藤。逢人撒将出来。以当平生参学。子细观来。你也好痴。腊月三十日。赚你皮囊去。
　　山僧顷年在蒋山随侍应庵师祖。常闻道。今时兄弟不济事。做工夫二十年也不抵我在众时一日。如何见得他恁么说话。师祖初行脚时。在一尊宿会下住。多教学者过公案。时师祖同一僧在佛殿里过一则公案。恁么过也过不得。又恁么过也过不得。二人商确。不觉鸡唱。遂拊掌散去。后来一一过得了。只是依前肚里黑漫漫地。遂冷地思量道。若恁么参禅。如何敌得生死。闻随州水南遂和尚道行。乃洞下尊宿法嗣恩官人。径往参礼。便得归堂。有一连单兄弟。长时坐禅。不与人交。师祖一日问佗。还少睡么。其僧厉声道。老兄。而今是什么时节。更有工夫打睡。师祖直得面热汗下。遂发志不舍昼夜。以悟为则。不过一月。连单先有发明。师祖亦有发明。自此。每每入室得路。便撑将去。遂和尚并不奈佗何。
　　一日。入室次。唤。华兄。你也好。只是公案未明。师祖抗声道。尽大地是一个公案。和尚作么生明。遂和尚便低头。师祖道。这老汉了我不得。束包望方丈。礼三拜便行。闻得圆悟住云居。直造会下。凡遇入室。机机相副。得数时。圆悟提起向上巴鼻。竟不能开口。圆悟每向人说。这个蕲州子。得即得。只是脑后少一锥在。圆悟归蜀。师祖也要随佗去。圆悟道。你不须随我去。有杲首座．元侍者．彰教隆藏主见处共老僧一般。但去见佗。必为汝了却大事。遂依教。特去宣州彰教参隆和尚。门庭孤峻。直是不容凑泊。未经数时。迁虎丘。亦参随去。续请充维那。
　　一日。室中举五祖牵牛过窗话。拟祗对次。被佗劈胸一拳。自此打断命根。是时。隆和尚欲命首众。会中有圆悟耆旧云。华维那嫩在。师祖闻得。遂书偈於壁间。云。江上青山殊未老。屋头春色放教迟。人言洞里桃花嫩。未必人间有此枝。不辞便行。此庵元和尚时住处州连云。师祖道。我旧在云居时。每吃这汉无滋味。如今看来。未必佗到我田地。且去验佗看如何。才到。便上方丈。侍者通报。此庵闻得。郎忙出来。一见便云。华兄。此番且喜大事了毕。师祖道。我未曾开口佗已知。了得底人相见。不在形言。便知落处。
　　这个便是参禅底榜样。岂似今时一般长老与学者相见。一句来一句去。末后多一句。便为赢得禅。究竟不知深浅。盖佗不曾踏着正脉。只在言句里作活计。且如拄杖子话。你有拄杖子。我与你拄杖子。便道你是这般人。即与你说。便是与拄杖子。你无拄杖子。我夺却你拄杖子。你不是这般人。我不与你说。便是夺却你拄杖子。洞山麻三斤话。便道数目分明。又让和尚示马祖。譬如牛驾车。车若不行。打牛即是。打车即是。马祖当时便悟去。却商量道。车喻身。牛喻心。有甚交涉。但是佛祖直截为人处。一时错会。如此见解。自误误佗。不可胜数。兄弟行脚也须带眼始得。不可胡乱食人涎唾。
　　且如山僧寻常见做工夫兄弟不柰何。通一线路。引你行一两步。便欢喜。才下毒手与你。未分艹料。便发无明。自谓长老不识我语。或道生灭我。移挽我。你才恁么见解。便是肚里不安乐。既不安乐。便是悟处不谛当。既是悟处不谛当。则大法不明。既大法不明。如何透得祖师关棙。所以道。参禅须透祖师关。妙悟要穷心路绝。祖关不透。心路不绝。尽是依艹附木精灵。兄弟。你若是未透。且莫粗心。直须昼三夜三。把将做事。古人亦大有方便控你入处。岂不见药山问石头。三乘十二分教某甲粗知。承闻南方直指人心。见性成佛。实未明了。乞师指示。石头云。恁么也不得。不恁么也不得。恁么不恁么总不得。这个已是八字打开。撒放诸人怀里了也。因甚不肯承当。
　　众中久参兄弟。不能得透彻。病在於何。为你耳里听多。眼里见多。顽了。返不如初机放孟八郎。一拶便透。如白衣拜相相似。缘佗无许多搕[打-丁+(天/韭)]知解。兄弟门。这般病痛。诸方决是不奈你何。岳上座却有个方便。只要你尽情放下从前学得底。参得底。悟得底。诸方传得底。一时扬向佗方世界。作个百不知。百不会底人。舌不寄私。意不停玄。心无所恃。行无所倚。蓦然失脚踏翻。可以作个没量大汉。灭却临济正宗。与一切人解粘去缚。拔楔抽钉。则一一缁素皎然。所以道。你若高高峰顶立。我便深深海底行。不是与人难共住。大都缁素要分明。兄弟。山僧今夜尽情道了也。须知开口不在舌头上。喝一喝。

　　法语

　　明眼汉。没窠臼。钝置牟尼子孙后。嚗地断。啐地折。大洋海里遭火爇。寒山拾得笑呵呵。有理分明没处雪。不是禅。不是道。各不得。状不得。这里如何着眼。如何凑泊。不见临济大师道。若也住心观静。举心外照。摄心内澄。凝心入道。如是之流。尽入邪魔种族。临济老婆禅和底。一时翻却了也。若向未开口前荐得。未免平地吃交。假饶瞥转玄关。敢保老兄未彻。何况只认得个光影。缁素不分。开眼自瞒以当参学。不知被这些子赚过一生。轩知参禅须是悟。悟了须是遇人。若不遇人。动着便见尾巴露。且道遇人了如何。速道。速道。
　　宗门下。接上根利器。提持出生死。绝知见。离言说。越圣超凡之道妙。岂浅识小见。机境解会。路布上作活计者所能拟议。要须是杀人不眨眼汉。格外领略。不涉情解。直得孤逈逈。峭巍巍。不依倚一物。全身荷负。佛来也眩惑他不动。方许你少分相应。所以德山入门便棒。临济入门便喝。俱胝竖指。石巩张弓。如击石火。似闪电光。略露风规。已是拖泥带水了也。岂更论量浅深得失。圆融事理。明知是土上加泥。若是本色学道之士。蓦踏着此个正脉。直下如十日并照。无幽不烛。上门上户。未举目摇唇。已先觑透心肝五脏。
　　盖本分手段。初无造作。只贵直截。踢起便行。点着便转辘辘地。可以笼罩古今。十方坐断。看他保寿和尚问后保寿。如何是汝父母未生已前本来面目。后保寿罔措。因作街坊。在市中见二人[病-丙+斯]争次。一被挥拳劈面打云。你得恁么无面目。后保寿忽然大悟。当知此事。不问山林中．闹市里。筑着磕着。便百了千当。但辨肯心。必不相赚。
　　达磨西来。独唱此大法。谓之直指人心。见性成佛。持接上机。要利根种性觌面相呈。更不拟议。绰得便行。未为性燥。所以此事无你用心处。无你凑泊蹲坐处。万机收摄不着。千圣罗笼不住。如是参究。如是证入。如是提掇。杀人不眨眼。拶着便转辘辘地。始得少分相应。稍若踌躇。白云万里。不见临济大师道。若约山僧见处。要与诸佛共知。直下坐断报化佛头。恁么告报。岂是世间浅识之所卜度。要须并荡从前学解妄想。情尘胜劣。知见执着。毫末不存。发现本地风光。明见本来面目。全作用是佛祖。全佛祖是作用。活鱍鱍地。如风偃艹。岂非至要至妙安稳大解脱哉。
　　觌面相呈。尽情分付了也。若是利根上智。全身荷负将去。不妨峭峻。才涉思惟形纸笔。语言路布即没交涉。故云道在迩。而求诸远。但能於二六时中行住坐卧。着衣吃饭。折旋俯仰。一切处着精彩。退步就己。返返覆覆。默默提撕。看是什么。看来看去。看到无滋味。无着脚手处。身心如虚空。亦不作虚空等量。蓦地失脚。踏翻本地风光。直得一回汗出。岂不庆快平生。便乃随机应物。信手拈来。信口便道。现成受用。着着有出身之路。佛法世法打成一片。却就他真正善知识决择深奥。如人入海。旋入旋深。才有执着。自负依他。便同外道。今时学道者不及前辈者。何也。多是得少为足。似是还非。不堪为种艹。知之。
　　衲僧家具眼行脚。须知有本分向上钳锤。不容拟议。如金刚王宝剑。当锋一截。透顶透底。洒洒落落。了无窠臼。着着有出身之要。所以道。向上一路。千圣不传。未曾亲近。早隔大千。可中要须龙象蹴踏。直拔超升。且非粗浅机境所料。亦非理性深入渊源。故我祖师西来。唯单传直指。不立阶梯。不拘得失。瞥然知非。顿忘情解。彻证向上巴鼻。活卓卓地。千圣罗笼不住。便能於日用中。以此正印印破目前一切诸法即非异法。筑着磕着。无非真净明妙大解脱境。岂不见古德山参龙潭。一吹灭纸烛。便不疑天下老和尚舌头。此衲僧行脚榜样。岂艹艹也。
　　绍续此个门风。为如来种子。直须猛利。一切时中。孜孜矻矻。以出家大事未辨为怀。不惮勤劳。奉事善知识。求一言半句发药。虽遭呵斥怒骂。而力向前。非昔夙熏成自然种智。未免心生犹豫。或即退堕。惟能处於恬然。初无动摇。则此本有之性现。定见闻觉知父母缘不可生。境界缘不可夺。只么闲闲到一念不生。蓦札掀翻从得妄想颠倒情解。不落意识机境。直下承当。无第二见。则玄妙理性尚不可得。况随世间事物所转耶。

　　示谯寺丞回庵居士

　　从上乃佛乃祖接上乘利根敏明之士。直要超情离见。机关活卓卓地。未举先知。未言先领。才有朕兆。一剪剪断。终不向意根寻思。放教身心空劳劳地。虚而灵。寂而妙。内明己见。外绝纤尘。内外洞明。惟一真实。不与万法为侣。不与千圣同群。独脱超升。自由自在。
　　韩愈文公问大巅云。弟子军州事繁。省要处请师一言。巅良久。公罔措。时三平侍立。即敲禅床三下。巅云。作么。平云。先以定动。后以智拔。公乃礼谢三平云。和尚门风峭峻。弟子却於侍者边得个入处。你看他师资互作方便。向不可名不可言处发挥。非韩公利根种性。安能一拨便转耶。所谓挥斤者敏手。亦须受斤者有不动之质。然后二俱得妙。不然。则成一场漏逗也。
　　祖师西来。不立文字。直指人心。见性成佛。又道心不是佛。智不是道。又不是心。不是佛。不是物。如击石火。似闪电光。不可以有心知。不可以无心得。不可以语言造。不可以寂默通。不得已。谓之一句。谓之正位。谓之顶门。谓之得住。谓之历历。谓之惺惺。谓之的的。谓之佛未生时。谓之金刚王。谓之无诤三昧。以此修身行己。以此泽及生民。位望转隆。心术愈正。万年一念。万世一时。十方犹目击。造化握掌中。纳须弥於芥子。掷大千於方外。岂难为哉。
　　寺丞乃道中人。既已深谛。更资陶炼。使转有力量而不劳神。泰然大定。岂止穷此生。尽未来际罔不资此遇。同道同证。不举而知。不言而契。舍此置之。勿论可也。传云。如来有密语。迦叶不覆藏。独迦叶不能覆藏。乃所以为密尔。

　　题梁光远居士法语后

　　法无二法。达者同归。灵云见桃花。香严因击竹。上古先德皆证此个时节因缘。光远居士睹宏智禅师所授樟禅人法语。不觉触着先君之讳。泪出痛肠。正是这个时节因缘也。老佛照惯将方木逗圆孔。莹云卧犹更逐恶随邪。若据此事。总没交涉。松源不惜眉毛。尽情下个注脚。具眼者辩取。

　　题孙氏道坚亲书华严经后

　　说无说。闻无闻。见无见。目前无法。意在目前。於此见得。高步毗卢顶[宁*页]。苟不然者。未举笔已前。已是蹉过。

　　颂古

　　世尊初生下。一手指天。一手指地云。天上天下。唯吾独尊。
　　开口分明便垛根。指天指地独称尊。成群作队随他转。几个男儿有脑门。
　　南岳让和尚示马大师云。譬如牛驾车。车若不行。打牛即是。打。车即是。马师悟去。
　　平生心胆向人倾。过犯弥天已不轻。带累马师胡乱后。至今错认定盘星。
　　药山问石头。三乘十二分教某甲粗知。尝闻南方直指人心。见性成佛。实未明了。头云。恁么也不得。不恁么也不得。恁么不恁么总不得。
　　坐断千峰路。穿开碧落天。那容问端的。端的髑髅前。
　　僧问赵州。如何是道。州云。墙外底。僧云。不问这个道。州云。问那个道。僧云。大道。州云。大道透长安。
　　大道透长安。言端语亦端。腊尽雪消去。春来依旧寒。
　　云门问僧。光明寂照遍河沙。岂不是张拙秀才语。僧云。是。云门云。话堕也。
　　分明写出与君看。意在钩头不在盘。纵使石人开得口。不知犹被舌头瞒。
　　女子出定。
　　出得出不得。颠落精灵窟。何处不风流。祖师无妙诀。
　　庞居士问大梅和尚云。久向梅子熟也。还许人摘吃也无。梅云。你向甚处下口。士云。百杂碎。梅云。还我核子来。
　　大梅梅子熟。庞老已先知。正眼验深要。相逢拍手归。
　　僧敲鹤林门。林云。谁。僧云。僧。林云。非但是僧佛来也不着。僧云。佛来因甚不着。林云。无你栖泊处。
　　十月清霜重。临风彻骨寒。苦无栖泊处。摆手出长安。
　　僧问古德。如何是冬来事。古德云。京师出大黄。
　　京师出大黄。见贼便见赃。竹杖化龙去。痴人戽夜塘。
　　普化云。明头来。明头打。
　　水急鱼行涩。峰高鸟不栖。世情看冷暖。人面逐高低。
　　翠岩芝和尚上堂云。大家相聚吃茎齑。若唤作一茎齑。入地狱如箭。
　　杀活全机觌面提。大家相聚吃茎齑。后生不省这个意。只管忙忙打野榸。
　　僧问云门。如何是云门一曲。门云。腊月二十五。
　　云门一曲。彻髓彻骨。霁雪千峰寒。梅破萼啐啄。公子风流鸣木铎。
　　僧问洞山。寒暑到来。如何回避。山云。何不向无寒暑处回避。云。如何是无寒暑处。山云。寒时寒杀阇梨。热时热杀阇梨。
　　寒暑分明说向君。不容拟议辨疎亲。匾担蓦折两头脱。举目长空一笑新。
　　风幡。
　　不是风兮不是幡。分明裂破万重关。谁知用尽腕头力。惹得闲名落世间。
　　僧问云门。如何是佛。门云。乾屎橛。
　　云门小[病-丙+斯]儿。作大狮子吼。鼻孔得半边。不知失却口。
　　临济问僧。甚处来。僧便喝。济揖坐。僧拟议。济便打。又僧来参。济竖起拂子。僧礼拜。济便打又一僧来。济竖起佛子。僧不顾。济便打。
　　闪电光中宾主分。虚空背上立纲宗。祖师活计只如此。后代儿孙扫地空。
　　赵州吃茶去。
　　赵州吃茶去。毒蛇横古路。踏着乃知非。佛也不堪做。
　　不是心。不是佛。不是物。
　　夫子不识字。达磨不会禅。大唐天子国。依旧化三千。
　　六祖一日云。汝等诸人当备舟楫。吾归新州去。僧问。和尚去后。几时却还。祖云。叶落归根来时无口。
　　云开空自阔。叶落即归根。回首烟波里。渔歌过远村。
　　僧问智门。莲花未出水时如何。门云。莲花。又问。出水后如何。云。荷叶。
　　出水何如未出水。莲花荷叶有来由。定光金地遥招手。智者江陵暗点头。
　　僧问沩山。如何是百丈真。山下禅床叉手立僧又问。如何是和尚真。山复上禅床坐。
　　百丈狸奴面。沩山鬼眼睛。见人空解笑。弄物不知名。
　　僧问天衣和尚。古镜未磨时如何。衣云。撑天拄地。僧云。磨后如何。衣云。夕阳影里快藏身。
　　拄地撑天全体用。夕阳影里不藏身。有时独坐孤峰顶。寂寂犹闻落叶频。
　　盘山云。心月孤圆。光吞万象。光非照境。境亦非存。光境俱亡。复是何物。
　　描不成兮画不成。卧龙长怖碧潭清。拟心凑泊终难会。达者应须暗里惊。
　　僧问香林。如何是衲衣下事。林云。腊月火烧山。
　　腊月烧山。天宽地宽。筑着磕着。彻骨毛寒。
　　举。僧问古塔主。如何是佛。主云。莫。莫。又问。如何是祖师西来意。主云。莫。莫。
　　莫。莫。拈出一条断贯索。任从我佛及众生。撩天鼻孔都穿却。

　　赞佛祖
　　释迦出山相

　　弃轮王位放痴呆。夜半逾城心未灰。冷坐六年无折合。有何面目出山来。

　　无量寿佛

　　四十八弘誓愿。百千万亿弥陀。水鸟树林开正眼。为人亲切不消多。

　　观音

　　月团团。星斗寒。风振海。[雨/回]破山。圆通大士。瑞应人间。

　　九祖

　　半生足不履地。轩知路遍天涯。得个冬瓜印子。至今目瞠口呿。

　　维摩

　　深入不二门。巧尽翻成拙。一默定千差。常说炽然说。说拙万古。清风寒彻骨。

　　达磨

　　凤凰城阙。不通水泄。少室岩前。话作两橛。赚它人家男女。开眼唤龟作鳖。
　　直指西来。分明祸胎。渡江面壁。偷心未息。从兹皮髓分张。轰起青天霹雳。
　　一苇渡江。无处埋藏。分皮分髓。瞒神呼鬼。忙忙直向西归。不知失却只履。

　　庞居士

　　心空及第。深根固蒂。共说无生。异类中行。恼乱禅家至今日。不知日午打三更。

　　临济

　　一棒一喝。倾湫倒岳。凌蔑吾宗。这白拈贼。

　　金华圣者

　　千兵不若一将。伎俩何如帐样。不识古佛定光。稽首猪头和尚。

　　大巅和尚

　　赶首座出院。勘三平中箭。放过韩文公。钩头通一线。谩道昼夜一百八。也是和盲悖诉瞎。

　　应庵师祖

　　深入虎穴。有屈难雪。天下应庵。只得一橛。
　　虎口里转身。拳头上捏怪。胡乱三十年。起东山正派。不知过犯弥天大。

　　密庵先师

　　咬猪狗之手。讨甚巴鼻。奋劈胸之拳。瞎却顶门。出达磨身血。断衲僧命根。纤毫不肯放过。丛林为雠为冤。个般种艹。决定累及儿孙。

　　芝山智默长老请赞密庵先师

　　击石火里。穿辽天鼻孔。妙转机前。打凤罗龙。正法眼瞎驴边灭却。破沙盆扶临济正宗。门庭峭峻。孰敢当锋。铁壁银山一线通。

　　能仁光睦长老画师顶相请赞

　　恣拍盲性。用劈胸拳。并荡三玄三要。管甚栗棘金圈。渠侬已是灭胡种。不知将底付儿孙。

　　云居善开长老请赞

　　为人巴鼻。一点浑无。明眼衲僧。失却鼻孔。铁馂饀。金刚圈。分明开口不在舌头边。累及后代结佛祖深冤。

　　道岩首座请赞

　　人我如山。狠气如云。炊无米饭。接不来人。电光影里宾主分。不是冤家不与邻。

　　师肇首座请赞

　　这个汉。太愚痴。一句子。佛不知。临济老。客作儿。四天下。更有谁。拟开口。劈胸椎。肇首座。莫学伊。学伊彼此落便宜。

　　师警维那请赞

　　冤有头。债有主。鳖鼻蛇。白额虎。活捉生擒。当阳直举。发机须是千钧弩。

　　希琏书记请赞

　　腊长年高。甚生风彩。南来北来。无可相待。黑漆竹篦聊一挥。看你当人在不在。琏书记。甚叵耐。镇海明珠悬空扑碎。

　　大成藏主请赞

　　一段风光。宁容描邈。祖祖相传。将错就错。不以佛法作人情。掣电机前活卓卓。

　　文蔚侍者请赞

　　心粗胆大。少实多虚。瞎衲僧眼。断肘后符。临济东山之道。命若悬丝。念念刀耕火种。老此残躯。寥落林泉意自殊。

　　惠文伯居士请赞

　　不着佛求。不着法求。人天眼目。佛祖冤雠。香岩下指南作北。剑池上看楼打楼。机轮妙转。一丝头不得。鲵鲸不肯休。
　　这个贼。无面目。指东南。看西北。不住云居。又憎荐福。自知不解守丛林。永劫甘心入地狱。
　　这汉生来无状。佛祖亦难近傍。趯出金圈栗蓬。开口不在舌上。
　　是人道渠执怮。不知年老成魔。偏要时时入室。所招怪恨者多。阿呵呵。屈指东西谁似它。咄。
　　肋下三拳。栏腮一掌。据令而行。谁知痛痒。转身一拶验来端。杨岐种艹铁心肝。
　　无卓锥之地。有无价之宝。元不用安排。拈来用恰好。没人情。佛亦扫。这般村僧脱空到老。
　　行脚不到庐山。住院只在江浙。偏要冷笑诸方。忘却自家百拙。讨便宜。破邪说。一锥一札。不妨凛冽。

　　偈颂
　　送悟藏主还姑苏(灵隐笑庵和尚时在西乌巨山)

　　玲珑岩畔瞥不瞥。竖起脊梁生铁橛。无端林下错商量。携手相随入虎穴。瓮里蓦然失却鳖。个事明明向谁说。彼时只是此时人。谁知眼里重添屑。我携拄杖奔南北。君入西山恣轻忽。放下蛇头捋虎须。翻身便作自拈贼。太虚全布目前机。生杀交驰谁敢窥。我来一笑重相见。鼻孔由来向下垂。密庵家风彻骨贫。密庵有眼且无筋。将无作有这些子。透这些子能几人。西风落木天宇逈。君兮不住别峰顶。曹溪一滴杖头挑。涨起吴江千万顷。

　　题张直阁亦庵

　　曹溪无一滴。谁道庵名亦。问讯老维摩。铁壁复铁壁。

　　题先登斋

　　大道难将万物齐。先登犹自涉阶梯。翻身直透青霄外。回首方知宇宙低。

　　送聪首座之弋阳兼呈陈郎中(蒙庵和尚时在径山)

　　当头一着没巴鼻。坐断诸方成忌讳。此心不向白云闲。一锡飘然下层翠。
　　晦庵过犯弥天大。居士无端也捏怪。至今落赚有谁知。也要大家偿夙债。

　　栢庭永和尚出世天禧以颂寄之

　　林下相从知几年。好因缘是恶因缘。虽然不受灵山记。鼻孔依前着那边。

　　孟知府令嗣求法名兴福

　　兴福奇儿。福无边表。一点灵台。青天月皎。

　　兴密

　　密在汝边。诸法亦然。一举两得。无党无偏。赵州八百个中玄。箕裘事业尤堪传。

　　孟府判令嗣求法名兴璞

　　真璞无瑕。实际无涯。心空及第。震耀邦家。

　　兴一

　　只这一脉。人间显赫。妙转绵绵。甚生标格。

　　兴祖

　　有祖以来。世不可陪。当机日用。着着全该。

　　示惠文伯宣义二偈

　　见色分明便见心。此心非我亦非人。临机不用从它觅。信手拈来着着新。
　　盘走珠兮珠走盘。静中消息闹中看。一毫头上忘知解。始觉从前被眼瞒。

　　示如理道友

　　如如不动已周遮。理事驰求路转赊。直下踏翻樵子径。知君未到葛洪家。

　　题张四直阁容庵

　　大辩若讷。大巧若拙。太清点云。千江并月。直为我容庵。故作如是说。

　　题王子庸上舍实斋

　　世出世间法。和底尽掀翻。唯此一事实。真金火里看。

　　山居

　　路崄人稀到。穷居称野情。云开空自阔。月落夜深清。
　　风动数茎艹。鸟啼三四声。个中无限意。唯我与谁评。

　　惠康伯宣教请升堂。举。张拙秀才问长沙。百千诸佛只闻其名。未审居何国土。沙云。黄鹤楼崔颢题后。先辈曾题否。拙云。不曾。沙云。无事题取一篇好。因说偈

　　黄鹤楼前一首诗。把将扫帚画娥眉。百千诸佛真消息。觌面分明举似伊。

　　送琉书记还长乐

　　相见相从道自亲。妙高峰顶谩因循。业风忽起波涛恶。一锡飘然到七闽。
　　瓯闽佛法半生灭。江浙丛林日渐凋。携手十年如一默。孰云生死不同条。
　　迢迢故国三千里。忽忆萱堂送别时。拄杖生风兴何极。楚天辽邈远山低。

　　题金山郭璞墓

　　要识先生真实地。龙门浪里碧崔嵬。时人着眼这边立。亲切何如到一回。

　　送光长老住显亲

　　同条端的不同条。个个沩山水牯牛。一做这般虫豸去。牵犁拽杷几时休。

　　送鹿野珍禅友还七闽

　　六处十年真岁寒。山边水边相盘桓。拶倒几回扶不起。未尝说着祖师关。
　　密庵的子是冤雠。疾焰过风第二筹。笑里一场无折合。不容提掇转风流。
　　千差坐断路头通。万里乡关一信风。不负灵山亲记莂。好音专待寄来鸿。

　　送谦侍者还乡省亲

　　有句无句藤倚树。铁壁银山没回互。三千里外面尊堂。一毫头上全体露。
　　睦州谩说编蒲屦。新丰卖峭不归去。今人不比昔时人。出门便是还乡路。

　　示智弼礼混源塔

　　相逢不相识。去后空相忆。灵骨撒长江。清风有何极。极识滔滔浪里休寻觅。

　　示丁都院

　　镬汤炉炭三禅乐。剑树刀山大觉场。此日拨开心地印。了无佛法可商量。
　　三千条法为今时。一性圆明要自知。会得自知知底事。人间何处不光辉。

　　思齐化士

　　拔剑红尘斩万机。直教佛祖浪头低。我侬赢得呵呵笑。老倒思贤愧不齐。

　　示葛都院

　　从来佛法无多子。利益人天越古今。棒喝交驰难近傍。信知彻底老婆心。

　　赠蜀中李道士

　　透出重关一瘦筇。湖湘江浙绝行踪。自从得个安心法。禅道先儒只此宗。

　　尤氏妙莲请普说。举。僧问风穴。语默涉离微如何通不犯。穴云。长忆江南三月里。鹧鸪啼处百花香。因说偈

　　百花香处鹧鸪啼。百岁光阴七十稀。翻忆世间多少事。落便宜是得便宜。

　　鞔法鼓求颂

　　内空外空内外空。一声才举迅雷风。流通佛法无多子。千古灵山气象雄。

　　送普岩维那

　　冶父门庭索索。东湖风波甚恶。知心能有几人。万里秋天一鹗。

　　正现上人游庐山

　　透过重关得自由。相期佛祖雪冤雠。西湖风景无留恋。南岳庐山拄杖头。

　　云翼书记归乡

　　惯尝甘艹与黄连。大海波涛尽底掀。误吸冷泉无味水。方知不在舌头边。

　　林上人归蜀

　　明明此事不由他。吃饭无端咬着沙。自己灵光皆丧尽。三千里外摘杨花。

　　三衢椿监寺修造佛殿

　　黄面瞿昙放搭痴。千方百计讨便宜。而今无着浑身处。却要儿孙盖覆伊。

　　白牛接待

　　田园稳密白牛闲。近揖湖光远对山。何似踏翻无寸土。上方香积在其间。

　　示如净禅人

　　劈面三拳。连腮两堂。撒手悬崖。丧尽伎俩。德云不在别峰上。

　　茶汤会求颂

　　春风吹落碧桃花。一片流经十万家。何似飞来峰下寺。相邀来吃赵州茶。

　　福州黄檗送广州化主

　　不住烟箩第一层。翻身要勘岭南能。谓言檗峤三千指。不比黄梅七百僧。

　　黄檗送茶化主

　　百艹头边法战时。枪旗未展露全威。直饶陆羽知端的。也落吾家第二机。

　　送泉州化主

　　少林无孔笛横吹。此曲谁人和得亲。向晓洛阳江上路。一声唤起几多人。

　　衢州祥符僧堂帐化士

　　满堂蟠蛰卧僧龙。一片闲云下碧空。舒卷当机元自在。从教蚊蚋弄狂风。

　　示汪居士

　　参禅悟道染泥沙。见佛与祖生冤家。破尘破的栽荆棘。壁立万仞有誵讹。
　　也大差。也大差。一刀两段。火里莲花。十分无伎俩。处处有生涯。

　　南侍者还莆阳

　　若将此语定宗纲。任是灵山未[病-丙+斯]当。大地撮来无粟粒。令人翻忆老曾郎。

　　孜侍者行乞

　　不学文章不学书。孜孜於道自忘躯。黄尘堆里挨身转。一任清风卷太虚。

　　且侍者持钵

　　灵山无法与人传。临济宗风尽灭门。唯有道人知此意。赤心扶起破砂盆。

　　接待

　　茶饭家常没可陪。临机元不在安排。门前有客来相访。试问朝从何处来。

　　超禅人持钵

　　秋风飕飕。乘兴悠悠。因行掉臂。南州北州。相头买帽。看楼打楼。格外知音。
　　才领略。虎头虎尾一时收。

　　佑水头

　　风吹不入。水洒不着。捩转玄关。随缘自若。任是碧眼胡儿。从头与汝一杓。
　　着不着。谁言过水不湿脚。

　　盐街坊

　　红炉鼓浪瞥然间。突出银山照胆寒。便是马师胡乱后。要须不被舌头瞒。

　　尹山接待

　　千古尹山寺。家风不厌贫。只将这个意。接待往来人。

　　送化主

　　即心即佛眼中屑。非心非佛转乖真。大唐国里无南北。尽是灵山一会人。
　　劳生扰扰梦喧哗。梦破喧哗也大差。云净水天江上望。一轮皎洁落谁家。
　　把得袈裟裹艹鞋。相逢只么笑咍咍。孔门弟子还知否。曾向灵山及第来。
　　百亿分身利有情。驴腮马颔实难明。有时闹里聊伸手。意在钩头不在星。
　　日用分明直似弦。不将佛法污心田。自言世上无仙客。老倒维摩得半边。
　　不依本分要参禅。卖了山前祖父田。赤手出门无活计。好儿终不使爷钱。
　　败坏多年笤帚桩。等闲拈起定宗纲。这些标格天然别。不比诸方孟八郎。

　　题寄巢

　　巢穴通霄眼。尘劳无住心。经行及坐卧。万古至于今。

　　题有余斋

　　日月双萤火。乾坤一鹊巢。大千沙界外。总在目前包。

　　源上座秉炬

　　住便住。行便行。出门步步清风生。寒不寒。热不热。烈焰堆中飞片雪。万里迢迢恁么来。灵山会上无生灭。既无生灭。且道源上座向甚处去。别。别。大海乾枯。虚空迸裂。

　　钦首座秉炬

　　丛林老大钦首座。铁石身心同达磨。三十余年湖海间。佛祖玄关俱裂破。寻常开口。不顺人情。有时点胸。更无两个。末后打个翻身。未免红炉煅过。且道煅过后如何。口似磉盘。佛也不做。

　　遹藏主入塔

　　一日复一日。一年复一年。皮穿骨露。鼻孔辽天。直饶恁么。更须知有末后句。遹藏主末后句再出头来。只手分付。

　　松源和尚语录卷下(终)
 塔铭

　　　　太中大夫宝谟阁待制致仕陆　游　撰
　　松源禅师。名崇岳。生於处州龙泉之松源吴氏。故因以自号。自幼时。以卓荦不凡。处群儿中。未尝嬉荡。稍长。闻出世法。慕向之。二十三弃家。衣扫塔服。受五戒於大明寺。首造灵石妙禅师。继见大慧杲禅师於径山。久之。大慧升堂。称蒋山华公为人径捷。师闻之。不待旦而行。既至。入室未契。退。愈自奋励。终夜举狗子无佛性话。豁然有得。即以扣应庵。应庵举世尊有密语。迦叶不覆藏。师云。钝置和尚。应庵厉声一喝。自是朝夕咨请。应庵大喜。以为法器。说偈劝使祝发。栋梁吾道。隆兴二年。师得度於临安西湖白莲精舍。自是徧历江淛诸大老之门。罕当其意。乃浮海入闽。见乾元木庵永禅师。
　　一日。辞木庵。木庵举。有句无句。如藤倚树。
　　师云。裂破。
　　木庵云。琅琊道。好一堆烂柴聻。
　　师云。矢上加尖。
　　如是应酬数反。木庵云。吾兄下语。老僧不能过。其如未在。他日拂柄在手。为人不得。验人不得。
　　师云。为人者。使博地凡夫一超入圣域。固难矣。验人者。打向面前过。不待开口。已知渠骨髓。何难之有。
　　木庵举手云。明明向汝道。开口不在舌头上。复当自知。
　　逾年。见密庵於衢之西山。随问即答。密庵微笑曰。黄杨禅尔。
　　师切於明道。至忘寝食。密庵移蒋山．华藏．径山。皆从之。会密庵入室次。问傍僧。不是佛。不是物。
　　师侍侧。豁然大悟。乃云。今日方会木庵道。开口不在舌头上。自是机辩纵横。锋不可触。
　　密庵又迁灵隐。遂命师为第一座。旋出世於平江澄照。为密庵嗣。徙江阴之光孝．无为之冶父．饶之荐福．明之香山．平江之虎丘。皆天下名山。惟冶父最寂寞。又以火废。师一临之。四方衲踵至。栋宇亦大兴。人谓师能使所居山大。庆元三年。灵隐适虚席。佥曰。安得岳公来乎。果被旨以畀师。欢声如潮。居六年。道盛行。得法者众。师席为一时冠。
　　而师有栖遁之志。即上章乞罢住持事。
　　上察其诚。许之。退居东庵。俄属微疾。犹不少废唱道。忽亲作书。别诸公卿。且垂二则语。以验学者。曰。有力量人因甚么抬脚不起。开口不在舌头上。又贻书嗣法香山光睦．云居善开。嘱以大法。因书偈曰。
　　来无所来。去无所去。
　　瞥转玄关。佛祖罔措。
　　跏趺而寂。实嘉定二年八月四日也。得年七十有一。坐夏四十。奉全身塔於北高峰之原。
　　塔成之四年。香山遣其侍者道敷。以师八会语录来求铭於游。游方谢事。居镜湖上。年过八十。病卧一榻。得书不觉起立曰。亡友临川李德远。浩实闻道於应庵。盖与密庵同参。德远每与游谈参问悟入时机缘言句。率常达旦。今读师语。峻峭崷崒。下临云雨。如五千仞之华山。蹴天驾空。骇心眩目。如钱塘海门之涛。虎豹股栗。屋瓦震堕。如汉军昆阳之战。追思德远所言。然后知师为临济正宗应庵密庵之真子孙也。铭曰。
　　临济一宗　　先佛正传　　应庵父子　　以一口吞　　金圈栗蓬　　晚授松源　　松源初心　　论劫参禅　　於一笑中　　疾雷破山　　八坐道场　　众如涛澜　　金镞脱手　　碎骨裂肝　　彼昏何知　　万里铁关　　后十大劫　　摧山湮川　　法力所持　　此塔岿然

 跋

　　临济十四世孙松源和尚语录板留灵隐鹫峰庵。至元年间。庵既回禄。板亦随烬。衲子慕之而不可得。然少林的旨。东山正传。微此录不足以显发当时之大机大用。由是募缘重刊。以寿后世。开学者之正见。扫邪说之肆行。岂少补哉。时泰定三年二月初五日金陵凤台法孙　比丘　清茂　谨书。

 后序

　　曹溪的流。东入日国二十余派。出自松源者居其十。而天泽一支。尤衍松源之流。毒吾国也。如此之多且久矣。然其语录双卷。旧版湮灭。而副墨之子。亦将为乌有焉。今时至於挽近陈烂之类。往往灾木。此犹未免无焰之秦。岂容在宇下者。而恬然坐视斯阙典耶。比与友人。谋劝谕劂氏。以揭耿光於叔运之秋。虽然。师之道之行也。先天地而穷来际。则未必在於是录刊与否矣。
　　元禄庚午六月中浣。
　　晚学师点熏沐书于法山度香桥寓舍。



　　今兹应诸子请。将评唱松源禅师语录也。就市索之。花园点老所刻旧本。最为精制。天明间。遭灾为乌有焉。诸子生焚玉之叹。遂相谋翻刻之。藏之寺门。以给众所须。然此举也。不期公于世。而足以公于世矣。余嘉诸子勇义。附数语於其尾。不觉贻续貂之嘲。
　　宽政辛酉春正月　　东浦山主　隐山　谨志。
