续藏经   应庵昙华禅师语录
　(嗣法)守诠 等编

 应庵和尚语录序

　　道不可以言传。不可以情解。不可以识识。夫如是则应庵语录。将何用哉。自昔古尊宿。未尝有无言者。如以黄叶止小儿啼。坐断中边。超脱三际。谓之参活句。非学语之流所能解也。后世师法之是之谓不朽。此应庵所以不得默默而但已。师顷挂锡天台护国。为元布袋所称赏。请为第一座。轩然如野鹤之出鸡林。自是诸方。声名籍甚。绍兴丙子。余去郡三衢。乃遇诸途。少留于白鹤寺。夜话终夕。而论辩从横。如大川东注。衮衮莫知穷极。如驾轻车就熟路。周游四方。而无留碍也。以是期此公必能振起杨岐一宗。后果遍住名山。所至云衲归重。最后天童法席尤盛。肩相摩袂相属。随其根器。闻其法者。咸有所得。显忠诠又其崭崭出头角者。既住凤山。即编类师生平所说为一帙。以传后学。厥志可为勤矣。所谓从苗辩地。因语识人。则不可无此录。然以正眼观之。借使如珠走盘。空花乱坠。犹未是见应庵道理。斯事实难商攉。有志之士。宜着精彩。则师之话行也必矣。松窗居士钱(端礼)序。

　　应庵和尚语录目录

　　序文(严康朝撰)　　目录卷第一
　　住处州妙严禅院语录　　衢州桐山明果禅院语录　　蕲州德章安国禅院语录

卷第二
　　饶州报恩光孝禅寺语录　　饶州东湖荐福禅院语录

卷第三
　　饶州莞山宝应禅院语录　　庐山归宗禅寺语录

卷第四
　　婺州宝林禅寺语录　　婺州报恩光孝禅寺语录　　再住归宗禅寺语录　　江州东林太平兴龙禅寺语录

卷第五
　　建康府蒋山太平兴国禅寺语录　　平江府报恩光孝禅寺语录

卷第六
　　明州天童山景德禅寺语录　　小参

卷第七
　　法语上

卷第八
　　法语中

卷第九
　　法语下　　书

卷第十
　　颂古　　真赞　　偈颂　　佛事　　塔铭祭文(附)
　　 

　　应庵和尚语录卷第一
　　初住处州妙严禅院语录

　　　　住湖州显忠资福禅寺门人(守诠)等编
　　师受请　判府左司。度疏。师拈示众云。此是判府左司。两手分付。谓之无尽藏顶王三昧。言言见谛。句句朝宗。若也知得。更不重说偈言。若也未知。輙烦僧官。对众宣读。
　　升座。僧问。一法若有。毗卢堕在凡夫。万法若无。普贤失其境界。去此二途。请师速道。师云。天长地久。进云。亲切已蒙师指示。一句无私利有情。师云。知恩方解报恩。进云。昨夜清风生八极。今朝流水涨前溪。师云。追风天马戴麒麟。进云。非但左司承此善。学人礼拜谢师恩。师云。未放你在。僧礼拜。师云。脚跟下失却。
　　师乃云。宝剑挥空。乾坤失色。掀翻是非窠窟。截断生死根株。有佛处不得住。地久天长。无佛处急走过。河清海晏。三千里外一句全提。更无丝毫渗漏。堪与佛祖为师。作个人天榜样。正恁么时。转凡成圣一句作么生道。委悉么。万古碧潭空界月。再三捞摝始应知。
　　入院上堂。僧问。远离光孝。来赴妙严。如何是不动尊。师云。一别莲城五日程。进云。竹密不妨流水过。山高岂碍白云飞。师云。老僧不曾动步。进云。今日得闻於未闻。师云。急须吐却。进云。昔日杨岐。今朝和尚。师云。这里着不得。进云。争柰公案现成。师云。将谓你是个汉。僧云。札。师云。未在　师乃云。孤峰万仞。鸟道虚玄。名利杳忘。是非顿绝。直得猿吟古木。虎啸幽岩。碧落青霄。道人活计。虽然恁么。更须知有人境俱夺向上一窍。乃竖拂云。天上有星皆拱北。人间无水不朝东。
　　上堂。大道只在目前。要且目前难睹。欲识大道真体。不离声色言语。言语动用了无交涉。且大道真体在什么处。良久云。可怜傅大士。处处失楼阁。
　　出队归上堂。透过铁壁银山。红尘闹市全彰古佛家风。经过酒肆茶坊。突出衲僧巴鼻。冷笑诸方寒灰枯木。坐在无魂必死之地。妙严有些子神通。为汝诸人出气。卓拄杖云。三十年弄马骑。却被瞎驴受记。又卓一卓下座。
　　上堂九年面壁。坏却东土儿孙。只履西归。钝置黄面老子。以拄杖划一划云。石牛栏古路。一马生三寅。
　　上堂。黄蘗老婆。大愚饶舌。佛法无多子。正眼瞎驴灭。蓦拈拄杖云。妙严突出拄杖。三人证龟成鳖。以拄杖卓一卓云。拄杖子善甄别。硬却脊梁。莫教漏泄。观音菩萨将钱买胡饼。放下却是一块生铁。遂掷下拄杖下座。
　　上堂。大丈夫须猛烈打破从前伎俩。直下斩钉截铁。拈却佛祖机。拔却系驴橛。岂不见。睦州为人太亲切。拶得云门脚折。后来儿孙不辨端倪。却向推门处辨别。若也恁么参禅。驴年未得休歇。妙严不惜眉毛。与你当头拈出。蓦拈拄杖掷下云。南赡部洲人。常在北郁单越。
　　上堂。举僧问大隋。如何是和尚家风。隋云。赤土画簸箕。僧云。如何是赤土画簸箕。隋云。簸箕有唇。米跳不出。师云。诸人还知大隋落处么。妙严更为颂出。簸箕有唇。米跳不出。天下衲僧赤胳[骨*历]。更须拨转上头关。十方世界黑似漆。以拂子击禅床下座。
　　上堂。荆棘林中红烂。破驴脊上苍蝇。韩信临朝底。洞山佛无光。者一队汉。朝打三千。暮打八百。有什么罪过。只如铜沙罗里满盛油。汝诸人又作么生。良久云。大尽三十日。小尽二十九。
　　上堂。举玄沙问镜清。不见一法。是大过患。且道不见什么法。清指露柱云。莫不是者个法么。沙云。浙中清水白米许你吃。若是佛法未梦见在。师云。镜清放顽。佛祖也不柰何。若非玄沙深辩来风。几被露柱吞却。有人辩得出。妙严两手分付。
　　上堂。百草头上。罢却干戈。万仞峰前。纵横游戏。暗嗟鲁祖面壁。一味祇贪瞌睡。翻笑睦州见僧与我提一桶水。当恁么时。临济喝若雷奔。也拈放一边。德山棒如撒星。亦置之一处。妙严有一条活路。与汝诸人共行。遂画一圆相云。东山下左边底。
　　浴佛上堂。僧问。黄面老子二千年前有一段不了底公案。请和尚为佗批判。师云。仰面不见天。低头不见地。进云。祖祢不了。殃及儿孙。师云。莫谤佗好。进云。既是清净法身。本无出没。因甚年年将恶水泼佗。师云。要佗知痛痒。进云。只如云门大师道。我当时若见。一棒打杀与狗子吃却。未审具什么眼目。师云。尽大地人不知落处。进云。云门大师虽则坐断乾坤。争柰落在释迦老子圈缋里。师云。贼是贼捉。师乃云。德山拆却佛殿。云门一棒打杀。麻三斤殿里底。杖林山下竹筋鞭。三遭痛棒。九到洞山。若作佛法商量。烂却舌头。不作佛法商量。堕坑落堑。到这里。黑漆拄杖。有屈无叫处。古庙香炉虽冷。烧杀阇梨。正恁么时如何。武陵春已老。台榭绿阴多。
　　上堂。拈拄杖云。昔白云端师翁道。古人留下一言半句。未透时撞着铁壁相似。忽然一日觑透后。方知自己便是铁壁。且道如今作么生透。乃云铁壁铁壁。师以拄杖卓一卓云。铁壁铁壁。急急如律令勑。下座。

　　衢州桐山明果禅院语录

　　　　嗣法门人　(守诠)　等编
　　入院开堂。拈香云。此一瓣香。恭为今上皇帝祝延圣寿万岁万岁万万岁。次拈香。奉为判府中书舍人两厅通判阖郡文武尊官。伏愿。增崇禄位。又拈香云。此一瓣香。奉为先住宣州彰教。后住平江虎丘山云岩禅院隆和尚。爇向炉中。用酬法乳之恩。一任天下衲僧。敲砖打瓦。遂敛衣就坐。乌巨山雪堂和尚白槌竟。师云。证第一义谛空。名师子吼。师子既吼。狐狼屏迹。异类潜踪。莫有共相出手底么。出来相见。僧问。德山入门便棒。是个金刚圈。临济入门便喝。是个金刚圈。只如睦州见僧便云担板汉。是个什么。师云。是个铁块子。进云。忽有个道是个栗棘蓬。又作么生。师云。刺头入胶盆。僧云。从前汗马无人识。只要重论盖代功。师云。九九八十一。
　　师乃云。善言言者言所不能言。善迹迹者迹所不能迹。言迹既尽。犹是就理变通。向衲僧门下未足观光。是故。从上佛祖。提持正印。密付要旨。若不具别缁素大眼目。如何跂及。岂不见。世尊在菩提树下。明星现时成等正觉。尔时大地众生。同得同证。於四十九年。曲尽老婆心。末后向百万大众前拈花。独有迦叶微笑。便云。吾有正法眼藏涅盘妙心。分付摩诃大迦叶。敢问诸人。且道有分付无分付。若道有分付。则埋没迦叶师兄。若道无分付。则辜负释迦老子。这里若泾渭不分。则灵山付嘱遂为虚设。正当恁么时。还有人道得么。若也道得。明果价增十倍。苟或未然。雪后始知松柏操。事难方见丈夫心。复举。保寿开堂。三圣推出一僧。保寿便打。三圣云。与么为人。瞎却镇州一城人眼去在。保寿掷下拄杖归方丈。师云。丛林中商量尽道。保寿三圣是作家炉鞴。本分钳锤。有什么交涉。殊不知。二老被这僧一拶。直至而今扶不起。今日莫有为二老雪屈底么。出来与明果相见。有么。蓦拈拄杖掷下云。龙蛇易辨。衲子难瞒。
　　上堂。举米胡令僧问仰山。今时人还假悟也无。山云。悟则不无。争柰落在第二头。其僧回举似米胡。胡深肯之。师云。米胡提本分钳锤。仰山展剑刃上事。二老於唱教门中。足可称尊。若向衲僧门下。总是吃棒底汉。
　　上堂。九九九。释迦老子不知有。翻转面皮。伸出毛手。握金刚锤碎窠臼。突出无位真人。一一面南看北斗。下座。
　　浴佛上堂。释迦老子初生下时。一手指天。一手指地。天上天下。唯我独尊。后来云门道。我当时若见。一棒打杀与狗子吃。贵图天下太平。师云。云门此话虽行。未免落佗陷阱。黄面老子。末上卖峭。正是附草附木。二俱不了。以左手拍禅床云。过这边着。汝诸人还见明果落处么。珊瑚枕上两行泪。半是思君半恨君。
　　上堂。僧问。大慧禅师道。无之一字。是断生死刀子。还端的也无。师云。恁么说话。未梦见赵州在。进云。忽有人问和尚狗子还有佛性也无。未审如何。师云。无僧礼拜。乃举。僧问云门。不起一念还有过也无。门云。须弥山。师云。云门道得不妨谛当。要且落在第二头。若时明果即不然。忽有人问不起一念还有过也无。只对佗道。致将一问来。
　　圣节上堂。圣谛第一义。高而无上。广不可极。渊而无下。深不可测。乾坤依此而覆载。日月依此而照临。虚空依此而宽广。万灵依此而变通。故我林下道人。依此学无为法。悟无生忍。且道。报恩一句作么生道。一炉沉水一声佛。仰祝吾。
　　皇亿万年。
　　韩太尉入山上堂。举朱行军入南际寺齐僧。执手炉行香。乃云。直下是。直下是。时有僧云。直下是什么。行军便偈。僧云。行军是。佛法中人。恶发作么。行军云。你作恶发会那。僧便喝。行军亦喝云。钩在不疑之地。遂呼左右。认取者僧着。师云。行军拈出倚天长剑。者僧披襟敢冲雪刃。虽然两不相伤。争柰二俱弄险。今日承宣太尉入山斋僧。虽无如是问答。须知此话已行。此话既行。且道。说个什么。卧龙才奋迅。丹凤亦翱翔。
　　上堂。三世诸佛眼里无筋。六代祖师皮下无血。明果咬定牙关。[跳-兆+孛]跳也出佗圈缋不得。何故。南泉斩猫儿。
　　上堂。千溪水冷。万壑云寒。无位真人乾屎橛。金刚宝剑破牢关。多年历日最灵验。百尺竿头子细看。瞎却眼哑却口。无孔铁锤成队走。且脑后一句是第几机。喝一喝云。耶舍塔中敲铁磬。天台雁荡绝人行。复举赵州访茱萸。至法堂上。从东过西。从西过东。萸云。作什么。州云探水。萸云。我者里一滴也无。探个什么。州以杖靠壁而出。师云。茱萸一滴也无。滔天白浪。赵州以杖靠壁。不犯波澜。虽然二老同死同生。争柰明果未肯放过在。
　　上堂。举南院示众云。赤肉团上。壁立万仞。有僧出云。赤肉团上。壁玄万仞。岂不是和尚语。院云是。僧便掀倒禅床。院云。者瞎汉便打。师云。也是勾贼破家。若非者僧敢捋虎须。争见南院汗马功高。虽然。明果更资一路。赤肉团上。壁立万仞。若有僧出劈脊便打。何故。杀人刀活人剑。具眼者看。
　　上堂。少室岩上。风吹石裂。大彻堂前。冷灰豆爆。大丈夫汉。一刀两断。蓦拈拄杖云。汝诸人还知明果拄杖么。良久卓一卓云。龙得水时添意气。虎逢山色长威狞。
　　上堂。举修山主颂云。二破不成一。一法镇长存。若作一二会。永劫受沉沦。师云。坐杀修山主也。直饶不作一二会。不免入驴胎马腹。是汝诸人十二时中行住坐卧还知放身命处么。岂不见道。不是河南便河北。喝一喝。下座。
　　上堂。举睦州问僧。近离甚处。僧便喝。州云。老僧被你一喝。僧又喝。州云。三喝四喝后如何。僧无语。州便打。者掠虚汉。师云。丛林中商量道。待佗道三喝四喝后如何。便与掀倒禅床。不然。拽坐具劈口摵。不然拂袖便行。不然更与一喝。恁么说话。要称为达磨儿孙。大远在。漆桶参堂去。下座。
　　上堂。举僧问云门。杀父杀母佛前忏悔。杀佛杀祖向什么处忏悔。云门云。露。师云。云门露猛如虎。达磨师不是祖。岂不见。盐官老。须弥为槌。虚空为鼓。又不见。禾山老。解打鼓。休莽卤。甜瓜彻蒂甜。苦瓠连根苦。喝一喝。下座。
　　乌巨山雪堂和尚到。上堂云。临济三遭痛棒。高安滩上知归。兴化於大觉棒头。深明黄蘗意旨。山中兄弟。虽然不多。各各病在膏肓。若非师叔和尚到来。明果岂敢妄通消息。少间下座。与诸知事头首大众同伸拜请。伏望慈悲。痛垂发药。
　　上堂。万里无寸草。青天轰霹雳。十字街头痴汉。棒打不死。钓鱼船上谢三郎。一向卖峭。有句无句。如藤倚树。树倒藤枯。沩山呵呵大笑。且道。明什么边事。禹力不到处。河声流向西。
　　上堂。僧问虚空消殒时如何。师云。离娄行处浪滔天。复举。雪峰。岩头。钦山。参德山。钦山问。天皇也漝么道。龙潭也漝么道。未审和尚作么生道。德山云。汝试举天皇龙潭底看。钦山拟议。德山便打。钦山被打。归延寿堂云。是即是。打我太煞。岩头云。你恁么。佗后不得道见德山。雪窦拈云。钦山置个问端。甚是奇特。争柰龙头蛇尾。汝试举天皇龙潭底看。坐具便摵。大丈夫汉。捋虎须也是本分。佗既不能德山令行一半。若尽令行。雪峰岩头总是涅盘堂里汉。师云。宗师非具透关眼有格外机。临垂手之际。又焉能辨其缁素。只如德山令行一半。雪窦还免得也无。既不能免。当时若从德山门下过也。是吃棒底汉。蓦拈拄杖云。还见德山么。乃卓一卓云。贼是小人。
　　月旦上堂。召大众云。三日前五日后。若不挥剑。渔父栖巢。明果有一转语。也要诸人共知。犀因玩月纹生角。象被雷惊花入牙。下座。

　　蕲州德章安国禅院语录

　　　　嗣法门人　(守诠)　等编
　　入院上堂。僧问。机不离位。用处停机即不问。未审万机不到处如何通信。师云。一举四十九。进云。坐断十方去也。师云。你要哑却老僧口那。进云。和尚是什么心行。师云。你也是什么心行。进云。只这里还着者一句子得么。师云。着得千句万句。进云。只如万机不到处。作么生行李。师云。万机不到处。七穿八穴。进云。争柰净裸裸无依。赤洒洒全露。师云。是上座得力处。进云。只如僧问香严。不慕诸圣。不重己灵时如何。香严道。万机休罢。千圣不携。疎山具什么眼脑。不肯香严。师云。阇梨纳败愈甚。进云。肯诺不得全。还明得香严意也无。师云。烂却你舌头。进云。肯则肯佗诸圣。诺即诺自己灵。香严不肯疎山。又如何话会。师云。平地上吃交。进云。疎山后问镜清。肯诺不得全。道者合作么生。清云全归肯诺。此理如何。师云。失却拄杖子。僧提起坐具云。争柰者个何。师云。错认定盘星。进云。疎山道不得全。又作么生。清云。个中无肯路。还得[祝/土]顶[祝/土]底也无。师云。脑后见腮。进云。学人肯不存。诺不立时如何。师云。草里辊。进云。任从天上辊。不向地中埋。师云。却较些子。僧礼拜。师云。得个驴儿便喜欢。
　　师乃拈拄杖云。三世诸佛也与么。六代祖师也与么。天下老和尚也与么。章山更与诸人为蛇画足。卓一卓云。万机俱寝削。一箭中红心。复举。夹山会下有一僧。到高亭才礼拜。亭便劈脊打。僧云和尚莫打某甲。又礼拜。亭又打赶出。其僧举似夹山。山云会么。僧云。不会。山云。赖汝不会。汝若会。即夹山口哑去。师云。高亭一期忍俊不禁。争柰拄杖放行太速。者僧当时若是个汉。莫道高亭夹山。便是达磨出来也斩为三段。何故。家肥生孝子。国霸有谋臣。
　　上堂云。少室峰前。漆桶话堕。曹溪路上。赚杀阇梨。是汝诸人还曾梦见也未。岂不见道千年田八百主。蟭螟虫吞却虎。复举。临济问院主。什么处去来。主云。州中粜黄米来。济以拄杖划一划云。还粜得者个么。主便喝。济便打。次典座至。济举似典座。座云院主不会和尚意。济以柱杖划一划云。你又作么生。座礼拜。济又打。黄龙南禅师拈云。院主下喝。不可放过。典座礼拜。放过不可。临济令行。归宗放过。三十年后。有人说破。大沩喆和尚拈云。院主下喝。典座礼拜。临济令行。古今独迈。师云。二老汉虽力荷纲宗。检点来。未免依草附木。殊不知。大小临济。被者两个汉。破家散宅。还会么。杀人刀活人剑。
　　上堂。举芙蓉和尚初参归宗问。如何是佛。宗云。我向你道。你还信否。芙蓉云。和尚诚言。焉敢不信。宗云。即汝是。曰如何保任。宗云。一翳在眼。空花乱坠。法眼拈云。归宗若无后语。有什么归宗也。法眼与么道。正是盲人摸象。乃拈拄杖云。汝等诸人要见章山为人处么。掷下云。三十年后。
　　上堂。举僧问仰山。法身还解说法否。山云。我说不得。别有一人说得。僧云。即今在什么处。山乃推出枕子示之。沩山云。寂子用剑刃上事。师云。若是剑刃上事。仰山何曾会用。忽有个衲僧出来问章山。法身还解说法否。也只向佗道。我说不得。别有一人说得。又问说得底人。在什么处。只对佗道。三生六十劫。
　　上堂。举僧问百丈。如何是奇特事。丈云。独坐大雄峰。僧礼拜。丈便打。师云。大小百丈。答话不了。
　　上堂。举六祖受道之后。过法性寺。坐廊庑间。暮夜风扬剎幡。二僧对论。一云风动。一云幡动。往复不已。六祖曰。可容俗流辄预高论否。二僧曰。愿闻其义。祖曰。不是风动。不是幡动。仁者心动。师拈云。一盲引众盲。相牵入火坑。
　　上堂。德章老瞎秃。从来没滋味。拈得口失却鼻。三更二点唱巴歌。无端惊起梵王睡。喝一喝云。我行荒草里。汝又入深村。

　　应庵和尚语录卷第一
　　应庵和尚语录卷第二
　　饶州报恩光孝禅寺语录

　　　　嗣法门人　(守诠)　等编
　　师入方丈据坐云。现成公案。坐断誵讹。错下注脚。搥折你腰。撩起便行。必死之疾。要须英俊别有生涯。忽遇冲云俊鹘来时如何。缦天网子百千重。
　　上堂。举临济在黄蘗处。三度吃棒底意旨。你诸人还觑得透也未。直饶一咬便断。也未是大丈夫汉。三世诸佛。口挂壁上。天下老和尚。将什么吃饭。
　　上堂。举盐官示。众云虚空为鼓。须弥为槌。什么人打得。众无对。南泉云。王老师不打者破鼓。法眼云。王老师不打。师云。二尊宿大似吃李子只向赤边咬。报恩今日与盐官相见去也。虚空为鼓。须弥为槌。要打便打。莫问是谁。蓦拈拄杖卓一卓下座。
　　上堂。山河大地。草木丛林。尽是恒沙劫千佛数。直饶信得及去。大似掉棒打月。东头买贵。西头卖贱。三十年后破草鞋向什么处着。漆桶参堂去。
　　上堂。举僧问幽溪和尚。大用现前。不存轨则时如何。溪起绕禅床一匝而坐。僧拟进语。溪与一踏。僧归位立。溪云汝与么。我却不与么。汝不与么。我却与么。僧拟进语。溪又与一踏云。三十年后吾道大行。师云。善射者箭不虚发。若是个汉。何处更有幽溪。虽然。只如最初一踏。何似末后一踏。试检点看。
　　浴佛上堂。始从鹿野苑。终至跋提河。用尽自己心。笑破佗人口。至於拈花付嘱。达磨安心。南北分宗。曹溪列派向衲僧门下。正如掘地觅天。以拂子划一划云。正当今日。是我如来大师庆诞之辰。天下丛林一年一度谓之浴佛。若唤作浴佛。吃棒有分。若不唤作浴佛。辜恩负义。岂不见。遵布衲浴佛次。药山遂问。汝只浴得者个。要且浴那个不得。布衲云。把将那个来。药山便休去。师云。遵布衲当时若是个汉。待佗道浴那个不得。便拈杓子劈面掷。虽然。也不得屈药山。何故。不入虎穴。争得虎子。
　　上堂。举慈明和尚。或时方丈内。以水一盆。上札一口剑。下着一緉草鞋。膝上横按拄杖。凡见僧入门便指。拟议便棒。师云。我当时若见。便去左耳边。低低地下一转语。待佗贪观天上。却与一指。才拟议。拔剑便斩。蓦拈拄杖下座。大众一时赶散。
　　结夏上堂。僧问。人皆畏炎热。我爱夏日长。熏风自南来。殿角生微凉时如何。师云。倒戈卸甲。师乃拈拄杖横按云。住山僧某甲。据菩萨乘。修寂灭行。同入清净实相住持。以大圆觉。为我伽蓝。身心安居。平等性智。老僧二千年前。与十二大士。同在光明藏中。亲闻如来金口丁宁付嘱。向二千年后。为末世众生。广演斯要。今正是时。报恩不敢囊藏被盖。更为诸人。八字打开去也。以拄杖卓一卓云。先请文殊大士。向山僧拄杖头上。为诸人说安居偈。护生须是杀。杀尽始安居。要会个中意。铁船水上浮。次当山僧重说偈言去也。文殊据虎头。山僧收虎尾。中间诸菩萨。随列生欢喜。复以拄杖卓一卓。下座。
　　虎丘和尚忌日。师拈香云。平生没兴。撞着这无意智老和尚。做尽伎俩。凑泊不得。从此卸却干戈。随分着衣吃饭。二十年来坐曲录木。悬羊头卖狗肉。知佗有甚凭据。虽然。一年一度烧香日。千古令人恨转深。
　　严教授请上堂。僧问。凝然湛寂。有辱宗风。廓尔现前。犹辜自己。去此二途。如何即是。师云。一槌便透。进云。风卷长空千里静。日轮当午八方明。师云。未是上座放身命处。进云。只如僧问杨岐和尚。如何是佛。答云。三脚驴子弄蹄行。此理如何。师云。痴人棒打不死。进云。未审那一脚落在什么处。师云。你又醉也。进云。忽有人问和尚如何是佛。未审如何对佗。师云。劈脊便棒。僧便礼拜。师云。不识痛痒汉。师乃云。五百力士揭石义。万仞崖前撒手行。十方世界一团铁。虚空背上白毛生。直饶拈却膱脂帽子。脱却尳臭布衫。向报恩门下正好吃棒。何故。半夜起来屈膝坐。毛头星现衲僧前。
　　上堂十五日已前。水长船高。十五日已后。泥多佛大。正当十五日。东海鲤鱼打一棒。雨似盆倾。直得三千大千世界。一切众生。悉皆欢喜。谓言打者一棒。不妨应时应节。报恩不觉通身踊跃。遂作诗一首。举似大众。蜻蜒许是好蜻蜓。飞来飞去不曾停。被我捉来摘却两边翼。恰似一枚大铁钉。
　　上堂谢维邪。举兴化问克宾维那。汝不久为唱道之师。宾云。不入者保社。化云。会了不入。不会不入。宾云。总不与么。化便打。乃云。克宾维那。法战不胜。罚钱伍贯。设饡饭一堂。至来日斋时。化自白槌云。克宾维那。法战不胜。不得吃饭。即便赶出。雪窦云。克宾要承嗣兴化。罚钱出院且置。却须索取者一顿棒始得。棒既吃了。作么生索得。雪窦要断不平之事。今夜与克宾维那雪屈。以拄杖一时打散。师云。大小雪窦与克宾雪屈。要且无合杀。下座。
　　解夏上堂。举僧问云门。初秋夏末前程或有人问。未审对佗道什么。门云。大众退后。僧云。过在什么处。门云。还我九十日饭钱来。师云。这僧有迎刃底谋略。云门具杀活手段。虽然。若在报恩门下。更须勘过始得。下座。
　　上堂。举大愚芝和尚示众。大家相聚吃茎齑。若唤作一茎齑。入地狱如箭射。师云。好语。要且无来处。有人辨得出。与你一两金。下座。
　　上堂。尽大地无一粟米大。十有九个。刺头入胶盆。有般瞎汉。只管说照用同时。人境俱夺。盖为炉鞴之所。钝铁尤多。良医之门。病者愈甚。报恩更作死马医。未免撞入漆桶队里。复举。金峰和尚一日因僧问讯。乃把住云。辄不得道我有一则因缘。举似你。僧作听势。峰与一掌。僧云。为什么打某甲。峰云。我要者话行。师云。者僧虽深入虎穴。要且未具师子爪牙。金峰虽有师子爪牙。争柰有头无尾。汝等诸人。还知报恩着力处么。一点水墨。两处成龙。
　　上堂。僧问。呈桡舞棹则不问。且道婆婆手中儿子。甚处得来。岩头扣船舷三下。未审意旨如何。师云。焦砖打着连底冻。进云。当时若问和尚。如何对佗。师云。一棒打杀。进云。者老和尚大似买帽相头去也。师云。你向什么处见岩头。僧云。札。师云。杜撰禅和。进云。婆生七子。六个不遇知音。只者一个也不消得。便掷向水中。又且如何。师云。少卖弄。进云。岩头当时不觉吐舌。意作么生师云。乐则同欢。僧提起坐具云。但识取者个。师云。放下着。复举。赵州一日雪中倒。叫云。相救相救。有僧便去身边卧。州便起去。师云。者僧如虫御木。要见赵州。天地悬殊。有一般瞎汉便道。报恩扶强不扶弱。殊不知。我王库内。无如是刀。喝一喝。下座。
　　元正上堂。举僧问镜清。新年头。还有佛法也无。清云。有。僧云。如何是新年头佛法。清云。元正启祚。万物咸新。僧云。谢师答话。清云。镜清今日失利。僧又问智门。新年头还有佛法也无。门云。无。僧云。年年是好年。为什么却无。门云。张公吃酒李公醉。僧云。老老大大。龙头蛇尾。门云。智门今日失利。师云。二尊宿。一人觜长三尺。一人项短二寸。若检点得出。报恩今日失利。
　　为佛智师伯雪堂师叔举哀上堂。举大觉和尚顺世。谓众云。我有一只箭子。要付与人。时有僧出云。请和尚箭。大觉云。汝唤什么作箭。其僧便喝。大觉打数棒归方丈。次唤其僧来。问。汝适来会么。僧云。不会。又打数棒。掷下拄杖云。已后遇明眼人。分明举似。师云。大觉平生用一只箭子。穿天下衲僧鼻孔。因甚到者僧面前折却。众中莫有为大觉雪屈底。出来与报恩相见。有么。如无。育王师伯。荐福师叔。亦未免吃报恩手中痛棒。何故。有功者赏。
　　上堂。举药山谓云岩云。与我唤沙弥来。岩云。和尚唤佗作什么。山云。我有个折脚铛子。要伊提上挈下。岩云。恁么则与和尚出只手去也。师云。药山道头。云岩知尾。虽然头尾相称。要且不知羞耻。

　　饶州东湖荐福禅院语录(并序)

　　　　左宣教郎饶州州学教授严(康朝)撰
　　临济正宗九传而至佛果。虎丘嫡嗣当代唯其应庵。应庵以历劫坚刚之心。见此道光明之本。天然师子吼裂破野狐心。栗棘金圈。不容情解。铜头铁额。也断命根。要识应庵宗纲。莫向此纸上卜度。壬申六月日日书。
　　　　嗣法门人　(守诠)　等编
　　入院。僧问。居妙严已传道誉。住大彻愈播嘉声。布栗棘蓬於德章山中。掷金刚圈於鄱君国内。扫荡盲禅暗证。建立直指单传。未审如何是直指单传底事。师云。无恁么事。进云。有恁么事。师云。坐断舌头。进云。瞎却了也。师云。穿过髑髅。进云。和尚也须照顾面门。师云。中。进云。端的瞎。师云。过这边立。僧问。保寿开堂。三圣推出一僧。保寿便打。意旨如何。师云。正要恁么问。进云。三圣道。和尚恁么为人。瞎却镇州一城人眼去在。是肯佗。是不肯佗。师云。分身两处看。进云。保寿掷下拄杖归方丈。如何理论。师云。脚跟下黑漫漫地。进云。恁么则横跨跛驴归印土。倒骑铁马上须弥。师云。怪力乱神。僧礼拜。师乃云。天清地宁。时康道泰。摩酰正眼洞明。肘后灵符光彩。譬如善舞太阿。终不自伤其手。又如壮士展臂。不借佗力。既尔水到渠成。自然风行草偃。岂不见古德道。缘不虚应。似镜临形。若能於心无心。於己无己。於彼无彼。於我无我。尘尘壁立万仞。荡荡通彻十虚。如是则法随法行。法幢随处建立。况饶城胜境。伏虎道场。因缘时节到来。大家拗折拄杖。且到家据令一句。作么生道。锻烹佛祖大钳锤。要与杨岐作头底。
　　上堂。现成公案。百匝千重。峻如崄崖。平如镜面。便恁么去。执之失度必入邪路。放之自然体无去住。岂不见释迦老子道。譬如琴瑟箜篌。虽有妙音。若无妙指。终不能发。蓦拈拄杖卓云。莫将闲学解。埋没祖师心。
　　谢首坐书记藏主上堂。有僧才出礼拜。师云。灵利衲僧。僧云。某甲不与和尚葛藤。师云。已被缠倒了也。僧云。恰是。师云。一钓便上。问十年谩与泛禅河。今古誵讹透不过。赵州吃茶即不问。德山托钵意如何。师云。一槌击碎。进云。恁么则天上天下去也。师云。仰望不及。进云。和尚因什么高竖降旗。师云。老僧从来恁么。进云。学人亦与么时如何。师云。笑杀傍观。进云。锺未鸣鼓未响。老汉托钵向什么处去。德山便归方丈。此理如何。师云。坐断天下人舌头。进云。只如德山归方丈。有誵讹。没誵讹。师云。也有誵讹。也没誵讹。进云。和尚恁么答话。莫不得么。师云。也得。也不得。进云。老汉未会末后句在。岩头恁么道。还端的也无。师云。脚跟下黑洞洞地。僧云。砾破面门也。师云。作么生是末后句。僧便喝。师云。更参三十年。进云。那里是岩头密启其意处。师云。路入桃源深处行。进云。德山次日升堂。与寻常逈别。岩头道。且喜老汉会末后句。要且只得三年。三年后果化去。又作么生。师云。一不成二不是。进云。又与么去也。师云。争怪得老僧。进云。只如德山升堂逈别。岩头道只得三年。为复是父为子隐。子为父隐。师云。总不与么。进云。毕竟如何。师云。分身百草头。僧云。掀倒禅床去也。师云。只恐不是玉。僧礼拜。
　　师乃举。赵州会下有二僧。相推不肯作第一座。主事白赵州。州云。总教伊作第二座。主事云。教谁作第一座。州云。装香着。云。装香了也。州云。戒香。定香。慧香。解脱香。
　　师云。赵州下一槌。不妨惊群动众。子细检点将来。也是泥里洗土块。若是荐福门下。不用相推。第一座也有人。第二座也有人。第三座也有人。虽然。不免从头注过。第一座。铁眼铜睛觑不破。第二座。阳春白雪无人和。第三座。真实身心同达磨。且道。与赵州是同是别。若也会得。许你具一只眼。若也不会。也许你具一只眼。有个衲僧。出来道总不恁么时如何。对佗道。切忌向鬼窟里作活计。
　　上堂。举僧问杨岐。如何是佛。岐云。三脚驴子弄蹄行。僧云。不会。岐云。湖南长老。师云。大小杨岐。话作两撅。且道荐福为人。眼在什么处。久立。
　　上堂。举临济问僧。甚处来。僧云。定州来。济拈棒。僧拟议。济便打。僧不肯。济云。你已后遇明眼人去在。后到三圣遂举前话。三圣拈棒。僧拟议。圣便打。师云。临济三圣。当时若有转身句。后代儿孙。未至扫土。蓦拈拄杖云。更有一个。什么处去也。卓一卓。下座。
　　上堂。举泉大道访慈明。明遂问。片云横谷口。游人何处来。泉左右顾视云。夜来何处火。烧出古人坟。明云。未在更道。泉遂作虎声。明以坐具打一下。泉遂推慈明就坐。明却作虎声。泉云。某甲参七十余员善知识。今日始遇作家。师云。二老汉。当时若踏着临济向上底。我等今日饭也无吃。还知荐福落处么。蓦拈拄杖卓一卓。喝一喝。下座。
　　上堂。僧问。临济有四宾主话。如何是宾中宾。师云。满眼是埃尘。进云。如何是主中宾。师云。脑后荐取。进云。如何是宾中主。师云。东行不见西行利。进云。如何是主中主。师云。脚下泥深三尺　师乃云。大通智胜佛。十劫坐道场。佛法不现前。不得成佛道。衲僧门下却较些子。且和泥合水一句作么生道。一朝权在手。看取令行时。
　　上堂。举僧问玄沙。如何是学人自己。沙云。是你自己。云门云。没量大人向语脉里转却。时有僧问。如何是学人自己。门云。忽有人路上请老僧斋。你也随例得饭吃。师云。玄沙只有杀人刀。且无活人剑。云门虽有活人剑。且无杀人刀。虽然。二俱不了。落在荐福手里。且如何折合。蓦拈拄杖卓一卓云。输赋王租了。鼓腹唱讴歌。
　　上堂。举僧问法眼。如何是曹源一滴水。法眼云。是曹源一滴水。师云。法眼恁么说话。眼观东南。意在西北。忽有人问荐福如何是曹源一滴水。只对佗道。死。久立。
　　祈雪上堂。夜来得一番雪。子细思量。有五件奇特事。应时应节。灾殃殄灭。能除恼热。众人定迭又见老鸦头白。且道。衲僧门下毕竟如何。文殊疾走无边方。普贤眼里重添屑。
　　上堂。举德山一日有僧才相看。便近前作相扑势。山云。你恁么无礼。合吃山僧手中棒。僧拂袖出去。山云。饶你与么。也祇得一半。僧转身便喝。山便打云。须是我打你始得。僧云。诸方有明眼人在。山云。汝天然有眼。僧以手擘开眼云。猫。山云。黄河三千年一度清。师云。者僧是透关底汉。若非德山本分钳锤。几乎死在句下。只如德山道。黄河三千年一度清。又作么生。岭梅残雪后。云鬓未梳时。
　　上堂。举庞居士问马大师。不与万法为侣者。是什么人。马师云。待汝一口吸尽西江水。即向汝道。东山师翁有颂云。一口吸尽西江水。洛阳牡丹新吐蕊。簸土扬尘没处寻。抬头撞着自家底。师云。潭州纸贵。一状领过。
　　上堂。平地上着衣吃饭。十个有五双。不知落处。轻如鸿毛。重如泰山。不必较之。达磨西来。直指人心。见性成佛。知佗是真是伪。衲僧家。口似血盆。舌如利刀。到者里。因什么口似匾担。东湖借路经过。蓦拈拄杖云。且道。寻常在什么处着到。乃掷下云。横身当宇宙。一句定纲宗。
　　上堂。举昔日师子尊者。因[罽-厂]宾国王。秉剑於前云。师得蕴空否。曰已得蕴空。曰既得蕴空。离生死否。曰已离生死。曰既离生死。就师乞头得否。曰身非我有。岂况於头。王便斩之。白乳涌高数尺。王臂自堕。后来玄沙云。大小师子尊者。头也不解作得主。师云。随氀[叟*毛]汉。玄觉征云。且道。斩着。斩不着。师云。将虾钓鳖。汾阳别云。知师不吝。师云。将错就错。雪窦云。作家君王。天然有在。师云。提水放火。翠岩芝云。当时祖引颈。王举剑。与么时有人谏得住么。至今无人断得此公案。如今衲僧作么生断。师云。莫要说梦。芭蕉云。卖宝遇着瞎波斯。师云。诬人之罪。琅琊云。[罽-厂]宾好一口剑。争柰剑上无眼。尊者好个师子。且不解返踯。师云。贼过后张弓。复云。者一队汉。被山僧剿绝了也。还见师子尊者么。蓦拈拄杖卓一卓云。修身练行。恐辱先也。
　　因雪上堂。即心即佛。非心非佛。不是心。不是佛。不是物。冷水浸冬瓜。大家厮淈[泳-永+盾]。虽然。淈[泳-永+盾]中却有个分晓处。蓦拈拄杖云。山僧夜来吟得个山偈。举似大众。雪子落纷纷。乌盆变白盆。忽然日头出。依旧是乌盆。忽有个衲僧出来道。长老。长老此是雪诗。乃对佗道。冬行春令。便下座。
　　上堂。若作一句商量。吃粥吃饭。阿谁不会。不作一句商量。屎坑里虫子。笑杀阇梨。蓦拈拄杖云。拄杖子罪犯弥天。贬向二铁围山。且道。荐福还有过也无。卓拄杖也。迟一刻。
　　上堂。举明招到泉州坦和尚处。坦上堂云。夫参学。一人所在亦须到。半人所在亦须到。明招便问。一人所在即不问。如何是半人所在。坦无语。后令小师问明招。明招云。汝欲识半人所在么。也只是个弄泥团汉。师云。我闻独眼龙。果然只具一只眼。忽有衲僧出来问。一人所在即不问。如何是半人所在。劈脊便棒。更问如何是一人所在。便与连夜赶出。何故。一不做。二不休。

　　应庵和尚语录卷第二
　　应庵和尚语录卷第三
　　饶州莞山宝应禅院语录

　　　　嗣法门人　(守诠)　等编
　　上堂。古释迦不先。新弥勒不后。正当恁么时。尽乾坤大地人性命。总在应庵手里。虽然如是。大丈夫汉。阿谁无一坐具地。直饶千佛出世。要侵他底不得。何故。盖缘祖父契书。四至分明。既过至鉴难逃。今日不免圆却此话。乃竖起拂子云。九万里鹏才展翼。一千年鹤便翱翔。
　　上堂。明不见暗。暗不见明。明暗双忘。无异流俗阿师。野犴鸣师子吼。师子吼野犴鸣。三家村里臭猢狲。价增十倍。骊龙颔下明珠。分文不直。若作衲僧巴鼻。甚处得来。三十年后。换手槌[离-蹂+月]。未是苦在。
　　病起上堂。法身病色身即是法身。色身病法身即是色身。如是次第。自幼至老。病至膏肓。神医拱手处。万病脱然。直下正体如如。更转向那边。然后法随法行。法幢随处建立。故能显示攒簇不得底病。直教千圣觅起处不得。普入一切众生身内。全众生之病。入大解脱门。证无生法忍。始可津济四生。梯航九有。若不如是。空病何为。敢问诸人。只如山僧许多时病。且道。与适来所说之病。是同是别。若道是同。未见老僧在。若道是别。亦未见老僧在。何故。海枯终见底。人死不知心。
　　上堂。尽大地不是自己。你诸人二六时中向什么处措足。直饶滴水氷生。要且事不相涉。岂不见。大梅悟心於马祖言下。临济契证於黄蘗棒头。虽然。衲僧门下又且不然。何也。家无小使。不成君子。
　　上堂。举子胡和尚。门下立一牌。牌上书云。子胡有一只狗。上取人头。中取人心。下取人足。拟议则丧身失命。僧问。如何是子胡狗。胡云。嗥嗥。临济下二僧来参。方揭帘。胡云。看狗。二僧回顾。子胡便归方丈。师云。二僧若亲从临济来。子胡要归方丈未可。者老汉虽惯得其便。争柰咬者僧不杀。且道。利害在什么处。
　　上堂云。十五日已前。大底大。小底小。十五日已后。小底小。大底大。正当十五日。不大不小。且道。是佛耶。是祖耶。是凡耶。是圣耶。是人耶。是非人那。拟议不来劈脊[利-禾+娄]。更嫌何处不风流。
　　上堂。举僧问南泉。如何是道。泉云。平常心是道。又僧问赵州。如何是道。云墙外底。又僧问白云。如何是道。云始平郡。如何是道中人。云赤心为主。师云。且道。这三句。是同是别。若道同。语又参差。若道别。佛法不到今日。还缁素得出么。若缁素得出。莞山拄杖两手分付。若缁素不出。它日它日撞着聱头去在。

　　庐山归宗禅寺语录

　　　　嗣法门人　(守诠)　等编
　　师入方丈据坐云。凡为善知识。居此室者。须行五无间业。然后。示以镬汤炉炭。刀山釰树。碓捣磨磨。谓之抽钉拔楔解黏去缚。若是下劣种草。必定望崖而退。唯是法王真子始可亲近。正恁么时如何。喝一喝便起。
　　上堂。僧问。昔年王右军。舍宅为寺。天下归宗道场。直得三世诸佛时时出现。历代祖师日日开堂。正恁么时。截断众流一句作么生道。师云。渠侬得自由。进云。捩转大地人鼻孔。忽遇知有底人来。如何相见。师云。列在下风。进云。善财别后无消息。楼阁门开竟日闲。师云。须是与么。进云。尽乾坤大地。无纤毫过患。犹是转句。不见一色。始是半提。须知更有全提时节。如何是全提时节。师云。赚杀阇梨。师乃云。一句子。铜头铁额。一句子。半合半开。一句子。和泥合水。揭示拈花要旨。洞明少室家风。掀翻今古葛藤。坐断明暗途辙。苟能直下承当。顿见本来面目。不必觉城东际。始见文殊。楼阁门开。方参慈氏。一见一切见。一闻一切闻。一明一切明。一用一切用。岂不见。昔日有僧辞归宗。宗问。向什么处去。僧云。诸方学五味禅去。宗云。我这里只有一味禅。僧问。如何是一味禅。宗便打。僧云。莫打某甲会也。宗云。你作么生会。僧拟开口。宗又打。黄蘗闻云。马祖出八十四员善知识。个个屙辘辘地。唯有归宗较些子。圆悟师翁道。若非黄蘗深辨端倪。洎乎劳而无功。师云。二尊宿。只解扶强。不能扶弱。若作一味禅。入地狱如箭。其或别有生涯。何异镂氷作玉。且道。节角在什么处。蓦拈拄杖卓一卓。喝一喝。下座。
　　上堂。僧问。真净和尚道。头陀石被莓苔里。掷笔峰遭薜荔缠。罗汉院一年度三个行者。归宗寺里参退吃茶。未审明什么边事。师云。佗是关西子。爱说川僧话。复举三圣问雪峰。透纲金鳞。以何为食。峰云。待汝出网来。即向汝道。圣云。一千五百人善知识。话头也不识。峰云。老僧住持事繁。师云。若谓二俱作家。未具透关眼在。且道。归宗恁么说话。还见二老落处么。诸人若辨得出。归宗性命在诸人手里。若辨不出。诸人性命在归宗手里。珍重。
　　檀越装佛上堂云。正眼洞明。十虚无间。直下坐断情尘意想。不落玄沙机关。只向生佛已前。识取本来面目。不是心。不是佛。不是物。恁么中不恁么。刬草除根。不恁么中却恁么。同生同死。正如壮士展臂。不假佗力。又如师子王游戏。得大自在。有时拈一茎草作丈六金身。有时将丈六金身作一茎草。亦能杀人。亦能活人。正恁么时。归宗如何折合。百宝装严无相身。一超直入如来地。复举昔毗蓝园里。摩耶圣母。左手攀枝。释迦老子右胁降诞。九龙吐水沐金躯。四顾周行各七步。作大师子吼。天上天下。唯我独尊。后来云门大师道。我当时若见。一棒打杀。与狗子吃却。贵图天下太平。师云。达之居士。打开无尽宝藏。运出自己家珍。装严释迦老子。且道。与云门是同是别。若道是同。一人打杀。一人成就。若道是别。佛法岂有两般。这里觑得透去。堪为如来种草。苟或未然。山僧有一颂。举似诸人。跛脚云门言打杀。达之居士示全身。当阳出格无多子。报佛深恩只两人。
　　化主请上堂。法身无相而诸相显然。法眼无瑕而群机洞照。所以一尘入正受。诸尘三昧起。德山入门便棒。临济入门便喝。至於历代祖师撩钩搭索。路布葛藤。无不精彻渊奥。通证十虚。尘尘尔。剎剎尔。念念尔。时有西蜀比丘希慧。从那伽大定安详而起。不离是定。入诸尘劳门。成就一切众生行愿海。此心既辨。克就今辰。营备斋羞。供养释迦如来。五百十六应真大阿罗汉。且道。释迦老子还来也无。若道来。即今在什么处。若道不来。又供养个什么。诸人向这里觑得透。便与释迦老子。同一心知。同一眼见。同一受用。其或未然。归宗更下个注脚。但愿东风齐着力。年年吹入我门来。
　　复举。丹霞问僧。从什么处来。僧云。山下来。霞云。吃饭也未。僧云。吃饭了。霞云。将饭与汝吃底人。还具眼么。僧无语。后来长庆问保福。将饭与人吃。报恩有分。因什么却不具眼。福云。施者。受者二俱瞎汉。庆云。尽其机来。还成瞎否。福云。汝道我瞎得么。师云。丹霞既已龙头蛇尾。长庆保福只得将错就错。虽然。二三老宿。要且不知这僧落处。具择法眼。试请辨看。
　　上堂。举云门道。若说菩提涅盘真如解脱。是烧枫香供养你。若说佛说祖。是烧黄熟香供养你。若说超佛越祖之谈。是烧缾香供养你。皈依佛法僧下去。师云。三百六十骨节。八万四千毛窍。被云门一棒打开了也。还有为众竭力底么。出来为云门作主。与归宗相见。
　　上堂。举僧问香林。如何是衲衣下事。林云。臈月火烧山。师云。香林恁么道。老鼠入牛角。忽有人问归宗如何是衲衣下事。只对佗道。来年更有新条在。恼乱春风卒未休。
　　上元日上堂。十五日已前。提水放火。十五日已后。雀噪鸦鸣。正当十五日。风恬浪静。雨顺风调。民安国泰。有一句子。到你哑却我口。无一句子。到你瞎却你眼。三文钱娶个黑老婆。头不梳。面不洗。知佗是凡是圣。蓦拍禅床一下云。不入惊人浪。难寻称意鱼。
　　上堂。见闻觉知无障碍。声香味触常三昧。眼见如盲。口说如哑。苏州人呆。常州人打爷。大宋国里只有两个僧。川僧。浙僧。其佗尽是子。淮南子。江西子。广南子。福建子。岂不见道。父慈子孝。道在其中矣。
　　灵济王生日上堂。大方无外。大道无门。大用全彰。大机普应。洞明向上家风。显示今时枢要。灵从何来。包法界以无边。圣从何起。置毫末而非隘。直灵无功。其功广大。真圣无体。其体充满。譬如虚空具含众象。於诸境界。无所分别。又如虚空普通一切。於诸国土。平等随入。在天同天。在地同地。在人同人。如是则小中现大。大中现小。於一毫端现宝王剎。坐微尘里转大法轮。耶舍开山不见半边鼻孔。拭眼革律打失一双耳朵。蓦拈拄杖云。二老今日。向山僧拄杖头上。庆贺灵济生辰。各与二十拄杖。何故。当观法王法。法王法如是。下座。
　　上堂。饭箩边。漆桶里。相唾饶你泼水。相骂饶你接觜。黄河三千年一度清。蟠桃五百年一次开花。鹤勒那咬定牙关。朱顶王呵呵大笑。归宗五十年前。有一则公案。今日举似诸人。且道。是什么公案。王节级失却帖。
　　上堂。释迦老子道。十方国土中。唯有一乘法。一动一静。一出一入。是非窟里。闹布门头。剑树刀山。镬汤炉炭。且道。是一乘法。不是一乘法。龊汉不要妄想。山是山。水是水。僧是僧。俗是俗。其间有一个半个。撩起便行。脚跟下好与三十拄杖。岂不见云门道。直得尽乾坤大地。无纤毫过患。犹是转句。不见一色。始是半提。更须知有全提时节。大小云门。听事不真。唤锺作瓮。
　　上堂。举归宗。尝与南泉同行。一日告别。煎茶次泉乃云。从前与师兄商量语句。彼此已知。向后忽有人问极则事作么生。宗云。这一片地。好卓庵。泉云。卓庵且置。毕竟事作么生。宗踢倒茶铫便起。泉云。师兄吃茶了。某甲未吃茶。宗云。作这个语话。滴水也消不得。泉休去。五祖戒拈云。南泉只解作主。师云。五祖只知其一。不知其二。殊不知。南泉贪杯太急。归宗薄处先穿。二老虽共发明马祖正眼。要且极则事未梦见在。何故。家住东州。
　　新铸锺上堂。示众。有大智人。具大知见。启大炉鞴。奋大钳锤。然后示大机显大用。於二百日中。成此大法器。住大解脱门。亘千万亿劫。震大圆音。空明暗相。以此津济四生。以此梯航九有。以此祈祥忏罪。以此息苦停酸。以此揭示顶门正眼。以此流通佛祖慧命。直得星飞电卷。山色凝光。凤舞鸾翔。龙驰虎骤。岂不见。玄沙和尚道。直似秋潭月影。静夜锺声。随扣击以无亏。触波澜而不散。犹是生死岸头事。苟能於此洞明。便见玄沙老子。即今向紫霄峰下。拭眼堂前。骑声盖色。坐断十方。脱或未然。塞却耳根。分明听取。
　　元正日上堂。僧问。昔有僧问云门。如何是清净法身。云门云。花药栏。此意如何。师云。深沙努眼睛。师乃云。古今天地。古今日月。古今人伦。古今山河。释迦弥勒。坐筹帷幄。耶舍拭眼。罢战沙场。且道。功成名遂一句作么生道。万人遐仰处。红日到中天。
　　上堂。举唐朝因禅师。微时尝运槌击块次。见一大块。戏槌猛击之。应碎豁然大悟。后有老宿闻云。尽山河大地。被因禅师一击百杂碎。师云。老宿恁么道。纵知因禅师落处。[口*(御-ㄗ+亍)]铁负鞍有日在。这里着得眼去。也是徐六担板。
　　上堂。举庞居士一日问高峰云。此去华顶有几里。峰云。什么处去来。士云。可谓峻硬不得问着。峰云。是多少。士云。一二三。峰云。四五六。士云。何不道七。峰云。才道七。便有八。士云。得也得也。峰云。一任添取。士云。不得堂堂道。峰云。还我恁么时庞老主人公来。士云。少神作么。峰云。好个问讯问不着人。士云。将为将为。师拈云。发大机显大用。且非电光石火。疾焰过锋。要须平地上崄崖。孤峻处平坦。看佗二老。深入虎穴。透彻渊源。至於结角罗绞游刃磅礴得大自在。因甚么顶峰未曾到。只如高峰云还我恁么时庞老主人公来。士云少神作么。归宗向这里拟着个眼。也要诸人瞥地。良久云。竹影扫阶尘不动。月穿潭底水无痕。
　　上堂。举庞居士访长髭。值上堂。大众集定。士便出云。各请自捡好。长髭便示众。士却於禅床右立。时有僧问。不触主人公。请师答话。髭云。识庞公么。僧云不识。士便搊住其僧云。苦哉苦哉。僧无语。士托开。髭少间却问士云。适来这僧还吃棒否。士云。待伊甘始得。髭云。居士只见锥头利。不见凿头方。士云。恁么说话。某甲即得。外人闻之。要且不好。髭云。不好个什么。士云。阿师只见凿头方。不见锥头利。师拈云。风行草偃。水到渠成。觌面提持。斩钉截铁。庞居士打开无尽宝藏。运出自己家珍。要且只解自家富贵。安能富贵别人。长髭久经阵敌惯战作家。至崄至危处。愈见八面玲珑。归宗大众集定。其间设有一个。半个。善能自检。便与赶出。何故。家无白泽之图。岂有如是妖怪。
　　退请再归上堂。释迦老子道不着底句。归宗今日道着。达磨祖师拈不出底机。归宗今日拈出。从上佛祖。百孔千疮。一切与汝诸人塞却。便好各各安家乐业。照管祖父田园。自然时清道泰。雨顺风调。吹无孔笛。唱太平歌。不妨快活平生。虽然。以世谛推之。则有利有害。若以佛法商量。则无固无必。所以道。动若行云。止犹谷神。既无心於彼此。岂有象於去来。去来不以象。动静不以心。如是则法随法行。法幢随处建立。不免高挂钵囊。拗折拄杖。且坐断金轮峰一句作么生道。如斯标志虽清拙。大丈夫儿合自由。复举南禅师出城还山。有颂示众。去时一溪流水送。回来满谷白云迎。一身去住非去住。二物无情似有情。师云。南禅师好则好。祇是爱便宜。山僧也有一颂。举似大众。去时冒雨连宵去。回来带水又拖泥。自怪一生无定力。寻常多被业风吹。
　　塑佛开光明示众云。达之居士以无碍智力。洞明吾佛相好。以无碍辩才。成就一切奇特殊胜。不可思议解脱门。设使虚空为口。江海为舌。尽尘沙劫赞叹而莫得其彷佛矣。且道。释迦老子是有光明可开。是无光明可开。若道有光明可开。归宗当堕五无间狱。若道无光明可开。尽乾坤大地。无一人发菩提心。到个里。苟非契证从上诸佛妙心。又焉能观瞻如来胜妙顶相。正当恁么时如何。当阳拈出真消息。岂教辜负释迦文。
　　上堂。披毛戴角。拽把牵犁。耕荆棘林。下地狱种。开三毒华。结无明果。是故。见者闻者。悉起恶念。恶念起时。充塞虚空。即虚空体。证魔王身。正当恁么时。谁是施者。谁是受者。个里缁素得出。许你诸人有出身路。苟或未然。且道佛之与魔。是一是二。一二之义。汝等诸人且莫瞌睡。为甚如此。三十三天趯气球。
　　上堂。僧问。擘开华岳。巨灵谩骋其威。百步穿杨。由基未为中的。祖师门下。如何理论。师云。透顶透底。进云。未审向上还有事也无。师云。向上问将来。进云。相逢不拈出。举意便知有。师云。未是向上事在。进云。记得僧问蒙溪和尚云。不落凡圣机。请师别道。溪鸣指三下。此意如何。师云。伤锋犯手。进云。岩峦峭峻。如何趋途。溪良久。又作么生。师云。莫向良久处会。进云。祇如蒙溪恁么答话。还有为人处也无。师云。有。进云。如何是蒙溪为人处。师云。败也败也。进云。祇如这僧道蒙溪今日瓦解氷消。未审过在甚处。师云。看阇梨失却鼻孔。进云。溪掷下拂子。僧拈起。溪便喝。僧呵呵大笑云。事不孤起。此意如何。师云。一点水墨。两处成龙。进云。恁僧会了恁么道。师云。正好检点。进云。祇如蒙溪道暗中拼绳。谁辨曲直。僧云拘剑伤身是谁之咎。又作么生。师云。二俱瞎汉。进云。未审者两转语。那一转亲。师云。总不亲。进云。恁么则归宗今日出古人一头地也。师云。莫要埋没老僧。进云。僧拂袖便行。溪云难遇此子。意作么生。师云。笑破乞儿口。进云。祇如蒙溪恁么道。为复成人之美。为复陷虎之机。师云。坐断咽喉。进云。不贪香饵味。可谓碧潭龙。师云。一钓便上。僧礼拜。师云。心自本来心。本心非有法。有法有本心。非心非本法。是汝诸人八万四千毛窍。三百六十骨节。祖师一时打开了也。归宗更为破悭。卓拄杖一下。下座。
　　上堂举庞居士访洛浦。士拜起云。仲夏毒热。孟冬薄寒。浦云莫错。士云。庞公年老。浦云。何不寒时道寒。热时道热。士云。患聋作么。浦云。放你三十棒。士云。哑却我口。瞎却你眼。师云。庞居士虽是煅了底金。要且未经本分钳锤。洛浦虽轻放过。归宗不免贼过后张弓。当时待佗道仲夏毒热。孟冬薄寒。便与赶出。何故。车不横推。理无曲断。
　　端午上堂。五月五日端午节。好事当阳难掩塞。归宗突出拄杖头。闲神野鬼俱消灭。俱消灭。砌下寒泉忽倒流。岭上白云不敢白。
　　复举文殊一日令善财采药云。是药者采将来。善财遍采无不是药。却来白云。无不是药者。文殊云。是药者采将来。善财拈一茎草与文殊。文殊提起示众云。此药亦能杀人。亦能活人。师云。大小文殊被善财换却眼睛。下座。
　　上堂。僧问。林泉日永。殿阁凉生。时节因缘即且置。百丈卷席事如何。师云。毗婆尸佛早留心。直至如今不得妙。进云。祇如马祖归方丈作么生。师云。不是苦心人不知。进云。首山道龙袖拂开全体现。又作么生。师云。刺头入胶盆。进云。汾阳道师意如何。首山云。象王行处绝狐踪。岂不是明百丈卷席意。师云。两个无孔铁锤。进云。汾阳於言下悟去。还端的也无。师云听事不真。唤锺作瓮。进云。汾阳如此悟去。也合吃归宗手中棒。师云。过在什么处。进云。贪观山色好。忘却祖师禅。师云。阇梨棒教谁吃。僧礼拜云。谢师答话。
　　师乃举风穴示众云。若立一尘。家国兴盛。野老颦蹙。不立一尘。家国丧亡。野老安贴。於此明得。阇梨无分。全是老僧。於此不明。老僧即是阇梨。阇梨与老僧。亦能迷却天下人。亦能悟却天下人。欲识阇梨么。右边一拍云。这里是。欲识老僧么。左边一拍云。这里是。师拈云。大小大风穴。不会转身句。
　　上堂云。从上佛祖。道不得底。拈不出底。归宗今日尽情与你诸人拈出。有般漆桶。见拄杖便唤作拄杖。有般漆桶。见拄杖不唤作拄杖。似这般底。向归宗门下。总是担枷带锁汉。五十年前。一百年后。拳趯相副。箭锋相拄。且道。为什么人发机。毗婆尸佛早留心。直至如今不得妙。
　　上堂云。参学人切忌错用心。悟明见性。是错用心。成佛作祖。是错用心。看教讲教。是错用心。行住坐卧语言三昧。是错用心。吃粥吃饭屙屎送尿。是错用心。一动一静一往一来。是错用心。更有一处错用心。归宗不敢与诸人说破。何故。一字入公门。九牛拽不出。

　　应庵和尚语录卷第三
　　应庵和尚语录卷第四
　　婺州宝林禅寺语录

　　　　嗣法门人　(守诠)　等编
　　师受请。僧问。三圣道。我逢人则出。出则不为人。意旨如何。师云。斩钉截铁。进云。兴化道。我逢人则不出。出则便为人。又作么生。师云。随邪逐恶。进云。恁么则一点水墨两处成龙。师云。不是恁么。师乃云。孤峰顶上。耸壑昂霄。好不资一毫。十字街头。和泥合水。丑不资一毫。如是则在彼在此。同得同用。所以道。我此法印。为欲利益世间故说。在所游方。勿妄宣传。到个里。推倒须弥。饮乾大海。於其中间。出没卷舒。了无妨碍。且应缘利物一句作么生道。雪后始知松栢操。事难方见丈夫心。
　　当晚小参。僧问。未离兜率。已降王宫。未出母胎。度人已毕。此意如何。师云。一人传虚。万人传实。进云。为复是神通妙用。法尔如然。师云。一刀两段。进云。金鸡啄破琉璃壳。玉兔挨开碧海门。师云。犹欠一半在。问。弥勒真弥勒。分身千百亿。时时示世人。世人皆不识。如何是弥勒。师云。是甚乾屎橛。进云。若然者。头头垂示处。子细好生观。师云。你无佛性。观作什么。僧礼拜。
　　师乃云。弥勒真弥勒。分身千百亿。时时示时人。时人俱不识。这老汉。四棱榻地了也。是汝诸人还识得也未。若识得。正是眼中添屑。若不识。宝林有过。便下座。
　　上堂云。达磨西来。直指人心。见性成佛。者老臊胡。当时若知有转身句。是你诸人未免横尸露骨。且道。宝林恁么告报。还有地头也无。莫守寒岩异草青。坐着白云宗不妙。
　　谢知事上堂。一喝分宾主。照用一时行。要会个中意。日午打三更。祇如一喝未施已前。还有宾主也无。既分之后。那个是宾。那个是主。者里缁素得出。宾则始终宾。主则始终主。祇如宾不是宾。主不是主。且一喝落在什么处。横按镆铘全正令。太平寰宇斩痴顽。
　　上堂云。佛祖正印。衲僧藞苴。有眼如盲。有口如哑。更问如何。可知礼也。
　　上堂。举兴化见同参来才上法堂。化便喝。僧亦喝。化又喝。僧复喝。化近前拈棒。僧又喝。化云。你看者瞎汉犹作主在。僧拟议。化直打出。法堂。侍僧问。适来僧。有何相触忤。化云。是佗适来。也有权。也有实。也有照。也有用。我将手向伊面前横两遭。到这里去不得。似者般瞎汉。不打更待何时。师云。兴化门墙千仞。从来家法森严。这僧暗透重关。要看洞中春色。好则好。未免二俱失利。祇如兴化道。我将手向伊面前横两遭。又作么生。天堂未就。地狱先成。
　　上堂。举安国挺禅师。因僧问五祖。真性缘起其义云何。祖默然。时挺禅师侍次乃谓。大德正兴一念时。是真性中缘起。其僧言下大悟。师云。五祖不合默然。好与二十棒。挺禅师不合道大德正兴一念时是真性中缘起。也与二十棒。其僧言下不合大悟。也与二十棒。且道。宝林还有过也无。也与二十棒。
　　上堂。举庞居士。一日卖箍篱。扑倒在地。灵照便去身边卧。士云作么。照云。见爷倒地。特来相扶。师云。居士倒地。灵照扶起。乞儿伎俩。讨甚巴鼻。击禅床。下座。
　　上堂。尽乾坤大地撮来无一丝毫许。你诸人向甚处安身立命。直饶倜傥分明去。未免无绳自缚。且道。宝林恁么。还有着力处也无。啼得血流无用处。不如缄口过残春。
　　上堂。僧问。杨岐问慈明。幽鸟语喃喃。辞云入乱峰时如何。明云。我行荒草里。汝又入深林。此意如何。师云。两个漆桶。失却鼻孔。进云。是什么人收得。师云。是上座。进云。争柰不乱拈出。师云。贼身已露。进云。祇如杨岐道。官不容针。更借一问。慈明便喝。还有为人处也无。师云。无为人处。进云。许多葛藤。向甚么处着。师云。虚空里着。进云。虚空无壁落。四面亦无门。作么生着。师云恰好。进云。杨岐亦喝。慈明又喝。意作么生。师云。平地吃交。进云。争柰杨岐一拳还一拳。一趯还一趯。师云。莫谤杨岐好。进云。见成公案。师云。何不拈出。僧便喝。师云。有甚交涉　师乃云。心不是佛。智不是道。量才补职。舍重从轻。二百个衲僧。一百九十九个。匙挑不上。且道。那一个着在甚么处。瞎汉。归堂去。
　　冬至上堂。君子道长。小人道消。衲僧活计。不在两头。有般痴汉便问。未审在什么处。似者般底。不打更待何时。且道。宝林恁么道。还有过也无。试定当看。
　　上堂。举僧问智门。如何是般若体。门云。蚌含明月。僧云。如何是般若用。门云。兔子怀胎。死心和尚拈云。如何是般若体。一堆屎。如何是般若用。屎堆里虫。师云。两个漆桶。一时话堕了。更添一枚。如何是般若体。相见便无礼。如何是般若用。从来爱打閧。且道。三个漆桶。还有优劣也无。若检点得出。许你具顶门眼。
　　退院上堂。祖师心印。状似铁牛之机。去即印住。住即印破。有般漆桶。便向不去不住处坐地。无异蚊蚋。以足欲探沧溟之深浅。其可得乎。岂不见古人道。世人住处我不住。世人行处我不行。不是与人难共住。大都缁素要分明。祇如死心和尚一日挟火示僧云。若唤作火烧杀你。不唤作火冻杀你。是你诸人还缁素得出么。苟或未然。珍重五湖云水客。笑看千嶂起风雷。

　　婺州报恩光孝禅寺语录

　　　　嗣法门人　(守诠)　等编
　　入院上堂。僧问。祇者是。埋没自己。祇者不是。辜负先圣。去此二途。和泥合水处。请师道。师云。玉筯撑虎口。进云。一言金石谭来重。万事鸿毛脱去轻。师云。莫瞒老僧好。进云。和尚得恁么絮那。师云。你莫作絮会。进云。争柰步步相随。言言见谛。师云。却是你絮　师乃云。古佛家风。遇古佛然后拈出。大人境界。见大人乃可显扬。今日朝旆临筵。人天普集。古佛家风既展。大人境界全彰。揭示摩酰正眼。洞明少室真机。顿契佛祖不传妙心。开悟父母未生面目。直下斩钉截铁。犹是把缆放船。苟若说心说性。未免和泥合水。这条通天活路。千圣共行。万灵同辙。净裸裸没虚空。赤洒洒无空缺。虽居有为界。示无为法。而不灭坏有为之相。虽居无为界。示有为法。而不分别无为之相。如是则如锺在虡。扣之则鸣。似镜临台。物来斯照。於其中间。应变万差。出没卷舒。得大自在。祇如应真不借一句又作么生。双溪源脉深无底。济物曾无有倦时。
　　复举。王常侍。与临济至僧堂乃问。这一堂僧还看经也无。济云。不看经。还习禅也无。济云。不习禅。侍云。经又不看。禅又不习。毕竟作什么。济云。总教成佛作祖去。侍云。金屑虽贵。落眼成翳。济云。我将为你是个俗汉。师云。风行草偃。叶落知秋。临济虽本分钳锤。常侍乃顶门具眼。祇如今日　判府殿撰正言。入山与老僧相见。虽无僧堂可至。亦无佛法商量。祇者便是出佗一头地处。且道。以何为验。以此为验。
　　上堂。举赵州和尚。一日见僧来。便面壁书梵字。僧展坐具礼三拜。州转身。僧收坐具便行。州云苦苦。僧抚掌呵呵大笑。师云。苦苦。苦中苦。乐中苦。谁道黄金如粪土。象骨老师曾琨球秘魔叉下捉老鼠。
　　上堂。举僧问云门。杀父杀母佛前忏悔。杀佛杀祖向什么处忏悔。门云。露。师云。光孝着一转语。不是老僧见处。亦非垂手为人。何故。岂不见道。字经三写。乌焉成马。
　　上堂。举灌溪初参临济。才跨门。济蓦胸擒住。溪便云。领领。济便托开。师云。灌溪气宇如王。被临济活埋。在镇州十字街头。当时若是光孝。棒折也未放佗在。何故。家肥生孝子。国霸有谋臣。
　　上堂。举龙牙和尚道。云居师兄得第二句。我得第一句。西院云。祇如龙牙与么道。还扶得也无。云门云。须礼拜云居始得。西院云。傍观者哂。师云。龙牙若非西院当头坐断。几乎打破蔡州。云门冷处着把火。义出丰年。光孝过犯弥天。一任诸方检点。

　　再住归宗禅寺语录

　　　　嗣法门人　(守诠)　等编
　　入寺上堂。僧问。灌溪初参临济。才跨门。济蓦胸擒住。未审是何宗旨。师云。无宗旨。进云。灌溪见个什么道理便云领领。师云。无道理可见。进云。争柰眼似铜铃转。师云。你向什么处见二老宿。僧便喝。师云。虾跳不出斗　师乃云。大道无方所。从容寰海间。几思归隐处。安乐在庐山。如是也周旋旧日家风。岂敢忘更途辙。再礼耶舍相好。重瞻拭眼慈容。祇要声和响顺。形直影端。所以道。拈起也天回地转。应须拱手归降。放下也草偃风行。必合全身远害。在彼在此。本无间然。一去一来。岂有二相。虽然。犹是业识茫茫。且风恬浪静一句作么生道。云静日月正。雪晴天地春。
　　上堂。宝剑未施。尽大地人丧身失命。古镜未彰。尽十方世界向甚处出头。这般野狐见解。是诸方普请会底。汝等诸人作么生折合。片云归洞晚。斜日去天低。
　　入罗汉五脏示众云。黄面老人乾屎橛。参随一火烂泥团。心肝肠胃皆条直。[廿/(跳-兆+束)]饭茶花照胆寒。佛法虽然未梦见。神通却许入云端。应须痛念归宗寺。时复持盂下翠峦。
　　上堂云。三十二相。八十种好。从朝至暮。啾啾唧唧。说黄道黑。不知那里是二时上堂。吃粥吃饭。不觉嚼破舌头。血溅梵天。四天之下。霈然有余。玉皇大帝。恶发追东海龙王。向金轮峰顶鞫勘。顷刻之间。追汝诸人作证见也。且各请依实供通。切忌回避。傥若不实。丧汝性命。
　　上堂。举僧问径山。掩息如灰时如何。山云。犹是时人功干。僧云。干后如何。山云。耕人田不种。僧云。毕竟如何。山云。禾熟不临场。师云。凤合香沉。雪巢夜冷。半窗明月和气[廿/渴]然。正恁么时。且道。归宗与径山。还有相见分也无。见与不见即且置。祇如这僧问径山。还具眼么。苟或未然。云藏无缝袄。鸟宿不萌枝。
　　万杉和尚到上堂。大底大。小底小。长底长。短底短。曲底曲。直底直。方底方。圆底圆。正底正。邪底邪。为复是佛耶。是菩萨耶。是罗汉耶。是圣僧耶。是鬼神耶。是天仙耶。我昔闻是法。未尝妄宣说。是义非义。是随义随。非是非义非非义。是随句堕。若作佛法商量。达磨一宗扫土而尽。不作佛法商量。老僧活陷地狱。是你诸人。还缁素得出么。苟或未然。少间下座。同知事头首。攀请新万杉和尚。为众说破。
　　上堂。举僧问梁山和尚。家贼难防时如何。山云。识得后不为冤。僧云。识得后如何。山云。贬向无生国里。僧云。莫便是佗放身立命处也无。山云。死水不藏龙。僧云。如何是活水龙。山云。兴云不吐雾。僧云。忽遇倾湫倒岳来时如何。山下禅床把住云。莫教湿却老僧袈裟角。师云。梁山和尚。与贼相战。兵刃交接。填然鼓之。虽不弃甲曳兵而走。要且祇解战贼。不能杀贼。忽有人问归宗家贼难防时如何。劈脊便棒。何故。岂不见道。齐之以礼。
　　上堂。举百丈和尚示众云。汝开田了。我与汝说大义。僧云。开田了。请和尚说大义。丈展两手。白云端和尚拈云。百丈说大义。祇於此。当时再参马祖底。向什么处去也。若言更有在。未免与蛇画足。且道。作么生得知百丈老人立地处。乃云。客来无茶点。蒿汤备礼仪。师云。白云要见百丈再参马祖底道理。直是好笑。笑须三十年。又道。作么生得知百丈立地处。也与笑三十年。客来无茶点。蒿汤备礼仪。也与笑三十年。三笑而九十年。为复笑白云批判未当。为复别有道理。汝诸人若捡点得出。归宗拄杖子。两手分付。苟或未然。几度醉归明月夜。笙歌引入画堂前。
　　上堂。举沩山问云岩云。承闻子在药山是否。岩云。是。沩云。药山大人相作么生。岩云。涅盘后有。山云。如何是涅盘后有。岩云。水洒不着。云岩却问。未审百丈大人相作么生。山云。巍巍堂堂炜炜煌煌。声前非声。色后非色。蚊子上铁牛。无你下觜处。师云。二尊宿。说大人相。何异指鹿为马。忽有人问归宗。虎丘大人相作么生。祗对佗道。九九百百。半青半白。
　　上堂。举睦州示众云。裂开也在我。捏聚也在我。有僧问云。如何是裂开。州云。三九二十七。菩提涅盘。真如解脱。即心即佛。我且与么道。你又作么生。僧云。某甲不与么道。州云。盏子落地。楪子成七片。云峰悦云。相骂饶你接觜。相唾饶你泼水。师云。我且问你诸人。云峰恁么拈提。为复是见睦州意耶。明睦州语耶。归宗因行不妨掉臂。不是禅。不是道。不是玄。不是妙。久立伏惟珍重。
　　上堂。僧问。药山小参不点灯。德山小参不答话。未审意旨如何。师云。二俱瞎汉。僧云。可谓端居坐底人。意气冲斗牛。师云。不是这个道理。僧云。恩深转无语。怀抱自分明。师云。切忌错承当。僧又问。崇寿和尚道。识得橙子。周匝有余。未审和尚还肯佗也无。师云。老僧深肯佗。僧云。云门道。识得橙子。天地悬殊。又作么生。师云。穿却鼻孔。僧云。泽广藏山。理能伏豹。又作么生。师云。君子怀义。僧云。还许学人露个消息也无。师云。有何不可。僧云。犀因玩月纹生角。象被雷惊花入牙。师云。犹带文彩在。僧礼拜　师乃云。识得橙子周匝有余。识得橙子天地悬殊。若向周匝有余处会。理上偏枯。若向天地悬殊处会。事上偏枯。且道。归宗为人在什么处。犀因玩月纹生角。象被雷惊花入牙。
　　上堂。举丹霞访忠国师。值国师睡次。乃问侍者。国师在否。者云。在则在。祇是不见客。霞云。太深远生。者云。莫道上座。佛眼也觑不见。霞云。龙生龙子。凤生凤儿。国师睡起。侍者举似国师。师打侍者二十棒。赶出院。霞闻云。不谬为南阳国师。师云。侍者吃棒出院。盖千载一时。然归宗岂免眼热。丹霞故虽好手。争柰落在国师网子里。诸人还辨得么。苟或未然。犹握金鞭问归客。夜深谁共御街行。
　　上堂。举弘觉禅师。一日问僧。看者是什么经。僧云。维摩经。弘觉云。我不问维摩经。看者是什么经。其僧言下知归。师云。可怜者僧被弘觉活埋在荒草里。诸人若定当得出。明窗下安排。苟或未然。一任敲砖打瓦。
　　上堂。三世诸佛。六代祖师。天下老和尚。三十三天。二十八宿。尽在归宗拄杖头上结夏。归宗为伊。说一字法门。过去恒沙劫。有宝花王如来。分付老僧。向二千一百丹五载后。对众显示。我等比丘今正是时。且道。一字法门作么生说。蓦拈拄杖卓一卓云。唵萨哩嚩吽[口*发]咤娑诃。复有偈举似大众。金锡罢游留靠壁。草鞋乾晒待秋风。且那长夏深思省。看是平生有底功。真实行藏宜保惜。虚头伎俩疾消镕。老僧岂是多饶舌。要与诸人气味同。
　　上堂。召大众云。不着佛求。不着法求。不着僧求。盏子落地。楪子成七片。胡张三黑李四。知佗是有耶是无耶。归宗若放过。灯笼露柱。若草若木。尽欺你诸人去也。若不放过。你诸人如何凑泊。蓦拈拄杖卓一卓云。我见灯明佛。本光瑞如此。
　　请监收上堂。僧问。三玄三要即不问。时节因缘事若何。师云。狗齩枯骨。进云。临济示众云。一人常在途中不离家舍。一人常在家舍不离途中。未审意旨作么生。师云。铁蛇钻不入。进云。忽若有人出来掀倒禅床又作么生。师云。贼过后张弓。进云。未审此二人。那个受得人天供养。师云。总受不得。进云。人人具足。个个圆成。为什么受道不得。师云。且缓缓。僧问。广达咨和尚。三通鼓罢。大众云臻。请师说法。师云达。进云。莫怪渠侬多意气。佗家曾踏上头关。师云。你被老僧达杀了也。进云。和尚祇有杀人刀。且无活人剑。师云。如何是活人剑。进云。喝下已分泥水路。个中消息有谁知。师云。如何是杀人刀。僧云。已在言前。师云。何曾道着　师乃云。古来为法老尊宿。荷众曾无有倦时。况是年来衰落甚。动为多与行相违。应须痛念平生事。着意披襟善护持。颗粒果能无渗漏。少林初不隔毫厘。

　　江州东林太平兴龙禅寺语录

　　　　嗣法门人　(守诠)　等编
　　师入方丈据坐云。西天四七。唐土二三。尽向者里。钉桩摇橹。新东林为你诸人。解缆放船。未说超宗异目。若得齐眉共瞩。亦可明窗下安排。苟或如之若何。未免栏腮掴出。
　　上堂。举安国问僧。得之於心。伊兰作栴檀之树。失之於旨。甘露乃蒺藜之园。我要个语具得失两意。僧竖起拳头云。不可唤作拳头。国云。祇为唤作拳头。雪窦拈云。无绳自缚汉。拳头也不识。师云。若见得雪窦彻。便见安国龙头蛇尾。若见不彻。伊兰作栴檀之树。甘露乃蒺藜之园。
　　上堂。举丹霞因过一院值凝寒。遂於殿中见木佛。乃取烧火向。院主偶见呵责曰。何得烧我木佛。霞以杖拨灰云。吾烧取舍利。主云。木佛何有舍利。霞云。既无舍利。更请两尊。再取烧之。院主自后眉须堕落。师云。诸方商量道。院主忽起疑心而致斯祸。又云。院主天寒不与丹霞火向。致令烧却木佛。遂乃眉须堕落。殊不知。院主买铁得金。一场富贵。
　　上堂。举僧问兴化。四方八面来时如何。兴化云。打中间底。僧便礼拜。化云。昨日赴个村斋。中路值一阵狂风暴雨。向古庙里避得过。师云。众中商量道。向古庙里避得过。是明空劫已前自己。又道便是佗安身立命处。殊不知。兴化腰缠十万贯。骑鹤下扬州。
　　上堂。鹫岭拈花。少林直指。指空画空。泥里洗土。如来禅。烈焰光中绽白莲。祖师意。海底红尘成阵起。透得过。权实照用一锤打破。透不过。葛藤窠里长年打坐。总不与么。唤取瞎驴来拽磨。
　　上堂。举教中道。心佛及众生。是三无差别。师云。三十年前闻恁么道。笑而不已。三十年后闻恁么道。喜而不寐。是汝诸人。闻东林恁么道。还缁素得出么。若缁素不出。听取一颂。心佛及众生。笑而还复喜。笑喜本无根。缁素诚有旨。千古万古人。几个识道理。道理深何处寻。蓦拈拄杖卓一卓云。海枯终见底。人死不知心。
　　上堂。举僧问云门。不离三德六味。还有佛法也无。门云。祇怕你不问。僧云。请师道。门云。三德六味。施佛及僧。师云。云门不负者僧来问。未免落在陷阱中。是你诸人若向者里会得。许你高步毗卢顶。

　　应庵和尚语录卷第四
　　应庵和尚语录卷第五
　　建康府蒋山太平兴国禅寺语录

　　　　嗣法门人　(守诠)　等编
　　师入寺开堂。拈香云。此一瓣香。恭为今上皇帝。祝延　圣寿万岁万岁万万岁。次拈香云。此一瓣香。奉为　　判府安抚留守端明尚书暨阖府勋贵。同资禄算。又拈香云。奉为前住平江府虎丘山隆和尚。用酬法乳之恩。遂敛衣就坐。保宁和尚白槌云。法筵龙象众。当观第一义。师云。若论第一义。如红炉上一点雪相似。若也听不出声。见不超色。何妨出众决疑。僧问。古释迦不先。新弥勒不后。正当今日佛法委付蒋山。未审千圣不借底机。如何举唱。师云。直下荐取。僧云。恁么则控佛祖大机。廓人天正眼。师云。穿天下衲僧鼻孔。僧云。一句逈超今古格。万年仰祝　圣明君。师云。满口道着。僧云。祇如不借底机如何分付。师云。脑后看。僧云。铜头铁额如龙虎。看取金圈栗棘蓬。师云。正是老僧用底。僧云。灵山会上世尊拈花迦叶微笑。未审此意如何。师云。一人传虚。万人传实。僧云。世尊道。吾有正法眼藏。分付摩诃大迦叶。又作么生。师云。听事不真。唤锺作瓮。僧云。灵山拈花分付正法眼藏。蒋山今日开堂。有何垂示。师云。还见么。僧云。今日一会。不异灵山。师云。更出佗一头地。僧云。有意气时添意气。不风流处也风流。师云。救得一半。师乃云。金刚正体。融摄十虚。透顶透底绝罗笼。亘古亘今无向背。不是心不是佛不是物。当头坐断。千眼顿开。天地以此和气。万象以此发辉。诸佛以此出世。祖师以此西来。衲僧以此辟选佛场。启大炉鞴。拈本分钳锤。碎邪师窠臼。於其中间。一个半个按下云头。一旦知非。洞明生佛已前一段大事。不在一剎那间。顿入不思议大解脱门。所谓大丈夫成就大丈夫事。是故。灵山会上广额屠儿放下屠刀云。我是千佛一数。大集会中大力魔王云。待一切众生悉皆成佛了。众生界空。然后发菩提心。岂不是龙驰虎骤香象渡河。又如师子筋琴。抚之则群音顿绝。到这里。上无攀仰。下绝己躬。常光现前。壁立万仞。德山有棒无下手处。临济有喝无开口分。至於天下老和尚据曲录木。敲床竖拂。瞬目扬眉。指东划西。鼓唇摇舌。亦未免依草附木。虽然。一向恁么去。何止法堂草深一丈。有条攀条。无条攀例。岂不见。天亲菩萨从弥勒内宫下。无着菩萨问云。人间四百年。彼天为一昼夜。弥勒於一时中。成就五百亿天子。证无生法忍。未审说什么法。天亲云。说这个法。唯是梵音清雅。令人乐闻。看佗过量人。提持过量事。於过量境界中。发过量机。显过量用。不妨头正尾正。直得尧风荡荡。舜日高明。野老呕歌。渔人鼓舞。当此之时。毕竟承谁恩力。紫烟笼帝阙。瑞气绕天津。
　　上堂。道不得底句。不在天台。定在南岳。蓦拈拄杖云。是汝诸人还见蒋山拄杖么。卓一卓云。人贫智短。马瘦毛长。
　　上堂。举僧问赵州。夜升兜率。昼降阎浮。为甚摩尼珠不现。州云。道什么。僧拟进语。州云。毗婆尸佛早留心。直至如今不得妙。师云。这一则公案。诸方未曾有批判者。蒋山今日为诸人着一转语。洗脚上船。
　　焚众僧发。拈火把云。一呼善来。须发自落。积累既多。无处安着。普请大众把火烧却。且道。烧却后如何。不用拨灰求舍利。无边顶相放毫光。
　　开炉上堂。三世诸佛吞却火焰。火焰烧杀三世诸佛。一盲引众盲。相牵入火坑。棒打不碎底。填沟塞壑。刀斫不入底。卧雪眠霜。作世谛商量也得。作佛法流布也得。浑仑吞却。三十年后有人索饭钱在。直饶烂嚼白汤咽下。未免黏牙带齿。且道。蒋山为人在什么处。烂研巴豆三千颗。泻却诸方五味禅。
　　元正上堂。元正启祚。更无回互。万物咸新。截铁斩钉。应时纳佑。跳出窠臼。孟春犹寒。言端语端。知事头首。各各希有。云堂大众。雍容郑重。蒋山恁么说话。且道。在里许。不在里许。若在里许。未免是个流俗阿师。不在里许。又着在什么处。所以道。世人住处我不住。世人行处我不行。不是与人难共住。大都缁素要分明。
　　上堂。举教中道。从闻思修入三摩地。师云。思是闻之本。闻是思之用。且道。作么生说个入底道理。青原白家三盏酒。吃了犹道未沾唇。
　　上堂云。道远乎哉。触事而真。善因招恶果。圣远乎哉。体之即神。刻粪作旃檀。蒋山恁么着语。是汝诸人还知落处么。良久云。不因风撼庭前树。争见山花入袖香。
　　长芦到上堂。风行草偃。水到渠成。夙世冤家。同门出入。闻禅闻道。似鸭听雷。见佛见祖。如风过树。隔江见剎竿便回去。脚跟下好与三十棒。未足观光。直须眉毛厮结。同生同死。且道。五逆闻雷一句作么生道。良久云。上大人丘乙己。
　　佛生日上堂云。铁壁铁壁。从来真实。号之曰佛。常在苦海中立。风吹不入。水洒不湿。棒打不入。是故以本愿力。捞摝众生不息。云门忍俊不禁。打与狗吃。此意深密。非语默可及。四月八日。是渠诞迹。露柱烧香汤已毕。大家送至龛室。泥人揩背一拶骨出。忽然怒发打瞎顶门一只。直至而今叫屈。屈屈屈。堪述。休相忆。清风匝地有何极。咄咄咄。
　　上堂云。赵州吃茶。我也怕佗。若非债主。便是冤家。倚墙靠壁成群队。不知谁解辨龙蛇。
　　圣节上堂云。天上无双日。阎浮一至尊。万年松不老。圣寿等乾坤。
　　普请栽松上堂。举临济在黄蘗栽松次。蘗云。深山里栽许多松作什么。济云。一与山门作境致。二与后人作标榜。道了以镢打地三下。蘗云。虽然如是。子已吃吾三十棒了也。济又打地三下作嘘嘘声。蘗云。吾宗到汝大兴於世。沩山问仰山。黄蘗当时祇嘱临济一人。别更有在。仰云有。祇是年代深远。不欲举似和尚。沩云。虽然如是。吾也要知。但举看。仰云。有一人指南吴越令行。遇大风即止。师云。黄蘗道。虽然如是。子已吃吾三十棒了也。养子之缘。故当如是。临济正令虽行。可惜向镢头边。甘自活埋。仰山见解。未出常流。岂止遇大风即止。当时何不道直待虚空界尽此话方始大行。岂不是头正尾正。蒋山今日捋下面皮。要与诸人相见去也。蓦拈拄杖卓一卓云。惊群须是英灵汉。敌胜还佗师子儿。
　　上堂云。十五日已前。半暗半明。十五日已后。半明半暗。正当十五日。面如满月目如莲。天上人间咸恭敬。桑树着箭。柳树汁出。若论佛法两字。谢三娘卖银。
　　径山大慧禅师至。上堂。僧问。昔日法华到琅琊。二俱提向上机。显奇特事。今日径山象驾光临。未审如何相见。师云。漆桶相揩。进云。通人分上。触处相逢。师云。切忌恁么会。进云。非唯和尚亲见亲闻。学人一众。小出大遇。师云。一切堕坑落堑。进云。直得古风来不绝。仰观佛日正高辉。师云。满口道着。进云。心不是佛。智不是道。又作么生。师云。掘地深埋。进云。还有承当处也无。师云。切忌承当。进云。棒打石人头。剥剥论实事。师云。如何是实事。僧云。向下文长。师云。速礼三拜。僧云。谢师答话　师乃云。我本无心有所希求。今此法王大宝自然而至。法王大宝既至。汝等诸人。急着精彩。所谓见之不取。思之千里。岂不见大隋和尚道。我参七十余员善知识。具大眼目底。祇有一二。其佗尽具正知见。在今天下。具大眼目真善知识。唯法叔老师一人而已。黑漆竹篦掀翻海岳。从头打过。虽是死马医。就中要妙。黄蘖打临济拄杖。蒋山岂是无耶。盖为土旷人稀。云门一曲。臈月二十五。那在今朝十六日吹唱。蓦拈拄杖卓一卓云。虚空可量风可系。无能尽说佛功德。
　　复举。顷在虎丘。闻先师举。佛眼叔祖。初作无为军化士。因道中着颠。有个省处。归来举似师祖。后令充知客。因夜坐拨火。忽然猛省。虽然如是。每至入室。未能深入阃奥。从容请益。大师祖云。我为你说个喻子。正如一人牵一头牛从窗棂中过。两角四谛。悉皆过了。唯尾巴过不得。师云。这个说话。多年在肚皮里。信知在今天下无人理会得。所以密之三寸。苟非法叔老师到来。小侄此生无因拈出。敢问诸人。既是大底过了。如何尾巴却过不得。且道誵讹在什么处。小侄今日对众拈出。供养我法叔老师大和尚。惟愿寿与赵州同年。为佛法作大主张。使天下衲僧。洞彻此一段奇特大事。下座。同知事头首大众。殷勤拜请。伏望慈悲。俯垂开示。
　　隆报觉长老受请。上堂云。无上法王。有大陀罗尼门。名为圆觉。流出一切清净真如菩提涅盘。蓦拈拄杖卓一卓云。普请向者里入。闻声悟道。见色明心。观音菩萨将钱买胡饼。放下元来是个谩头。又拈拄杖卓一卓云。若向这里入。瞎却人眼。不向这里入。又向什么处入。伶利汉。一拨便转。更须知有出身一路。敢问大众。作么生是出身一路。又卓一卓云。举头天外看。谁是我般人。
　　上元日上堂。去年无此雪。今年有此雪。人皆怨此雪。不见元霄灯与月。莫怨雪。自是时人无辨别。堪辨别。一片清光倚寥沈。
　　上堂。举僧问多福。如何是多福一丛竹。福云。一茎两茎斜。僧云。学人不会。福云。三茎四茎曲。师因成一颂。一茎两茎斜。其意毒如蛇。三茎四茎曲。无疑入地狱。言下若知非。心空及第归。堪笑蒋山老。无端入荒草。
　　圣节上堂云。时康道泰。天清地宁。一人端拱无为。万物各得其所。普天率土。无不承恩。航海梯山。均蒙雨露。释迦弥勒。共乐升平。文殊普贤。咸扬正化。尘尘剎剎。普现威光。物物头头。全彰正眼。且道报恩一句作么生道。祇将一味无求法。仰祝天申亿万年。
　　端午上堂。一二三四五。五四三二一。从头点检来。笑杀维摩诘。带累李胡子。喷水髭须湿。洒净已周圆。次念波罗蜜。蒋山恁么道。千古谁人识。识不识何处觅。堪与丛林为轨则。蓦拈拄杖卓一卓云。急急如律令勑。
　　上堂。泥多佛大。水长船高。直饶说得道理分明。也须亲到一遭。敢问诸人。且道亲到后如何。有理不在高声。便下座。
　　上堂。举西堂正法和尚立僧云。西天四七。唐土二三。天下老和尚。无不以此顶[宁*页]上一着。流通正法眼藏。显示涅盘妙心。是故云梦之竹。天下之劲也。然而不矫揉不羽筈。则不能以入坚。堂溪之金。天下之利也。然而不镕范不砥砺。则不能以击强。矫揉羽筈。镕范砥砺既妙。至人之用。其赤手提持。解黏去缚。抽钉[托-七+(友-又+乂)]楔。烹佛煅[示*旦]。转凡成圣。亦不出此个端由。所谓善知识者。是大因缘。其斯之谓欤。正当恁么时如何。伫看汗血八骏驹。何啻日驰三万里。
　　王机宜。为弟枢密相公。散水陆请升座。师示众云。大人具大见。大智得大用。升大解脱堂。演大解脱义。是故留守枢密大资相公。虽示世人有去有来。极其本体不动不变。所以罗笼不肯住。呼唤不回头。佛祖不安排。至今无处所。尘尘剎剎普现威光。物物头头全彰胜相。殊胜中殊胜。奇特中奇特。佗方此界全心净土。人间天上同一真境。正当恁么时。且道留守枢密大资相公。即今在什么处。手提杀活金刚剑。谁敢当头正眼看。
　　上堂云。千说万说。不如亲见。把手共行。略通一线。打破漆桶。何曾见面。阿耨多罗三藐三菩提。也是灵验。蒋山恁么做颂。驴年也未梦见。便下座。
　　上堂云。金佛不度炉。木佛不度火。泥佛不度水。真佛屋里坐。万牛挽不回。千个与万个。好事积如山。祇缘轻放过。不放过。今日锺山甘话堕。
　　上堂。举遵布衲问韶山。明镜当台请师一鉴。韶云。不鉴。云为什么不鉴。韶云。破镜不重照。落花难上枝。遵无语。韶便打。死心和尚云。这般汉。打得百千万个。有甚罪过。当时若在黄龙手里。棒折也未住在。师云。死心和尚。一期大惊小怪。殊不知。韶山自遭遵布衲毒手之后。至今无人检点得出。且道誵讹在什么处。
　　谢知事头首上堂。僧问。法印咨和尚。教中道。譬如暗中宝。无灯不能见。佛法无人说。虽慧不能了。请师说法。师云。宝印当空妙。重重锦缝开。进云。与么则大众沾恩。人天有赖。师云。堕坑落堑。进云。和尚惯用此机。师云。熟处难忘。问记得翠岩夏末示众云。一夏与兄弟东说西话。看翠岩眉毛在么。未审意旨如何。师云。翠岩输己算人。进云。保福道作贼人心虚。还契佗翠岩意么。师云。贼还贼捉。进云。长庆道生也。又作么生。师云。脚头脚尾。进云。云门云关。此意又作么生。师云。丧身失命。进云。还许学人露个消息也无。师云。又且何妨。进云。四老共栽无影树。乾坤大地作阴凉。师云。你祇道得一半。僧礼拜　师乃云。大丈夫汉。脊梁硬如铁。在乎进退之间。初无喜难之色。其退也。古寺闲房。焚香清坐。究竟乃新报佛恩德。其进也。公於心明赏罚。使纪纲不坠。表帅得人。各应其宜。然后据虎头收虎尾。第一句下明宗旨。蒋山虽然痛下毒手全身担荷。要在当人。正恁么时。且道不失其序一句作么生道。玲珑八面活鱍鱍。千古万古振嘉声。
　　上堂。举米胡问僧。近离甚处。僧云药山。米胡云。药山老人近日如何。僧云。大似一片顽石相似。胡云。得恁么郑重。僧云。也无提掇处。胡云。非但药山。老僧亦恁么。僧近前顾视而立。胡云。看看顽石动也。其僧便出。师云。这僧岂是不具眼。叵耐却将药山一片顽石。到处卖弄。苟非米胡深辨端倪。几遭惑乱。是你诸人。试辨看。
　　上堂。拈拄杖卓一卓喝一喝云。德山临济来也。是汝诸人。且莫错认定盘星。所以道。炉鞴之所。钝铁尤多。良医之门。病者愈甚。有般汉便道。且莫压良为贱。然当炉不避火迸。忠言不避截舌。且道蒋山到这里如何。风动心摇树。云生性起尘。以拄杖卓一卓。下座。
　　上堂。举僧问长沙云。如何转得山河国土归自己去。沙云。如何转得自己。成山河国土去。僧云不会。沙云。湖南城里好养民。米贱柴多足四邻。僧无语。沙有颂云。谁问山河转。山河转向谁。圆通无两畔。法性本无归。师云。蒋山随分判断。大小长沙。勘这僧不破。
　　上堂。举洞山问讲维摩经座主云。不可以智知。不可以识识。是什么语。主云。是赞法身语。山云。法身是赞。何用更赞。主无语。师云。且道诸人向这里下得什么语。蒋山今日也要出一只手。又恐诸人穿却鼻孔。
　　上堂。万里长城。不在一人之力。千钧之弩。要为群胡发机。可谓寰中天子勑。塞外将军令。一处中。千处万处一时中。一处透。千处万处一时透。一处明。千处万处一时明。不消一弹指顷。扫清魔垒独步大方。正当与么时如何。雕弓已挂狼烟息。万里歌谣贺太平。

　　平江府报恩光孝禅寺语录

　　　　嗣法门人　(守诠)　等编
　　师入方丈据坐云。大众。此室深广。昼夜常放金色光明。是文殊大人境界。又谓之缦天网子。透得过底。脑后也与一槌。透不过底。便好丹霄独步。何故。杀人须见血。为人须为彻。
　　上堂云。当头坐断。千眼顿开。一句投机。十方通畅。以无边虚空为正体。以微尘剎海为妙用。以清净庄严摄懈怠。以精进行愿警昏迷。虽然如是。若也以为究竟。向衲僧门下。天地悬殊。若也把断要津。於劳生界中。未为好手。祇如二途不涉。如何通信。诸人还会么。禅月尊者用尽神通。毗耶老人愿海尤大。因缘时节。既非偶然。竹杖芒鞋。今日亲到。殿堂修广。楼阁洞开。百万家和气霭然。恒河沙诸佛围绕。光孝堂前。坐见盐梅霖雨。姑苏台上。行看玉树花开。无量殊胜并集。解脱知见普熏。且道恁么时。毕竟功归何所。良久云。顶门正眼分缁素。天上人间不可陪。
　　复举裴相国。因入大安寺。见壁间高僧画像。乃问主僧。真容可观。高僧何在。主僧无语。相国云。此间莫有禅僧么。主僧云。近有僧至。疑是禅僧。相国召至。乃理前话。禅僧云。请相公垂问。相国云。真容可观。高僧何在。禅僧召相公。相国应喏。僧云。高僧何在。相国言下大悟。禅者乃黄蘗断际禅师是也。大众。黄蘖布缦天网。要打冲浪锦鳞。裴相国坐筹帷幄。不妨决胜千里。诸人若也於此见得。倜傥分明。可谓今之古之。苟或未然。三尺龙泉光照胆。万人丛里夺高标。
　　小参。僧问。临济住院。普化尽力扶持。万寿堂前。学人单刀直入时如何。师云。正要恁么人。僧云。旃檀林里旃檀。师子窟中师子。师云。汝试作师子吼看。僧嘘一声。师云。正是野犴鸣。僧又嘘一声。师云。见怪不怪。僧云。争奈哮吼一声。名振天下。师云。大众笑你。僧云。笑我者是我同参。便礼拜。师乃云。师子吼无畏说。百兽闻之皆脑裂。香象奔波失却威。龙天寂听生欣悦。若唤作师子吼。未具衲僧眼在。不唤作师子吼。衲僧眼在什么处。大丈夫汉。直下一刀两段。更说什么祖师西来。直指人心见性成佛。更说什么即心即佛。非心非佛。不是心不是佛不是物。光孝与么。大似掉棒打月。诸人还见光孝撒手处么。直饶见得彻。未入光孝门在。直饶入得光孝门。未升光孝堂在。直饶升得光孝堂。未入光孝室在。直饶入得光孝室。未见光孝在。设有恁么人出来。便好痛与一顿。何故。识法者惧。
　　复举法灯和尚云。本欲深藏岩壑。隐遁过时。柰缘清凉老人有未了底公案。出来为佗了却。时有僧出云。如何是未了底公案。法灯便打云。祖祢不了。殃及儿孙。僧云。过在什么处。灯云。过在汝辜负我。师云。法灯是即是。据虎头收虎尾。检点将来。忒煞藞苴。老僧本志亦然。正缘虎丘先师。有未了底公案。今日出来。为佗了却。其间设有一个半个。为众竭力。全身担荷。光孝也不打汝。也不骂汝。也不赶汝。祇要汝漆桶子蓦地脱去。且道了不了。不见道。了了了时无可了。玄玄玄处亦须呵。
　　上堂。举云门大师到乾峰云。请师答话。峰云。到老僧也未。门云。恁么那恁么那。峰云。将谓猴白。更有猴黑。师云。二老宿一等相见。就中奇特。光孝今日为诸人说道理一遍。将谓春归无觅处。不知还入此中来。
　　悲济会水陆升堂。僧问。悲济会启。莲社莚开。自利利佗。冤亲平等。学人上来。拟伸一问时如何。师云。老僧答你了也。进云。前三三后三三是多少。师云。填沟塞壑。进云。今日一会。果不虚设。师云。应时应节。僧云。谢师答话　师召大众云。大智洞明。体无去住。明逾日月。宽若太虚。天地以此为覆载。日月以此为照临。山岳以此为崔嵬。江河以此为流注。贤圣以此为威灵。凡夫以此为安养。阵亡以此为超升。冤雠以此为解脱。诸佛以此为示现。祖师以此为单传。诸人以此为悲济。光孝以此为方便。蓦拈拄杖云。释迦老子。祇今在山僧拄杖头上。放大光明。其光清净。无坏无杂。光光相罗。前后无别。尘尘普入。剎剎全彰。然后无量为一。一为无量。大中现小。小中现大。於一毫端。现宝王剎。坐微尘里。转大法轮。且道诸人向什么处。见释迦老子。若向拄杖头上见。未见在。若向妙法莲华中见。亦未见在。既不如是。毕竟向什么处见释迦老子。以拄杖卓一卓云。愿今得果成宝王。还度如是恒沙众。
　　上堂云。灵云见桃花悟道。玄沙云。谛当甚谛当。敢保老兄未彻在。云峰云。备头陀何不遍参去。玄沙云。达磨不来东土。二祖不住西天。师云。百鸟不来花又老。不知谁是到庵人。
　　上堂。举临济与普化。一日同往施主家斋。济问。毛吞巨海。芥纳须弥。为复神通妙用。法尔如然。化趯倒饭床。济云。太粗生。化云。这里是什么所在。说粗说细。济来日。又同一施主家斋。济复问。今日供养。何似昨日。化又趯倒饭床。济云。太粗生。化云。瞎汉。佛法说什么粗细。济乃吐舌。师云。一出一没。一往一来。猛虎口里夺餐。毒蛇头上揩痒。要且未称大丈夫事。在二老名喧寰宇。价重当时。光孝今日。岂可谨密三寸。二俱放过。为它弄假像真。二俱不放过。为它榼[木*(天/韭)]太甚。是汝诸人。若作佛法商量。达磨一宗扫土而尽。
　　上堂。举僧问兴化。四方八面来时如何。化云。打中间底。僧礼拜。化云。大众。兴化昨日赴个村斋。回至中路值一阵狂风暴雨。却去古庙里避得过。师云。我见灯明佛。本光瑞如此。
　　上堂云。千年田。八百主。甜瓜彻蒂甜。苦瓠连根苦。君不见禾山解打鼓。又不见采菊东篱下。千山万山迭迭高门户。又不见。光孝僧堂六七间。日日普请搬泥土。又不见。临济主中宾宾中主。二三四七面相睹。报禅流莫莽卤。闻普请欢喜搀先去。去去实不去。途中好善为。来来实不来。路上莫亏危。又不见。主中主。个个衲僧气如虎。光孝恁么告报。且道落在什么处。以拂子击禅床。下座。
　　授天童请上堂。去年十一月。笑别下锺阜。今年九月中。行见朝天路。去住既无心。动静非取与。平生安乐法。此意同谁语。四明昔尝到。诸剎皆可数。山川气象雄。麟凤栖迟处。今思昔日游。岁月二纪许。岂谓临晚景。侯伯重相顾。开缄读来书。丁宁见毫楮。姑苏二千石。眼高照天宇。我昔昧平生。今见开心腑。欣然乐与行。方鸣集众鼓。先师未了底。今日应须去。敢问诸人。如何是先师未了底。蓦拈拄杖卓一卓。喝一喝。下座。

　　应庵和尚语录卷第五
　　应庵和尚语录卷第六
　　明州天童山景德禅寺语录

　　　　嗣法门人　(守诠)　等编
　　入寺上堂云。风行草偃。水到渠成。正令既行。十方坐断。若也向上论去。语默不及处。棒喝未施前。总是依草附木汉。事不获已。且作死马医。所以道。随处作主。遇缘即宗。法幢随处建立。展临济三玄戈甲。会曹洞五位君臣。敲倡双行。杀活自在。拈一茎草。穿天下衲僧鼻孔。布缦天网。要打冲浪锦鳞。是则是便与么去。达磨一宗扫土而尽。蓦拈拄杖。划一划云。剑为不平离宝匣。药因救病出金瓶。以拄杖卓一卓(谢词不录)。
　　复举僧问当山第一代启禅师云。学人卓卓上来。请师的的。启云。我这里一屙便了。有甚么卓卓的的。僧云。和尚恁么答话。更买草鞋行脚始得。启唤僧近前。僧乃近前。启云。老僧恁么道。过在什么处。其僧拟议。启便打。师云。启禅师。故是本分钳锤。塞新天童口未得在。这僧虽深入阃奥。要且未具透关眼。下座。
　　上堂。举僧问赵州。如何是毗卢圆相。州云。自小出家不曾眼华。师云。赵州见处偏枯。若有人问天童。如何是毗卢圆相。祇对佗道。大底大小底小。且道与赵州还有优劣也无。具择法眼。试检点看。
　　上堂。举昔日崔郎中。问赵州和尚云。大善知识。还入地狱也无。州云。老僧末上便入。崔云。既是大善知识为甚却入地狱。州云。老僧若不入。争救得郎中　师云。善知识者是大因缘。临垂手时。着着有出身之路。何故如此。不入虎穴。争得虎子。
　　上堂云。禅禅。更不相煎。坐底自坐。眠底自眠。大家安乐。无法可传。禅禅。曹洞五位临济三玄。大年三十夜。脚踏地头顶天。禅禅。不直半文钱。海枯终见底。人死脚皮穿。
　　施主请上堂。当机不昧。千眼顿开。智鉴洞明。十虚普应。直得如天普盖似地普擎如日普照如风普吹。无一丝毫许。为缘为对为死为生。为去为来。所以道。一切法不生。一切法不灭。若能如是解。诸佛常现前。又道。未达境唯心。起种种分别。达境唯心已。分别即不生。於分别不生法中。识取不变动清净本然周徧法界本来面目。若了得去。天地未分。生佛未立已前。乃至劫火洞然。大千俱坏。於中无一丝毫动摇。无一丝毫起灭。无一丝毫增减。无一丝毫荣辱。若能恁么便知得。亡者旷大劫来。至于今日。生死去来。了不可得。且道超然拔萃一句作么生道。九莲开合处。百宝自庄严。
　　官客入山上堂云。释迦老子道。吾有正法眼藏涅盘妙心。分付摩诃大迦叶。恁么说话。大似傍若无人。岂不见。陈操尚书。一日访资福。福见来。以手画一圆相。尚书云。弟子恁么来。早是不着便那堪更画圆相。资福便归方丈闭却门。后来雪窦道。尚书祇具一只眼。真如喆和尚云。资福虽是本分钳锤。争柰尚书是煅了底精金。师云。虽然如是若到天童门下未放过在。当时待尚书道弟子恁么来。早是不着便。那堪更画圆相。天童则大开东阁。明窗下如法安排。何故。门内有君子门外君子至。
　　上堂。良工未出。玉石不分。巧冶无人。金沙混杂。纵使无师自悟。向天童门下。何啻朝打三千。暮打八百。蓦拈拄杖云。唤作拄杖。玉石不分不唤作拄杖。金沙混杂。其间一个半个。善别端由。管取平步青云。苟或未然。以拄杖卓一卓云。急着眼看。
　　上堂。举慈明示众云。一切贤圣皆以无为法。而有差别。前是案山后是主山。且道无为法在什么处。良久云。向下文长付在来日。师云。天童也着一只眼。一切贤圣皆以无为法而有差别。东弗于逮。西瞿耶尼。南赡部洲。北郁单越。到处去来。不如在此。
　　刘氏请上堂云。四月初八佛生日。天下丛林皆浴佛。佛身充满太虚空。何处更有虚空觅。见前僧俗等。金躯长短方圆。皆显赫放光动地。二六时从本至今无间隔。今有檀越女弟子刘氏。同男王承直。旷大劫来植善根。所行真实如菩萨。当知功德福无涯。回向癸未诞生日。唯愿岁君向此诚。诸天星曜同昭格。资持刘氏从此去。寿同赵州百二十。更祈不尽大功勋。保男察判官崇极。子子孙孙福禄昌。无量福田咸并集。此月十四往临安。龙天当护为般挈。三江九堰聪明神。稽首归依助英杰。全家既达九重城。母子忻欢仰天力。
　　举杰首座立僧上堂云。一棒一条痕。一掴一手血。临济老瞎驴。至今犹未瞥。须弥顶上浪拍天。大洋海水无一滴。伟哉本色人。顶门亚三只。辨龙蛇百草头。擒虎兕一毫力。穿大地人鼻孔。坐断衲僧摇舌。虽然犹未拨动向上一窍在。且作么是向上一窍。问取堂中首座杰。
　　上堂。五月五日端午节。天童为汝开真诀。驱释迦逐弥勒。佛病祖病毛病顿清凉。魍魉邪神俱殄灭。相从唯喜。本色人非我同流谁与别。拄杖子非列挈公心一字更无说。千古万古休饶舌。
　　上堂。举怀禅师云。青萝夤缘直上寒松之顶。白云澹泞出没太虚之中。南山起云。北山下雨。会么。甜瓜彻蒂甜。苦瓠连根苦。师云。天童也下一着。青萝夤缘直上寒松之顶。白云澹泞出没太虚之中。狗子尾巴书梵字。野狐窟宅梵王宫。

　　应庵和尚小参

　　　　住湖州显忠资福禅寺门人(守诠)等编
　　广德军赵中大。施法衣请小参。僧问判府中大所施法衣。弥勒千尺之躯。披来不短。释迦丈六金身。搭来不长。和尚用之。恰恰相称。未审此意如何。师云。逼塞虚空。进云。恁么则盖覆大千去也。师云。天上天下。进云。直得竖穷三际横亘十方。师云。一句道着。进云。者一句甚处得来。师云。者一句也无来处。进云。只如韩文公。问大颠和尚。弟子公务事繁。佛法省要处。乞师一言。大颠默然。意旨如何　师云。斩钉截铁。进云。只如侍者敲禅床三下。大颠云。作什么。者云。先以定动后以智拔。文公忽然大悟又作么生。师云。入地狱如箭。进云。和尚门风高峻。弟子向侍者边得个入处。还契大颠也无。师云。家丑莫外扬。进云。青山不锁长飞势。沧海合知来处高。师云。无钱沽酒。僧礼拜。师云。何不进语　师乃举。教中道。若以色见我以音声求我。是人行邪道。不能见如来。乃喝一喝云。诸人还闻么。要且不是声。提起袈裟角云。诸人还见么。要且不是色。既不向声色上辨向什么处见如来。若道二六时中一动一静一语一默。折旋俯仰处见如来。即是认贼为子。若道不向二六时中动静语默折旋俯仰处辨。正是痴狂外边走。到者里若是明眼汉。瞒它一点不得。岂不见本仁和尚道。寻常不欲向声前句后。鼓弄人家男女。要且声不是声。色不是色。时有僧出问。如何是声不是声。仁云。唤作色得么。曰如何是色不是色。仁云。唤作声得么。且道为你说答你话。若辨得出。於佛法中。不妨有个入处。雪窦拈云。本仁也甚奇怪。要且贪观天上。既非声前句后。从什么处入师拈云。雪窦到者里。尽其神通。无插手处。只如道既非声前句后。从什么处入。往往十个有五双蹉过。还知荐福落处么。一箭落双雕。了智上人。远自广德。持判府中大回施俸资。特就今辰斋僧。营办种种佛事。及舍法衣一顶。与山僧受用。乃命小参。举扬正法眼藏涅盘妙心。集此无涯上善。并用祝陪台算。并诸宝眷。福寿延鸿。不尽功德。四恩总报。三有齐资。法界有情。同圆种智。判府中大虽未参识。窃闻深知有此一段大事。虽相去千有余里。而未尝隔一丝毫许。正所谓千里同风也。既作宗门外护。而又於此道不倦。信知於过去无量尘沙劫中。熏习得熟才出头来。一拨便转。岂在忉忉也。然做工夫。别无佗术。只要有大信根具大种智。知有此事。於二六时中。行住坐卧处。切切提撕。看是什么道理。但恁么推来推去。推到无依倚处。蓦地撞着。更不费丝毫气力。便是从娘肚里出来底未尝别有一物与你也。与它从上佛祖。同一受用。正如斩一綟丝。一斩一切斩。如染一綟丝。一染一切染。前后际断。三祇劫空。觅其虚空。了不可得。全体是个金刚正体。了无出没。在诸佛分上。不曾添一丝毫。在凡夫身中。不曾减一丝毫。如水洗水。似金博金。有时拈一茎草。作丈六金身。有时将丈六金身。作一茎草。擒纵自在。杀活自由。者个话头。乃从灵山会上。黄面老子处来。佛佛祖祖。以心契心。至於今日。未尝有一丝毫许错悞。谓之正法眼藏涅盘妙心。未有天地。未有日月。未有人伦已前。此心亦逼塞虚空。逮乎天地既分。有日月人伦。此心亦逼塞虚空。所以道生也恁么。死也恁么。要且生死笼罩它不得。何故为它着着有出身之路。不见教中道。若在长者。长者中尊为说胜法。若在居士。居士中尊。断其贪着。若在剎利。剎利中尊。教以忍辱。若在婆罗门。婆罗门中尊。除其我慢。若在大臣。大臣中尊。教以正法。若在王子。王子中尊。示以忠孝。若在内宫内宫中尊。化正宫女。若在庶民。庶民中尊。令兴福力。若在梵天。梵天中尊。诲以胜慧。若在帝释帝释中尊。示现无常。若在护世。护世中尊。护诸众生。此盖从清净微妙根本智中。广发如是胜妙方便大解脱门。又谓之金刚正体。又谓之顶王三昧。又谓之。浮幢王剎海。又谓之第一义。至於杨岐和尚。以金刚圈栗棘蓬。揭示学者。洞明少室直指之由。其变通逸格超量。得大自在。与一切人抽钉拔楔。解粘去缚。令各各自证。透顶透底。要且不可以心知。不可以识。识长沙和尚道。我若举扬宗教。法堂前草深一丈。事不获已。所以向诸人道。尽十方世界是沙门眼。尽十方世界是沙门全身。尽十方世界是自己光明。尽十方世界。在自己光明里。尽十方世界无一人不是自己。我常向诸人道。三世诸佛。共尽法界众生。是摩诃般若光。光未发时。汝等诸人。向什么处委。光未发时。尚无佛无众生消息。既无佛无众生消息。且道大地山河。日月星辰。人畜草芥。纤洪长短。从什么处得来。还知落处么。天上有星皆拱北。人间无水不朝东。
　　檀越散藏经请小参云。释迦老子道。始从鹿野苑。终至跋提河。於是二中间。未尝说一字。祇如一大藏教。从甚处。得来这里若觑得彻去。便知释迦老子落处。既知落处。便具看经眼目。岂不见。昔有一婆子。请赵州看经。州绕禅床一匝。婆云。此来请和尚看全藏。如何祇转半藏。如此看经。忒煞省力。更不用锤锺击磬。歌赞佛乘。五千余轴。不在弹指顷。一切了毕。须是恁么看经始得。若肚里着个元字脚。便被黑豆子换却眼睛了也。更随人舌头转。一藏半藏。有甚了期。大丈夫汉。直须一刀两段。方知一句一偈一文一义。无不从自己胸中流出。盖天盖地。至於折旋俯仰。动作施为。皆是如来清净妙轮。转辘辘地。所以道。从无住本立一切法。昔有僧见老宿看经次。乃问。如何是看经眼。老宿竖起拳头看佗用处。不妨崄峻。且如何领会。若唤作看经眼。又是拳头。若唤作拳头。又失却看经眼。到这里。不假三寸舌。辨明得出。方信道终日着衣。未尝挂一缕丝。终日吃饭。未尝咬破一粒米。终日看经。不曾道着个元字脚。如是则不唯看经眼目分明。至於所获利益不可思议。其或未然报恩更为诸人下个切脚。毗卢遮那清净海充满三千与大千。
　　虞七员外请小参。僧问。道高龙虎伏。德重鬼神钦。常年无此事。今夏有知音。正恁么时如何。师云。知音知后更谁知。僧云。这知音还是王老师向上事也无。师云。唤作向上事也得。僧云。恁么则向上向下。总由和尚去也。师云。老僧从来不曾脱空。僧云祇如大尽三十日。小尽二十九。岂不是脱空。师云汝还脱得也未。僧云。从朝至暮。不曾动着舌头。师云。未见脱空在。又僧问。国清炙茄。光孝煎茄。是同是别。师云。饱便休。僧云至道无难唯嫌拣择。师云自领出去　师乃云。是真精进。是名真法供养如来。尔时灵山一会俨然未散。岂不是今日恁么时节。虽然不言我家醋淡。盖为天人各有一坐具地。侵佗一丝毫也不得光孝恁么提唱。须是个人始得。还有独脱底么。出来与光孝相见。其或未然。是法住法位。世间相常住。复云。老僧自到光孝首荷七员外令合。喜道人令嗣祖道昆仲。举家学般若眷属。无不戮力外护。自非夙昔有大因缘安能若是耶。然而与人相聚。莫非身心真实。心若真实。至於动转施为。行住坐卧。一语一默。无不真实。岂不见古人道。祇个心心心是佛。十方世界最灵物。纵横妙用可怜生。一切不如心真实。所以山河大地。日月星辰。人畜草芥。皆依真实而现相好。然真实之义。即是从上佛祖清净大解脱门。祇看当人各各所行如何。其间一生为善者。至於多生为善者。无量劫来为善者。其殊胜果报。历历现前。苟为不善者。其不善境界。亦常历历现前。信之。善恶报应。毫发无差。且如衲僧家。亲近善知识。悠久办一片真实身心。穷己躬大事。无有不成办底道理。是故从上佛祖。天下老和尚。无不以真实显示。岂不见。疎山矮师叔在沩山会下。闻示众云。行脚高士。直须向声色里睡眠。声色里坐卧始得。是时踈山出问云。如何是不落声色句。沩山竖起拂子。踈山云。此是落声色句。沩山便归方丈。踈山不契。遂辞香严。严云。何不且住。踈云。某甲与和尚无缘。严云。有何因缘不契。试举看。踈山遂举前话。严云。某甲有个语。踈云。道什么严云。言发非声色前不物。踈云。元来此中有人。乃嘱香严云。师兄向后有住处。某甲却来相见。诸人要识言发非声色前不物么。便是释迦老子道。一人发真归源。十方虚空悉皆消殒底。萤火之光也然踈山痒处既被香严抓着。岂止沩山检点。千古之下。具大眼目尊宿皆不放过。沩山至晚。乃问香严。问声色话底。矮阇梨在么。严云。已去也。沩山云。向子道什么。严云。某甲亦曾对佗来沩云。试举看。严云。言发非声。色前不物。沩云。佗道什么。严云。佗深肯之。沩山失笑云。我将谓这矮子有长处。元来祇在这里。看沩山下这一着。不妨惊天动地。惜乎土旷人稀。沩山又云。此子向去设有住处。近山无柴烧。近水无水吃。烂泥里有刺。然古人之言。必不妄矣。在今天下。讨一个言发非声色。前不物底。正如掘地觅天。何况要会沩山说话。不言可知矣。虽然切忌钻龟打瓦。大底宗师据曲录床。不是细事。山野自出世来。随所住处。非不为兄弟激扬此事。然未尝动着个一着子。顷住荐福。偶然二三百衲子相聚。因而略露锋铓。遂惹起无限风波。自后一向随宜施设。终不将真珠作豌豆粜却也。古人有见贤思齐之说。在今日。去圣时遥。邪师过谬非众生咎。是佗本色道流。做工夫底。祇向脚跟下推究。推来推去蓦然推彻。岂不是大力量人。苟推未彻。语意活脱。终不为闲言市语。魍魉魑魅语。邪师印证语。有个见处语。知是般事语。硬配在生灭断常坑子里。所谓善知识者。是大因缘。老僧行脚。走遍江西湖南。及乎到圆悟师翁炉鞴中。更开口不得。正如就地弹雀相似。是佗为人。不妄下手。至下手时。峻峭无道理与人凑泊。后到先师处。稍知触净。方见圆悟师翁说话分晓。盖尊宿为人。古今难得其人。是佗本分手段逈别。比其和泥合水阿师。岂可同日而语耶。昔高安白水仁禅师示众云。寻常不欲向声前句后。鼓弄人家男女。何故。且声不是声。色不是色。时有僧问。如何是声不是声。仁云。唤作色得么。僧云。如何是色不是色。仁云。唤作声得么。僧礼拜。仁云。且道为你说答你话。若向这里见得。沩山道这矮子将谓别有长处。元来祇在这里。个些子明白。便见得白水仁禅师道。且道。为你说答你话。无不透顶透底。伶利汉。闻恁么举。岂止醍醐灌顶。苟或未然。参须实参。悟须实悟。阎罗大王。不怕多语。久立。
　　檀越张子明装佛庆忏请小参。示众云。如来密语。初不覆藏。觌体无私。当阳显示。祇如一大藏教从甚处得来。非顶门具眼。肘后有符。又安能洞明这一着子。祇今坐立俨然。各各顶天立地。含齿戴发。且作么生。说个。初不覆藏底道理。莫是一动一静。告往知来是么。莫是折旋俯仰。周徧一切处是么。莫是一语一默坐卧谈笑是么。若把这个。作不覆藏底。无异吹毛觅缝拨火。求沤。殊不知。正是业识忙忙。无本可据。岂不见长沙和尚道。学道之人不识真。祇为从前认识神。无量劫来生死本。痴人唤作本来人。是佗古人。见得如来密语彻底无疑。等闲拈一机示一境。无不透顶透底。终不向梦幻壳子里颠倒。肉团心识上捏怪也。又有僧问古德。学人有一问。在和尚处时如何。古德云。设有也斩为三段。看佗得底人。趯出来不妨烜赫。何尝有一丝头许。与学者作道理。直是乾嚗嚗地。如一座须弥山相似。世间一切逆顺境界。摇撼不动。善恶因缘。笼罩无门。岂不是大丈夫。格外道人也。敢问诸人。祇如释迦老子。未入母胎时。三十二相。八十种好。又向什么处塑装。这里见得彻去。便见得大心檀越张子明。同妻赵氏。装严释迦老子。最初一念起处。祇如子明未起装严最初一念释迦老子。又在甚处。切忌向梦幻壳子里颠倒肉团心识上捏怪到这里莫问释迦老子如之若何。但直下了却最初一念此念若了。未入母胎底也不是。入母胎后也不是从母胎出底也不是塑底也不是装底也不是最初一念也不是。了却最初一念也不是。然后张子明。与妻赵氏。男宗朝。举家眷等。却有与释迦老子相见分既是从头俱不是了又向什么处相见。还委悉么。将此身心奉尘剎。是则名为报佛。恩喝一喝。下座。
　　小参罢。复举茗溪示众云。吾有大病。非世所医。看佗古人吐露个消息。不妨烜赫。其实无它。祇是踏着向上关捩子。拈出来。便该天括地。近傍不得。是佗往日有知音。后来僧持问曹山。未审是什么病。山知佗落处。便道攒簇不得底病。这个便是知音也。岂似而今无地头。恣意乱道。才见人问未审是什么病。便打入葛藤窠里。恰如拽锯相似。你拖去。我又拽来。几时得歇。於本参中。有甚么交涉。这般病诸人皆有之。祇是不会病。灼然攒簇不得。既不会病。变成毛病去既成毛病。祇是业识忙忙。无本可据。到年穷岁尽。总无得力处。岂不哀。哉若踏着攒簇不得底病。便有超生离死之由。这僧又问。一切众生。还有此病也无。山云。有。僧云既有。因什么不病。山云。众生若病。即非众生。者僧也会推勘。又问曹山和尚还有此病也无。山云。老僧正觅起处不得。不妨崄峻。这一句子难道。非曹山如何启口虽然正觅起处不得。诸方具正知正见者。其护惜珍育。为出世妙诀。不肯容易发露与人。若向荐福门下。正是大病。谓之贴肉汗衫。谓之解脱深坑。又谓之死水。又谓之墨汁又谓之明白。你诸人。若病到觅起处不得。但来问荐福当为显示。诸方柰你何不得。何故。盖正坐此病。这僧又问。一切诸佛还有此病也无。山云。有僧云为什么不病。山云为伊惺惺此老人是曹洞正传。有回互傍参不犯底手段。临机八面得大自在。岂守窠臼。瞎学者眼。诸道流。既来此间相聚。二六时中。急着精彩。时不待人。儒者尚云。朝闻道夕死可矣况衲子乎。

　　传法寺智都僧正请鸣锺

　　师示众云。顽铜钝铁美玉精金大冶红炉一模铸就不假毗沙门天王神力。岂从须弥顶[宁*页]上持来。器重千钧。楼高百尺。启圆通三昧。发清净妙音。直须眼处。承当莫向耳边领略。镬汤炉炭不用吹而自灭。刀山剑树何待喝而后摧。昏梦顿除。沉迷了悟。万象森罗俱作舞。大千沙界一时闻大众。且道末上一槌。落在什么处。劫石有消日。洪音无尽时。

　　应庵和尚语录卷第六
　　应庵和尚语录卷第七

　　　　嗣法门人　(守诠)　等编

　　法语上
　　示徽禅人

　　达磨西来。直指人心。见性成佛。不妨直截省要。正眼看来已是七错八错了也。事不获已且作死马医。祇者直指底心。便是黄面老子四十九年横说竖说不着处。至精至妙。罕有达此正脉者。此心传授不得。唯自证自悟到无迷悟处。祇是平常着衣吃饭。更无许多玄解义路贯塞胸次。荡荡地闲闲地。祖师道一种平怀泯然自尽。方得大受用。至於临生死之际。湛然凝寂更无毫发走作。祇恁么地如一坐须弥山相似。岂不要哉。近年来参学兄弟虽号行脚恰如冷水浇石一般。到所在挂搭。祇是妄想记忆。诤胜负以当平生。真可怜悯。若是正因行脚人终不恁么地。看佗从上古圣挟复子出丛林入保社。亲近真正善知识十年二十年。退步就己。寒灰枯木密密地究竟根蒂下一些子。要着实处。方可随缘任运。名为了事衲僧。行脚高人。若心地不洞明。如何歇得十二时中起心动念。匝匝地如千波万浪相似。如何消融得去。到这里若无透脱处。祇是一个无所知盗常住饭劫贼。临济和尚谓之秃兵是也。劫来劫去。劫得浑身赤骨聿地。忽然缘谢。所有平生机智聪慧。向眼光落时一点也用不着。设使累生作得恒沙功业。愈无超生死之期。祇得人天福报。报尽依旧无出头处。若要穷虚空劫尽未来际。受用不尽。须是直下心空。既未能彻证此道。当须禀大宿誓。择本分宗师。放下复子尽此一报身穷究此公案。无有不契证者。第恐如存若亡。口头虽说参禅。肚里全不肯做。若此不如归一头存诚看教。作白净业将来不失人身。古德云。说得一丈。不如行得一寸是也。且如今列剎相望。呼为善知识传直指底心宗。毕竟此心如何传。是何形状。近来出一等魔。教中谓之恶友。各说异解以为利人或者指示教人休去歇去都莫思量。才起动念。速为除去。或者教人一向无事。香不烧拜不礼。或者一向令人理会古今去。恰如个杜撰座主。或者将从上老宿赤心提持处。谓之建立门庭。或者见学家来室中下得一转语相似。打半日又问一句。学者又进语。合得佗着。便谓此兄弟有个入头处。且道此几等利人。还契得直指心么。灼然是无星子交涉。所以佛鉴和尚道今之善知识多是曲指人心说性成佛此之是也。临济正脉自百丈於马师喝下递代至今。非但契证诸大祖师命根。亦乃彻证不可说不可说百千万亿阿僧祇佛祖命脉。丝发不差。百丈得黄蘗。黄蘗得临济。临济付三圣。乃云谁知吾正法眼藏向这瞎驴边灭却。祇这个说话若见得彻去何更有临济宗耶。德徽上人以道义相从。颇追古风不倦穷究衲衣下事。诚谓之不虚行脚也。若要易会。祇向十二时中起心动念处。但即此动念直下顿豁。了不可得如大虚空。亦无虚空形段。表里一如智境双泯玄解俱亡。三际平等。到此田地谓之绝学无为闲道人也。更须知有五祖道底始得。上人既炷香诚恳。因书以付其行。绍兴十一年八月望日。

　　示希禅人

　　古来老知识发心行脚时为生死二字不破。动余万里寻真善知识决择此事。十年二十年废却世间一切闲杂骨董念兹在兹。未尝片时不在里许。尚恐走作不得此事成辨。长庆和尚在雪峰玄沙往来二十年坐破蒲团六七个。岂不是大根器尚不能彻证。盖古人参学不肯小小了却。直是今生参不得便休。终不敢取次承当。嗟呼深不容易也。一日见卷帘豁然漆桶破。命根嚗地断。便说个颂子。也大差也大差。卷起帘来见天下。有人问我解何宗。拈起拂子劈口打。此便是达磨直指底心。更无秋毫许领览悟解。方可为佛种草也。
　　每见今时兄弟做工夫。不在沉掉处。便在惺惺处坐地。中其沉掉则犹若醉酒之人行於长途也。饮其惺惺则闻见逸於心腑以为究竟法也。但舍二岐而致之一处。常尔提撕。豁然彻去。不是分外事。
　　近日丛林有一等参学者。不自去真实履践己躬。坚爱宗师说禅病。禅又何尝有病来。祇为胡乱领览。强记为谛实。於本参学中实无得力处。所以宗师家用一些子本分草料。谓之解黏去缚。令学者知非。而反食宗师说病之语。益於胸次以为究竟法。深可怜悯也。如今若要此事易办。但念念无杂。纯一真实久久自然彻法源底也。

　　示国清初化主

　　古来道流痛念死生未明。立大志如金石。放复着处所。求真正善知识决择父母未生前一段大事。岂肯容易哉动经二三十年灰却攀缘灭却意想。孜孜冷地里一朝豁然漆桶堕。丧却眼前光影。应是从前祭鬼家具。依草附木神祇一切氷消瓦解。全是自己本地风光。如倚天长剑谁敢正眼觑着。觑着即瞎却。所以临济入门便喝。德山入门便棒。鲁祖见僧面壁。俱胝见僧竖指。至於从上若佛若祖天下有眼底老和尚。全以本分草料觌面提持如断命刀子相似。若是识痛痒汉便知落处。其如皮下无血眼里无珠底。且留待弥勒下生为佗说破。

　　示湛禅人

　　明果门下无禅可说无道可传。祇有一口剑。不问佛来祖来圣来凡来拈起便斩。若解向剑刃下翻得身底。一任出一丛林入一保社。把禅床上老汉与一拶。若见口里水漉漉地。腰包便行。岂不快哉。若也未能彻证扶荷。也不得草草。深宜子细。神鼎諲和尚道参须实参悟须实悟阎罗大王不怕多语也。
　　不负平生行脚初志。尽此报身靠却本色人一二十年间。忽然遭佗毒手。顶门裂眼睛落光影尽伎俩除。活鱍鱍地咤咤呀呀如师子王。去住自由哮吼自在。岂不是大丈夫意气。做大丈夫事业。方谓之出群英特之士也。
　　白云端和尚道悟了须遇人始得。若不遇人祇是一个无尾巴猢狲才。弄出人便笑。深信此道者万中无一。诚可怜悯。

　　示清禅人洎出队兄弟

　　黄面老子未出母胎时。便用一条断贯索穿天下人鼻孔及乎出头也用者索子。四十九年口吧吧地也祇用者索子。又道四十九年未尝道着一字也只用者索子。末后拈花迦叶微笑以正法眼藏分付摩诃大迦叶也祇用者索子。列派已来迄至于今烹佛炼祖也祗用者索子。近日者索子看看无人解拈动。设有解拈动恰如深夜伸手捉物。虽执其物知它是青黄赤白长短大小初不分晓。何故盖为来处不谛当。遂致瞒瞒顸顸。若来处谛当便见三世诸佛说梦六代祖师说梦天下老和尚说梦。梦见黄面老失却断贯索子。既失却了且道汝诸人将什么受用。者些子如缦天铁网相似。透得过者八面通途。透不过者且向诸上人手中乞命。

　　示崇侍者开元和尚语录

　　祖师西来直指人心见性成佛。向衲僧门下恰似掘地活埋人也。事不获已且作死马医。说个佛说个祖说个心说个性。如将蜜果换苦葫芦之说也。若是大丈夫汉一刀两段。退步就己。向一念未生已前豁然觑透本来面目。洞明十虚。廓彻无间。便与释迦老子不别。谓之顶王三昧。谓之烈焰聚。谓之金刚王宝剑。谓之踞地师子。谓之涂毒鼓。谓之种种名。当恁么时谁为生死。谁为去来。谁为善恶。谁为逆顺。谁为是非。谁为天堂地狱。谁为四生六道。尽大地是个解脱门。全体是个无位真人受用物。岂不见临济和尚道赤肉团上有一无位真人。常在汝等诸人面门出入。未证据者看看。时有僧出。临济下禅床栏胸擒住云速道速道。僧拟议。济托开云无位真人是什么乾屎橛。此便是达磨源流也。临济得此三昧。如大云雨如百千万雷。变通逸格。其唱愈高。三圣得此三昧。其和愈峻。至於兴化南院首山风穴汾阳慈明杨岐白云东山圜悟。皆得临济正裔。见彻本心。妙其三昧。诚谓教外别传直指之要不辜也。此庵老人始发大志游方。首造蒋山谒圜悟禅师契此三昧。深藏众底二十余年。未有明辨得出者。盖其平生彻证超出过量。履践稳密。未易一言半句急於人知也。绍兴四五年间。此三昧败露。光明烛世。如大日轮升太虚空。有眼者见其光明清净无坏无杂。山河大地依此光明发生万物。日月星辰依此光明炳曜痴昧。地狱天堂依此光明而住善恶。一切群动依此光明头出头没。衲僧依此光明启大炉鞴提弈。世钳锤碎圣凡窠窟断佛祖命根。命根若断。觅其光明来处了不可得。盘山和尚道心月孤圆光吞万像光非照境境亦非存。光境俱亡复是何物。云门和尚道尽大地是光唤什么作自己。若识得光去。境亦不可得有什么屎光境。光境既不可得复是何物。学道流向个里如何支准。若是打破漆桶底汉。便知二老落处。既知二老落处。且道在光明里不在光明里。若道在光明里。云门又道有什么屎光境。若道不在光明里。盘山又道光吞万像。所以道打破漆桶后。须是遇人始得。若不遇人到个里失却透关眼。若是打破漆桶。曾经本色宗匠炉鞴中出来。如百炼真金。如猛虎插翼。如金翅吞龙。方谓之真法王种草也。

　　示通修造

　　昔大隋和尚参七十余员善知识。具大眼目祇一二而已。其佗皆具正知见。香林见云门十八年作侍者。凡一言半句录於纸衣下。举此两端深知古人为法诚切。到透处烜赫。逈出罗笼机关表里情解之外。所谓师子王不妄哮吼也。近世宗门淡薄病在於何。病在当人不自信处。且此病从何而起。盖从因地不正而起。因地既不正虽致身丛林。视丛林犹驿舍。虽说参禅闻禅。似鸭听雷。举此两端亦见今人与古人相违也。其间设有因邪打正方知佛祖深恩难报。则知二大宗师不诬矣。

　　示璋供头

　　本色道流。夙有般若种智。才出头来。其气槩劲直。於最初一步卓然超绝与泛泛者不同。盖末上亲近真正宗匠。至於一言半句。终不妄诞。然此一段事。初非明悟知见可拟。又岂是世智辩聪而能彷佛者哉。是故罗山云。上士脚才跨门。便知宗旨。犹怕绳床上老汉瞌睡。更回头与一探。若是作家。暂挂瓶盂。亦恐绳床上老汉。瞌睡未醒。口里水漉漉地。不是泊船处。便去俗人家寄宿去。看佗透底人。蓦露个消息。直使天下衲僧。无丝头许凑泊。亦不令守住。无凑泊蹊径。所谓驱耕夺食手段。诚间世而出。又安可与时辈和泥合水瞎学者眼耶。

　　示圆锺头

　　释迦老子已前。曹溪大鉴之后。诸大老宿已来。的的相承。密密符契。亦不出乎当人。二六时中。一动一静。一语一默之间。果能不昧初志。於此直下顿见本地风光。则与从上佛祖把手共行。同一受用。提持千圣。近傍不得底。万灵景仰。无门处。顶[宁*页]上一着子。不独与一切人。解黏去缚。至於四生九有三途六趣。俾各彻证根本。个个洞明。正知正见。岂不是大丈夫成就大丈夫事。临济道我二十年前。在黄蘗先师处。三度问佛法的的大意。三度被打。如蒿枝拂相似。如今更思一顿吃。谁为下手。时有僧出云。某甲下手。临济拈拄杖度与。其僧拟接。临济便打。看佗显示此个大法。不妨超宗异目。岂似而今依草附木之辈恣纵。无主孤魂。坐在第八识里。团量佗向上人。大机大用。正如萤火烧须弥山之说。归宗年来寂寞太甚。也思得六十棒吃。谁为下手。忽然圆上座出来道法圆下手。祇向伊道待你铸锺了则分付拄杖子。

　　示章修造

　　佛眼叔祖初领淮右龙门。残僧破屋而已。不逾年天下英特之士屦满矣。未及数稔一寺鼎新。於是东山之道。大振天下。建炎末。绍兴初。兵火民物。糜灭几尽。独龙门存焉。盖此老人。般若智胜。行愿宏博。而世数岂能动毫芒耶。昔尝示徒云。你为我修造。我为你说禅。我将金弹子。博你泥弹子。好言语。理上也透。事上也透。所谓理事融彻。会尽诸法无生。虽不呵佛骂祖。佛祖安能迹其前。虽不行棒行喝。棒喝安敢措其用。当知佛眼叔祖之道。太虚空不可等量。玄妙泯默。岂可图度哉。是故参学人。若觑得泥弹子透。便知金弹子落处。若觑得金弹子透。便知泥弹子落处。者个临济吹毛剑。若善操持。大功不宰。傥或踌躇。未免自伤己命。

　　示政化士

　　岩头和尚道。大凡唱教。须从无欲中。流出三句。祇是理论。咬去咬住。欲去不去。欲住不住。或时一向不去。或时一向不住。诚哉是言也。从上具大眼目宗师。皆得个些子说话。所以掀天动地。孤峻处凑泊佗不得。平实处扪摸佗不着。逆顺中觑佗不见。谓之衲僧巴鼻。圆悟师翁。凡示学者曰。我有一句到你。老僧自着吃棒。若无一句到你。你便自陷地狱。看佗得个些子说话底事分。正如金翅擘海。直取龙吞。无异也。又道。夫为善知识。据曲录床。若无擒虎兕。辨龙蛇眼。未免被觉者吞却。己谓宗门祇如是也。岂不见明招到泉州坦长老处。坦云。夫参学一人所在亦须到。半人所在亦须倒。明招便问。一人所在即不问。如何是半人所在。坦无语。后却令小师问。明招云。你欲识半人所在么也。祇是个弄泥团汉。归宗将谓明招。曾见作家来。必有惊人之句。如何却作野犴鸣。且道节角在什么处。

　　示茂先二化士

　　一大藏教。且不是黄面老人说底。直指人心。且不是达磨大师传底。祇者两着。殃害天下衲子。求生不得生。求死不得死。正拟议间。蓦地被人推转。一刀两段。血溅梵天。向归宗门下。犹是掇洗脚水底汉。未曾梦见我先祖意旨在。岂不见临济在黄蘗问佛法的的大意三度被打六十拄杖。兴化久参临济末后见大觉至脱衲衣处忽然大悟。亲见临济在黄蘗吃棒底意旨。欲绍此个门风初无佗术别没聱讹。一味硬却脊梁竖。教透去则尽大地人性命祇把断贯索穿却。更无一个漏网底。岂不是大丈夫汉成大丈夫事也。

　　示鉴化士

　　丛林英俊之士气宇不群。凡所至处终不妄通消息设吐露一言半句必有来由。虽有未彻底领略却受人整顿。盖智识精明使其然也。唯是拍盲者。不问是不是。祇信彩撒将去。贵人说伊会祇对。不知正是折本经纪也。仰山在百丈时口吧吧地。丈云汝佗后遇人在。后到沩山山云子在百丈问一答十是否仰云。不敢山云佛法向上道将一句来仰山拟开口被喝出。如是三问三拟答皆遭喝出。仰山低头垂泪云先师向我道佗后遇人。今日便是也。从此发心入山看牛三年。一日沩山入山见在树下坐禅。以拄杖点背一下仰山回首。沩山云寂子道得也未。仰云。虽道不得要且不借别人口。沩山云子会也。所谓动弦别曲叶落知秋。至於临济在黄蘗处三遭痛棒。后来出世示众云我当时在先师处吃棒如蒿枝拂相似。凡养子要如二大老始可起宗也。祇如临济仰山悟去成得什么边事。若检点得出许你入阿字法门。

　　示感化士

　　道人之心其直如弦。在在处处若倚天长剑。世间富贵骄奢五欲八风入作无门。名利是非四生九有笼罩不住。得到这田地便是取黄面老子命根时节也。岂祇一生两生坚劲行愿所致。乃是积劫熏炼种智纯熟。至於历诸勤苦。然后乃可引跂大方超然独步者也。古云无一法从懈怠懒惰中生。又云久受勤苦乃可得成。此真实语。不诳语。不妄语也。果一旦透去。千人万人罗笼不住。呼唤不回。它时异日孤峰顶上呵佛骂祖则不忝矣。岂可饱食终日。成群作队。说黄道黑。略无少念回光反照。我今此身四大。所谓发毛爪齿皮肉筋骨髓脑垢色皆归於地。涕唾脓血津液涎沫大小便利皆归於水。暖气归火。动转归风。四大各离。今者妄身当在何处。个里急着精。彩若作地水火风商量。释迦老子尽尘沙劫无出头分。不作地水火风商量。如将鱼目而比明珠。二途不涉。无异画饼充饥。三十棒归宗自吃不干诸方事。

　　示禧庄主

　　顶门一机千圣罔措。思而知第二头。不思而知第三首。要在当人直截荷负。卸却从前学解明昧两岐。到净裸裸处。更须转向那边。见佛杀佛。见祖杀祖。向衲僧门下犹是奴儿婢子边事。大丈夫汉。莫向禅床角老和尚口边觅禅觅道觅玄觅妙。[祝/土]向臭皮袋里。为究竟法。不亦谬乎。睦州凡见僧云。见成公案放你三十棒。俱胝见僧竖指。秘魔见僧擎杈。至於玄沙未彻。从上诸宿德无不的的痛处提持。如大火聚孰敢近傍。近傍则燎却面门。又如金翅擘海直取龙吞更无回互。有如是气槩。具如是英特。方可称为大丈夫事。莫祇守老鼠见解弄三寸光。巡门傍户。见人道好从之於好。见人道恶从之於恶。诚可怜悯。麻谷一日持锡至章敬绕禅床一匝振锡一下卓然而立。敬云是是。又持锡至南泉绕禅床一匝振锡一下卓然而立。泉云。不是不是。谷云章敬道是和尚为什么道不是。南泉云章敬是是汝不是此是风力所转终成败坏。参学人到此如何缁素。若善参详好恶自分耳。

　　示严教授宣教

　　达磨大师未离西土。已是七错八错。既把不定。遂航海游梁历魏。九年少林露个消息。谓之单传直指。其纳败愈甚。事不获已将错。就错以心契心。初无毫末许得底道理。所证祇证自本法。且如何说个本法。莫是以心契心为本法耶。以无所得心为本法耶。不是心不是佛不是物为本法耶。总恁么为本法耶。总不恁么为本法耶。若如此领略正如刻粪作栴檀形。尽未来际祗作屎臭气。纵饶辩似悬河机如掣电。也是掉棒打月。者些子须是悟底人方知落处。而今说个悟是治颠倒语。从上若佛若祖。观一切众为从无明流入颠倒。从颠倒流入诸趣。路头既错。改头换面造种种业。谓之从迷背悟。若夙植善根。从善知识言下心地开通。觑彻本来面目。便谓之返迷入悟。然而迷时又何尝减一丝头。悟时何尝添一丝头。迷时则迷悟底。悟时则悟迷底。迷悟既彻生死根断。直下如红炉上一点雪相似。佛也祖也凡也圣也逆也顺也好也恶也长也短也。至於得失是非俱着不得。於着不得处事事着得。譬如虚空具含众像。於诸境界无所分别。又如虚空普遍一切於诸国土平等随入。尘尘剎剎全是个大解脱门。佛法世法打成一片。便是从前未举意参禅时身心一般。肚里更无许多恶知恶解。所谓悟了还同未悟时是也。到此境界方谓之不疑之地。亦尝面谕不疑有两种。见彻本法到究竟大安乐处故是不言。尚恐坐着。有一般拍盲不疑。自谓从本无迷今亦无悟。及乎征诘无迷悟处又却去不得。岂不是拍盲不疑。此是焦谷败芽。断佛命根。出佛身血之辈。乌可与语哉。古来老尊宿穷究此一大事。不是容易直是子细。安似今时长老担夯得重。何谓如此。有般底得个见处了便休。更不就人决择。被人拈起一件物顿在面前分踈不下。便浑仑吞却。口头虽说不疑。肚里毕竟有块物不能消化。此便是生死根本也。有一般底得个见处。坐着见处。见地不脱。一向说玄说妙。广陈蹊径谓之为人。此便是丧达磨正宗魔子也。有一般底做工夫到个静处身心稍稍轻安。一向坐在无人之乡。见人说着好事便生烦恼。返言禅道本无所说。所以云门道一切处不明面前有物者是也。此病最苦。有一般底得个见处。荡荡地无佛无祖无诸圣。一向无将去。行盗行淫饮酒食肉。谓之无碍禅。此是地狱种子也。永嘉云豁达空拨因果莽莽荡荡招殃祸此之是也有一般底见处泯默无闻。一味噇却常住饭了。祇管死葛怛地守却被位。等个悟处。此便是深山大泽中一间破屋下泥团。谓之无转智大王。徒消信施耳。其实本分参学者初无许多栖泊处。渠自有超宗异目生涯。且如严阳尊者问赵州一物不将来时如何赵州云放下着。赵州知佗病正在这里。便与放出毒手去贴肉汗衫。非此手段不可救也。严阳尊者既不领略。又问既是一物不将来放下个什么赵州又对佗道放不下担取去。者一句子更是辛辣。过如吃痛棒。从上古尊宿履践此事。直是透到无秋毫子过患处。方敢据位为人师范。岂似今时衒声利辈。乱瞎人眼也。面谕。为人一着子须是自得之。古云得之於心应之於手。临机初不费丝毫气力。剔将出来活鱍鱍地。左之右之皆在吾网中。不可说这一个公案是为人处。那个公案不是为人处。切忌作此解。殊不知当台明镜妍丑自分耳。罗山老汉道我这里祇有一口剑。剑下有分身之意。亦有出身之路。从上老宿弄将出来。千差万别无不从脚跟下流出。变通逸格杀活自在。岩头道若论战也个个力在转处。岂不绰绰然有余裕哉。

　　示达化士

　　德山未遇人时。[祝/土]一肚皮葛藤。流入八万四千毛窍。化为精魅魍魉。各各放无量神通。及见龙潭一点也用不着。然后知非。乃云从今日去更不疑天下老和尚舌头也。信之此事。初不在聪慧多闻处。亦不在澄澄湛湛处。亦不在长坐不卧处。亦不在寂寂惺惺处。若是其中人动弦别曲叶落知秋。其如未能究竟。当如德山见龙潭一番子。方可入炉鞴受钳锤也。

　　应庵和尚语录卷第七
　　应庵和尚语录卷第八
　　法语中
　　示正首座往濠州干修造

　　本色道流参问祇要敌生死。终不向古今策子上讨诸方舌头边觅。唯是退步就己。冷地里根蒂下切切提撕。忽然手蹉脚跌纳败一场。便是生一参学事毕。於孤灯独照时始见有力。如一座须弥山。何处更有生死怕怖动摇去来底道理。死心和尚问鲁直。闻说公会禅。诸方皆许可。是否。鲁直拟议。死心云老僧有一问问你。它时后日彼此烧作一堆灰时如何。鲁直忙然。千千万万人向这里[跳-兆+孛]跳。祇是踏不着。且道誵讹在什么处。报恩一日问正首座烧作一堆灰时如何。正对曰恼乱春风卒未休佗如此祗对是会耶是不会耶。顶门具眼底试辨这汉看。

　　示范化士

　　西天四七唐土二三。无不以顶[宁*页]上一着直截显示。奈缘学者困於知解泥於见闻。坐在必死之地。不能洞明从上诸祖直截显示之由。所以古德道学道之人不识真祇为从前认识神无量劫来生死本痴人唤作本来人。看佗得底人等闲吐露一言半句。不妨超宗越格。便有直截荷负之量。堪为宗门苗裔。岂不是大丈夫特立种草也。南泉道王老师十八上便解做活计。赵州道我十八上便解破家散宅。丛林商量道念兹在兹谓之做活计。无佛无祖谓之破家散宅。若如此持论。其利固无。其害甚重。欲明二大老之意。待应庵三十年后换却骨头了与你说破。

　　示彭道清善友

　　治身之端正在己也。千里之步贵在初也。善此二者百千法门无量妙义毕矣。故谓之无尽藏三昧。又谓之虚空正体。又谓之常住不灭。在衲僧门下又且不然。眼观东南意在西北。不可以无心求不可以有心会。不可以语言造。不可以寂默通非大法洞达。岂能纵步千圣顶[宁*页]哉。

　　示宝道人

　　祖师巴鼻无一针头许。祇缘学道人亲近太切。所以不见。若要易明。但十二时中一切处放教无心去自然合道。道既合则内外中间了不可得。直下虚凝逈无依倚。古德所谓心心不触物步步无处所。看它向上人行处。又何尝有丝头取舍意路。与人凑泊。祇如德山。凡见僧入门。劈脊便棒。临济见僧劈面便喝。每以此显示学者。祇贵知归此间有等纰缪。强作主宰。无主孤魂。咸谓赤心片片。老婆心切。恩大难酬。且放过一着。将谓识痛痒。似此之类故多。不复尽举。并不知二老得力处。祇一味搏量恣情卜度。师与弟子[牙-(必-心)+?]相印证。不惟没溺自己。亦乃陵辱先宗。欲明二老人端倪。切忌狂狗趂块。

　　示忠首座

　　鹫岭拈花少林直指。至曹溪之后此道大振天下。皆英特俊流。克绍荷负非劣根躁进者而能操持也。大凡起宗之士。一动一静一语一默逈然殊绝。终不肯没溺死水中为究竟计。近年此道凋落愈甚。设有一个半个初诘之似彷佛。至下手时全无巴鼻。盖根本不脱。祇是学语之流也。看佗黄蘗临济兴化大觉南院风穴首山汾阳诸大老说底话。岂止一机一境为实法系缀来学。动是提向上钳锤。使从上佛祖按下云头知有向上事。安似而今青黄赤白之辈胡乱引人入草瞎却佗眼耶。是佗古人道悟了须是遇人始得。这个说话须是大法明底方知落处。若是徐六担板卒难凑泊。是故我辈沙门合行事。非世间心术而可拟量。又非寂然不动而能洞达。所以道寂是诳语是谤。向上更有事在。老僧口门窄不能为汝说得。学道流若不遇人如何有这个说话。既透得这个说话了。还识福州人吟雪诗么。

　　示徐国宝

　　少室门风无秋毫许。至承当时不道无。直是万中无一。设有一个半个多是栽培得底。临撒手时恰似落汤螃蟹一般。何缘如此。盖末上不遇人。明见自性不彻。遂致斯害也。万一宿植般若种智深厚。终不被邪师惑乱。而能亲近真正宗匠。决择死生大事。古德云参须实参悟须实悟。此之谓也。祇如六祖示明上座云。不思善不思恶正当恁么时那个是明上座本来面目。明言下领旨。却问六祖。上来密语密意外还别有意旨也无。六祖云我今与你说者却非密也。汝但返照自己本来面目密却在汝躬。看佗六祖揭示少室直指之要。何尝有秋毫许禅道佛法到人。唯直下挥金刚王宝剑。不独断明上座命根。至天下人命根悉皆瓦解氷消。岂不是大丈夫汉成就大丈夫事也。然大凡参学道人。第一不得记个元字脚子。此是入道要径。又道如经蛊毒之乡水也莫沾佗一滴。古人方便无出此也。从个里去以透脱生死为究竟。若别有道理别有方便。则真西天九十六种之数无疑耳。

　　示机化士

　　古德山未行脚时。眼空四海。英特之气逼人。及到南方首谒龙潭至吹纸烛处。漆桶子破。乃云从今日去更不疑天下人舌头。跂步大方无出此老性懆。向一槌下便透顶透底。与迦文老汉见处不别。岂不绰绰然有余裕哉。如是三十年。祇一条白棒佛来也打祖来也打。要且不是吹灭纸烛处道理。直是铁眼铜睛觑佗不破。所谓大丈夫事非将相之所能为。此之是也。大底参学人须具真正知见。然后可就炉鞴煅炼。尚恐禁当不得遂为退志。而况拍盲不知有者而可语乎。纵具正知见。不遇人犹为见刺所惑。不得自在。其病又莫大焉。大凡参学有地头人。多被此患搅炒脱不得便为渗漏。果有志与释迦老子作苗裔。切不可轻结里。决要洞达大法。则不堕邪师网中。乃第一人也。

　　示伟化士

　　真实参学衲子。二六时中卓卓地。六根门头裸裸地。应世间五欲八风摇撼不动。而见闻觉知笼罩不住。亦不舍见闻觉知而求一法。亦不即见闻觉知而求解脱。如是见彻。如是洞达。逈无依倚。超出圣凡情量亦不依住逈无依倚超出圣凡情量去处。名为出格道人。然后提金刚王宝剑。随所至处。见佛杀佛见祖杀祖见阿罗汉杀阿罗汉。所谓出佛身血破和合僧。似这般汉不必多。止得一个半个。足可绍续佛祖慧命。其临济正脉不患扫土。诚不虚来阎浮提打一遭。是故古德云。一等踏破草鞋。直须穿教透去。岂不是大丈夫汉说底话。焉似而今有般呆郎隈隈[毯-炎+崔][毯-炎+崔]弄尽鬼怪。更据曲录木床妄自尊大。又将从上一言半句妄行批判诳惑后昆造地狱业。是可怜悯。大凡参学。末上既非正因。至竟祇成废人。设若亲近宗师亦是沽名誉利。其脚跟下大事无因分晓。大事既不分晓则恶业因缘从而和之。是以智者改过而迁善。愚者耻过而遂非。迁善则其德日新。遂非则其恶弥积。圣贤之语昭着明矣。傥不谆谆奉守所诫。则人天二路泯绝。驴胎马腹无疑。岂不见汾阳云一毫头凡圣情量未尽。不免入驴胎马腹里。白云道直饶凡圣情量俱尽。亦未免入驴胎马腹里。二老汉虽把手上高山。未免傍观者。有般瞎秃便向者里问谁是傍观者。则归宗拄杖折也未放在。

　　示俦供头

　　摩竭掩室自救不了。毗耶杜词却成忉怛。更说个上无攀仰下绝己躬壁立万仞。也是贼过后张弓。其余是甚么破砂盆。一向与么去。尽十方世界一切白醭却。且放过了与你和泥合水。祇据目前见处。毕竟以何为极则。灼然十个五双是吃残羹馊饭汉子。要个据虎头收虎尾底。恰如天上择月。而今祇得将错就错。咬定牙关向定盘星下信彩秤。知佗是什么。俦禅者本分参学道流。相从岁久。诚不易得。法华举和尚示徒云。行脚人不在观州玩府看山门景致过时。为什么事。盖为生死事大。从上古人凡到所在。见个村院主也须问过。如今晚学往往蹉过不肯递相博问。古尊宿语极有深旨。若善提撕。红尘堆里闹市门头无非是上人出身截径也。

　　示日化士

　　古之老宿。问道之由不较得失。但是三尺之童有长处固扣之。此方谓之学道人也。近世宗徒虽云行脚专理究死生大事。其模样也似古人。所存得失甚重。既有此患。於直指之源不可得而明矣。譬如善射者初欲较得失。即无精中之期。盖从无得失中习之悠久。然后可中其的。学道亦然。若有一念得失居怀。即被得失羁锁。得失之论无它辞。故得之为喜失之为怒。此皆不祥中起此喜怒。其喜怒则人我之根本。若了人我根本初无来处。即是如来清净大解脱门。所以道从无住本立一切法。修山主道。法法不隐藏。古今常堂堂。汝问是不是。我答当不堂。祇此便是截生死流底要道。佛祖顶门正眼也。

　　示证化士

　　洞明死生大事不是小缘。唯在当人宿植智本深厚。专诚参究。看是什么道理。第一不得先立个会处。亦不得作个不会底道理。正如学射一般。久久到意尽情忘处蓦然中的。更须知有破的自得之妙也。云盖鹏参双泉雅山主。令看芭蕉室中示僧云你有拄杖子我与你拄杖子你无拄杖子我夺你拄杖子。盖经久看之未明。一日雅向火次。云盖侍立。雅顾示云。你有拄杖子我与你拄杖子。你无拄杖子我夺你拄杖子。盖拟开口。雅以火筯拦手一摵。云盖豁然大悟。凡为善知识。若无此出格过量逸群大机。往往四棱榻地大家草里辊。瞎学者眼则多矣。莫是云盖拟开口被雅以火筯拦手摵处。是出格过量逸群大机么。且喜没交涉。参学人欲洞明其要。急着精彩。时不待人耳。

　　道友孙亨仲求法语

　　亨仲家居东林之右。去城七十里。营生南亩不多。而能办心延供十方云水。往岁遇大旱。其心愈确而不厌其来者。野有饿莩独其家有余。信之愿力洪广而动神物护助也。予领报恩院事尝憩其堂。举家长斋奉佛严肃。真在家佛子也。每入城。首过其门。则随众衲入室。不畏奋拳。渠喜从之。予移居东湖亦来不倦。此皆过去有缘种。今生深信大法也。昔日甘行者家接待。凡有僧问。接待不易。行者甘云。譬如喂驴喂马。看佗打透底人逈然殊绝。等闲拈起一茎草便是倚天长剑。今时流从朝至暮说尽道理。未尝有一句正当。琅琊觉和尚云快把饭来。白云端和尚云琅琊有不犯之手。且道这三个老汉病痛一般。为复有异。参学人到个里着精彩。蓦地踏翻。乃和二三老人炟赫处佛祖不可及耳。

　　示通化士

　　祖师开示直指之要。非讲较商确持论而能造诣。唯是具大根种乃可洞达。是故从上老宿亲近决择之暇。其履践处真实。无片时虚弃。悠久自然纯静。岂为世间妄想尘劳包裹也。果如此做去。蓦地一念回光觑透本来面目。便见世间尘劳妄想山河大地色空明暗理性玄妙所从来处一一分晓。既得分晓则不被世间与出世间法笼罩。直下打成一片。二六时更无第二头。古人又道唤作如如早是变了也。者里急着精彩。此事不厌纯熟。愈退愈进愈晦愈明。至临机大用着着有出身之路。岂可使学者平白地死在句下作佛法中历劫罪人也。祇如僧问弘觉山河大地从何而得。弘觉云从妄想得。僧云学人想出一铤金时如何。觉休去。僧不肯。云门闻举云。已是葛藤不能折合。待伊道想出一铤金得么。以拄杖便打。是则是。云门血滴滴地。要且出佗弘觉休去一些子不得。有般瞎汉便道归宗为弘觉作主。呜呼近年此类甚盛。不复忉怛也。

　　示章化士

　　衲僧家出一丛林入一保社。须具顶门金刚正眼。不为邪师引入草窠里做瞒天罪过。乃真第一等人也。果如此行脚。何愁行脚事不办。是故古德拨草瞻风岂为游山玩水。这边好堂厨。那边有施利。受用处稳便。唯单与死生做头底。要透向上一段奇特大事。到得十成无渗漏处。更须转向那边千圣扪摸不着万灵遐仰无门。等闲荡荡地似兀如痴。轻轻拨着。便解水里火发。方可继临济儿孙也。苟专师门格辙限量。则被人拶着。未免死在鬼窟里。其隈隈[毯-炎+崔][毯-炎+崔]二十四气一时现前。大丈夫事何其在哉。所以列祖出兴提持此要无它。为此等流也。终不随搂[打-丁+敕]入野狐群队中。看佗上古德山临济乘一机示一境。如揭贴肉汗衫相似。才见刺头入便与一刀两段。尚未称从上来事。岂可拍盲妄自指注。年来参学人咸谓临济下儿孙机锋峻捷。此说犹甚怪也。善章禅人有志参学。不惮数千里来此道集。期透生死大事。未肯端坐。固效古为众持钵继洪州出队目录。袖轴求法语。挥翰聊书大槩。切忌作言语会。亦不容作无言语会。到个里大事为你不得。小事自家祇当。

　　示岏禅人

　　有志衲子。致身大丛林。决定要脚跟下事透顶透底与从上佛祖雪屈。岂上蜗角蝇头而丧己身哉。看佗临济德山兴化南院风穴首山汾阳的的绍续为万世衲子之师。虽相去数百年。其金声玉振龙驰虎骤未尝隔一丝毫许。千人万人仰望不及。所谓罗笼不肯住。呼唤不回头。古圣不安排。至今无处所。步步登玄不属邪正。破的手。大钳锤。非诸大老而孰敢当前乎。至慈明黄龙翠岩杨岐唱愈高和愈峻。自圆悟已来天下九州儿孙遍地。盖源深而流长也。是故今日比丘当痛念先祖门风峻拔活业广大。岂敢痴坐日眠三觉。古人有终身之忧。无它忧道未达也。道既达即无累生之患。是可得而名状耶。便能显示七佛已前威音那畔一个大脱空。五祖谓一切妄言绮语小脱空是也。觑见本来面目大脱空是也。且小脱空与大脱空是一义二义。思之。

　　示信禅人

　　学道人在乎猛利。一咬便断。才拟议即钻头入知见网中。起结角罗纹分别。欲洞明少室单传直指之要远矣。南泉示赵州云道不属知不属不知。知是妄觉不知是无记。若真达不疑之道。犹若太虚廓然。岂可强是非耶。看佗古人一期揭示初似刀刀。至折合处直使白衣拜相。苟或未暗此脉。不用敲砖打瓦祭鬼烧钱。但向一念未生之际。直下如桶篐脱撒一番。其尘劫来事一时觑透。既得这个本柄入手。切须牢把住未可轻放下。何故前头有事在。正好上门上户求真正宗师。做冤家债主。期透向上关穿天下衲僧鼻孔。是为难乎。它时异日霜露果熟出来。与德山临济把手共行。点检从上老宿未了底公案。俾令后之学者亲认祖父契书。四至去处一一分晓决定无疑。然后承荷家业育子荣孙。所谓我本无心所有希求今此宝藏自然而至。岂不庆快平生。祇如德山临济过去数百年。如何却要与佗把手共行。应庵下一转语看。

　　示原禅人

　　大凡行脚人。蕴成佛作祖气槩。与流俗阿师逈然不同。是佗二六时中卓卓地。滴水滴冻。不妨孤峻。所谓先立乎其大者。其小者弗能夺也。大者既达。小者则如大者。大者则如小者。然后大小双泯圆融无际。在今时犹是野狐窟宅。更须一槌打破透向上大机大用。放出焦尾大虫作师子吼。既是焦尾大虫。因甚却作师子吼。三贤固未明斯旨。十圣那能达此宗。

　　示祚禅人

　　古来抱道之士如痴似兀。岂有一言半句与人咬嚼。人自知之患乎不鸣。鸣则惊人。年来此道荒凉尤甚。设有留心丛林者例无正因。纵依附善知识殊无道念。初不异区区走山水活名要誉之徒也。苟得把茆盖头。略不知分。而又狂悖欲窃如来大人境界。芘无似之身。谓言传佛心宗。况如来大人境界而容妄窃乎。其从游者獐头鼠目虿尾狼心伤败风教。比比皆是。可不哀哉。五湖大心衲子应须远离。所谓见不善如探汤是也。

　　示法化士

　　祖师道心有所是必有所非者。此说话非上根大智孰可洞明。要须尽却今时始透向上关捩子。
　　临济黄蘗处三遭痛棒。所谓攻乎异端斯害也已。纵大愚悟去其怪愈甚。然予之言知音者少。设鼻听眼闻者则未与可。
　　临济出世后示众。老僧一生呵佛骂祖。觅罪性如针锋许了不可得。且道黄蘗处吃棒底罪过向什么处去也。
　　凡见僧入门便喝。快如倚天利剑。钝似无孔铁锤。唤作一喝。达磨家风一扫而尽。不唤作一喝。犯突吉罗罪。

　　示琮侍者

　　本分参学道流。末上为生死不明。正如囚禁之人。未得决断。至於行住坐卧饮食之间。不得少安。若如此做工夫。其生死大事无有不彻底道理。往年佛果圜悟师翁遍扣诸方。无有不可其所得者。后见白云演和尚。被诘其由元来无本分事。祇是一肚皮虚头。白云向佗道勤上座你参底是法座上禅。圜悟不肯。拂袖而去。至金山遭大病几死。思量从前参问并无一句得力。才得安乐复见白云。闻举频呼小玉之语蓦地打破漆桶。方始知非。信之师资缘会决非等闲。今时禅人亦在丛林中多年也。去见有道宗师亦尝遭重病。心下安与不安皆自知得。祇是不肯放下。此不肯放下有两种。最初行脚不遇真正宗匠。撞入外道邪师火里。中其毒药便谓行脚事毕是一。又有一种虽致身丛林中名为参禅。其实无正因。一味盗听反急人知。便自证据。却但言祇是个事是其二也。此两种谓之膏肓之病。除是一旦知非将来却有放下时节。且毕竟放下甚么。祇放下人我檐子得失是非佛法玄妙。才如此放下便觉身心轻安表里纯净。二六时中胸次空劳劳地。冷地瞥然脱去。始可禁拳趯受烹煅。若祇守领览为究竟。无异依草附木精灵。是它逸格道人逈然殊绝。触着便解生风起草。世出世间得人憎。无出者一着子。谓之衲僧巴鼻是也。

　　示通化士

　　昔黄蘗闻百丈大智示再见马祖深旨不觉吐舌。非生而知之孰能领略哉。此道至临济大行天下。若子若孙咸具杀人不眨眼手段。觅一个半个作将来种草。呵佛骂祖。犹为不唧[口*留]汉。岂况和泥合水撒土扬沙以当宗眼。无异一牛迹之波拟比滔天之浪。是可得耶。有志之士果不昧最初一步。长时放教冷湫湫地。一旦桶底子脱。历劫来事顿然现前。不为邪师惑乱。一向硬纠纠地风吹不入水洒不着。它时异日何患不熏天炙地也。不唯符契前百丈大智所示再见马祖深旨。亦将确然特立大方。又何啻遇大风则止而已矣。

　　示一化士

　　让祖首起马驹膏肓之病。示以磨砖打车杀佛之要。所谓差病不假驴驼药。应平生坚执奉重澳然氷释。从容父子征酬。曾无毫发渗漏。皎然如千日并照。临机八面超情离见。到出生入死不疑之地。了无生死始终之患。尔后以是传之百丈。百丈以是传之黄蘗。黄蘗以是传之临济。临济以是传之三圣。三圣死且喜太平。岂谓兴化忍俊不禁。向大觉棒下见彻临济在黄蘗处吃棒底意旨。此老故是听事不真唤锺作瓮。就中奇怪。逮今天下老和尚无不以是褒扬。杀人刀活人剑。乃上古之机锋。亦今人之枢要。摧魔破执不得不无。其间一个半个洒洒落落终不肯坐死水里。与虾蟆蚯蚓长歌细吟也。大底抽钉拔楔解黏去缚手段以寿后世。从今日去断要个扑跌不破底点出来与临济作种草。俾绵绵亘万世为祥为瑞为风为雷为云为雨为殃为害。又岂徒然者哉。

　　示慈修造

　　大丈夫要截生死路头。应平昔珍蓄诸所有物并须弃之。则六根门头自然净裸裸地。一旦瞥去不患生死路头不断也。苟不本真实履践。而欲多知多解为自得之妙。返为知解风所吹增寒壮热。常时现前鼻塞头昏无日不作。盖自取之祸非它咎也。大抵少室正传。直饶彻底悟去。折合到十成绝渗漏处。更禁得恶拳趯。受得没滋味。过这几重关了亦未称平生意在。当知先达拈一机示一境脱罗笼碎窠臼。曾无一针锋许法与人作道理。尚恐佗时异日妄生节目。摇动学者。将为少室正传合有恁么事。殊不知快鹞不打篱边雀。

　　示宗书记

　　从上佛祖言教如敲门瓦子。事不获已藉之以为入理之门。年来学者不本宗猷。反以佛祖言教为极则。譬如澄清百千大海弃之唯认一浮沤。是可怜悯者。有祖已来列派扶宗之士。揭示直指之由。初无秋毫许与人领略。其所示祇示当人本法。果能向一念未生时一刀两段。则到臈月三十日悬崖撒手时。其五欲八风摇撼无门。九有四生收摄无分。所谓真大丈夫事。岂可与数黑豆死汉辈同时而语耶。

　　示感修造

　　学道人图心要参禅。但参取涅盘堂里孤灯独照时禅。切不可立限剂。到几时几日什么时辰决要悟道便是好笑。此禅无病痛。祇贵退步深信得及。高挂钵囊拗折拄杖。硬却脊梁内同木石外同虚空。蓦尔漆桶一脱。五聚十八界荡然清净。四生九有类顿时解脱。既见这一条大路了未是休歇处。直到大法洞明。方得真伪邪正一一分晓。谓之无上大自在法王。然后或处山林。或居城市。初无二见。所谓一种平怀泯然自尽。岂不是衲僧门下本分草料。苟道眼不明力量未充。至於逢缘遇境。切要牢捉绳头勿令犯人苗稼。应须如法弘持。不患己躬大事不明白也。昔僧问岩头路逢猛虎时如何。岩头云拶。岩头好一拶自不知落处。

　　示任化士

　　老南云说妙谈玄乃太平之奸贼。行棒行喝为乱世之英雄。英雄奸贼棒喝玄妙皆是长物。诚哉是言也。大凡宗师居正位揭示本法。当如是提持。谓之褒扬杀人刀活人剑。为临济种草。苟无个些子。未免拍盲妄生异端瞎人眼去。是故死心云譬如死人手持利刃截死人头来呈吾。吾即肯汝。所谓善射者未彀已前中的早不唧[口*留]了也。伶利人聊闻彻骨彻髓。何待曲录床上老比丘重迭打之绕。大抵参学傥思前顾后则堕坈落堑无疑矣。且如德山临济出世弄个一着子。直是惊天动地。及到衲僧门下不满一笑。正类学如牛毛得如麟角耳。

　　应庵和尚语录卷第八
　　应庵和尚语录卷第九
　　法语下
　　示谅禅人

　　东林门下无禅道佛法。无向上向下。无之乎者也。无得失胜负。虽聚衲子唯以金刚圈栗棘蓬。跳者不可着力跳。吞者不可着力吞。但退步冷地里蓦然体得如昼锦还乡。千人万人中一人半人而已。其间肚皮热底。祇得仰仰羡羡。要且觅佗从来处不得。祇是人人脚跟下本分事。即非强生节目。是故从上老作家。非不以此本分事揭示来学。祇贵各各猛着精彩直截荷负。深入先达阃奥临济金刚王宝剑。德山末后句。药峤一句子。秘魔叉。俱胝指。雪峰辊球。赵州勘破。女子出定。灵云见桃花。玄沙未彻。此皆一致尔。苟有一丝头及之不尽则祸生也。大底英特之士不在忉怛。岩头道利根底一咬便断。知佗多少省力。然后见佛杀佛见祖杀祖。犹是衲僧门下脱白沙弥。可中逸格超量岂影响之流。而能近傍哉。祇如坐断天下人舌头底。还有出身处也无。试请诸方代一转语看。

　　示潮上人

　　黄面老子四十九年说一藏之乎者也。其间是是非非长长短短。故不劳余力。洎至末后看佗无折合。却对百万众前拈花付嘱。其诬之罪不轻。至於达磨西来直指人心见性成佛。果然听事不真唤锺作瓮。设使具大丈夫气槩。有泼天大生涯。二六时中脚跟下放光动地。愈没交涉。这些子没人情。痛下毒手打翻从上佛祖机关玄妙理性师授子承口耳传习之弊。如红炉上一点雪。且不是本地风光。亦非衲僧巴鼻。更说百丈耳聋临济三顿兴化脱下衲衣云门拶脚折雪峰辊球赵州勘破狗子无佛性明眼人落井。以诸大老敲砖打瓦转见狼藉。苟非明悟此旨切忌莽卤承当。盖参学初无佗术。祇要放得下一味无心去。自然合道。近来有一种不通方谬汉。或以壁立万仞为尊贵。或以泯默无闻为极则。或以一切语言文字为变通。如此之类实可哀哉。且道东林见处如何。今年八月十八日。清光看压海潮来。

　　示行者了无

　　出家乃大丈夫事。何待削发然后亲近知识。卢祖微时鬻薪於市。闻客诵经激其本愿。谒黄梅大满。一见投机隐於碓坊。因闻秀写偈略露锋铓。授衣南渡。至庾岭。为蒙山道人以不思善恶本初面目敛念知归。寻抵番禺显风幡不动动自於心之语。闻了骇然。看佗祖师从微至着揭示本法。盖非它术。乃自心之达耳。岂待削发而后见善知识是也。

　　示行者了心

　　割爱辞亲为如来种。学出世法了世间相。即是实相矣。所谓是法住法位世间相常住。吾知之矣。汝知之乎。事佛之要。劳形苦骨。长年不倦。为众之念。卧草眠霜。至死不厌。能行是者是真出家。

　　示檀越徐将仕

　　鹫岭拈花。少林直指。黄梅夜半。大庾岭头。自尔曹溪之后此道大振。无非是祇今当人顶[宁*页]上二六时中受用底一着子。或为佛或为祖。或为宝公。或为十二面。或为三十二应身。或为千手眼。通其变则虚空为口万像为舌。尽未来际说甚随类示权应机赴感。卒莫能穷诘其本。岂特宝公倒退三千里。便是黄面老子也无安身立命处。虽然恁么也得。不恁么也得。恁么不恁么无不中的。至於天下老和尚据曲录木床。揭示本法与一切人解黏去缚抽钉拔楔。施向上钳锤碎衲僧窠臼。其间一个半个皮下有血。遇本色人轻轻一札。直下顿脱从前学解明昧两歧。卓然挺特触目遇缘曾无二致。以是愿力现殊胜相。或为宰官或为居士或为长者或为比丘。各各契所得心。廓大解脱门。俾一切品类。已知有未曾有。悉皆洞明。超生离死绝尘绝迹一段奇特大事。到大休大歇十成绝渗漏处。四生九有五欲八风顿然清净。使各各顶门金刚眼正。开大施门。济所未济应所未应。岂不是大丈夫具超群逸格点铁成金底大手段也。

　　示檀越郑承务

　　上根大智点着便知落处。又岂在摇唇鼓舌然后谓之指南。诚发明眼人一笑耳。是故西天四七唐土二三唯以心契心。初无心可得。若向无心处作道理还同有心。然心之说易会难明。所以祖师道无心无可得说得不明法若了心非心始解心心法。看佗祖师揭示从上佛祖所契心法。岂是和泥合水未得谓得耶。纵饶风吹不入水洒不着。尚恐涉唇吻落路布。则随后与之痛上锥札。俾之脱去所得所证之妙。到千人万人罗笼不住处亦未是好手。更须转向那边。拨动向上关捩。初不伤锋犯手。悉使尽大地人各各活鱍鱍地。岂不是大丈夫具大丈夫事业。苟有丝头许及之不尽。未免打入葛藤窠里成群作队造地狱业。将谓吾佛祖之道止此而已。大抵参学末上须就有道宗师。禁得辣手段受得恶拳趯。透到休歇安隐之地。其逆顺境界喜怒哀乐五欲八风悉皆清净不可思议大解脱门。则何往而不利哉。

　　示珣禅人

　　东山演祖云四来兄弟各各呈见解。及乎征问子细。有者唤作禅道会。有者不唤作禅道会。要且本分事全无些些。诚哉此言。临济正传无出此也。又道世人杀佛杀祖造无间业。一念回心却许忏悔。唯参问未达其由。毕竟成谤般若永劫无由出期。学者当事斯语以悟为则。若是学解传习口耳之流。此报难逃耳。白云太师祖道直须悟始得。悟后须遇人始得。你道既悟了便休。又何必须遇人。若悟了遇人底。临垂手方便之时。着着自有出身之路。不瞎学人眼。若是悟得个乾萝卜底。不唯瞎却学人眼。兼自已动便伤锋犯手了也。嗄。昔年便有个乾萝卜底。甜却牙齿。东道西说。而今乾底也无。湿底又没。教缁素个什么即得。有时冷地看来恰如患哑个。直是好笑。其为人手段固远之远矣。

　　示振禅人

　　少室生涯。若未踏着如履刀山剑树。其艰难万状。禅人从此多退志。遂为废人耳。盖乎平生操禀不弥确履践若存亡。纵使亲见释迦老子亦无柰你何。个事须是具大丈夫意气。把从前学解明昧两歧。直下一刀两段。祇向十二时中红尘堆里逆顺界中。忽然信脚踏着。旧时活路通上彻下。全是自家出身要径。岂不至哉。且如石巩问西堂。汝还解捉得虚空么。西堂云捉得。巩云作么生捉。西堂以手撮虚空巩云你不解捉虚空。西堂云师兄作么生捉。石巩把西堂鼻孔拽。西堂作忍痛声云。大杀拽人鼻孔直得脱去。巩云直须恁么捉始得。看佗古人得处超量。用时剿绝。等闲[祝/土]着如大火聚。岂有许多搕[打-丁+(天/韭)]。虽然也是唤锺作瓮。

　　示慧禅人

　　黄面老子初生下时便道天上天下唯我独尊。后来云门道我当时若见一棒打杀与狗子吃却贵图天下太平。此便是初生下带来一星蛊毒子。云门中之便知落处。拈来用得恰好。居常以此事告示学者。既作黄面老种草。须会祖翁说话始得。若不如此尽是掠虚汉。一日云门普请般柴掷下云。一大藏教祇说这个。看佗古人显示顶[宁*页]上一着如同电拂。利根底一觑便透。其或尚留观听坐在见闻。向衲僧门下何啻白云万里。

　　示如化士

　　昔水潦和尚问马祖如何是西来的的意。祖乃当胸踏倒。水潦忽然大悟。起来拊掌大笑云。也大奇也大奇。百千妙义无量法门只向一毫端上识得根元去也。看佗英特之士。一等踏破草鞋见善知识。终不半前落后。直是操铁石心。到大休歇处。蓦地箭锋相拄。如龙得水似虎靠山。故是庆快。不妨孤峻。究竟论之。也祇是明见本来自受用现成金刚正体。亦不足为之差也。此体未明时。谓之地水火风无明妄想颠倒。近世有等尊宿凡示学徒。但云地水火风无明妄想颠倒外别有一段事。此真可怜悯也。便是西天九十六种亦不作此见解。本色道流或闻或见得不寒心毛竖。晚之学者宜速远离此患。乃可为如来种草也。

　　示伸化士

　　衲僧家活计最径截。不用起一毫头气力立地成佛作祖。盖缘近时学道人探头太过。将谓别有道理。一味向意根下妄通消息。被情识机关流入生灭法中。执生灭法为安乐究竟处。其错之甚。所以道无以生灭心说实相法。譬如有人妄号帝王自取诛灭。况复法王如何妄窃。信之上祖门风峻绝。岂容依倚栖泊者哉。唯是有力大人方能临危不悚。直下顿彻本法。如大火聚谁敢当头觑着。

　　臻上人为百丈持钵求语

　　佛祖紧要处毫发不容。蓦地踏着此脉却有共语分。近时参问道流多是执我见为究竟法。略不信有好事。才入本色炉鞴中则讨头不见也。盖缘末上不遇人。承当处莽卤。坐在得失窠子里。怕人动着。恐输却禅。或者云我见处一切是了。长老家却言不是。此祇是用心行。要罗笼我拽转我。但自把得定便休。此膏肓之疾固不足发药。参学人切忌此耳。

　　示昙禅人

　　少室家风。祇要当人端的丧却本来面目。然后方可入作。若不如是尽是依草附木精灵。德山道吾三十年提持此事未尝见有一个独脱出来底。圆鉴和尚道直饶独脱出来。也是依草附木精灵。看二老揭示直指之要。岂有一丝头许与人领览。至於自得之妙。向衲僧门下犹是贴肉衫子。除非大达之士乃可仿髴耳。
　　灵源不昧万古徽猷。入此门来莫存知解。又道若有一毫头凡圣情念未尽。未免入驴胎马腹里去。古人悬涂毒鼓祇要求个会击底人。傥善击之少室家风一任擎展。

　　示茂化士

　　见性周遍。闻性亦然。洞彻十方无内无外。所以道随缘无作动寂常真。如是施为全真智用。是故岩头初参德山。执坐具上法堂瞻视。德山云作什么。岩头便喝。德山云老僧过在什么处。岩头云两重公案。德山云者个师僧稍似行脚人。然则父慈子孝。其柰来处未谛当。参学人者里捡点得出。便知二老人如是施为全真智用。少室高风未至寂寥哉。祇如岩头便喝。为复理合如是。为复别有生涯。近世禅者被人拈来诘着。多是浑仑吞个枣。死在得失窠里。白云太师祖道。须是具缁素眼始得。若不具缁素眼。未免瞒顸佛性儱侗真如。且作么生是缁素眼。破木杓。

　　示珰化士

　　学道人莫空依草附木过生。打辨精神透教彻去。老黄龙未见慈明时。一肚皮禅口似纺车。及其见之挺然超诣。大哉此老有是起必死之疾手段也。
　　长庆参雪峰玄沙往来三十年。非不精究此道。然未登太山岂敢小天下也。一日见卷帘猛省有颂云。也大差也大差。卷起帘来见天下。有人问我解何宗。拈起拂子劈口打。是谓登太山耶。错。

　　示琚化士

　　祖师西来特唱此事。祇贵言外领略。直下透顶透底。何待禅床角头朝咒暮咒。然后为佛法禅道。正是瞎人眼。又不可舍师承而自求。自求而得。真九十六种眷属也。长庆拈拄杖云识得这个参学事毕。云门道识得这个为什么不住。二老汉优则同优。劣则同劣。垂手处足可称尊。若是入理深谈犹欠悟在。

　　示照知殿

　　大道坦然本无迷悟。良由众生颠倒。从妄而兴背觉合尘起诸差别。遂有四生六趣九有。致使流浪三界无有休息。如汲井轮互有高下。皆谓之迷。傥能於其间。闻一善言见一善行一念知非。直下顿至如来不动之地。此谓之悟也。然迷悟之由。且初自何而起。谓从心起心不自心。谓从妄起妄不自妄。则心之与妄其安在哉。当知十方虚空生汝心内如片云点太清里。如是见彻即知十方虚空不可得故。虚空既不可得。山高海深纤洪长短目前摐然又如何消遣。个是万仞崖前一涉子。才入顾藉。衲衣下事无缘究竟也。思之。

　　示一化士

　　东寺和尚道心不是佛智不是道。剑去久矣尔方刻舟。此正如善射者不问中与不中。盖妙在意前发必中矣。参学人亦复如是。欲期洞明大法。须办铁石身心悠久自然谛彻。透到大休大歇处。亦不问生之与死也。闻菩提涅盘真如佛性如风过树耳。个些子若打不脱直是碍塞人。从朝至暮恰如打杀人了。未曾还命在。此是做工夫到好处也。不久漆桶破也。捉获白拈贼也。自纳败阙也。收舍不上也。破家散宅也。没着死尸处也。衲僧家到得个田地后。是则是快活无忧。若不就本色宗匠钳锤。便打入拨无因果队里去。卒牵挽不回。永嘉云豁达空拨因果莽莽荡荡招殃祸。於宗门所害非轻。岂不见僧问古德云。上无攀仰下绝己躬时如何。古德云放下着。起膏肓之疾无出此也。

　　示淳化士

　　从上佛祖无一念心要做大汉。生死大事方得成办。然后大汉。自然而至。始谓之释迦种草也。若有一念驰求成佛作祖底心。此谓之焦芽败种无复发生也。年来学道人凡见尊宿不问如之若何。祇要人道佗有个见处便欢喜。殊不知欢喜底便是讨阎罗王铁棒打鬼骨臀欵子也。若是个汉祇要人道你未在却堪持论。

　　示延寿云长老

　　从上宗师是第一等放下底人。才出头来掀天括地。至竟缘何如此。祇是末上一念正。当其邪师魔外笼罩不住。便有超宗越格气宇。不乱亲近。至世间起灭了然无寄。唯以生死作头底。正作头底时不见有死及不死底。此是古人做工夫处。向这里断要彻底明白扩而充之。然后禁得辣手段。到千变万化处尚恐讨头脑不见。何况半阴半阳半晴半雨而欲独步大方无复得也。个一着子自古自今一个半个透得底。如鹰挐燕雀似鹘捉鸠。有甚费气力处。回视从前参得底悟得底学得底淹浸得底。直是惭惶杀人。始知从上宗师是第一等放下底人。方得这个柄杷入手便有掀天括地分。所谓间世英特之士无出此也。
　　近世道流。不务本。但贵肚皮里记持多。口里有可说。祇对士大夫。资谈柄快神思。谓之禅道。此大妄语。所招重报。千佛出世。不通忏悔。是佗古人初无道理。一味古朴。百丑千拙。要是肚里非常惺惺。盖渠专於道故也。一旦蓦地咬断五色索子。跳出解脱深坑。透过悟迷两字。不妨庆快乎。昔忠国师示学者云。身心一如身外无余。云门云。山河大地何处有耶。看佗下个注脚。逈然超绝。一锤下便要平步青霄。虽然直饶恁么也是依草附木。

　　示觉禅人

　　菩提离言说。从来无得人。德山道。我宗无语句。亦无一法与人。赵州道佛之一字。吾不喜闻。看佗恁么吹沙走石。早是瞎人眼了。更向棒头上讨活路。一喝下觅出身句。无异捕鼠口。求象牙也。所以从上护惜个一着子。二六时中。直是无丝头子虚弃。做到无扪摸处凑泊无门时。却须放下令教虚静澄湛。应干从前知解道理恶知恶见。悉皆入作不得。便是入道要径也。一旦洞明脚跟下事。彻底透脱去。亦不辜负释迦老子苦口丁宁。所谓师子儿众随后。三岁便能大哮吼。若是野犴逐法王。百年妖怪虚开口。

　　示达禅人

　　本分衲子。蕴超今越古底气宇。抱成佛作祖底英槩。直下断与生死做头底。到词穷理尽处死生关脱。如万仞崖头撒手岂肯顾藉。至绝气息时全体活鱍鱍。觑透从上大眼目宗师。放手脚弄出惊群动众底余态。如珠走盘如盘走珠。显示佛祖拈不出生机一路。如龙得水似虎靠山。向棒喝未施前坐断电光石火在机用普应间。不妨风行草偃虽万化千变其实湛然凝寂初无依倚。一味单提接最上机不立阶梯。岂居阴界。谓之宗乘。教外别行。拨转关捩不容拟议。至於拈花鹫岭直指少林曹溪脱印子。亦不出最初一念。又曰顶[宁*页]上一着。是佗得底。二六时不露锋铓。等闲趯出十有五双蹉过。古德云。此事唯我能知是也。

　　示昙禅人

　　上古老衲心眼未明。火急就有道而正之。一旦心眼洞明。以本愿力。晦迹山林办累生计。揩磨心识。使及之净尽无纤毫过患。至遇境逢缘。视之如墙壁瓦砾。绝无一念世间心若太虚空。湛然凝寂谓之金刚正体。净裸裸地圆陀陁地。然后以无功用行。虽无心应。世。而应世之心。常而无间。虽无心济物。而济物之心。霈然无穷。当知上古老衲就有道。而正之契证之妙皎如十日并照。岂造次承荷者哉。

　　示徐伯寿道友

　　佛祖阃域。深奥无际。盖古今固难其人。苟非上根大智孰可造诣者哉。要在顿信诚确。然后乃见觑捕至觑捕之时。不可以有心求切勿以无心会。又不可离有无而别作胜解也。亦不可即有无而。求出离也。学道人但能於此着精彩。唯是所示之要。久之不患不彻证也。庞居士问马大师云。不与万法为侣者是什么人。马祖云待汝一口吸尽西江水即向汝道。庞公言下大悟便云。十方同聚会个个学无为此是选佛场心空及第归。此岂不是透生死截径。打破牢关底意气。傥涉道理。即打入野狐队里去也。大抵断要洞明此事。须是决烈之志。向二六时中六根门头。常时放教净裸裸地。虽处红尘闹市酒肆茶坊。如在清净大解脱门无为境界。堪然凝寂如一座须弥山相似。五欲八风摇撼不动。千魔万难笼罩无门。祇者便是得力做工夫入道之蹊径也。直下从脚跟下推究将去。至成佛地。方见得不愿作佛之元由也。从上老宿喧天动地。祇用个些子。在佛祖谓之顶王三昧。在衲僧谓之祖师巴鼻。在平江人谓之顽赖须知顽之一字。是众妙之门入得此门千足万足耳。

　　令人胡氏求法语

　　向上一路非男女等相。但直下着精彩二六时中觑捕蓦地穿透即是令人无量劫来受用底事。今日现行。不曾移易一丝头。又岂可别有道理也。既信得此段大事因缘及便彻底放下趂康健直教生死两字洞然明白。岂不快哉。大底人生到老稀之年。是时节至矣。应家务事掉与人荷负者。贵得脚跟下轻便。临时去住自由。

　　胡六七娘求法语

　　祖师道心自本来心本心非有法。有法有本心非心非本法。胡氏六七娘要见祖师妙心。至容易事。但祗退步向行住坐卧处吃茶吃饭处语言三昧处观世烦恼处。猛着力一提提取。便是祖师所契之心。与自所证之心。无二无二分无别无断故。威光烜赫得大自由岂不是出格真道人也。

　　胡令人宅万二小娘子。求法语

　　世尊有密语。迦叶不覆藏。个是从上佛祖得力处。善知识劈头拈出。不问是男是女。才宿有灵种底。一见便知落处。岂在忉怛。然后知归耶。古之凌行婆。郑十三娘。皆见诸大老宿。悉证无生法忍。吴氏千一娘有信佛之心。但将此心朝夕推究蓦彻去。当知世尊密语不覆藏之句。祇是自己无尽宝藏也。

　　书
　　答翔凤山显忠资福诠长老法嗣书

　　老僧自幼出家正因也。方袍圆顶。正因也。念死生未明。拨草瞻风。亲近真善知识。正因也。至於出世领众。今三十余年。未尝毫发厚己也。方丈之务。未尝少怠也。昼夜精懃。未尝敢懈也。念众之心。未尝斯须忘也。护惜常住之念。未尝敢私也。行解虽未及古人。随自力量行之。亦不负愧也痛心佛祖慧命悬危。甚於割身肉也。念报佛祖深恩。寝食不遑安处也。念方来为道衲子心地未明。不啻倒悬也虽未能尽古人之万一然此心不欺也长老随时。吾三四载凛然卓卓可喜。去年夏末命悦众。是吾知长老也。吾谢锺山。寓宣城昭亭。未几赴姑苏光孝。方两月。长老受凤山之请。道由姑苏。首来相见。道义不忘如此也。别后杳不闻耗。正思念间。怀净上人来。承书并信物。方知入院之初开堂。为吾烧香。乃知不负之心昭廓也。今既为人天眼目。与前来事体不同也。果能如吾自幼出家。为僧行脚。亲近真善知识。以至出世住持。其正因行藏。如此行之。则吾不妄付授也。又何患宗门寂寥哉。至祝。无以表信。拂子一枝。法衣一顶。幸收之。绍兴壬午七月初七日。住平江光孝应庵老僧　某书复。

　　应庵和尚语录卷第九
　　应庵和尚语录卷第十

　　　　嗣法门人　(守诠)　等编

　　颂古
　　世尊初生一手指天一手指地云。天上天下唯。我独尊

　　草木无端拈出来。更加注脚放痴呆。西天此土谁知己。夜半优昙火里开。

　　世尊拈花

　　金色头陀忽破颜。看来也是管窥斑。当时若得回头早。免见儿孙堕黑山。

　　女子出定

　　出得出不得。满面是埃尘。愁人莫向愁人说。说向愁人愁杀人。

　　疎山造塔

　　凿开荒径造浮图。往复商量价不孤。无限落华随水去。夕阳春色满江湖。

　　渐源与道吾吊慰

　　急水滩头下钓时。锦鳞红尾尚迟疑。蓦然跳出洪波里。擭雾拏云宇宙低。

　　风幡

　　大海波涛涌。千江水逆流。龙王宫殿里。不见一人游。

　　吃油糍

　　背众吃油糍。对人夸好手。潦倒不识羞。抵死扬家丑。

　　香严上树

　　故园春色在枝头。恼乱春风卒未休。无事晚来江上望。三三两两钓鱼舟。

　　丹霞烧木佛

　　丹霞寒烧木佛。院主因祸得福。可怜杜撰巡官。祇管胡卜乱卜。

　　举定山夹山同行。定山云。生死中无佛则无生死。夹山云。生死中有佛。则不迷生死。二人各谓己语亲切。往大梅举而质之。梅云。一亲一疎。二人下去。次日夹山往问。那个亲。梅云。亲者不问。问者不亲。夹山住院后。举此谓众云我当时失却一只眼

　　苦瓠连根苦。甜瓜彻蒂甜。两般滋味恶。中后入黄泉。

　　真赞
　　赞睦州和尚

　　稽首金容癞狗师。一生快活没人知。平田浅草翻身处。合水和泥换步时。垂手未施三寸刃。破关先下顶门槌。寥寥万古谁堪对。唯有嘉禾跛脚儿。

　　严教授画临济请赞

　　喝下忽雷惊。声前休领略。当锋啮镞时。蹉过第一着。不在壁立处。岂向平地泊。野水白连天。秋空飞一鹗。

　　满禅人画临济像请赞

　　临济秃无眼目。讨便宜兮不知足。高悬羊头卖狗肉秤头斤两惜如玉。胸中更有一般毒天。下无人敢轻触。

　　卞禅人画布袋和尚求赞

　　人谓是弥勒。且喜没交涉。拖个破布袋。到处纳败阙。祇有一味长。子细为君说。是什么乾屎橛。

　　赞三将军

　　家在归宗寺后山。洞中春色异人间。祇因亲受灵山记。长与归宗把要关。

　　赞大慧禅师

　　人天之师佛祖膀样。顶[宁*页]一着。匙挑不上。俾临济价增十倍起圆悟更无伎俩。小侄如此赞扬。老胡决定有望。三十年后脱空话行。也是一番性懆起谤。

　　赞虎丘先师

　　老汉从来无禅。一味心中含毒。此毒时复现前。浑家大小不穆。异口同音咒诅。至今活陷地狱。一名临济正宗。一名丛林瞎秃。

　　赞佛眼叔祖雪堂和尚侍立(老禅赞在前)

　　正法眼藏。瞎驴边灭。父行子随。了无途辙。老禅已是错针锥。添得应庵乱饶舌。

　　赞此庵元和尚二

　　佛祖生冤家。人天不喜见。忒杀聱头。却通一线。劈胸拳下破牢关。大用机轮辘辘转。
　　十分画得相似。祇有一处誵讹。佛祖检点不出。从教平地干戈。

　　赞李知府朝议

　　人言公死。我言公在。在在在何处。清风动天籁。

　　赞程宗古承务

　　庞居士悟心於马驹言下。裴相国得大用於黄蘖棒头。虽相去数百年间。其金声玉振联环不断。彼时有此二大老光明烜赫。此时有宗古先生。仁义礼信。根於心。而能以此心确然。履践佛祖大解脱门。诚不让耳。白云山月未足为齐。寒桧青松堪同大节。

　　乌巨山逵长老。命立首座。持师顶相请赞

　　烟林风姿。山岳气宇。坐看春回。行无伴侣。不图成佛。岂欲作祖。一句掀翻。万机罔措。更提柱杖。击涂毒鼓。立禅持归。分付乌巨。

　　积善普长老请赞

　　天台南石桥北。观音寺里有弥勒。顶门瞎却摩酰眼。肘后风雷轰霹雳。

　　表微首座请赞

　　左捺膝右握拳。搥瞎正法眼。打破葛藤禅。奋迅西河爪距踢出杨歧金圈。祇凭个一着。今古有人传。

　　禅人写真请赞

　　形枯岂是持斋叟。儿古还非入定僧。马又不成驴不是。当头一着得人憎。
　　法中之魔。僧中之贼。盗佛祖宝刀。断衲僧命脉。贫穷者示之无价宝珠。富贵者令之破家散宅。不是平地上干戈。且非孤峻处标格。
　　者汉初无罪过。祗是头匾眼大。虽然肚里醒醒。开口便先话堕。如斯出世为人。恰似大虫看水磨。
　　竖拂拄拂。全机出没。一喝耳聋三日。丛林至今狼藉。屈屈。且道是马祖屈。百丈屈。归宗屈。宗一侍者。但恁么拈出。
　　鲁祖偏工面壁。秘魔动便擎杈。唯有归宗长老。一味撒土撒沙。三个上牢漆桶。不知那个堪夸。诸方检点得出。也是勾贼破家。
　　波涛千尺冷飕飕。谁向沧溟泛逆流。唯有渠侬谙水脉。卷舒出没任遨游。
　　九年面壁。成迂曲。三顿亲承愈见赊。并荡那伽大机手。不知谁可继生涯。
　　拭眼堂前。临济正令。且行一半。拈佛祖病。
　　江上青山千万迭。水边茆屋两三间。朝来无限扁舟过。何似渠侬把钓竿。
　　茆屋紫霄下。良田石镜边。此生随分过。不用买山钱。这般恶比丘。何人敢近傍。恣焚三毒火。力起无根谤。破除少室窠。巢并荡衲僧见障。闻者见者攒眉。应是无人瞻仰。
　　身心一如身。外无余。不愿成佛。亦非凡夫。甘作上牢漆桶。无心计较锱铢。万古银山铁壁。更没者也之乎。是则活埋老僧。不是则打杀昙慧暗透两重牢关。烈焰不藏蚊蚋。
　　元是黄梅村里僧。生来自笑百无能。一瓶一钵随缘住。孰谓而今继祖灯。

　　平江虞祖道写顶相。求赞

　　枯松下。盘陁上。独坐大方。横按拄杖。谓是应庵。无恁相状。谓非应庵。谁肯归向。分付祖道试自定当。

　　徐伯寿求赞

　　大海波涛阔。千峰气像雄。当头俱坐断。直下展家风。一喝分宾。主三玄辨正宗。其余都莫问。今古有盲聋。

　　如道人求赞

　　江上青山迭迭来。屋头松竹手亲栽。柴门尽日无人到时见窗前云作堆。

　　莲道人自写像求赞

　　凌行婆莲道者。一个患聋。一个患哑。聋者善听。哑者能话。堪笑堪悲。可知礼也。

　　吉彬老二侄女绣普贤菩萨求赞

　　吴门吉彬老。寿年可及百。骨目清且癯。施为有标格。行步快如风。谈笑气不乏。穷之无他术。一味好佛法。每亲善知识。言下究生杀。家有二侄女。贞姿逈超拔。自幼不茹荤。晨昏常燕默。从容定中起。痛念十使结。显尘劫大愿。运针发五色。幻普贤妙身。应现四菩萨。等十方虚空。皎若揭日月。大哉白象王。群狐悉弥灭。当知妙殊胜。岂在别处设。若从自己求。犹如病作热。如是名正观。不尔是邪说。

　　偈颂
　　和　宫使李侍郎颂。送入莞山庵

　　此山已是胜天台。峰顶寥寥正眼开。无限水云难凑泊。却容扫地相公来。

　　题　陈参议中大大隐图

　　荷锄居士隐云庄。竹屋茆堂瞰小江。祗这逍遥是知己。人间天上更无双。

　　和　李参政颂示鉴禅者

　　清源居士顶门着。从本已来自寥廓。更透吾家向上关。活鱍鱍地难收捉。风尘草动鉴来端。临机八面初无作。才起分毫取与心。即被邪师笼罩却。

　　赠别俗兄

　　此行安忍泛轻舟。无柰官差不自由。痛望老人修净业。莫教容易度春秋。

　　题刘民用居士藏六庵

　　西溪缚屋称幽居。坐对松窗与世疎。到眼青山千万迭。此生安乐更无如。
　　虚空正体没边涯。藏六如何盖覆伊。要听少林无孔笛。从来多是逆风吹。

　　辞此庵和尚塔

　　道韵如山重。氷怀有纪纲。一拳成活业。千古更无双。松竹森森老。云山迭迭长。洛阳无限意。对此一炉香。

　　示智道者

　　少室门庭冷似灰。长年不见一人来。汝今若解知惭愧。那取工夫到一回。

　　赠成主簿

　　同是崇宁癸未生。公为官长我为僧。大家履践通天路。共踏毗卢顶上行。

　　禅人之梅阳

　　此行不惮三千里。况是江天欲雪时。问道身心如不昧。梅阳老子已先知。

　　与铸锺道者

　　野店小桥外。黄昏欲雪时。一声谁侧耳。千古唤愚痴。

　　德彬修双阳塔求颂

　　九层塔耸青霄外。七佛灵踪在上方。山冷云寒当午夜。唯闻仙乐散天香。

　　送僧化席

　　穷心何必在三椽。直透归宗一味禅。翻忆当年曾卷起。无端又展与人眠。

　　吴必东请小参后说偈

　　百草头边千圣眼。一毫端上万重关。更无佛法并玄妙。堪与知音共往还。

　　送六人禅者。随宏长老住大智

　　大智荒凉久。中兴六上人。机前施远略。句下要通津事理无兼带。偏圆有主宾。风云今际会。弹指一番新。

　　赠悟上人造华严塔

　　山前马廐普光殿。门外牛栏正觉场。五十三人同日葬。善财走得脚生疮。

　　术人求颂

　　造化付谁手。君来聊解颜。欲游天上路。先破鬼门关。祸福行藏内。高低方寸间。毫芒差错处。过犯重如山。

　　行者求颂

　　了身不若了心休。了得心时身不愁。若也身心俱了了。神仙何必更封侯。

　　观道人求颂

　　学佛从来境界多。不能降。伏便成魔。降魔能用无心法。六贼倾城尽倒戈。

　　题仲逸宣教三境图

　　太清之云。镜中之尘。从无住本。廓应如春。妙玄不动。示现无垠。三世普入。孰妄孰真。现成公案。岂费精神。当头一着。坐断要津。

　　莞山净明庵小参示众

　　三十三州七十僧。驴腮马颔得人憎。诸方若具罗笼手。今日无因到净明。

　　题永宁小轩

　　我行重到清凉地。小室轩窗分外明。不是山家占春色。大都物理自舒情。

　　赠晦叔秀才二首

　　处世从教眼似眉。自然心地绝支离。翻身更透龙门浪。头角峥嵘宇宙低。
　　少室岩前路不遥。毫芒才拟便迢迢。西湖湖上晚来看。小艇轻风落画桡。

　　西蜀祖正道者还乡求颂

　　西川五十四军州。几个男儿会点头。透得剑门关子过。不风流处也风流。

　　夜宿解田偶成

　　夜宿西山居士家。围炉相对话生涯。从来无一丝头许。自是劳生眼里花。

　　送宏监寺开海田

　　轩昂气宇要争先。及早乘时痛着鞭。翻转江皋千顷浪。灵苗从此秀桑田。

　　送珣禅还乡

　　极目澄澄水照空。白苹红蓼战西风。三千里外深深意。铁劵谁将累祖翁。

　　送祥禅人二首

　　子是慈明家畔人。直须超卓要惊群。腾身快入洪波里。始见曹源正脉分。
　　浊港江头送别时。碧云秋水淡依依。莫嫌老拙疎慵甚。它日重来扣竹扉。

　　谢杨善才道友惠数珠

　　南询初不失程途。收得金刚脑后珠。两手持来亲献我。光明炯炯破昏衢。

　　胡氏妙圆求颂

　　八年伏枕今安乐。安乐常思病苦时。苦乐本来真实义要须猛省力扶持。

　　送杰侍者还乡(辛未上元日)

　　大彻投机句。当阳廓顶门。相从今四载。征诘洞无痕。虽未付钵袋。气宇吞乾坤。却把正法眼。唤作破沙盆。此行将省觐。切忌便垛根。吾有末后着。待归要汝遵佛事。

　　为此庵和尚入塔

　　摩酰三眼洞彻无私。末后全提今之是也。故我此庵和尚。平生担板不受差排。会尽物我一如。透过生死窠臼。履刀山剑树如步红莲。入镬汤炉炭似登宝所全体是个大解脱门。更无一丝毫许外物。化缘既毕借路经过。火光三昧自焚躯。烈焰亘天谁着眼。黄金灵骨五色璨然。不昧高踪斩新光彩。今日安藏窣堵。坐断溪山。万木生风。千江照月。真灯烈焰少室增辉。正恁么时。且移身换步一句作么生道。还知落处么。宝印当空妙重重锦缝开。喝一喝。

　　为留守枢密大资掩土

　　天高地厚海阔山遥。发最上机示真实相。故我留守枢密相公。廓顶门正眼。显肘后灵符。以此为国为民。以此至忠至孝。可谓大功不宰。果见作家。末后全提十虚坐断。无生田地有种有收。般若舟航有津有济。直得高超物表独蹈大方。正恁么时。且全身奉重一句作么生道。好须云外看。一剑倚天寒。

　　为南书记下火

　　东湖莞岭及归宗。烨烨腾辉炉鞴中。铁眼铜睛烹不破。衲僧巴鼻好流通。

　　应庵和尚语录卷第十(终)
 塔铭(附)

　　　　左承议郎太常丞兼权尚书吏部郎官李浩撰
　　隆兴改元。癸未六月十三日。住持天童山。应庵禅师昙华迁寂。塔全身於院之西麓。其侍者兴会持遗书。副以赵州之顶相。来且需文以铭。余曰。铭余宜为。岁在庚午。始识师於番阳。十四年于今。念有所至。虽千里。命车忽焉去之。亦不为少顷留。以是为常。家居官居。其门弟子。以化事往还。盖未尝绝也。知师之所历至详。铭余宜为。示之信入。导以进步。既久而本然之法。轩豁呈露。靡所逃遁。考观其极。与吾儒所谓一贯两端。宗庙之美。百官之富。无得踰之。日月不可阶之天无或少戾。知师之所造至悉。铭余宜为。负二宜为最后。又以古佛相貌寄意。铭余责也。其可辞。师江氏子。蕲之黄梅人。生而奇杰。骨目耸秀。童穉便厌世。故具决定志。津济群品。年十七。出家於邑之东禅。明年为大僧。又明年杖锡参访。首谒随州水南遂和尚。染指法味。欢喜踊跃。遂徧历湖南北。江东西。所至与诸老宿激扬。无不投契。然师根器远大。不肯得少为足。要求向上钳锤。透顶透底。诸佛列祖罗笼。不住一着。以厌满初愿。乃上云居。礼圜悟禅师。一见拊劳。痛与提策。以为法之故。服劳难事。趋走惟恐居后。会圜悟入蜀。指似往见彰教隆。于宣隆其子也。隆移虎丘。师实为先驰。未半载间。通彻大法。顿明圜悟为人处。机关深固。运用恢廓。言句之出。皆越格超量。人天罔测。道声蔼然。洽於丛林。未几礼辞。游戏诸方。初分座於处之连云处守。遂以妙严。请师出世。继住衢之明果。蕲之德章。饶之报恩荐福。婺之宝林报恩。江之东林建康之蒋山。平江之万寿。两住南康归宗。末乃住今天童。皆缁白歆慕。同辞公举。处处开大施门。垂手未悟。远近奔凑。如水赴壑。师於普说小参。问答勘辩之属。皆从容暇豫。曲尽善巧。而室中机辨。掺纵杀活。尤号明妙。饱参宿学。一近槌拂。亦汗下心死。恨见之晚。先意出力。办所难集。以申报效。旧尝领徒典剎者。皆晦匿名迹。以得寓巾钵於下陈为幸。呜呼道亦宏矣。师既大振宗风。为世眼目。至於行业高洁。咸可称述。师初有发明。即与此庵禅师。时号元布袋者同行。反覆博约。日益深奥。及从此庵於护国。相得欢甚。此庵之亡意。於师不无所属。而开堂嗣法讫。不忘虎丘。与近世眩於名闻。牵於利养。烧香不原所得者。异矣。矩范严峻。或有过失。往往面质。无所宽假。言既脱口。亦释然无间。以是学者畏而仰之。每於住持。泛应虚受虽料理建。置小物细。故动为无穷计。未尝苟且。至纤毫不可於意。即翩然径去。莫能回夺。尝自言。衲僧家着草鞋。住院何啻如蚖蛇恋窟。勉厉徒众。不许放逸。事事必身率之。其将示疾也。犹挂牌入室。至夜分他日多类。是将终。或以辞世偈为请。师曰。吾尝笑诸方所为。而自为之耶。区处院事。纤悉不遗。奄然趺坐而化。春秋六十一。夏腊四十三。偈颂语录甚富。未及诠次。已盛传於世矣。径山妙喜禅师。声价隆重。方其显赫。时争屈之下。师执常礼无加损。及其在梅阳。有僧传师垂示语者。妙喜见之。极口称叹。后以偈寄归宗云。坐断金轮第一峰。千妖百怪尽潜踪。年来又得真消息。报道杨歧正脉通。其归重如此。逮妙喜还径山退居明月庵。师演化于明。叔侄相望。往来憧憧。必至二大士之门。咸曰。妙喜应庵无异辞。师寂后。未踰月妙喜亦化去。祖道其遂陵夷矣乎。后生可畏庵。必将有绍之者。铭曰。
　　临际一宗　　支派分布　　大於杨歧　　盛於五祖　　善美具并　　厥惟圜悟　　生子若孙　　益振门户　　师固后出　　气雄诸方　　发端水南　　徧参湖江　　所至皆靡　　陈既堂堂　　师视缺然　　高翥远骧　　穷法顶底　　乃梯乃航　　槌拂巾瓶　　一十三剎　　示无缘慈　　纵无畏说　　魔族万千　　我杀我活　　驱耕夺饥　　定动智拔　　还其本然　　同此大达　　太白峰之前　　玲珑岩之下　　有窣堵波　　灵骨是舍　　三十年后话行　　犹是闭眼作夜

 李侍郎祭文(附)

　　维隆兴元年六月十三日。左承议郎太常丞兼权尚书吏部郎官李浩。谨以香茶之奠。致祭于故天童山应庵禅师和尚。呜呼。师遂迁寂矣夫抑世谛流布也。弗祭其弗来矣夫祭之果亦至也。方其彷徨於水南。周旋於江东西湖南北。困顿於云居章教之久。如求亡子。如丧考妣。兹其未悟矣夫抑未尝不巍巍堂堂炜炜煌煌也。已而独踞道场一十有五。说法如雷如风。奔走衲僧如凤如麟。兹其既悟矣夫亦未尝不跛跛挈挈百丑千拙也。烹锻诸佛。其无功矣夫抑最上上之功也。呵咄列祖。是无德矣夫亦无等等之德也。走之於师爰自相视而笑。授受两忘。昔不为初学。今不为宿习。淮江异出不为阻。儒释异容不为间。时从杖屦日瞻槌拂不为亲。旷纪弥年元字脚不通不为疎。生而咨叩不为敬。死不哭临不为慢。善观走於师者於一奠焉。而观之无余蕴矣尚享。



　　参政大资相国钱公。序于前。太傅和义郡王杨公。施财镂其板。是皆墙堑宗门。为法檀度。倾沧溟之量。溢般若之海。俾见闻获益。迷悟超情。一念含虚空。三际悉平等。所谓成佛作祖大居士。诚哉是言。乾道丙戌正月吉旦住山苾刍　(守诠)　谨识。

 松源和尚普说

　　应庵师祖。初行脚时。在一尊宿会下住。多教学者。过公案时。师祖同一僧。在佛殿里。过一则公案。恁么过。也过不得。又恁么过。也过不得。二人商榷。不觉鸡唱。遂拊掌散去。后来一一过得了。只是依前肚里。黑漫漫地。遂冷地思量。道若恁么参禅。如何敌得生死。闻随州水南遂和尚道行。乃洞下尊宿法嗣。恩官人径往参。礼便得归堂。有一连单兄弟。长时坐禅。不与人交。师祖一日问。佗还少睡么。其僧厉声道。老兄而今是什么时节。更有工夫打睡。师祖直得面热汗下。遂发志。不舍昼夜。以悟为则。不过一月。连单先有发明。师祖亦有发明。自此每每入室。得路便撑。将去。遂和尚并不柰佗何。一日入室次。唤华兄。你也好。只是公案未明。师祖抗声道。尽大地是一个公案。和尚作么生明。遂和尚便低头。师祖道。这老汉了我不得。束包望方丈。礼三拜便行。闻得圆悟住云居。直造会下。凡遇入室。机机相副得数时。圆悟提起向上巴鼻竟。不能开口。圆悟每向人说。这个蕲州子。得即得。只是脑后少一锥在。圆悟归蜀。师祖也要随佗去。圆悟道。你不须随我去。有杲首座。元侍者。彰教隆藏主。见处共老僧一般。但去见佗。必为汝了却大事。遂依教特去宣州彰教。参隆和尚。门庭孤峻。直是不容凑泊。未经数时。迁虎丘。亦参随去。续请充维那。一日室中。举五祖牵牛过窗话。拟祇对次。被佗劈胸一拳。自此打断命根。是时隆和尚。欲命首众。会中有圆悟耆旧云。华维那嫩在。师祖闻得。遂书偈於壁间云。江上青山殊未老。屋头春色放教迟。人言洞里桃花嫩。未必人间有此枝。不辞便行。此庵元和尚。时住处州连云。师祖道我旧在云居时。每吃这汉无滋味。如今看来。未必佗到我田地。且去验佗看如何。才到。便上方丈。侍者通报。此庵闻得。郎忙出来。一见便云。华兄此番且喜大事了毕。师祖道。我未曾开口。佗已知了。信知得底人。相见不在形言。便知落处。这个便是参禅底榜样。岂似今时一般长老与学者相见一句来一句去。末后多一句。便为赢得禅。究竟不知深浅。盖佗不曾踏着正脉。只在言句里。作活计(云云)。
　　应安庚戌佛生日天龙东堂比丘妙葩命二雕之
　　应庵禅师振唱杨岐一宗提起虎丘正脉得他语於掌中欲弘通於遐代仍打施长财刊行流通伏愿开拓人天祝延　圣朝矣。
　　正应元年九月下旬八日
　　三圣寺住持沙门(湛照)谨记
　　奉行维那(师元)
