续藏经   了庵清欲禅师语录
　(后学)一志．元浩．可兴．文康．祖运．志道．祖杲．得度．善庆．元宝．慧朗．海寿．祖灊 等编
 南堂了庵禅师语录序

　　予壮龄时。与千岩长公。为方外交。千岩以南堂禅师偈赞示予。予读之。惊曰。是有所证悟者之言也。绝枝蔓。去町畦。而不堕於情识之境。不意大法凋零。而能见斯人哉。千岩以予言为然。当时之所见。仅一二章耳。自时厥后。或吴或楚。或梁宋。或鲁卫。名僧开士。多有谒予浦阳江之上者。予既见輙问。见南堂否。曰见之。曰有何言。遂各解囊相示。见渐多。则其心慕之。为愈至。及来京师。其弟子祖灊海寿。复持三会语。畀予而求为之序。读之连日。因获尽其大观焉。呜呼。据狮子座。演如来法。其任甚不轻也。在他人为之。东剽西掠。拈缀成篇。而椎凿之痕故在。师则浑融无迹。不异云流而天空者矣。在他人。为之拘滞一隅。动輙有碍。或得乎此。竟遗於彼。师於杀活之机。纵横皆自如矣。在他人。为之气索神沮。不自振拔。而无以应来学之求。师乃圆满充足。覃及於诸方矣。有若师者。其所造诣。诚非凡情之可度量哉。夫以少林西来。惟究心源。言辞直截。初无隐晦。传至大鉴。恐为世谛流布。不得不秘护。而密持之。历代硕师。随时升降。慈悯峻厉。各立户庭。其接引虽若有不同。所以祛逐妄缘。而挽入正途者。则一而已矣。迨及宋季。尚奇骋异。背其师授。而流於颇僻者。渐多有之。君子言之。未尝不为之太息。师能循蹈矩矱。惟祖武是绳。提唱真乘。使人复见大鉴遗意。其扶树正宗之功。夫岂小哉。予之慕师非一日。巨细之辞。皆获观焉。故知师为独深。而谓非他人之所能及。然可惜者。师之名位。不满於德。使其说法五山。布叆叇之慈云。澍滂沱之教雨。则其功逮被。又不止今之所见而已。虽然名外也。非内也。德内也。非外也。师内重而外轻者也。苟以在外者之崇卑。以为在内者之低昂。是不知师者也。师之行业。予既详书成记。勒之坚珉。复为读斯录者。着其说如此。千岩在定光中。又未必不以予言为然也。师讳清欲。字了庵。南堂其号也。族姓朱氏。台之临海人。尝住开福本觉灵岩三禅剎云。
　　洪武三年岁次庚戌春二月辛酉朔。翰林学士亚中大夫知　制诰兼修　国史金华宋濂景濂序。

　　了庵和尚语录目次

卷第一
　　宋濂序　　集庆路中山开福禅寺语录

卷第二
　　嘉兴路本觉禅寺语录

卷第三
　　平江路灵岩禅寺语录

卷第四
　　举古

卷第五
　　颂古　　赞语

卷第六
　　偈颂

卷第七
　　偈颂

卷第八
　　法语

卷第九
　　题跋　　宋濂撰行道记　　正印撰跋

附录
　　至仁撰续集序　　续集　　行状
　　 

　　了庵和尚语录卷第一
　　初住集庆路中山开福禅寺语录

　　　　参学比丘　一志　元皓　等编
　　天历二年七月十八日入寺。指山门云。我此法门。直出直入。中下之流。自望不及。喝一喝。
　　佛殿。世尊拈华。迦叶微笑。咄。赖有文殊与普贤。熨斗煎茶不同铫。
　　据室。真不掩伪。曲不藏直。石裂崖崩。雷轰电激。转得身来。未有棒吃。喝一喝。
　　诸山疏。一佛出世。各坐一华。接影连辉。互不相借。
　　山门疏。有主有宾。有酬有唱。坐断舌头。一椎两当。
　　指法座云。须弥灯王。面目见在。未善观瞻。为吾作礼。便升座。
　　拈香云。此香。恭为祝延今上皇帝圣躬。万岁万岁万万岁。次拈香云。奉为见住保宁禅寺。古林大和尚。一炉爇却。不图报德酬恩。只贵递相钝置。遂就座。无想和尚白椎云。法筵龙象众。当观第一义。师乃顾视大众云。只此一会。不异灵山。莫有为众竭力者么。僧问。丹山鸾凤九苞文。地位清高隔五云。四海具瞻时一见愿闻真唱答。
　　明君。师云。千峰朝华岳。万派肃沧溟。进云。万方有道归。
　　明主。一句无私利有情。师云。黄河九曲。水出昆仑。进云。祝赞已蒙师指示。向上宗乘事若何。师云。眼不见鼻孔。进云。曹溪流非止水。一滴忽来千波竞起时如何。师云。退后退后。进云。平生不解藏人善。到处逢人说项斯。师云。莫谤山僧好。又僧问。天不言四时行。地不言万物生。学人有疑。愿闻开示。师云。万人遐仰处。红日到天心。进云。野老不知尧舜力。冬冬打鼓祭江神。师云。眼见如盲。口说如哑。进云。千古华山山脚下。又添潘阆倒骑驴。师便喝。僧礼拜。师乃云。建法幢立宗旨。拓开无上妙门。显示第一义谛。天何宽地何窄。青山不青。白云不白。十字街头醉翁子。梦里惺惺。三家村里臭胡狲。甚生标格。掀翻是非窠窟。截断凡圣踪由。德山棒头全彰大用。临济喝下脱体风流。垂衣正裳。
　　圣天子继唐虞之化。修文偃武。贤宰相霈霖雨之秋。所以道一毛见神变。一切佛同说。经於无量劫。不得其边际。喝一喝云。将谓合有恁么说话。拈拄杖云。拄杖子穿过诸人鼻孔。即不问。梁宝公。骑佛殿出山门。毕竟成得个什么事。卓拄杖云。千尺鲸喷洪浪飞。一声雷震清猋起。
　　复举祖师云。吾本来此土。传法救迷情。一华开五叶。结果自然成。五祖法演和尚云。达磨大师。信脚来信口道。后代儿孙。多成计较。诸人要会开华结果处么。郑州梨青州枣。万物无过出处好。师云。提本分钳锤。碎情解窠窟。还他五祖老人。要见开华结果处。则大远在。诸人要会开华结果处么。拈却郑州梨。放下青州枣。出门便是长安道。久立珍重。
　　小参。凤凰台上对三山。啸月眠云趣自闲。一疏忽从天外至。又移身入闹篮间。是知道人行处。如火消氷。动静去来。该他不着。一抽三二添四。截铁斩钉。和泥合水。有来由无本据。击碎上头关。千华生碓觜。岂不见。长沙和尚云。百尺竿头坐底人。虽然得入未为真。百竿尺头重进步。十方世界见全身。拈拄杖云。骑骏马骤高楼。万里银河辊玉球。卓拄杖云。有时乘好月。不觉过沧洲。
　　复举德山小参不答话。问话者三十棒。时有僧出。德山劈脊便棒。僧云。某甲话也未问。因甚便打。山云。你是甚处人。僧云。新罗人。山云。未跨船舷。好与三十棒。后来此庵元和尚拈云。忒杀倚势欺人。山僧见处。也要诸人共知。者僧当时若是个汉。待他道你是甚处人。便与掀倒禅床。踢起便行。直饶德山牙如剑树。口似血盆。也须倒退三千。何故。识法者惧。师云。德山正令当行。者僧黠儿落节。若谓倚势欺人。屈他先德不少。虽然。还知此庵老人落处么。剑为不平离宝匣。药因救病出金缾。
　　中秋上堂。举马祖与西堂百丈南泉玩月次。祖云。正与么时如何。堂云。正好供养。丈云正好修行。泉拂袖便行。祖云。经归藏禅归海。唯有普愿。独超物外。师云。言气相投。机感相应。古今尽谓玩月话奇特。殊不知。马大师怜儿不觉丑。若也据令而行。者一队弄光影汉。总好与本分草料。免见门户寂寥。拍禅床云。禹力不到处。河声流向西。
　　上堂。僧问。以字不成。八字不是。是什么字。师云。点画分明。进云。曾有问地藏。藏云。看取下面注脚。且道。注脚道什么。师云。未会注脚。且看正文。进云。如何是正文。师云。以字不成。八字不是。进云。和尚莫瞒人好。师云。你曾问几人来。进云。即今问和尚。师云。却是你瞒我。僧礼拜。师乃云。参禅须透祖师关。妙语要穷心路绝。杀人剑下蓦翻身。活人刀边流出血。曜灵寒顾兔热。四七二三难辨别。别别。使八极顶目者不自争衡。见斯人兮驾御昂蘖。
　　上堂。举白云示众云。金蕊丛丛带露新。采来烹茗赏佳辰。浮杯何必须宜酒。但有清香自醉人。师云。白云老人。大似巧媳妇做出无面馎饦。惜乎知味者少。开福效颦亦有一偈。重阳黄菊未成花。落帽无劳忆孟嘉。但得青山长在眼。不妨流水去无涯。
　　上堂。今朝九月半。万事随时变。霜风刮地来。木叶尽零乱。古人道。要识不还义。但向万物凋落处会取。是你诸人会也未。若也会得。旋岚偃岳而常静。江河竞注而不流。野马飘鼓而不动。日月历天而不周。其或未然。只知事逐眼前过。不觉老从头上来。
　　上堂。即心即佛。非心非佛。不是心。不是佛。不是物。灵光洞耀。逈脱根尘。体露真常。不拘文字。天开地辟。日照月临。新罗国里打铁。火星烧你脚跟。宾头卢尊者。忍痛不禁。钻入阿耨达池中去也。唵摩尼达哩悉哩苏卢。
　　上堂。归宗事理绝。日轮正卓午。自在如师子。不与物依怙。看他古人。得恁么自在。得恁么快活。开福者里。波波挈挈。百丑千拙。即事即理。拖泥带水。手指东西。眼观子午。喝下惊翻蹍屎猪。棒头敲出金师子。且道。与古人是同是别。相逢自有知音知。何必清风动天地。
　　客至上堂。摩尼珠人不识。如来藏里亲收得。万象森罗影现中。一颗圆光色非色。永嘉大似乞儿暴富。开福道。摩尼珠谁不识。击碎分文也不直。抛向虚空更那边。免使时人挂胸臆。然则云开日出。职到威成。撞着本色道流。恰似泗洲人见大圣。
　　小参。坐立俨然。宾主历然。百千法门。同归方寸。河沙妙德。总在心源。直得无边剎境。自他不隔於毫端。十世古今。始终不离於当念。又说甚晷运推移。日南长至。禅之与道。拈放一边。妙之与玄。置之一处。山僧不作佛法商量。诸人不作世谛流布。明朝起来净洗了面。大佛殿上礼拜烧香。依旧只是寻常事例。县桥头李八伯。半醒半醉。不觉起来。呵呵大笑。且道。笑个甚么。壁上安灯盏。堂前置酒台。闷来打三碗何。处得愁来。
　　复举洞山冬夜吃果子次。山云。有一物上拄天。下拄地。过在动用中。动用中收不得。过在什么处。泰首座云。过在动用中。山唤侍者。掇退果卓。师云。大阿横按。凛凛神威。宝鉴当台。澄澄光采。只如掇退果卓。又作么生。云自帝乡去。水归江汉流。
　　小参。真宗绝眹。妙道虚玄。一句截流。万机寝削。释迦掩室於摩竭。净名杜口於毗耶。须菩提唱无说而显道。天帝释绝视听而雨华。钩头有饵。秤尾无星。据令而行。总须按过。开福今夜年穷岁尽。挝三通鼓。聚集片时。不似北禅烹露地白牛。大惊小怪。张龙打凤。漉蚬捞虾。但愿。明年蚕熟麦熟稻熟。鼓腹讴歌乐太平。六六还佗三十六。
　　复举僧问古德。年穷岁尽时如何。德云。东村王老夜烧钱。师颂云。东村王老夜烧钱。爆竹声中又换年。好是门前泥力士。不将闲事污心田。
　　上堂。一二三四五。五四三二一。渡水不穿靴。黄昏候日出。元正启祚。万物咸新。看取千花生碓觜。太平元不在麒麟。
　　天寿圣节满散上堂。摩酰正眼。洞彻十虚。迦陵仙音。徧周沙界。标三才而建立。举四海而安之。缵列圣之否图。膺灵山之付嘱。摧怨破敌。运金刚轮。发政施仁。作师子吼。当流虹之瑞旦。庆万世之昌期。然则蒉桴土鼓。共乐升平。尧舜之君犹有化在。所以道。向上一路千圣不传。万仞崖头。纵横得妙。卓拄杖云。将此身心奉尘剎。是则名为报佛恩。
　　元宵上堂。镜镜交辉。灯灯相烛。境智互融。事理俱备。唤作华藏性海。正是平地扬波。直饶尽乾坤大地。无纤毫过患。犹是转句。不见一色。始是半提。更须知有全提时节。便恁么去。法堂前何止草深一丈。放过一着。有个商量。山门新旧知事。随年进退。因时请得。首座表率。维那举唱。洗光佛日。重整頺纲。见前诸德。一一循规守矩。人人舍短从长。信手揭开释迦老子青莲华眼。徐步蹈着达磨大师生紩脊梁。有底硕学饱参。与汝证据。无底良辰美景。与汝敷扬。以拂子画一画云。好事不须频话会。留将和气暖肝肠。
　　上堂。未离兜率。已降王宫。未出母胎。度人已毕。释迦老子不唧[口*留]。十万里来。九年面壁。直指人心。见性成佛。达磨大师不唧[口*留]。朝往天台。暮归南岳。拨草担风。寻师访道。衲僧家不唧[口*留]。拈拄杖卓一下云。离四句绝百非。动用扬古路。不堕悄然机。喝一喝。
　　上堂。国师三唤。侍者三应。可谓形直影端。及乎道个将谓吾孤负汝却是汝孤负吾。便见分踈不下。且誵讹在什么处。者里悟去。非唯识得国师。亦表参学眼正。其或未然。三十年后。不得道见开福来。
　　圣旨至上堂。久晴不雨。田夫皱断眉头。久雨不晴。衲僧浸烂鼻孔。进一步撞倒百亿须弥山。退一步蹈翻无边香水海。且截断千差。孤危不立一句。作么生道。好大众。迭迭　纶音下九天。融融春意满林泉。一炉沈水一声佛。仰祝吾　皇亿万年。
　　浴佛施主羞供上堂。身口意清净。是名佛出世。身口意不净。是名佛灭度。有般说话。譬如悬百千日月於青冥之中。阿谁不见。阿谁不知。因什么十个有五双。当面蹉过。且利害在什么处。山僧明明向你道。只为你信根少。你若信得及了。推而行之。便是出三界二十五有之日。便是证十地满心之时。所以大觉世尊。从无始劫。发菩提心。积功累德。难行能行。难舍能舍。勇猛精进速得成佛。看他从兜率陀天。驾日轮香象。入摩耶夫人胎藏中。处旃檀宝楼阁。与诸菩萨说受生法。满足十月。於毗蓝园无忧树下。右胁降诞。当是时也。十方佛剎。同放宝光。九龙吐香水。灌沐金色身。地涌青莲华。自然棒双足。南北及东西。各行於七步。分手指天地。作大师子吼。上下及四维。无能尊我者。岂不是大丈夫儿。成就大丈夫事。汝等诸人。幸生圣世。得闻正法。快须信取。勤而行之。设或暂肯回光。则山僧鼓两片皮。摇三寸舌。不为分外。施主辨供。功有所归。击拂子云。我不敢轻於汝等。汝等皆当作佛。
　　小参。有问有答。有佛有法。无问无答。佛法在什么处。竖起拂子云。还见么。击拂子云。还闻么。闻见历然。是个什么。莫匆匆休草草。灯笼皱断眉头。露柱呵呵大笑。昨日生今日老。两手竞拏瓶里雀。顶门失却冲天鹞。又击拂子云。庞居士来也。十方同聚会。个个学无为。此是选佛场。心空及第归。喝一喝。春风得意马蹄疾。一日看尽长安花。
　　复举僧问睦州。一言道尽时如何。州云。老僧在你钵囊里。又问云门。门云。裂破。师云。二老各逞神通。却被者僧勘破。有问开福。只向他道。相逢且说三分话。未可全抛一片心。久立。
　　上堂。十四十五。考钟伐鼓。结却布袋头。剎海无行路。日不待火而热。月不待风而凉。是人知有。南斗七北斗八。一句又作么生道。良久云。幸然平似镜。何用曲如钩。
　　上堂。十五日已前。有得有失。有长有短。十五日已后。无高无下。无党无偏。正当十五。洞里无云别有天。桃华如锦柳如绵。仙家不解论冬夏。石烂松枯是一年。
　　上堂。举五祖和尚云。难难几何般。易易没巴鼻。好好催人老。默默从此得。过者四重关了。泗洲人见大圣。参。师云。山僧即不然。难难没多般。易易有巴鼻。好好元不老。默默无所得。过者四重关了。普州人送贼。喝一喝。
　　上堂。识得一万事毕。衲僧手里秤锤。无端捻得汁出。抛三放两有个商量。不觉秋深夜又长。
　　小参。道大不有。功成不居。作无所作。为无所为。会万物于自己。与千圣而同途。九旬制满。自恣当时。谁远谁近。谁是谁非。文殊大士。三处度夏。迦叶尊者正令全提。一人脚跟下痛领三十。一人顶门上犹欠一锥。者两个老汉。诸方决定放渠不过。山僧者里宽之有余。好大哥。不思议解脱力。妙用恒沙也无极。百草头边活祖师。一言勘破维摩诘。
　　复举应庵和尚云。参学人切忌错用心。悟明心地。是错用心。成佛作祖。是错用心。看经讲教是错用心。行住坐卧。语言三昧。是错用心。吃粥吃饭。屙屎送尿。是错用心。一动一静。一来一往。是错用心。更有一处。是错用心。归宗不敢与诸人说破。何故。一字入公门。九牛拽不出。师云。好个一字入公门。九牛拽不出。妙喜云。华侄提唱。为人径捷。便是者个道理也。虽然。只解理上扫除。不解事上建立。山僧道。参学人直须善用心。悟明心地。是善用心。成佛作祖。是善用心。看经讲教。是善用心。行住坐卧。语言三昧。是善用心。吃粥吃饭。屙屎送尿。是善用心。一动一静。一来一往。是善用心。所以道。於一切处善用其心。自然获诸胜妙功德。诸人若能善用心。便知错用心。若知错用心。便能善用心。还信得及么。今年桃李贵。一颗直千金。
　　上堂。解制诸方有举扬。中山一切只寻常。寻常恰似秋风至。无意凉人人自凉。岂不见。赵州问南泉。如何是道。泉云平常心是道。州云。还假趣向否。泉云。拟向即乖。州云。不拟争知是道。泉云。道不属知。不属不知。知是妄觉。不知是无记。若真达不疑之道。廓然荡豁。如太虚空。岂可强是非耶。者般说话。正如闹市里扬碌砖相似。直是着者方知。赵州既是打着。当下如暗得灯。如贫得宝。如渡得船。如贾客得海。粉骨碎身未足酬。一句了然超百亿。如今者一片砖。落在山僧手里。自去年此时离凤台来此。十字街头东抛西掷。只是未曾轻轻打着一人。击拂子云。黄河三千年一度清。
　　宣州天宁遗书至。上堂。紩牛吼破双溪月。石女含笙悲不彻。鹘眼龙睛总不知。聋子亲闻哑人说。山僧二十年前。亲见草庭老子。向万仞崖头。拾得个断贯索。到处穿他天下宗师鼻孔。及乎应缘而出瑞世天宁。水到渠成。风行草偃。又却用此索。穿他天下衲僧鼻孔。化缘既毕。奄尔真归。撒手那边。全无朕迹。所以道。声前非声。色后非色。蚊子上紩牛。无你下觜处。山僧今日不免倒行此令去也。小间下座。诣灵前烧一炷香。点一盏茶。却与他穿了鼻孔。何故。吃拳须记打拳时。下座。
　　上堂。赵州吃茶。睦州担板。喝水成氷。蒸沙作饭。披万象独露全身。破微尘出大经卷。拈拄杖云。权实空有。偏圆半满。百般制造由人。到底无过是面。卓拄杖。喝一喝。
　　上堂。深不深密不密。昨夜三更黑如漆。海神推出夜明符。万象莫能逃形质。释迦自释迦。弥勒自弥勒。达磨老臊胡。何处寻踪迹。剎竿头上礼西方。九莲开作黄金色。喝一喝。
　　上堂。心王不妄动。六国一时通。罢拈三尺剑。休弄一张弓。古人可谓运筹帷幄。决胜千里。山僧即不然。五凤楼前听玉漏。须弥顶上击金钟。一毛头上三千界。云月溪山处处同。
　　开炉上堂。今朝十月旦。开炉无兽炭。倒转死柴头。光明何灿烂。三世诸佛在此光里转大法轮。六代祖师在此光里联芳续焰。天下老和尚在此光里各立门庭。光光相罗。如宝丝网。大用现前。清机历掌。有功者罚。无功者赏。引水浇蔬五老前。披蓑侧笠千峰上。喝。
　　上堂昨日十四今日十五。大法难明。时光易度。动则涉尘劳之境。静则沈[(尤-尢+民)/日]醉之乡。动静双泯则落空亡。动静双收则颟顸佛性。到者里。须知有透脱一句始得。拈拄杖云。倒跨杨岐驴。蹈杀长沙虎。掷下拄杖云。三岁孩儿抱花鼓。莫来栏我球门路。
　　上堂。举寒山子道。我见瞒人汉。如篮提水走。急急走归家。篮里何曾有。保宁勇和尚举了拍手大笑云。有意气时添意气。不风流处也风流。师云。然则下坡不走。快便难逢。保宁老汉脚跟下。好与三十棒。
　　小参。僧问。仲冬严寒年年事。晷运推移事若何。师云。昨夜日轮飘桂华。今朝月窟出芝草。进云。仰山近前叉手。意旨如何。师云。奴见婢殷勤。进云。香严叉手近前。又作么生。师云。大家厮淈[泳-永+盾]。进云。去此二途。请师别道。师云。无人处斫额望汝。师乃云。眹兆未分。阴阳已具。乾坤既剖。万汇兹彰。水肃霜清。风高木落。突出无位真人。一个个面前孤迥迥地。新罗国里打鼓。大唐国里上堂。洗面摸着鼻。啜茶湿却觜。七十三八十四。把住雪峰赵州。放过德山临济。倒着襕衫舞柘枝。万仞峰前恣游戏。喝一喝。
　　复举圆悟和尚示众云。到即不点。一大藏教锦上铺花。点即不到。祖师西来金声玉振。且祖意教意是同是别。碧潭云外不相关。师云。老佛果。只解步步登高。不解从空放下。人前一味拍盲。岂信弄真像假。山僧与么批判。诸人还证明得么。良久。捧上不成龙。
　　上堂。华绽老梅。日南长至。笋迸阴崖。吉无不利。东邻西舍钟鼓喧天。后巷前街笙簧聒地。冷风吹帽正中偏。颠雨打窗粗里细。是非荣辱何似生。瞎驴不受灵山记。
　　客至上堂。三世如来同一舌。大藏教中无法说。衲僧手里定盘星。万里长天耀孤月。首座有长处。且不循途辙。荆棘林中放步行。拔出时人钉根橛。
　　先保宁和尚忌日拈香。出黄泉又入黄泉。穴鼻无绳不受牵。倒转一枝无孔笛。芦华明月满平川。你诸人。还知我老和尚落处么。卷四大海水于舌端。不见涓滴。置微尘剎土於毛孔。囊括大千。总谓其嫌白云之语拙。爱五祖之说禅。夫岂善用黑豆之活法。契鹫峰之正传。以香扣炉云。相席打令。饮水思源。盘山会里翻筋斗。到此谁知普化颠。
　　上堂。竺土大仙心。东西密相付。以字既不成。八字亦不是。昨夜三更虎咬大虫。今早起来蛇吞鳖鼻。拍禅床云。有利无利不离行市。生紩秤锤却被虫蛀。喝一喝。
　　腊八上堂。日日佛诞生。日日佛成道。空里无华折去难。水中有月看来好。卖狗悬羊。一体三宝。垢面蓬头辊出时。何异大虫裹纸帽。咄。
　　天寿节启建上堂。烦恼无边誓愿断。法门无边誓愿学。众生无边誓愿度。佛道无边誓愿成。释迦老子三大阿僧祇劫修习。所得法门不出者四句子。堪报不报之恩。用助无为之化。所谓我此法印。为欲利益世间故说。今日启建金刚道场。山僧亦有四弘誓愿。一愿皇帝万岁。二愿重臣千秋。三愿海晏河清。四愿民康物阜。金香炉下紩昆仑鼻孔辽天。山门头楼至德如来两脚蹈地。蒉桴土鼓贺尧年。紫烟匼匝祥风至。
　　上堂。天清地宁。时康道泰。兴化令行。漆桶不快。高唱低酬。贵买贱卖。寄语诸方。不要捏怪。下座。
　　小参。利剑拈来斩是非。何妨高驾紩牛机。东村王老烧钱夜。正是年穷岁尽时。事存函盖合。理应箭锋拄。鬼家活计不要施呈。大丈夫儿别有天地。我若坐时你须立。你若立时我须坐。赵州勘破台山婆。子湖要打刘铁磨。千古万古黑漫漫。一曲胡笳少人和。
　　元旦上堂。昨日是岁除。今朝是正旦。送旧与迎新。司空曾见惯。卓拄杖。六龙已驾随羲和。四海八荒光灿烂。
　　天寿节满散上堂。万法是心光。诸缘唯性晓。本无迷悟人。只要今日了。且道。了个什么。良久云。甲辰正月十一日。
　　大元天子降生时。剎海尘毛咸稽首。万年松长万年枝。
　　上堂。二三月来。天气和暖。常忆真净老师。偏爱说长话短。又争如东山老人咍歌频打拍板。乌鸡走入鹅群。鸭儿冻得觜匾。水面或沈或浮。何时解成瑚琏。大众还会么。三面狸奴脚蹈月。两头白牯手拏烟。戴冠碧兔立庭栢。脱壳乌龟飞上天。
　　上堂。千波竞起是文殊家风。一亘晴空是普贤床榻。且毗卢师法身主。又作么生言论。直饶道得倜傥分明。衲僧门下。未放你在。何故。海枯终见底。人死不知心。拍禅床下座。
　　浴佛上堂。释迦文也希有。脱珍御着弊垢。降王宫开大口。老云门真杰斗。一棒打将喂狗。山僧击鼓升堂。岂是自扬家丑。少间殿上沐浴金躯。也要诸人各出只手。会么。风吹石臼争哮吼。泥捏金刚水底走。蹈翻海月烂波生。惊起土星犯北斗。喝一喝。
　　小参。擘开太华逗黄河。直下商量不较多。推起一轮沧海月。三山倒影蘸清波。理随事变。狸奴白牯同证菩提。事得理融。十圣三贤一场懡[怡-台+罗]。长期百二十日。中期百日。下期八十日。释迦老子。将你诸人。束缚了抛向万仞坑里。克由叵耐。设有一个半个翻身一掷抹过太虚。方知道。眼若不睡。诸梦自除。心若不异。万法一如。火聚刀山平等性智。红尘闹市任性安居。卓拄杖云。惊群须是英灵汉。敌胜还他狮子儿。
　　复举僧问古德。寒暑到来。却向甚么处回避。德云。镬汤炉炭里回避。僧云。镬汤炉炭里。作么生回避。德云。众苦不能到。师云。甜瓜彻蒂甜。苦瓠连根苦。
　　上堂。四月十五结。七月十五解。解结本同心。无缚无脱者。以拄杖敲香台云。过去诸如来。斯门已成就。现在诸菩萨。今觉入圆明。未来修学人。当依如是法。卓拄杖。白鹭下田千点雪。黄莺上树一枝花。
　　上堂。僧问。钟楼上念赞。床脚下种菜。意旨如何。师云。路逢达道人。不将语默对。进云。毕竟如何。师云。平芜尽处是青山。行人更在青山外。僧礼拜。师乃云。吃饭疗饥。饮酒图醉。本色衲僧讨甚巴鼻。钟楼上念赞。床脚下种菜。卓拄杖云。平芜尽处是青山。行人更在青山外。
　　上堂。拈拄杖云。一处不通。两处失功。两处不通。触途成滞。卓拄杖云。一拳拳倒黄鹤楼。一跃跃翻鹦鹉洲。有意气时添意气。不风流处也风流。掷下拄杖。下座。
　　上堂。久晴喜雨。久雨喜晴。
　　太元天子。坐致太平。遽起身云。万岁万岁万万岁。下座。
　　上堂。举睦州看华严次。僧问。和尚看什么经。州云。青色光明云。紫色光明云。大光明云。那边是什么云。僧云。黑云。州云。今朝定有雨。师云。奇怪诸禅德。惺惺底直是惺惺。傝[(宋-木+几)*辱]底直是傝[(宋-木+几)*辱]。会么。拍禅床云。三冬铁树满林华。六月黄河连底冻。喝一喝。
　　上堂。一叶落。天下秋。百川东到海。何时复西流。朝录录暮悠悠。看看白尽少年头。拈拄杖云。用楔出楔。看楼打楼。卓拄杖。腰缠十万贯。骑鹤上杨州。掷下拄杖。
　　小参。佛欢喜僧自恣。万人丛里夺高标。到头恰似小儿戏。雪峰辊三个木球。仰山推出枕子。蛇头揩痒。虎颔编须。不有师子爪牙。便见横尸万里。是你诸人九十日内。渴饮饥餐早眠晏起。既云识果知因。且免破规越矩。卓拄杖云。水东流日西去。三更五更唱巴歌。无端惊起梵王睡。喝一喝。
　　报恩长老至上堂。今朝十月一。天寒下暖帘。黄昏一觉睡。南海出榆柑。好大众。称性说法。本分钳锤。往往诸方。只作无事会了。所以道。平地上死人无数。过得荆棘林者是好手。不是南宗和尚到来。开福决定无因开口。何以如此。醍醐上味。为世所珍。遇斯等人。翻成毒药。卓拄杖云。入荒田不拣。信手拈来草。撞着大哥妻。元来是嫂嫂。喝一喝。
　　上堂。一即一切。一切即一。一心不生。万法俱息。拈拄杖云。祖师鼻孔在者里。卓拄杖云。穿过诸人髑髅。掷下拄杖云。更嫌何处不风流。喝一喝。
　　上堂。日日日。时时时。龙门老。心自知。日日日。时时时。开福老。都不知。[口*耶]呜咿。牧童岭上一声笛。惊起群鸦绕树飞。
　　小参。明朝冬至。今夜小参。灯笼发问。露柱指南。一个道有佛有法。一个道无二无三。两个乱呈懵袋。无非诳呼闾阎。若也据令而行。总须贬向二铁围山。幸而拄杖子有个方便。与伊解结释冤。乃拈拄杖云。唵部临唵齿临。强中强吉中吉。一切不如心真实。卓拄杖。喝一喝。
　　上堂。宗门有三句。未举先分付。更拟问如何。知君太莽卤。虽然。更为你注解一遍。法鼓未鸣。诸人未集。是第二句。即今坐立俨然。说黄道异。是第三句。作么生是第一句。若也道得。许你应时纳佑。若道不得。路从平处险。人向静中忙。喝一喝。
　　上堂。三四五六七八九。释迦老子不知有。雪山六载眼瞇麻。错认南箕为北斗。一毛头上见全身。百亿毛头夸好手。堂前铁锯舞三台。岭上石人开笑口。喝一喝。
　　上堂。夜来州中琴堂上搬杂剧。也有端严奇特。也有丑陋不堪。鬼面神头亦自好笑。且道笑个什么。我观世间人。是个大杂剧。所谓。文武医卜。士农工商。各逞己能。互相欺诳。逗到腊月尽头。不觉一场败阙。具眼旁观。掩口不暇。喝一喝云。元正启祚。万物咸新。岸柳摇金梅破玉。万邦一气转洪钧。下座巡堂吃茶。
　　上堂。竖起拂子云。佛佛授手。祖祖相传。有半有满。有偏有圆。有空有有。有实有权。有顿有渐。有圣有凡。击拂子云。凡也不可得。圣也不可得。渐也不可得。顿也不可得。权也不可得。实也不可得。有也不可得。空也不可得。圆也不可得。偏也不可得。满也不可得。半也不可得。传也不可得。授也不可得。祖也不可得。佛也不可得。只此不可得亦不可得。所以道。取不得舍不得不可得中只么得。得之於心。猗兰作旃檀之树。失之於旨。甘露乃蒺藜之园。栗棘蓬金刚圈。吞透得过。三三两两。摆拨不下。万万千千。钦遇天寿圣节。为君击碎重玄。还会么。御楼笼紫气。金殿拥祥烟。
　　上堂。有情之本。依智海以还源。含识之流。总法身而为体。卓拄杖云。在家疑是客。别国却为亲。
　　佛涅盘上堂。十五日已前。诸佛不出世。十五日已后。亦无有涅盘。正当十五日。柳绿花红。山明水碧。头头见劫外风光。处处是大人境界。只贵当阳坐断。直下知归。稍涉思惟。便成剩法。拍禅床云。邻墙难隔借来竹。险不倾端坐船。
　　上堂。举保宁勇和尚示众云。风鸣条雨破块。晓来枕上莺声碎。虾蟇蚯蚓一时鸣。妙德空生都不会都不会三个成群四个作队。向前村后村。折得梨花李花。一佩两佩。师云。保宁大似二八少年风流才子。一向卖峭。於唱教门中。足可观光。若约衲僧门下。正好吃棒。何故。禾黍不阳艳。竞栽桃李春。翻令力耕者。半作卖花人。
　　浴佛上堂。扑落非他物。纵横不是尘。山河并大地。全露法王身。者里悟去。未离兜率。已降王宫。未出母胎。度人已毕。是真语者。是实语者。是不诳语者。是不异语者。拈拄杖。卓一下。八解之浴池。定水湛然满。布以七净花。浴此无垢人。
　　小参。季春已去。孟夏到来。衲僧分上。不用安排。岂不见道。尽乾坤大地。是沙门一只眼。尽乾坤大地。是沙门全身。何觉不圆。何修不证。所以大觉世尊。二千年前。灵山会上。钉虚空中铁橛。开福山僧。四月十五日。与见前大众。驾平地上铁船。逆长风而把柁。节清歌而扣舷。卓拄杖云。翡翠蹈翻荷叶雨。鹭鹚冲破竹林烟。喝一喝。
　　妙智长老至上堂。瞿昙舌头无骨。妙智皮下有血。西天解守蜡人氷。东土不闻鹅护雪。翻思百丈有三诀。吃茶珍重归堂歇。末法师僧几个知。茫茫弄巧翻成拙。喝。
　　佛涅盘上堂。道远乎哉。触事而真。圣远乎哉。体之即神。佛世尊入般涅盘。已得二千二百有余载。作么生得体之即神去。莫是观身实相观佛亦然。观佛实相观法亦然。观法实相观僧亦然么。若恁么会。如狐渡水。有甚快活。毕竟如何。忿怒那咤扑帝钟。
　　蹊首座至上堂。杲日丽天。盲人摸地。本色衲僧。无处出气。岂不见。兴化一日同参到。才上法堂。化便喝。僧亦喝。化又喝。僧复喝。化云。你看者瞎汉。犹作主在。僧拟议。化拽拄杖直打下法堂。侍者云。者僧触忤和尚化云。是他适来。也有权也有实。也有照也有用。及乎我将手向伊面前横两横。便去不得。似者般瞎汉。不打更待何时。阿呵呵。师子儿返掷。龙马驹[跳-兆+孛]跳。打破上头关。主宾俱失照。有底便道。当时好再与一喝。不然。掀倒禅床拂袖而去。有甚共语处。山僧不逢别者。终不开拳。适值大道师兄远临。要使现前一众。与他古人两得相见。还委悉么。青山不锁长飞势。沧浴合知来处高。
　　浴佛上堂。一念普观无量劫。无去无来亦无住。如是了知三世事。超诸方便成十力。大众。者一个圈缋子。过见未来尘沙诸佛。无有能出得者。只如释迦老子。未离兜率。也出者圈缋不得。已降王宫。也出者圈缋不得。至於半夜逾城。六年雪岭。起道树诣鹿苑。鹭池鹫岭海甸庵园。三百法会横说竖说。直说曲说。密说显说。无问而自说。也出者圈缋不得。末后拈起一枝华。直得金色尊者破颜微笑。付嘱法眼。也出者圈缋不得。是你诸人。信也出者圈缋不得。不信也出者圈缋不得。会也出者圈缋不得。不会也出者圈缋不得。虽然。且道。山僧还在里许也无。击拂子云。此时若不究根元。直待当来问弥勒。
　　上堂。知有底道得。道得底知有。信手斫方圆。面南看北斗。野干鸣师子吼。稽首文殊普贤。摩诃泥猪疥狗。
　　小参。少室峰前动弦别曲。曹溪路上叶落知秋。放开也。云生八极。把住也。四海截流。拈拄杖云。总在拄杖头上。还见么。
　　大元天子。混一区宇。释迦文佛大阐玄猷。文殊三处度夏。懒安一向牧牛。蹈破脚版。拽脱鼻头。且毕竟发明个甚么边事。卓拄杖云。钓竿斫尽重栽竹。不计功程得便休。
　　复举文殊三处度夏机缘。师颂云。正令当行下一椎。从教徧界是文殊。惊群须是英灵汉。敌胜还他师子儿。
　　上堂。拈拄杖云。与么来者彩凤舞丹霄。不与么来者铁蛇横古路。直饶与么不与么去来道绝。也是秤锤蘸醋。卓拄杖。下座。
　　上堂。大用现前。不存途辙。要默即默。要说即说。指鹿为马。唤日作月。临济德山。只一得橛。喝一喝。
　　僧相看。师问云。甚处来。僧云庐山。师云。五老峰头白也未。僧云白也。师云。年多少。僧无语。师云。你岂不是庐山来。僧云是。师便打出。
　　上堂。十五日已前。水向石边流出冷。十五日已后。风从花里过来香。正当十五日。火后一茎茅。铁蛇钻不入。喝一喝。
　　腊八上堂。万法是心光。诸缘惟性晓。本无迷悟人。只要今日了。咄哉老瞿昙。讨甚闲烦恼。出山与入山。自起还自倒。夜来斗转玉绳横。不觉全身堕荒草。喝一喝。
　　上堂。举拂子云。还见么。见之不取。千载难忘。取则不无。作么生说个见底道理。莫是有见见么。莫是无见见么。莫是不有不无见见么。莫是不不有不不无见见么。若也与么。要作他座主奴。也未得在。所以道。了了见无一物。亦无人亦无佛。大千沙界海中沤。一切圣贤如电拂。好诸禅德。棱道者坐破七个蒲团。末后於卷帘处。蓦然见得。便道。也大差也大差。卷起帘来见天下。有人问我解何宗。拈起拂子劈口打。是他古人。不妨性躁。不妨快活。若约捡点将来。者拂子合是棱道者自吃始得。何故。太平只许将军致。不许将军见太平。
　　上堂。拈一放一。本分宗师。盖地盖天。罕逢作者。刁刀相似。鱼鲁参差。任是鹘眼龙睛。未免错认驴鞍桥。作阿爷下颔。喝一喝。归堂吃茶。
　　上堂。释迦拈花。饮光微笑。达磨面壁。二祖安心。蓦拈拄杖卓一下云。白云为盖。流泉作琴。一曲两曲无人会。雨过野塘春水深。掷下拄杖。下座。
　　上堂。僧问。单传直指。已涉离微。坐断千差。请师答话。师云。破镜不重照。落花难上枝。进云。岂无方便。师云。乌龟钻败壁。师乃云。单传直指。正涉离微。坐断千差。开眼落井。拈拄杖卓一下。乌龟钻败壁。鸡向五更啼。
　　上堂。兜率悦和尚云。拨草瞻风。只图见性。即今上人。性在甚处。识得自性。方脱生死。眼光落地时。作么生脱。脱得生死。便知去处。四大分离。向什么处去。好大众。一等提唱。一等垂示。不妨径截。灼然要出离生死。须是悟自本心。见自本性始得。敢问诸人。此性此心。毕竟作何形段。为是青是黄。是白是黑。是长是短。是大是小。有底闻恁么说了。便道不青不黄。不白不黑。不长不短。不大不小。似则似矣。是则未是。所谓矮子看戏。随人上下。有甚用处。眼亲手辨底。便好向者里指出来看。一表参学眼正。二表丛林有人。三表可以开悟后学。四使佛祖慧命不断。有么有么。其或未然。听取一颂。九夏工夫一月过。克期参究事如何。莫嫌老拙频忉怛。浪死虚生数甚多。珍重。
　　上堂。僧问。一牛饮水。五马不嘶。此意如何。师云。相识满天下。知心能几人。进云。隔江招手。便乃横趋。毕竟是什么眼。师云。莫谤高亭好。僧礼拜。师乃云。未明心地印。难透祖师关。欲透祖师关。须明心地印。拈拄杖云。不是心地印。卓拄杖云。不是祖师关。明得透得。一大藏教。五千四十八卷。半满偏圆。权实空有。不消一击。卓拄杖一下。三脚驴子弄蹄行。蹈碎乾坤无寸土。喝。
　　上堂。行住坐卧。折旋俯仰。打破镜来。全无影像。喝一喝。志公不是闲和尚。
　　上堂。僧问。即色明心。附物显理时如何。师云。癞马系枯桩。进云。三九二十七。牛头南马头北。如何是接手句。师云。百花深处[鹿*鸟]鸪啼。僧礼拜。师乃云。百花深处[鹿*鸟]鸪啼。日出东方又落西。昨夜一番新雨过。今朝流水涨前溪。下座。
　　上堂。真不掩伪。曲不藏直。白日青天。雷轰电激。坐断报化佛头。超出圣凡阃域。大藏与小藏。演出复演入。卓拄杖云。一毛师子众毛毕。
　　上堂。举古德道。天上无弥勒。地下无弥勒。十字街头立。被人唤作贼。师云。天上无弥勒。地下无弥勒。十字街头立底是什么。喝一喝云。贼贼。便下座。
　　上堂。荆棘林中。有通天大路。长安市上。有陷虎危机。透得过者。一任八面四方。透不过者。未免堕坑落堑。岂不见。盐官国师一日唤侍者云。将我犀牛扇子来。侍者云。扇子破也。国师云。还我犀牛儿来。侍者无语。便是者个道理也。灵利汉向者里下得一转语。实谓清风再振。头角重生。非唯盐官老汉满面惭惶。抑且山僧通身欢喜。有么有么。良久云。江上青山老。屋头春色迟。个中消息子。能有几人知。
　　上堂。举世尊初生下时。周行七步。目顾四方。分手指天地。便云。天上天下唯我独尊。后来云门大师云。我当时若见。一棒打杀。与狗子吃却。贵图天下太平。师云。云门好棒。可杀惊人。捡点将来。未免伤锋犯手。山僧当时若见。只消道个澣盆澣盆。老汉若也知方。管取暗里抽身。免见明中落节。事到如今。且放过一着。何故。砒霜鸩毒难拈出。蜜水糖汤一例浇。
　　上堂。两桂垂阴。莫匪少林风旨。一华现瑞。是皆鹫岭宗猷。而况龙门上客骈臻。致此道场增胜。庶几勇猛。以广熏修。说甚威音王已前王老师。直须打彻毗卢藏中第一义。蓦拈拄杖卓一下云。有意气时添意气。不风流处也风流。
　　上堂。一雨普滋。三草二木。雷声远震。地上清凉。如来说一合相。即非一合相。且出息不涉万缘。入息不居阴界。一句作么生道。良久。空生不解岩中坐。惹得天华动地来。
　　上堂。僧问。一不做二不休时如何。师云。水底捞明月。进云。退一步修安乐法。又作么生。师云。相逢尽道休官去。林下何曾见一人。僧礼拜。师乃云。绝罗笼脱羁锁。虽是善因而招恶果。咄。老松源与么说话。於唱教门中。足可观光。要作临济儿孙。未得在。开福莫有长处么。击拂子云。星河秋一雁。砧杵夜千家。
　　小参。一毛穿众穴。众穴一毛收。明明百草头。明明祖师意。龙睛鹘眼。罔测端倪。疥狗泥猪。虚张意气。五祖和尚云。汝等诸人。见山僧竖起拂子。便作胜解。及乎山禽聚集。牛动尾巴。却作等闲。殊不知。櫩声不断前旬雨。电影还连后夜雷。大众。者个便是金刚圈栗棘蓬。若也吞得透得。参学事毕。山僧一夏已来。公委出入。不能与诸人东语西话。然亦未尝不眉毛厮结。其奈不觉不知。翻成踈外。今夜向个里。摇唇鼓舌。撒土抛沙。捡点将来。大似不识好恶。众中忽有忍俊不禁底出来。掀倒禅床喝散大众。山僧大展坐具。礼他三拜。何也。莫怪坐来频劝酒。自从别后见君希。
　　上堂。举圆悟和尚示众云。古德道。结夏已十一日。寒山子作么生。又有道。结夏已十一日。水牯牛作么生。山僧即不然。结夏已十一日。灯笼露柱作么生。若识得灯笼露柱。即识得水牯牛。若识得水牯牛。即识得寒山子。脱或拟议。老僧在你脚底。师云。千钧之弩。不为鼷鼠而发机。三大老也是为他闲事长无明。开福结夏已十五日了也。堂中兄弟。尽是诸方煅了底金。总不须问着。行但行。住但住。坐但坐。卧但卧。忽若露柱着衫南岳去。灯笼沿壁上天台。狸奴白牯无消息拾得寒山笑满腮。山僧却有个细大法门。为汝说破。下座。巡堂吃茶。
　　上堂。早间侍者覆上堂。山僧病余要打睡。听得堂前法鼓鸣。又把眉毛重剔起。说张三话李四。净行何曾有些子。打杀应知狗不噇。何事诸人妄相许。喝一喝。
　　上堂。真净和尚一日举教中道。不见一法是大过患。喝一喝云。有什么过。卓拄杖云。有什么患。复横按拄杖云。德山棒临济喝。举世何人解提掇。天高地回万象闲。总是僧家好时节。掷下拄杖云。是什么时节。喝一喝。下座。老真净。可谓知时识节。善说法要。捡点将来。不免大惊小怪。所以开福寻常不要捏怪。拈拄杖云。大众还见么。若道见。见个什么。若道不见。却是诸人捏怪。靠拄杖云。见怪不怪。其怪自坏。下座。
　　上堂。一夏工夫余半月。也堪欢喜也堪惊。山僧有口不敢道。留得双眉盖眼睛。且道。是什么眼睛。若也道得。一大藏教八万四千法门。不消一击。若道不得。莫道无事好。下座。
　　上堂。举二十五祖婆舍斯多。与外道无我尊论议。外道曰。请师默论。不假言说。祖曰。不假言说。孰知胜负。曰但取其义。曰汝以何为义。曰无心为义。曰汝既无心。安得义乎。曰我说无心。当名非义。曰汝说无心。当名非义。我说非心。当义非名。曰当义非名。谁能辨义。曰汝名非义。此名何名。曰为辩非义。是名无名。曰名既非名。义亦非义。辩者是谁。当辩何物。如是往复四十九反。外道杜口信伏。大慧和尚云。婆舍斯多何用忉怛。当时若见他道请师默论。不假言说。便云。义堕也。即今莫有要与妙喜默论者么。或有个衲僧出来道义堕也。我也知你向鬼窟里作活计。师云。骑贼马赶贼。夺贼枪杀贼。回天转地。合水和泥。教外一宗。扫土而尽。开福门下。今日忽有个汉出来道。请师默论。不假言说。劈脊便棒。还委悉么。棒头有眼明如日。要识真金火里看。
　　上堂。僧问。摩竭掩室意旨如何。师云。打破天关。掀翻地轴。进云。毗耶杜词。又作么生。师云。一状领过。进云。不涉二途。如何举唱。师云。蛇无头不行。进云。与么则出他古人圈缋不得。师云。你唤什么作古人圈缋。僧拟议。师便打。乃云。摩竭掩室。毗耶杜词。打破天关。掀翻地轴。山僧与么答话。已是屈辱先宗。汝等诸人。拟更蹈步向前。未免画蛇添足。喝一喝云。参堂去。
　　上堂。好个中秋节。莫言无供养。风吹丹桂华。清香满天上。诸人眼里也饱。耳里也饱。鼻里也饱。只恐肚里不饱。若得肚里饱去。则不疑佛。不疑祖。不疑天下老和尚。拈出袖里金锤。打开光明宝藏。不涉凡圣路岐。便是渡河香象。喝一喝。
　　上堂。真不掩伪。曲不藏直。一句截流。万机寝息。拈拄杖卓一下云。寒山拾得。
　　祖忌拈香。碧眼胡尊性急。一语不投机。阖国追不及。少林面壁弄尽精神。只消断臂师僧三拜而立。伎俩既尽。心事亦休。只履西归。空棺示迹。后代儿孙。充满中国。莫不向今日烧牛头栴檀之香。具酥酪醍醐之食。用伸追远。用报恩德。正眼观来。何异捧漏卮以灌焦釜。而终莫能湿。所以开福比丘。蒸云门胡饼。烹赵州酽茶。虽然礼貌粗踈。毕竟臭味相入。
　　上堂。僧问。掬水月在手时如何。师云。弄花香满衣。进云。和尚因什么。搀行夺市。师云。阇梨莫曾到此间么。进云。曾到。师云。大似不相识。僧便礼拜。师乃云。大洋海底蓬尘起。百尺竿头掉臂行。三世如来说不到。扶桑日午打三更。
　　小参。一年来一年去。来既无从。去亦无至。北禅分岁勾贼破家。汾阳罢参知惭知愧。所以山僧三四年间。来此与诸人相聚。行则与诸人同行。住则与诸人同住。卧则与诸人同卧。起则与诸人同起。直饶起倒不同。毕竟脱离泥水。与么与么。平地上吃交。鬼门中贴卦。不与么不与么。跛驴蹈倒摘茶轮。草庵卸下瑠璃瓦。阿呵呵。会也么。一释迦。二元和。三佛陀。从将支遁鹤。唤作右军鹅。
　　复举僧问云门。如何是云门一曲。门云。腊月二十五。师云。大小云门。尽力只道得到者里。今夜忽有问。如何是开福一曲。只对他道。明日是新年。且道与古人是同是别。听取一颂。腊月二十五。一曲喧今古。明日是新年。袈裟搭半肩。同不同别不别。珊瑚枝枝撑着月久立。
　　元宵。进退两序上堂。十五日已前。明中有暗。十五日已后。暗中有明。正当十五日。明暗双忘。体用俱寂。譬如千灯洞照一室。光光交罗各不相借。且道。是知事分上事。头首分上事。诸人分上事。莫有道得底么。拈拄杖卓一下云。蟭螟睫上放元宵。狸奴倒上菩提树。
　　上堂。僧问。天不能盖。地不能载时如何。师云。阇梨得自由。僧便礼拜而出。师云。依俙越国。彷佛杨州。师乃云。天不能盖。地不能载。依俙越国。彷佛杨州。打开布袋。随流入流。今朝有酒今朝醉。明日无钱明日求。拍禅床。下座。
　　上堂。日月有晦明。虚空没明晦。佛佛体皆同。尘尘自三昧。拈将须弥卢。塞断香水海。动静不留情。是名观自在。
　　上堂。举云门问踈山。如何是法身边事。山云。枯桩。又问。如何是法身向上事。山云。非枯桩。门云。还许学人说道理也无。山云许。门云。枯桩岂不是明法身边事。山云是。门云。非枯桩岂不是明法身向上事。山云是。门云。只如法身。还该一切否。山云。争得不该。门指净缾云。法身还该者个么。山云。阇梨莫向净缾边会。门便礼拜。师云。云门也善切磋琢磨。若不是踈山老汉。几被打破蔡州。今日忽有问山僧。如何是法身边事。劈脊便棒。若更问如何是法身向上事。便与连夜赶出。非唯坐断天下人舌头。且免得灵利衲僧。向枯桩边着到。
　　小参。二千年前。大觉世尊。将一条断贯索。穿你天下衲僧鼻孔。东土西天。无敢违者。二千年后。者索子落在欲上座手中。拈起也眉间挂剑血溅梵天。放下也藏海风清波平浪静。当此四月十五。结却布袋头。尽十方世界四圣六凡情与无情总在者里。内不放出。外不放入。莫道诸天散华无路。外道潜觑无门。便是释迦老子。再出头来。也卒摸索不着。是你诸人。二六时中。於其中间。行住坐卧。各不相妨。所以道。譬如大火聚。猛焰同时发。各各不相知。诸法亦如是。又如河中水。川流竞奔逝。各各不相知。诸法亦如是。如是如是。芍药花开菩萨面。不如是不如是。棕榈叶散夜叉头。羚羊挂角无踪迹。笑倒沩山水牯牛。
　　复举裴相国云。终日圆觉而未尝圆觉者凡夫也。欲证圆觉而未极圆觉者菩萨也。具足圆觉而住持圆觉者如来也。后来杨次公云。终日圆觉而未尝圆觉者如来也。具足圆觉而住持圆觉者菩萨也。欲证圆觉而未极圆觉者凡夫也。师云。者两个措大。可谓徐六担板各见一边。山僧与他捏作一团。向无星秤子上。玷捶将来。一个恰重半斤。一个恰重八两。不作贵不作贱。作么生买。拍禅床云。莫谓龙门无宿客。明朝更试锦标看。久立。

　　了庵和尚语录卷第一
　　了庵和尚语录卷第二
　　住嘉兴路本觉禅寺语录

　　　　参学比丘　可兴　文康　等编
　　元统元年。腊月二十六日。入寺。指山门云。门门有路。达者犹迷。捩转天关。是谁知有。喝一喝。
　　佛殿。性觉妙明。本觉明妙。脱却鹘臭衫。卸下腻脂帽。三世十方称善导。
　　祖堂。文不文。武不武。佛不佛。祖不祖。马颔对驴腮。五五二十五。
　　据室。横按拄杖云。有正偏不犯底手。具啐啄同时底用。总须列在下风。卓拄杖。喝一喝。
　　广教府疏。亲承佛旨。示作王臣。以广教化。以福斯民。其知有者不在重拈。未辩来风试听宣读。
　　山门疏。未入门来有一句子。既到者里半字全无。毕竟如何。苏卢苏卢。
　　指法座云。高步毗卢顶。不禀释迦文。是你诸人。常行三昧。山僧曲顺时宜。和泥合水去也。遂升座。拈香。祝圣罢。就座。上首白椎云。法筵龙象众。当观第一义。师云。第一义谛。非智所知。一椎击碎。徧界流辉。格外明宗。出众相见。僧问。突云雏凤应昌时。炳雾文彪百世师。格外有机提祖令。好风先发领南枝。为国开堂。愿闻祝赞。师云。瑞气逢嘉运。灵苗触处生。进云。万岁山头松不老。千秋涧底水长清。师云。须弥顶上击金钟。进云。祝圣已蒙师指示。向上宗乘事若何。师云。三岁孩儿抱华鼓。莫来拦我球门路。进云。不因杨得意。争识马相如。师云。三生六十劫。复有僧出。师喝云。问话且止。只知问禅问道。要且不知问头来处。且道。问头从什么处来。竖起拂子云。还见么。山僧拂子。变作释迦世尊。起道树诣鹿苑。为五比丘。转四谛法轮。然后周旋三百法会之中。乃至多子塔前。以实相无相微妙法门。付嘱摩诃迦叶。传付将来。无令断绝。能事既毕。还复本形。大众。若唤作山僧拂子。又是释迦世尊。若唤作释迦世尊。又是山僧拂子。若道山僧拂子便是释迦世尊。释迦世尊即是山僧拂子。未免颟顸佛性。儱侗真如。且作么生分得去。若分得去。便可向无中唱有。有中唱无。一为无量。无量为一。小中现大。大中现小。於一毫端。现宝王剎。坐微尘里。转大法轮。提祖师印。驾紩牛机。或则先照后用。或则先用后照。或则照用同时。或则照用不同时。你要识先照后用么。如蛇有角。你要识先用后照么。似虎无齿。你要识照用同时么。背负须弥。肩横日月。你要识照用不同时么。掀翻地轴。蹈断天关。喝一喝。便与么隔关山。不与么绝遮拦。四海五湖皇化里。吾家曲子万年欢。击拂子。
　　复举保寿开堂。三圣推出一僧。保寿便打。三圣云。与么为人。瞎却镇州一城人眼去在。保寿掷下拄杖。便归方丈。师云。用劈箭机。发千钧弩。固是。兵随印转。将逐符行。且毕竟成得什么边事。拍禅床云。天南并地北。一举一时收。
　　小参僧问。承师有言。未入门时有一句子。毕竟是什么一句。师云。尽力吐不出。进云。既到者里。因什么半字全无。师云。相逢自有知音知。何必清风动天地。进云。远离中山。来赴本觉。作么生是不动尊。师云。嗟汝在途经日久。思量未晓却沉迷。进云。岂无方便。师云。任从沧海变。终不为君通。进云。将谓少林消息断。一华重绽劫前春。便礼拜。师乃云。万仞崖头通一线。佛手未收驴脚现。平田放出焦尾虫。那咤眼开菩萨面。所以道。机轮转处作者犹迷。正令当行十方坐断。直得你面前无我。我面前无你。自然声和响顺。形直影端。敲唱双行。主宾道合。又说甚么云月是同溪山各异。要知坐断天下人舌头。只消无舌人解语。蓦拈拄杖云。拄杖子走遍四天下。气宇如王。因甚到山僧手中。却与新妇见阿家相似。还会么。龙吟雾起。虎啸风生。和气一团春万里。梅花枝上月三更。卓拄杖一下。
　　复举风穴初参南院问云。入门须辨主。端的请师分。院以左手拍膝一下。穴便喝。院以右手拍膝一下。穴又喝。院举左手云。者个且从阇梨。又举右手云。者个作么生。穴云。瞎。院拈拄杖。穴云。作什么。倒夺打和尚去。莫言不道。院掷下拄杖云。今日被黄面浙子。钝置一上。穴云。大似持钵不得。诈道不饥。院云。上座莫曾到此间么。穴云。是何言与。院云。好好相借问。穴云。也不得放过。院云。且坐吃茶。精金跃冶。正要钳锤。赤骥追风。岂资鞭影。是佗南院末上大杀伤慈。直到下捎分疏不下。本觉者里。设有人问。入门须辨主。端的请师分。便与连夜赶出。何故。当门不用栽荆棘。后代儿孙惹着衣。久立。
　　小参。僧问。有物先天地。无形本寂寥。能为万象主。不逐四时凋。且道。是什么物。师云。杲日当天。盲人摸地。进云。争奈顶门上辉大宝光。脚跟下纵横十字。师便喝。僧亦喝。师云。我喝汝亦喝。僧无语。师云。放过一着。乃云。年穷岁尽。黄梅石女子母团圞。日往月来。少室紩牛尝甘水草。岭南獦獠唱巴歌。声声总是无生调。好大众。九衢人静。大野风清。灯笼与露柱争光。耐重对金刚[跳-兆+孛]跳。也无玄也无妙。快活须明者一窍。击拂子云。昨日街头卖杏华。一年春事都来了。喝一喝。
　　复举北禅小参云。今夜年穷岁尽。无可与诸人分岁。未免烹个露地白牛。烧榾柮火。煮野菜羹。唱村田乐。且恁么过。何故。免得倚他门户傍他墙。刚被时人唤作郎。便下座。归方丈。时有僧随后唤云。和尚州中有公人到来。禅云。作什么。僧云。勾纳筋角。禅遽捋下帽子掷於地。僧便拾之。禅擒住云。捉贼捉贼。僧即以帽覆禅顶云。天寒且还和尚。禅呵呵大笑。顾维那云。作么生。那云。潭州纸贵。一状领过。师云。大小北禅。只解捉贼。不解杀贼。莫有定当得出者么。久立。珍重。
　　上堂。新年换旧年。打破又完全。衲僧虽不荐。鼻孔已辽天。看看。蟭螟睫上放夜市。大虫舌上打秋千。喝一喝。
　　上堂。顾视大众云。会即便会。不会便休。剔起眉毛。白云万里。便下座。归方丈。侍者云。何不更道取两句。师便掌云。识甚好恶。
　　元宵进退两序上堂。以字既不成。八字亦不是。侍者参得禅。毕竟谁相委。三脚驴子弄蹄行。八臂那咤阑不住。觉皇殿上庆赏元宵。妙触宣明成佛子住。击拂子云。相逢不饮空归去。洞里桃花解笑人。
　　复举药山谓云岩云。与我唤沙弥来。岩云。和尚唤佗作什么。山云。我有个折脚铛子。要伊提上挈下。岩云。与么则与和尚共出只手。应庵和尚云。药山道头。云岩知尾。虽然头尾两全。要且不识羞耻。师云。老应庵。只知其一。不知其二。然俭生。不孝。义出丰年。彼时药山一个折脚铛子。只消云岩提上挈下。已自有余。较之本觉今日。若非两班贤佐。叶力扶持。便见灰寒火冷。以故不蓄茎齑粒米。直教来者饱齁齁地去。岂不出他古人。还委悉么。雪后始知松栢操。事难方见丈夫心。
　　俊书记至上堂。隔山见烟早知是火。隔墙见角便知是牛。云间棒头。洞山打失鼻孔。慈明室里。积翠换却髑髅。人平不语。水平不流。欲穷千里目。更上一层楼。
　　上堂。桃华红李花白。燕语莺啼。山清水碧。声不是声。色不是色。作者相逢。破尘破的。观音菩萨将钱买胡饼。放下手却是馒头。管取一大藏中。收他不得。下座。
　　天寿节启建上堂。我此法印。为欲利益世间故说。在所游方。勿妄宣传。豁开无上妙门。普请大家证入。便乃如贫得宝。如民得王。如病得医。如炬除暗。头头物物普现威权。剎剎尘尘全彰海印。拍禅床云。天上有星皆拱北。人间无水不朝东。
　　上堂。般若如大火聚。般若如金刚焰。般若如涂毒鼓。无你近傍分。无你[占*支]挆分。无你趣向分。岂不见。赵州问南泉云。如何是道。泉云。平常心是道。州云。还假趣向否。泉云。拟向即乖。州云。不拟争知是道。泉云。道不属知。不属不知。知是妄觉。不知是无记。若真达不疑之道。廓然荡豁。如大虚空。岂可强是非耶。好大众。古人千门万户。一时打开了也。灵利底便合乘时构取。待你眨得眼来。何翅白云千里万里。拍禅床云。满地落花春已过。绿阴空锁旧莓苔。
　　浴佛上堂。净法界身本无出没。万象平沉。虚空突兀。大悲愿力示现受生。寸丝不挂。天下横行。以拂子击禅床云。志士苦日短。愁人知夜长。
　　上堂。袖里金椎一击开。大千沙界绝纤埃。祖师不会浑闲事。直往流沙去不回。乃高声唤云。来也来也。大众抬首。师云。僧堂觑破香积厨。螭吻咬杀佛殿脊。
　　上堂。举圆悟与佛灯过溪次。蓦将佛灯。推向水中。便问。牛头未见四祖时如何。灯云。潭深鱼聚。又问。见后如何。灯云。树高招风。又问。见与未见时如何。灯云。伸脚只在缩脚里。师云。佛灯得即得。未免带水拖泥。圆悟高即高。争奈使心用行。虽然。不入惊人浪。难逢称意鱼。
　　天寿圣节满散上堂。指法座云。踞天宁之宝座。提鹫岭之宗纲。任是须弥灯王。也须倒退三舍。便升座。拈香云。功德林中。掀天馥郁。华藏海内。特地芬芳。拈来则瑞霭九重。爇处乃欢腾万国。当虹流电绕之日。是河清海晏之时。本觉臣僧清欲。奉为本路众官。爇向炉中。祝延今上皇帝圣躬。万岁万岁万万岁。陛下恭愿。道超尧舜。德迈羲轩。空芥城而圣历弥昌。拂劫石而皇基益壮。遂就座。召众云。一问一答。是影子边事。一棒一喝。是影子边事。乃至扬眉瞬目竖拂敲床。辨似维摩。智如妙德。总是影子边事。作么生是本体边事。莫有向千圣着眼不及处。道得底么。问答罢。师乃云。列圣丛中阐化权。扫除空有示真传。一言截断千江口。万仞峰头始得玄。直得如天溥盖。似地溥擎。如日普照。如风普吹。无一物不是真乘。无一法不是妙用。举足下足。总是圆觉伽蓝。护生杀生。莫非平等性智。便乃张起济岸帆。拨动度人舟。於三界海内。不着此岸。不着彼岸。不住中流。运载四生。梯航九有。岂不是大力量人。成就大力量事。故我　当今圣主。离兜率降王宫。出母胎建皇极。金轮御而万国宁。玉烛调而四时序。普天率土。共仰皇恩。草木昆虫。均沾帝泽。到者里。不谓不知而不容。不谓知之而含育。荡荡乎无能名焉。皓皓乎其可尚已。所谓灵山付嘱。正在於斯。一句全提。大家荐取。还委悉么。洪钧妙力先天地。叶叶华华总是春。
　　复举。同光帝谓兴化和尚云。朕收中原得一宝。只是无人肯酬价。化云。略借一看。帝遂托起幞头脚示之。化云。君王之宝。谁敢酬价。师云。折锥探地脉。后来雪豆云。不是兴化作家。洎乎高价酬却。师云。斫额望扶桑。本觉莫有长处么。听取一颂。敲出凤凰五色髓。击碎骊龙明月珠。千古华山山脚下。只应潘阆倒骑驴。久立尊官。伏惟珍重。
　　上堂。举松源和尚示众云。古者道。拈起也天回地转。放下也草偃风行。冶父则不然。拈起也乾坤黯黑。放下也瓦砾生光。忽有一个半个。蓦然[翟*支]瞎顶门。达磨一宗未至寂寥在。师云。老松源只见锥头利。不见凿头方。寿山即不然。拈起也南山起云。放下也北山下雨。不拈不放时如何。三级浪高鱼化龙。痴人犹戽夜塘水。下座。
　　散青苗会上堂。四十九年。无法可说。一代时教。玉转珠回。透得过者。不滞两边。透不过者。无绳自缚。寿山有条活路。与诸人共行。竖起拂子云。还见么。始从鹿野苑。终至跋提河。於是中间。密云弥布。徧覆三千大千世界。其泽普澍。率土充洽。山川崄谷。幽邃所生。卉木丛林。诸药草等。甘蔗蒲萄。百谷苗稼。悉皆充足。幸自可怜生。无端云门手中扇子。[跳-兆+孛]跳上天。筑着帝释鼻孔。东海鲤鱼打一棒。雨似盆倾。击拂子云。锦上铺花又一层。
　　报国希白和尚讣至上堂。未达境惟心。起种种分别。达境惟心已。分别则不生。於不生法中。独露本来面目。直是离相离名。绝对绝待。破尘破的。透色透声。故我报国和尚。得此三昧。两处住山。单传正印。扫除邪解。扶树此宗。能事既毕。撒手那边。末后全提。甚生光彩。且道与他摩胸告众。椁示双趺。是同是别。拍禅床云。羚羊挂角千峰上。更有羚羊在上峰。
　　解夏小参。昔本不曾结。今也何须解。解结本无心。无缚无脱者。恁么恁么。森罗万象彻底孤危。大地山河通上崄峻。不恁么不恁么。大阳门下日日三秋。明月堂前时时九夏。恁么中有不恁么。不恁么中却恁么。一切智通无障碍。拈灯笼来佛殿里。将山门安灯笼上。敢问大众。九十日内。还得相应也未。其或未然。山僧却有个方便。蓦拈拄杖。卓一下云。西风一阵来。落叶两三片。
　　复举。明招行脚时。到泉州兴教坦和尚处。坦上堂云。行脚高士。一人所在亦须到。半人所在亦须到。明招便问。一人所在即不问。如何是半人所在。坦无语。后来却令小师问明招。如何是半人所在。招云。你要识半人所在么。也只是个弄泥团汉。应庵和尚拈云。我闻独眼龙。果然只具一只眼。今日忽有衲僧问。如何是半人所在。劈脊便棒。更问如何是一人所在。便与赶出。何故。一不做二不休。师云。等是弄泥团汉。应庵老人较些子。复成一颂。举似大众。兴教提持不受谩。明招随例弄泥团。棒头有眼明如日。要识真金火里看。
　　上堂。僧问。洞山云。秋初夏末。东去西去。须向万里无寸草处去。意旨如何。师云。浑钢打就。生铁铸成。进云。只如石霜闻云。何不道出门便是草。又作么生。师云。一个砑郎当。一个福建子。师乃云。十五日已前。透底金刚圈。十五日已后。吞底栗棘蓬。正当十五日。解开布袋口。衲子路头通。卓拄杖云。有星皆拱北。无水不朝东。
　　中秋客至上堂。灵山指月。曹溪话月。马祖百丈西堂南泉玩月。盘山道。心月孤圆。光吞万象。光非照境。境亦非存。光境俱亡。复是何物。癞马系枯桩。洞山道。光境未亡。复是何物。黑牛卧死水。育王师翁云。月在水中捞不上。徒劳[翟*支]碎水中天。夜深山寺开门睡。月自飞来在面前。用尽自己心。笑破他人口。本觉今日中秋。灵山上客垂访。适值满天风雨。既无可修行。又无可供养。终不拂袖便行。未免相与凭危阑倚曲槛。推出手面一轮。直是清光万里。三关不立。开凿人天。四句顿除。光扬祖道。击拂子云。八万四千非凤毛。三十三人入虎穴。
　　开炉上堂。古镜阔狭。火炉浅深。柴炭全无。光焰万丈。无宾主话不用商量。杀活灵机何须举唱。语是诳默是谤。语默向上有事在。怀州牛吃禾。益州马腹胀。天下觅医人。灸猪左膊上。喝一喝。下座。
　　祖忌拈香。行解相应。宗说俱通。眼空四海。气吐长虹。未离西乾。好椎一顿。既来东土。聊且相容。一华开五叶。随分得春风。
　　客至上堂。达磨西来。不立文字。直指人心。见性成佛。者个说话。是人知有。只如一大藏教。五千四十八卷。是佛说是魔说。定当得出。不妨小玉声中。承虚接响。琉璃殿上。簸土扬尘。拈三条篾。束取肚皮。到处住山去。其或未然。且听寿山拄杖。现神变相。卓拄杖。金椎影动。宝剑光寒。一镞三关随手破。谢郎不在钓渔船。
　　上堂。僧问。如何是佛。师云。面前案山子。进云。法即不问。如何是僧。师云。三头两面得人憎。僧礼拜。师却问云。如何是法。僧云。明年更有新条在。恼乱春风卒未休。师云。洎不问过。师乃云。相逢不拈出。举意便知有。拨转上头关。大作师子吼。展开驴脚。伸出佛手。握金刚椎碎窠臼。东土西乾何似生。个个看来日中斗。
　　冬至小参。僧问。阴极阳生则不问。祖师门下事如何。师云。石笋抽条长丈二。进云。牛头未见四祖时如何。师云。华阴山前百尺井。进云。见后如何。师云。祝融峰顶万年松。进云。去此二途。愿闻法要。师云。休将闲学解。埋没祖师心。师乃云。前佛性命。后佛纪纲。总在者里。把住则六阴充塞。放行则一阳复生。不说笋迸石头。不说华开铁树。只教行者击鼓小参。且免诸人大家瞌睡。委悉么。眼若不睡。诸梦自除。心若不异。万法一如。拈须弥山秤作二两。东头卖贱。西头卖贵。任是本色衲僧。到此也无辨处。岂不见。临济问黄檗佛法的的大意。三度被打六十拄杖。如蒿枝拂相似。及至高安滩上。便解知归。兴化道。我在南方。行脚一遭。拄杖头未尝拨着一个会佛法底。逗到大觉堂前。卸下衲衣。痛领一顿。却言我於此时。亲见临济先师。在黄檗吃棒底意旨。诸禅德。全锋敌胜。未是作家。遗剑刻舟。岂堪持论。虽然。若不蓝田射石虎。几乎悞杀李将军。
　　复举。无业国师云。若一毫凡圣情念未尽。不免入驴胎马腹里。白云端和尚云。设使一毫凡圣情念净尽。也不免入驴胎马腹里。师云。一毫头凡圣情念未尽。入驴胎马腹则固是。一毫头凡圣情念净尽。因什么亦入驴胎马腹。要见无业则易。要见白云则难。咄。解用不须双刃剑。延龄何必九还丹。
　　上堂。南泉斩猫。赵州戴草鞋而出。兴化法战。克宾设饡饭便行。是皆发挥本有灵光。要且不借别人鼻孔出气。所以。前日首座说法。高耸人天。今朝道伴相过。光扬宗眼。且道。山僧鼓两片皮。成得什么边事。拍禅床。从前汗马无人识。只要重论盖代功。
　　腊八上堂。二千年前。正觉山前。明星现时。释迦世尊。成等正觉。二千年后。本觉山中。明星现时。我此一众。成个什么。喝一喝。觉即了不施功。定慧圆明不滞空。东涧水流西涧水。南山烧炭北山红。
　　泉心濮司判荐亡请小参。问答罢。师乃云。惟心净土露堂堂。自性弥陀不覆藏。直下豁开千圣眼。更於何处觅西方。所以道。欲识佛性义。当观时节因缘。时节若至。其理自彰。即今时节已至。作么生说个自彰底道理。莫是痛念父母养育劬劳底是么。莫是弃官辞禄菽水尽欢底是么。莫是慎终追远怀报罔极底是么。莫是出离生死超越彼岸底是么。莫是娑婆报尽净土缘兴底是么。莫是莲台托质华开见佛底是么。莫是闻佛说法证无生忍底是么。莫是既得忍已思念度生底是么。莫是功圆果满成佛菩提底是么。莫是所作已办入般涅盘底是么。且喜没交涉。释迦老子道。一念普观无量劫。无去无来亦无住。如是了知三世事。超诸方便成十力。者里悟去。便知成法破法。皆名涅盘。智慧愚痴。通为般若。菩萨外道。所成就法。同是菩提。无明真如。无异境界。诸戒定慧。及淫怒痴。俱是梵行。地狱天宫。皆为净土。有性无性。齐成佛道。如是则故安人吴氏妙善。八十二年前。生本不曾生。八十二年后。灭本不曾灭。生灭二缘离。长空辉一月。故母安人既如是。孺人钱氏亦如是。孺人钱氏既如是。现前大众亦如是。现前大众既如是。十方法界。若圣若凡。若僧若俗。若男若女。情与无情。悉亦如是。如是之法。佛祖密付。莫分彼我。彼我无差。法王法道。恢廓无涯。好大众。净极光通达。寂照含虚空。却来观世间。犹如梦中事。三世诸佛是梦。六代祖师是梦。天下老和尚是梦。见前大众是梦。生底是梦。死底是无。说底是梦。听底是梦。真如解脱是梦。菩提涅盘是梦。无明烦恼是梦。六道轮回是梦。梦破尘劳一物无。焦砖打着连底冻。正与么时。只如二安人。独脱无依。超然迈往一句。又作么生道。击拂子云。国土动摇迎势至。宝华弥满送观音。
　　上堂。今朝正月十五。寿山拔贫作富。曜满月之心灯。掩繁星於霄路。非唯与新旧两序庆贺元宵。抑且要谢云峰座元远勤垂顾。蓦拈拄杖卓一下云。夜明帘外舞三台。别有一机恢佛祖。喝一喝。
　　佛涅盘上堂。释迦老子道。一切法不生。一切法不灭。若能如是解。诸佛常现前。及至双林示灭。却摩胸告众云。汝等善观吾紫磨金色之身。瞻仰取足。勿令后悔。何也今日则有。明日则无。又云。若谓吾灭度。非吾弟子。若谓吾不灭度。亦非吾弟子。且作么生委悉。拍禅床云。海枯终见底。人死不知心。
　　上堂。一大藏教。是个切脚。毕竟正文。无人道着。你要识正文么。上大人。丘乙己。化三千。七十士尔小生。八九子。佳作仁。可知礼也。众中忽有个衲僧出来道。恁么提唱。实谓闻所未闻。山僧不免分付维那。明窗下安排。忽若更道。恁么提唱。料掉没交涉。山僧亦不免分付。明窗下安排。何故。直钩钓鲸鳌。曲钩钓龟鳖。金鸡啼上玉阑干。别有佳声继前哲。喝一喝。
　　秀峰长老募缘建塔至上堂。举玄沙侍雪峰行次。峰指面前云。者一片地。好造个无缝塔。沙云。高多少。峰顾视上下。沙云。人天福报不无和尚。若是灵山授记。未梦见在。峰云。尔又作么生。沙云。七尺八尺。师云。一人平地上掘坑。一人虚空里钉橛。后来琅琊云。家肥生孝子。国霸有谋臣。师云。随风倒柁汉。今日秀峰长老。正要造个无缝塔。远远过我。不免赠个塔样。良久云。会么高而无上。广莫可极。渊而无下。深不可测。浩浩波光。重重山色。一道清虚亘古今。八面香风惹衣裓。击拂子下座。
　　上堂。一喝分宾主。三玄辨正宗。祖师门下客。无处不融通。只如道毗庐藏中有大经卷。量等三千大千世界。书写三千大千世界中事。藏在一微尘中。只者一尘。从甚处得来。良久云。南天台北五台。便下座。
　　清明上堂。冬至寒食一百五。今朝正是三月六。山又绿水又绿。一声欵乃渔家曲。山僧昨日偶尔郊行。作得一偈。举似大众。华冠不整舍那衣。秃帚还随破畚箕。五个老婆三个丑。一双红杏换消梨。下座。
　　砌墙栽松上堂。兔不迟乌不速。九十春光顿周足。今朝物候启朱明。依然一水当门绿。黄金为墙。白银为屋。还他有力量人。作此无穷胜福。岂不见。黄檗谓临济云。深山里栽许多松。作什么。济云。一为山门作境致。二为后人作标榜。道了。以镢打地三下。檗云。吾宗到汝大兴於世。古既如是。今岂不然。所以云屋都寺。打开宝藏。运出家珍。磨砖底磨砖。砻石底砻石。直从根脚做倒下梢。峻似银山。坚如铁壁。风吹不入。雨打不湿。穷天地亘万世而不挠不摇。正恁么时。且功成不处一句。又作么生道。击拂子云。千峰势到岳边止。万派声归海上消。
　　浴佛上堂。释迦世尊。未离兜率。犹较些子。及乎驾日轮香象。入大术胎中。右胁诞生。七手八脚。一时呈露。却道天上天下。唯我独尊。何异蟭螟虫。向蚊子眼睫上作窠。於十字街头。扬声大叫云。土旷人稀相逢者少。二千年后。有个折脚老比丘。忍俊不禁道。我当时若见一棒打杀。与狗子吃却。贵图天下太平。然虽贼过后张弓。抑且救得一半。只那一半落在本觉手里。不免深掘坑子。与伊埋却。复牵牛踏过。直教光芒净尽。痕迹全无。何故。不见道。父为子隐。子为父隐。直在其中矣。
　　小参。雨歇江天。时当初夏。槐阴日永。柳岸风清。会四海禅流。结灵山圣制。顿辔於华严法界。燕坐於圆觉妙场。知幻即离。不作方便。离幻即觉。亦无渐次。尽大地撮来如粟米粒大。抛向面前。拈断贯索穿却衲僧鼻孔。直得鹰扬虎视。电激星驰。逢佛杀佛。逢祖杀祖。逢罗汉杀罗汉。所以道。护生须是杀。杀尽始安居。会得个中意。铁船水上浮。竖起拂子云。德山临济云门赵州。总在者里。说安居法。只是斗唇合觜。爱讨便宜。据令而行。不消一击。击拂子云。咄咄咄。力囗希。昔年觅火和烟得。今日担泉带月归。
　　复举临济问黄檗云。如何是佛法的的大意。三度被打六十拄杖。遂辞黄檗。檗云。高安大愚处去。径造大愚。愚问云。甚处来。济云。黄檗来。愚云。有何言句。济云。某甲三问佛法的的大意。三度被打六十拄杖。不知过在什么处。愚云。黄檗恁么老婆心切。济大悟云。元来黄檗佛法无多子。愚乃搊住云。适来道不知过在甚处。如今又道佛法无多子。是多少。济向大愚肋下筑三拳。愚拓开云。汝师黄檗。非干我事。济便回黄檗。檗问云。返太速乎。济云。只为老婆心切。檗云。者大愚老汉。待来与伊一顿。济云。说什么待来。即今便与。遂鼓一掌。檗笑云。者风颠汉。却来者里捋虎须。参堂去。白云端和尚颂云。一拳拳倒黄鹤楼。一跃跃翻鹦鹉洲。有意气时添意气。不风流处也风流。黄龙南和尚举了。极口称赞。时真净云。端兄见处。与某甲一般。龙云。你见处作么生。净拟开口。龙便喝云。端会。你不会。师云。真净未曾开口。黄龙因什么道他不会。听取一颂。万煅炉中烈焰红。点金成铁显全功。一椎击碎浑闲事。三世如来在下风。
　　上堂。僧问。举一不得举二。放过一着落在第二。时如何。师云。怀州牛吃禾。益州马腹胀。进云。云门扇子。[跳-兆+孛]跳上天。筑着帝释鼻孔。东海鲤鱼打一棒。雨似盆倾。又作么生。师云。西川斩画像。陕府人头落。僧礼拜。师乃举。五祖演和尚云。诸庄旱涝。不以为忧。一堂兄弟。不会狗子佛性话。深为可忧。师云。重处偏坠。松源和尚云。久聚兄弟。正路行者有。只是不能用黑豆法。难以荷负正宗。佛法到此平沉。苦屈苦屈。师云。同坑无异土。克由叵耐。二大老。把他诸人。埋向万仞坑里。若据山僧见处。黑豆法有甚难用。僧问洞山。如何是佛。山云。麻三斤。岂不是黑荳法。僧问云门。杀父杀母。佛前忏悔。杀佛杀祖。什么处忏悔。门云。露。岂不是黑荳法。乾峰示众云。举一不得举二。放过一着。落在第二。云门出众云。昨日有人从径山来。却往天台去。峰云。典座明日。不得普请。岂不是黑荳法。者里悟去。山僧性命。在诸人手里。若也蹉过。诸人性命。却在山僧手里。卓拄杖云。路遥知马力。岁久见人心。
　　上堂。前半夏已去。后半夏未来。正当今日。谓之中夏。大众。过去已往。未来未至。即今事作么生。莫是二边俱莫立。中道不须安。么者般说话。是你诸人。嚼过了底残羹剩饭。因什么。拶着十个五双。鼻孔索头。在别人手里。且道。利害在什么处。一翳在眼。空华乱坠。今朝五峰先生到来。山僧下榻延致。虽然。儒释两歧。必竟理归一揆。卓拄杖云。熏风作意松翠凉。白鸟不飞天在水。
　　上堂。僧问。牛头未见四祖时如何。师云。处处绿杨堪系马。又问。见后如何。师云。家家门首透长安。进云。见与未见时如何。师云。鲇鱼上竹竿。俊鹘趂不及。僧礼拜。师乃云。豁开大解脱门。普请大家证入。鲇鱼上竹竿。俊鹘趂不及。便下座。
　　上堂。今朝六月十五。准拟说些禅道。及乎法鼓一鸣。肚里一时忘了。只记得。慈明和尚云。南山北岭松。北岭南山草。一雨阔无边。根苗壮枯槁。好大哥。三百法会之中。会会说到者里。自是后代儿孙。根思迟回。当面蹉过。别别。茫茫普热。纷纷下雪。引得学语之流。随例掉棒打月。喝一喝。下座。
　　玄学处士姜公对灵小参。法身无相。会万善以庄严。法眼无瑕。截群机而洞照。三乘由之而建立。五性自此而区分。开权实顿渐之门。绝生死轮回之径。高超物表。妙出声前。玄所不能玄。学所不能学。虽居有为界。示无为法。而不灭坏有为之相。虽居无为界。示有为法。而不分别无为之性。可以津济四生。梯航九有。可以修因证果。报德酬恩。无事不圆。无法不备。正与么时。是你诸人。要见玄学处士回机转位。超凡入圣处么。拍禅床云。三世十方归一念。紫金台上觉花新。
　　上堂。拈拄杖。顾视大众云。眼中见色。耳里闻声。圆通门户。触处施呈。你拟向个里。觅什么碗。以拄杖赶散。
　　师会下有僧云。和尚自有禅。只不为我说。又云。不是说不得。自是不肯说。师闻云。把定死蛇头。有禅不肯说。灭却临济宗。何人敢饶舌。别别。那咤顶上吃蒺藜。金刚脚下流出血。
　　上堂。僧问。说法不应机。总是非时语。作么生得应机去。师云。夜半起来失却牛。天明起来失却火。师乃云。百不知百不会。天上人间岂堪对。见得彻提得去。吉了舌头三千里。金不博金。水不洗水。夜来月上长珊瑚。狸奴倒上菩提树。
　　师一日云。文殊普贤。起佛见法见。贬向二铁围山则固是。且道。释迦老子还有过也无。良久云。休。
　　上堂。头上是天。脚下是地。南北东西依旧位。中间突出须弥卢。八宝七珍光炜炜。放便倒扶便起。蟭螟睫上放夜市。老胡落赚没人知。急携只履流沙去。喝。
　　小参。二千年前。有一转语。四月十五日已前。与诸人举了也。所以九十日内。只贵见成。虽不行棒行喝。棒喝初不离其机。虽不说证说修。修证岂足究其用。直得。尽乾坤大地。如个铁橛子。抛来掷去。转换自由。今夜与汝脱却笼头。别资一路。岂不见。洞山和尚云。秋初夏末。东去西去。须向万里无寸草处去。末后最殷勤。石霜云。出门便是草。截断脚跟。虽然如是。还知落处么。拍禅床云。昼见日夜见星。妙高山色青又青。掀翻海岳求知己。拨乱乾坤见太平。
　　复举。文殊三处度夏。迦叶欲白椎摈之。乃见百千文殊在前。世尊云。迦叶汝欲摈那个文殊。迦叶休去。师云。世尊扶强不扶弱。好与一椎。本觉者里。若有个般破规越矩底汉。却须变大地作黄金。搅长河为酥酪。特榻延之。何故。莫怪坐来频劝酒。自从别后见君希。
　　上堂。僧问。如何是通宗通途。师云。东去西去。进云。如何是叶带叶路。师云。南来北来。僧退。师乃云。世界恁么广阔。因什么坐在者里动不得。拈拄杖云。东去西去。南来北来。金色尊者。独上高台。卓拄杖。下座。
　　病起上堂。昨日病前日病。病病相寻。无有自性。坐断净名舌头。倒行摩竭正令。击拂子。野狐窟里产狻猊。猕猴各佩轩辕镜。
　　中秋上堂。久矣不上堂。口边生白醭。侍者来烧请法香。拈出秦时旧[车*度]辂。金刚脑后下一锥。空里磨盘生八角。寒山抚掌笑呵呵。夜来月向西边落。喝一喝。
　　复举。长沙与仰山玩月次。山云。人人尽有者个。只是用不得。沙云。恰是倩汝用。仰山云。作么生用。长沙近前。与一蹈蹈倒。仰山起来云。师叔直下是个大虫。师云。奇怪诸禅德。仰山大似勾贼破家。当时待他道恰是倩汝用。便与一蹈蹈倒。直饶岑大虫。有师子爪牙。到此也无用处。久立。重九客至上堂。两两不成双。三三自成九。本色住山人。何处寻窠臼。卓拄杖云。离四句绝百非。驴前马后。莫乱针锥。
　　上堂。摩竭掩室。毗耶杜词。咬定牙关。不通水泄。本觉者里。但管饥来吃饭。困来打眠。热则取凉。寒则向火。今朝十月初。一早间唤奴子。深开地炉。满堆黄叶。方外高人到来。且贵大家暖热。只如丹霞烧木佛。因什么。院主眉须堕落。请大众。下一转语。
　　祖忌拈香。此土西天。单传直指。护得眉毛。打失版齿。只履空棺。谩神谑鬼。可怜无事人。未能笑得你。
　　上堂。举一不得举二。放过一着。落在第二。相骂饶你接觜。相唾饶你泼水。南泉斩猫。作么生。良久。人贫智短。马瘦毛长。
　　小参。即心即佛。非心非佛。不是心。不是佛。不是物。拈起铁蒺藜。打破山鬼窟。是柱不见柱。非柱不见柱。是非已去了。是非里荐取。脚跟下色线犹存。是句亦刬。非句亦刬。临济白拈。睦州担板。似者一火太平奸贼。乱世英雄。总只无佛处称尊。若在如今。一时与伊生按过。拈拄杖画一画云。山是山水是水。僧是僧俗是俗。大尽三十日。小尽二十九。夜短昼长。阴消阳长。是人知有。只如一画未形已前。吉凶悔吝。向什么处着。到者里。饶你似鹘捉鸠。未免捞天摸地。若只今日三明日四。坐消信施。仰愧龙天。阎罗殿前。打鬼骨臀有日在。卓拄杖云。达磨九年面壁。二祖三拜传心。老卢腰石负舂。究竟高登祖位。选佛若无如是眼。宗风那得到如今。
　　复举。僧问六祖。黄梅衣钵。什么人得。祖云。会佛法底人得。僧云。和尚还得么。祖云。我不得。僧云。为什么不得。祖云。我不会佛法。师云。脑后见腮。莫与往来。久立。
　　上堂。夜来击鼓小参。为存家教。今日升堂说法。庆贺书云。要知祖意西来。但听山呼万岁下座。
　　上堂。僧问。蟭螟虫吞却虎时如何。师云。赏你大胆。进云。恁么且退身三步。师云。章泉福建头匾似扇。僧拟议。师便打云。一任举似诸方。乃云。一法若有。毗卢堕在凡夫。万法若无。普贤失其境界。金圈栗棘。觌面施呈。担板阿师。水中捞月。五祖和尚云。山僧有时拟为你吞却。又为咽喉小。拟为你吐却。又为牙齿碍。还有为人处也无。喝相逢不在频频举。达者须知暗里惊。
　　上堂。举一明三。目机铢两。万仞峰头。冲开雪浪。乾闼婆王奏乐。山河大地尽作琴声。直得须弥岌嶪。海水波腾。迦叶起舞。世尊证明。是你诸人。因什么。一向瞌睡。喝一喝。下座。
　　小参。金乌飞玉兔走。暑往寒来总仍旧。不涉春缘别有条。今朝腊月二十九。祖祖相传。佛佛授手。一句全提。万机通透。三圣问雪峰。透网金鳞。以何为食。峰云。待汝出得网来。即向汝道。三圣云。一千五百人善知识。话头也不识。峰云。老僧住持事烦。真不掩伪。曲不藏直。合水和泥。岩标岳立。永嘉大师道。师子儿众随后。三机便能大哮吼。若是野干逐法王。百年妖怪虚开口。便是者个道理也者个道理。山僧不敢谩你诸人。那个道理。诸人也莫谩山僧好。何故。诸人知处。良遂总知。良遂知处。诸人不知。喝。丫鬟女子画蛾眉。鸾镜台前语似痴。自说玉颜难比并。却来架上着罗衣。击拂子。
　　看藏经上堂。以字不成。八字不是。玉转珠回。辉天鉴地。所以道。法王法力超群生。能以法财施一切。能善分别诸法相。於第一义而不动。敢问大众。释迦老子。四十九年。三百余会。横说竖说。直说曲说。充满虚空。周遍法界。且道。是第一义。是第二义。汝等比丘。钦奉　圣旨。颁降御香。一七日中。三轮同转。是动不动。者里下得一转语。便见波斯匿王问世尊。胜义谛中。还有世俗谛否。若言其有。知不应二。若言其无。知不应一。一二之义。其义云何。世尊云。大王汝於龙光佛时。曾问此义。我今无说。汝亦无闻。无说无闻。是名一义二义。豁开户牖。万里不挂片云。尧风荡荡。舜日熙熙。行者让途耕者让畔。且因斋庆赞一句。作么生道。拈起少林无孔笛。大家吹出万年欢。
　　复举。东印度国王。请般若多罗祖师斋次。乃问云。诸人尽转经。尊者为什么不转经。尊者云。贫道出息不涉万缘。入息不居阴界。常转如是经。百千万亿卷。岂止一卷两卷。师云。大王重处偏坠。尊者薄处先穿。山僧即不然。待问诸人尽转经。尊者因甚不转经。但对云。请陛下高垂天鉴。设或得鱼忘筌。灵山付嘱有在。还委悉么。御楼观射猎。不是刈茅田。
　　上堂。今朝进退两序。恰值上元佳节。况是大朴师兄到来。毕竟如何施设。教中道。譬如暗中宝。无灯不能见。佛法无人说。虽慧莫能了。寿山不免。倒用太湖三万六千顷渺弥之口。洞庭七十一二朵峭巍之舌。已说见说当说。圆融不碍行布。行布不碍圆融。借婆衫子拜婆年。井底虾蟇吞却月。击拂子。
　　上堂。即色明心。附物显理。驴作驴鸣。犬作犬吠。三世诸佛。不知有。六代祖师不知有。建立半满偏圆。扫除权实空有。水底藏身被火烧。一一面南看北斗。卓拄杖。
　　佛涅盘上堂。今朝二月十五。万象森罗起舞。世尊入般涅盘。寿山击动法鼓。大众若道世尊灭度。是谤佛。若道世尊不灭度。是谤法。若道诸人不会此理。是谤僧。谤佛谤法谤僧。合入无间地狱。到者里。出身犹可易。脱体道应难。直须高高峰顶立不露顶。深深海底行不湿脚。然后荆棘林里坐。荆棘林里卧。开佛知见。示佛知见。令诸众生。悟佛知见。入佛知见。喝。知见立知。即无明本。知见无见。斯即涅盘。拍禅床云。一把柳丝收不得。和烟搭在玉阑干。
　　开山忌上堂。平地上死人无数。过得荆棘林是好手。今朝三月十五。正是夏前春后。饶你不住两头。当处也成窠臼。拈拄杖。即今慧静禅师。向拄杖头上。吹无孔笛鼓没弦琴。非唯戛玉铿金。直是移星换斗。卓拄杖。喝一喝。
　　上堂。师子吼无畏说。百兽闻之皆脑裂。香象奔波失却威。天龙寂听生欣悦。左击拂子云。者个不是师子吼。右击拂子云。者个不是无畏说。诸人耳在一声中。一声徧在诸人耳。不是寂听生欣悦。恁么恁么。卷舒立方外乾坤。不恁么不恁么。纵横挂域中日月。恁么中有不恁么。不恁么中却恁么。下座。诣大佛殿。启建天寿圣节。
　　上堂。僧问。国师三唤侍者。意旨如何。师云。老不歇心。进云。国师因甚却道。将谓吾孤负汝。元来却是汝孤负吾。师云。头上着枷。脚下着杻。进云。伯牙与子期。不是闲相识。师云。矮子看戏。僧礼拜。师乃云。三界无法。何处求心。掀翻藏海。别阐玄音。诸方按牛头吃草。者里行自己丛林。不说负吾负汝。不说照古照今。只贵一念相应。自然万境平沉。五祖和尚云。如马前厮扑。如辟历闪电。会即大富贵。不会空对面。喝一喝。
　　浴佛上堂。大众还见释迦老子么。未离兜率。满面尘埃。既出母胎。通身泥土。饶你山河大地。草木丛林。尽为衲僧。一一衲僧。有无量杓。一一杓中。有无量香水海。直从今日。洗至穷劫。还得净洁也无。者里眼亲手办。倒转杓头。便见垢相永离。十方清净。其或未然。释迦老子。有没量罪过。山僧有没量罪过。不干诸人事。下座。
　　小参。山僧自来嘉禾。今夜是第三度。为诸人说安居法。好大众。香烟起处。灯烛交辉。法鼓鸣时。人天普集。便尔散去。含元殿上。觅甚长安。古佛堂前。此时参毕。更待说佛说祖。举古举今。坚守蜡人。如鹅护雪。大似屈辱诸人。直饶捩转面皮。伸出毛手。打破野狐窟宅。掀翻荆棘丛林。也是舍己从人。斩头觅活。恁么也不得。不恁么也不得。目前无法。意在目前。不是目前法。非耳目之所到。喝一喝云。还知落处么。临济大师道。我此一喝。如金刚王宝剑。我此一喝。如踞地师子。我此一喝。如探竿影草。我此一喝。不作一喝用。圣凡情尽。能所俱忘。拈一茎草。作丈六金身。将丈六金身。作一茎草。与么也得。不与么也得。敢问大众。适间为什么不得。如今为什么却得。得不得是不是。差之毫厘失千里。归云谁使就青山。落花自得随流水。喝一喝。
　　复举。僧问睦州。高揖释迦。不拜弥勒时如何。州云。昨日有人问。赶出了也。僧云。和尚恐某甲不实那。州云。拄杖不在。苕帚柄聊与三十。师云。睦州老汉。只解高高峰顶立。不能深深海底行。忽有问山僧。高揖释迦。不拜弥勒时如何。只消道。且坐吃茶。毕竟是赏是罚。具眼者辨取。珍重。
　　上堂。本觉今朝结夏。为汝约法三章。一者日里一餐。二者夜间一寝。三者山门头佛殿里。东行西行。不得蹈破常住砖。卓拄杖。下座。
　　师一日坐次。有僧云。堂中有数人兄弟。举皓布裈法身颂。各人下语。未审契得师意也无。师云。好个消息。且举看。僧一一举了。师云。相骂饶你接觜。相唾饶你泼水。要会法身颂。更参三十年。僧云。即今问底。是法身。是色身。师云。驴前马后汉。僧便喝。师云。驴前马后汉。乱叫唤作什么。便打出。
　　上堂。霏霏梅雨洒危层。五月山房冷似氷。莫谓乾坤乖大信。未明心地是炎蒸。老雪窦大似和麸粜面。贵在一时。本觉近日喜雨。欢动雷声。拈拄杖云。夜来木上座。向山僧道。明日待我与诸人。设个家燕。一要庆贺好雨。二要暖热大众。三要捩正天下衲僧鼻孔。卓拄杖云。莫怪空踈。伏惟珍重。下座。
　　室中问僧云。道得也打。道不得也打。僧拟议。师便打。复问僧云。你道好打么。僧拟开口。师便打出。复问僧云。适来打得者两个僧。是么。僧云。是。师便打出。
　　上堂。森罗及万象。一法之所印。新罗国里打鼓。大元国里上堂。阿耨达池龙王请佛斋。宾头卢尊者亦预其数。
　　上堂。顾视大众云。便与么休得也未。众拟议。便下座。
　　上堂。毗卢藏中。有大经卷。主伴互融。理事俱显。及乎点读开科。多是讨头不见。山门保护青苗。为汝提掇一遍。卓拄杖。乃合掌云。稽首文殊普贤。却须管取一百四十大愿。下座。
　　上堂。一叶落天下秋。是人知有。一尘起大地收。置而不问。骑却圣僧。蹈倒水潦。是第几机。卓拄杖云。龙生金凤子。冲破碧琉璃。
　　小参。万里无寸草。出门便是草。嘉州大象蓦翻身。陕府铁牛惊绝倒。逢人不出。卖狗悬羊。打破镜来。天荒地老。是则金沙混杂。非则玉石俱焚。不有本分钳锤。难明向上一窍。卓拄杖云。一曲少林无孔笛。从来多是逆风吹。
　　进退头首上堂。宗门中有四种宾主。临济大师已尝点出。若也脚未跨门。一一辨得。非唯不久当作唱导之师。抑且不缪为吾家种草。其或奴郎不辨。玉石不分。要称衲僧。未得在。岂不见。忠国师睡次。丹霞适至。乃问侍者耽源云。国师在么。源云。在即在。只是不见客。霞云。太深远生。源云。莫道上座。佛眼也觑不见。霞云。龙生龙子。凤生凤儿。遂去。国师睡起。源举似前话。国师打二十拄杖趂出。丹霞闻云。不缪为南阳国师。喝一喝云。不解作客。劳烦主人。虽然。不因夜来雁。争见海门秋。
　　上堂。药山久不上堂。院主椎钟击鼓。分明尽底掀翻。犹道一词不措。本觉据令提纲。不作者般调度。今朝月旦拈香。拨开向上一路。谁言射虎不真。枉发千钧之弩。
　　九日上堂。三四五六七八九。碧眼胡僧不知有。三更收得夜明符。天晓起来成漏逗。篱下黄华烂熳开。龙山落帽沾风埃。令人长忆庞居士。天上人间不可陪。阿呵呵。会也么。若也不会。山僧更道两句去也。石头一个住山斧。古往今来称独步。马师胡乱三十年。谁道少盐还少醋。喝一喝。
　　上堂。诸方今日开炉。本觉辞众退院。耆旧上下相留。又把船头拨转。所以道。动若行云。止犹谷神。既无心於彼我。岂有象於去来。去来不以象。故无器而不形。动静不以心故。无感而不应。拍禅床云。一等共行山下路。眼头各自看风烟。
　　祖忌拈香。西天着不得。东土着不得。破六宗谩有多言。对梁王全无朕迹。坐久成劳忽转身。春风满地花狼藉。
　　上堂。良久。顾视大众云。会么。山僧无说。汝等无闻。无说无闻。是第一义。蓦拈拄杖。卓一下云。鹤有九皋难翥翼。马无千里谩追风。掷下拄杖下座。
　　舟中值冬至。二三友请小参。一道虚明。总是自家田地。初爻既兆。全彰劫外乾坤。无去来动静之殊。无取舍是非之异。可以骑声盖色。可以随流入流。可以泛华亭半叶之舟。可以尽泽国烟波之胜。不举任公之钓。非同濠上之游。击拂子云。劈口一桡已伤盐醋。离钩三寸。休更回头。拍膝云。永夜月明天在水。雁声飞过白苹洲。
　　上堂。三日前五日后。直须挥剑。若不挥剑。渔父栖巢。古人恁么道。犹欠悟在。山僧道。三日前五日后。执之失度。必入邪路。放之自然。体无去住。拍禅床云。但行平等事。何用问前程。
　　腊八上堂。深山岩崖。有甚佛法。冷坐六年。全无合杀。豁开正眼定乾坤。十方世界阿剌剌。喝一喝。箭穿红日影。谁是射雕人。
　　上堂。今日要上堂。夜来先作梦。破的那罗延。百发而百中。卓拄杖。便下座。
　　小参。僧问。承言者丧。滞句者迷。不涉二途。如何进步。师云。铁壁银山万仞高。进云。恁么则瞻仰有分。师云。自是不归归便得。五湖烟景有谁争。僧礼拜。师乃云。破颜一笑岂徒然。从此灵山有正传。面目见前如荐得。春风不在老梅边。喝。寐语作么。我所得智慧。微妙最第一。众生诸根钝。着乐痴所盲。殊不知。我王库内无如是刀。岩头和尚云。若欲播扬大教。直须向自己胸中。流出将来。与我盖天盖地。咄哉。魍魉妖精。欺胡谩汉。雪峰云。师兄今日始是鳌山成道。一盲引众盲。相牵入火坑。虽然恁么。且作么生是他成底道。莫有道得底么。若也道得。万古长空。一朝风月。薄批细切。尽可与诸人分岁。其或未然。倚他门户傍他墙。刚被时人唤作郎。又争怪得。
　　复举。德山和尚。一日谓临济云。今日困。济云。者老汉寐语作么。山拈拄杖。济便掀倒禅床。师云。是则是。两员猛将。然虽力敌势均。其奈无风起浪。千古之下。未免招人捡点。还委悉么。尧舜不彰民自化。相逢何必动干戈。
　　元旦上堂。元正启祚。万物咸新。莫有不涉春缘者么。时有僧出云。打鼓弄琵琶。相逢两会家。望　阙贺正。愿闻法要。师云。八方开寿域。一气转洪钧。进云。不涉春缘。乞师举唱。师云。花须连夜发。莫待晓风吹。进云。如何是德山棒。师云。义出丰年。进云。如何是临济喝。师云。俭生不孝。僧礼拜。师乃云。月生一。三世如来从此出。月生二。突出西来祖师意。月生三。森罗万象竞头参。拍禅床云。皇基磅礴三千界。宝历开端亿万年。
　　元宵上堂。释迦老子道。一人发真归元。十方虚空悉皆消殒。五祖和尚道。一人发真归元。十方虚空筑着磕着。若向筑着磕着处会得。只会得祖师禅。不会如来禅。若向悉皆消殒处会得。只会得如来禅。要且未会祖师禅在。山僧道。一人发真归元。十方虚空性相平等。且道。是如来禅。是祖师禅。喝一喝云。一释迦。二元和。三佛陀。自余是什么碗脱丘一个。击拂子云。今日烧灯令节。山门进退两序。大耆旧钦敬堂。供佛斋僧。水陆[冗-几+具]阳。森罗万象。无不周足。因斋庆赞。有个颂子。举似诸人。休夸水上挂灯球。妙德奇勋合预修。珍重法筵龙象众。莫将容易度春秋。
　　上堂。僧出众云。学人上来。拟伸一问。师云。鹞子过新罗。便下座。佛涅盘上堂。老胡七十九。傀儡线索断。饮光尊者来。椁里双趺现。如蛇入竹筒。曲性终难断。公案既见成。如何为批判。不若烧香供养渠。从教人道无思算。
　　上堂。有一句到你。针头削铁。无一句到你。锦上铺花。狗子尾巴。书卍字。野狐窟宅梵王家。
　　上堂。毗卢顶上一转语。万象森罗为君举。昨夜三更失却牛。天明大棒打老鼠。喝。
　　上堂。僧问。佛未出世时如何。师云。释迦自释迦。进云。出世后如何。师云。弥勒自弥勒。进云。承师有言。释迦不受然灯记。毕竟受什么人记。师云。自家肚皮自家画。僧礼拜。师乃云。天上天下无如佛。十方世界亦无比。世间所有我尽见。一切无有如佛者。释迦老子。尘沙劫前。将者一杓恶水。泼他先圣。及至成佛。复受一切人泼。所以道。假饶经百劫。所作业不忘。因缘会遇时。果报还自受。下座。浴佛讽经。谨白。
　　小参。见兔放鹰。见月忘指。大用现前。不存规矩。须弥山突出诸人额角边。大海水灌入诸人鼻孔里。铿金戛玉。病在膏肓。截铁斩钉。犹挂唇齿。踞虎头收虎尾。第一句下明宗旨。人间五百年。彼天为一昼夜。弥勒大士。於一时间。成就五百亿天子。证无生法忍。象王蹴蹈。非驴所堪。雪曲应稀。徒劳侧耳。山中今日结制。炊无米饭。饱不饥人。开无碍门。示解脱道。东方来者东方坐。西方来者西方坐。南方来者南方坐。北方来者北方坐。东方来者烧枫香供养伊。西方来者烧饼香供养伊。南方来者烧檀香供养伊。北方来者烧沉香供养伊。且总不与么来时。又作么生。拈拄杖敲香台云。金果早朝猿摘去。玉华晚后凤衔归。
　　上堂。黄檗没伎俩。临济不唧[口*留]。高安滩上多口师。末后为渠出只手。然虽。路见不平。也是推门入臼。喝。
　　上堂。僧问。直指人心。见性成佛。意旨如何。师云。胡地冬抽笋。进云。心不是佛。智不是道。又作么生。师云。六月黄河连底冻。僧礼拜。师乃云。大众记取者僧问头。便下座。
　　上堂。闻声悟道。见色明心。鹊噪鸦鸣。风动尘起。痴人面前。不得说梦。僧问赵州。如何是祖师西来意。州云。庭前栢树子。深山藏独虎。浅草露群蛇。一年一度天中节。细切菖蒲泛酽茶。下座。
　　满散青苗经上堂。佛以一音演说法。众生随类各得解。灵山会上。退席五千。逝多林中。半聋半哑。眼空四海必有商量。心洞十方。孰辨真假。卓拄杖云。绿杨阴里戴嵩牛。芳草渡头韩干马。喝一喝。下座。
　　上堂。举风穴在郢州衙内升座云。祖师心印。状似铁牛之机。去即印住。住即印破。只如不去不住。印即是。不印即是。时有卢陂长老。出众云。某甲有铁牛之机。请师不搭印。穴云。惯钓鲸鲵澄巨浸。却嗟蛙步蹍泥沙。陂伫思。风穴打一拂子云。长老何不进语。陂拟开口。风穴又打一拂子。时牧主云。元来佛法与王法无二。风穴云。见个什么道理。牧主云。当断不断。反招其乱。师云。焦砖打着连底冻。虽然。不是卢陂长老。争见得风穴老人。不是风穴老人。争识得牧主个汉。拈拄杖云。者一队汉。鼻孔眼睛。总与穿却了也。是你诸人。有事近前。无事珍重。
　　上堂。举师祖问南泉。摩尼珠人不识。如来藏里亲收得。珠即不问。如何是藏。泉云。王老师与汝往来者是藏。祖云。直得不往来时如何。泉云。亦是藏。又问。如何是珠。泉唤师祖。祖应诺。忽然大悟。师云。千钧之弩。不为鼷鼠发机。者僧悟去。正是红炉上一点雪。本觉门下。又作么生。不贪香饵味。可谓碧潭龙。
　　小参。方见立春。又是冬至。百岁光阴。不消弹指。间过了。是你诸人。二六时中。还曾恁么猛省也未。尽大地是个解脱门。把手拽不入。周金刚。据一条白棒。佛来也打。祖来也打。及乎撞着一个毛头星到来。接住与他一送。依旧有舌如结。有口如哑。如今冷地思量。者一火魍魉妖精。知他是真是假。所以本仁和尚示众云。老僧寻常不欲向声前句后。鼓弄人家男女。何故。要且声不是声。色不是色。高悬羊头卖狗肉。时有僧问。如何是声不是声。也好与一拶。仁云。唤作色得么。浑钢打就。生铁铸成。僧云。如何是色不是色。矢在弦上。不得不发。仁云。唤作声得么。一状领过。又云。且道。与你说。答你话。有人辨得。许你有个入处。是何心行。虽然。曾为荡子偏怜客。自爱贪杯惜醉人。
　　冬至上堂。一冬二冬。叉手当胸。逢场作戏。遇缘即宗。打瓦鼓应黄锺。风从虎兮云从龙。下座。
　　腊八上堂。老胡三更失却牛。天明起来舍得马。从兹要骑即便骑。到处要下即便下。佛殿上螭吻。忍俊不禁肆口说禅。不觉触着山门头金刚。恶发把耐重子一掴。撞倒金香炉下铁昆仑。蹈翻鸳鸯湖不留涓滴。却向山僧拂子头上庆赞云。佛道悬旷。久受勤苦。乃可得成。喝云。被山僧一喝。直得懡懡[怡-台+罗][怡-台+罗]依位而立。赵州栢树子。却低声近前。向他道。人无远虑。必有近忧下座。诣大佛殿讽经。谨白。
　　除夜进退两序小参。天寒岁晚。衲衣下事。正好提撕。夜暗昼明。顶[宁*页]神光。何妨显露。以之建立化门。以之阐扬宗旨。以之布杨岐金圈。以之据南泉钵位。以之回屋头春色。以之植阴凉大树。以之续照世灯。以之成佛子住。以之拨转如来妙轮。以之揭示衲僧巴鼻。掀翻海岳。谁是知音。把断要津。点头自许。一不得有。二不得无。三十三天扑帝钟。八臂那咤擎铁柱。阿呵呵。释迦老子与天帝释。相争佛法甚闹。王老师忍俊不禁。打二十拄杖趂出。是则令不虚行。其奈将真珠作豌豆粜却。本觉虽是死马医。就中要妙。拈拄杖卓一下云。文殊普贤。寒山拾得。疥狗泥猪。者白拈贼。喝一喝。
　　元旦上堂。元正启祚。上马见路。万物咸新。触处通津。共惟头首大众。虽是死蛇。却要活弄。各各道体。起居万福。师子哮吼。象王回旋。虎拜稽首。　天子万年。
　　元宵上堂。十五日已前。明不见暗。十五日已后。暗不见明。正当十五日。譬如一室中然一灯。外悬十镜。灯镜交辉。重重无尽。唤作境智互融。事理俱备。不妨奇特。若约衲僧分上。正是抱桥柱澡洗。把缆放船。有甚共语处。岂不见。临济会下。两堂首座相见。同时下喝。直是宾主历然。若也见得。非唯庆快平生。光扬宗眼。便可向高高峰顶行船。深深海底走马。利剑提来斩万机。将报不平绕天下。喝。
　　上堂。小尽二十九。大尽三十日。从头捡点来。今朝二月一。春山迭乱青。春水漾虚碧。寥寥天地间。独立望何极。老明觉向者里。打开宝藏。运出家珍。其奈坐在尊贵中。致使诸人当面蹉过。喝一喝。
　　无想仲谋和尚至上堂。兴化接同参。伤盐仍费醋。本觉遇知己。目击而道存。棒喝既不施。权实将焉措。石上与松根。相对意自足。为复古人非。为复今人是。到此休论是与非。毕竟古今无二致。须弥顶上击金钟。下载清风殊未已。喝一喝。
　　上堂。前佛性命后佛纪纲。竖拂子云。总在拂子头上。拈起也风生百谷。放下也水肃千江。今朝启建　圣节。合作么生举唱。击拂子云。卧龙才奋迅。丹凤便翱翔。
　　上堂。举古德云。忍忍。三世如来从此尽。饶饶。万祸千殃从此消。默默。无上菩提从此得。慈受和尚云。会得此三种语了。好个不快活汉。山僧正是得人一牛。还人一马。泼水相唾。插觜厮骂。卓拄杖云。平出平出。师云。老慈受虽则一期逞俊。未免落赚后人。本觉即不然。三种内三种外。土块泥团。南金大贝。衲帔蒙头万事休。他家自有通人爱。
　　上堂。春日晴黄莺鸣。大藏小藏鼻孔眼睛。木马嘶泥牛舞。寿山不打者破鼓。便下座。
　　浴佛上堂。释迦老子。未离兜率。已降王宫。好与三十棒。未出母胎。度人已毕。好与三十棒。本觉与么判断。也好与三十棒。释迦老子过处。本觉固自知之。本觉过处。诸人还知么。良久。拍禅床云。携取诗书归旧隐。野花啼鸟一般春。
　　小参。三期不立见全勋。一念才差丧本真。拈却髑髅前妄想。大千都是法王身。诸禅德。过去诸如来。斯门已成就。见在诸菩萨。今各入圆明。未来修学人。当依如是法。如是之法。不假外求。求而得之。亦非得也。所以少室西来。只说不立文字。直指人心。见性成佛。初无勾章棘句。迭妙重玄。与你咬嚼。山僧分明与你道了。是你信也好。不信也好。信则平步青霄。不信则通身泥水。然虽如是。却须知通身泥水处。有平步青霄底道理。平步青霄时。有通身泥水底消息。岂不见。金峰和尚云。山僧二十年前有老婆心。二十年后无老婆心。时有僧问。如何是二十年前有老婆心。峰云。问凡答凡。问圣答圣。又问。如何是二十年后无老婆心。峰云。问凡不答凡。问圣不答圣。喝一喝云。当时若有人下得者一喝。非唯剿断者老汉脚跟。抑亦可以开凿天下后世衲僧眼目。阿呵呵。会也么。人皆苦炎热。我爱夏日长。熏风自南来。殿阁生微凉。无本据有商量。卓拄杖。水向石边流出冷。风从花里过来香。
　　上堂。今朝四月十五。本觉与现前大众。同依如来大光明藏。以一弹指顷而为长期。於其中间。修习过现未来三世诸佛。所有法门。发挥开示悟入之机。远离作止任灭之病。所谓作无所作。为无所为。修无所修。证无所证。直得诸天散华无路。外道潜觑无门。坐断报化佛头。超出圣凡途辙。便与么去。着衣吃饭。盖是寻常。且舌头不出口一句。又作么生道。击拂子。野老不知尧舜力。冬冬打鼓祭江神。
　　上堂。一大藏教。束之高阁。长期短期。无绳自缚。莫更纷纷纭纭。直须洒洒落落。杨岐一头驴。只有三只脚。潘阆倒骑归。跌杀黄番绰。五味拈来饡秤锤。别有香风满寥廓。喝。
　　复举道吾和尚云。高不在绝顶。富不在福严。乐不在天堂。苦不在地狱。相识满天下。知心能几人。大慧和尚云。高在绝顶。富在福严。乐在天堂。苦在地狱。谁知席帽下。元是昔愁人。师云。二大老。一人高高处观之不足。一人低低处平之有余。唱教门中。足可观光。若约衲僧门下。犹欠悟在。本觉又作么生。但将饭向无心碗。自有人提折脚铛。
　　上堂。五月五天中节。不书符不捏诀。放教心地坦然平。百怪千妖自消灭。岂不见。文殊一日令善财采药。善财云。无不是药者。文殊云。是药采将来。善财拈一茎草。度与文殊。文殊接得示众云。此药亦能杀人。亦能活人。天童华和尚云。大小文殊被善财换却眼睛。大众应庵老人。可使为百世宗师。要且只知其一。不知其二。山僧道。一手不独拍。两手鸣掴掴。担板禅和气食牛。抬头只道乾坤窄。喝。
　　上堂。举庞居士访洛浦拜起云。仲夏毒热。孟冬薄寒。洛浦云。莫错。士云。庞公年老。浦云。何不寒时道寒热时道热。士云。患聋作么。浦云。放你三十棒。士云。哑却我口。瞎却你眼。师云。洛浦本是大人。庞公自爱小道。若也据令而行。合与本分草料。虽然如是。放过也好。会么。饶人不是痴汉。
　　上堂。今朝六月初一日。升座拈香祝　圣君。一句当阳须荐取。祖师元是岭南人。
　　小参。今朝七月十四。正是休夏自恣。鼓声既已说法。诸人何不瞥地。好诸禅德。钟中无鼓响。鼓中无钟声。钟鼓不交参。句句无前后。便是释迦老子。再出头来。长说短说。直说曲说。密说显说。总不出者个道理。文殊三处度夏。也不出者个道理。迦叶欲摈文殊。也不出者个道理。古有老宿。一夏不与人说话。也不出者个道理。僧云。不敢望和尚说佛法。得闻正因二字。也难得。也不出者个道理。老宿云。若论正因。一字也无。与么道了。扣齿云。适来无端不合与么道。也不出者了道理。邻壁老宿闻云。好一釜羹。被两颗鼠粪污却。也不出者个道理。雪窦云。谁家锅釜里无一颗两颗。也不出者个道理。仰山鉏一片畬。种一箩粟。也不出者个道理。沩山日中一[(歹*又)/食]。夜里一寝。也不出者个道理。洞山云。秋初夏末。兄弟东去西去。直须向万里无寸草处去。也不出者个道理。石霜云出门便是草。也不出者个道理。是你横担拄杖。紧绊草鞋。朝游天台。暮归檀特。也不出者个道理。且道者个道理。从什么处得来。得恁么奇特。得恁么广大。得恁么灵验。得恁么自在。卓拄杖。鸳鸯绣出从君看。不把金针度与人。
　　复举僧问六祖云。黄梅衣钵什么人得。祖云。会佛法人得。僧云。和尚还得么。祖云。我不得。僧云。和尚因什么不得。祖云。我不会佛法。大慧和尚云。大众还见祖师面目么。若也不见。山僧为你指出。乃云。蕉芭蕉芭。有叶无丫。忽然一阵秋风起。恰似东京大相国寺三十六院东廊下。王和尚破袈裟。必竟如何。归堂吃茶。师云。祖师面目。妙喜老汉已为指出。妙喜面目。诸人还见么。拍禅床。唵摩呢哒哩吽[口*发]咤。久立。
　　上堂。佛欢喜僧自恣。香象渡河截流而去。有利无利不离行市。拄杖头边。别有天地。卓拄杖。喝一喝。
　　上堂。真谛以言非有。俗谛以言非无。真俗不二。是名圣谛第一义。拈拄杖。者个是拄杖子。阿那个是圣谛第一义。卓拄杖。得之於心。伊兰作栴檀之树。失之於旨。甘露乃蒺藜之园。
　　上堂。以字不成。八字不是。大用现前。丹霄独步。无偏无党。皇道荡荡。无党无偏。皇道平平。卓拄杖。月中仙桂和根拔。海底骊龙摘角牵。
　　上堂。八月秋何处热。达磨老臊胡。有语非干舌。啮镞破关。斩钉截铁。父子虽亲不传。未是神仙妙诀。喝一喝。
　　上堂。眉间挂剑。血溅梵天。大用现前。一椎两当。普化街中木铎。盘山猪肉案头。蓦拈拄杖。卓一下云。有时乘好月。不觉过沧洲。
　　源首座至上堂。二由一有。一亦莫守。一心不生。万法无咎。首座有长处。何须更开口。万仞峰头把钓竿。一掣六鳌频入手。松间石上不妨暂且盘桓。佛祖位中。自是推门入臼。大众还委悉么。丰城宝剑未出匣。夜夜寒光射牛斗。
　　上堂。僧问。佛未出世时如何。师云。太平本是将军致。进云。出世后如何。师云。不许将军见太平。僧礼拜。师乃云。九九九。释迦老子不知有。翻转面皮。伸出毛手。握金刚椎碎窠臼。突出无位真人。一一面南看北斗。应庵老人一时逞俊。未免以己妨人。本觉则不然。九九九。狸奴白牯却知有。展开驴脚。伸出佛手。把住黄绢幼妇。放行外甥齑臼。铁鞭击碎珊瑚枝。惊起土星犯牛斗。喝一喝。
　　开炉上堂。丹霞和尚一日到古寺。适值天寒。取木佛烧火向。院主呵云。何得烧我木佛。丹霞以拄杖拨灰云。烧取舍利。院主云。木佛安有舍利。丹霞云。既无舍利。更请两尊烧之。院主自后眉须堕落。山僧当时若作院主。待他道既无舍利。更请两尊烧之。便与蹈向火中。免见千古之下。引得一类学语之流。随例道大用现前。不存轨则。喝一喝。
　　小参。六爻沉伏。一气潜回。虽是死蛇。解弄也活。拈一机而机机普应。用一法而法法全彰。廓人天未证之门。揭佛祖不传之妙。浮幢剎外。把断要津。贤圣劫中。位居第一。有一句到你。不萌枝上绿覆层阴。无一句到你。无影树头花敷五叶。别别。细不容针。大通车辙。缺齿胡僧笑点头。衲僧眼里添金屑。喝一喝。
　　上堂。一喝分宾主。照用一时行。乃喝一喝云。是宾是主。是照是用。又喝一喝。是非已去了。一喝没交涉。否极泰来。君子可八。
　　谢秉拂冬斋上堂。法离见闻。言诠罔及。道非色相。智照洞然。首座用处即是藏主用处。藏主用处即是都寺用处。一即三三即一。木马火中嘶。黄昏候日出。你诸人向个里着得眼。便见都寺用处。要且不是藏主用处。藏主用处。要且不是首座用处。还会么。曹溪波浪如相似。无限平人被陆沉。
　　德藏大用法师至上堂。一法若有。毗卢堕在凡夫。万法若无。普贤失其境界。海底泥牛吼月。山头木马追风。不唯透色透声。直是破尘破的。是你诸人。向者里打得彻去。赖有德藏与汝证明。其或未然。山僧未免别资一路拈拄杖。卓一下。巨灵抬手无多子。分破华山千万重。
　　复云。昨晚德藏和尚赐访。熏炉茗椀。夜雨连床。话尽海月山云。不觉揭翻金刚大士天灵。盖释迦老子忍俊不禁。遽然说偈曰。若以色见我。以音声求我。是人行邪道。不能见如来。世尊恁么说。固是希有。若约衲僧门下。天地悬殊。大众还委悉么。声色元非我。如来复是谁。萧萧风雨夜。相对眼如眉。下座。
　　上堂。正觉山前明星见时。释迦世尊。与大地众生。一时成佛。祖师门下。蹉口道着佛字。漱口三年。前行不到。末后太过。各与二十拄杖。忽有一个不顾危亡底汉出来道。本觉与么判断。也合吃二十拄杖。山僧却须分付明窗下安排。何故。佛灭二千年。比丘少惭愧。
　　上堂正旦值庚申。成汤德日新　皇元开凤历。八万四千春。
　　开山忌值客至上堂。三月十有五。打动鼓山鼓。大海既波腾须弥亦掀舞。真净和尚道。是日已过。命亦随减。如小水鱼斯有何乐。唯二乘禅定寂灭之乐。是为真乐。学般若菩萨法喜禅悦之乐是为真乐。三世诸佛。四无量心。慈悲喜舍之乐。是为真乐。石霜普会云。休去歇去。冷湫湫地去。是为二乘寂灭之乐。云门云。一切智通无障碍。拈起扇子云。释迦老子来也。是为法喜禅悦之乐。德山棒临济喝。是为三世诸佛。慈悲喜舍之乐。除此三种乐外。不为乐也。且道。归宗一众。在三种内。三种外。良久云。今日庄主设饡饭表嚫钱。参退僧堂内普请吃茶去。师乃喝一喝云。真净老人若无后语。又如何做得他临济儿孙。虽然。已是黠儿落节。本觉今日。一众不在三种内。不在三种外。也无庄主设饡饭表嚫钱。适值慧静禅师忌辰。大家吃一箸面去。且道与他古人。还有优劣也无。击拂子云。鹤飞千尺雪。龙卧一潭氷。
　　小参。僧问蜡人氷铁弹子即且置如何是金刚圈栗棘蓬。师云。我早知你吞透不下。进云。岂无方便。师喝云。捧上不成龙。僧礼拜。师乃云。举一不得举二。放过一着落在第二。小参鼓鸣。大众齐至。较之生佛未具已前。岂有者般消息。涅盘会上广额屠儿。放下屠刀。立地成佛。悬崖撒手。自肯承当。绝后再苏。欺君不得。所以庞居士道。十方同聚会。个个学无为。此是选佛场。心空及第归。便是者个消息也。后来此庵元和尚。举到此是选佛场处。乃喝一喝。时或庵体和尚。忽然打破漆桶。便道。商量极处见题目。途路穷边入试场。拈起毫端风雨快。者回不作探花郎。好与三十棒。何故。九逵公子游华惯。未第贫儒感慨多。冷地看他人富贵。等闲无奈幞头何。喝一喝。
　　礼首座至上堂。法昌一力挝鼓。功臣万象说禅。二老徐六担板。未免各见一边。本觉虚心阅世。一切任之自然。或则逆风把柁。或则顺水行船。总不妨事。所以道。寂寥非内。宽廓非外。寂寥非内也一毫穿众穴。宽廓非外也众穴一毫收。岂不见。赵州会下二僧相推。不肯作第一座。主事白赵州。州云。总教作第二座。主事云。教谁作第一座。州云。装香着。主事云。装香了也。州云。戒香定香慧香解脱香。应庵老祖云。赵州下一椎。不妨惊群动众。子细捡点将来。大似泥里洗土块。若是荐福门下。不用相推。第一座也有人。第二座也有人。第三座也有人。虽然不免从头注过。第一座。铁眼铜睛觑不破。第二座。阳春白雪无人和。第三座。真实身心同达磨。且道。与赵州是同是别。若也会得。许你具一只眼。若也不会。也许你具一只眼。有个衲僧出来道。总不恁么时如何。对他道。切忌向鬼窟里作活计。随机应变。本分作家。裂半分三。输他敏手。到个里政如披图经而升高台。据王令以莅万国。非唯放收在我。抑且遐迩不遗。山僧如斯举唱。要且不是扶他先作。簧鼓后人。何故。面前自有五百众中。老作家。为汝作证。还信得及么。击拂子。棋逢敌手难藏行。琴遇知音不厌弹。
　　上堂。山中二三日启建青苗会。开眼与合眼。总是法性海。三贤固不知。十圣何曾会。唯有主稼神。证此大三昧。各乘本愿力。普应众生界。众生界无尽。此愿亦不退。稽首毗卢师。和南观自在。时有僧出云。久向本觉。元来是个座主。师云。你只识个座主。要且不识本觉。僧便问。如何是本觉。师劈脊便棒云。烈焰岂容蚊蚋泊。掷下拄杖。便归方丈。
　　永福颕首座至上堂。离四句绝百非。摩诃衍法梦里提持。敢问大众。梦里觉里是同是别。若也道得。倜傥分明。非唯小释迦无遁形之地。便可将鄱阳三百里水面。纳向鸳鸯湖一滴之中。直是不宽不隘。无欠无余。还委悉么。惊群须是英灵汉。敌胜还他师子儿。
　　小参。秋风凉。秋夜长。三期已满。作么商量。以字不成。八字不是。黄牛角指天。四脚垂过鼻。我首座出世也。我首座牧牛也。我首座行脚也。我首座来也。是法住法位。世间相常住。威音已前道得。正是第二句。还我第一句来。击拂子云。三要印开朱点窄。不容拟议主宾分。
　　复举。僧问云门。秋初夏末。前程忽有人问作么祗对。门云。大众退后。僧云。过在什么处。门云。还我九十日饭钱来。师云。者僧贪程太速。云门薄处先穿。有问本觉。只向道。十里长亭。五里短堠。过在什么处。劝君更尽一杯酒。西出阳关无故人。
　　重阳永福子有和尚归上堂。开甘露门。据甘露室。令诸众生食甘露味。永福禅师。即其人也。兹者龙归旧窟。凤返丹山。草木丛林顿增光彩。本觉法弟何幸如之。所谓物宜求新。人宜求旧。无端陈蒲鞋。手握赤梢鲤。倒跨三脚驴。跳出云峰破桶篐中。扬声大叫云。欲上座你只见锥头利。不见凿头方。岂不闻。佛法大事。静退小节。山僧被渠一问。直得无言可对。无理可伸。只记得汾阳和尚道。三玄三要事难分。得意忘言道易亲。一句明明该万象。重阳九日菊华新。喝一喝下座。
　　路官马知事至上堂。久雨不晴。天道晦冥。浸烂鼻孔。滴穿眼睛。山僧正是烦恼不暇。忽然听得尚书履声。呼童扫榻。唤僧点灯。抵掌剧谈半饷。闷中不觉惺惺。起来豁开户牖。万里不挂片云。今朝月望升高座。一炷清香祝　圣君。
　　复云。十五日已前。未开口一句正道着。十五日已后。未举足一步正蹈着。正当十五日。开口不在舌头上。伸脚只在缩脚里。喝一喝。三级浪高鱼化龙。痴人犹戽野塘水。
　　祖忌拈香。三乘教外。直指单传。手携只履。脚蹈两船。万里西风卷沙漠。不知窦八布衫穿。
　　鸡足西堂至上堂。鸡足峰前风悄然。能仁堂下浪黏天。腾身抹过青霄外。一曲胡笳奏未圆。山僧数日抛离大众。昨晚归来得与饮光尊者相见。既曰情忘彼我。自然道叶主宾。提起陈年葛藤。直是牵拽不断。众中莫有一刀两段底衲僧么。良久云。设有也是草里汉。
　　小参。天地阖辟。阴阳消长。衲僧门下。有甚伎俩。放下拂子。拈起拄杖。佛来魔来。总与一棒。从教灵山会上退席五千。善法堂前草深一丈。且贵正眼流通。作个人天榜样。所以五六年来。虽则与诸人眉毛厮结。其实水米无交。明朝节届书云。不免合水和泥。打开东山家燕。先举云门胡饼。次烹赵州酽茶。然后掇出洞山果卓。只如道有一物上拄天下拄地。常在动用中。动用中收不得。且道。是什么物。良久云。粗[(歹*又)/食]易饱。细嚼难饥。
　　复举。僧问风穴。古曲无音韵。如何和得齐。穴云。木鸡啼子夜。刍狗吠天明。大慧和尚云。者黄面浙子。恁么答话。要做他临济儿孙。也未得在。或有问径山。古曲无音韵如何和得齐。只向他道。木鸡啼子夜。刍狗吠天明。师云。前行不到。末后太过。要见条理始终。须是金声玉振。听取一颂。木鸡啼。刍狗吠。两个老冻脓。各长三尺喙。古曲无音和得齐。安用儿孙作临济。喝一喝。
　　上堂。节序推迁。又见一阳来复。灵光洞耀。依然体露真常。拨开向上玄关。突出眼睛鼻孔。释迦弥勒。犹是他奴。且道。他是阿谁。击拂子云。岭梅残雪后。云鬓未梳时。
　　上堂。三世诸佛说不到。六代祖师传不到。天下老和尚见不到。夜来首座藏主。一一为诸人说了也。山僧赢得口吃饭。且山僧吃饭。诸人还得饱也无。者里道得一句。直教凡圣混融。彼我不二。岂不快哉。其或未然。一曲自歌山自绿。此情不与白云知。击拂子。下座。
　　小参。去年腊月三十日。今年腊月二十九。少处不减多不添。年去年来总仍旧。旧者不去新不来。新旧何妨自前后。所以道。碍处非墙壁。通处勿虚空。若能与么会。心色本来同。喝。止止不须说。我法妙难思。诸增上慢者。闻必不敬信。喝。当时五千比丘。礼佛而退。岂不是皮下有血。眼里有筋。岂似如今诸方三百五百。聚面团头。如勾阑瓦子相似。黑漆拄杖。到者里有屈无叫处。众中莫有滴猊血化驴乳。煎鸾胶续断弦者么。良久。卓拄杖。空将未归意。说与欲行人。喝一喝。
　　复举沩山示众云。如许多人。只得大机。不得大用。仰山乃举似山下一庵主云。只如和尚恁么道。意旨如何。庵主云。你再举看。仰山拟举。被庵主一蹈蹈倒仰山归举似沩山。山呵呵大笑。师云。沩山老汉。垂万里勾。驻千里乌骓。却向平田浅草中。抹住一个焦尾大虫。诸人要识仰山么。也是官路贩私盐。久立。
　　元旦上堂。古人道。拈起也天回地转。应须拱手归降。放下也草偃风行。必合全身远害。本觉即不然。拈起也群机普应。放下也万化咸新。不拈不放时如何。击拂子百年难一遇。元日子时春。
　　元宵南山和尚至上堂。尽法界是一真灯。徧尘区是一佛剎。灵利汉一蹈蹈翻。非唯可以观光上国。独步大方。便乃控佛祖宏机。廓人天幽迹。好大众。头峭五岳眼生三角。左刮龟毛。右截兔角。焦尾忽乘云雷飞。金毛乱触日月落。月里仙人巧画眉。九逵摆动黄金铎。喝一喝。
　　浴佛上堂。释迦已灭。弥勒未生。今朝正当四月八日。天下丛林无有不浴佛者。毕竟浴底是什么佛。佛真法身。犹若虚空。应物见形如水中月。且作么生说个浴底道理。岂不见。遵布衲在药山会中作殿主浴佛次。药山云。你只浴得者个。且浴不得那个。遵布衲云。把将那个来。药山休去。药山休去。天下人摸索不着。将谓。遵布衲平地上赢得一筹。殊不知。正是黠儿落节。虽然。易分雪里粉。难辨黑中煤。
　　小参。长期短期。日面月面。一毛端上乾坤。石火光中闪电。你有拄杖子。与你拄杖子。你无拄杖子。夺却你拄杖子。人平不语。水平不流。山僧十三年前。海上参寻。只是遇茶吃茶。遇饭吃饭。寒则向火。热则取凉。朝悠悠暮悠悠。不知白尽少年头。逗到被人推出住山。把人杓柄。宁免颟颟顸顸。儱儱侗侗。有时半夜穿针。有时空中觅缝。若非现前尊众戮力赞成。便见将东作西。指南为北。草满法堂。苔封古屋。所以。今夏堂中兄弟。虽曰不多。尽是诸方罗笼不住。呼唤不回底汉。扫除异见稠林。拈却佛病祖病。那更永福禅师在此。辅车与唇齿相依。卓拄杖。一曲少林无孔笛。逆风吹了顺风吹。
　　复举教中道。以大圆觉为我伽蓝。身心安居。平等性智。乃竖拂子。岂不是圆觉伽蓝。击拂子。岂不是平等性智。一一明妙。一一天真。你若拟心动念。即没交涉。且不拟心不动念时如何。狗子尾巴书卍字。野狐窟宅梵王宫。
　　小参一玄门。三要路。一一当机巧分布。门门具足一切门。一切门中宾主句。喝一喝。是宾是主。若也辨得。可谓动弦别曲。叶落知秋。其或未然。不免别资一路。好大众。甬道呈祥。瑶阶献瑞。老桧舞楼阁之风。层坛壮林泉之美。方来之士豁尔心开。作者之功夫岂虚弃。岂不见。临济大师往在河北。建立黄檗宗旨。克符普化便乃戮力相成。是皆法运当兴。人天叶赞。山僧缪此承乏。岂敢妄拟前修。莫非诸德痛念法道湮微。宗坛委地。各施敏手。相与扶持。追还百代典刑。振起一方丛席。时当自恣。事有变通。用舍行藏。各得其所。卓拄杖云。龙得水时添意气。虎逢山色长威狞。
　　上堂。菩萨觉成就故。不与法缚。不求法脱。不厌生死。不爱涅盘。不敬持戒。不憎毁禁。不重久习。不轻初学。何以故。一切究竟觉。彼此成佛故。大众。如是则无结无解。无修无证。无取无舍。无得无失。无是无非。无长无短。又说什么万里无寸草。出门便是草。卓拄杖云。野色更无山隔断。天光直与水相通。
　　子有和尚赴仰山上堂。最初机末后句。把断要津。还同游戏。岂不见。小释迦一日坐次。大禅佛到翘一足云。西天二十八祖也与么。唐土六祖也与么。和尚也与么。某甲也与么。小释迦下禅床。打四藤条。后来雪豆云。藤条未到折。因什么只打四下。圆悟云。胡饼讨甚么汁。大众。斩钉截铁。本分宗师。虎骤龙骤。天然气宇。山僧今日。幸遇新仰山发轫之初。不免借帔拜年。就窠打劫。一要见前一众饱足观光。二要专使参随普资忻慰。三要新仰山展九万里之修程。追数百年之胜轨。拍禅床。满堂无限白苹风。明明不自秋江起。
　　古林和尚忌拈香。不垂巴陵三转语。不作杨岐女人拜。以香扣炉云。只将此个报深恩。大似藏身露衣带。贵贾精神休贱卖。漆桶自来多不快。留取双眉盖眼睛。凤台老人相体解。
　　小参。僧问。达磨未来时。还有者个消息也无。师云。是什么消息。僧提起坐具。师云。兔子吃牛奶。僧拂袖便行。师云。莫谩山僧好。乃云。莫更有问话者么。有则逆风把柁。无则顺水张帆。任他八面四方。管取纵横得妙。岂不见。德山小参不答话。问话者三十棒。时有僧出。劈脊便棒。僧云。某甲话也未问。因什么便打。德山云。你是甚处人。僧云。新罗人。山云。未跨船舷。好与三十棒。临危不悚。真大丈夫。后来雪豆云。你要识新罗僧么。也只是撞着露柱底瞎汉。车不横推。理无曲断。东山演祖云。山僧今夜为大众。与他古人相见去也。待他道今夜不答话。问话者三十棒。只向伊道。某甲话也不问。棒也不吃。且道。还契他德山老人么。到者里。也须是个汉始得。宗师眼目。须至恁么。山僧今夜有问即答。也不行棒。也不下喝。一条古路坦然平。今古何人敢阑过。捎清风拂明月。万煅炉中拈得雪。和盘托出示诸人。几个衲僧能辨别。击拂子。庭前铁树本无华。强被一阳轻漏泄。
　　复举雪峰示众云。若论此事。如一面明镜相似。胡来胡现。汉来汉现。时有僧问。忽遇明镜来时如何。峰云。胡汉俱隐。师云。古人可谓隐显无碍。去来自由。山僧即不然。忽遇明镜来时如何。只向他道。礼拜了退。且道与他古人相去多少。若也道得。自然不坐在明镜里。若道不得。且向胡汉边着到。久立。
　　腊八上堂。毛头星现出山来。此日平生眼豁开。大地众生总成佛。与谁携手上高台。
　　除夜小参。如来无禅。祖师无意。明眼衲僧。讨甚巴鼻。一年三百六十日。七十二候。二十四气。一时过了。明朝依旧孟春犹寒。即今夜静更深。诸人正好休去歇去。若真个休歇得去。佛也不奈你何。祖也不奈你何。更说什么生魔死魔烦恼魔五阴魔。天魔鬼魔。便好出三界破魔网。与他众魔同一手作诸劳侣。外道六师是汝之师。汝师所堕。汝亦随堕。毁於佛。谤於法。不入众数。阿呵呵。会也么。自从舞得三台后。拍拍元来总是歌。
　　复举五祖和尚云。祖师说不着。佛眼看不见。四面老婆心。为君通一线。便下座。师云。贪观白浪。失劫手桡。莫有捡点得出者么。久立珍重。
　　上堂。元正改旦。一句全提。万机休罢。千圣不携。紫烟笼　帝阙。睿算与天齐。
　　元宵上堂。若论此事。正如一灯分为千灯。灯灯相续。无有穷尽。在东则为知事。在西则为头首。在方丈则为住持。在闲寮则为耆旧。至於三条椽下。七尺单前。经行坐卧。卷舒出没。莫不以此灯而为佛事。一明一切明。一用一切用。重重主伴。历历交参。无党无偏。无新无故。只贵见成受用。到头不涉安排。任是疥狗泥猪。少他一分不得。击拂子。一气不言含有象。万灵何处谢无私。

　　了庵和尚语录卷第二
　　了庵和尚语录卷第三
　　住平江路灵岩禅寺语录

　　　　参学比丘　祖运　志道　等编
　　师於至正五年七月十一日入寺。指山门云。拨开向上玄关。扫荡圣凡途辙。万古乾坤。一朝风月。
　　佛殿。世尊三昧。迦叶不知。一会灵山。俨然犹在。
　　据室。此是从上老宿。烹佛炼祖煅圣镕凡之地。新长老平高就下舍窄从宽。且放你诸人吐气。
　　拈院疏。权衡在手。与夺临时。政化宣流。风行草偃。
　　拈江湖疏。铁心石肠。河舌海口。赞之则碓觜生华。毁之则佛面百丑。赞毁不及处。面南看北斗。
　　指法座云。大众还见么。须弥顶上阔着步。大千剎海清风起。便升座。拈香云。此香结为宝丝网。散作光明云。爇向宝炉。祝延今上皇帝圣躬。万岁万岁万万岁。陛下恭愿。文明齐北极。睿算等南山。次拈香云。此香遇贱则价重娑婆。遇贵则分文不直。爇向炉中。奉为前住保宁古林茂和尚。用酬法乳之恩。敛衣就座。上首白椎云。法筵龙象众。当观第一义。师云。若论第一义。法鼓未鸣。人天未集已前见得。犹亏一半。何况一椎击碎。影迹不留。苟非具眼衲僧。未免唤钟作瓮。莫有定当得出者么。时有僧出众云。祖师心印铁牛机。直要当阳决是非。第一峰头垂只手。尘尘剎剎尽知归。为国开堂。愿闻法要。师云。万人遐仰处。红日到天心。进云。一统乾坤归圣化。万人丛里夺高标。如何是出世边事。师云。横按镆铘全正令。太平寰宇斩痴顽。进云。如何是三世诸佛不知有。师云。一字不着画。进云。如何是狸奴白牯却知有。师云。古锦写回文。进云。千圣不传真妙诀。灼然能有几人知。便礼拜。师云。且莫诈明头。师乃云。石门巇险铁关牢。举目分明万仞高。四十年中重到此。始终不隔一丝毫。好大众。湛湛湖光平开镜面。青青山色上插云霄。乃智积应现之方。诚圆照嘉遁之所。继兹芳躅。实愧非才。不免向普贤毛孔宽着程途。维摩掌中拓开世界。直教四圣六凡重重普会。风不鸣条。雨不破块。天清地宁。时康道泰。报不报之。深恩。扬不扬之真化。拈起铁蒺藜。骊珠尽击碎。千古万古黑漫漫。填沟塞岳无人会。喝一喝。
　　复举僧问赵州。昼升兜率。夜降阎浮。为什么摩尼珠不现。州云。道什么。僧拟进语。州云。毗婆尸佛早留心。直至而今不得妙。师云。还见赵州立地处么。王令已行天下遍。将军塞外绝烟尘。久立尊官。伏惟珍重。
　　小参。只者是。只者是。金不博金。水不洗水。是句亦刬。非句亦刬。揭开万里神光。提出倚天长剑。三登九到滞壳迷封。撩起便行白衣拜相。山僧今者椎碎蟠桃核。得见旧时仁。拽将师子峰。与天平山斗额。且贵大家知有。自余七十三八十四。癞马系枯桩。黑牛卧死水。有甚共语处。拍禅床云。好雨洗将残暑去。凉风吹得早秋来。
　　复举僧问云门。佛法如水中月。是否。门云。清波无透路。僧云。和尚从何得。门云。再问复何来。僧云。便与么去时如何。门云。重迭关山路。师云。云门善舞太阿。着着有出身之路。这僧贪观白浪。失却手桡。云岩不惜眉毛。与汝。拈却水除却月。还见佛法么。喝一喝。久立珍重。
　　解夏小参。释迦不出世。达磨不西来。佛法遍天下。谈玄口不开。便与么去。可杀省力。山僧四月十五日。在万寿山中结夏。今朝七月十五日。又向灵岩山顶解夏。然虽有解有结。毕竟无去无来。无去无来。冥通三际。非中非外。洞彻十方。以此发挥祖道。以此建立宗乘。以此成就毗尼。以此弘范三界。是你诸人。还见山僧么。拈拄杖。卓一下云。莫怪渠侬多意气。他家曾蹈上头开。
　　复云。说东道西。抛沙撒土。截断葛藤。休去歇去。珍重。
　　上堂。昨日雨今日晴。依旧中秋月色明。四海高宾团栾打坐。诸庄耆旧趱促收成。智积擎拳欢喜。丛林又见重兴。卓拄杖云。但行平等事。何用问前程。
　　祖忌拈香。千灯续焰。五叶芬葩。明来震旦。暗度流沙。关空锁梦年年事。一炷栴檀一碗茶。
　　上堂。举松源和尚云。目前无法。意在目前。不是目前法。非耳目之所到。蓦拈拄杖云。切忌认驴鞍桥。作阿爷下颔。虽然如是。有时乘好月。不觉过沧州。师云。三咬下见骨。一举四十九。吃饭了噇眠。几个能知有。所以山僧寻常。与诸人眉毛厮结。只是未曾道着个不字。何故如是。卓拄杖云。祸不入谨家之门。
　　上堂。道由心悟。岂假外求。法离见闻。言诠罔及。三世诸拂。只可自知。六代祖师全提不起。山僧今日不是岘山师兄到来。又安敢妄通消息。卓拄杖云。客来无茶点。蒿汤备礼仪。
　　小参。即心即佛。咄。非心非佛。咄。不是心不是佛不是物。咄。竖起拂子云。云门大师在者里。咄咄咄。力[囗@力]希。禅子讶。中眉垂。毕竟是何宗旨。临济大师云。赤肉团上有一无位真人。常在汝诸人面门出入。未证据者看看。时有僧出。济便擒住云。道道。僧拟议。济便拓开云。无位真人。是什么乾屎橛。杀人刀活人剑。乃上古之风规。亦今时之枢要。龙睛鹘眼。一觑觑透。便可驱耕夫之牛夺饥人之食。驱耕夫之牛令他苗稼滋盛。夺饥人之食。令他永绝饥虚。政如上将军临阵破敌。制鼓搴旌。寸刃不施。横尸万里。直教四夷入贡。八表来归。岂不是大丈夫儿成就大丈夫事。其或未然。仲冬严寒。季冬极寒。莫把是非来辨我。浮生穿凿不相关。
　　复举僧问长庆。有问有答。宾主历然。无问无答时如何。庆云。怕烂却那。僧又问睦州。州云。相逢尽道休官去。林下何。曾见一人。师云。二员古佛与么答话。可使千古流芳。苦要坐断衲僧咽喉。则未可在。今夜有问灵岩。有问有答。宾主历然。无问无答时如何。只向他道。冬至寒食一百五。上元定是正月半。久立。
　　上堂。化育之本。物我同途。生佛之元。古今不易。所以雪峰道。尽大地撮来。如粟米大。抛向面前。漆桶不会。打鼓普请看。卓拄杖云。六爻未动群阴塞。一气潜回万汇新。
　　腊八上堂。释迦世尊。未离兜率。已降王宫。未出母胎。度人已毕。因甚却道。子夜逾城。六年苦行。明星现时。始成正觉。若也道得。不缪为嫡子亲孙。其或未然。掩鼻偷香。空遭罪责。
　　除夜小参。德山小参不答话。人贫智短。赵州小参要答话。马瘦毛长。灵岩今夜小参。有问即答。无问即休。终不将珍珠作豌豆粜却。岂不见。南泉和尚云。王老师自小牧一头水牯牛。拟向溪东放。不免食他国王水草。拟向溪西放。也不免食他国王水草。不如随分纳些些。总不见得。虽然如是。未免笑破衲僧鼻孔。且道。衲僧有甚长处。还委悉么。一年三百六十日。一日还他十二时。禅客相逢只弹指。此心能有几人知。
　　复举道吾真和尚云。锋刃上[跳-兆+孛]跳。微尘里走马。劳劳去复来。个是知音者。师云。真点胸名不虚得。捡点将来。也只是三步四步。未见七跳八跳在。灵岩今夜分岁。无可与诸人暖热。随分也说四句。灯笼拜露柱。露柱拜灯笼。明朝添一岁。含笑舞春风。
　　为嘉兴善庆云冈长老对灵小参。大用现前。大机圆应。截断圣凡途辙。拔除生死根源。便见。无边剎境自他不隔於毫端。十世古今始终不离於当念。全心即佛。全佛即心。无一法不是真乘。无一物不是妙用。所以道。处处真处处真。尘尘尽是本来人。真实说时人不识。正体堂堂没却身。全体与么来。全体如是住。住则孤鹤冷翘松顶。去则片云忽过人间。竖起拂子云。无量寿世尊。即今在山僧拂子头上。放大宝光。其光清净。无坏无杂。三世诸佛。於此光中。成等正觉。转大法轮。六代祖师。於此光中。直指单传。联芳续焰。天下老和尚。於此光中。各立化门。播扬大教。现前大众。於此光中。各务本业。器量堪任。顺寂慧明。通济广福。云冈长老。於此光中。始自受生。出家具戒。六十二年间。成就胜业。不可思议。所谓。以精进摄懈怠。以持戒摄毁禁。以布施摄悭贪。以慈悲摄瞋恚。以禅定摄乱意。以般若摄愚痴。福资善庆。建立大乘。泽及荣枯。全章宝印。能事既毕。奄尔真归。末后全提。甚生光彩。至竟不离此光。而与山僧两得相见。岂唯与山僧两得相见。亦与现前大众。两得相见。岂唯与现前大众。两得相见。亦与诸山宿德天下老和尚。两得相见。岂唯与诸山宿德天下老和尚。两得相见。亦与三世诸佛六代祖师两得相见。岂唯与三世诸佛。六代祖师。两得相见。亦乃与无量寿如来。两得相见。大众。云冈长老於无量寿如来光相之中。不起于座。而入龙奋迅三昧去也。击拂子云。行树影摇金地月。一池香散白莲风。
　　上堂。修山主道。二破不成一。一法镇长存。若作一二会。永劫受沉沦。山僧道。二破即成一。一法永无存。不作一二会。摆手出迷津。恁么恁么。一茎草玉殿琼楼。不恁么不恁么。玉殿琼楼一茎草。恁么中不恁么。不恁么中却恁么。横吞栗棘。竖透金圈。拈三条篾。束取肚皮。到处住山去。岂不坐断报化佛头。击拂子云。有意气时添意气。不风流处也风流。
　　复举临济栽松次。黄檗问云。深山里栽许多松。作什么。济云。一为山门作境致。二为后人作标榜。道了。以镢打地三下。乃嘘一声。师云。大众还委悉么。黄檗有陷虎之机。临济用剑刃上事。喝。路从平处险。人向静中忙。
　　佛涅盘上堂。释迦已灭。弥勒未生。正当今日。佛法付在灵岩手里。把住也乾坤失色。放行也日月交辉。且道。把住为人好。放行为人好。击拂子云。志士苦日短。愁人知夜长。
　　上堂。言无展事。语不投机。一句截流。万机寝息。智积大士於无生中。示现受生。即不问。智者大师亲见灵山一会。俨然未散。什么处得者消息来。若也道得。首座有长处。藏主定不识。藏主有长处。侍者元不知。所以道。譬如河中水。川流竞奔逝。各各不相知。诸法亦如是。喝一喝。清平世界。切忌讹言。便下座。
　　上堂。大众。山僧二三日来。同穆庵首座。往洞庭回礼。恰值宿霭初消。水色天光。一碧万顷。逮乎到岸。风雨骤作。云雾晦冥。明觉堂前。盘桓信宿。昨早开船。又值大明东生。景物澄霁。反思前日所见境界。纤毫无有。於其中间。求其起灭之相。了不可得。今朝月望升堂。大方高士。云输川委。莫有为山僧点得出底么。拈拄杖。若点得出。分付拄杖子。若点不出。靠向卧床头。急要打老鼠。靠拄杖。下座。
　　圣节启建上堂。今朝三月十有七。
　　天寿圣节启建日。大家圆证金刚心。摩诃般若波罗蜜。
　　上堂。古德云。我说法要。譬彼天泽。汝缘合故。当见其道。山僧今日。与诸人眼眼相见。心心相知。不是缘合。且作么生是见道。这里会得。人情若好。吃水也肥。若也不会。近在眼睛中。远过河沙国。
　　结夏小参。正因出家。正因行脚。正因辨道。正因为人。三世诸佛是你。六代开士是你。天下具大眼目尊宿是你。何以如此。所因既正。感果亦真。脱若因地不真。果招纡曲。以若所为。求若所欲。魔军是你。魔民是你。外道六师是你之师。彼师所堕。汝亦随堕。谓之妄想根苗。谓之地狱种子。谤大般若。出佛身血。千佛出世。不通忏悔。所以道。若人欲了知。三世一切佛。应观法界性。一切唯心造。达磨大师。远从南竺。来至中华。传持此心。直接上根。二祖云。我心未安。乞师安心。达磨云。将心来为汝安。二祖云。觅心了不可得。达磨云。为汝安心竟。一印印定。透顶透底。上无攀仰。下绝己躬。常光现前壁立万仞。无端云门手中扇子。[跳-兆+孛]跳上天。筑着帝释鼻孔。东海鲤鱼打一棒。雨似盆倾。到者里。三世诸佛也摸索不着。六代开士也摸索不着。天下具大眼目尊宿也摸索不着。是你诸人。又向什么处承当。若承当得去。何必九旬禁足。三月护生。坚守蜡人。无绳自缚。便可以无边虚空为一坛场。无央数劫为一期限。於一出入息内。承事过现未来恒沙诸佛。修行证入恒沙法门。即诸佛智。现魔王身。登刀山入火聚。吞栗棘透金圈。婢视声闻。奴呼菩萨。正恁么时。且唤你作佛则是。作魔则是。拈拄杖云。魔之与佛。总与穿却鼻孔。卓拄杖一下。无孔笛吹云外曲。相逢知我者还稀。
　　复举。黄檗问百丈。从上相承底。和尚如何指示於人。百丈据座。黄檗云。后代儿孙。将何传授。丈云。我将谓你是个汉。便归方丈。师云。百丈便归方丈。黄檗岂辨端倪。若是山僧。待问从上相承底。如何指示於人。劈脊便棒。更问后代儿孙。将何传授。便为连夜趂出。还委悉么。棒头有眼明如日。要识真金火里看。
　　上堂。研池拍拍浪翻空。个是吴中第一峰。三万顷湖归眼底。二千年事在胸中。涅盘妙性无留碍。圆觉伽蓝自混融。嚼碎东山铁酸饀。始知风味不雷同。
　　天寿节满散上堂。金刚正体。普应尘区。般若灵光。绵亘沙劫。天地以之而覆藏。日月以之而照临。风雨以之而顺时。雷霆以之而号令。江河以之而流注。山岳以之而穹崇。万类以之而资生。圣人以之而现瑞。直得四夷称庆。八表归仁。樵唱渔歌。交相鼓舞。且林下臣僧如何举唱。只将此个真消息。仰祝吾皇万万春。
　　复举。宋太宗幸大相国寺。见一僧看经。帝问云。看底什么经。僧云。仁王护国经。帝云。既是寡人经。因甚在卿手里。僧无语。后来雪豆显禅师代云。皇天无亲。惟德是辅。师云。大人具大见。大智得大用。向圣凡莫测处。下这一着。虽然不动声色。直是骇古震今。若非雪豆深辨端倪。往往只成虚设。今朝满散升堂。臣僧重为颂出。丹山鸾凤来阿阁。御殿箫韶奏九成。野老不知黄屋贵。六街犹听静鞭声。
　　谢秉拂上堂。法王法力超群生。能以法财施一切。善能分别诸法相。於第一义而不动。诸禅德。诸供养中。法供养最。无前无后。一时周遍。堂中首座。前日为众作那一场佛事。不同小小。山僧观来。实谓今古罕闻。虽然。众中莫有不受者般茶饭底么。喝。意气不从天地得。英雄岂藉四时推。
　　上堂。举杨岐和尚示众云。举古人一转公案。供养大众。良久云。口只好吃饭。师云。作家宗师。天然有在。虽然。捡点将来。大似伤盐费醋。灵岩今日。也举一转语。供养大众。便下座。
　　上堂。一出一入。一动一静。一彼一此。一语一默。且道。山僧与诸人还有间隔底道理也无。若道有间隔。那里是有间隔。若道无间隔。那里是无间隔。於此缁素分明。九旬无虚弃之功。百劫在今时之用。其或未然。缁田无一篑之功。铁围陷百刑之痛。所以道。霏霏梅雨洒危层。五月山房冷似氷。莫谓乾坤乖大信。未明心地是炎蒸。喝一喝。归依佛法僧。下座。
　　请维那上堂。机不离位。堕在毒海。智不到处。切忌道着。古人恁么道。大似人家新妇子。有甚共语处。山僧者里则不然。造次必於是。颠沛必於是。有什么机。有什么位。有什么忌。有什么讳。拈拄杖云。这个是兴化打克宾底拄杖。掷下云。有伎俩者收取。下座。巡堂吃茶。
　　上堂。举陆亘大夫问南泉云。弟子家中。有一片石。亦曾坐。亦曾卧。如今欲镌作佛。得么。泉云。得。大夫云。莫不得么。泉云。不得。云岩云。坐即佛。不坐即非佛。洞山云。不坐即佛。坐即非佛。保福云。南泉看楼打楼。云岩洞山。一起一倒。五祖戒云。南泉只解移风。不解易俗。云若洞山。梦中说梦。五祖演祖云。夫善知识。须明决择。为什么。他人道得也道得。他人道不得也道不得。还知南泉落处么。白云为你注破。得又是谁道来。不得又是谁道来。师云。如上老宿。各出一只手。扶树南泉。捡点将来。总欠剿绝。若是问着山僧。只向他道。用镌作么。非唯善赴来机。抑且不失宗眼。
　　上堂。三世诸佛。日日出兴。大藏灵文。时时显露。诸庄禾苗正青。山门作福保护。诸人未开卷时。是一段义。诸人正开卷时。是一段义。诸人既开卷后。是一段义。所谓初善中善后善。其义深远。其语巧妙。直是纯一无杂。具足清白梵行之相。过去诸佛已说。现在诸佛正说。未来诸佛当说。卓拄杖。野水自添田水满。晴鸠却唤雨鸠归。
　　上堂。举子湖和尚。忽一夜於僧堂前叫捉贼。大众昔惊。有一僧从堂中出。子湖擒住云。捉得也捉得也。僧云。不是某甲。湖云。是即是。只是你不肯承当。师云。子湖好与二十拄杖。何故。诬人之罪。以罪罪之。
　　上堂。东山演和尚云。病来又病皮黏骨。可杀惊人。抖擞起来无一物。却较些子。行不成步语声低。描也描不成。画也画不就。鼻孔依然高突兀。筑着磕着。好大众。古人发挥到无发挥处。直是惊天动地。迈古超今。山僧一夏已来。病来病去。病得起来。内不见有四大五阴。外不见有山河大地。上不见有诸佛。下不见有众生。中不见有自己。净裸裸赤洒洒。没可把。幸自可怜生。无端侍者进退。一段公案未了。今朝月望。拈香底拈香。揖客底揖客。濡毫底濡毫。请法底请法。直要山僧向太虚空中。大书皇帝万岁四字。莫有为山僧代笔者么。举起拂子云。文明齐北极。睿算等南山。击拂子下座。
　　上堂。今朝七月一。一夏相将毕。汝等参玄人。也须明得失。喝。得又得个什么。失又失个什么。击拂子。白云乍可离青嶂。明月难教下碧天。
　　解制小参。秋风淅淅。玉露溥溥。蝉噪林间。蛩吟砌下。揭示生佛未具已前。一段奇特大事。借使千圣出头。各以出过天女辩才音声。善巧发挥。莫过於此。所以道。欲从观音门入者。虾蟆蚯蚓。与汝发机。欲从文殊门入者。墙壁瓦砾。与汝发机。欲从普贤门入者。一亘晴虚。森罗万象。与汝发机。岂不见。镜清一日问僧云。门外什么声。僧云。蛇咬虾蟇声。清云。将谓众生苦。更有苦众生。一日又问僧云。门外什么声。僧云。雨滴芭蕉声。清云。欲得不招无间业。莫谤如来正法轮。一日又问僧云。门外什么声。僧云。檐头雨滴声。清云。众生颠倒。迷己。逐物。僧云。和尚。尊意如何。清云。洎不迷己。僧云。洎不迷己意旨如何。清云。出身犹可易。脱体道应难。好大众。剑轮挥处。日月沉辉。宝杖敲时。乾坤失色。欲明恁么事。须是恁么人。若是恁么人。愁甚恁么事。即今秋初夏末。兄弟家东去西去。前途忽有人问。如何是恁么事。毕竟作么生祗对。若道不得。木上座与汝代一转语去。卓拄杖。自出洞来无敌手。得饶人处且饶人。
　　复举仰山夏末上问讯沩山。沩云。子一夏都不上来。在下面做得个。什么。仰云。鉏得一片畬。种得一箩粟。沩云。子可谓不虚过一夏。仰山却问沩山云。和尚一夏作得个什么。沩云。日里一餐。夜后一寝。仰云。和尚亦不虚过一夏。道了。不觉吐舌。沩云。寂子何得自伤己命。师云。沩仰父子。大似万仞龙门。动即生风起浪。争如灵岩这里。一夏以来。上既无言。下亦无语。自然平怗怗地。还委悉么。水归大海波涛息。云到苍梧气象闲。然虽如是。更听一颂。鉏畬种粟功非少。饱饭安眠德不孤。倒腹倾肠都说了。不知秋色在庭梧。久立珍重。
　　上堂。一叶落天下秋。神仙何必更封侯。一尘起大地收。万里银河辊玉球。卓拄杖。有意气时添意气。不风流处也风流。
　　进退头首。并谢大云长老上堂。一椎便就。揭开华藏十三重。不假一椎。抹过无边香水海。两堂下喝。宾主历然。照用同时。与夺自在。便见大云弥覆。六合清风。甘泽顺时。百果成熟。且结角罗文一句。作么生道。趂时盖却屋。乘时刈却禾。输纳王租了。鼓腹恣讴歌。
　　上堂。年年是好年。日日是好日。因什么三年一闰。九日重阳。青青翠竹。总是真如。郁郁黄华。无非般若。因什么道。得之於心。伊兰作栴檀之树。失之於旨。甘露乃蒺藜之园。云门道。尽乾坤大地。无纤毫过患。犹是转句。不见一色。始是半提。更须知有全提时节。如何是全提时节。参。
　　末宗西堂至。并谢头首上堂。一大藏教道什么。如是我闻先已错。广福堂前正令行。空里磨盘生八角。主宾互换。纵夺临时。掀翻大海。跃倒须弥。击拂子。大湖三万六千顷。月在波心说向谁。
　　上堂。更月已来。有三种奇特大事。诸人还猛省么。昨早升堂。拈香祝赞。是第一种奇特事。夜来小参。为存家教。是第二种奇特大事。今朝击鼓庆贺书云。是第三种奇特大事。每一种奇特事。有百千万亿种奇特事。为其眷属。过去诸佛已说。未来诸佛当说。见在诸佛正说。过去菩萨已闻。未来菩萨当闻。见在菩萨正闻。说已说了。闻已闻了。毕竟奇特事。在什么处。击拂子。鸳鸯绣出从君看。不把金针度与人。
　　上堂。举一不得举二。放过一着。落在第二。二由一有。一亦莫守。一心不生。万法无咎。就地捉将黄叶去。入山推出白云来。
　　腊八上堂。半夜逾城。六年苦行。忍冻吞饥。做尽伎俩。明星现时。正眼豁开。便道。尽大地众生。具有如来智慧德相。只为妄想执着。不能证得。於是起道树诣鹿苑。便有涅盘音。法僧差别名。咄。也是为他闲事长无明。
　　上堂。首座已出世。首座已行脚。掀翻华藏海。撼动黄金铎。万仞峰头不露身。抬眸始信乾坤窄。
　　上堂。入城思量上堂。归来举似大众。只恐听事不真。未免唤钟作瓮。便下座。
　　上堂。前无释迦。后无弥勒。中无自己。钟楼上念赞。床脚下种菜。甜瓜彻蒂甜。苦瓠连根苦。时有僧问。心不是佛。智不是道。还端的也无。师云。吃饭止饥。饮水定渴。僧云。智不到处。切忌道着。作么生。师云。塞却耳根。分明听取。僧拟进语。师震威一喝。便归方丈。
　　小参。今夜又是腊月三十日了也。你诸人。一年三百八十四日内。所作所为。神通光明。不可思议。因什么。特地忘却。鼓声才动。大小云臻。拟听山僧说黄道黑。山僧又岂肯向净地上。抛沙撒土。涂涴诸人。盖为诸人分上。各有一段神通光明。实谓不可思议。还信得及么。还捡点得出么。其或未辨端倪。山僧不借眉毛。却须为汝点出。你诸人眼处所有神通光明。不可思议。你诸人耳处所有神通光明。不可思议。你诸人鼻处所有神通光明。不可思议。你诸人舌处所有神通光明。不可思议。你诸人身处所有神通光明。不可思议。你诸人意处所有神通光明。不可思议。你若心不附物。意不停玄。眼处便可作耳处佛事。耳处便可作鼻处佛事。鼻处便可作舌处佛事。舌处便可作身处佛事。身处便可作意处佛事。一根既尔。诸根亦然。一法既尔。诸法亦然。一人既尔。诸人亦然。所以知事能作知事佛事。头首能作头首佛事。耆旧能作耆旧佛事。大众能作大众佛事。脱若彼我混融。能所俱泯。知事便可作头首佛事。头首便可作知事佛事。头首知事。便可作耆旧大众佛事。耆旧大众便可作头首知事佛事。譬如摩尼映於五色。又如帝网交光相罗。一一融通无坏无杂。岂惟诸人分上如是。三世诸佛亦如是。六代祖师亦如是。天下老和尚亦如是。山僧亦如是。拄杖子亦如是。拈拄杖。即今拄杖子。以本有自性神通光明。却作德山临济广大佛事去也。卓拄杖。喝一喝。
　　复举三角示众云。若论此事。眨上眉毛。早已蹉过。时麻谷出众云。眨上眉毛则不问。作么生是此事。三角云。蹉过也。麻谷便掀倒禅床。三角劈脊便棒。师云。二员古佛。然则纵夺可观。其奈伤锋犯手。山僧者里。自来未曾提着此事。诸人也未曾眨上眉毛。中间固无蹉过不蹉过底道理。诸人既不掀倒禅床。山僧也不劈脊便棒。自然声和响顺。形直影端。非唯主伴互融。抑亦人天欣悦。击拂子。水归大海波涛息。云到苍梧气象闲。
　　上堂。岩居阒寂远尘嚣。多谢同人访寂寥。心月有光吞万象。普天无夜不元宵。所以道。当明中有暗。勿以明相遇。当暗中有明。勿以暗相睹。明暗各相对。比如前后步。咄。这里是什么所在。说明说暗。说前说后。咄。道火何曾烧却口。
　　佛涅盘上堂。僧问。摩胸告众。入般涅盘。释迦老子。诳呼闾阎。合与三十拄杖。和尚合作么生。师云。你也合吃六十拄杖。进云。过在什么处。师云。痴人棒打不死。师乃云。如来不出世。亦无有涅盘。以本大愿力。示现自在法。拈拄杖。不是大愿力。卓拄杖。不是自在法。举起也千身弥勒。放下也随处释迦。只为诸人眨上眉毛。却入娑罗双树间去也。靠拄杖。见之不取。千载难忘。
　　上堂。毗卢藏中有大经卷。量等三千大千世界。书写三千大千世界中事。藏在一微尘中。击拂子。只这一尘向什么处得来。尘既不可得。经亦何有。於此荐得。未离兜率。已降王宫。未出母胎。度人已毕。岂不见。德山初参龙潭。便云。久向龙潭。及乎到来。潭又不见。龙又不现。潭云。子亲到龙潭。一印印定。透顶透底。上无攀仰。下绝己躬。常光现前。壁立万仞。因甚却向吹灭纸烛处。方始脑门着地。便乃拈一条白棒。佛来也打。祖来也打。毕竟誵讹在什么处。喝一喝。选佛若无如是眼。宗风那得到如今。
　　上堂。僧问。以字不成。八字不是。是什么字。师云。一大藏教里寻取。进云。恁么则辉天鉴地去也。师云。烁破阇梨面门。僧又问。云门放洞山三顿棒。意旨如何。师云。沙里无油。又问。鸟窠吹起布毛。又作么生。师云。石中有髓。进云。如何是祖师西来意。师云。金锤影动。进云。如何是佛法大意。师云。宝剑光摇。进云。为复只这是。为复别更有在。师云。海里须弥日月高。僧礼拜。师乃云。以字不成。八字不是。一大藏教。辉天鉴地。云门放洞山三顿棒。沙里无油。鸟窠拈起布毛吹。石中有髓。金锤影动。宝剑光摇。海里须弥日月高。拍禅床。下座。
　　天寿圣节启建上堂。三千年黄河清。五百岁圣人出。胸中怀日月。掌中握乾坤。金轮御而万国宁。玉烛调而四时序。光昭文武。德迈牺轩。八方歌有道之君。四海乐无为之化。正与么时。且知恩报恩一句。作么生道。一气不言含有象。万灵何处谢无私。
　　浴佛上堂。举遵布衲在药山会中充殿主。浴佛次。药山云。你只浴得这个。要且不俗得那个。遵云。把将那个来。山便休去。师云。大众。还知二老落处么。其或未善参详。山僧与诸人点出。只浴得这个。不浴得那个。是第一杓恶水。把将那个来。是第二杓恶水。这两杓恶水。无古无今。无高无下。一时泼出了也。三世诸佛回避无门。六代祖师回避无门。天下老和尚回避无门。众中莫有不受这般恶水底么。良久云。举头天外看。谁是个般人。
　　小参。未言先领。会无边剎境於毫端。未举先知。融十世古今於当念。见前众等。适兹夏首。莫不踞菩萨乘。修寂灭行。同入清净实相住持。以大圆觉。为我伽蓝。身心安居。平等性智。如斯标致。足可观光。捡点将来。未免笑破衲僧口。岂不见。云门大师道。尽乾坤大地。无纤毫过患。犹是转句。不见一色。始是半提。更须知有全提时节。大众。你要识全提底时节么。我若全提去。便须荒却院。散却众。是你诸人。拟向什么处措足。事不获已。随汝颠倒所欲。南斗七北斗八。多处添些子。少处减些子。有时拈一茎草。作丈六金身。有时将丈六金身。作一茎草。或则於无中唱有。或则於有中唱无。或则於圣中显凡。或则於凡中显圣。或则於宾中辩主。或则於主中辩宾。或则有证而有修。或则无修而无证。或则先照而后用。或则先用而后照。或则照用同时。或则照用不同时。是皆从无住本。立一切法。如将蜜果换苦胡芦。岂有实法与汝持论。喝。一法不存。翳汝眼睛。眼睛不明。世界峥嵘。卓拄杖。劈开华岳连天秀。放出黄河到海声。
　　复举。古者道。这一片田地。分付来多时也。我立地待你构去。法眼云。这一片田地。分付来多时也。我坐地。待你构去。佛果云。这一片田地。分付来多时也。我今与汝当面庆忏。师云。立地待你构。坐地待你构。庆忏别有上闻。未免违时失候。山僧道。这一片田地。分付来多时也。自是你不肯承当。且道过在什么处。良久云。在家疑是客。别国却为亲。久立珍重。
　　上堂。今朝四月十五。随分椎钟击鼓。灯笼动地放光。露柱掀天起舞。揭开临济三玄。抽却云门一顾。击拂子。发机须是千钧弩。
　　圣节满散上堂。金刚正体。洞彻十虚。般若灵光。该罗万有。昭昭於心目之间。而相不可睹。晃晃於色尘之内。而理不可分。与天地同一覆焘。与日月同一照临。与山岳同一穹崇。与江河同一流注。所谓。佛佛授手。祖祖相传。若圣若凡。皆承恩力。庆逢嘉运。仰祝尧龄。一句当阳。如何举唱。劫石有消日。君恩无尽时。
　　上堂。古德道。护生须是杀。杀尽始安居。会得个中意。铁船水上浮。山僧道。有生还有杀。无杀亦无生。不劳鹅护雪。管取蜡人氷。这个说话。前日首座已说。今日山僧现说。异日诸人当说。已说。现说。当说。不出者个时节。且道是什么时节。茫茫普热。纷纷下雪。倒流四河。再发枯蘖。临济德山特地痴。枉费精神施棒喝。虽然如是。谁知远烟浪。别有好思量。
　　上堂。僧问。离四句绝百非。请师直指西来意。师云。拈灯笼来佛殿里。将山门安灯笼上。进云。还有为人处也无。师云。若无举鼎拔山力。千里乌骓不易骑。僧礼拜。师乃云。离四句绝百非。西来祖意。独露当机。拈灯笼来佛殿里。将山门安灯笼上。咄。若无举鼎拔山力。千里乌骓不易骑。
　　上堂。时节不相饶。今朝五月五。东家钉桃符。西家悬艾虎。孤峰绝顶头。也须资一路。拈起须弥椎。且击虚空鼓。翻身跃倒鬼门关。大地山河无寸土。喝一喝。下座。
　　请提点上堂。杨岐栗棘蓬。东山铁酸饀。多处添些子。点即不到。少处减些子。到即不点。万机俱赴。八面玲珑。一句全提。风行草偃。击拂子。龙得水时添意气。虎逢山色长威狞。
　　上堂。一叶落天下秋。一尘起大地收。国师三唤侍者。无端卖弄风流。灵岩则不然。大空升堂。小空入室。击拂子。多虚不如少实。
　　小参第一句下荐得。堪与佛祖为师。第二句下荐得。堪与天人为师。第三句下荐得。自救不了。三句内则不问。三句外道将一句来。若也道得。不妨坐断报化佛头。超出圣凡途辙。又何必九旬禁足。三月护生。坚守蜡人。无绳自缚。岂不见。文殊三处度夏。迦叶欲摈文殊。乃见百千万亿佛剎。一一佛剎。各有文殊。悉现在前。世尊云。迦叶汝欲摈那个文殊。迦叶休去。可惜许。将成九仞之山。不进一篑之土。当时迦叶见世尊恁么道。只消便击椎一下。和这释迦老子。一时摈出。岂不头正尾正。当时既已放过。如今合作么生。击拂子。但存心地正。何用问前程。
　　复云。叙谢已毕。拟举一段因缘。供养大众。其奈有妨久立。然而知是般事便休得也。且作么生是此事。喝一喝。今朝七月十四。珍重。
　　上堂。安居禁足。此土西天。向上一路。千圣不传。卓拄杖。清净界中才一念。阎浮早已八千年。
　　上堂。二三日来。智积大士。向这里。与诸人说发生万物。无碍法门不到得。雷声浩大。雨点全无。直得头上漫漫。脚下漫漫。若非诸人咬定牙关。未免浸烂鼻孔。山僧即今与汝拔本去也。万人遐仰处。红日到天心。
　　上堂。僧问。智不到处。乞师指示。师云。南天台北五台。进云。只如古人道。切忌道着。道着则头角生。又且如何。师云。识法者惧。师乃云。一尘入正受。诸尘三昧起。坐断上头关。千华生碓觜。云门大师道。平地上死人无数。过得荆棘林是好手。只知开口易。不觉舌头长。时有僧出云。恁么则堂中上座有长处也。云门云。苏嚧苏嚧。云门若无后语。争服得人。若是真正衲僧。直须荆棘林里坐。荆棘林里卧。前面牛头狱卒。后面马面阿傍。左边铜柱铁床。右畔烈河灰刃。中间吞底热铁丸。饮底洋铜汁。於一昼夜。有万生死。求一毫苦相。了不可得。求一毫乐相。亦不可得。求一毫不苦不乐相。亦不可得。然虽如是。要作半个人。也未得在。作么生得十成去。良久云。劈破华山雷未迅。照开沧海月非光。瞎驴灭却正法眼。直得哀声满大唐。
　　进退头首上堂。今朝九月九。万物随时候。满泛茱萸茶。何用菊华酒。毕竟醉兀兀。不似长醒醒。诸人若也信得及。便见堂中上座决有长处。知得堂中上座。决有长处。便知释迦老子。横说竖说。直说曲说。四十九年。重重败阙。知得四十九年。重重败阙。便知兴化堂前。饡饭吹香。克宾维那。全锋敌胜。知得克宾维那。全锋敌胜。便知古雪窦抑扬有准。韩大伯笑里藏刀。知得抑扬有准。笑里藏刀。便知国师三唤。侍者三应。将谓吾孤负汝。却是汝孤负吾。虽然且道。节文在什么处。击拂子。闪电烁开千圣眼。好山多在大湖中。
　　上堂。僧问。和尚未见保宁时如何。师云。眉毛在眼上。进云。见后如何。师云。鼻孔大头垂。进云。恁么则全承渠力去也。师云。夜半放乌鸡。师乃云。三世诸佛。向火焰上转大法轮。演出一大藏。火焰为三世诸佛说法。三世诸佛立地听。演入一大藏。拈出一大藏。与谁论出入。鲇鱼上竹竿。俊鹞趂不及。离四句绝百非。小玉声中得路归。活衮衮阿剌剌。千里万里横该抹。
　　小参。大智非名。真空绝迹。欲得现前。莫存顺逆。尽十方世界。是个华藏海。尽十方世界。是个舍那身。一椎便就。塞壑填沟。不假一椎。辉天鉴地。可以弘扬祖道。可以建立化门。可以全主全宾。可以同生同死。其或情存限量。识昧圆常。枯木岩前。宁免蹉路。僧问赵州。如何是不错路。州云。识心见性。是不错路。妙喜云。棒打石人头。剥剥论实事。不用作禅会。不用作道会。你要得不错路。直须是识心见性始得。且作么生是识底心见底性。有般汉便道。有水皆含月。无山不带云。恁么见解。正是郑州出曹门。大众。好本天下同。岂不见。兜率悦和尚云。拨草参玄。只图见性。即今上人。性在甚处。既见性了。即脱生死。眼光落地时。作么生脱。脱得生死。即知去处。四大分散时。向什么处去。前箭犹轻后箭深。你禅和家。出丛林入保社。正是为什么边事。你若能识自本心。见自本性了。便如白衣拜相。等闲平步丹霄。出一言施一令。自然风行草偃。水到渠成。且不用倚人门户。傍人墙壁。便乃能驱役一切人。一切人无有能驱役汝者。岂不是大丈夫儿。成就大丈夫事。若也寻言觅句。逞解逞能。以有思惟心。测度如来圆觉境界。如取萤火烧须弥山。终不能着。以拂子画一画云。今夜群阴剥尽。明朝一阳复生。大家履践通天路。莫向时人行处行。
　　复举。五祖演和尚云。僧问赵州。如何是祖师西来意。州云。庭前栢树子。恁么会便不是了也。僧问赵州。如何是祖师西来意。州云。庭前栢树子。恁么会方始是。师云。一等是恁么说话。就中因甚有是不是。山僧借婆帔拜婆年去也。幽幽寒角发孤城。十里山头渐杳冥。一种是声无限意。有堪听有不堪听。久立珍重。
　　上堂。举保宁和尚云。若说佛法。供养大众。未免眉须堕落。若说世法。供养大众。入地狱如箭射。去此二途。当说什么。三寸舌头无用处。一双空手不成拳。师云。用尽自己心。笑杀他人口。
　　上堂。雪岭六年。弄巧成拙。出得身来。天阔地阔。好事大家知。今朝腊月八。
　　仙岩仲谋和尚遗书至上堂。杜城山顶。打凤罗龙。黄池水边。张虾钓鳖。逗到衣锦还乡。一味斩钉截铁。如今傀儡线索断。五色祥麟步天岸。有伴何妨却再来。了却先师旧公案。且先师公案。作么生了。卓拄杖。喝一喝。
　　上堂。恁么恁么。真不掩伪。不恁么不恁么。曲不藏直。恁么中有不恁么。不恁么中却恁么。南天台北五台。一大藏教五千四十八卷。半满偏圆。权实空有。鸟窠吹起布毛。侍者便悟去。即不问。兔头截角。道将一句来。明招云。这里风头稍硬。且归暖处商量。大众随至方丈。明招云。才到暖处。便要瞌睡。以拄杖一时赶散。通方上士。未举先知。后学初机。椎声断后。
　　上堂。顾视大众云。这里莫有作家战将么。时有僧出众云。尽大地是个问头。和尚作么生答。师云。遍虚空是个答语。是你作么生领。僧云。万福。师云。拄杖不在。苕帚柄与你三十。僧云。诸方有明眼人在。师云。你莫是患盲么。僧无语。师喝云。将谓是收燕破赵之才。元来也做未得行间小卒在。出去。师乃云。若论战也。个个力在转处。到者里。直须通方上士。本色英流。寸刃不施。全锋敌胜。其或未然。拟议不来。髑髅粉碎。卓拄杖。喝一喝。下座。
　　为曙讲主下火。几时不得问平安。今日重来已涅盘。宝铎自从天上去。金棺还向火中焚。某人。亲见老南。高提正印。四河翻辩。两董名蓝。不离百界千如。妙阐一心三观。能事既毕。袖手来归。高卧一庵。大忘人世。(以火把打圆相)敢问大众。且道。者个是假观耶。空观耶。中观耶。若向者里科点得出。便见旸谷讲师六十四年前。无假不空。无空不假。六十四年后。全空即假。全假即空。正当六十四年中。假空俱不立。中道亦非安。直饶与么批判得去。也出者个圈子不得。出得出不得。拈向一边。毕竟胜热婆罗门。今日说什么法。咄。看渠五热炙身时。十虚猛焰同时发。
　　普说释迦老子。三大阿僧祇劫来。做尽伎俩。至於离兜率。降王宫。出母胎。行七步。分手指天地。作大师子吼。甚生气槩。洎十九逾城。三十成道。颠倒开口不得。便乃脱珍御着弊垢。起道树诣鹿苑。周旋三百法会之中。大似泥里洗土块。逗到精神用尽。向灵山会上。百万众前。拈起一枝花。不是大迦叶。曲相成褫。也好些无折合。便乃乘者一笑。而对众曰。我以正法眼藏。涅盘妙心。实相无相。微妙法门。付嘱摩诃迦叶。教外别行。传付将来。无令断绝。元来从前。做尽伎俩。只为发明者一着子。所谓。鲸吞海水尽。露出珊瑚枝。便是者个时节。不是从前布置。到罗纹结角处。心眼相似。力量一般。未免劳而无功。自灭度后。声教所至。若师若徒。多是不省得者个意思。各宗其宗。各党其党。各热其说。互相是非。所谓。师子身中虫。自食师子肉。殊不知。教之与禅。只是一个道理。以要言之。禅是教。之父。教是禅之爷。毁父而誉爷。非愚则狂耳。前大慈云屋瑞华严法师。学该内外。声闻四驰。自忘其大。纡访南堂。区区以禅宗要旨为问。自非高识远见。略去边幅。何能下人之若是。云屋既以真诚相及。余虽衰缪。又岂可不以真诚相报。遂喝一喝云。若向者一喝下便领得去。可谓作家。其或未然。不免为蛇画足去也。吾宗自大迦叶。二十八传。而至菩提达磨。入此土为初祖。良以真丹有大乘根器故。不立文字。直指人心。见性成佛。直接上根。不论中下者。斯盖上承佛祖付授之重。固非下劣种草所能担荷。垂一机示一境。莫非发扬千圣顶[宁*页]上一着子。是以简繁剔冗。自有不期然而然者。若夫旁蹊曲径。普摄圆融。则一大藏教已具。又何俟别。传之说。是以达磨西来。十万余里。逾沙越漠。远泛重溟。三周寒暑。至於中国。游梁历魏。无所契合。兀坐少林者九年。不料撞着一个浑钢打就。生铁铸成底。硬脚禅和。名曰慧可大师。渠本是个博综群书。灵利座主。左淘右汰。莫称己怀。乃慨然曰。周孔之教。礼术风规。庄老之言。未尽妙理。吾闻洛阳有菩提达磨者。吾之师乎。此志既发。便有脱胎换骨之祥。空神显告之验。既至立深雪闻诲励。取利刀断左臂。以示恳切。於是达磨。示以安心法门。遂登祖位。又四传而至六祖大鉴。道满天下。其间青原南岳。两枝尤盛。又三四传。而五家宗派出焉。实为龙骧虎骤。鹘击鹰扬灵机妙用。可以神会。难以事求。子细看来。大似个卖卜样子。岂不见六祖谓南岳曰。昔般若多罗。语达磨曰。震旦虽阔无别路。要假儿孙脚下行。金鸡解衔一粒粟。供养十方罗汉僧。向后佛法。从汝边去。出一马驹。蹈杀天下人去在。病在汝心。不须速说。内卦已成。更求外象。先天二年。居南岳般若寺。开元中有沙门道一者。在衡岳常习坐禅。岳知是法器。外象来也。往问曰。大德坐禅。图什么。一曰。图作佛。行年在坎。岳乃取一块砖。於庵前磨。一曰。磨作什么。岳曰。磨作镜。一曰。磨砖岂得成镜。家先作崇。岳曰。磨砖既不成镜。坐禅岂得成佛。五鬼临身。一曰。如何即是。化纸烧钱。岳曰。如牛驾车。车若不行。打车即是。打牛即是。一校受领。一无以对。病在膏肓。岳又曰。汝学坐禅。为学坐佛。若学坐禅。禅非坐卧。若学坐佛。佛非定相。於无住法。不应取舍。汝若坐佛。即是杀佛。若执坐相。非达其理。动遭天罗。一闻示诲。如饮醍醐。静遭地网。礼拜问曰。如何用心。即合无相三昧。佛也救不得。岳曰。汝学心地法门。如下种子。我说法要。譬彼天泽。汝缘合故。当见其道。且试一服返魂汤。又问道非色相。云何能见。岳曰。心地法眼。能见乎道。无相三昧。亦复然矣。一曰。有成坏否。岳曰。若以成坏聚散。而见道者非见道也。听吾偈曰。心地含诸种。遇泽悉皆萠。三昧华无相。何坏复何成。一蒙开悟。心意超然。死中得活。有甚用处。侍奉十秋。日益玄奥。后开法江西。是为马祖。汉州什邡县人也。姓马。本邑罗汉寺出家。容貌奇伟。牛行虎视。引舌过鼻。足有二轮文。祖既符悬记。密受心印。大弘玄化。弟子堪为人师者。一百三十九人。自余潜光匿迹者。不可以数计。洪州百丈海禅师。初参马祖一日侍行游山次。见一群野鸭子飞过去。祖问曰。是什么。丈曰。野鸭子。祖曰。什么处去。丈曰。飞过去。祖遂扭丈鼻。丈忍痛失声。祖曰。又道飞过去。那边落节。者里拔本。丈於言下有省。却归侍者寮中。哀哀大哭。等闲抛一钓。惊起碧潭龙。同事问曰。忆父母耶。丈曰。无。事曰。被人骂耶。丈曰。无。依实供通。事曰。哭作什么。丈曰。我被和尚扭得鼻头痛。实问实对。事曰。有什么因缘不契。丈曰。汝问取和尚。出身犹可易。脱体道应难。同事往问马祖。祖曰。是伊会也。冬瓜印子。汝去问取他。拨转船头。同事归寮。丈乃呵呵大笑。者风颠汉。事曰。适来为什么哭。如今为什么笑。描也描不成。丈曰。适来哭。如今笑。画也画不就。同事惘然。后来松源和尚拈云。当时若撞着聱头。说什么百丈马祖。也须倒退。大慧颂。有时笑有时哭。悲喜交并暗催促。此理如何举向人。断弦须是鸾胶续。大慧和尚。甚生气槩。犹向古人背后叉手。荐福亦有一颂。哭不彻笑不彻。倒腹倾肠向君说。父子非亲知不知。抬头脑后三斤铁。松源老祖。搂出心肝五脏。也未出得他古人。南堂不肖孙。亦有一颂。苦便哭乐便笑。苦乐双忘不同调。高山流水少知音。明月清风古皇道。还委悉么。从前汗马无人识。只要重论盖代功。明日祖升堂。众方集。丈便卷却面前礼拜席。生死根本。祖便下座。归方丈。丈随至。祖问曰。我未曾说话。汝因甚便卷却席。何须更问。丈曰。昨日被和尚扭得鼻头痛。破也破也。祖曰。汝昨日向甚处留心。探竿影草。丈曰。今日鼻头又不痛也。堕也堕也。好与本分草料。祖曰。汝深明今日事。砑郎当汉。丈作礼而退。异日再参次。祖以目顾视绳床角拂子。无风起浪。丈曰。即此用离此用。也好与一拶。祖曰。汝已后开两片皮。将何为人。就窠打劫。丈取拂子竖起。草本不劳拈出。祖曰。即此用离此用。一箭中红心。丈挂拂子於旧处。丧身失命。祖震威一喝。不为分外。厥后开法於百丈山。道化尤盛。得法上首。黄檗运禅师。一日辞丈。丈曰。什么处去。檗曰。欲礼拜马祖去。丈曰。已迁化也。檗曰。未审有何言句。丈遂举再参因缘。乃曰。我当时被马大师一喝。直得三日耳聋。檗闻之不觉吐舌。见个什么。丈曰。汝已后莫承嗣马祖么。瓮里何曾走却鳖。檗曰。不然。今日因师举。得见马大师大机之用。且不识马祖。若嗣马祖。丧我儿孙。赤土涂牛奶。丈曰。如是如是。见与师齐。减师半德。见过於师。方堪传授。接得封皮作信传。檗便礼拜。祸事祸事。大慧和尚曰。百丈被喝。直得三日耳聋。黄檗闻举。不觉吐舌。百丈疑其承嗣马祖。后因临济三度问佛法的的大意。三度被打。六十拄杖。便是与三日耳聋出气。日中阳焰。临济始觉如蒿枝拂相似。眼里空华。既是师承有据。因甚用处不同。会么。曹溪波浪如相似。无限平人被陆沉。也只分踈不下。看他老大慧。将他祖父子孙四世机缘。只据自己见处。与伊批判。直是毫发不差。盖妙得活祖师意。自与寻常人不同也。若是自家眼目不明。便看他古人不破。看他古人不破。便是自家眼目不明。自余印板上打来。模子里脱出。有甚共语处岂不见。宋徽宗时。太尉陈良弼。设千僧斋。圆悟勤祖。法真一公。慈受深公。蹒庵成公。及善华严等。十大法师。皆在会。而善公遽起问诸禅曰。吾佛设教。自小乘至于圆顿。扫除空有。独证真常。然后万德庄严。方名为佛。尝闻禅宗一喝能转凡成圣。则与诸经论。似相违背。今一喝。若能入吾宗五教。是为正说。若不能入。是为邪说。把髻投衙。抱赃叫屈。圆悟以目顾蹒庵。庵乃云。承法师所问。不足以劳三大禅师之答。只净因小长老。亦可使法师无惑。雷声浩大。雨点全无。庵乃召善。善应诺。庵曰。法师所谓吾法小乘教者。乃有义也。大乘始教者。乃空义也。大乘终教者。乃不有不空义也。大乘顿教者。乃即有即空义也。一乘圆教者。乃不有而有。不空而空义也。如我一喝。非唯能入五教。至於工巧技艺。诸子百家。悉皆能入。乃震声喝一喝。问善曰。闻么。曰闻。庵曰。汝既闻则此一喝是有。是能入小乘教。良久又问善曰。汝今还闻么。曰不闻。庵曰。汝既不闻。则此一喝是无。是能入始教。遂顾善曰。我初一喝。汝既道有。喝久声销。汝复道无。道无则元初实有。道有则而今实无。不有不无。是能入终教。我有喝之时有非是有。因无故有。无喝之时。无非是无。因有故无。即有即无。是能入顿教。须知我此一喝。不作一喝用。有无不及。情解俱忘。道有之时。纤尘不立。道无之时。横徧虚空。即此一喝。入百千万亿喝。百千万亿喝。入此一喝。是能入圆教。善乃起再拜。泽广藏山。理能伏豹。庵复谓曰。非唯一喝为然。乃至一语一默。一动一静。从古至今。十方虚空。万象森罗。六趣四生。三世诸佛。一切圣贤。八万四千法门。百千三昧。无量妙义。契理契机。与天地万物一体。谓之法身。三界唯心。万法唯识。四时八节。阴阳一致。谓之法性。是故华严经云。法性徧在一切处。有相无相。一声一色。全在一尘中含四义。事理无边。周徧无余。参而不杂。混而不一。於此一喝中。皆悉具足。犹是建化门庭。随机方便。谓之小歇场。未至宝所。殊不知。吾祖师门下。以心传心。以法印法。不立文字。见性成佛。有千圣不传底。向上一路在。空拳呼小儿。善曰。如何是向上一路。莫妄想。庵曰。汝且向下会取。放过一着。善曰。如何是宝所。含元殿上。犹问长安。庵曰。非汝境界。灼然灼然。善曰。望禅师慈悲。把手拽不入。庵曰。任从沧海变。终不为君通。可煞壁立万仞。善乃胶口而退。迟八刻。当时徽宗私幸。目击盛事。皇情大悦。将谓无人证明。是你诸人。要识善华严么。不是一番寒彻骨。争得梅花扑鼻香。岂不见。昔日周金刚。名重西蜀。於性相诸宗。无所不达。尝谓同学曰。一毛吞海。海性无亏。纤芥投锋。锋利不动。学与无学。唯我知焉。洎闻南方禅宗大盛。气为不平。乃曰。出家儿。千劫学佛威仪。万劫学佛细行。不得成佛。南方魔子。敢言直指人心。见性成佛。我当搂其窟穴。灭其种类。以报佛恩。遂担一担青龙疏钞。出至澧阳。路上见一婆子卖饼。因放下担子买点心吃。烂泥里有刺。婆指担子曰。者个是什么。答云。青龙疏钞。婆云。讲何经。周云。金刚经。婆云。有一问。若答得。施与点心。若答不得。且别处去。经中道。过去心不可得。现在心不可得。未来心不可得。未审座主点那个心。生铁蒺藜当面掷。周无以对。塞断咽喉。遂往龙潭。至法堂曰。久向龙潭。及乎到来。龙又不见。潭又不见。好个消息。潭於壁内。引身出云。子亲到龙潭。着忙作么。周无语。当面蹉过。遂放下担子。朝夕咨参。一夕侍立次。潭云。更深何不下去。周珍重便出。却回云。外面黑。潭度纸烛与之。拟接。便吹灭。周大悟。便礼拜。潭云。子见个什么。周云。从今去。不疑天下老和尚舌头也。玄沙道底。来日潭升座谓众曰。可中有个汉。牙如剑树。口似血盆。一棒打不回头。向孤峰顶上。立吾宗去在。乞儿箩易满。周於是取疏钞。堆向法堂前。举火炬云。穷诸玄辩。若一毫置於太虚。竭世枢机。似一滴投於巨壑。焚之而去。始终作家。李都尉云。参禅须是铁汉。着手心头便判。直趣无上菩提。一切是非莫管。便是者般样子也。后来出世住德山。其道大振。示众曰。道得也三十棒。道不得也三十棒。临济闻得。谓侍者洛浦曰。汝去问他。道得为什么三十棒。浦如教而问。山便打。浦接住与一送。山便归方丈。浦回举似临济。济云。我从来疑着者汉。虽然。你还识德山么。浦拟议。济便打。是精识精。是贼识贼。然而精金百炼要须本分钳锤。若是钝铁顽铜。堪作什么。山僧今日。被云屋法师。轻轻一拶。直得口似乞儿破席袋。狼藉不少。众中忽有一个。傍不甘底。出来拽下禅床。烂椎一顿。翻身一掷。抹过太虚。将他从上若佛若祖。所有法门。尽情拈向一边。教他尽大地人。卸下膱脂帽子。脱却鹘臭布衫。非唯截断小净因脚跟。抑且与善华严雪屈。岂不快哉。还委悉么。惊群须是英灵汉。敌胜还他师子儿。卓拄杖。喝一喝。

　　了庵和尚语录卷第三
　　了庵和尚语录卷第四
　　举古

　　　　参学比丘　祖杲　得度　等编
　　举德山示众云。今夜不答话。问话者三十棒。时有僧出礼拜。山便打。僧云。某甲话也未问。山云你是甚处人。僧云。新罗人。山云。未跨船舷。好与三十棒。法眼云。大小德山。话作两橛。圆明云。大小德山。龙头蛇尾。雪窦云。二老宿虽善裁长补短。拾重从轻。要见德山。亦未可在。何故。德山大似握阃外威权。有当断不断不招其乱底剑。诸人要识新罗僧么。只是撞着露柱底瞎汉。
　　师云。总谓德山勾贼破家。者僧把髻投衙。法眼圆明。据案结欵。雪窦扶强抑弱。逐恶随邪。如斯理论。要契他古人。直是白云万里。当时者僧。若是个汉。见他道今夜不答话。珍重便行。非唯坐断德山。抑且光扬宗眼。
　　举雪峰普请次。自负一束藤。路逢一僧。峰便抛下。僧方拟取。峰便蹈倒。归举似长生。乃云。我今日蹈者僧快。生云。和尚替者僧入涅盘堂始得。峰便休去。雪豆云。长生大似东家人死。西家助哀。也好与一蹈。
　　师云。雪峰是则下坡不走。快便难逢。若不是长生。未免劳而无功。虽然。且道。雪峰一蹈。何似雪豆一蹈。
　　举百丈再参马祖侍立次。祖以目视禅床角拂子。丈云。即此用离此用。祖云。尔他后开两片皮。将何为人。丈取拂子竖起。祖云。即此用离此用。丈挂拂子於旧处。祖便喝。百丈直得三日耳聋。雪豆云。奇怪诸禅德。如今列其派者甚多。究其源者极少。总道百丈於喝下大悟。还端的也无。然刁刀相似。鱼鲁参差。若是明眼汉。瞒他一点不得。只如马祖道。尔他后开两片皮。将何为人。百丈竖起拂子。为复如虫御木。为复啐啄同时。诸人要会三日耳聋么。大冶精金。应无变色。
　　师云。精金百炼。要资本分钳锤。苟非三日耳聋。争见贾增十倍。刁刀相似。鱼鲁参差。万古碧潭空界月。再三捞漉始应知。
　　举崇寿指凳子云。识得凳子。周匝有余。云门云。识得凳子。天地悬殊。雪豆云。泽广藏山。理能伏豹。
　　师云。驴拣湿处尿。
　　举永嘉到六祖。绕禅床三匝。振锡一下。卓然而立。祖云。夫沙门具三千威仪。八万细行。大德从何方而来。生大我慢。雪豆喝云。当时若下得者一喝。免见龙头蛇尾。又再举绕禅床三匝。振锡一下。卓然而立。代祖师云。未到曹溪。与尔三十棒了也。
　　师云。大小雪豆。续凫截鹤。夷岳盈壑。不妨好手。据令而行。好与二十棒。何故。曹溪波浪如相似。无限平人被陆沉。
　　举仰山指雪师子云。还有过得此色者么。云门云。当时便与推倒。雪窦云。只解推倒不能扶起。
　　师云。云门推倒。雪窦扶起。直饶过得此色。也未是金毛师子。
　　举香严垂语云。如人上树。口衔树枝。手不攀枝。脚不蹈枝。树下忽有问。如何是祖师西来意。不对则违他所问。对则丧身失命。当恁么时。作么生即是。有虎头上座云。上树即不问。未上树请和尚道。香严呵呵大笑。雪窦云。树上道即易。树下道即难。老僧上树也。致将一问来。
　　师云。香严用尽神通。不消虎头一拶。便乃四棱塌地。雪窦纵有生机。也只扶他不起。
　　举僧问鲁祖。如何是不言言。祖云。尔口在什么处。僧云。某甲无口。祖云。将什么吃饭。僧无语。雪窦云。好劈脊便棒。者般汉开口了合不得。合口了开不得。
　　师云。者僧贪观白浪。失却手桡。若是个汉。待他道你口在什么处。便与掀倒禅床。非唯鲁祖高竖降旗。且免雪豆马后喝节。
　　举僧问雪峰。古涧寒泉时如何。峰云。瞪目不见底。僧云。饮者如何。峰云。不从口入。僧举似赵州。州云。不可从鼻孔里入。僧却问赵州。古涧寒泉时如何。州云。苦。僧云。饮者如何。州云。死。雪峰闻举云。赵州古佛。从此不答话。雪窦云。众中总道。雪峰不出者僧问头。所以赵州不肯。如斯话会。深屈古人。雪窦即不然。斩钉截铁。本分宗师。就下平高。难为作者。
　　师云。雪峰一期答话。不知爬着赵州痒处。赵州忍俊不禁。不觉札着雪峰痛处。痛处痒痒处痛。一时移在雪窦身上。且道。者僧还曾梦见也无。
　　举僧问西堂。有问有答。宾主历然。无问无答时如何。堂云。怕烂却去那。僧问长庆。有问有答。宾主历然。无问无答时如何。庆云。相逢尽道休官去。林下何曾见一人。雪窦云。何不与本分草料。
　　师云。三头两面得人憎。有问灵岩。有问有答。宾主历然。无问无答时如何。只向他道。瓮里何曾走却鳖。
　　举临济示众云。我於先师处。三度问佛法的的大意。三度吃六十拄杖。如蒿枝拂相似。如今再思一顿。谁为下手。时有僧出云。某甲下手。济拈棒度与。僧拟接。济便打。雪窦云。临济放处较危。收来太速。
　　师云。说什么放去较危。收来太速。须知临济有陷虎之机。者僧未具透关眼。待他道再思一顿。谁为下手。便与掀倒禅床。非唯坐断者老汉咽喉。抑且出身有路。
　　举钦山一日上堂。竖起拳又开云。开即为掌。五指参差。复握云。如今为拳。必无高下。还有商量也无。一僧出众竖起拳。山云。你只是个无开合汉。雪窦云。雪窦即不然。乃竖起拳云。握则为拳。有高有下。复开云。开则为掌。无党无偏。且道。放开为人好。把定为人好。开也造车。握也合辙。若谓闭门造车。出门合辙。我也知。你向鬼窟里作活计。
　　师云。展也不是掌。握也不是拳。两头俱坐断。一剑倚天寒。且道。还有为人处也无。喝。西风吹渭水。落叶满长安。
　　举僧问睦州。高揖释迦。不拜弥勒时如何。州云。昨日有人问。赶出了也。僧云。和尚恐某甲不实那。州云。拄杖不在。苕帚柄聊与三十。雪窦云。睦州只有受璧之心。且无割城之意。
　　师云。雪窦与么批判。深屈古人。山僧道。睦州和柈托出。只是罕遇知音。
　　举枣树问僧。近离甚处。僧云。汉国。树云。汉国天子。还重佛法也无。僧云。赖遇问着某甲。问着别人即祸生。树云。作个什么。僧云。人尚不见有。何佛法可重。树云。阇梨受戒多少时。僧云。二十夏。树云。大好不见有人。便打。雪窦云。者僧棒即吃。要且去不再来。枣树令虽行。争奈无风起浪。
　　师云。者僧句里藏锋。枣树棒头有眼。说什么去不再来。直须棒了出院。
　　举赵州问婆子。什么处去。婆云。偷赵州笋去。州云。忽遇赵州时如何。婆便掌。州休去。雪窦云。好掌。更下两掌也。无勘处。
　　师云。将谓胡须赤。更有赤须胡。
　　举保寿开堂。三圣推出一僧。保寿便打。三圣云。恁么为人。瞎却镇州一城人眼去在。寿下座。便归方丈。雪窦云。保寿三圣。虽发明临济正法眼藏。要且只解无佛处称尊。当时者僧。若是个汉。才被推出。便掀倒禅床。直饶保寿全机。也较三千里。
　　师云。手眼通身。拳跃相副。保寿三圣。固是作家。若要发明临济正法眼藏。直是未在。雪窦道。者僧若是个汉。便与掀倒禅床。不是射雕手。徒说李将军。
　　举僧问无业。如何是佛。业云。莫妄想。雪窦云。塞却鼻孔。又僧问马大师。如何是佛。祖云。即心是佛。雪豆云。拄却舌头。
　　师云。塞却无业鼻孔。拄却马师舌头。还见雪豆么。有意气时添意气。不风流处也风流。
　　举德山因廓侍者问。从上诸圣。向什么处去。山云。作么作么。廓云。勅点飞龙马。跛鳖出头来。山便休去。至来日。山浴出。廓过茶与山。山抚廓背一下云。昨日公案。作么生。廓云。者老汉。今日方始瞥地。雪窦云。然精金百炼。须要本分钳锤。德山既以己妨人。者僧还同受屈。以拄杖一画云。适来公案且置。从上诸圣。什么处去。大众拟议。一时打趂。
　　师云。德山固是作家炉鞴。本分钳锤。争奈廓侍者。锻过了底金。从他以己妨人。毕竟无屈可受。灵岩与么批判。莫有为雪窦作主者么。
　　举保福签瓜次。太原孚上座到来。保福云。道得与你瓜吃。孚云。把将来。福度瓜一片与孚。孚接得便行。雪窦云。虽是死蛇。解弄也活。谁是好手者。试请辨看。
　　师云。猛虎口中夺食。饥鹰爪下分餐。太原较些子。保福若具奔流度刃底手。待伊拟接。便与抛向背后。看他把什么蛇弄。
　　举南泉示众云。道非物外。物外非道。赵州出问。如何是物外道。泉便打。州云。和尚莫错打某甲。向后错打人去在。泉云。龙蛇易辨。衲子难谩。雪豆云。赵州如龙无角似蛇有足。当时不管尽法无民。直须吃棒了趂出。
　　师云。赵州物外相从。善能回互。南泉棒头有准。收放自由。雪窦虽欲尽令而行。未具辨龙蛇眼。
　　举洞山到云门。门问。近离甚处。山云。查渡。门云。夏在甚处。山云。湖南报慈。门云。几时离彼。山云。八月二十五。门云。放你三顿棒。山至来日。却上问讯云。昨日蒙和尚放三顿棒。不知过在甚处。门云。饭袋子。江西湖南。使与么去。洞山於此大悟。雪窦云。云门气宇如王。拶着便氷消瓦解。当时若据令而行。子孙也未到断绝。
　　师云。云门买帽相头。雪窦因斋庆赞。诸人要见洞山么。掀翻海岳求知己。拨乱乾坤见太平。
　　举马祖因僧参。乃画一圆相云。入也打。不入也打。僧便入。祖便打。僧云。和尚打某甲不得。祖靠拄杖休去。雪窦云。二俱不了。和尚打某甲不得。靠却拄杖。拟议不来。劈脊便打。
　　师云。杀人刀活人剑。
　　举兴化问克宾维那云。汝不久当为唱导之师。宾云。不入者保社。化云。会了不入。不会了不入。宾云。总不恁么。化便打。乃云。克宾维那。法战不胜。罚钱五贯。设饡饭一堂。至来日斋时。兴化自白椎云。克宾维那。法战不胜。不得吃饭。即便出院。雪豆云。克宾要承嗣兴化。罚钱出院且置。却须索取者一顿棒始得。且问诸人。棒既吃了。作么生索。雪窦要断不平之事。今夜与克宾维那雪屈。以拄杖一时打散。
　　师云。兴化全师出征。克宾坚壁不战。及乎力尽技穷。未免牵羊纳璧。雪豆要断不平。直为克宾雪屈。会么。虽得一场荣。刖却一双足。
　　举僧问长庆。众手淘金。谁是得者。庆云。有伎俩者得。僧云。学人还得也无。庆云。大远在。雪豆代者僧。当时便喝。复云。有伎俩者得。一手分付。有伎俩者不得。两手分付。学人还得也无。苍天苍天。
　　师云。长庆和柈托出。者僧当面蹉过。雪豆忍俊不禁。不免按牛头吃草。今日忽有问灵岩。众手淘金。谁是得者。只向他道。物见主眼卓竖。又问学人还得也无。答云。又争怪得老僧。
　　举大慈示众云。山僧不解答话。只是识病。时有僧出。大慈便归方丈。雪窦云。大凡扶竖宗教。须辨个得失。且大慈识病不答话。时有僧出。便归方丈。雪窦识病不答话。或有僧出。劈脊便打。诸方识病不答话。有僧出。必然别有长处。敢有一个动着。大唐天子只三人。
　　师云。雪窦可使千古流芳。与且未得剿绝。若据山僧见处。直须打了拖出。何故。大海不宿死尸。
　　举赵州到黄檗。檗见来便闭却方丈门。州於法堂上叫云。救火救火。檗便出擒住云。道道。州云。贼过后张弓。云窦云。直是好笑。笑须三十年。忽有个衲僧问。雪窦笑个什么。笑贼过后张弓。
　　师云。重门击柝。黄檗过於堤防。啮镞破关。赵州惯得其便。虽然两不相伤。笑破雪窦鼻孔。
　　举僧问镜清。学人未达其源。乞师方便。清云。是什么源。僧云。其源。清云。若是其源。争受方便。雪窦云。死水里浸却。有什么用处。侍者问。适来成褫伊。清云。无。侍者云。不成褫伊。清云。无。侍者云。和尚尊意如何。清云。一点水墨。两处成龙。雪窦云。犹较些子。雪窦不是减镜清威光。要与者僧相见。是什么源。其源三十年后。与你三十棒。
　　师云。镜清一点水墨。两处成龙。直得倾湫倒岳。云黯长空。雪窦要减他威光。与者僧相见。且款款地。山僧见处也。要诸人共知。是什么源。其源。劈脊便棒。直下悟去。裂破古今。
　　举僧问香林。如何是衲衣下事。林云。腊月火烧山。雪窦云。腊月烧山。万种千般。翘松鹤冷。蹈雪人寒。达磨不会。大难大难。
　　师云。大小香林。答话也不了。僧问衲衣下事。却云。腊月烧山。累及后代儿孙。筑底分踈不下。有问山僧。如何是衲衣下事。只向他道。犹堪斋粥对宾客。也胜时人着锦衣。
　　举本仁示众云。寻常不欲向声前句后。鼓弄人家男女。何故。且声不是声。色不是色。时有僧问。如何是声不是声。仁云。唤作色得么。僧云。如何是色不是色。仁云。唤作声得么。僧礼拜。仁云。且道。与你说。答你话。若人辩得。有个入处。雪窦云。本仁也甚奇怪。要且贪观天上。既非声前句后。且作么生入。
　　师云。雪窦也甚奇怪。既非声前句后。作么生不入。
　　举云门示众云。世尊生下。一手指天。一手指地。周行七步。目顾四方云。天上天下。唯吾独尊。当时若见。一棒打杀与狗子吃却。贵图天下太平。雪窦云。便与掀倒禅床。
　　师云。老胡傍若无人。云门一棒打着。雪窦掀倒禅床。正是助桀为虚。
　　举国师三唤侍者。雪窦云。点即不到。侍者三应。雪豆云。到即不点。将谓吾孤负汝。谁知汝孤负吾。雪豆云。谩雪窦不得。云门云。作么生是国师孤负侍者处。会得也是无端。雪窦云。元来不会。门云。作么生是侍者孤负国师处。粉骨碎身未报得。雪窦云。无端无端。
　　师云。有呼有应。盖是寻常。负汝负吾。翻成特地。云门云窦。不识好恶。吹毛求疵。拈拄杖画一画云。当门不用栽荆棘。后代儿孙惹着衣。
　　复举僧问投子。国师三唤侍者。意旨如何。投子云。抑逼人作么。云窦云。垛跟汉。僧问兴化。化云。一盲引众盲。雪窦云。端的瞎。僧问玄沙。沙云。侍者却会。雪豆云。停囚长智。僧问赵州。州云。如人暗中书字。字虽不成。文彩已彰。雪豆便喝。僧问雪豆。豆便打。也要诸方检点。乃成颂云。师资会遇意非轻。无事相将草里行。负汝负吾人莫问。任从天下竞头争。
　　师云。雪窦若无后语。蹉过国师。有僧问。国师三唤侍者。意旨如何。师云。年老心孤。复成一颂。国师年老觉心孤。三度频将侍者呼。饶你粉身并碎骨。不和酬得此恩无。
　　举僧问智门。如何是佛。门云。蹈破草鞋赤脚走。僧云。如何是佛向上事。门云。拄杖头上挑日月。雪窦云。千兵易得。一将难求。
　　师云。驴作驴鸣。犬作犬吠。
　　举师祖问南泉。摩尼珠人不识。如来藏里亲收得。如何是如来藏。泉云。王老师与汝往来者是藏。雪窦云。草里汉。祖云。不往不来者。泉云。亦是藏。雪窦云。雪上加霜。祖云。如何是珠。雪窦云。险。百尺竿头作伎俩。不是好手。者里着得个眼。宾主互换。便能深入虎穴。或不漝么。纵饶师祖悟去。也是龙头蛇尾汉。
　　师云。南泉入草求人。雪窦横身虎穴。且道。师祖悟去。毕竟承谁恩力。者里着得个眼。便见头正尾正。
　　举雪峰因僧礼拜。峰打五棒。僧云。某甲有什么过。峰又打五棒。雪窦云。雪窦不曾与人葛藤。前五棒日照天临。后五棒云腾致雨。你若辨得。也好与五棒。
　　师云。什么处得者消息来。山僧道。前五棒是骑虎头。后五棒是收虎尾。若人辨得。领取雪窦五棒。不干山僧事。
　　举马大师令智藏驰书上径山。山接书开见一圆相。乃於中。下一点封回。国师闻举云。钦师犹被马师惑。雪窦云。径山被惑且致。若将呈似国师。别作个什么伎俩。免被惑去。有老宿云。当时坐却便休。亦有道。但与画被。若与么。只是不识羞。敢谓天下老师。各具金刚眼睛。广作神通变化。还免得么。雪窦见处。也要诸人共知。只者马师当时画出。早自惑了也。
　　师云。钦师被惑。国师被惑。天下老师被惑。至於马师自惑。雪窦无不检点得出。且道。雪窦还免得么。山僧到此。大似醒人看醉人。不觉手舞足蹈。喝一喝。
　　举镜清问僧。赵州吃茶去。你作么生会。僧便出去。清云。邯郸学唐步。雪窦云。者僧不是邯郸人。为什么学唐步。若辩得出。与你茶吃。
　　师云。镜清亲见者僧。是邯郸人。雪窦因什么道不是。拈拄杖画一画云。有口不得茶吃者多。
　　举僧问云门。如何是法身向上事。门云。向上与你道即不难。作么生会法身。僧云。请和尚鉴。云鉴即且置。作么生会法身。僧云。与么与么。云者个是长连床上学得底。我且问你。法身还吃饭么。僧无语。雪窦云。将成九仞之山。不进一篑之土。过在什么处。
　　师云。若论战也。个个力在转处。者僧眨得眼来。枪头早在云门手里。直得上天无路。入地无门。雪窦更要进土在。还委悉么。箭穿红日影。须是射雕人。
　　举赵州访茱萸。才上法堂。萸云。看箭。州亦云。看箭。萸云。过。州云。中。雪窦云。二俱作家。盖是茱萸赵州。二不作家。箭锋不相拄。直饶齐发齐中。也是射垛汉。
　　师云。二老宿。尔我同气。情均天伦。自然手眼相似。雪窦云。直饶齐发齐中。也只是射垛汉。看则有分。
　　举普化与临济。一日同赴施主斋。济问。毛吞巨海。芥纳须弥。为复神通妙用。为复法尔如然。化跃倒饭床。济云。太粗生。化云。者是甚所在。说粗说细。济休去。来日又同赴一施主斋。济复问。今日供养。何似昨日。化又跃倒饭床。济云。太粗生。化云。瞎汉。佛法说甚么粗细。济吐舌。雪豆云。两个老贼。吃饭也不了。好与二十棒。棒虽行。且那个是正贼。
　　师云。雪豆与么道。也好与二十棒。且道。过在什么处。不见道。正贼走却。逻踪人吃棒。
　　举三角示众云。若论此事。眨上眉毛。早是蹉过。麻谷出云。蹉过即不问。如何是此事。角云。蹉过。谷便掀倒禅床。角便打。雪豆云。两个有头无尾汉。眉毛未曾眨上。说什么此事蹉过。有僧问。眉毛为什么不眨上。雪窦便打。
　　师云。麻谷掀倒禅床。三角便打。作家作家。眉毛为什么不眨上。雪窦便打。作家作家。前面作家。自是麻谷三角。后面作家。自是雪窦者僧。只今莫有欲知此事者么。时有僧出。劈脊便打。复问云。作么生是此事。僧拟议。师又打。掷下拄杖。分明记取。举似作家。
　　举睦州唤僧。大德。僧回首。州云。担板汉。雪窦云。睦州只具一只眼。者僧唤既回头。固甚却成担板。
　　师云。雪窦打失一只眼。者僧唤既回首。却是睦州担板。
　　举岩头参德山。才跨门便问。是凡是圣。德山便喝。岩头便礼拜。洞山闻云。不是奯公。也大难承当。岩头闻云。洞山老汉不识好恶。我当时一手抬一手搦。雪豆云。然则德山门下。草偃风行。要且不能塞断人口。当时才礼拜。劈脊便棒。非唯剿绝洞山。亦乃把定奯老。还会么。李将军有嘉声在。不得封侯也是闲。
　　师云。家肥生孝子。国霸有谋臣。雪窦云。然则德山门下。草偃风行。要且不能塞断人口。当时才礼拜。劈脊便打。非唯缫绝洞山。亦乃把定奯老。说得道理好。归依佛法僧。
　　举巴陵示众云。祖师道。不是风动。不是幡动。既不是风幡。向什么处着。有人与祖师作主。出来与巴陵相见。雪窦云。风动幡动。既是风幡。向甚么处着。有人与巴陵作主。出来与雪窦相见。
　　师云。为他闲事长无明。
　　举则川与庞居士摘茶次。士云。法界不容身。师还见我么。川云。若不是老师。洎答庞公话。士云。有问有答。盖是寻常。川不管。士云。适来莫怪相借问么。川亦不管。士云。者无礼仪汉。待我一一举似明眼人去在。川拈茶篮便归。雪窦云。则川只解把定封疆。不能同生同死。当时好与捋下幞头。谁敢唤作庞居士。
　　师云。说什么捋下幞头。当时便与一蹈蹈倒。莫道法界不容身。要且觅起处不可得。
　　举僧问云门。一言道尽时如何。门云。裂破。雪窦弹指三下。
　　师云。白云万里。
　　举僧问睦州。一言道尽时如何。州云。老僧在你钵囊里。雪窦呵呵大笑。
　　师云。大虫裹纸帽。
　　举本生以拄杖示众云。我若拈起。尔便向未拈起时作道理。我若不拈起。尔便向拈起时作主宰。且道。老僧为人在什么处。时有僧出云。不敢妄生节目。生云。也知阇梨不分外。僧云。低低处平之有余。高高处观之不足。生云。节目上。更生节目。僧无语。生云。掩鼻偷香。空招罪犯。雪窦云。者僧也善能切磋。争奈弓折箭尽。然虽如此。且本生是作家宗师。拈起也天回地转。应须拱手归降。放下也草偃风行。必合全身远害。还见本生为人处也无。复拈拄杖云。太平本是将军致。不许将军见太平。
　　师云。伎俩不如帐样。且道。本生拄杖。何似雪窦拄杖。若也辨得。天下横行。其或未然。放在卧床头。急要打老鼠。
　　举僧问雪峰。声闻人见性。如夜见月。菩萨人见性。如昼见日。未审和尚见性如何。峰打三下。其僧复问岩头。头打三掌。雪窦云。应病设药。且与三下。若据令而行。合打多少。
　　师云。前三后三。应病与药。据令而行。别有一着。顾侍者云。且道。是什么一着。侍者拟议。便打出。
　　举太原孚上座参雪峰。至法堂上。顾视雪峰。便下看知事。雪窦云。一千五百人作家宗师。被孚上座一觑。便高竖降旗。孚至来日。入方丈云。昨日触忤和尚。峰云。知是般事便休。云窦云。果然。僧问云门。作么生是触忤处。门便打。雪窦云。打得百千万个。有甚用处。直是尽大地人吃棒。方可扶竖雪峰。且道。太原孚具什么眼。
　　师云。眼眼相觑。心心相知。僧问云门。作么生是触忤处。门便打。棒头有眼明如日。雪窦云。打得百千万个。有甚用处。要识真金火里看。
　　举安国问僧。得之於心。伊兰作旃檀之树。失之於旨。甘露乃蒺藜之园。我要个语。具得失两意。僧竖起拳云。不可唤作拳头。国云。只为唤作拳头。雪窦云。无绳自缚汉。拳头也不识。
　　师云。我不似安国论得论失。一语两意。拈拄杖。我此拄杖。能杀能活。活中有杀。杀中有活。或则杀活同时。或则杀活不同时。若善用去。世出世间。无法不备。便乃纵夺可观。卷舒无碍。若用不得。总是无绳自缚。
　　举僧请益云门玄沙三种病人话。门云。你礼拜着。僧礼拜起。门以拄杖便挃。僧退后。门云。你不是患盲。复唤近前来。僧近前。门云。你不是患聋。门云。还会么。僧云不会。门云。你不是患哑。僧於此有省。雪窦便喝云。者盲聋喑哑汉。若不是云门。驴年去。如今有底。或拈槌竖拂不管。教近前又不来。还会么。不应。诸方还奈何得么。雪窦若不奈何。尔者一队驴汉。又堪作个什么。以拄杖一时打趂。
　　师云。玄沙点出三种证候。云门一试九转还丹。幸自可怜生。然而病久多变。雪窦早是不奈何。山僧今日。不免作死马医去也。竖起拂子召众云。者里悟去。合眼可见。塞耳可闻。闭口可说。三十年后。不得道佛法无灵验。
　　举僧问香严。如何是王索仙陀婆。严云。过者边求。雪窦云。钝置杀人。僧问赵州。王索仙陀婆时如何。州曲躬叉手。雪窦云。索盐奉马。
　　师云。雪窦只知有王索仙陀婆。不知蹉过二员古佛。有问山僧如何是王索仙陀婆。只向他道。退后退后。
　　举鼓山示众云。若论此事。如一口剑。时有僧问。承和尚有言。若论此事。如一口剑。和尚是死尸。学人是死尸。如何是剑。山云。拖出者死尸着。僧应诺。归衣钵下。打迭便行。山至晚问首座。问话僧在否。座云。当时便去也。山云。好与二十棒。雪窦云。诸方老宿总道。鼓山失却一只眼。殊不知重赏之下。必有勇夫。虽然如此。若子细点检来。未免一时埋却。
　　师云。吹毛在握。遍界氷霜。者僧忘躯。敢冲雪刃。可惜不斩作两段。却向贼过后张弓。雪窦虽则一手抬一手搦。也只是个舁死尸汉。
　　举睦州问武陵长老。了即毛吞巨海。始知大地一微尘。作么生。云和尚问谁。云问长老。云何不领话。云我不领尔不领。雪窦云。堕也堕也。复云。者葛藤老汉。好与画断。拈拄杖云。什么处去也。
　　师云。赤洪崖打白洪崖。雪窦要画断者葛藤。堕也堕也。
　　举仰山坐次。大禅佛到。翘一足云。西天二十八祖亦如是。唐土六祖亦如是。和尚亦如是。某甲亦如是。山下禅床打四藤条。雪窦云。藤条未到折。因什么。只打四下。须是个斩钉截铁汉始得。大禅佛后到霍山。自云。集云峰下四藤条。天下大禅佛参。山云。打钟着。禅便走。雪窦云。者汉见几而作。争奈有头无尾。
　　师云。小释迦。不能把断牢关。致令者汉担四藤条。到处卖弄。不是霍山。几被打破蔡州。雪窦云。藤条未到折。因甚么。只打四下。识甚好恶。
　　举玄沙与天龙。入山见虎。龙云。前面是虎。沙云。是汝。雪窦云。要与人天为师。前面端的是虎。
　　师云。天龙是虎。玄沙是汝。大小雪窦。要与人天为师。别作个眼始得。
　　举南泉山下。有一庵主。行脚僧经过。谓庵主云。近日南泉和尚出世。何不去礼拜。主云。非但南泉。直饶千佛出世。亦不能去。泉闻令赵州去看。州见便礼拜。主不管。州从西过东。主亦不管。州又从东过西。主亦不管。州云。草贼大败。拽下帘子便行。归举似南泉。泉云。从来疑着者汉。雪豆云。大小南泉赵州。被个担板汉勘破了也。
　　师云。浑钢打就。生铁铸成。雪窦云。大小南泉赵州。被个担板汉勘破。只知开口易。不觉舌头长。敢谓天下宗师。不消此老一觑。
　　举僧问风穴。语默涉离微。如何通不犯。穴云。常忆江南三月里。鹧鸪啼处百华香。雪窦云。曾有人问雪窦。对他道。劈腹剜心。又且如何。复云。因风吹火。别是一家。伤鳖恕龟。必应有主。
　　师云。不涉离微。全超语默。鹧鸪啼处令人忆。劈腹剜心露一机。别是真人好消息。还见二老宿么。拈起少林无孔笛。夜深吹过汨罗湾。
　　举岩头。云峰。钦山。到德山。钦问。天皇也漝么道。龙潭也漝么道。未审德山作么生道。山云。尔试举天皇龙潭底看。钦拟议。山便打。钦被打。归延寿堂云。是即是。打我太杀。岩云。尔恁么。他后不得道见德山。雪窦云。诸禅德。钦山致个问头。甚是奇特。争奈龙头蛇尾。尔试举天皇龙潭底看。坐具便摵。大丈夫汉捋虎须。也是本分。他既不能。德山令行一半。令若尽行。雪峰岩头。总是涅盘堂里汉。
　　师云。三人行必有一智。钦山既道不得。雪峰岩头还道得么。道得道不得即且置。雪豆道。德山令行一半。令若尽行。雪峰岩头。总是涅盘堂里汉。只如雪窦。还免得也无。
　　举僧问智门。如何是般若体。门云。蚌含明月。僧云。如何是般若用。门云。兔子怀胎。雪窦云。非惟把定世界。亦乃安怗邦家。若善能参详。便请丹霄独步。
　　师云。蚌含明月。兔子怀胎。什么处得者消息来。把定世界。安怗邦家。且信一半。
　　举乌臼因玄绍二上座到。臼云。二禅伯近离甚处。僧云。江西。臼便打。僧云。久闻和尚有此机要。臼云。尔既不会。第二个近前来。僧拟议。臼亦打云。同坑无异土。参堂去。雪窦云。宗师眼目。须至恁么。如金翅擘海。直取龙吞。有般汉。眼目未辨东西。拄杖不知颠倒。只管说照用同时。人境俱夺。
　　师云。乌臼当轩据坐。正令方行。者僧自远趋风。[拚-ㄙ+ㄊ]得吃棒。若是惯战作家。何处有乌臼也。更若未会。看取雪窦葛藤。
　　举僧辞大隋。隋问。甚处去。僧云。峨眉礼拜普贤去。隋竖起拂子云。文殊普贤。总在者里。僧画一圆相。抛向背后。隋云。侍者将一帖茶与者僧。云门别云。西天斩头截臂。者里自领出去。雪窦云。杀人刀活人剑。具眼底辩取。
　　师云。文殊普贤。总在者里。大隋只为慈悲之故。有落草之谈。僧画圆相。抛向背后。咄。者死虾蟇。隋云。侍者将一帖茶与者僧。是何心行。云门别云。西天斩头截臂。者里自领出去。雪上加霜。雪窦云。杀人刀活人剑。好手鉴不出。
　　举雪峰问僧。见说大德。曾为天使来是否。僧云。不敢。峰云。争解与么来。僧云。仰慕道德。岂惮关山。峰云。你犹醉在。出去。僧便出。峰乃召大德。僧回首。峰云。是什么。僧亦云。是什么。峰云。者漆桶。僧无语。峰却顾谓镜清云。好个师僧。向漆桶里着到。清云。和尚岂不是据款结案。峰云。也是我寻常用底。忽若唤回是什么。被他道者漆桶。又作么生。清云。成何道理。峰云。我恁么及伊。你又道据款结案。他与么及我。你又道成何道理。一等是恁么时节。其间有得不得。清云。不见道。醍醐上味。为世所珍。遇此之人。翻成毒药。雪窦云。看他父子相投。言气相合。知之者谓。粉骨碎身。此恩难报。不知者谓。扶高抑下。临危悚人。毒药醍醐。千载龟鉴。还会么。者漆桶。
　　师云。者僧亲为天使来。无端撞在漆桶里。雪峰镜清。素称敏手。要且救他不出。毒药醍醐。千载龟鉴。不是知心者。徒劳话岁寒。
　　举僧问大梅。如何是祖师西来意。梅云。西来无意。僧举到盐官。官云。一个棺材。两个死汉。玄沙闻举云。盐官是作家。雪窦云。三个也得。
　　师云。螳螂捕蝉。
　　举云门问新罗僧。你是甚处人。云新罗人。门云。将什么过海。僧云。草贼大败。门云。为什么在我手里。僧云。恰是。门云。一任[跳-兆+孛]跳。雪豆云。云门老汉。龙头蛇尾。放过者僧。为什么。在我手里。恰是劈脊便打。
　　师云。者僧过得海来。恰值落在云门手里。雪窦推波助澜。可谓小出大遇。
　　举北禅问僧。近离甚处。僧云。黄州。禅云夏在甚处。僧云资福。禅云。福将何资。僧云。两重公案。禅云。争奈在我手里。僧云。在手里则收取。禅便打。者僧不甘。随后趂出。雪窦云。奇怪宛有超师之作。还知者僧么。只解瞻前。不能顾后。若在雪窦手里。棒折也未放在。
　　师云。一不做二不休。打人须是紩拳头。
　　举睦州示众云。我见百丈。不识好恶。大众方集。以拄杖一时打散。复召大众。众回首。丈云。是什么。有什么共语处。黄檗和尚。大众方集。以拄杖一时打下。复召大众。众回首。檗云。月似弯弓。小雨多风。犹较些子。雪窦云。说什么犹较些子。直是未在。若据雪窦。众集一时打下便休。或有个无孔铁槌。为众竭力。善能担荷。可以笼罩古今。乾坤把断。蓦拈拄杖云。放过一着。
　　师云。三段不同。收归上科。
　　举玄沙见鼓山来。作一圆相。山云。人人出者个不得。沙云。情知你向驴胎马腹里作活计。山云。和尚又作么生。沙云。人人出者个不得。山云。和尚与么道得。某甲为什么不得。沙云。我得汝不得。雪窦云。只解贪观白浪。不知失却手桡。
　　师云。道得也出者个不得。道不得也出者个不得。贪观白浪。失却手桡。闲言语。
　　举南泉示众云。王老师卖身去也。还有人买么。一僧出众云。某甲买。泉云。不作贵不作贱。作么生买。僧无语。卧龙代云。和尚属某甲。禾山云。是何道理。赵州云。明年与和尚做一领布衫。雪窦云。虽则作家竞买。要且不解输机。且道。南泉还肯么。雪窦也拟酬个价直。令南泉进且无门。退亦无路。不作贵不作贱。作么生买。别处容和尚不得。
　　师云。南泉善卖。雪窦善买。牙保不来。只成赊话。不作贵不作贱。遇物应缘。乘巧便。流出天涯也可怜。不如且在家中转。咄。
　　举茱萸把一橛竹上堂云。莫有虚空里钉得橛者么。时有灵虚上座出云。虚空是橛。萸便打。虚云。莫错打某甲。萸休去。雪窦云。若要此话大行。直须打了趂出。
　　师云。茱萸空中钉橛。灵虚旱地遭钉。雪窦不管尽法无民。只要话行千古。检点将来。总是一队掠虚汉。
　　举夹山与定山同行言话次。定云。生死中无佛。则无生死。夹云。生死中有佛。则不迷生死。互相不肯。同上大梅相见了。具说前事。梅云。一亲一疎。夹问。那个亲那个疎。梅云。且去明日来。夹至来日又问。未审那个亲。梅云。亲者不问。问者不亲。夹山住后云。我当时在大梅。失却一只眼。雪窦云。夹山毕竟不知换得一只眼。大梅老汉。当时闻举。若以棒一时打出。岂止画断两人葛藤。亦乃天下宗匠。
　　师云。夹山失却只眼。住后方知。雪窦画断葛藤。作得天下宗匠。虽然。李将军有佳声在。不得封侯也是闲。
　　举僧问保福。雪峰平生。有何言句。得似羚羊挂角时。福云。我不可作雪峰弟子不得。雪窦云。一千五百个布衲。保福较些子。
　　师云。做得雪峰弟子则不无。要见羚羊挂角。三生六十劫。
　　举僧问长庆。羚羊未挂角时如何。庆云。草里汉。僧云。挂角后如何。庆云。乱叫唤。僧云。毕竟如何。庆云。驴事未去。马事到来。雪窦云。宁可碎身如微尘。终不瞎个众生眼。长庆较些子。复云。一般汉设使羚羊未挂角。也似万里望乡关。
　　师云。长庆恁么答话。瞎却天下人眼去在。雪窦道。终不瞎个众生眼。万里望乡关。
　　举僧问巴陵。祖意教意。是同是别。陵云。鸡寒上树。鸭寒下水。僧问睦州。祖意教意。是同是别。州云。青山自青山。白云自白云。雪窦云。问既一般。答亦相似。其中有利他自利。瞒人自瞒。若点捡分明。管取解空第一。
　　师云。鸡寒上树。鸭寒下水。青山嵯峨。白云澹泞。祖意教意。在什么处。若约捡点分明。有利无利。不离行市。
　　举赵州示众云。今夜答话去也。有解问者出来。时有僧出。州云。比拟抛砖引玉。引得个墼子。法眼遂乃举问觉铁觜。先师意作么生。觉云。如国家拜将。乃问。甚人去得。时有人出云。某甲去得。须云汝去不得。法眼云。我会也。雪窦云。灵利汉。闻举便知落处。然虽如是。放过觉铁觜。夫宗师语不虚发。出来必是作家。因什么。抛砖引墼。诸禅德。要识赵州么。从前汗马无人识。只要重论盖代功。
　　师云。觉铁觜名喧宇宙。拶着便作屎臭气。人问抛砖引墼。便谓如国家拜将。当时法眼若解拈出本分草料。何止清风万里。雪窦云。灵利汉。一举便知落处。岂堪共语。然虽如是。放过觉铁觜。赖有此语。
　　举耽源辞国师。归省马祖。於地上作一圆相。展坐具礼拜。祖云。你欲作佛去。源云。某甲不解捏目。祖云。吾不如汝。雪窦云。然猛虎不食其子。争奈来言不丰。诸人要识耽源么。只是个藏身露影汉。
　　师云。耽源归省。献个胡饼。马祖舐犊。自不胜情。雪窦云。然猛虎不食其子。争奈来言不丰。捡点将来。恰蹈着耽源影子。
　　举沩山问仰山。甚处来。仰云。田中来。沩云。田中多少人。仰插锹叉手而立。沩云。南山大有人刈茅。仰拔锹便行。玄沙云。我当时若见。蹈倒锹子。镜清云。不奈船何。打破戽斗。僧问明招。古人意在插锹处。叉手处。招唤某甲。僧应诺。招云。还曾梦见仰山么。雪窦云。诸方咸谓。插锹话奇特也大似随邪逐恶。若据雪窦见处。仰山被沩山一问。直得草绳自缚。去死十分。
　　师云。沩仰父子。一问一答。未见誵讹。却是玄沙无风起浪。镜清云。不奈船何。打破戽斗。一波才动万波随。不是明招捋下面皮。未免总死在锹子下。雪窦云。仰山被沩山一问。直得草绳自缚去。死十分。咄。以己妨人。
　　举玄沙问僧。近离甚处。僧云。瑞岩。沙云。瑞岩有何言句。僧云。常唤主人公。自应诺。惺惺着。他后莫受人谩。沙云。一等是弄精魂。也甚奇怪。沙云。何不且在彼中住。僧云。已迁化也。沙云。如今还唤得应么。僧无语。雪窦云。苍天苍天。
　　师云。者僧只是接响承虚。道听途说。若亲从瑞岩来。因甚唤不应。雪窦云。苍天苍天。东家人死。西家助哀。
　　举雪峰问僧。近离甚处。僧云。覆船。峰云。生死海未度。为什么覆却船。僧无语。雪窦代云。久向雪峰。侍者老汉拟议。拂袖便行。其僧归举似覆船。船云。何不道渠无生死。僧再到雪峰举此话。峰云。此不是你语。僧云。是覆船恁么道。峰云。我有二十棒。寄与覆船。二十棒老僧自吃。不干阇梨事。雪窦云。能区能别。能杀能活。若人辨得。天下横行。
　　师云。雪峰善问。覆船善答。者僧有驰达之劳也。合与二十棒。还委悉么。不因杨得意。争识马相如。
　　举德山圆明示众云。但有问答。只竖一指。寒则普天普地寒。雪窦云。什么处见俱胝老。热则普天普地热。云窦云。莫错认定盘星。森罗万象彻下孤危。大地山河通上险绝。甚处得一指头禅。
　　师云。圆明借手行拳。雪窦捕风追电。毕竟俱胝老子。不在一指头边。
　　举僧问南院。从上诸圣。什么处去。院云。不上天堂即入地狱。僧云。和尚又作么生。院云。还知宝应老落处么。僧拟议。院以拂子蓦口打。复唤僧近前云。令合是你行。又打一拂子。雪窦云。令既自行。且拂子不知来处。雪窦道个瞎。且要雪上加霜。
　　师云。南院有不犯之令。者僧无自全之策。雪窦道个瞎。天堂未就。地狱先成。
　　举保福问长庆。盘山道。光境俱亡。复是何物。洞山道。光境未亡。复是何物。据二老宿。总未得剿绝。作么生道得剿绝去。庆良久。福云。情知尔向鬼窟里作活计。庆云。你又作么生。福云。两手扶犁水过膝。雪窦云。俱亡未亡总由我。保福因甚么道。未得剿绝。灼然能有几个。诸人又作么生道。免得长庆在鬼窟里。雪窦云。柳絮随风。自西自东。
　　师云。俱亡未亡。不离光境。盘山洞山。总未剿绝。长庆鬼窟。保福泥犁。雪窦风絮自东自西。者一队汉。鼻孔索头。尽在山僧手里。一任横拖倒拽。无人知此意。鸡向五更啼。
　　举大梅闻鼯鼠声云。即此物非他物。善自护持。吾今逝矣。雪窦云。者汉生前莽卤。死后颟顸。即此物非他物。是何物。还有分付处也无。有般汉不解截断大梅脚跟。只管道。贪程太速。
　　师云。大梅平生。脊梁硬似铁。末后向鼯鼠声中。全然放倒。雪窦不辩端倪。却道。还有分付处也无。更要截断他脚跟。弥勒下生去。
　　举雪峰示众云。望州亭与汝相见了也。乌石岭与汝相见了也。僧堂前与汝相见了也。保福问鹅湖。僧堂前且置。望州亭。乌石岭。什么处相见。湖骤步归方丈。福便乃入僧堂。雪窦云。二老宿。是即是。只知雪峰放行。不知雪峰把定。忽有个衲僧出问。未审雪窦作么生。岂不是别机宜识休咎底汉。还有望州亭乌石岭相见底衲僧么。良久云。担板禅和。如麻似粟。
　　师云。我要问雪峰。除却望州亭乌石岭僧堂前。什么处不是相见处。我要问雪窦。什么处是雪峰把定放行。古人且置。即今作么生。设有一个半个。别休咎识机宜。岂不是为众竭力。其或未然。只知事逐眼前过。不觉老从头上来。
　　举赵州问大慈。般若以何为体。慈云。般若以何为体。州呵呵大笑。至来日。州扫地次。慈却问。般若以何为体。州放下扫帚。呵呵大笑。雪窦云。前来也笑。后来也笑。笑中有刀。大慈还识么。直饶识得也未免丧身失命。
　　师云。是精识精。是贼识贼。又云。识得不为冤。
　　举德山一日饭迟。托钵过堂。雪峰见云。者老汉。钟未鸣鼓未响。托钵向什么处去。山便归方丈。雪峰举似岩头。头云。大小德山。不会末后句。山闻令侍者唤来。头至方丈。问。尔不肯老僧那。头遂密启其意。山至来日上堂。与寻常不同。头於僧堂前。抚掌大笑云。且喜老汉。会末后句。他后天下人不奈何。虽然如是。也只得三年活。明招代德山云。咄咄咄。没处去没处去。雪窦云。曾闻说独眼龙。元来只有一只眼。殊不知。德山是个无齿大虫。若不是岩头识破。争得明日与昨日不同。诸人要会末后句么。只许老胡知。不许老胡会。
　　师云。末后一句。始到牢关。把断要津。不通凡圣。岩头密启其意。赤土涂牛奶。明日上堂。与昨日不同。疑杀天下人。殊不知。德山年老成魔。不是岩头领过。莫道三年迁化。更三十年也死未得在。明招代云。咄咄咄。没处去。没处去。知心能几人。雪窦云。德山是个无齿大虫。若不是岩头识破。争得明日与昨日不同。闭门不造车。出门自合辙。诸人要会末后句么。海枯终见底。人死不知心。
　　举雪峰一日见猕猴。乃云。者猕猴各背一面古镜。三圣便问。历劫无名。何以章为古镜。峰云。瑕生也。圣云。一千五百人善知识。话头也不识。峰云。老僧住持事烦。雪窦云。好与二十棒。者棒放过也好。免见将错就错。
　　师云。前箭犹自可。后箭射人深。
　　举僧问国师。如何是本身卢舍那。国师云。与老僧过净缾来。僧将到净缾。国师云。却安旧处着。僧安旧处。复来问。如何是本身卢舍那。国师云。古佛过去久矣。云门云。无朕迹。雪窦云。直得一手指天一手指地。争得无。还会么。云在岭头闲不彻。水流涧下太忙生。
　　师云。国师不得云门。洎好劳而无功。总似雪窦。未免白日见鬼。如今有问山僧。如何是本身卢舍那。只向他道。一气不言含有象。万灵何处谢无私。
　　举僧门洞山。时时勤拂拭。莫遣惹尘埃。为什么。不得他衣钵。山云。直饶道本来无一物。也未合得他衣钵。且道。什么人合得。僧下九十六转语。皆不契。末后云。直饶将来他亦不受。山深肯。雪窦云。他既不受。是眼。将来底。必应是瞎。还见祖师衣钵么。若於此入门。便乃两手分付。非但大庾领头。一个提不起。设使阖国人来。且款款将去。
　　师云。者僧下九十六转语。正是九十六种外道。末后道。设使将来。他亦不受。稍有衲僧气息。雪窦云。他既不受是眼将来底必应是瞎。还见祖师衣钵么。若於此入门。便乃两手分付。话作两橛。非但大庾岭头。一个提不起。设使阖国人来。且款款将去。救得一半。
　　举僧问投子。依俙似半月。彷佛若三星。乾坤收不得。师於何处明。子云。道什么。僧云。想师只有湛水之波。且无滔天之浪。子云。闲言语。雪窦云。投子古佛。不可道不知。捡点将来。直是天地悬隔。才问便和声打。
　　师云。投子放顽。天下人不奈何。雪窦据令。未免犯锋伤手。
　　举洛浦久为临济侍者。到夹山问。自远趋风。乞师一接。山云。目前无阇梨。此间无老僧。浦便喝。山云。住住。且莫草草匆匆。云月是同。溪山各异。坐断天下人舌头即不无。争教无舌人解语。浦无对。山便打。雪窦云。者汉可悲可痛。钝置他临济。他既云月是同。我亦溪山各异。说什么无舌人不解语。坐具劈口便摵。夹山若是个知方汉。必然明窗下安排。
　　师云。洛浦未出临济门。气吞宇宙。及至夹山面前。直是展手不得。似者般汉。不打更待何时。雪窦云。者汉可悲可痛。钝置他临济。他既云月是同。我亦溪山各异。说什么无舌人不解语。坐具劈口便摵。见事不平争忍得。衲僧正令自当行。
　　举三圣问雪峰。透网金鳞以何为食。峰云。待汝出得网来。却向汝道。圣云。一千五百人善知识。话头也不识。峰云。老僧住持事烦。雪窦云。可惜放过。好与二十棒。者棒一棒也饶不得。只是罕遇作家。
　　师云。三圣固是透网金鳞。争奈雪峰钓鳌手段。圣云。一千五百人善知识。话头也不识。等闲摆动三山。峰云。老僧住持事烦。坐得船头稳当。雪窦云。可惜放过。好与二十棒。喝。小神作么。
　　举伏牛为马祖驰书。到国师处。国师问。马祖有何言句示人。牛云。即心是佛。国师云。是什么语话。良久再问。更有什么言句。牛云。不是心不是佛不是物。国师云。犹较些子。雪窦代云。当时便喝。牛却问。和尚此间。如何示人。国师云。三点如流水。曲似刈禾鎌。雪窦云。是什么语话。也好与一拶。见之不取千载难忘。
　　师云。伏牛也不虚行。既识国师。又识马祖。雪窦下者两着。不妨好手。争奈落在国师彀中。具眼者辩取。
　　举玄沙问镜清。我不见一法为大过患。尔道不见什么法。清指露柱云。莫是不见者个法么。沙云。浙中清水白米从尔吃。佛法则未在。雪窦云。大小镜清被玄沙热谩。我当时若见。但只向道。灵山授记也未到如此。
　　师云。雪窦只知镜清被玄沙热谩。不知玄沙被镜清热谩。灵山授记也未到如此。谩自己不过。
　　举先报慈问僧。近离甚处。僧云。卧龙。慈云。在彼多少时。僧云。经冬过夏。慈云。龙门无宿客。为什么在彼许多时。僧云。师子窟中无异兽。慈云。尔试作师子吼看。僧云。若作师子吼。即无和尚。慈云。念汝新到。且放三十棒。雪窦云。奇怪诸禅德。若平展则两不相伤。据令则彼此俱险。还点捡得出么。
　　师云。真师子儿。善师子吼。慈云。念汝新到。且放三十棒。作家宗。师天然有在。雪窦云。平展则两不相伤。据令则彼此俱险。钩在不疑之地。
　　举船子云。千尺丝纶直下垂。一波才动万波随。夜静水寒鱼不食。满船空载月明归。雪窦云。者汉劳而无功。忽若云门道一句合头语。万劫系驴橛。又作么生。免此过。良久云。莫谓水寒鱼不食。如今钓得满船归。
　　师云。不贪香饵味。可谓碧潭龙。雪窦云。莫谓水寒鱼不食。如今钓得满船归。跛鳖盲龟。有甚用处。
　　举投子问巨荣禅客。老僧未曾有一言半句。挂诸方耳目。何用要见老僧。僧云。到者里不施三拜。要且不甘。子云。出家儿得与么没碑记。僧绕禅床一匝而出。子云。有眼无耳朵。六月火边坐。雪窦云。也不得放过。才转便与擒住。便喝云。是谁不甘。若跳得出。不妨是一员衲僧。
　　师云。老僧未有一言半句。挂诸方耳目。何用要见老僧。是何相待。僧云。到者里不施三拜。要且不甘。出乎尔反乎尔。出家儿得与么没碑记。靠倒者僧。僧绕禅床一匝而出。若是德山临济。棒折也未放在。雪窦云。也不得放过。才转便与擒住。喝云。是谁不甘。若跳得出。不妨是一员衲僧。识甚好恶。
　　举祖师道。六尘不恶。还同正觉。雪窦云。拄杖子是尘。有什么过。过既无应合辩主。所以道。粪扫堆头丈六金身。拈向一边。赤肉团上壁立千仞。又放过一着。直饶八面四方。正好连架打。
　　师云。闻见觉知无障碍。声香味触常三昧。穿却祖师鼻孔。换却雪窦眼睛。莫有吃得棒底汉么。靠拄杖。放过一着。
　　举古云。眼里着沙不得。耳里着水不得。有般汉。信得及把得住。不受人谩。祖佛言教。是什么热椀鸣声。便请高挂钵囊。拗折拄杖。管取一员无事道人。又古云。眼里着得须弥山。耳里着得大海水。一般汉受人商量。祖佛言教。如龙得水。似虎靠山。却须挑起钵囊。横担拄杖。亦是一员无事道人。复云。恁么也不得。不恁么也不得。然后没交涉。三员无事道人中。要选一人为师。
　　师云。高挂钵囊。拗折拄杖。未是无事道人。挑起钵囊。横担拄杖。亦未是无事道人。与么也不得。不恁么也不得。然后没交涉。亦未是无事道人。一即三。三即一。木马火中嘶。黄昏后日出。喝一喝。

　　了庵和尚语录卷第四
　　了庵和尚语录卷第五
　　颂古

　　　　参学比丘　文焕　克明　宗成　等编

　　世尊初生

　　指天指地独称尊。不是兴家便灭门。抛却金轮圣天子。却来方外立乾坤。

　　世尊拈华

　　鹫峰龙象数如麻。独有头陀解笑华。半座平分多子塔。密传金缕衲袈裟。

　　世尊升座文殊白椎

　　电卷星飞下一椎。早成狼藉徧坤维。灵山密意无人会。秋后黄华自满篱。

　　未离兜率已降王宫

　　腊月华开火里莲。神仙秘诀许谁传。一毛端上三千界。买断风光不费钱。

　　不问有言。不问无言

　　剪断群机立问端。舌头拖地髑髅乾。影鞭良马知何往。月上青山玉一团。

　　调达谤佛生陷地狱

　　莫问今吾与故吾。胡须赤对赤须胡。吹毛未动头先落。烈汉元来是丈夫。

　　梵志献华

　　两手空来放下难。一椎击碎鬼门关。堂堂大道如弦直。白月清风任往还。

　　金棺自举

　　金棺三匝绕尸罗。常与无常会也么。面皱只因陪笑得。背驼偏为曲躬多。

　　阿难问迦叶金襕外别传何物

　　金襕之外传何物。问处分明答处端。倒却门前剎竿着。弟兄终是不相谩。

　　殃崛摩罗持钵

　　贤圣中来不杀生。依言说与产家听。当时子母便分免。佛法元来自有灵。

　　维摩示疾

　　病入膏肓念未灰。劳他佛子领徒来。不消一服清凉散。毛孔重重尽豁开。

　　善财南询

　　觉城东际太颟顸。走得娘生两腿酸。楼阁门前一弹指。念头空尽髑髅乾。

　　阿育王问宾头卢

　　阿耨宫中请佛斋。本来无位可安排。只知随例餐[饥-几+追]子。也得三文买草鞋。

　　廓然无圣

　　廓然无圣全提正令。撼动东土西乾。拈却佛病祖病。宝公既解赏音。武帝何妨听莹。折得茎芦便度江。老子从来太着忙。少林一路如弦直。五叶华联劫外芳。

　　庞公问马祖不昧本来身

　　当阳不昧本来身。直上何如直下亲。一曲无弦弹得妙。只今谁是赏音人。

　　肃宗问国师十身调御

　　十身调御露堂堂。直蹈毗卢顶上行。但见皇风成一片。不知何处是封疆。

　　马祖即心是佛

　　肥不露肉。瘦不露骨。戏海狞龙捎空俊鹘明眼汉莫轻忽。握金刚椎碎窠窟。

　　赵州勘婆

　　衲僧脚下路通天。举目台山总是烟。婆子赵州俱勘破。不教空费草鞋钱。

　　狗子佛性

　　狗子佛性无。狗子佛性有。击碎两重关。何处寻窠臼。山头木马嘶。海底泥牛吼。堪笑堪悲老赵州。黑黑明明三八九。

　　寒暑到来何处回避

　　急切相投事有由。临川重下钓鳌钩。因看月挂松梢上。不觉青天在屋头。

　　百匝千重是何人境界

　　当阳击碎连城璧。手面分开万仞崖。明月清风两无价。碧潭云外绝安排。

　　俱胝竖指

　　俱胝一指闹浩浩。十方剎海俱掀倒。如今浪静风亦恬。绿阴满地无人扫。

　　赵州访临济

　　千金骏骨无寻处。两个木人相耳语。白云飞尽海天高。落华片片随流水。

　　大禅佛到霍山

　　集云峰下四藤条。夹镜方瞳骏马骄。一抹烟沙几千里。相逢谁是霍嫖姚。

　　庭前栢树子

　　九九百百。半青半白。祖意西来。庭前老栢。

　　日面佛月面佛

　　名不得。状不得。日面月面。释迦弥勒。马师病入膏肓。证候鬼神莫测。打瓦钻龟数似麻。除却耆婆有谁识。

　　有句无句

　　树倒藤枯意若何。沩山特地笑呵呵。布单卖却犹闲事。惹起无风匝匝波。

　　僧问赵州。昼升兜率夜降阎浮。为甚摩尼珠不现

　　圆陀陀光烁烁。影迹不留。十虚昭廓。往古来今几个知。一声天外黄金铎。

　　腊月火烧山

　　腊月烧山。天宽地宽。衲衣下事。更不相瞒。无影树头。鹤惊残梦。不萌枝上春在曲阑。推倒生公点头石。碧潭云外不相关。

　　体露金风

　　树凋叶落。体露金风。云收大野。月皎长空。华鲸殷殷。鼉鼓逢逢。神山中耸。江汉朝宗。

　　如何是道墙外底

　　大道透长安。严冬日日寒。少林深雪里。北斗面南看。

　　前三三后三三

　　前三三与后三三。数目分明不用参。师子教儿迷子诀。断崖千尺倚层岚。

　　丹霞烧木佛

　　高烧木佛御严寒。和气如春四体安。自作要知当自受。与他院主不相干。
　　丹霞烧木佛。院主眉须堕。古今竞商量。往往成口过。寿山炉排开。与君重注破。重注破。还知么。五热炙身。迷逢达磨。

　　夹山见船子

　　明明法眼本无瑕。不奈傍观冷笑何。拨转船头逢洛浦。也能平地起风波。

　　德山托钵

　　德山托钵小儿嬉。赖有岩头点破伊。活得三年便迁化。个中消息几人知。

　　仰山问沩山云。大用现前请师辨别

　　暗里抽衡骨。明中坐舌头。幸然平似镜。何用曲如钩。

　　常在家舍不离途中

　　家舍途中同一辙。不论空劫与如今。鬼神茶饭休拈出。南北东西意自深。

　　法眼问觉铁觜赵州栢树子话

　　暗去明来自有因。莫将容易辩踈亲。鸳鸯绣出从君看。不把金针度与人。

　　洞山恁么道即易相续也大难

　　觌面相呈道即难。一毫端上万重山。直须坐断毗卢顶。堪与他家共往还。

　　鳌山雪夜

　　胸襟流出始相应。直得三千海岳崩。描不成兮画不就。鳌山店里唤师兄。

　　雪峰辊球

　　截岭横冈鳖鼻蛇。遭他毒口数如麻。无端更把三球辊。又是重添项上枷。

　　雪峰示众

　　大地撮来无粒粟。毛端涌出须弥山。晨朝打鼓普请看。南海波斯念八还。

　　玄沙白纸

　　白纸封来落二三。鸣钟集众为开缄。同风句在言词外。不是通人不易谙。

　　中原一宝

　　中原一宝见还难。不在张眉引手间。金殿日高旗影转。一炉沈水万机闲。

　　五祖室中举小艳诗

　　声前句后太无端。金鸭香消夜未阑。一把柳丝收不得。和烟搭在玉阑干。

　　钵啰娘

　　一大藏教是切脚。东山直示钵啰娘。灵岩今日为君举。醉后添杯礼数长。

　　如何是佛肥从口入

　　波波挈挈。憨憨痴痴。人情若好。吃水也肥。

　　向上一路千圣不传

　　夫子不识字。达磨不会禅。脚跟不点地。水底火烧天。

　　赞语

　　　　参学比丘　宗胤　起宗　等编

　　出山相

　　弃金轮位入深山。麻麦无功岁又阑。开得眼来天地阔。斗杓正插鬼门关。

　　栴檀佛

　　怛萨阿竭。栴檀瑞像。肇自优填。造於智匠。佛从天降。像亦地升。震旦之记。广利有情。历岁二千。三百有七。届于皇元。延佑三秩。圣主仁宗。眷兹圣容。史臣奉诏。纂缉始终。勒文于石。用昭圣德。前圣后圣。圣心允格。善哉振鹏。王氏之子。慕君效忠。摹刻以施。譬诸满月。影现千江。大光普照。靡间遐荒。瞻之仰之。以欣以抃。我作赞词。捕风追电。

　　有异比丘以金刚经写成释迦佛像。高不五寸。广则半之。可视不可读为作赞曰

　　三十二相。金刚法宝。色见声求。是行邪道。应无所住。而生其心。梦幻露电。功德之林。纵横倒植。珠明玉润。毫端发挥。摄入方寸。如明镜中。而现色像。善哉佛子。显此智藏。

　　高安陈茂卿。书四大部经。求赞

　　善哉茂卿大居士。深入诸佛法性海。乘彼无始大愿力。而於一念了万事。随顺世间。一切相。不坏不杂悉平等。与我法性无差互。然此法性不可得。彼诸世相亦无有。以无有故无挂碍。於一切处无顺逆。譬如虚空无所依。为诸色相所依止。不即不离无取舍。具足成就一切法。而於一切无作受。若能若所寂静。故居士既入此法性。无复发起世间想。若利若禄。如梦幻。岂有智者於梦幻一毫端许。生染着。是名菩萨。如幻智。居士以此幻智力。游戏一切翰墨海。於一微尘出经卷。量等三千大千界。开敷一切三昧华。庄严诸佛法性土。具足无上大智慧。绝生死流到彼岸。众宝积聚如须弥。涅盘自性无系属。发起普贤诸大愿。於一切处为先导。而此居士翰墨海。弥漫汹涌无有涯。於一滴中具众智。一一滴中无不尔。以一切智入一滴。一切智智亦复然。是为菩萨无尽藏。於一切处作利益。是为菩萨大法船。於一切处作津济。是为菩萨精进幢。於一切处无退屈。一切诸佛净天眼。证我作此无畏说。普愿一切法界海。与我所说无涉入。令彼居士法性身。与诸佛等菩萨等。而於诸佛法末世。兴起广大诸佛事。普使沈溺诸有情。同见自性天真佛。

　　何山复藏主。血书法华。募印藏教。建殿曰毗卢性海

　　我观如来真法界。清净广大如虚空。若性若相悉平等。故能建立於一切。能作所作不可得。而於诸法不染着。善哉佛子证此法。即见本身卢舍那。三际洞然入一念。不越一念了三际。譬如皎月行太空。不作明照一切想。是为菩萨无功用。於一切处作佛事。交光相罗无坏杂。体用涉入如帝网。小溪不隔逝多林。遮那不起菩提树。所以庄严大楼阁。动念俱息开复闭。於此不作奇特想。亦复不作无奇特。是为不舍根本智。而能成就诸愿海。今观佛子所建立。始终不离如是义。毫端显示妙莲华。随说而行血滴滴。乘时破彼妄想尘。全出无边大经卷。普为来者作饶益。不出遮那同体悲。自然常在於其中。若经若行若坐卧。求其实性不取相。即是诸佛所受用。我今随喜说伽陀。聊为太虚安耳穴。作是观者为正观。异是说者即邪说。

　　承天量维那。集同志。书杂华大经。为十卷。其二乃吾雪心所写。端楷入神。求余题之。说偈以赞曰

　　毗卢遮那华藏海。七处九会炽然说。文字句义悉平等。悲智行果所成就。不起于座徧尘剎。一切诸佛亦如是。重重主伴互开演。历历交参同帝网。一经普摄一切经。一义具足无量义。言词道断心行灭。此经真体即无寄。是名华严大法界。若理若事无有碍。情与无情本一体。能所动静性空寂。善哉心量十比丘。智愿弘广北溟水。安住无住氷雪心。各於毫端现神变。缩此大经八十一。萃为十卷悉周备。我观如来本无说。尔诸比丘未尝写。无说而说是真说。不写而写是真写。受持读诵与供养。开示悟入亦复然。佛子当作如是观。安住解脱不思议。深入普贤行愿海。同证遮那根本智。

　　天台碧上人归百丈山。建楞严精舍求赞

　　释迦如来有显诀。直截根源最无比。随顺一切群生心同入诸佛法性海。诸佛性海无有涯。群生心体亦如是无形无相不可名。强而目之首楞严。迷之背觉而合尘。庆喜乃为魔所罥。悟之背尘而合觉。登伽即登无漏果。不迷不悟非背合。即修即证离证修。善哉无上妙莲华。金刚宝觉无畏地。此方教体在音闻。彼观自在从中证。文殊师利择法眼。标显实谓当其根。审是五五圆通门。岂以胜劣有取舍。譬如良医疗众病。对病与药无差互。病去药除心体空。忽然超越十方界。末世众生善根少。罕有知此胜法门。唯此道友碧上人。而於此法能信入。能信能入不思议。复能推广利有情。我观赤城百丈山。即是祇桓大精舍。是中宜建坚固幢。是中宜发光明藏。是中宜集诸佛子。一一圆通互开演。而於如来灭度后。令此慧命不断绝。我以父母所生口。随喜赞叹作是说。闻者见者悉信受。同乘普贤大愿轮。

　　灵隐升藏主书华严塔。求赞

　　毗卢遮那大经卷。量等三千大千界。书写大千界中事。一一事相各差别。理随事徧一即多。事得理融多即一。即多即一即事理。交摄融通了无碍。是为诸佛法性海。俨然藏在一尘中。有大比丘名可升。出生如来法末世。发起广大同体悲。为欲饶益诸含识。以净天眼普观察。破此微尘出经卷。书成广大华严塔。高显挺特踰须弥。围绕重重香水海。基陛下极金轮际。相轮上彻有顶天。五十二位列层级。一百一十布阑楯。十虚弥漫宝丝网。流出一切供具云。觉树开敷智慧华。园池涌现功德藏。佛之身光蔽日月。菩萨声闻众无数。而诸世主称妙严。一一云集普光殿。虽分七处与九会。其实不离菩提场。我此本师卢舍那。与十方佛当不异。我观十方诸世尊。所现身土悉平等。而诸世尊剎网中。应有比丘出经卷。方便善巧总殊胜。所作佛事无有别。佛等剎等众会等。悲智行愿亦复然。如此无上窣堵波。全是遮那法身王。遮那法身入我性。我性即与遮那合。我愿一切身众云。咸具无量辩才海。穷未来际赞此塔。而与我今无有异。我此言词相寂灭。悬契诸佛真如心。若见若闻若随喜。各悟自性获道记。

　　法华塔赞

　　道人夏坐莲华峰。晨起为写莲华塔。深入法华妙三昧。旋而证得陀罗尼。八万四千毛孔中。咸放光明照天地。是身即塔塔即经。离名离相绝能所。十方诸佛皆欢喜。异口同音赞善哉。当知世尊释迦文。一代时教三百会。开权显实示真要。难信难解唯此经。当时灵山大会中。尝以此经嘱累汝。是故佛子乘本愿。笃生五浊法末世。通身被服精进铠。毕生扶植坚固意。为灭荒唐痴暗狱。耀此炽盛光明幢。开廓自己神通门。显发诸佛知见海。方其点画未形初。此塔徧界已充塞。塔中古佛与今佛。不从地涌从心现。所以引笔与行墨。行布圆融了无碍。相轮层级甚高耸。宝网香云悉周徧。天华缤纷雨新好。法音清扬振金铎。若闻若见悟本智。是名真法供如来。咨尔天神及龙鬼。在在处处为诃护。令此宝塔镇浩劫。永为群生作饶益。

　　法华经塔为道藏主赞

　　是法华经藏。深固复幽远。开示与悟入。弥纶大千界。善哉道上人。以无作妙智。摄诸一毫端。幻此大宝塔。高广至梵世。绵亘恒沙劫。无断亦无灭。不骞亦不崩。仍於念念中。兴起诸佛事。若见若供养。疾得成佛道。当知此宝塔。全是芬陀利。开权而显实。一切义成就。是名经中王。於塔最第一。古佛与今佛。常在於其中。剎网互辉映。而诸分身佛。一时皆集会。能说与所说。言词相寂灭。无取亦无证。吻合诸佛心。能契此心者。得法华三昧。我为赞此塔。说此妙伽陀。以尔精进力。激我懒墯意。则知此上人。是我善知识。我观十方国。此经无不在。诸佛法末世。无不书此塔。亦有赞塔者。与我将不异。安住四法故。即具普贤道。稽首释迦文。证我如是说。

　　王朋梅摹刻阿育王塔赞

　　维阿育王。有大因地。昔为幼童。聚沙嬉戏。邂逅佛来。拜瞻欣乐。蔑以致诚。奉沙为麨。佛赞善哉。即授其记。再世当得。铁轮王位。十善具足。万方臣服。虽处世间。而享天福。造我宝塔。八万四千。安我舍利。广利人天。庄校严饰。不舍昼夜。驱役鬼神。布诸天下。佛灭度后。果符宿缘。凡所应作。靡不皆然。时有尊者。名曰耶舍。放五指光。纷如箭射。光所及处。塔乃随至。华雨杂飞。天龙森卫。此真丹国。会稽之东。舍利所止。是谓鄮峰。感应道交。非近非远。以刘萨诃。而乃出现。相轮五层。觚棱四起。高尺有四。广则半耳。宝磬中悬。圣像外设。瑞采祥光。玲珑莹彻。由晋洎梁。阅陈而唐。吴越南宋。灵异迭彰。逮我　皇元。混一车书。遂迎宝塔。入于京都。迭兴大会。为国祈福。光烛禁庭。耀夺群目。百寮进贺。
　　龙颜大悦。顶礼绕旋。情均布发。曰咨尔众。佛慈等视。摄化有方。宁容久滞。宜从护送。归奠于鄞。永永万万。以康吾民。后四十载。金华王氏。殚伎厉精。图刻以施。自东自西。自南自北。如法供养。无量功德。我观十方。惟一佛身。而此舍利。普现诸尘。一一尘中。含十方界。佛身舍利。无在不在。胡隐而显。胡生而灭。一念洞然。空华水月。我如是说。真实不虚。稽首世尊。释迦牟尼。

　　文殊大士

　　大智非名。真空绝迹。凡圣两忘。体用双寂。眸闪闪而电辉。发披披而云碧。握利剑逼老瞿昙。挥如意对维摩诘。入泥入水。道出常情。非默非言。义有所极。暗里藏机。明中辩的。墙壁瓦砾。动地放光。疥狗泥猪。全威返掷。
　　漆眸炯炯。绀发垂垂。执卷特立。孤风凛而。斥诸徒。破碎大道。弘正智扫荡群疑。是文殊非文殊。云开碧落。出法界入法界。月满坤维。龙蛇混杂。兮凡圣同居。草衣勃窣兮七佛之师。
　　我真文殊。不可描貌。无是文殊。将错就错。金毛师子奋全威。等闲触折祥麟角。

　　普贤大士

　　心闻之宗。愿海之祖。蓬鬓萧萧。草衣楚楚。虽从宝威德藏王国而来。不离毗卢遮那佛身而住。通身是眼莫辩踪由。觌体全真那堪觑捕。象王回处百华红。剎剎尘尘面相睹。
　　破一微尘。出大经卷。点画未形。文彩已现。理随事变日照天临。事得理融珠回玉转。体周沙界普眼犹迷。心洞十方曼殊莫辩。固知龙象蹴蹈非驴所堪。宜其合水和泥而蓬头垢面者也。

　　维摩居士

　　弹偏击小门风。叹大褒圆宗旨。示疾毗耶离城。搅得五天鼎沸。毛吞巨海。断妙喜如陶家轮。芥纳须弥。有解脱名不思议。靠倒文殊几个知。伸脚只在缩脚里。
　　瘦骨崚嶒。老怀虚旷。文殊不来。全无伎俩。唤作金粟应身。政是敲空取响。堪笑灵山一会人。个个望风先胆丧。
　　只个浑身没奈何。又持妙喜入娑婆。不知一默酬人外。截断群机更有么。
　　毗耶一默。不二门开。手提大千。毫端往来。

　　观音大士

　　闻熏闻修精进力。金刚三昧不思议。六根互用真圆通。善哉神力不共法。一法具足一切法。弥纶剎海不相碍。似月行空空印水。波波顿现非实相。於此明达洞无际。返观自性悉平等。惟物与我既不二。乃能普运慈悲心。一念智入无量劫。无量劫智入一念。前际不往后不来。现在如如亦无住。一身遍至十方界。万类交作而不劳。十方界复入一身。寂湛真常离喧杂。即乐即苦非苦乐。是谓如幻三摩提。我此父母所生口。含吐无量广长舌。流出一切言词海。发挥大士功德藏。大士功德无有边。我此言词亦无尽。从旦至暮月至岁。展转联属不断绝。一处既尔诸处同。见闻随喜互相摄。圆证无上妙莲华。安住金刚王宝觉。
　　吠琉璃椀。天甘露浆。无边热恼。一味清凉。证真圆通。得大自在。不动本际。普应殊方。峭壁巉岩。空中铁脊。蚪枝横出。劫外春光。发挥普门之妙境。显示如幻之金刚。杲日丽天无幽不烛。清风匝地厥德孔彰。海岸乾坤自孤绝。白华香杂紫檀香。
　　泛泛香水海。屹屹金鳌背。於心既无作。於法得自在。缾中甘露浆。眼底众生界。如幻三摩提。铁椎打不坏。精诚忽感通。梦寐见光怪。譬如磁石针。合处无违碍。又如大圆镜。形影自融会。我不离大士。大士不离我。伟哉功德山。面面长相对(感梦而画)。
　　大圆照中。满月慈容。六根互用。一性融通。香水海层层波浪。宝莲座匝匝祥风。摄五浊全归清泰。发众吼普迪群聋。是所谓如幻闻熏闻修金刚三昧。不动本际遍至十方而无来无去全始全终者也。
　　开圆通门。说无畏法。慈眼普视。慈心普摄。毫端十方。剎那万劫。是所谓被精进铠发坚固意。於生死暴流之中。为舟为楫。而不退不怯者也。
　　从闻思修。证观自在。开示不思议解脱法门。入一切众生喜见三昧。直行径前。妙转不退。六根互用而非正非偏。剎海同观而无向无背。
　　法门圆通。三昧如幻。一念了知。十方溥现。惟此大士。善巧方便。抟人天龙。置涅盘岸。坐断巍巍万仞崖。地右旋兮天左转。
　　髧彼两髦。屈斯五指。得真圆通。普施无畏。龙护法而不潜。鸟[衔-金+缶]华以频至。璚崖玉树宝光浮。碧海无云天在水。
　　三无漏学。大哉普门。耳根圆证。眼里同闻。竭群生之业海。布万德之慈云。五蕴本空犹用照。满身泥水若为分。
　　圆通入正观层崖落飞水。大千一毛端。三际小弹指。业海无边涯悲心岂得已。寂照两俱忘。念念从缘起。
　　金刚三昧。圆通法门。不以耳听。而以眼闻。入诸佛智。应众生根。岩前悬水三千丈。落落声光贯碧云。
　　六用圆通。一机独露。觌面相呈。了无回互。说甚三十二应入国土身。检点将来政是秤锤蘸醋。
　　此方真教体。清净在音闻。良哉观自在。发此妙耳门。峭壁悬崖同一舌。宝云香篆满乾坤。
　　万法圆通门。一月千江影。心精自遗闻。性相悉平等。峭壁悬崖露半身。巍巍坐断毗卢顶。
　　妙辩如飞流。定力若山岳。六用总圆通。诸尘洞昭廓。生佛由来体本同。白牯狸奴成正觉。
　　沤生沤灭。自起自倒瀑能说法。石解体道。大悲行相。寂而常照。照亦何有。白日杲杲。
　　海印发光。玉壶寥廓。月满沧州。风生碧落。普门示现。妙力无作。绝毫绝厘。如山如岳。
　　缟衣不重。莲舟素轻。耳中观色。眼里闻声。善财一去。无消息。觉海风休月自明。
　　廓圆通门。握菩提印。眼耳同观。智悲独运。银山铁壁露全机。业海无边空一瞬。
　　峭壁悬崖。春容月影。极万法源。彻千圣顶。小白华开大劫前。繁兴永处那伽定。
　　正观无我。垂手为谁。六根互用。一等慈悲。圆通法界空三际。剎剎尘尘普应时。
　　宝石玲珑。玉壶寥廓。一根返元。六用无作。童真相好月轮孤。海岸风清夜潮落。
　　根尘同元。动静无二。耳色眼声。见闻超诣。万仞崖前独露身。普门境界非天地。
　　孰动孰静。匪泉匪石。孰见孰闻。匪声匪色。童真稽首两忘言。六用。圆通自空寂。
　　一月在天。影含众水。大慈悲行。只这便是。拟议还同万仞崖。抬眸早已三千里。
　　愿海无边一叶莲。普门方便廓心天。耳根不借眼根力。此是圆通自在禅。
　　返闻闻后竟何为。回首尘劳未有时。独倚苍崖看飞瀑。春风不在绿杨枝。
　　众生界上相逢少。五欲波中独运迟。无我无人亦无佛。此心那许善财知。
　　金刚石上水天开。童子南询远远来。八万四千烦恼海。浪头高处是尘埃。
　　六根互用三昧海。一切众生喜见身。脉脉流泉绕苍石。黄金地上不栖尘。
　　坐而倚俯而视。从闻思修。入三摩地。绝壁春回薜荔椿。沧溟月辗珊瑚树。
　　篮里金鳞始褪潮。寻声回首入尘劳。自缘今日无行市。莫道奴奴索价高。
　　善应无方自在身。缟衣蓬鬓不栖尘。一般经纪难将就。只合和声送与人。
　　放下鱼篮便展经。白莲华带锦鳞腥。玉钩掣断红丝线。水漾金沙月满汀。
　　碧崖丹嶂。玉树瑶草。圆通法门。红日杲杲。
　　空华无蒂。愿海有船。按膝俯视。朝宗百川。
　　琅玕宝石。栴檀香风。大慈悲行。月影春容。
　　童真妙相。满月慈容。反闻自性。悬水生风。
　　六用休复。一真圆通。苍崖古木。劫外春风。
　　圆通法门。洞无边表。石裂崖崩。聊露一窍。
　　钗横鬓乱。口是心非。卖不着主。提取鱼归。
　　耳见眼闻。诸法无[得-彳]。大圆照中。金刚三昧。
　　六用无作。一机独露。师子嚬呻。象王回顾。

　　布袋和尚

　　倒拈金锡。稳靠布袋。低眉敛目。袒肩露背。成佛尚隔一生。且入瞌睡三昧。料想龙华会中。也无如此自在。
　　拄杖头边。有照有用。破布囊中。无罅无锋。抛却兜率陀天。爱向人间卖弄。稽首弥勒世尊。何得与么郑重。
　　指端光怪本相现。肚皮虽大眼已眩。放浪多游族姓家。一个布囊推不转。
　　挈挈波波走市廛。逢人伸手乞文钱。杖头日月明中去。囊里乾坤暗里旋。
　　楖栗短长。布囊轻重。宽着肚皮。一笑自奉。

　　布袋鱼篮同[巾*(穴/登)]

　　长汀水边。金沙滩上。一种风流。十分孟浪。破布袋有甚珍珠。无底篮好些鱼样。全肩担荷。狭路相逢。赤手提持。是行不放。如斯显异惑人。合吃手中拄杖。

　　寒拾二大士

　　混俗威仪。出尘标格。见个甚么。自笑自拍。明月清风三百篇。流落人间无处着。
　　展开经卷。横看竖看。脚瘦鞋宽。头髼眼眩。万行门中一法无。手面神机日千变。
　　两眼觑地。只手指天。应得好拍。走不上前。国清寺里斋钟响。孤负岩西瀑布泉。
　　一笑相看两弟兄。面皮尘土发鬅鬙。惊人有句无题目。说与森罗万象听。

　　阿罗汉(六)

　　内秘外现。陆飞空走。龙狞而降。虎猛不骤。猴果于前。鹿花其后。跏趺忽作象王回。喷嚏也成师子吼。深则厉浅则揭有许周章。老者负少者携。无他怪丑。明朝又赴娑竭斋。想得人间未曾有。山高尚可登。水深实难渡。下有不测渊。蹈着蛟龙怒。神通不用时。欣厌情尽露。岂无小歇场。未是安身处。前者勿作得度想。后者要君为榜样。石罅云根急转头。日轮正照高山上。
　　乘虚谁言落空。度水自赖湿脚。龙王宫殿虽深。罗汉应供不薄。天上人间知未知。夜叉头上擎双角。
　　攫雾拏云漫作狂。忽看平陆浪翻江。是何尊者从何至。弹指声中即受降。
　　一啸腥风生百谷。垂头妥尾向应真。傍观不用多惊讶。人若无心虎自驯。
　　三明六通。天上天下。一点水墨。千变万化。

　　朝阳对月

　　冻日含春。霜风劈箭。绵密工夫。竹针麻线。
　　半舒半卷。如痴若呆。一笑自领。月满瑶台。

　　四睡

　　闭眉合眼人如虎。伏爪藏牙虎似人。梦里乾坤无彼我。绿铺平野草成茵。
　　咄哉丰干。抱虎而睡。拾得寒山。正在梦里。可怜惺惺人。未能笑得你。

　　达磨大师(五)

　　下视竺乾。平欺震旦。直指单传。胡挥乱揎。掉三寸舌而电扫六宗。蹈一茎芦而风生两岸。劫外春光唤得回。五叶千葩何烂烂。倒拈铁锡。侧佩金环。屠龙有伎。画虎无班。不得宋云轻捉败。谁知只履竟西还。
　　目前起浪。脚下生风。西天可着。东土难容。羚羊挂角处。遍界绝行踪。
　　碧眼胡天下无。赤两脚。蹈茎芦。为爱洛阳春色好。长江不管浪头粗。
　　齿缺不关风。眉粗胆气雄。一言曾触讳。无面见江东。

　　栽松道者

　　放下长镵继祖灯。重来恰值岭南能。一丝倒引千钧重。说与儿孙几个听。
　　八十翁翁七岁心。一机括尽去来今。镢头边事知多少。不似头陀用力深。
　　破头山下荷鉏翁。笠底乾坤不世同。但得髯郎沾寸土。不愁无地着春风。

　　栽松粥薪图

　　落照苍黄路欲迷。担头薪重首频回。荷鉏有语君知否。我出头时汝用来。

　　李习之见药山和尚

　　云在青霄水在缾。客来无火强敲氷。无弦琴上无生曲。不是知音不易听。

　　白乐天见鸟窠和尚

　　夷险忘来树上身。无边风月自为邻。使君问法休惊讶。行得方为说得人。

　　李军容见沩山和尚

　　破壁萧条自上泥。不知背后客官来。看他转笏相成处。直得虚空笑满腮。

　　吕洞宾见黄龙禅师

　　幕阜山前陷虎机。且无雷厉与风飞。不徒剖破葫芦去。收得双双宝剑归。

　　三笑图

　　攒眉不作入社客。送别乃复过虎溪。一笑三人几绝倒。庐山高压楚天低。

　　德山和尚

　　未离西川。有些柄把。洎到南方。全无说话。白棒一挥。天上天下。佛被诃祖遭骂。神见神憎。鬼见鬼怕。不是岩头点破伊。争得三年便迁化。

　　船子和尚

　　一蓑一笠老生涯。独向江干理钓车。[拚-ㄙ+ㄊ]得满船空载月。直钩端不在鱼虾。

　　普化和尚

　　木铎震吼。蒲扇生风。打个筋斗。何处寻踪。

　　自初祖至先保宁。凡二十八世。日东寿藏主。各求一赞。归而图之。刻诸楞伽院

　　十万西来亦苦辛。逆鳞一批便翻身。九年面壁成何事。五叶华敷劫外春。
　　觅心无处即心安。大地山河紩一团。一曲胡笳吹不彻。和腔留与后人看。
　　皖公山下人中宝。玉叶联芳继断肱。接得沙弥年十四。白头能许再来僧。
　　六十余年胁不床。九天三诏自回翔。紫云锁断双峰顶。七岁人来付钵囊。
　　浊港江头梦未回。黄梅峰顶白莲开。传衣只作小儿戏。勾得新州獦獠来。
　　把定西乾屈眴衣。曹溪吞海百川归。群机普应三千界。万锻炉中片雪飞。
　　坐禅成佛钉根楔。作镜磨砖陷虎机。点得髑髅双眼活。车行更不打牛儿。
　　即心佛非心佛。清冷云中雷光拂。即此用离此用。疾雷破山海水涌。耳聋吐舌显宗风风。从虎兮云从龙。
　　头崭岩。耳卓朔。哭一落。笑一落。酌古准今。制礼作乐。奇特事。难描貌。独坐大雄峰。车轮生八角。
　　大雄山下插翼虎。文彩斑斑牙爪露。亲遭一口可怜生。说与傍人须照顾。咄咄咄。嘘嘘嘘。凌辱宗风个是渠。
　　这小厮儿。是白拈贼。不往河南。便往河北。纠合克符普化建立黄檗宗乘。热谩三圣瞎驴。覆灭老胡种族。令行吴越付儿孙。六六依然三十六。
　　紫罗帐里撒真珠。八角磨盘空里转。雷厉风飞法战场。棒了罚钱趂出院。
　　八华九裂无缝塔。壁立千仞赤肉团。饿虎投崖鬼争桶。盲枷瞎棒太无端。
　　大用现前。不拘小节。驾紩牛机。雷奔电掣。木鸡啼处。韵出青霄刍狗吠时。光吞皓月。是渠亲见作家来。哮吼一声魔胆裂。
　　白兆堂前收草贼。和赃捉败岂徒然。一言截断千江口。万仞峰头始得玄。
　　龙袖拂开。全体露现。象王行处。狐兔潜藏。酒肉僧不堪师法。亡父母特地为殃。皮肤脱尽。海印发光。筑底六人成大器。灼然门户冠诸方。
　　西河师子嚬呻句。佛与众生一口吞。紩额铜头元不会。黄河九曲出昆仑。
　　老杨岐无旨的。栽田博饭招人吃。抛金圈掷栗棘。和麸粜面成狼藉。三脚驴子弄蹄行。十影神驹追不及。
　　出茶陵门。入杨岐室。少减多添。多虚少实。情尽圆明一颗寒。得钱买个油糍吃。
　　辛辛辣辣。婆婆和和。接来机用录公手段。操蜀语唱。绵州巴歌。丹霄彩凤。古路紩蛇。惟其克肖。灭门破家。
　　本色川藞苴。用处不雷同。坏东山家法。灭临济正宗。棒头擒虎兕。喝下辩蛇龙。独立乾坤外。那知万马空。
　　烟菟肉醉呼不觉。腥风萧骚撼林壑。长安路上断人行。颔下金铃除不落。
　　出家行脚。总是正因。气吞佛祖。眼盖乾坤。妙喜径山禅师太白。叔侄相望。二甘露门。衲衣有托。佛日再暾。检点将来。成什么三家村里臭胡狲。
　　破沙盆正法眼。掀天纪截地维。青山九锁兮中峰巍巍。
　　开口不在舌。明眼人落井。秃帚搅沧溟。鱼龙俱乞命。把住杨岐黑黪衣。两耳聋来呼不应。
　　平生一味督黄牙。不解成家只破家。郎罢耳聋儿口吃。眼头何处辩金沙。
　　鄮峰崛起定纲宗。一旦追回万古风。猊血真堪化驴乳。此心能有几人同。
　　虚空为口万象为舌。寄妙辩於风霆。致方来于氷雪。横身异类中。何处寻途辙。转身蹴折大龙桥。千古凤台高嵽嵲。

　　庞居士

　　吸得西江彻底乾。说难说易太无端。大儿却倚长镵立。一曲希声不用弹。

　　灵运渊明

　　邂逅相逢处。论心不自欺。永嘉为郡后。彭泽赋归时。只许通人会。难教俗子知。有僧堪结社。无酒却攒眉。

　　黄山谷参晦堂和尚

　　老桂吹香。打失鼻孔。黔南道中。开眼作梦。从兹倒跨青石牛。贯华散作天女供。顾陆百巧画不得。六月黄河连底冻。

　　大慧禅师

　　湛堂室中。口锣舌沸。逮见勤巴。无出气处。熏风殿阁。白汗通流。生擒虎项。活捉蛇头。黑漆竹篦。掀翻海岳。白日青天。雷霆雪雹。前佛性命。后佛纪纲。本色草料。衡阳梅阳。

　　宏智禅师

　　丹霞克家。真歇畏友。显君臣相向之机具正偏不犯之手。平高就下。知清税之未贫。舍短从长。爱曹山之颠酒。是所谓隰州古佛笑谈而起。洞上宗风。顾盻而碎邪师窠臼者也。

　　臞庵超禅师

　　卧壑松枯。怀云石臞。双领山中再来古佛。隰州会里两脚书厨。白昼唤回空劫梦。元来鼻孔大头垂。

　　野庵璇禅师

　　播扬大教。埏埴后昆。扪空揣骨。斫水求痕。由大仰而大沩。声喧海岳。既入魔而入佛。道满乾坤。末后句若为论。午夜寒蟾出海门。

　　无准和尚

　　中峰再世。破庵嫡传。宗通眼活。鉴地辉天。真四川本色藞苴。结七世衲子生冤。万仞龙门饶峻险。不妨袖手看风烟。

　　先保宁和尚

　　无住为本。妙有为用。入佛入魔。百发百中。碎恶叉聚。树金刚幢。不离本际。普应殊方。一柱擎天。三关巨辟。东山瓦鼓歌。少林无孔笛(为天柱住无住赞)。
　　咄哉休居。若为描画。三尺竹篦。天上天下。便是补处慈尊也。须勘过了打。只个破沙盆。索起辽天价。秋林十万莫学渠。学渠和我遭人骂(为兜率挂秋林赞)。
　　灭却正法眼。平生恣拍盲。面南看北斗。当午打三更。此阙诏不起。西丘话大行。扶桑东畔看。万国日轮明(为日本感出玖石室赞)。
　　虹光贯地气冲天。肋下真堪筑痛拳。黑漆竹篦掀海岳。正宗灭向瞎驴边(为兴圣琦元璞赞)。

　　文庙御书大光明藏四字僧光获一明字求赞

　　日月合璧。光耀九天。毫端发挥。万象争妍。以明继明。明终无尽。何以致之。笃於自信。睿哲文明。过於日月。覆盆之下。罔不昭彻。元首明哉。股肱良哉。庶事康哉。夫岂日月之可方哉。

　　高峰幻住千岩三翁同[巾*(穴/登)]僧傅请赞

　　目视云霄。心空佛祖。不出死关。全是活路。狮岩吞却伏龙山。夜半日轮高卓午。

　　虚谷和尚真梅长老请赞

　　声震雷霆。气吞寰宇。合眼验人。点头自许。四藤条令不虚行。三转语总是活句。凌霄峰顶白浪滔天。师子窟中儿孙遍地。

　　昙芳和尚真紩佛灯自明请赞

　　堂堂师表凛凛风骨。道契梁王。衣传紩佛。振金刚王之宝杵。碎野狐精之窠窟。扫锺阜龙河之劫灰。幻玉殿琼楼之突兀。九天飞下御炉烟。八面清猋香弗弗。

　　寿昌别源和尚真。天童亢明请赞

　　粤若此庵。有功宗教。扫荡邪说。开辟正道。暮翁休居。异曲同调。屈信千古。俛仰一笑。别源秀出。分座玉峰。月犀雷象。风虎云龙。箫台巍巍。双溪浩浩。钵水投针。长庚横晓。妙性元明。离诸名相。我作赞词。扪空追响。

　　圣寿敬叟諲和尚真。景德云海请赞

　　神机绝伦。骏骨空群。大坐当轩。风行草偃。横挥短拂。电卷雷奔。发天泉见东平。为两浙之义虎。虚半座俟云海。犹灵树之云门。卖弄黑豆法。铿鍧破沙盆。是所谓峨峰庸叟之真子。径坞虚舟之嫡孙者也。

　　南楚和尚真。为延圣刚中赞

　　无面目汉。未描先像。黑漆竹篦。不可近傍。尽云打得刚中痛。不知被渠爬着痒。只好夺来拗作两截。且看老汉有甚伎俩。既然放过合如何。深炷栴檀为供养。挂角羚羊没处寻。岌岌龙门五峰上。

　　珩琅一关和尚真。小师云渺首座请赞

　　渺渺沧溟。汪汪襟度。即之煦日非春。激之雷霆不怒。架大屋养闲汉。开大口吞佛祖。知之者谓是本色白拈。不知者谓是再来杯渡。眉间长剑倚天寒。手面紩蛇横古路。

　　开福。月庵老衲。月林。无门。法灯。高山。凡七世。日东久藏主绘其像。请赞以归

　　春山青春雨晴。白云三片四片。黄鸟一声两声。卖弄东山家法。闹热开福门庭。咄。大悲不展手。通身是眼睛。
　　奚仲造车一百辐。拈却两头除却轴。只因错认定盘星。正音往往无人续。无人续。六六依然三十六。
　　控佛祖大机。廓人天正眼。鲇鱼上竹竿。巴蛇入芦管咄。物相本无何用断。
　　一门超出是乌回。喝下曾经海岳摧。竺国不传唐土信。熏风吹得桂华开。
　　白日青天。迅雷激电。万象耳聋。虚空眼眩。须弥[跳-兆+孛]跳舞三台。千古无门八字开。
　　正眼洞明。真风卓迈。亲见无门。话行天下。八十二载。胁不印床。三百余人。入大炉鞴。发毛爪齿动地放光。青紫缁黄。望尘再拜。是所谓日本国九十九岁法灯国师。火后摩尼珠紩锤打不坏。高山仰止。景行行止。大名之下不可久处。宾则全宾。主则全主。三千里外定誵讹。打破镜来相见去。

　　仙岩仲谋和尚真。敬藏主请赞

　　甘露室中打失鼻孔。凤皇台畔换得眼睛。坐断杜城。广扬大教。掀翻旷古。扑灭真灯。百草头边全正令。三姑潭上鼓雷霆。

　　自赞
　　大云志长老请赞

　　作者相逢。未言先契。譬如大云。普覆一切。卷而藏之。不过肤寸。散而六合。岂曰逾分。或为风霆。或为霖雨。万化蠢蠢。各得其所。虽有是作。其本无心。云兮云兮。唯吾与尔。能以此道。自任者也。

　　长芦毅长老请赞

　　会尘剎为保社。莫羁汝身。廓十虚为度门。靡惬汝意。时缘既稔乘兴而来。气象政嘉兴尽即去。德山之棒未折。临济之喝未匮。以此扶树达磨正宗。以此接引大乘根器。大似真州望长芦。何啻九十余里。吁。傲睨万物。徜徉一丘。芳联焰属。赤县神州。

　　庆善皓长老请赞

　　松源室中三转语。今古无人敢插觜。蓦然突出委羽山。一口吸尽西江水。没巴鼻有来由。揭翻大洋海。重整钓鳌钩。

　　世首座请赞

　　大虚为体。万象为用。日照月临。风行雷动。即此见灵岩。划波寻罅缝。离此见灵岩。唤锺将作瓮。不离不即两忘言。鹊巢飞出丹山凤。

　　杲藏主请赞

　　大象隐於无形。大音匿於希声。发挥混沌未分消息。[翟*支]瞎金刚顶门眼睛。把住则虚室生白。放行而百川沸腾。摵碎少林心地印。杲杲赤日悬青冥。

　　寿藏主请赞

　　平生肆口说禅。知他有甚凭据。华擘临济三玄。扫除洞山五位。寿侄摘撮编来。灊侄鼓合刊去。只好一坑埋却。免得递相钝置。那堪更把丹青。画出个般面觜。大元国土虽宽。何处着落得你。咄。挂向扶桑日本东。管取光明照天地。

　　度藏主请赞

　　终日说法。无法可说。毕世度生。无生可度。揭翻第二义门。别有向上一路。坐断孤峰正令行。云从龙也风从虎。

　　硕藏主请赞

　　硕大无朋。廓焉妙明。截群机而独运。混万化而忘形。谓其流出胸襟播扬大教。无乃爱忘其丑。声闻过情。谓其退藏於密粗安晚节。较之以身徇祸而辱其先者或有半月之程。二俱列下。美从肚里生。蓦过弱流三万里。海天日上夜潮平。

　　明岩康长老请赞

　　德山鼻孔。临济眼睛。云门抽顾。早不惺惺。孰谓寒拾流。殊途乃同辙咄。无物堪比伦。教我如何说。

　　梨洲兴长老请赞

　　口如木[木*突]。眼似鼓椎。悬羊卖狗。讨尽便宜。凌灭宗风更是谁。一双红杏换消梨。

　　明因道长老请赞

　　道非物外。物外非道。一语不投。鞭石雷吼。笠泽风清。狮峰月皎。坐断全吴正令行。何用将身藏北斗。

　　宝藏主请赞

　　中原一宝。若为酬价。堪笑同光。热谩兴化。天长地久。山高水深。本来无物。何处求心。提破沙盆。用黑荳法。土面灰头辊出时。四生九有和根拔。

　　了庵和尚语录卷第五
　　了庵和尚语录卷第六
　　偈颂

　　　　参学比丘　汝现　元宝　慧朗　等编

　　次无想仲谋韵送皎首座

　　灵山密付。少室单传。体用不二。事理昭然。拄杖头分开太华。笠子下盖覆三千。明来暗来指槐骂柳。东去西去回坤转乾。石火流星苦未急。银山铁壁何其坚。徐六之板忽放下。窦八之衫还破穿。休居脚跟不点地。孰谓抹过威音前。七年四往返。掘地寻青天。移舟既别水。举棹终逢源。将谁脊梁作砥柱。用尔鼻孔为司南。翻身天岸看日出。照耀万象分媸妍。

　　次仲谋法兄韵送肇侍者

　　世尊三昧。迦叶不知。破颜微笑。蠡测管窥。把断重关。郁郁黄华元非般若。放开线路。青青翠竹总是真如。棘林中露无边之荡荡。平地上峭万仞之巍巍。知所不到心焉可思。反常合道。提纲挈维。此是少林无孔笛。为君去也聊一吹。自东自西兮将长补短或南或北。也夷高就低。

　　送慧藏主

　　一字也无。说个什么。放两抛三。弄真象假。脱体分明举得全。草庵卸下瑠璃瓦。拈黑豆换鬼眼睛。拨虚空寻针缝罅。我面前无你。你面前无我。南北东西。八字打开。当明中有暗。当暗中有明。成住坏空。一时裂破。德山临济小儿嬉。靠倒西来胡达磨。

　　送彻上人

　　顶[宁*页]机打得彻。无言童子喃喃说。妙德空生总未知。憍梵钵提伸出舌。丁一卓二滴水氷生。放两抛三雷轰电掣。休不休歇不歇。雪峰辊球太孤绝。不是玄沙解斫牌。争得清风满寥泬。子从何方来。根器乃超越。妙悟继先宗。慎勿循途辙。况是亲承古凤台。为吾钉取虚空橛。

　　赠住首座

　　虚空为口万象舌。尘说剎说炽然说。到了依然一字无。衲僧眼里重添屑。珠回玉转分玄微。棒头喝下看提持。蓦然蹈着顶[宁*页]窍。天外一掷谁能知。有时收有时放。明暗双双真绝唱。手面分开万仞崖。目前冲起千寻浪。击石火闪电光。铜头铁额何能当。扫荡从前野狐窟。正好揭示金刚王。四句离百非绝。憍梵钵提嚼生铁。毒药醍醐一道行。地老天荒谁辩别。

　　雪峰具知客礼祖

　　具足凡夫法。空中翻石臼。具足圣人法。面南看北斗。三球辊出时一举四十九。秘魔手中叉。子湖门下狗。敌胜与惊群。还他师子吼。拈起簸箕别处舂。大淮南北江西东。八十四人阿碌碌。髑髅昼夜吟松风。

　　送百丈清藏主

　　独坐大雄峰。有什么奇特。转得一大藏。自然超语默。神通妙用手面施呈。换斗移星圣凡莫测。俊鹘捎空亦等闲。抬眸已过新罗国。

　　送懋藏主

　　三千剎海如来藏。语默商量总成谤。掇转须弥看指南。石裂崖崩难近傍。央庠座主还倔奇。手面一着谩杨岐。当时一席三五百。透得金尘端是谁。山僧有口无暇说。尔也前途好咨决。打落天边白凤雏。七尺乌藤冷如铁。

　　送祖侍者归温州

　　有一句到你。平地无风怒涛起。无一句到你。赤脚波斯入闹市。不如拈却有与无。大开两眼空全吴。铁牛之机是何物。雪华点破烹金炉。若不见。禾山老人解打鼓。声声合着道吾舞。森罗万象闹啾啾。彻底自分泥水路。江上风松间月。拔却多年钉根楔。永嘉亲见领南能。便是如今个时节。少林曲调新丰吟。千里万里谁知音。归去西山扫烟榻。试把玉线穿金针。

　　送霖侍者

　　金刚圈铁酸馅。多处添少处减。侍者参得禅。一斩一切斩。山河大地不见纤尘。草木丛林流光发艳。筑着磕着自痛自知。把住放行如影如响。释迦弥勒犹是他奴。文殊普贤讨甚伎俩。坐断乾坤辩正邪。伸手依然不知掌。咄。

　　送成侍者

　　男儿学道贵有成。举步便合超途程。妙高峰头赫日月。大洋海底轰雷震。拈来一只蓬蒿箭。任是沙场须百战。五位君臣列正偏。三玄戈甲随机变。有时纵。全杀全生谁得共。有时夺。十方剎海横该抹。君不见。文远全师未举时。曾与赵州争胜劣。

　　送明藏主之浙东

　　虚空解讲经。万象侧耳听。拨转上头关。拈却佛祖病。东去西去前三后三。南来北来头正尾正。倒一说对一说。鹘眼龙睛若为别。平高就下以机夺机。显实开权。用楔出楔。辩而讷巧而拙。逆顺纵横也奇绝。君不见。蟭螟睫上土圹人稀。石火光中。霜凝冻结。百越三吴正令行。谁道同途不同辙。

　　送雅藏主

　　道纯明日龙翔去。索我灯前写长句。满天风雨作中秋。直得千江水东注。我也岂曾参得禅。信口合着玄中玄。释迦老子不知有。大藏小藏安能诠。君不见。瞎驴灭却正法眼。究竟只成担板汉。堪笑东山解放收。方便依然没方便。如今此道如泥土。塞壑填沟何足数。七金山外访知音。夜半蟭螟吞却虎。

　　赠普光长老(书莲经募缘起佛殿韶国师道场)

　　国师不露顶[宁*页]句。流出曹源一滴水。沃日滔天没奈何。浸烂虚空知几几。通玄峰顶非人间。掣断金锁开重关。百尺竿头逞伎俩。二三四七同舒颜。芬陀利华时一现。殿阁峥嵘插霄汉。要种梧桐待凤栖。普光心印须高提。

　　送能藏主之金陵

　　亲从道场来。相见有何说。以能问不能。大巧固若拙。拨动毗卢藏中宝。万里神光射穹昊。古今多少弄精魂。出草有时还入草。金陵山川皆故国。高不可攀深叵测。秋风吹老桂华枝。脚下铁鞋生两翼。

　　送蒋山德藏主

　　道林来自江之东。天寒岁晚何匆匆。横拈倒用总自可。舌本滚滚生雷风。藏里摩尼时一掷。五色光芒射空碧。南海波斯鼻孔深舜若多神面门黑。我观佛祖初无他。乾城飞起阳焰波。僧繇不识镜容老。此意往往成蹉跎。门外惊猋卷黄叶。霜白长堤水天接。天关地轴总掀翻。汉不能收秦不摄。

　　送净慈泾藏主

　　鄮峰深处曾相见。一拶虚空成八片。虽然补缀得完全。未免三头并两面。君谈禅兮我谈道。议论胡为能恰好。西风老桂吹天香。大地山河明暠暠。君不见。茶陵蹈折溪上桥。跛驴奋迅腾云霄。至今万象露风骨。低者自低高者高。携李亭前重握手。拈得鼻孔失却口。笑把如来藏里珠。撒向时人不知有咄。

　　送度侍者

　　目前无阇梨。铁鞭击碎珊瑚枝。座间无老僧。焦尾径逐云雷飞。百千三昧入掌握。知音岂在锺子期。君不见。古皇先生拈华时。一笑豁开金面皮。承虚接响二千载。肩担背负争驱驰。禾山之鼓不易打。少林之笛谁敢吹。所以曹溪流。万古清涟漪。触着波涛忽澎湃。滔天沃日横鲸鲵。如今且喜风色定。湛湛寒光浸空影。一舸乘流解问津。太平不用将军令。

　　送初上人

　　混沌未分初。一句还成见。当机觌面提。日面与月面。灵利师僧不知有。昨夜三更白如昼。锦标夺得在何时。一机舂断悬河口。汝要参禅宜猛省。入得邪时归得正。鄮峰深锁翠云寒。会应坐断毗卢顶。

　　次绝照翁送小师藻侍者韵

　　万境纷纭不须遣。语默商量看平展。威音那畔即如今。日用现行谁不见。体本无生了无速。罗剎身心菩萨面。济北儿孙未必然。棒了罚钱须出院。

　　送如维那

　　如来禅祖师禅。拽脱鼻孔从头穿。智者当机猛提取。蹉过只在眉毛边。灵岩岂无兴化棒。不顾危亡堪近傍。道人亲见作家来。七纵七擒心愈壮。干木随身有如此。直下同生复同死。又携明月过双溪。一片寒云映秋水。

　　送宁藏主之上蓝

　　老胡平生多口业。且喜儿孙没交涉。没交涉处蓦翻身。直得一华开五叶。君不见马大师。即心即佛恢宏机。雄峰卷席奋雄略。惊群敌胜超玄微。当时拽得鼻孔脱。大似死中重得活。更言三日耳根聋。笑倒山云并海月。道人深入如来藏。袖里神锋难近傍。搂其窟穴窥其踪谓我此言诚的当。壮哉吸尽西江口。便是庞公岂知有。但教触处得逢渠。何用将身藏北斗。上蓝法席天下奇。锻凡镕圣真炉锤。入门相见定相问。向道近离鸳鸯湖。

　　送畏上人归省万寿华国

　　拈一机示一境。截断葛藤须猛省。三千里外定誵讹。东平打破沩山镜。不属玄不属妙。吞烁乾坤迥然照。海神失却夜明帘。长汀拍手呵呵笑。倒握金桴击金鼓。木人石人齐起舞。八臂那咤扑帝钟。家家门首长安路。好个佛堂须作礼。恶水泼人终不悔。门外霜风劈面来。百越修途宜自爱。

　　真藏主求悟庵说答之以偈

　　悟则不无安用说。说则不无须用悟。悟后还同未悟时。说不说兮何足顾。大道无门从此入。五色祥麟脱羁絷。击碎如来藏里珠。惊倒生公鬼神泣。庵外事曾不知。耽耽睡虎方藏威。解得金铃掉头去。碧天皓月扬秋辉。

　　送明侍者参竺元和尚

　　汝欲参禅须妙悟。汝欲弘宗观列祖。列祖皆从妙悟来。扶竖真宗亘千古。德山临济何似生。掀天扑地随纵横。白棒高挥日月落。喝声迅作雷霆轰。或全宾或全主。互换机先分彼此。万仞崖头撒手回。个是金毛师子子。我昔从师事参学。敲打虚空鸣剥剥。不惟万象笑相应。聚铁等闲曾铸错。此道年来恐难说。遇着通人试甄别。紫箨峰高豹雾深。好把乌藤轻折折。

　　送达侍者

　　路逢达道人。不将语默对。拈起铁蒺藜。虚空须粉碎。雷卷星飞猛提掇。十方剎海横该抹。全身放下看如何。解弄死蛇终是活。道人道人休问吾。问吾枉着闲工夫。不如卷衣归故庐。奴儿婢使谁家无。

　　送慧侍者

　　小艳诗新丰曲。断弦须是鸾胶续。育王此语最分明。何须更向东西卜。辊铁鼓掷金钟。鸟啼花笑春融融。干木随身拟何适。碧崖丹嶂金仙宫。我亦乘风欲东去。望云且种无根树。蔚然枝叶覆行踪。便是君来无觅处。

　　送机维那

　　机夺机楔出楔。正眼还从瞎驴灭。破关先下顶门椎。百匝千重须迸裂。兴化当年不知有。法战场中垂只手。克宾出院是寻常。直得虚空开笑口。祥麟掣断黄金锁。天上人间岂唯我。勘破诸方却再来。照乘明珠消一唾。

　　送闲藏主之金陵

　　绝学无为道人事。一抽三兮二添四。山前猛虎趂烟菟。草里毒蛇吞鳖鼻。顶门突出摩酰眼。是亦刬兮非亦刬。鹧鸪啼断百华春。锺山倒卓归云晚。龙藏琅函五千轴。头头尽是新丰曲。江流不尽楚天宽。正音毕竟何人续。

　　送明侍者归道场

　　一明一切明。一了一切了。豁开总持门。诸法不相到。高高峰头不露顶。千山万山春昼永。深深海底不湿脚。李公醉酒张公醒。我不孤负汝。汝不孤负我。放过南阳忠国师。把住嵩山破灶堕。噫吁嘻无人知。桃华落尽杨华飞。玉箫我欲吹瑶池。只恐凤皇飞下蹈折梧桐枝。

　　送华藏性维那

　　性觉妙明。本觉明妙。吸乾三万六千顷之波澜。揭开七十一二朵之烟岛。堪笑老临济。三度问佛法的的大意。三度被打六十乌藤添了几多无明烦恼。直饶高安滩上顿解知非便乃逆探龙颔倒捋虎须。据实商量。何似遇饭即餐。逢寒着袄。全放全收。自起自倒。出群标格。正合如斯。广大门风。凭谁继绍。金椎影里急回头。应怪山僧入荒草。

　　送[廿/(〡*臣)]侍者

　　诸法无实相。巧辩不能说。扫空知见云。焉用辟历舌。毗耶一默三千年。黄河之水流接天。曼殊大士摸不着。赞叹罔及徒拳拳。争如德山临济善用事。棒喝随机若风雨。此事如今几个知。分付阇梨自看取。

　　送云侍者归云门

　　香林旧入韶阳室。纸袄年深黑如漆。我今一字不曾谈。且免后人论得失。君不见若耶溪上云千堆。一点不着人间埃。变化峥嵘亦何有。白银宫阙黄金台。凉风西来吹尔急。擘破玄关求路入。浙江潮信正如山。渡水莫教双脚湿。

　　送大乘觉首座再参松月翁

　　识自本心。见自本性。明来暗来。头正尾正。大乘菩萨信无疑。小根魔子安能知。手面擎来百日月。毫端涌出千须弥。君不见。曹溪之流非止水。一滴不来波浪起。乳峰此语岂寻常。克配乃翁三尺觜。首座有长处。所以到这里。摩挲两眼对西风。白云卷尽天无滓。从容近前与我言再参。愿求长句为司南。忽然树头推下金粟香毿毿。抚掌一笑应相谙。

　　送仰山初侍者

　　最初机末后着。赵州石桥非略彴。拄杖头边正眼开。奥域灵区无锁钥。君不见仰山放出四门光。照天照地何煌煌。黄河澄清贯海碧。大华突兀摩穹苍。南斗西北斗东。空生岩畔华重重。小玉频呼虽有意。檀郎认得元无踪。绝思惟休拟议。忿怒那咤擎铁柱。坐断江西十八滩。密云弥布阴凉树。

　　送昂维那之江湘

　　开窗畏严寒。闭户碍观雪。跏趺万虑寂。一性自超越。道人蹈雪来扣门。铁石骨气氷霜魂。笑我蒙头纸衾重。软语解使生春温。明朝蹈雪江东去。天生有此济胜具。九江江上看庐山。还向山头看江水。鄱阳之湖天一角。洞庭秀色浮衡岳。白云飞尽日苍凉。几点沙沤镜中落。我生岂无江海兴。老矣无由事驰骋。冥心物表只神游。佳处点头唯自领。君不见。克宾不入这保社。彻底能扶老兴化。二十乌藤趂出山。饡饭吹香满天下。

　　送岐藏主

　　对一说倒一说。黄河无声海水竭。三千剎土坦然平。八万法门玄路绝。祖师意如来禅。取之左右逢其原。只今坐断千圣顶。何用显实重开权。或全收或全放。逆顺纵横难近傍。红炉焰上结氷华。万仞峰头翻雪浪。歌不彻笑不彻。海底虾蟇吞却月。愤怒那咤扑帝钟。金刚脑后添生铁。

　　送朋侍者归云门

　　朋用良友用益。益友良朋苦难得。上何高兮尔不扳。下何深兮尔不即。扳兮即兮高与深。上兮下兮古与今。一一从头遍探讨。却来听我无弦琴。无弦之琴有声律。河之洋洋山岌岌庞公马。公骨已朽。俗耳要听听不入。云门古来山水窟。雪骨氷相好人物。万壑千岩梦寐中。布袜青鞋漫驰突。春风浩荡吹晴波。为子一唱云门歌。明朝云门见亲旧。定应笑我成蹉跎。

　　琦上人求警策

　　汝欲参禅求警策。我正忘言味真乐。真乐无涯只自知。警策多方待君学。虚而灵兮寂而妙。万户千门俱一照。除却头陀解笑华。是谁蹈着通天窍。毡拍板无孔笛。白雪阳春明历历。百草头边听得真。下载清风有何极。

　　送聚书记

　　云居山头一句子。独龙冈头不相似。翻身蹈着凌霄峰。井底蓬尘亘天起。惊倒象龙千七百。等闲击碎蟠桃核。三乘教外论文章一字元来不着画。寂音懵懂潜子痴。炊无米饭充朝饥。身如椰子胆如斗。开口便欲吞须弥。我自龟藏老丘壑。何从扣门声剥啄。扬眉瞬目验来风。信是丹山多鸑鷟。黄河九曲应已清。岐阳阿阁随所鸣。钧天广乐政可听。两耳安用筝笛声。

　　送楚藏主自锺山回天台省亲

　　百丈野狐。我自不会。一句截流。千古无对。拈却髑髅前妄想。鸟啼花笑千峰上。把断乾坤个是谁。烈焰亘天飞白浪。鹫领祇园有何说。梵语唐言试甄别。老胡版齿欠关风。九载少林曾漏泄。争如金陵狂宝志。杖头剩有闲田地。对人劈破金面皮。不妨契得西来意。长林落叶西风急。一曲高歌拟何适。白发慈亲正倚门。莫道参方无所得。咄。

　　示志藏主

　　正法眼破沙盆。金乌拍翅扶桑暾。煎胶续弦岂细事。胸次可使吞乾坤。君不见曾郎脊梁硬如铁。鳌山雪深冻欲折。不是岩头尽力扶。争得光明满寥泬。又不见瞿昙弃却金轮位。半夜翱翔雪山去。六载精修万行林。一朝坐断菩提树。大丈夫儿合如此。局促轩笼不相似。五须弥顶击金钟。明月清风安可比。

　　送明侍者见松月翁

　　明暗双双底时节。山僧有口难分说。侍者亲自峨峰来。犹向松江问松月。月明正照江上松。白云散尽空噇空。一机不借万境灭。赤手自可收全功。济北宗风端若此。未必江西不相似。要须蹈杀天马驹。方可人前论宾主。江南两浙秋气深。大江滚滚山沉沉。一曲两曲无弦琴。天老地老谁知音。

　　送琦侍者

　　寿山初退院。侍者话行脚。筑着脚指头。清风动寥廓。天台雁荡春意深。百华竞秀春云阴。鉴湖一望八百里。贺老不作谁知音。云门六寺可图画。禹穴年深草应隘。老夫有脚不能行。孤负东州草鞋债。

　　送彻藏主

　　彻头彻尾有一句。一大藏教该不得。文殊肆辩正忘言。净名杜词夫岂默。君不见。乾闼婆王奏天乐。大地山河齐应诺。饮光善舞不善听。草中露出祥麟角。扶桑道人真杰伟。万里东来发玄閟。象王蹴蹈振雄风。师子嚬呻更无畏。我今既老当投闲。道人且复归家山。后夜沧溟浴红日。一笑悬知倚樯立。

　　送天童觉藏主

　　三世诸佛是何物。一大藏教是何语。直指单传显正宗。烂烂觉华生碓觜。自古上贤犹不识。中下之流岂堪测。[翟*支]瞎摩酰鬼眼睛。大地山河墨漆黑。黑中有白光熙熙。敲空作响开愚痴。空拳指上实性义。隐显出没超玄微。倒一说兮对一说。今古几人能辩别。纷纷堕在光影中。大似猕猴探水月。伟哉作者何方来。江村古寺相徘徊。提金刚椎碎窠臼。用黑豆法驱英才。撒开两手时一笑。照中之用用中照。北斗藏身岂偶然。南山下雨还同调。明朝话别归鲁松。铁船打就成匆匆。隔山相唤解相应。管取倒行摩竭令。

　　送慧禅人礼祖

　　打破髑髅。揭却脑盖。四七二三。泥团土块。青草堆中拨得着。鉴地辉天光烁烁。丈夫膝下有黄金。握节当胸何太错。错不错。善斟酌。嘉州大像蓦翻身。陕府铁牛颠折角。

　　次韵赠忻侍者

　　国师三唤。失钱遭罪。侍者三应。认贼为子。说什么牙如剑树口似血盆。检点将来。总是事不获已。等闲蓦过上头关。自然不在平地里。相唾饶你泼水。相骂饶你接觜。会则全放全收。不会则自倒自起。即色明心。附物显理。拨火求沤。敲空取髓。尽情拈出与君看。认着依然还不是。直须自解倒骑牛。我也谁能管得你。

　　送焕藏主

　　八吉祥。六殊胜。一大藏教。头正尾正。老胡舌端长复短。说尽偏圆并半满。拈来固好拭疮疣。放下岂能登彼岸。东山道个钵啰娘。和柈托出谁承当。好手从来自无歒。捉贼要须先捉赃。摩尼之珠光灿烂。永嘉收得良堪叹。撒向人前人不知。拾砾春池有何限。

　　送聪藏主谒晋卿学士为竺元和尚求塔铭

　　归源老人示真寂。草木丛林俱失色。眼睛不坏牙齿存。火后茎茅扫空碧。平生说法如春雷。震惊蛰户迷云开。高风亮节激浮懦。傲世绝俗遗纷埃。休居后师恰五岁。入灭先师十七载。丛林未甚叹寥落。尚赖东南有师在。师今既往如之何。山颓海竭江无波。衲子拊膺争恸哭。泪雨不断空成河。君不见。湛堂末后一段事。赫赫光明在僧史。晋卿只今无尽公。子也孰知非妙喜。须弥为笔天为碑。大书特书不一书。南泉迁化正不恶。东家作马西家驴。

　　送见书记归仰山

　　相见已了。烧香换茶。一语不发。彼此作家。无端提起五色笔。溅得虚空半边湿。撒出仰山圆相来。电激星驰海水立。尚喜老僧心眼正。铁轮旋顶气自定。坐看天外黑风收。但觉平湖净如镜。从容指似湖上山。剧谈抵掌开欢颜。拂袖还归集云去。一镞径破千重关。

　　送操侍者归道场

　　操则存。舍则亡。衲僧门下。不用商量。得念失念无非解脱。举足下足总是道场。拄杖头乾坤廓落。钵囊里日月交光。向去底舍父逃逝。却来底久客还乡。全超法报化。坐断威音王。平高就下。振领提纲。左顾右盻兮龙腾雾集。前遮后拥也虎啸风生。

　　次仲谋师兄韵赠焕上人

　　不道相似。只是不别。南北会同。上下交彻。一句忽当机。开口非干舌。佛海之龙。僧林之月。五领三湘。七闽两浙。骑声盖色也卖弄风流。簸土扬尘兮岂存芳烈。啮镞破关。斩钉截铁。从头捡点看如何。拽脱多年系驴橛。

　　送源侍者归江心

　　从源讨流。叶落知秋。漆桶不快。骑牛觅牛。泝流逢源。洗脚上船。溟鹏九万。辽鹤三千。老僧口角无凭据。试问通人是非是。是也山环九斗城。非兮江抱龙翔寺。振锡参方宜自决。负吾负汝俱休说。百炼刚为绕指柔。何似红炉一点雪。

　　送裕侍者省师

　　苋菜根头足生意。折脚铛儿提挈去。迢迢自不涉程途。绰绰谁知有余裕。有呼有应今古同。手面推倒须弥峰。尘毛剎海露迥迥。谈笑便可恢吾宗。师胜资强水传器。释尊不受然灯记。没踪迹处解相逢。万法岂能为伴侣。

　　送明书记

　　万仞崖头转身句。金毛师子自不类。一吸西江彻底枯。马师缩首庞公畏。忽然平地波涛翻。浸烂鼻孔何时乾。虚空失笑万象舞。栴檀叶底香曼曼。拈却洞山三顿棒。凛凛英风争近傍。北往南来总未知。萧洲水落沙痕涨。

　　送庆云东归积善

　　海上日出云之东。天南地北光曈昽。六龙夹飞黄道正。幽岩邃谷皆春风。少林一花开五叶。竺国支那没交涉。没交涉处忽融通。若圣若凡俱庆惬。一大藏教说不到。半座平分显圆照。太湖三万六千顷。月在波心谁不了。谁不了。栴檀林里栴檀绕。

　　次松月翁韵。送育王旭书记

　　运斤之手受斤质。二妙相遭眼双碧。铁鞭鞭起泐潭龙。骊珠迸散慈明室。辟历一声飞上天。三关大启天不言。捋虎须是分内事。岂惟济北能风颠。咳唾随风落珠玉。着渠政用天为屋。曹溪波浪拍天高。天瑞流芳恢正续。

　　赠万寿泽藏主

　　一代时教明什么。十个五双聋复哑。楞伽山里有真僧。不动舌头谈得也。最初一句不在东。扶桑晓日光曈昽。末后一句不在西。玉楼撞动黄昏钟。薝卜喷香刍草碧。万境枞然自虚寂。长鲸辗碎珊瑚林。白月清风太狼藉。

　　送浩首座东还

　　甘露室中亲得旨。扫荡休居三转语。大藏小藏俱不留。等闲坐断南泉位。驱耕夺食何雍容。东敲西击开盲聋。转步径超空劫外。到头不离寻常中。兴来唱起还乡曲。调入阳春许谁续。九天风正一帆悬。远水真成鸭头绿。

　　次仲谋法兄送徒弟彻藏主韵

　　三乘教外。付法传衣。大哉圣谟。谁其似之。方凿圆枘。皆曰可疑。游神绝域。妙证无师。电光匪急。石火还迟。粉身碎骨。分张髓皮。动弦别曲。伯牙子期。此戒定慧。彼贪瞋痴。迷其所悟。悟其所迷。万机休罢。一体无为。我以智眼。观汝设施。言虽逆耳。心不汝欺。扫除四句。并荡百非。悬崖撒手。乃到家时。饮水定渴。吃饭济饥。但了许事。焉问其余。稽首慈尊。三界大医。直说曲说。理如事如。我作是偈。黄门栽须。

　　送永知客

　　庭前栢树子。赵州无此语。筑着老清凉。蹉过觉铁觜。傍观一笑真可惊。太华劈裂黄河崩。弹指八万四千岁。日下不用张孤灯。毕竟同途不同辙。客到吃茶珍重歇。合浦明珠射斗牛。南山毒蛇鼻如鳖。

　　送榕藏主

　　榕叶满庭莺乱啼。一大藏教开金鎞。妙高峰头赫日月。三千剎海无尘泥。逆顺纵横总三昧。捏不成团椎不碎。善财七日谩追寻。文殊百劫何曾会。杨子江心夜潮落。枯杨槎牙枕龙角。定回金殿铁琅珰。目送孤鸿度寥廓。

　　送瑾侍者之庐山

　　庐山山南与山北。白莲香风日充塞。满空晴雪洒飞流。九江政作琉璃碧。道人胸次吞九江。骨气直与山低昂。蹈着远公行道处。朝钟暮鼓相舂撞。玉峡飞龙掣岩电。久视不知双眼眩。霜猿啼断最高峰。回首孤云海天远。

　　华亭陆子才书华严经三部。善住玉冈作偈美之。宝林别峰仲宽潘公辈十人咸和之。玉冈索予次韵

　　云间九峰如卓笔。画破虚空不成一。焕然文彩发天章。元是毗卢藏中出。毗卢之藏超断常。杲杲赤日飞清霜。妙高崭巀露迥迥。百城助揠何芒芒。心垢未除须用洗。不洗安能契真理。理绝情忘真亦非。白牯狸奴两同体。宗亦通兮说亦通。顶门之眼悬三瞳。重重无尽法界观。历历不昧空假中。酥酪醍醐最殊胜。宝林琪树尤璁珑。别峰相见是此日。握手一笑应相容。以禅为悦法为喜。陆潘岂亦沧洲子。善住堂前演贯华。舌本澜翻四河水。

　　送天平士瞻之仰山为其师佛智立碑

　　金鸡衔来一粒粟。石上迸出双双玉。江西从此阐宗风。捩转天关并地轴。全机独晦唯乃翁。羚羊挂角那留踪。涅盘后有大人相。光明烁破无边空。奎章学士千钧腕。笔端点出金刚眼。但将日月作穹碑。开凿人天有何限。夏复夏秋复秋。挂帆西上风飕飕。山悠悠水悠悠。春光尽在梅华洲。

　　送柔首座(字克中以沤华室自榜)

　　四句离百非绝。兜率宫中炽然说。八万尘劳一扫空。珊瑚树底悬明月。道人胸中有丘壑。道人胸中有天地。祖意明明百草头。全潮滚滚沤华里。七年契阔方再逢。碧眸贯日磨青铜。净扫松堂掩黄卷。洞庭烟浪摇晴空。赵州茶云门饼。觌面当机须痛领。转身拶倒石门关。不妨亲到琴台顶。

　　送义侍者之何山

　　字则不识。义即请问。一句截流。群机自偾。百草头上。荐得老僧。六十蒿枝再思一顿。祖祢不了殃及儿孙。似鹘捉鸠。方堪持论。妙峰耸峻天外青。小溪流水声泠泠。领取八万四千偈。归来举似吾与听。

　　送玄首座之台雁(妙庵)

　　道人金陵来。志气吞佛祖。烧香坐长夜。出入论今古。眉间挂剑全生杀。手面有机分与夺。翻着襕衫舞柘枝。电光石火横该抹。台山雁山何岧峣。挂帆东度钱塘潮。春风浩荡徧八极。石上正好裁瓢苗。

　　送资首座礼佛性塔还江心

　　欲识休居大人相。屎臭熏天难近傍。若谓华开腊月莲。正是龟毛长数丈。凤台峥嵘春复秋。三山倒卓长江流。瑠璃殿上无知识。湘南潭北何悠悠。四句百非俱一扫。中川月色连蓬岛。谢郎只在钓鱼船。黄尘自没长安道。

　　送升侍者游江西

　　日日日东升。日日日西落。君山一点洞庭秋。衡岳千峰倚寥廓。远公胸次吞九江。高揭太古窥洪厖。手挽飞流濯芒屩。幻视宠辱如枯桩。向来白莲池上华。金台隐现凌彤霞。浩歌一曲千载下。天风撩乱吹袈裟。

　　送灵隐康首座

　　法法向上有一句。特地思量无觅处。忽然突出口皮边。万象森罗眉卓竖。东行西行天地宽。左转右转珠走盘。金椎挥空日月落。宝剑出匣波涛翻。透网金鳞重跃浪。回途石马争相向。握手威音大劫前。明投暗合看敲唱。东山之曲下水船。妙自非妙玄非玄。拈来塞断衲僧口。破的绝胜那罗延。第一峰头如此去。八臂那咤留不住。勘破诸方却再来。别有清风动寰宇。

　　次韵送仰山珍藏主

　　不然不然。如是如是。道得分明。较三十里。金乌啄破瑠璃壳。舜若多神刚发恶。当阳拶倒铁围山。历劫昏衢顿昭廓。话尽山云并海月。抹过江湘与闽浙。竞夸赤骥解追风。谁信螳螂能拒辙。断常已破谈真空。二边不立那留中。将南作北西为东。热喝痛棒驱雷风。

　　次韵赠熙侍者

　　见得到。说得好。者个事。无少老。不明自己拟谩谁。才说为人先落草。收虎尾踞虎头。谩夸倒岳仍倾湫。提将来无有轻放过之理。撞着底是不共戴天之雠。忍辱衣慈悲室。到此总须勾一笔。平田浅草蓦翻身。佛手未伸驴脚出。正觉场须弥座。把断乾坤能几个。只应侍者解参禅。始信祖翁家活大。

　　送敬藏主归永嘉

　　一径直。二周遮。大藏小藏。水月空华。永嘉谩夸一宿觉。绕床振锡成聱牙。韶阳老师倒一说。觌面岂免扬尘沙。舍窄从宽。欺胡谩汉。将长较短。把髻投衙。尽情列下。别有生涯。掣动六鳌三岛转。直钩端不在鱼虾。

　　送梓藏主北上省师南山

　　北山来自凌霄峰。眼光烁烁寰宇空。掀翻华藏世界海。举措不堕言思中。电转星飞看布武。法战场中肝胆露。叱咤喑呜陷虎机。倒戈卸甲河沙数。西祖传来古铁钵。谁道年深少提掇。碎打零敲不足论。千里万里横该抹。阿师黄金台上客。鹤貌云样好标格。五位君臣列正偏。三玄体用超明白。我昔始挝涂毒鼓。曳杖来寻岩下路。奋翮长驱北海风。泽毛笑指南山雾。用舍行藏各有时。此意未许常人知。青山从教映白发。赤骥自合随龙飞。君不见南阳老。昔日对扬曾草草。大耳惊翻眼底华。紫璘丧却衣中宝。今兮古兮争几何。影草不露仙陀婆。子母蓦然同啐啄。金乌迸出瑠璃壳。

　　次松月翁韵送清上人

　　佛身无为不堕数。往复要须行大路。铁壁银山拶得开。四方八面无回互。没丝毫全体露。禅之龙律之虎。苦中之乐乐中苦。清禅清禅听我言。先天未是心之祖。

　　送现藏主

　　现成公案。不涉安排。一见便见早隔天涯。三世如来开眼作梦。一大藏教撒土抛沙。雪峰三登投子。九上洞山。洎乎鳌山店中。未免从头列下。兴化南方行脚。不曾拨着一个会佛法底。逗到大觉棒头。深明临济在黄檗吃棒意旨。政好掘地深埋。咄咄。如今是什么时节。初冬暴寒。长河冻结。可行则行。当歇便歇。此事何须待人说。

　　次仰山了堂韵赠齐藏主

　　一大藏教破故纸。未解为人先为己。眼底才明向上机。口头自没闲言语。东山酸馅苦无多。嚼破方知滋味美。贤也由来固可尊。愚也如何便轻鄙。鲁祖见人即面壁。俱胝见人唯竖指。随宜施设有多门。究竟还源无别旨。一毛端上忽翻身。百亿毛头总如是。盖天盖地更由谁。脱体承当都在汝。

　　送国清朗藏主归太平

　　大藏小藏。风高月朗。全提半提。雁荡天台。罗汉寺里一年度三个行者。真净老子甚处得者消息来。倒一说对一说。明眼衲僧如何辩别。即此用离此用。太平寰宇迥绝疑猜。如此如此。俊哉俊哉。堪笑当年马驹子。震威一喝声如雷。

　　送道藏主归蒋山

　　出得灵岩门。便入蒋山室。摵碎摩尼珠。乾坤黑如漆。宝公擘开十二面。僧繇阁起丹青笔。夜半放乌鸡。触着泥牛吼。正宗堂下草连天。三佛家风俱漏逗。咄。

　　次东山法兄韵送允藏主

　　三乘教外无能过。领略得去还仙陀。诸方岂乏断贯索。奈此六马追风何。见说虚名挂官府。点额曝腮多少苦。肯信深山穷谷中。别有高标继先祖。我家大兄东山翁。玄关一击千万重。入泥入水写妙偈。且可与子开青瞳。

　　前江心无言作偈。送畅藏主。来灵岩。无际仲谋和之。会余已谢事。因次韵以赠

　　法法本圆成。尘尘自参互。当知日用中。不离寂光土。鹭池鹫岭抛沙土。何曾说着到家句。三翁苦口力提持。密意明明元属汝。可怜王老师。不打者破鼓。休将理事论。迥出言思处。龙兮焉用攀。凤也何须附。海上横行尽自由。妙德空生俱欠悟。

　　送昶藏主

　　真性心地藏。日用无差忒。截断万机先。何处寻踪迹。透脱不过金圈金圈。吞吐得行栗棘栗棘。铁壁银山劈面来。个是真人好消息。

　　次韵赠仰山繁侍者

　　大仰抛来圆相。慈氏豁开搂阁。透出向上玄关。总是机先妙着。千年旧话重行。万里神光闪烁。鸟窠吹起布毛。毕竟如何领略。诸方大有明珠。只作豌豆粜却。

　　次松月法兄韵送杲上人

　　黑漆漆地明杲杲。丈六金身一茎草。神头鬼面谩施呈。圣解凡情须净扫。下自无底高无巅。毫端特地分天渊。破瓶不可作瓶事。如电久住芭蕉坚。万里秋光连海峤。霜清大野归鸿叫。朗诵寒山三百篇。何待拈花发微笑。我观古佛松月翁。老气往往吞长虹。不知禅源倒溟渤。俱觉笔阵驱雷风。普应群机了无怠。天瑞流芳转光采。扑碎骊龙颔下珠。一粟真堪眇沧海。

　　次韵送灵隐芳侍者

　　国师三唤。曹溪一宿。会则白云万里。不会寸钉入木。支那竺国两没相干。四七二三有甚付属。以一重兮去一重。湖光潋滟山空蒙。不以一重去一重。海棠带雨燕脂红。白发老僧梦初觉。屋角风响声丁东。德山之棒临济喝。金刚脑后添生铁。粪扫堆边辊出来。笑倒柴桑陶靖节。

　　送芾藏主归翠岩

　　道人天马驹。蹴蹈空寰宇。勘破主中宾。作得宾中主。信脚跃翻华藏海。日用头头自无[得-彳]。眉毛落尽又重生。翠岩可怪还堪爱。怪也怪不尽。爱也爱不彻。三千里外谩多情。觌面相看政无说。无说多情谁与知。烂烂黄菊开东篱。瓦盆炊黍秋日微。清霜满地黄叶飞。

　　送效藏主之国清

　　少林之曲琴无弦。一鸣一息三千个。诸方欲和和不全。翻腔转调徒喧阗。东山后来下水船。逸韵绝出玄中玄。节拍于今落谁边。知音未遇还堪怜。和风吹衣阳艳天。浩兴突兀三台连。石桥飞雪喷长川。丰干一笑寒拾颠。

　　送理藏主

　　以字既不成。八字亦不是。截断心意识。显示真如理。凤台主山头倒卓。六月炎天洒霜雹。眼里无筋不易窥。脚跟有路通寥廓。水就湿兮火就燥。拟究宗风须拨草。百尺竿头舞柘枝。二三四七俱惊倒。

　　次紫择了堂法兄示智上人韵

　　上既无传。下亦无授。截断众流。涓滴不留。杓卜听虚。承讹接谬。孰有智人。为物所诱。合眼作夜。开眼为昼。病入膏肓。神医莫救。绝后再苏。如钟待扣。泉何盗而不饮。饵何骄而不齅。物何以而谋新。人何以而求旧。尔其索玄珠於罔象。慎毋役聪明于契诟。庶几契心祖于先天。政不必论遥遥之华胄。

　　和仲谋兄韵送埙侍者

　　参底未是禅。学底未是道。真参与实悟。无好无不好。东山老祖翁。求人曾入草。日午金鸡啼。非晚亦非早。握手报长廊。殊堪慰清抱。高风三百年。抚掌赠一笑。随声逐色汉。何处寻头脑。道流弓冶子。箕裘应自绍。平生白雪歌。毋劳语山獠。

　　送隐侍者

　　向上一着。不涉言诠。会即便会。拟即招愆。若是本分人。愁甚本分事。当知佛与祖。尽从者里去。拈须弥山。秤作二两。东山老汉。可杀生狞。用黑豆法。换人眼睛。松源聩翁更不睹是。一丝一糁去不尽。动即遭他神鬼领。说妙谈玄太可怜。马后驴前恣驰骋。快须剪断五色索。腾身坐断千圣顶。阿呵呵。会也么。古今天地。古今山河。昼明夜暗。日暖风和。一曲高歌归去好。擘开千嶂入烟萝。

　　送净慈明藏主

　　宗门有体复有用。后以智拔先定动。棒头五岳落峥嵘。喝下千江乾汹涌。即今拈却棒与喝。全与何妨亦全夺。戴角擎头与么来。几个死中能得活。维杨道友真倔奇。一大藏教难羁縻。揭开宗镜照尘剎。炯炯璧月扬清辉。昨宵为我留一宿。话到无言心自足。拨转船头归去来。断弦谁把鸾胶续。

　　送广藏主

　　佛法遍在一切处。何曾觅得芥子许。一芥子许不可得。遍一切处俱昭着。天之高地。之广。日月星辰明朗朗。狸奴白牯念摩诃。妙德空生刚卤莽。有照有用。有罚有赏。七棒对十三。几人知痛痒。他日孤峰正令行。会须揭此毗卢藏。

　　送远藏主归省白鹤雪心

　　道无方。行者未易窥其疆。脚跟不动忽蹈着。谁谓近在眉睫旁。虽近而远远而近。至无所至那容量。春已过日正长。入夏更觉南风凉。八纮云收宿雨霁。一目万里天苍苍。道人昨日离钱唐。今秋又云归故乡。阿师禅心莹如雪。真与松月争明光。往来不往来。是藏不是藏。除却南泉王老师。一曲清歌有谁唱。

　　赠模藏主

　　打破镜来相见了。一轮杲日当空耀。三世如来不出头。五千余卷何从讨。不权不实非偏圆。教外所以称单传。少林直指早成曲。瞎驴灭却方超然。道流顶门三眼正。草偃风行看号令。堪悲堪笑老瞿昙。昨日定兮今不定。

　　送皓藏主

　　我师休居。不师其道。不师其德。不师其当默即语当语即默。不师其生擒周金刚。活捉白拈贼。惟无所师而师之。毕竟何如。岂不见。白云老祖曾有言。一文大光钱。买得个油糍。吃向肚里了。当下便不饥。又谁管你南天台北五台。清凉山中万菩萨。引得长汀老子拍手笑咍咍。咄。

　　送庆侍者之净慈

　　大千总是如来藏。宗镜高悬空万象。赤梢一跃透龙门。平湖涨起千寻浪。老僧急卷袈裟角。看汝青天飞雪雹。朝生便是凤皇儿。笑倒松头千岁鹤。

　　次韵送僧归蜀

　　行甚驴脚马蹄。惹起千疑万疑。要识本来面目。好看秋月扬辉。多少黠儿落节。重来眼上安眉。着衣方堪御冷。画饼岂可充饥。拶破剑门关子。回头日在松西。

　　次育王雪窗韵赠印书记

　　一句子。龙无龙。总拈却。称长雄。灼然不堕言思中。单非只两非二。老胡打失当门齿。妙弹无弦谁赏音。还我东山左边底。最卓荦端寻常。毫毛岂足论短长。拶着三关应手破。海印湛湛涵秋光。跨三贤超十哲。顶门别有通天穴。满肚文章一字无。贼面似人人似贼。

　　送净慈拱藏主再参前蒋山正宗

　　经头一字无人识。作者相逢拱而默。悬河四辩一时乾。八万法门空寂寂。湖天雨足凉气浮。翠波荡漾风飕飂。语默商量不到处。柳岸数声黄栗留。剔起眉毛眼如月。老我何须更饶舌。东归会见锺山翁。自有生机为君说。

　　次韵送洽侍者

　　接响承虚真浪受。大丈夫儿还肯否。便请从头放下休。不然且向东西走。今年已过还明年。祖意的的教谁传。三唤三呼绝消息。未必落在空王前。南堂老比丘。有口不说禅。饶你领得去。且不涉语言。咄。如斯举唱涴心田。须信壶中别有天。

　　赠操栢庭

　　赵州说禅真逸格。人问西来指庭栢。坐令门户生清风。岂唯体用超明白。突出杨岐尤杰特。栗棘金圈乱抱掷。弄蹄驴子快腾骧。蹈碎乾坤了无迹。两翁不作知几年。灵山一会还依然。剔起头陀笑华眼。攒峰峭壁开青莲。春满江南又三月。柳絮漫天作飞雪。为君倾尽此时心。昔也不来今不别。

　　送杲藏主

　　百丈再参遭热喝。黄檗闻之惊吐舌。正宗灭向瞎驴边。衲僧有口难分说。慈明易服归汾阳。风餐水宿何皇皇。孤标拔俗三百载。高义乃复摩穹苍。不顾危亡何太错。虎头截得苍龙角。蹈着鸳湖彻底乾。万里秋空飞一鹗。

　　韵硕藏主

　　一大藏中无法说。道人慎勿生枝节。少林直指早成纡。我也安能更饶舌。千葩万卉方争春。出头天外今何人。壁立万仞转身句。一蹴大地无纤尘。竖抹横该君自看。寂兮寥兮光烂烂。百炼金为绕指柔。直须再入红炉锻。

　　送慧藏主归上江。兼来能仁清懒圆通约之归宗玉屿

　　以戒为身。以慧为命。演出演入。无少无剩。开口便吞三世佛。嚼碎虚空吐出骨。虎颔编须未作家。兔头戴角方奇倔。我有一句在汝边。白云堂下波粘天。圆通不开生药铺。头陀石被莓苔缠。

　　送锡藏主自大仰东还宁亲

　　辞亲依师年尚少。辞师宁亲岂容老。父母师僧两不违。孝顺端称古皇道。白云孤飞海天碧。岸柳江梅得春早。我亦有亲当一归。斑衣儿啼笑绝倒。出家终无在俗理。欢笑几何还懊恼。悲欢本自无根蒂。情爱牵缠苦怀抱。要须揭起大圆镜。爱垢情尘俱一扫。只今非往昔非来。觉慧发光明杲杲。以此报师师谓然。以此报亲亲谓好。万机休罢到家乡。一体无分是僧宝。

　　先保宁和尚送宣维那偈。弘藏主求和

　　昨夜虚空都扑落。天明火中寻得雹。威音那畔访知音。曹溪撞着一宿觉。大都说话不倒边。折筯搅动苍龙渊。击碎骊珠亦闲事。坐看平地波黏天。亘古亘今唯有此。欲观前人先所使。抬眸何处讨三贤。举步等闲超十地。此宗此宗须自得。自得不借他人力。同锅吃饭共床眠。肝胆到头成异域。休居唱出南堂酬。毗卢藏里堪遨游。万法不能为伴侣。孤月自解随三舟。

　　送雪窦良藏主

　　妙高台上云。锦镜池中月。清影落人间。孤光满寥泬。四十九年说不到。老猿啼断中岩晓。草中逸出睡烟菟。惊起二灵行鸟道。

　　送万寿真藏主游台雁

　　台山雁山高且寒。五月六月飞氷湍。山形杖子既在握。探赜自可资游观。危峰争为宝幢立。线路或作羊肠蟠。不知应真说何法。但见花雨飞漫漫。何如拨转毗卢藏。一道神光吞万象。掀翻海岳更无伦。隔靴岂用拳抓痒。

　　行可出先保宁赠偈求和

　　树提婆宗。结衲僧舌。龟背刮毛。针头削铁。触着人我无明。讨甚法喜禅悦。三冬枯木满林华。九夏炎天连地雪。作家还我老玄沙。解道灵云曾未彻。磊磊落落处大段周遮。忉忉怛怛时不消一掣。万机休罢而千圣不携兮。内空外空内外空。逼蛇化龙而克期取证兮。一月二月三四月。

　　送法喜灭宗

　　威音已前无授受。释迦枉落然灯后。鹫岭拈华谩泄机。少林得髓争呈丑。黄梅夜半筑底错。老卢把住元非恶。可怜驰逐天下人。接响承虚都不觉。道人且喜相忘久。来去不妨空两手。迈古超今岂等闲。夺食驱耕咬猪狗。君不见。当年临济辞黄檗。禅板拈来与烧却。正宗灭向瞎驴边。草里铁蛇头戴角。

　　次韵赠思侍者

　　渡水穿云访师友。朝谈天台暮贤首。己躬下事合如何。拶着人人少知有。未善参详听我言。只者如今谁动口。彼此僧中大丈夫。何用随人脚跟走。东山顶上阔着步。玉几峰前展双手。拨开万象见全身。截断群机示真吼。小根那敢妄抟量。佛祖始堪论授受。金鸭香销锦绣帷。地户天门俱脱臼。

　　赠南宗

　　南宗密印传来久。十圣三贤不知有。拽转虚空背面看。锦缝重重贯牛斗。棒头曷下明真机。德山临济还堪悲。脱窠裂臼领得去。风飞雷厉方相宜。我是乾坤无事客。验尽铜头并铁额。朅来抛向大湖中。一枕高眠真上策。

　　用本觉楚石韵赠怡云屋

　　杨岐石窗好尊宿。襟度潭潭如厦屋。举措弥增佛祖光。行藏广布人天福。赞成宏智匡慈明。等是鹫峰亲付嘱。断弦妙在鸾胶续。与吾一鼓云门曲。高山流水少知音。白雪阳春和何速。楚翁平生五凤楼。无媿大悲千手目。我去灵岩三载回。喜见雕甍起平陆。柱石端为不世资。栋梁岂是寻常木。主伴能操不二心。今古还同一机轴。如风从虎云从龙。似地擎山石含玉。大匠固知无弃材。善贾何曾有停蓄。撮将大千为粒粟。体亦足兮用亦足。用亦足。罗湖不生谁可录。

　　赠无为道者

　　归峰道者称无为。傲睨物表超希夷。有时分身徧尘剎。直与佛祖争驱驰。佛祖何先我何后。为而不为终杰斗。夜升兜率昼阎浮。问着时人罕知有。多少疑眸觑破壁。兀兀堆堆守空寂。到头不会转身句。如此修行有何益。要识无为听吾说。孤蟾冷浸千江月。波波顿现是寻常。处处相逢元不别。我心与月同虚闲。照天照地相循环。光境俱忘照自寂。一声鹤唳来云间。

　　次石佛元庵韵送聚维那之龙河

　　新昌石佛闻名久。无边剎海毫端有。九霄云外现全身。万仞峰头垂只手。众生颠倒难教化。往往东行却西走。佛也由来不奈何。我又如何开得口。道人袖里黄金椎。自堪殒碎魔军首。妙用灵机苟现前。不妨触处为真吼。君不见。龙潭老人吹灭灯。光射七星并八斗。子也亲承石佛来。不知石佛曾言否。更从言外访知音。眼中何处存妍丑。黑暗女与功德天。有智主人俱不受。南堂与么老婆禅。未必七分能构九。

　　送舆藏主归省保福一庵法兄

　　即心即佛与么住。狸奴倒上菩提树。非心非佛与么去。生铁秤锤被虫蛀。松华为食莲为衣。悬崖峭壁何巍巍。把定牢关欠活脱。放开线路终相宜。藏主近前出只手。捡动金毛师子吼。若问灵岩事若何。黑黑明明三八九。

　　和仲谋韵赠舟维那

　　嘘一嘘吹一吹。脚跟不点地。鼻孔大头垂。全身入草处。打失两茎眉。声前非声。布漫天之铁网。色后非色。扬徧界之风漪。或喑呜而叱咤。或顾盻以踟蹰。高来卷舒方外。俊处颕脱囊锥。沙场百战气浩浩。太华一掷空巍巍。作家相见有纵夺。千圣向上无钳锤。觉天之日忽已堕。鲁阳之戈谁与挥。马祖堂前再参句。妙峰孤顶清霜飞。一喝果然聋两耳。大唐国内无禅师。

　　送珍上人回乡

　　从门入者。不是家珍。百草头上。觅得全身。拈一放一有甚好。出此没彼徒因循。衲僧拄杖六七尺。敲风打雨惊天人。手面灵机绝思算。顶门正眼无踈亲。出生父母只者是。凌灭佛祖超常伦。蹈着石桥成两截。一声喝散千峰云。

　　次仙岩仲谋韵赠尧上人

　　究己明宗自为策。何用迢迢远相索。未离欧阜早差池。蹈破吴云转悬隔。君不见。月兮不待风而凉。又不见。日兮不待火而赫。要知生佛两同源。合信曹溪无正脉。穷玄微善探赜。乌本非玄鹄非白。无明烦恼是真如。虎穴魔宫总安宅。英俊流终逸格。九万扶摇方展翮。尘沙劫海剎那间。百亿乾坤一毛窄。敲东击西。唤叔作伯。阿剌剌。透网金鳞遭点额。

　　雪庵瑾和尚偈禅者求和

　　眼中之句句中眼。眨上眉毛还不见。有时提起金刚王。有时独弄无文印。神仙秘诀谁堪传。劫外日月壶中天。太白山头焰炉雪。鳖鼻径把长蛇吞。

　　送蒋山渊维那归蜀

　　道人曾见三佛来。桶篐脱处心眼开。回首成都一万里。峡流春涨争喧豗。君不见。德山老汉初出蜀。未战全锋先锉衄。那堪夜参吹灭灯。从兹不唱还乡曲。拈得拄杖狞如龙。诃佛骂祖鞭雷风。如今丛林无此翁。作偈且送渊性空。

　　送敏侍者

　　讷於言。敏於行。参方且要求宗匠。即今海内谁可师。之子行行好寻访。汝不见。嘉禾古有云门翁。手面一着驱雷风。顾鉴机先重遭扑。电光石火从匆匆。东山颠佛果瞎。特地分身徧尘剎。金鸡拍翅一声啼。便解人前施孟八。

　　示中上人

　　我此法门中。大本在见性。一见一切见。如临大圆镜。秾纤既可鉴。本末自澄莹。迷时圣是凡。悟后凡为圣。迷悟两超越。圣凡同响影。廓然洞无疑。参学事已竟。

　　次韵赠善上人阅经

　　一大藏教。五千余卷。剎剎全彰。尘尘顿现。耐重扑倒金刚神。释尊不坐空王殿。高来低应。谷响泉声。暗合明投。神彩鬼面。尔既担枷过状。我则据款结案。机先领旨。讨甚仙陀。格外明宗。早不着便。除是本色流。一见即便见。咄咄咄。还知么。直须斩钉截铁。輙莫缀齿粘牙。不涉安排。群机普应。现成受用。毫发无差。两手擎来。耳朵中堪容四大海。寸丝不挂。眼睛里可着恒河沙。揭开摩竭。靠倒毗耶。天上人间有此没量大汉。骑声盖色实谓妙不可加。会则目前包裹。不会别立生涯。热即取凉寒向火。饥来吃饭困来茶。

　　次韵示僧道舍人

　　我此一宗。不立文字。四七二三。如水传器。欲得亲切。去却药忌。匪学而能。匪行而至。俱胝一指。大士千臂。知是妄觉。不知无记。决要完全。直须打碎。是头顶天。是脚蹈地。父子主恩。君臣主义。辨色分香。有眼有鼻。可进则进。可退则退。能使於物。不为物使。凡圣两忘。自他兼利。咨尔僧道。固尔初志。念兹在兹。圆成觉智。尔本无求。我亦无示。廓然现前。非言非意。宜善护持。毋自轻易。

　　送曙藏主

　　道人信宿来禾城。三反无觅南堂处。乃知善财参德云。七日之间亦如是。德云不离妙峰顶。山僧岂出南堂里。中途百念忽顿息。白鸟苍烟尽知己。握手一笑载以归。寻得匡床倒身睡。明朝欲唱还乡曲。睡起先求赠行句。我观汝昔元不来。今也何为却言去。不来不去两俱捐。故国清风半帆耳。山僧为人无实法。汝也临机好看取。更说甚么雪峰老汉九上洞山三登投子。捡点将来。政是黑山下鬼窟里活计。直饶鳌山店上尽底掀翻。何异郑州出曹门。远之远矣。咄咄咄。住住住。归向扶桑更那边。别有光明盖天地。

　　赠径山经侍者

　　百尺竿头进一步。一步超越河沙数。平田浅草蓦翻身。几个解分泥水路。荒郊雨后泥水多。在江满江河满河。老农晨兴锡苗草。作劳群起高声歌。赫日炎炎烧碧汉。喜有风生杨柳岸。道人不惮泥水深。矻矻通身流白汗。入门一见忘主宾。道义笃切情弥亲。话尽山头十年事。如梦如幻如浮云。坐到水乾泥亦去。雪车往往罗氷柱。金鸭香销意自闲。别有嘉声继先祖。

　　赠净慈戬藏主

　　一大藏教永明旨。山色湖光照窗几。永明宗旨一大藏。梵语唐言提不起。碧海红尘贴日飞。牛胎生得香象儿。蹈碎乾坤无朕迹。大悲千眼焉能窥。天台道流何卓荦。未言先领俱昭廓。丹山鸾凤九苞文。祥麟只有一只角。

　　示灵隐景岩藏主

　　是大法藏。不涉名言。衲僧日用。诸佛本源。岂唯智者。亲见灵山一会。俨然未散。即今老僧与汝同处普光明殿。揖舍那尊。把断要津。不通凡圣。扫除露布。迥脱根尘。咄。珍重横肩铁拄杖。莫教筑碎破沙盆。

　　送来维那参松月翁

　　真净界中无一法。毕竟度河须用筏。幡竿尖上蓦翻身。谁管石头行路滑。浩然一月千江心。松风正奏无弦琴。八纮云静夜气肃。老庞不作谁知音。子欲参玄宜拨草。桶底脱时方是了。袖里金锤影动摇。家家门首长安道。

　　送寿藏主东归

　　扶桑道人来自东。一举九万乘天风。探珠不入沙竭宫。十年蹈徧中华中。中华之中何所遇。白日西飞水东注。始看杨花作雪飞。还惊白雪如飞絮。大华磔裂黄河乾。己躬下事何颟顸。掀翻大藏五千卷。一句未始曾开端。蓦然来见南堂老。万种千般俱一扫。旷劫无明当下消。先师公案登时了。明窗之下下一榻。百尺竿头恣腾蹈。外道天魔总倒戈。龙泉太阿初出匣。明朝归去楞伽巅。顺风依旧三日船。亲朋有问本参事。向道晨朝热水洗面。脱下脱袜打眠。毕竟如何。咄。神仙秘诀。父子不传。

　　洞庭谣送本藏主

　　东洞庭西洞庭。七十二点浮螺青。凉风吹衣日色薄。白浪远接天冥冥。卢公高卧岁月老。今古有谁同此道。涵空阁上豁双眸。长啸一声欣绝倒。挂角羚羊本无迹。之子何须苦寻觅。翠云不动石屏闲。岸蓼汀花弄秋色。壮游岂是耽奇胜。仰止先宗作龟镜。隔江相唤解知归。堪与虚空安把柄。

　　台雁谣送景侍者

　　台山青雁山青。千朵万朵矗矗攒高冥。横空石梁斗雪瀑。飞流溅沫。往往散作银河星。潜奇毓秀状不尽。坐杀五百一十六个声闻僧。嗟予生缘在其下。两脚未暇跻崚嶒。上人从何来。便欲舒幽情。攀萝陟磴到绝顶。俯视万象无逃形。愿言学道亦如此。探赜理窟开玄扃。吸乾佛海。掀翻祖庭。使夫寒拾抚掌。讵那服膺。庶几悬天心之宝月。朗劫外之真灯。苟不然者。又何必陋燕雀夸云鹏。而与世俗同爱憎。

　　庐山谣送迪首座

　　庐山横截九江口。五老峥嵘欲哮吼。晓风吹断香炉烟。玉龙喷雪飞晴昼。远公向来栽白莲。社中人物何超然。山灵勒回俗士驾。胜地尽嘱西方仙。陶令攒眉真自咈。夜郎有意嗟乾没。还丹浪说透瓶香。到头莫换凡夫骨。我生元是山中僧。别来转眼三千龄。此日因君话畴昔。陡觉秀色盘空青。盘空青可揽结。清净之身广长舌。一笑掀翻九迭屏。摩诃衍法非言说。

　　杯渡尊者祥云庵偈珩琅渺首座求和

　　十行十住十回向。杯渡老人常实相。阿惟越致等妙觉。寿命光明无有量。佛佛境界体性同。随说而行自非强。双溪铁牛吃一椎。等闲吞却嘉州象。百千如来咸助喜。频伽盛空满相饷。登高望远意自殊。祥云翠结琼林上。

　　珩琅一关法兄用前韵见招因答之

　　三千里外遥相向。弟兄孰谓无心相。毛端涌现宝王剎。胸次政余吞海量。工夫已到应从容。道力未全安可强。昔年杯渡今再来。截流顾盻真香象。瓷罂满贮黑石蜜。妙语缄题远分饷。暮年只合赴嘉招。剧谈抵掌云巢上。

　　芦圌室歌(并序)

　　杯渡尊者。应迹宋朝。神异非一。常荷芦圌而行。至广陵。赴李氏斋。置圌中庭云。四天王福尔家。李欲移圌。数人莫能举。有竖子窥圌中。四小儿长数寸。斋讫提之而去。又赴兖牧刘与伯招。伯令举圌来视。数十人亦不胜。伯即之。惟破衲木杯耳。宣慈济西竺兰若。尊者所居也。住山熙庵春公。欲创丈室。榜以芦圌。不遂而终。嘱其徒智明谊上人为之。逾年而成。厥孙渺师。求余题复和尊者祥云庵偈韵。并叙其大略。使刻之云。
　　挈个芦圌来复往。大似全无大人相。看渠坐断珩琅峰。脱尽凡情超圣量。四王虎踞圌之中。感应道交何木强。掀翻海岳验行踪。蹈碎乾坤无影象。下载清风木作杯。上方钵饭人争饷。智明作室吾作歌。大书芦圌榜其上。

　　妙乘舟歌(并序)

　　妙乘舟。前御史苍山之泛宅也。治书廉公亮榜其额。金山即休为之颂。曹溪月翁为之叙。可谓具美。犹以为不足。来征余言。不得已。谓之曰。真性吾舟也。愿智吾水也。六度万行吾帆樯篙舵也。吾乘之而游乎三界之海。流行坎止。惟意是适。是非之风不得惊。宠辱之涡不得溺。内无珍异以起盗者之心。外无声色以动观者之议。人方拘拘。我独浩浩。人方戚戚。我独怡怡。诵华亭载月之章。乐鄂渚烟波之趣。不住彼此。不着中流。而锦鳞赪尾。或有所遇。不亦妙甚矣夫。又何必东拂弱水。西掠流沙。南放炎海。北极玄溟。浪为无益之游。而荡无所归哉。系之以歌曰。
　　天地浩荡兮放吾之舟。万化无息兮乘之以游。返吾心兮复吾性。廓然大通兮余将焉求。罢钓收纶兮华亭船子。呈桡舞棹兮鄂渚岩头。嗟余生兮季世。所不见兮前修。开帆捩柁以力追之兮。慨情绪之缪悠。岂无清风朗月以壮吾之趣兮。曾何尘劳妄想之未休。匪残山剩水之可爱兮。自无意於公侯。有超宗异目之开士兮。固宜冲寒冒暑而激扬唱酬。殆将湿心浴德於清凉之池兮。采芙蕖於芳洲。虽薄俗昏垫终莫我知兮。亦庶免漱石而枕流。渺江汉之无际兮。当不限余之去留。惟岁寒之高义兮。尚或慰乎寂寥之秋。

　　止止轩赠张君茂

　　君茂作轩名止止。止其所止。毋乃是。要知真止初不然。止无所止方通理。疏之所以明其元。泥之所以尘劳起。漆园老吏岂解事。虚空生白谩自喜。若能转物即如来。自然跃出齑瓮里。六窗寥寥秋月明。山长海阔天冥冥。渔歌断续芦华汀。止止於此将忘情。

　　半山古原作咽居榜曰信庵。因琏藏主来征偈

　　伟哉信庵能自信。古圣今贤同一印。盘结孤峰岂等闲。棒头喝下无生忍。觉城东际信不及。走遍南方无处立。弹指声中得路归。法界重重曾顿入。一念不起无浮沤。廓然三际空悠悠。万仞崖前布铁网。九重渊底抛金钩。君不见。汝家开山真净翁。迈往之气凌长虹。一生善弄大旗鼓。力排戏论恢真宗。公作信庵吾作偈。落落风规宛然在。谢墩吞却宝珠峰。还放秦淮东入海。

　　竹堂赠琦藏主

　　竹间着此半间屋。梦中尽是钧天曲。觉来宴坐寂不动。但见绕檐排翠玉。风蔌蔌雨蔌蔌。月色天光荡心目。神也清骨也清。八万四千毛窍俱通灵。君不见。东坡道人铁拄杖。敲空有时能作响。不问人家与僧舍。脚头到处成真赏。又不见。当年香严老古锥。等闲一击忘所知。泼天富贵赤骨律。卓锥无地良堪悲。如来禅祖师意。劈箭机锋建瓴水。百尺竿头掉臂行。札定乃兄三尺觜。

　　芥室赠灵藏主

　　道人一室如一芥。大小轮围无不在。中有百亿须弥卢。围绕无边香水海。一室既尔百室同。千差万别俱圆融。毛端宝剎乃其戏。似水入水空藏空。君观见行三昧事。诸佛众生本非二。圣凡情尽体如如。是则名为不思议。踈帘高卷心境闲。团蒲曲几安如山。光风霁月相回环。孰谓此地非人间。

　　煮雪斋赠寿首座

　　道人不烹龙。道人不炮凤。道人兀坐深斋中。烂煮雪团充法供。一饮毛孔生清风。再饮肌骨氷玲珑。东土西乾接手句。玉应未了仍金舂。品字柴头春满室。红麒麟谁敢轻触。后夜梦升兜率宫。觉来床上伸双足。

　　静趣轩

　　保安招提古城里。法师作轩名静趣。一心不动万机闲。三际泊然如止水。轩前修竹参天绿。竹下清池浸寒玉。妙谈般若本无言。安用琅函五千轴。好风吹折芬陀利。权实同时尽昭着。静犹不立趣何存。未入此轩须瞥地。

　　大树轩

　　老禅作轩临大树。树下栖禅真得趣。直将大树榜禅轩。千里求余写禅句。问君此树何年栽。绿云窣地青崔嵬。长天不放日月下。挟座只惊风雨来。一道阴凉同济北。空尽劳生心意识。六十蒿枝痛未伸。再思一顿何从得。

　　听梦楼

　　百尺楼头展双足。一枕黄梁午炊熟。江城五月落梅华。举世真成盖蕉鹿。者一曲那一曲。天鼓希声断还续。闭一目开一目。起来更把身翻覆。三际寥寥万境闲。六用门门总休复。大原何有建隆眠。永嘉谩向曹溪宿。风流输与老沩山。二子神通良不俗。面汤才去手巾来。一椀酽茶浓似粥。

　　环翠楼

　　道人高居环翠楼。筠窗面面山光浮。白云朝飞宿雨霁。甘露夜注青玉瓯。长林乘风怒涛吼。当暑忽复如清秋。金经琅琅华藏海。公案了了蒲团头。童子南询敛念入。弹指千劫何悠悠。东归未尽若耶兴。尚可为子聊一游。

　　听松堂

　　风来松韵清。风去松韵停。松堂得松韵。六月生清氷。重阴覆瑶席。时作韶钩鸣。世无寒山子。好在谁解听。我欲呼朱弦。和此大古音。忽闻深涧泉。悠然契吾心。

　　空空室

　　道人一室如悬磬。榜以空空颇相称。忽然突出三万二千师子床。摄入毫端无少剩。谓之有。佛面等闲成百丑。谓之空。帝珠宝网光重重。空而不空。有不有。象王回旋师子吼。白战将军不用兵。太平天子垂双袖。[口*耶]呜咿谁与知。水晶帘外天华飞。两头白牯脚蹈拍。三面狸奴舞柘枝。

　　归云亭

　　作亭伫归云。云归宛亭亭。道人本无心。澹与云相应。夹径树嘉木。沿溪罗翠屏。人闲境逾寂。云白山自青。看山坐亭上。披云濯清泠。

　　绿云轩

　　长松翠竹当轩窗。奇峰削玉摩穹苍。绿云隔日南熏凉。竺坟鲁诰堆满床。道人深居万虑忘。知见散作毛孔香。客来问法呼煮汤。一试车声绕羊肠。

　　朴庵赠华侍者

　　朴庵朴庵求我歌。时之不古如朴何。穷奢极侈世所尚。怀贞抱素无乃讹。朴庵朴庵听我语。羲皇上人葛天氏。有耳不闻丝竹音。有眼岂知轩冕贵。低可穴兮高可巢。盖头何处无茎茅。污樽杯饫本自足。蒉桴土鼓焉用教。岁晚忽然情伪作。七窍崩分混沌凿。有时拔剑斩风轮。惊起泥牛斗折角。我歌此歌居莫嗤。大空小空渠得知。万事到头难准拟。早来百鸟[衔-金+缶]花去。

　　止堂赠运侍者

　　止堂止堂求我歌。三请不止如止何。不若如今便休去。免教平地生风波。止堂止堂听我语。川之方增岂得已。倒流三峡迷九渊。崩腾澄渟皆此水。动兮静兮谁所作。卷兮舒兮亦昭廓。寥寥虚室生白光。落落灵机洞灵觉。动相元无安有止。尤搓茅绳缚山鬼。铜沙罗里满盛油。坐断乾坤只者是。静相亦无安有动。百华竞作春风梦。东山家燕此时开。啰啰招兮啰啰送。我歌此歌清夜阑。万籁阒寂神思闲。何人披云发长啸。一声迸落千林间。

　　承天毅首座号木翁。松月翁更曰刚中。求正於余。余曰。刚中其字也。木翁其号也。为说歌曰

　　阿翁胡为事木讷。口不能言意奇倔。一机截断凡圣情。裂石崩崖露风骨。松月见之呼刚中。诸方见之称木翁。一为其字一为号。落落总可魁群公。君不见。牟尼化身千百亿。多少嘉声振金石。两元非异一非同。究竟真成白拈贼。

　　独木赠林侍者

　　临济树只一株。盖天盖地曾无遗。阎浮金光耀日月。无昼无夜香风吹。三伏茫茫洒氷雪。徧身毛孔清凉彻。五浊炎气闷杀人。惆怅无因为伊说。

　　独峰赠昂侍者

　　千山万山横玉案。一点青螺出天半。白云不作雨声乾。只有鸣禽自呼唤。何人坐断最上头。眼空四海无春秋。碧落红尘两悬绝。菜叶莫遣轻随流。压破坤维镇南极。五岳要齐齐不得。径须推倒葛藤桩。免使天华惹衣裓。

　　无生赠度藏主

　　无生道人来自何。缱绻求我无生歌。生既元无歌岂有。拨火为子扬清波。君不见。觉海澄圆一沤发。四生九有相挨拶。若知沤体本来空。始证无生真实说。真不有妄亦空。推倒百亿须弥峰。十虚直下顿销殒。三世诸佛无行踪。寂寥寥明朗朗。拨转玄关何倜傥。梦中合眼跳黄河。豁开两眼长床上。东海鱼打一棒。等闲跃出千重网。跛鳖盲龟总不知。帝释修罗俱胆丧。嗔不嗔喜不喜。笑杀寒林七贤女。百种供须不称情。刚然要索无根树。阿呵呵。会也么。不萌枝上春风多。执死蛇头懵懂汉。放活鹞子仙陀婆。无生歌少林曲。弹到无弦声自足。泥牛吼破碧潭烟。石上栽莲藕如玉。

　　白牛赠昌山主

　　白牛之白白如雪。性情迥与常牛别。一犂耕遍劫空田。四脚惯曾行嵽嵲。懒安香严称善牧。岂拣平原与幽谷。鼻孔辽天不受穿。角长未免东西触。牧之既久终相忘。水足草足溪风凉。火宅商量诱诸子。四衢轩盖何煌煌。

　　了庵和尚语录卷第六
　　了庵和尚语录卷第七

　　偈颂
　　　　参学比丘　汝现　元宝　慧朗　等编

　　天印示普侍者

　　觉天无云海波静。万象森罗同一印。圣凡情量莫能该。烁破面门应自信。紩牛之机本如此。言下承当不相似。令行吴越在于今。谁解同。生复同死。印泥印水还印空。二三四七俱潜踪。暗合明投总儿戏。抹过虎穴并魔宫。印空印泥还印水。宾则全宾主全主。曹溪脱出未为奇。擒得卢陂始堪喜。印室印水还印泥。玉犬夜吠金鸡啼。紫绶煌煌揭日月。金章隐隐蟠虹蜺。祖也无传我无授。去来且可空双手。相逢有问护身符。好与拦腮掴其口。

　　灭宗示胤侍者

　　瞎驴灭却临济宗。黄河九曲不敢东。东山抛出暗号子。紩蛇彩凤盘晴空。堪笑堪悲川土苴。觌面当机看脚下。打失眉毛万事休。引得傍观笑声哑。宗风似此争不灭。此心合对瞎驴说。说向瞎驴驴不听。喝声迸落千岩月。

　　东白赠升侍者

　　金鸡拍翅扶桑暾。万国暠暠开乾坤。少室西来岂无意。后生欲见嗟无门。五叶千灯辉震旦。一色明边何烂烂。更从向上透玄关。旷劫重昏荡然散。碧海澄澄照虚室。万象莫能逃影质。堪笑当年老赵州。眼前浑是金州漆。

　　思远赠传侍者

　　祖祖相传有何说。地久天长无断绝。无端灭向瞎驴边。添得儿孙钉根楔。此楔欲出出者谁。神仙秘诀超离微。山青山黄日月老。屋前屋后花信稀。传兮远兮我与尔。思而不思知几几。

　　东云赠海侍者

　　道人心地如云海。随风行空了无碍。晓来一片横日东。万里浓阴覆天外。在东为东何定方。卷舒出没皆相当。钉钉着兮悬挂着。南阳指出谈宗纲。有眼衲僧谁不见。未达此心遭境眩。逐物迷真意转移。识性纷纭日千变。我愿人人如此云。赞之不喜骂不瞋。动既无营静无住。飘然寂尔超缘尘。云兮云兮许多好。人果如云少烦恼。得时行志作甘霖。一洗炎埃润枯槁。

　　物外示道侍者

　　道非物外。物外非道。以要言之。孰臻其奥。南泉拂袖便行。马祖看得恰好。木叶落尽四山黄。金鸡拍翅千江晓。

　　宗远示世侍者

　　未分天地谁为祖。接响承虚自今古。竺国支那两下看。扶桑日轮正卓午。威音已后威音前。着着落在儿孙边。马驹蹈杀不足怪。瞎驴灭却方堪怜。日可冷兮月可热。此事如何对人说。关心大段是寒梅。尽把春光都漏泄。

　　默堂赠辩侍者

　　净名一默喧今古。尘尘剎剎开门户。散华天女解随邪。擘破虚空旋修补。八纮云尽清昼闲。踈帘半卷来秋山。道人有口且挂壁。坐听万象提玄关。紩马嘶风木鸡叫。野水自流华自笑。碧眼胡僧暗点头。妙德空生曾未了。

　　雪窗赠莹藏主

　　双峰歌雪窗。宝华雪窗歌。两口无一舌。奈此二老何。拈却廉纤与直截。推起松窗进明月。鹭鹚飞入芦花中。一片清光对寥泬。莫问少林深几多。莫问雪山高嵯峨。蹲鸱出火香喷鼻。一饱之外安知他。雪窗见我作此语。点首掀眉心唯唯。满幅书来一字无。前路逢人休错举。

　　大明赠韬侍者

　　大包无外还同小。明察秋毫未忘照。大而无大明无明。不妨蹈着通天窍。通天之窍既已开。九野荡荡无纤埃。翻思龙潭扑灭纸烛处。烁烁云汉远近俱昭回。烧却疏兮焚却钞。蚋解萤光何足道。坐断孤峰正令行。瞎棒盲枷真草草。道人光明非小大。耀古腾今长不夜。九乌射尽一无存。把得栗棘浑仑吞。

　　无我赠吾藏主

　　我自无我谁为谁。紩笛把得纵横吹。云门一曲。敲出凤皇五色髓。洞山五位。击碎骊龙明月珠。向去底如猫捕鼠。却来底似井觑驴。通红了也。再下一椎。大唐国里火星迸。新罗燎却黄门须。

　　性海赠明书记

　　觉海澄圆性清净。湛湛寒光浸空影。一波才动万波随。便有六凡兼四圣。我观动静初无作。只为妄能生妄觉。觉妄元空达本真。一道虚明自昭廓。君不见。灵山拈华伎俩尽。少室单传重铸印。三交谩驾紩牛机。临汝全提还弄引。南堂五月松吹凉。茶瓯满泛毛孔香。客来问话莫启口。只有棒喝无商量。

　　秀岩赠挺首座

　　千岩秀出万物表。下视乾坤一何小。散华无路到诸天。只许青山自围绕。青山不[得-彳]白云飞。丹崖岂逐春风老。拟问岩中事若何。春来拂晓闻啼乌。

　　愚中赠哲藏主

　　威音已前无正句。何从立许闲名字。愚中之哲哲中愚。意外遣言言外意。摩竭掩室开口难。毗耶一默心自闲。契诟离朱两俱失。罔象自得同痴顽。痴兮顽兮几多好。困来一觉和衣倒。鼻息如雷唤不应。开得眼来天大晓。手指东西话南北。肚饥买个油糍吃。毕竟愚中事若何。直待当来问弥勒。

　　乐庵赠常首座

　　世间之乐色与声。一庵冷淡谁留情。千峰万峰耸寒碧。道人得之双眼明。眼既乐兮心亦乐。心空眼空乐何着。无着乐虚空亦空。空有华开与华落。华开华落春复秋。世间万事空悠悠。一庵冷淡只如此。无乐之乐将焉求。是禅悦是法喜。口不能言心自语。木人抚掌唱阳春。石女含笙和流水。一拍一拍高复低。玉兔捣药金鸡啼。拈出青原白家酒。清税烂醉如春泥。

　　月镜赠满书记

　　碧海飞来大圆镜。吞烁乾坤无少剩。灵山指出未全真。东平打破方相称。光镜俱亡是何物。舜若多神露风骨。蚩尤倒走轩辕惊。今古何人敢轻忽。

　　香岩赠芷首座

　　栴檀香风满岩谷。兰芳芷秀同芬馥。万木千林竞献酬。鼻观无闻心自足。道人坐我岩之中。遍身毛孔吹香风。八万四千身众海。互相涉入俱融通。举一毛端众毛集。一一香光翠云湿。不出普贤毛孔中。谁道心闻无路入。

　　梦庵赠一侍者

　　未结此庵先作梦。梦入华胥选梁栋。庵成梦觉两茫然。八表十虚空洞洞。或擎拳或竖指。遮莫谩神并呼鬼。金鸡啼上玉阑干。山是山兮水是水。

　　椿庭示寿藏主

　　春八千秋八千。一瞬万古何茫然。绿疏含风夜气肃。朱帘卷雨朝容鲜。济北岂从穿凿得。睦州谩自相成全。既然黄檗棒头。揭出佛法的的大意。安用大愚肋下。痛筑三拳。总是桑条着箭。柳干出汁。说甚担泉带月觅火和烟。翻身一掷。抹过五天。皮肤脱尽见真实。阎浮犹在海南边。

　　古音赠韶藏主

　　我有太古音。不是今时曲。马师曾一弹。清风满林麓。无弦举手难。绝听意自足。禅窗春雨余。依依远山绿。

　　中山赠颕侍者

　　突突兀兀撑空虚。青青黯黯何孤危。不偏不倚露一机。除是顽石无人知。首阳饿夫工采薇。岂识空生岩畔天花飞。噫吁嘻。亘千百载兮其谁与归。

　　太虚

　　太虚无门绝关钥。扣之作声鸣剥剥。万象森罗侧耳听。石人木人齐应诺。金乌东升兔西坠。天风吹华落香雨。道人燕坐寂不动。笑看须弥同鼓舞。我与太虚真体合。绝点纯清离纷杂。电光影里急翻身。石火星中恣腾蹈。未明此旨成掠虚。靠实说话难提持。直向虚中了真实。始知实外元无虚。虚兮实兮今复古。有相无相何足数。说与聪明道者知。打破将来重捏聚。

　　空岩

　　空岩好空岩好。住来岁久无烦恼。蒲团禅板尽相忘。竹杖芒鞋随起倒。有时坐。选甚少林胡达磨。一念全超旷劫前。不觉日轮头上过。有时立。水色山光澹相入。拂晓清风劈面来。过云小雨沾衣湿。有时行。一片夕阳天外横。信意不知山远近。跻攀或与猿虎争。有时卧。曲水枕头消一个。不奈多情黄栗留。几[囗@日]好梦都惊破。空岩好空岩好。落华满地无人拂。人空法空空亦空。如何说与时流道。

　　雪山

　　匝地漫天雪三尺。千山万山齐一色。普贤失却香象王。蹈碎虚空寻不得。六花飞入银椀中。琼林玉树光玲珑。重岩邃谷香草茁。白牛稳卧忘西东。瞿昙半夜逾城去。掉头不顾金轮位。脱将衮服贸皮衣。回首人间不知处。

　　牧石

　　道人牧牛如牧石。鞭索不施终省力。枞然遍界露迥迥。寂尔虚闲还默默。有时一曲溪东西。长堤绿草烟萋迷。人间万事不入耳。席地且听黄莺啼。

　　空海

　　觉海无边空索索。白日东升月西落。苍龙睡稳初不知。颔下神珠照寥廓。信手一击百杂碎。腾身已在须弥背。不犯清波意自殊。他家自有通人爱。

　　自牧

　　我有水牯牛。生来惟自牧。鞭绳既在手。且免东西触。原上春草青。原下春水绿。随宜不多求。得饱意自足。如是三十载。养之颇纯熟。岂无他人稼。示之非所欲。毛色日已化。头角空自全。既不逆人意。又不蹊人田。三春农事罢。一堤杨柳烟。人牛两何有。庶以终天年。

　　空沤

　　觉海澄圆一沤发。起灭无从自虚豁。廓然全露十方空。四生九有和根拔。空自非空离我所。囊栝无边入环堵。金鸡晓拂扶桑枝。玉兔夜辗珊瑚树。沤中之空空中沤。随机鼓荡成沈浮。沈浮本来无实性。六鳌一掣随金钩。我开此室还自榜。榜以空沤岂相诳。踈帘半卷篆烟青。三际寥寥余镜象。

　　赠陆平原兼示灊侄诸子

　　一从海宇吹腥风。三年踪迹如转蓬。平原道人情分浓。招我卜筑平原中。灊能结构进负舂。矻矻蹇蹇忘秋冬。齑不满瓮粟不锺。烟筇雨笠何憧憧。君不见雄峰作息与众同。大沩橡栗成禅丛。又不见。栽田博饭杨岐翁。一旦扶起临济宗。吾今老矣百事慵。眼[(尤-尢+民)/日]头白双耳聋。不作俗子悲途穷。不图闻望倾王公。只愿皇化浃浴佛道隆。时和岁稔舟车通。飞潜动植得善终。一丘一岳皆天宫。

　　送寿藏主

　　世尊祗是付金襕。迦叶何须到剎竿。且喜凤台无授受。免教开福有相谩。鹓雏眼底风光别。蚊子眉间境界宽。一击虚空成粉碎。却来平地滚波澜。

　　送英侍者回彰教

　　禅者三年在侍傍。机先一着解承当。到家不用多言语。叉手惟知听举扬。破柱疾雷惊热喝。倚天长剑发寒光。忽然倒岳倾湫去。方信龙於浅处藏。

　　慧藏主微格外提持之句

　　格外提持也不难。面前推倒紩围山。祖师鼻孔曾穿却。外道头皮有甚顽。情与无情都是妄。法非有法自成闲。一毛头上三千界。知与何人共往还。

　　复藏主寂照寂

　　一念无生洞十虚。才分静躁即悬殊。维摩室里金光现。善法堂前宝网舒。举足便须超限量。到家何必问程途。只今六用成休复。禅板蒲团尽自如。

　　送辇真巴大师再之补陀

　　频伽飞出海门东。日照扶桑万国红。法体只如今日见。潮音还与旧时同。天无四壁心何壮。劫有三祇业自空。童子南询真轨在。杖头随处得春风。

　　送空上人之金山

　　德云端坐妙峰头。山自高寒水自流。三际不兴诸境寂。万机俱泯一心休。舟横野渡潮声夜。更转星河桂魄秋。金锡影摇天地动。潜鳞冲起钓鳌钩。

　　答渭友竹寄传灯录

　　劫外真灯岂易传。祗应灭向瞎驴边。试从七佛探深委。堪与诸家辩正偏。脱印谁惊文彩露。同风自觉道情全。寿山有眼不识字。留在明窗伴暮年。

　　次松月法兄韵送京维那归省龙翔

　　勋业於君较几筹。独知真乐在无求。江西老宿谁非马。社里遗民自姓刘。举话罕闻当路虎。逢人休说过窗牛。只应兴化能延敌。不似群儿辊绣球。

　　送净藏主游浙

　　我忘言也汝亦忘言。擘破三玄作两边。开口便能吞佛祖。转身端可利人天。三乘教外机关少。百草头边体用全。剔起衲僧行脚眼。大江南北兴悠然。

　　送忍侍者上径山

　　不向杨州听落梅。只思洗眼看全提。山头赪尾拏云去。井底黄尘白昼迷。圣解未除犹滞壳。凡情才尽自忘蹄。诸方五味都拈却。花满千岩水满溪。

　　次韵江心无言方外乾坤

　　方外乾坤岂易穷。同中还异异中同。万机不堕境根识。一念顿超空假中。顽石有时能点首。太虚无迹可形容。豁开户牖归来也。相见依然在别峰。

　　灵澄和尚山居偈宝藏主求和

　　西来无意与人言。开到梅华自换年。三事坏衣殊称体。一头华发任齐肩。行收落叶供茶鼎。坐倚蒲团对瀑泉。世出世间都是梦。孰论身后与身前。

　　次松月翁韵送承天藏维那礼祖

　　未了目前须用了。已明心地更何求。巴蛇昨夜吞香象。陕府今朝灌紩牛。马祖下人阿录录。桐城投子道油油。只今此话无人举。看尽青山自白头。

　　赠隐禅人默法华经

　　七喻三周一默收。无人能到最深幽。权机可向声前荐。实相那容纸上求。菩萨涌升金地裂。天龙恭敬宝华浮。豁开火宅光明藏。携手同乘露地牛。

　　送云盖师首座归隆兴

　　东土西乾妙不传。现成公案亦昭然。睦州岂是闲担板。黄檗难教在下肩。南浦莺华春满路。西山烟雨翠摩天。诸方脚债都还了。一曲松风两耳边。

　　送琬上人之四明兼柬翠山大朴

　　蹈遍吴云志未灰。又思入海看蓬莱。金刚石上频伽见。玉几峰前窣堵开。问法问心何卓荦。寻师寻友莫徘徊。凭君说与翠岩老。留取眉毛颔下栽。

　　送璘上人游四明天台省亲

　　揭翻父母未生前。行脚参方话已圆。万法不离心地印。好山都在屋头边。鄞江有水通三岛。方广无云见五天。秋满乾坤风信好。卷衣归趁浙东船。

　　次松月翁韵送育王竺首座归闽

　　古鄮山中有此郎。挥戈佛日可重光。胸襟政自空今古。尺寸何劳较短长。好个法门真种草。堪於恶道作津梁。蒲鞋价重无人售。又挈藤枝返故乡。

　　次韵送曙藏主礼宏智塔

　　洞下宗师太白翁。一机不堕正偏中。羊肠鸟道开玄路。白日青天鼓黑风。超越古今端可见。锻烹凡圣本无功。涅盘后有大人相。山冷云寒月满空。

　　紩鼓归根塔

　　根元非有拟何归。回首人间万事非。八面玲珑无缝罅。十虚磅礴自孤危。空华着处扬真谛。铁鼓随时藏化机。未作死埋先活葬笑看天岸夕阳微。

　　次韵吞龙翔一首座

　　寄来佳偈是前年。落落盘珠妙转旋。嚼碎氷霜和字咽。梦成风雨对床眠。纵横得路谁相委。啐啄同时自可传。凤舞龙翔看宾主。出头天外岂无缘。

　　送僧省香山雪溪

　　八月九月西风凉。片帆高挂逾钱塘。眼头拟觐雪溪雪。鼻观已作香山香。师资合处形迹绝。知见尽时机路亡。莫学耽源画圆相。教他马祖费论量。

　　用云深韵谢中竺空海见招

　　白发苍颜委羽翁。稽留峰顶阐玄宗。棒头日月吞千界。喝下风雷撼九重。爝火且须闲白昼。寸莛何必撞洪钟。故交总是刘文叔。足压龙腰自不容。

　　寄报国无住慧云木岩万寿大明

　　荏苒年华七十翁。与谁握手话先宗。平生朋友二三辈。动隔云山千万重。安乐自从挝退鼓。睡来多是不闻钟。岁寒只有长松在。不为氷霜改旧容。

　　寄杲宗二侍者

　　携李亭东落魄翁。口同心语亦弘宗。金针双锁天机密。宝印微开锦缝重。慧照深思三顿棒。罗云再击一声钟。争如普化风颠子。传得盘山老汉容。

　　寄旻春谷

　　桂子堂前侍乃翁。笑看江汉自朝宗。萎华扫尽风千片。香水飘来雨一重。兜率梦中推铁鼓。乾城影里掷金钟。筹盈石室浑闲事。户外其如屦叵容。

　　寄演福大用

　　南天竺国绛衣翁。语默双忘显正宗。提起天台中道义。化行华藏十三重。香云缥缈萦珠网。花雨缤纷扑讲钟。见说年来头也白。可如雪后看山容。

　　寄觉宗圣敏仲肤起灭宗

　　凛凛高风似睦翁。起吾宗也灭吾宗。发挥济北龙瞳正。笼络韶阳紩网重。雪顶自擎弥勒像。霜空谁扣约斋钟。城市山林两奇绝。一湖秋水浸天容。

　　次东山无际送玫侍者来灵岩韵

　　后生喜有超方志。恰值岩头散席余。留得东山送行语。胜如南岳不通书。和柈托出先呈我。两手擎回却付渠。摆尾摇头如此去。何妨密处放教踈。

　　赠中竺时首座

　　中峰一个破沙盆。大彻投机廓顶门。扫荡三玄扶济北。掀翻百法起慈恩。梦升兜率如何举。讲得虚空作么论。晏岁裹粮来伴我。拓开方外立乾坤。

　　怀龙华会翁福臻希文

　　弟兄绝迹到南堂。岂是山长与水长。所向自从多险恶。有书无计问安康。何人解展回天力。此日来施活国方。但得河清任头白。尚须携手话宗纲。

　　次雪窦华国韵赠明首座

　　中峰月下出门时。眷眷无言只自知。脱墼笑他灵利汉。破家还我宁馨儿。摩诃衍法谈来妙。睹史陀天梦觉迟。海上横行从此去。重关一试顶门椎。

　　送光侍者归广化

　　上人亲自万松来。却着双梼纸袄回。直指宗乘心印在。广施方便化门开。芒鞋竹杖何多事。绿水青山绝点埃。昨夜春风到南麓。烦君问讯岭头梅。

　　送观首座归三祖

　　白鹤峰高翠插天。灊溪一水碧涟涟。宗门有路人行少。智海无风鉴自圆。山谷石牛头角露。金容癞狗脚皮穿。险崖机外翻身去。收取蒲鞋旧价钱。

　　赠云藏主默诵莲经

　　髫年便诵芬陀利。倒指于今二十霜。眼底不存元字脚。眉间自放白毫光。炎炎火宅神通藏。矗矗云山解脱场。舌本流来建瓴水。一声声和紩琅珰。

　　送天台玄藏主之江西

　　此行直到大江西。不用从人乞指迷。黄檗痛施三顿棒。大愚相聚一茎齑。有玄有妙非真际。无正无偏是半提。蹈遍匡庐见衡岳。洞庭霜白水天低。

　　华顶天心同埙大章至。出似怀蕴恕中之什。次韵二首。一以为东游之赠。一以简能仁用章天章用贞

　　雪压梅梢卒未消。绝怜纸袄胜麻袍。风生谷口千江吼。月到天心一镜高。吞烁十虚眸炯炯。倒流三峡辩滔滔。德云不下妙峰顶。童子南询几许劳。
　　天镜宏开宿霭消。兰亭春日试春袍。千钧力在毫端上。五凤楼成手段高。蔓草难图何纠纠。横流当道正滔滔。东寻禹穴非无兴。两脚年来弗耐劳。

　　次韵答圆通约之时留天章

　　死猫头话久无传。千里缄题慰老年。句句尽同师子吼。声声裂破野狐禅。华开紩树春无迹。焰发氷河雪满川。别有一机[火*(厂@火)]祖业。不愁无路可通玄。

　　次前韵答天章用贞文明天民

　　名实相应岂浪传。风流堪继永和年。不离一念观尘劫。尽脱三灾到四禅。曲水流觞新主客。茂林修竹旧云川。埙箎迭奏喑群响。调转胡笳拍拍玄(时约之天民皆辟难於此)。
　　金襕之外复何传。末法迢迢一万年。烂嚼东山紩酸馅。生吞会祖栗蓬禅。群星拱北天垂象。万派朝宗海内川。倒却门前剎竿着。从他鹄白与乌玄。

　　次前韵寄能仁用章宝林别峰

　　住山鈯斧得真传。东渡钱塘又一年。插草等闲成梵剎。随机逆顺入诸禅。斩新日月开天镜。依旧风霆似霅川。老我不吹无孔笛。还伊一语具三玄。
　　贤首宗中擅正传。云腰还亿普通年。尽知潜子能弘教。谁识圭峰早悟禅。电掣一机过劈箭。澜翻千偈泻长川。灼然蹈着通天窍。法法何曾落妙玄。

　　国清栖云阁

　　黄独何心致紫泥。高居自占白云栖。五峰削出半天上。双涧勒回孤屿低。龙作人来闻法去。猿从月落带霜啼。转身别有通玄路。南斗东移北斗西。

　　赠天宁寿首座

　　曾自双峨入室来。南湖分座亦悠哉。百非四句从头刬。万户千门尽豁开。碧海锦鳞冲雪浪。青原白酒泼春醅。紩船打就浑闲事。浩劫真风唤得回。

　　怀天封一宗龙华友石

　　我家兄弟唯一宗。连床夜雨难再同。树金刚幢击石鼓。用黑荳法开天封。看渠大作师子吼。顾我何有羚羊踪。龙华补处得胜友。石上颇说南堂翁。

　　次韵答芷首座

　　西风庭院散天香。相对忘言意自长。莫遣声光轻烜赫。好将踪迹稳韬藏。深思大教频开卷。仰止前修只望洋。七载祖庭烧得尽。三边旗帜尚飘扬。

　　万寿愚隐。先天瑞嫡孙。开法中吴。未皇修贺。先勤书问侑以汤济。因过其孙仁寿天泽。阅白马元明偈和二首。一以谢愚隐。一以赠天泽。庶延圣刚中见之同一笑也

　　老向荒郊学种禾。不愁不奈祖庭何。三吴旺化逢禅月。一国宗风得鸟窠。书外有言皆药石。胸中无地着干戈。尽知师叔无禅道。打紩为船理则那。
　　异亩重观合穗禾。不知谈笑入无何。主宾道恊宁存迹。凡圣情忘自脱窠。雷动九渊摩竭令。日回三舍鲁阳戈。瀑花飞作悬河辩。惊倒龙湫诺讵那。

　　松月翁。佛生成道涅盘栴檀像观音五偈。善禅人求和

　　佛佛同生是此朝。众生与佛本非遥。不能自用香汤沐。却把渠来恶水浇。悉达打头呈伎俩。云门好棒出心苗。惊天动地男儿事。金屋休夸贮阿娇。
　　自从严驾越春城。六载深山志始平。佩项圆光银汉月。通身寒露玉壶氷。河沙三昧同时证。剎海真乘一道登。末法师僧不知有。假衣求食谩腾腾。
　　大哉无上涅盘门。本自无亡岂有存。法眼亲传饮光胜。宗风不坠释迦文。穷玄极妙流声教。续焰联芳在嫡孙。打破虚空求影迹。分明一棒一条痕。
　　优填只在世情间。真佛何尝去不还。相好俨然如满月。雕馊刚尔费沈檀。未曾举手功全着。才涉思惟见不宽。古往今来同一日。煌煌一座紫金山。
　　百宝庄严妙色身。为依为荫亦侯旬。闻思修是三摩地。悲智行为千辐轮。说法自来空物我。散华随处拥天神。圆通境界无关钥。小白香飘海岸春。

　　送可上人归省隆教古鼎

　　圆颅称释子。难遇是明师。钵水投针处。须弥辊芥时。无心同镜像。脱颕见囊锥。岂谓南询后。重安眼上眉。

　　次韵答伯仪张教授

　　危言竦缙绅。真气扫邪氛。未展图南翮。先空冀北群。寻僧言大道。渡水到深云。三教从何立。穷源自不分。

　　赠冈书记

　　一字不着画。相看眼似眉。难教夫子会。只许老胡知。文彩全彰处。机轮妙转时。十方俱一照。石火太迟迟。

　　赠端禅人默莲经

　　掩卷转莲华。宁论岁月赊。未明穷子喻。难到法王家。雨露无高下。根茎有等差。头头开示处。功行几恒沙。

　　次韵送心侍者

　　欲作宗门客。先须发大心。苟非师子吼。那副象王任。着着超方处。头头显妙音。豁开行脚眼。山海未高深。

　　和晦机和尚韵赠定上人

　　大海波心立。千峰顶上行。胸襟无日月。手面有权衡。梅柳春光动。湖山雪意晴。那伽定中句。全死又全生。

　　和松月法兄韵送明首座游五台

　　蹈着台山路。真成汗漫游。剑眉何凛凛。杀气只浮浮。可数无余子。难当这一头。曹溪好风月。碧净冷涵秋。

　　次韵送阜上人

　　一日复一日。千山又万山。要明心地印。须透祖师关。道韵谁堪并。尘缘自绝攀。权衡俱在手。应笑管窥斑。

　　送显维那礼五台

　　蓦直台山路。谁夸陷虎机。未言先勘破。携手即同归。师子空中现。频伽脚下飞。天华政多事。缭乱扑禅衣。

　　次韵赠蒋山辅侍者

　　不住朝廷寺。闲居近道傍。依然遇宾客。颠倒着衣裳。况尔锺山至。难将北斗藏。鹰窠出威凤。谈笑发天香。

　　送缘藏主之金陵

　　息庵息不尽。又欲去金陵。宇宙空双眼。江山老一藤。发挥无尽藏。绍续祖师灯。莫学暹禅者。无言恋碧层。

　　示昂禅人

　　要明行脚事。不用别驰求。灭得偷心尽。方知道念周。荡荡空三际。昂昂出一头。悬崖能撒手。脱体更风流。

　　次韵赠志侍者

　　把住犀牛扇。堪称席上珍。莫为断佛种。须作利生因。百炼金除矿。重磨镜绝尘。飘然来又云。一个自由身。

　　次韵赠本侍者

　　啐啄相投处。难教子母知。斯须能不异。远大始堪期。自信皆由我。群居更问谁。八纮云散后。一月正流辉。

　　次韵送宗侍者再参蒋山

　　大法宜修学。明师勿久离。须知末后句。不是最初机。挂拂遭呵处。升堂卷席时。纸衣抄不到。携手孰同归。

　　次韵送檀维那

　　道人曾法战。叱咤破金城。去就鸿毛重。勋名海岳轻。缾盂过携李。节候近清明。百越三台路。徜羊不计程。

　　次韵悼感圣云庵

　　之子喜不兼。持身只守谦。开门临野水。为客卷踈帘。古寺如风穴。宗乘继此庵。话头元自在。今后许谁拈。
　　行脚走三千。探珠下九渊。倒拈苕帚柄。痛扫野狐禅。已办今生事。还思未了缘。老胡真轨在。挈履过西天。
　　未来先寄信。欲去又牵衣。白发怜吾老。朱颜借尔辉。有怀弘道统。无命与时违。千圣头边路。还同把手归。

　　勉庵赠邵上人

　　要会此门风。须凭策励功。孜孜忘早夜。矻矻感秋冬。自弃沟中断。相成爨下桐。一拳恢活业。千古继先宗。

　　钝潜赠颕上人

　　锋芒都去尽。似兀又如痴。万境不相到。一真聊自怡。忘机犹罔象。藏密是便宜。自昔知音者。独存王老师。

　　次蒋山正宗韵送琦侍者

　　扇破索牛儿。千钧弩发机。正宗谁复论。秋月自扬辉。砧杵千家动。云天一雁归。西川回未得。易服问东[碕-大+(立-一)]。

　　竺元和尚山讴四首。寿藏主求和

　　投老无所营。身安万事足。虽承教外传。还把楞伽读。东峰多土酥。西坞富溪蔌。一饱谢尘世。焉用衔花鹿。
　　茫茫六合中。个个无非客。一人万夫敌。六马御朽索。鲁阳不挥戈。白日即西落。咄哉老赵州。八十方行脚。
　　我有无弦琴。中含太古音。岂无少林曲。不入时人心。白鹤千年归。丹凤一日吟。嗟嗟精卫子。弗顾沧海深。
　　我有无孔笛。有口谁解吹。吹者不易得。听者诚难知。空山昼寂寂。草座春依依。一个黄栗留。啼上高高枝。

　　礼应庵祖塔

　　不受云居脑后锥。却来虎穴奋全威。关情最是梅阳老。遥付杨岐五世衣。

　　礼大梅祖塔

　　烂梅无色又无香。碎嚼犹堪诳老庞。札定马师三寸舌。倒流东海入西江。

　　和皎首座杂言韵

　　一灵不昧古犹今。妄想尘尘自陆沉。合浦明珠生蚌腹。凉秋白月到天心。
　　得失双忘语意真。当机拶倒主空神。千门万户无关钥。八臂那咤现半身。

　　送光知客归双溪

　　入门深已辩来风。莫是机先有路通。后夜双溪弄明月。却疑身在水晶宫。

　　悼报国希白和尚

　　无常既到趣行装。浴罢更衣即坐亡。潮落海门新月上。不知全体露堂堂。
　　大涅盘城此日开。廓周沙界净无埃。为人方便知多少。亲切无如者一回。
　　四大分飞五蕴空。此时端可定纲宗。广长舌相吞寰海。伸出炎炎火聚中。

　　送德茂鉴三禅人礼祖

　　湘南潭北路悠悠。不若春风百草头。后夜匡庐看瀑布。大江如练月如钩。
　　五叶流芳满大唐。黄金灵骨转难藏。铁锹正好频提挈。休问湖南堠子长。
　　祖师灵骨徧乾坤。一段光明彻晓昏。鉴在机先如不会。却成容易上人门。

　　和竺元和尚闲居杂言韵

　　童子南询错较量。又寻初友见清凉。眼睛只在眉毛下。庭际春深草自长。
　　于时无梦老岩房。问道何须太着忙。据令提纲成特地。听他梁燕说真常。
　　世路难行滑似苔。山居容易得心灰。时人自是不肯到。老子柴门终日开。
　　寒山拾得是勍敌。百灵庞老非同参。云自高飞水自下。马头向北牛头南。
　　皮髓碎分怜鼻祖。箭锋相拄笑三平。八坳九垤山中路。只许孤云管送迎。
　　金刚正印独心传。不在威音大劫前。数笔远山沧海日。一溪流水绿杨烟。
　　拾枯煮雪烹月团。博山烟细瓷瓯圆。香严大仰小伎俩。原梦直到沩山前。

　　示僧

　　六十蒿枝痛不痕。拦腮一掌为知恩。虎头虎尾齐收处。三世如来总灭门。

　　送僧

　　雪曲阳春调未高。海天空阔看鲸涛。转身蹈着通玄顶。八十翁翁着绣袍。
　　形山有宝莫他求。坐断乾坤百念休。飞瀑界开千丈石。乱云堆里看龙湫。
　　马师一口吸西江。昨夜三更月到窗。懒瓒岩前黄独火。春风吹长葛藤桩。
　　庐山山下大江横。帆饱东风水正生。窣堵波中无佛祖。虚空背上有人行。
　　今无受也昔无传。一句全超旷劫前。未入门时先辩的。大江烟水碧连天。

　　次韵悼华顶无见和尚

　　世出世间无别法。涅盘生死岂殊途。祥鳞掣断黄金锁。万里长空桂魄孤。
　　短发毿毿耿夜光。身前身后总堪伤。顶王三昧无人见。空使波旬笑一场。
　　海天空阔暮云低。华顶峰高北斗齐。月照石床群动息。夜深还听木鸡啼。
　　击碎浑仑吐又吞。此时消息许谁论。霜鲸唤醒轮迥梦。业海无边佛本根。

　　送魁藏主归省竺元和尚

　　鄮岭真传一暮翁。擘开千嶂倚长松。羚羊挂角无踪迹。逐块韩卢岂易逢。
　　根尘脱尽耀灵光。日用何曾有覆藏。路入箨峰三月尽。好风吹绽百华香。

　　送静维那归越上

　　三过堂前法战回。鉴湖风月拥高台。水华不着闲尘上。还许青山送影来。

　　析玉峰讲主送小师皓侍者偈

　　教门深广若尘沙。说妙谈玄路转差。凡圣两忘知见尽。大千都是法王家。
　　容易如何得到家。百城烟水渺无涯。脚跟未动笋鞋破。凉月正高松影斜。
　　子去要须明直指。即是杪椤塔庙东。拈起别峰相见事。讲台华雨正蒙蒙。
　　灵山只是笑拈华。出窟金毛弄爪牙。辟历一轰天地黑。坐观岩电掣金蛇。

　　送相胤慧明四禅人之金陵

　　宝珠峰下是金陵。烟水遥连铁瓮城。今古几多兴废事。江山无口为君评。
　　百尺层台古意深。隔江烟霭暮沉沉。凤皇不作梧桐老。疲马自嘶杨柳阴。
　　真慧华敷觉苑春。月林星渚净无尘。世波不动安禅石。云叶偏随自在身。
　　道过雪窦不归乡。强项仍饶硬脊梁。落日古台三百尺。六朝烟树郁苍苍。

　　送炬禅人归省瑞岩万里

　　惺惺石上旧因缘。落在阇梨父子边。九万里程归一瞬。海天霜夜月孤圆。

　　次韵示兴平二禅客

　　当机突出句中玄。语默商量总未然。推倒门前案山子。阎浮树在海南边。
　　拟报人间两不平。脚跟正好吃乌藤。春光只在梅花上。何用重敲火里氷。

　　病中

　　病无起处药无灵。四壁秋声独照灯。五浊世中安乐法。分明说与枕头听。
　　胸中不着元字脚。室内自生金色光。三际湛然诸境寂。屋头风撼铁琅珰。

　　追和西丘太师祖梅屋偈韵

　　大白山头第一层。一枝春信见无能。何年飘落人间世。散作长街六月氷。

　　送修知客

　　修无修句如何举。门里出身身里门。千岁岩前歌一曲。天香桂子落纷纷。

　　送静上人归云门

　　明知静是真消息。却要横身闹市中。一个白云无住着。又随孤月挂长松。

　　送忠侍者省师

　　秋高木落雁声稀。天外忻逢白凤归。纸袄莫教文彩露。阿师全用险崖机。

　　和讷无言十二时歌韵

　　十二时谁与知。眼上随分安双眉。神珠谩逐黑月隐。白云自傍青山飞。
　　半夜子。睡着是人呼不起。清风皓月四檐秋。输我幕天廉席地。
　　鸡鸣丑。错认七星为八斗。马驹蹈杀天下人。石头可是能真吼。
　　平旦寅。一窗红日破群昏。几多犹作梦中梦。一炷清香为返魂。
　　日出卯。只个平常心是道。眼中童子面前人。斑白何须读黄老。
　　食时辰。白头倾盖无故新。向来梵志语言好。吾犹昔人非昔人。
　　禺中巳。知音赖有寒山子。拶倒毗耶不二门。上大人兮丘乙己。
　　日中午。三十三天击天鼓。乾闼婆王总未知。迦叶无端起来舞。
　　日昳未。敌体有谁分触背。万机休罢即归来。一法何曾在门外。
　　晡时申。一喝当机体用分。不知雪岭同风句。何似云门透法身。
　　日入酉。暗里也须垂只手。见闻都道透根尘。舌本何曾离得口。
　　黄昏戌。万象森罗同一律。月明照见夜行人。一二三四五六七。
　　人定亥。八穴七穿坚固铠。鬼山之下蓦翻身。抹过无边香水海。
　　阿呵呵。见也么。有佛无佛须经过。饥来吃饭困来睡。天上天下如吾何。

　　四威仪

　　行不与人共行。蹈着脚下苔生。堪笑空生未了。无诤还同有争。
　　住不与人共住。铁鞭击珊瑚树。山中明月一家。门外白云何处。
　　坐不与人共坐。省得修因证果。解开三篾肚皮。赢得口吞饭颗。
　　卧不与人共卧。惺惺何若懡[怡-台+罗]。待得玉兔走来。不觉金乌飞过。

　　次韵送满镇成康四上人

　　禅子心如满月明。定乾坤句合相呈。三千里外亲携手。九曲黄河彻底清。
　　满怀倾出镇海珠。仰山却道无言语。烁破乾坤惊倒人。雪里芭蕉不知暑。
　　欲成大树作阴凉。拨草参方道念长。回首宜春台畔路。胸中知见自含香。
　　千岩万壑趣何多。戏海金鳞出网罗。满院清香喷檐卜。莫教孤负老维摩。

　　送金山栢首座礼峨眉

　　金鳌背上急翻身。西望峨眉道念淳。要识普贤真面目。碧天霜月带重轮。

　　资福道元法兄惠笔且谓少助贯华之兴答以二偈

　　坐断禺泉正令新。犹能把笔寄陈人。何如自用腕头力。点出嵩山万古春。
　　远遣宣毫助贯华。要看灵艳吐天葩。老来无许闲心力。此事而今付作家。

　　痴绝翁所赓白云端祖山居偈忠藏主求和

　　闲居无事可评论。一炷清香自得闻。睡起有茶饥有饭。行看流水坐看云。
　　梦回楼上晓钟鸣。落月穿窗夜气清。政喜世间缘业尽。静听童子课经声。
　　净智如如本妙圆。不分凡圣体皆然。只今六用俱休复。即是威音大劫前。
　　一性虚闲百念停。剩将双眼挂空青。深村院落无尘土。万本长松绕石屏。

　　送欣藏主礼永安塔

　　扫空邪说显真乘。只有藤州一个僧。试看永安山里月。只今犹是着书灯。

　　寄报忠直庵

　　不赴芝云也自高。鸳湖且可泛轻舠。长竿留取钓东海。一举三山连六鳌。

　　寄谢石山孤月雪山

　　风月平分岂等闲。倚天长剑在眉间。可怜鹫岭拈花日。只有头陀解破颜。
　　心月孤圆道念坚。自应般若有因缘。超然迥出尘劳外。不见南堂也会禅。
　　万里青霄一桂轮。照空群象净无尘。满身风露不知冷。光境亡来有几人。
　　绍续宗风在己躬。掀翻藏海十三重。须知佛祖垂慈处。超出情尘语路中。
　　黄岩淡葛偏宜暑。绝胜青州做得衫。却写伽陀远相报。前三三与后三三。

　　赠宗嵩妙三上人

　　参禅学道悟真宗。三要三玄一句中。举步蹈翻千圣顶。碧天红日自西东。
　　千峰影里看嵩山。正是秋风落照间。大地撮来如粟粒。曾郎不是诳痴顽。
　　妙唱不摇三寸舌。真机只在一毫端。顶门竖亚金刚眼。六合还从掌上看。

　　送尹侍者

　　高披纸袄出南湖。空尽尘劳一物无。好向金陵访知己。前头大有赤须胡。

　　次天宁空海韵送珂维那

　　袖里金锤解放收。风光尽在月波楼。豁开两眼空寰海。帷幄毋劳更运筹。

　　送南华立首座

　　曹侯溪上南华寺。那罗延射坚洛叉。半座平分风与月。宝林辉映衲袈裟。

　　雨窗示聚上人

　　空阶滴滴雨中听。不觉思量到镜清。迷己众生多逐物。不知真听本无声。
　　滴滴空阶妙指陈。返闻闻后见全真。后生未达圆通境。莫谤如来正法轮。

　　悼建长竺仙法兄

　　五住招提尽大方。座中冠盖拥朝行。雷音远震扶桑国。缮写归家作宝藏。
　　承虚接响唤来来。把得瓢苗石上栽。二十余年真一梦。海风吹得讣音回。
　　难提结就棱伽顶。个是东方最胜幢。活葬死埋但了了。者回推倒葛藤桩。

　　送心侍者省云岩

　　药山室里弄师子。不出云岩手段高。万仞崖头轻返掷。却来平地起风涛。

　　送明藏主游庐山

　　一大藏教是切脚。正文毕竟许谁明。大江直上三千里。突兀康山照眼青。

　　送寿首座

　　兜率宫中说梦回。幡竿尖上舞三台。释迦老子不知有。白牯狸奴笑满腮。

　　闻北山悦堂归东禅兼简永怀岳云

　　卷衣归食故山薇。谁似山翁解见几。养得身心同孺子。自栽松竹护禅扉。
　　才话休居忆永怀。白头兄弟已生埋。村田角落凶年里。马麦风规自偶谐。

　　次韵答中山行可西国古航四友

　　睦州担板志弥敦。接得韶阳嗣老存。多少后生遭落赚。一时埋没向宗门。
　　花擘将来铁突仑。劫空空劫镇长存。龙睛鹘眼何曾会。三世如来共一门。
　　出得一番白汗了。平生毛病尽无存。神医拱手巫咸走。不信膏肓是活门。
　　祖翁一个破沙盆。东挈西提活计存。煨药煨汤又煨粥。绝胜骑马傍人门。

　　次松月法兄韵送行宏二上人

　　巧织吴姝不用梭。鸳鸯掷出奈渠何。郎君子弟争先看。个个齐穿水上靴。
　　正愁吾道少人行。江上俄然见雨簦。说与捧炉神着便。莫教翻却煮茶铛。

　　觉首座送松月翁遗砚至作偈赠之

　　法社凋零法运衰。法灯已灭法幢摧。人天恸哭波旬笑。狼藉春风又一回。
　　电光影里急翻身。剎海真成一聚尘。遗我陶泓亦何用。尚须磨尽世间人。
　　云门拄杖化为龙。飞入曹溪砚水中。鼓得风雷动天地。依然皓月挂长松。
　　无位真人乾屎橛。正法眼藏破沙盆。争似曹溪宁馨子。金香炉下铁昆仑(此本心悼偈之句也)。

　　次净慈平山赠祖灊首座韵

　　长忆卢公倚石屏。无边风月满怀清。何如智觉悬宗镜。半座平分接晚生。
　　湖上千峰列翠屏。湖中秋水带霜清。永明宗旨无今古。细浪含风取次生。

　　次龟峰道元韵悼荐福竺源禅师

　　戴角披毛异类身。全生全死显全真。巢湖水涸鱼龙泣。去作他方转化人。
　　五浊波中驾铁船。须弥峰顶浪滔天。一声铁笛三千界。弹指人间八万年。
　　去无所去与么去。法门折却擎天柱。来无所来应再来。烦恼海中倾法雨。
　　铁蒺藜椎当面掷。优昙钵华火中开。可怜滞壳迷封者。尽逐声前句后来。
　　大阐宗风只一拳。荡除露布葛藤禅。南巢湖头五六月。氷满长街雪满天。
　　黄金真人铁面相。弗立一尘重扫荡。涅盘城外展生机。春风不在花枝上。
　　入佛何妨又入魔。知他为我我为他。定盘星上论轻重。斤两元来不较多。
　　宗说俱通不二门。当机一喝怒雷奔。金圈栗棘闲家具。验尽师僧铁鹘仑。
　　巢湖番水定宗纲。引得波旬笑一场。三际断时心行灭。通身是口错论量。
　　真诚意思脱空歌。减处成添少处多。万里碧霄云散尽。一轮霜月照松萝。

　　寄九岩道纯兼简石佛清远

　　石佛抬眸看九岩。弟兄情分自相谙。遥知话到难难处。抹过前三与后三。
　　春雨春山筝蕨肥。不知尘世有危机。何当借与安禅石。同看孤云自在飞。

　　闻明岩穆庵出世

　　衣到松源更不传。一生只是捻空拳。如今两手都分付。密意明明在汝边。

　　送忠藏主

　　暮春灯下重相见。话到三更又四更。待得鸡鸣便分首。大江东去不胜情。

　　寄景山岳云

　　无愧轩中无愧翁。将无作有自融通。谁知千里同风事。不在玄沙白纸中。
　　屋里溪声屋外山。一心不动万机闲。只知坐得蒲团稳。不觉高风满世间。

　　悼定慧大方

　　佛日西倾不奈何。奋身挥起鲁阳戈。向来入空操戈者。火后争收设利罗。
　　彩凤翻空出盛时。金乌烁破五须弥。全身跳入火中浴。后世无劳问髓皮。
　　吾衰不复梦周公。公识吾衰岂梦中。胜热高风冠今古。砚池无底火烧空。
　　善恶由来只两岐。闭眸作夜亦奚为。郑公笔力堪扛鼎。来写禅师活化碑(按郑明德所撰铭。其略云。至正十六年春。师出世住平江定慧。时方兵兴。戎旅占住佛屋。缁徒多戚戚者。师曰。何不休去。歇去。师语默跌宕。不可测识。谢院事。客灵岩山华首座房。盛称路总管周侯义卿之贤。且曰。我将火化。须侯作证明。十八年九月八日。侯以郡事登灵岩山时苏录判善长。贾典史天瑞从。师闻侯至。欣然出迎。陪侯夜话曰。某将此月十四日。即此山火化。侯其为我证明。兼吾教下衰。侯念佛世尊付嘱国王大臣。为法外护。侯慎无忘此言。至十三日。复以诗寄侯。诗曰。昨日岩前拾得薪。今朝幻质化为尘。殷懃寄语贤侯道。碧落云收月一痕。侯虽得诗。亦未深信。复以偈决别众人。是夜请於华乞以燥薪迭高棚。仍借一龛坐去。华谓薪当从命。龛则无有。指前一木床语华曰。此亦足矣。华如师言。十四日朝登殿与众僧别。即登柴棚两[褒-保+昍]皆析燥薪。薪得火即烈焰炽然。於大火聚中。其祝香有日。灵苗不属阴阳种。根本元从劫外来。不是休居亲说破。如何移向火中栽。於烈焰中。度数珠与华曰。聊当记忆。於是僧俗四众。始惊信拜礼。烟焰所至。多得舍利且闻异香。身尽火灭。骨骸不坏者二。舌根齿牙。侯闻惊怛不已。为悼章二。且为建塔灵岩。乞为之铭云云。别众偈曰。前身元是石桥僧。故向人间供爱憎。憎爱尽时全体见。铁蛇火里嚼寒氷)。

　　兵后过三塔即事

　　雨后鸳湖入望长。岿然犹是鲁灵光。有无愿力如何说。只听风瓯为举扬。

　　次韵答景山南洲

　　空尽尘缘一草庵。且无佛法许人拈。兰峰老子情怀好。华偈时时到水南。
　　大是招提小是庵。最关情事未曾拈。一千七百野狐话。今日何人在斗南。

　　志清隐至赠以四偈

　　未来相见早开怀。何用横机拶险崖。竺国不传唐土信。自家门里隔天涯。
　　二十年来话始圆。不知窦八布衫穿。掀翻海岳求冤对。擘破虚空作两边。
　　大而无外小无中。明暗双忘体用空。萨埵竞酣三昧酒。猕猴自具六神通。
　　天无四壁地无门。栗棘拈来吐又吞。百草头边千圣眼。祖翁一个破沙盆。

　　次韵答雪崖

　　森罗万象作参随。北斗南辰位弗移。瞥转机轮上头看。此心只许老胡知。
　　话头那复究离微。妙处难教佛祖知。一片云间不相到。转头人境已都非。
　　不用欣欣不用悲。今何时也古何时。九还丹外无真药。换尽凡胎莫厌迟。
　　处世难为是强颜。有怀须到古人间。闲人自有闲人骨。不是闲人不易闲。
　　三界无家总是宾。道存何处不相亲。满身尘土宁须洗。洗到无尘正是尘。
　　水因风动静无时。山与云高不自巍。彼我两忘心迹泯。杳然长与世相违。

　　次前韵答芷首座

　　无边风月自追随。看尽江山脚未移。楖栗杖头消息在。莫教容易使人知。
　　鹘眼龙睛妙入微。未曾拈起已先知。五年隔阔重相见。一句当机扫百非。
　　方今佛法最堪悲。正是丛林扫地时。谁与天宫问弥勒。利生时至莫教迟。
　　几年不得见氷颜。只隔俞溪一水间。看得清平时节近。未应长似老僧闲。
　　荒郊无可燕高宾。道术相忘意自亲。提起祖机千七百。几何曾未透金尘。
　　平田浅草转身时。蹈着孤峰万仞巍。莫怪南堂衰飒甚。从来无顺亦无违。

　　怀仲文觉民一宗三弟

　　大雄山脚断飞鸿。华顶峰头路不通。七十二翁天一角。邻鸡三唱五更钟。

　　次韵答景德云海法兄

　　白粲挨开苜蓿盘。贯华翻水墨光鲜。早来打鼓普请看。塞破华亭载月船。

　　常山铭赠真藏主

　　猗与常山。不变不灭。寂然灵然。有若其截。匪见其始。孰觏其终。钻之仰之。维坚维隆。既极其踵。复彻其顶。廓然大观。默然自领。华开叶落。春去秋来。一瞬万古。惟常山哉。

　　坐禅铭示琳藏主

　　四威仪中。唯坐最安。眼如木[木*突]。口似磉盘。外绝诸缘。内心无喘。三际泊然。一真自见。父母未生。是此面目。了了常知。不背不触。我即诸佛。诸佛即我。猛着精神。毋事慵惰。昏荒睡眠。痴暗之狱。驰骤攀缘。猿马之属。性体昭廓。前境自忘。随机应变。光明之幢。

　　虚白铭示杲侍者

　　一真法界。含吐十虚。洞然明白。不隔毫厘。即虚即实。即白即黑。性相平等。体用俱寂。寂而常照。以观其徼。照而常寂。以观其妙。行住坐卧。不离是中。是谓无用之用。炽然作用无功之功。大哉圣功。尔道人果入此三昧於一切法乃得自在。

　　瑞田铭赠祥上人

　　惟我瑞田。不耘而秀。灵根固深。异苗翻茂。匪朮匪芝。芳腾四时。合乃同颕。分而两歧。雨露霜雪。不失其节。刈获舂炊。慰彼饥渴。讵田能瑞。我瑞于田我亦。何有化育。之元。

　　清隐铭赠志藏主

　　水之清能鉴乎物。心之清。物莫我汩。吾固知隐於道者与时偕行。不悖不忽。政不在食首阳之薇。而后见夷齐之风骨。噫嘻。碧海澄秋兮神山突兀。

　　少林铭赠效藏主

　　道人伊何。少林是效。行解相应。宗说俱到。三乘教外。独传此心。芳联焰续。耀古腾今。舍而他之。无乃自欺。反己而观。物莫我遗。观者何人。心是何物。斫水求痕。扪空揣骨。心思路绝。言语道断。廓然现前。月当霄汉。大哉少林。列圣所钦。八纮无际。万年垂阴。

　　友石铭赠琪侍者

　　有美如琪。而友于石。磨错之至。光润外射。岂无厥质。昧于修治。日月既逝。悔亦奚为。士之於道。其可自忽。念兹在兹。前佛后佛。

　　此宗铭赠任首座

　　猗与此宗。天然而妙。无正无偏。有用有照。如大火聚。不可近傍。如涂毒鼓。闻者皆丧。一门超出。万古徽猷。鹫峰倒卓。曹溪逆流。

　　竺先铭赠元侍者

　　威音已前。五竺之先。是第二句。孰知其然。释迦未出。达磨未来。拈华了也。断臂何哉。於此透脱。全机与夺。上下四维。横该竖抹。优昙钵华。九枝秀草。青天冥冥。红日杲杲。

　　听松轩铭赠闻首座

　　松本无声。因风而鸣。乃若广乐。张之洞庭。我耳本静。物来斯应。心精遗闻。默默自领。彼既无作。此亦奚受。一根返元。六用仍旧。松之青青。风之冷冷。尔声尔色。孰经孰营。声不自声。色不自色。由我见闻。乃彰尔德。尔德不有。我心亦空。净洗两耳。听此松风。

　　北窗铭赠旻首座

　　北窗下羲皇上。寂寥寥明晃晃。有清风来莽苍。琴无弦松自响。或禅那或梵放。不求真不断妄。忘能所灭影象。担板汉难近傍。拟入门拶折膀。

　　西轩铭赠立信中

　　少室西来。单传直指。以心印心。如水入水。后代儿孙。以曲为直。不辩东西。岂知南北。非信不立。道在其中。神而明之。廓然大通。是故此轩。以西自榜。有问如何。痛领一掌。

　　蒲室铭示毅本中

　　猗彼道人。编蒲养亲。直以佛法。畀之云门。法有以付。亲有以报。古之今之。是则是效。我筑是室。以名配实。巨屦小屦。惟缜惟密。粥之得金。甘旨是任。匪甘匪旨。聊慰我心。旧蒲既尽。新蒲既续。事亲之心。何日而足。卧氷泣笋。劳而罔继。惟此室蒲。钦于世世。

　　心华室铭赠吾藏主

　　异哉此室。灿然心华。万境空寂。三际不哗。极小同大。隐若毗耶。客来问法。活火煮茶。视彼一默。殆无以加。於斯妙悟。智山法芽。趣解脱道。住法王家。我作铭言。永矢弗夸。庶几览者。隳弥戾车。

　　真际铭赠诣首座(道初)

　　凡厥有生。同一真际。觉妄为因。能所斯蔽。既失正觉。反合尘劳。弃本逐末。舍父而逃。从冥入冥。由妄续妄。苦海沉沦。死生流浪。豁然灵悟。合本妙觉。觉妙元明。无脱无缚。真以妄立。妄灭无真。凡名圣号。幻影毛轮。幸自元无。若为打破。更问如何。泥多佛大。

　　觉照铭

　　觉而常照。照而常觉。一性圆明。万机昭廓。觉者为谁。照者何物。能所顿空。全体出没。不於三界。而现身相。乃知此室。无背无向。经行坐卧。常在其中。匪召而应。风虎云龙。

　　砚铭并序

　　云岩经藏记。黄太史为死心禅师作也。有以其亲墓志。劖于碑阴。死心见而诟之。辟历析其半为灰烬。而藏记俨然。厥后藏殿回禄。碑亦不存。抑有数尔。天历间治殿基。僧於深土得小片。吾友秀实翁求得之。斫而为砚。三分其厚。广则十倍之。纵又倍其广之半。秀润如紫玉。背有佛字。实鲁直书也。求余作铭。铭曰。
　　火炎昆冈。玉石俱焚。其不坏者。粹然而温。斫而为砚。天葩吐芬。覆视其阴。有佛之文。匣而藏之。不见其迹。炳然金躯。隐于聚墨。善知众艺。四十字母。於以发之以迪群有。

　　性空铭

　　诸法本来。空无自性。一句当机。十方普应。四十九年。横说竖说。石上栽华。水中捉月。作是观者。名为正观。翠微禅板。临济蒲团。

　　密室铭

　　於穆是室。绵绵密密。八面四方。针札不入。别有一机。电激星驰。大千剎海。不隔毫厘。左转右转。即隐即显。山冷云寒。波澄月现。

　　大冶铭

　　大冶洪炉。星飞火迸。点铁化金。锻凡镕圣。万钧之器。何莫由斯。一模铸就。岂假钳锤。不有其体。孰彰其用。道合乾坤。风行雷动。

　　介石铭

　　孰据於德。介然如石。将从之游。以究厥极。石兮石兮。其介若此。人兮人兮。胡不相似。我心匪石。不可转也。地老天荒。孰知予者。咨尔介石。持之有常。匪玉其蕴。而有耿光。

　　则堂铭

　　我此法门。以悟为则。一室洞开。中虚外寂。丝毫系念。瞥起情尘。六凿交斗。三途业因。一心不生。万境自净。燕坐其中。是大圆镜。博山烟灭。午鼎风传。草深一丈。真规凛然。

　　知足轩铭赠灯藏主

　　受想坑阱。色声鸩毒。何以处之。安分寡欲。智照户牖。法堂床褥。坏衲缠身。甘露实腹。澹然无营。物莫我渎。月冷风高。山明水绿。是故此轩。名曰知足。

　　鉴止轩铭

　　欲观乎动。必鉴其止。我性本静。有若此水。前波既息。后波不随。鉴兮鉴兮。清且涟漪。六窗洞开。宿雨初霁。止兮止兮。海印三昧。

　　性空铭

　　自性元空。不可描貌。一念不生。何其昭廓。清净本然。周遍法界。入此法门。自忘知解。寒灰烈焰。槁木阳春。圣凡情尽。觌体全真。

　　白云山舍铭赠埙书记

　　青山之青。白云之白。舍於两间。亦孔之适。实际理地。不受一尘。而山而云。幻影毛轮。舍者为谁。适亦何有。一心不生。万法无咎。三际一息。大千一区。吾非斯人。其孰与俱。

　　涵春室铭

　　我此环堵。中虚外密。一炉松火。半窗红日。拥衾而坐。展脚而睡。岂不怀思。立雪断臂。仰高而局。俯厚而蹐。融融涵春。乾乾夕惕。

　　山堂铭

　　天目之山。绵亘千里。磅礴逶迤。屹然东峙。伟哉崇福。踞乎其阳。惟兹梦庵。始构斯堂。八窗既辟。万景献酬。亦有师宾。能如西丘。西丘已矣。遗风亹亹。何以铭之。高山仰止。

　　了庵和尚语录卷第七
　　了庵和尚语录卷第八
　　法语

　　　　小师比丘　景毅　大圆　等编

　　示钦维那

　　士之慕於道者。日用敻然与流俗异。鞠其所存。未始不由忱信痛敬。而能致然者。虽安利勉行之不同。其为敬信则一也。何则非敬则无以起信。非信无以成敬。始於一念。终於永劫。而莫我渝者。其唯大丈夫哉。嘉禾钦维那。顷尝从予游。澹靖淳谨。切切於斯。乃以敬庵榜其室。求余发其义。以道其至。庶几不陷於邪妄之域。予既怜其诚而壮其请。谓之曰。大哉敬乎。三世圣人。历代开士。莫不自此而出。三千威仪。八万细行。莫不自此而生。神通光明。辩才智慧。菩提涅盘。真如解脱。莫不由斯而起。三途六趣。生死轮回。烦恼尘劳。无明恶业。莫不由斯而断。断无所断。无所不断。起无所起。无所不起。生无所生。无所不生。出无所出。无所不出。如是了知。如是成就。於法於心。离诸执着。所谓是真精进。是名真法供养如来。岂惟天台智者。亲见灵山一会。俨然未散。当知山僧即今与汝。向多宝塔中。平分半座。如是如是。云开日出。不如是不如是。地裂天崩。如是中有不如是。不如是中却如是。打失鼻孔。换却眼睛。钦维那。惺惺着。他时后日。莫受人谩。

　　示宝藏主

　　学此道者。大贵精敏而沈潜。精敏而不为物惑。沉潜而不与物竞。不为物惑。则虚而灵。不与物竞。则寂而妙。然精敏沉潜。亦岂易至哉。良由内见通明。前境湛净。莫非夙有灵骨。具大智慧。触境遇缘。不待照烛。而诸法自泯。六根互用。一体同观。不滞不着。离诸色相。所以观自在。行深般若。而五蕴皆空。度一切苦厄。便是者个时节。者个时节。不从人得。只消日用现行。常自捡点。世出世间。何处有一法可得担带。直是净裸裸赤洒洒。上无攀仰。下绝己躬。常光现前。壁立万仞。如大火聚。一切物近傍你不得。如太虚空。一切物栖泊你不得。自家涵养。资人锻炼。却要就本色炉排。恶辣钳锤。发大勇猛。不退不怯。自然久久入妙。堪为法器。非惟自利。亦可利人。回入尘劳。普摄群有。总是菩萨不思议解脱境界。又何佛法玄妙。向上向下之足芥蒂耶。古人道。得坐披衣。向后自看。决非小缘。却须努力。

　　示杲藏主

　　学道之士。为生死未明。寻师决择。自非志量宏远。气岸卓绝。未免半信半疑。半进半退。终而无益。李都尉云。参禅须是铁汉。着手心头便判直趣无上菩提。一切是非莫管。须是恁么始得。
　　人身难得。正法难逢。既得人身。又逢正法。於此不坚确勇猛。究竟到百了千当处。诚为无知人也。无知之人。与草木何异。以余观之。草木尚有用。无知之人。将焉用乎。无用且置。然而自暴自弃。汩没生死。何时而出。可痛惜也。
　　禅是断生死底刀子。禅是解执结底觿子。禅是辩妍丑底镜子。禅是斩邪妄底剑子。禅是伐荆棘林底斧子。禅是破怨敌底策子。禅是成佛作祖底本子。以故佛祖依之而建立。众生由之而得度。禅之功用若此。可不尽心乎。不尽心则不得其力。不得其力。则劳而无功。劳而无功。则不见禅之真体也。不见禅之真体。则无以为人。无以为人。则慧命断绝。慧命断绝。则何以为僧耶。佛者觉也。自觉觉他。觉行圆满。可谓了事大丈夫矣。今世学佛而不知佛道之广大周备。则诚为忝窃耳。岂有奇男子。肯为忝窃哉。
　　古德云。设有一法过於涅盘。吾说亦如梦幻。自非得梦幻之真。则不足以见涅盘之体。涅盘之体尚不见。况过於涅盘者耶。除非知有。莫能知之。
　　古人垂一言半句。政在解黏去缚。抽钉拔楔。岂有实法系缀於人。多见学者。执指为月。求玄妙求解会。以当宗乘。深可怜悯所以此事在上根利智。见不为难。稍若机器陋劣。加以怠墯。弃本逐末。则无有得期。真自外也。
　　庞老云。但愿空诸所有。慎勿实诸所无。此语最好。苟能以此为心。则得无限力也。
　　心性无染。本自圆成。但离妄缘。即如如佛。迷则违真逐妄。悟则舍忘归真。到得真妄双融。迷悟无寄。然后随缘消旧业。任性乐天真。兴慈运悲。拯济孤露。忘能所灭影象。为过量人。住过量境界。作过量事。岂不绰绰然有余裕哉。

　　示快藏主

　　王老师道。尽大地觅个痴钝人难得。轩知此事不可以聪明灵利。计较机谋而得。学道之士。死却偷心。百不知百不会。如土人木偶。一念万年去。一条白练去。古庙香炉去。始有少分相应。死得绝气息了。忽然猛省。如睡梦觉。如莲华敷。历劫未明之事。廓尔现前。百千神通门。百千三昧门。乃至一切戒门定门慧门。悉自具足。然后靠着本色咬猪狗宗师。相与入泥入水。上刀山入火聚。鼻孔相挨。眉毛厮结。彻头彻尾。同死同生。拳来跃去。丧却目前机。脱去胸中物。回视三世诸佛。历代开士。天下老和尚。所有伎俩。不勘自败。等闲拈一茎草。作丈六金身。将丈六金身。作一茎草。收放自在。杀活纵横。设使德山临济。云门赵州。再出头来。也须斫额有分。自余半青半黄。依草附木精灵。望涯而退不在言也。扶桑快藏主。天资俊敏。而能下迟钝工夫。盖从道场双峨大炉排中。锻炼已久。不妨是一枚法器。将还本国。接物利生。卒未能相见。欲得法语。以助进修。观其趣向。决不肯辱师友负初心。乃为书此。若是无智人前。又安敢妄通消息哉。

　　示景维那

　　古来行脚高士。为生死未明。寻师访道。卖却布单。不问千里万里。但有本色宗匠。可以依归者。杭深梯险。不惜躯命。以从之游。冀其一言开发蒙昧。至於大安乐田地。而后推以及物。非所谓游州猎县。看山门境致而已。近日法道陵替。居师位者。出於侥幸。不本宗猷。歆艳浮名。循习龌龊。务多其类。以为接人。新进后生。一乍入众。无所知觉。撞入网中。不能自出。将谓。宗门事止於此。政如经鲍鱼之肆。不知与之俱化耳。余波末流。靡所不至。抑少室之道。废兴有数乎。然而诸方大剎。星罗棋布。又焉敢谓尽无作者以拯沦溺。殆恐魔强法弱。蔑如之何耳。岂不见。大愚和尚云。大家相聚吃茎齑。若唤作一茎齑。入地狱如箭射。者个便是杨岐金刚圈栗棘蓬底消息。盖从上诸祖。垂一机示一境。莫非与人解粘去缚。抽钉拔楔。初无二致。所以云峰悦禅师。服勤既久。用心益固。及乎打破漆桶。走上方丈。忘纳其屦。大愚望见之便云。维那且喜大事了毕。看他先德。一啐一啄。直是透顶透底。总似今时。何处有宗门事耶。建溪景维那。方事徧参。求语为龟鉴。会余谢事杜门。而请不已。不觉引起葛藤。亦何异灵龟曳尾哉。

　　示世侍者

　　世出世间。只一句子。逆顺纵横。无有不在此中也。得之於心。应之於手。则八万四千尘劳。尘尘解脱。八万四千法藏。法法全彰。可以津济四生。可以梯航九有。不着佛求。不着法求。不着僧求。但能於赵州狗子佛性话上。啐地折剥地断。自然百了千当矣。其或未然。莫道坐破七个蒲团。走徧四天下。於此事料掉没交涉。世侍者为者一句子使得来。大唐国里。东寻西讨。大似趋越首燕。不知不觉。被人指到山僧处。吃了多少钝置。看渠尽自耐得拳跃。所谓大冶精金。应无变色。昔大隋参七十余员善知识。於其中间。具大眼目者。只有一二。且作么生是具大眼目者。於斯了了。始可罢参。脱或踌躇。乡关万里。

　　示煜藏主

　　我观如来大光明藏。出生一切诸光明海。若圣若凡情与无情。无有不具此光明之体。显示此光明之用。本末全收。卷舒无碍。自利利他。无有穷尽。如大日轮升于虚空。普照一切。无有分别。能照所照。二俱空寂。而诸有情。资其照临。各各成办。所作事业。从始洎终各不相知。亦不相借。殆不知所以然而然。而於日光明照无所亏减。斯盖本有灵明。非从他得。而昧者不悟。岂终昧也夫。傥能一念回光。便同本得。故曰。道不远人。即心而证。其不然哉。

　　示化主

　　僧问云门。如何是尘尘三昧。门云。钵里饭桶里水。灵利汉。向者里。蓦提得去。直饶搅长河为酥酪。变大地作黄金。供养你。也未为分外。其或未然。幸有七佛已前。一段奇特大事。不妨信受奉行。左穿通衢。右入聚落。拶透千门万户。撞着一个半个。彻底知音。便见所作已办。满载归来。教他一众。饱齁齁地去。岂不快哉。灵岩山中。自圆照慈受阐化之后。未曾有用这一着者。山僧此来承乏。比及三年。方外高人。来兹道聚。朝钟暮鼓。粗成丛林。不谓丁兹歉岁。粮食既匮。而户外之屦益增。却之弗可。延之无术。念念欲弃去。忽思量妙喜树倒胡狲散之语。以告二三友。忽径山霖首座。雪窦琏兴二藏主。翠山芾藏主。珩琅殊维那等。以持钵为告。余笑而谓之曰。是岂尔辈所能为哉。夫比丘之法。内摧我慢。外绝贡高。方行等慈。铺心如地。犹恐触境遇缘。有当不过处。而况有生以来。受用自在。一旦屈己从人。未见其可。虽然。东山有云。至辱莫若乞。至乐在无求。苟得无求旨。虽乞吾何羞。净名道。於食等者。於法亦等。於法等者。於食亦等。汝能毁於佛。谤於法。不入众数。乃可受食。行矣厚自爱。

　　示芾藏主

　　识心达本元。故号为沙门。非徒方服圆颅之谓也。然心体虚寂。普应万机。终日作用。而有不知之者。舍而他求。求佛求祖。求禅求道。诚为颠倒。苟悟自心。全体洞达。则不为法缚。不求法脱。便见佛祖禅道。皆具於我。而无一法从外而至者。真了事人也。
　　僧问赵州云。狗子还有佛性也无。州云。无。此个公案。流落丛林。在学道之士。未有不提撕参究之者。於此悟入者固多。而错会者亦不少。五祖和尚云。赵州露刃剑。寒霜光焰焰。更拟问如何。分身作两段。这个便是见得他舌头落处底样子。后来佛性泰和尚云。只一露刃剑。已一时颂了。后面三句。皆是展演之言。妙喜深以为然。以知得底人。拈将出来。不妨唱拍相投。言气相合。若是承言滞句。识情卜度之徒。按图索骥驴年去。一大藏教。是个切脚。且道。切个甚么。演祖云。钵啰娘。者老汉。初年行脚。见浮山圆鉴和尚。尝请益兴化卒风暴雨话。圆鉴云。我有一个喻子。说与你。三家村里卖柴汉子。肩头夯一条檐。却问中书堂。今日商量什么事。演祖遂低头云。恁么则大远在。因见白云。咬破一个铁酸馅。直得百味具足。便如师子返掷。动是惊人。一日三佛立问云。佛身无为。不堕诸数。和尚作么生说。祖云。譬如摩尼映於五色。摩尼喻佛身。五色喻数。三佛退而议曰。者老汉。真是个老大虫。若是我辈。非数纸如何说得了。殊不知过量人提持过量事。自然不费力。岂不见。维摩会中。三十二菩萨。各说不二法门。云兴缾泻。莫不自谓契理契机。维摩默然无语。文殊便乃赞云。是知无言无说。是真入不二法门。咄。识甚好恶。要知向上宗门爪牙。鲜不尔者。无他。见处透脱。力量充足。自然水到渠成。风行草偃。初不费气力也。其或见不透脱。力量不充。依墙傍壁。终无自由分。
　　一大藏教。总是疗狂子之方书。苟见彻本元。狂心顿歇。自然可发一笑矣。虽然。恩大难酬。永嘉云。了即业障本来空。未了应须偿夙债。深有旨哉。
　　神光不昧。万古徽猷。入此门来。莫存知解。古人之意。终不教你坐在无魂必死之地。须知不了之人。妄认缘尘分别影事。遗失真性。流浪生死。皆知解之咎。若是超情离见。洞达本元。知解不存。而无幽不烛。如明眼人。所见无碍。而摸象之流。虽竞有多说。皆可悯耳。

　　示道侍者

　　大道只在目前。要且目前难睹。欲识大道真体。不离声色言语。言语动用。了无交涉。毕竟大道真体。在什么处。看他古来老宿。提持个事。如日行空如风吹水。灵利汉。一见便见。不假思惟。而大道真体。不间毫发。所谓。啐地折曝地断。自然不借别人鼻孔出气也。
　　佛祖出兴。莫过为尔作个先道。岂有法可传授哉。故曰。大事替你不得。小事各自承当。阿难曰。将谓世尊。惠我三昧。不知身心。本不相代。其不然哉。二祖云。我心未安。乞师安心。达磨云。将心来。吾与汝安。二祖云。觅心了不可得。达磨云。与汝安心竟。政如推门入臼。若是方凿圆柄。则无相应日子矣。
　　弟子求师易。师求弟子难。从上列祖。於千万人中。捞漉一个半个。何异披沙拣金。将知真正衲僧。端不易得。黄梅会中。有七百众。而衣盂独付卢行者。此事岂可粗心。若是未得谓得。未证谓证。见胜进者。心生嫉妬。皆增上慢之流耳。决欲究明千圣顶[宁*页]上一着。除非具铁石身心。有吞佛祖底气槩。始堪持论。岂不见。大隋参七十余员善知识。具大眼目者。只有一二。以此言之。则弟子求师。亦不易也。

　　示琮藏主

　　佛佛授手。祖祖相传。莫非以心印心。将法付法。曾无一毫自外而至者。唯是气类相合。机感相应。发得出来。自然出人意表。盖本於正因。不染邪解。如芬陀利华。虽生淤泥中。一点也沾他不着。然而真性明妙。本自天然。一念回光。便同诸佛。岂不见。大梅见马祖。只於即心是佛言下。便得安乐。水潦遭一蹈。遂乃呵呵大笑。至於雪峰辊球。俱胝竖指。是皆向生佛未具已前。揭示此个无为宗旨。岂有玄妙密室分付。疑误后学者哉。近世法道不振。邪解纷然。各各自谓得上人法。罗却千百众。胡言汉语。如病狂相似。全无愧耻。而入众兄弟。既非正因。皮下无血。眼里无筋。将谓佛祖之道。止如此。递相沿袭。芜秽先宗。良可大息。除非宿有灵骨。不受人谩。超然颕脱。不与俱化。日用应缘。唯以从上佛祖为标榜。专一其心。发弘誓愿。於此生中。成就百千万劫。莫大之事。亲近一个半个真善知识。入其炉鞴。受得钳锤。锻炼磨砻。洞绝瑕颣。方始是到家时节。然后随缘任运。推以及人。以报佛祖。庶不虚来人间。打一转也。

　　示胤侍者

　　真性心地藏。无头亦无尾。应缘而化物。方便呼为智。其可以有作思惟。而得之哉。直须断却心思意想。於一切时中。竖起脊梁。卓卓地提持古德一则话头。善自消息。放教精精灵灵。不堕在昏沉掉举处。则廓彻灵通。凝然湛寂。更不起第二念。所以道。不与诸法作对。便是无诤三昧。永嘉云。亦无人亦无物。大千沙界海中沤。一切圣贤如电拂。若也粗心。便谓得大安乐。正是大病。先圣目之。为解脱深坑。有气息底。终不坐在这里。真净云。活[褒-保+公][褒-保+公]明落落。拈便起把便扑。直下似俊鹰快鹞。其肯打死兔耶。
　　真不掩伪。曲不藏直。虎步龙骤。神号鬼泣。明眼汉没窠臼。截铁斩钉。移星换斗。僧问国师。如何是本身卢舍那。国师云。与我过净缾来。僧度与净缾。国师云。却安旧处着。又理前问。国师云。古佛过去久矣。击石火闪电光。构得构不得。未免丧身失命。岂似如今一等认驴前马后。以为极则。提得一件。便从头穿凿注解说将去。岂知有宗门向上事耶。且作么生是宗门向上事。咄。只许老胡知。不许老胡会。
　　声前领旨。犹迷顾鉴之端。句后明宗。尚昧识情之表。丝毫系念。三途业因。瞥尔情生。万劫羁锁。要须如狮子王。哮吼一声。直使狐狸野干。悉皆屏迹。方可作本分道流。若是随群逐队。醉色沉声。一味踈狂。谩神吓鬼。到处逢人。乱呈懵袋道。我能我解。将他古人好言句。都看坏了。从而教人递相欺诳。凌灭宗风。真是地狱种子也。尔辈后生。趁色力强健。快须决择教明白。见此等人。便合敬而远之。政不必与较得失也。但念从无量劫来。於生死海中。头出头没。今幸为人。遭逢圣教。既披法服。粗称沙门。试观他释迦老子。出胎修道。成佛度生。所有法门。自何而起。自灭度后。大法东渐。诸祖迭兴。提持正印。甚生标格。只如道未离兜率。已降王宫。未出母胎。度人已毕。又云。始从鹿野苑。终至跋提河。於是二中间。未尝说一字。且四十九年。三百余会。种种行相。作么生消遣。到者里。一法不明。翳汝眼睛。眼睛不明。世界峥嵘。忽若一息不来。便登鬼录。前路漫漫。未知何往。良可痛心。故先德以生死事大。无常迅速。切切於怀。大事未明。如丧考妣。大事已明。如丧考妣。岂有闲情。安为杂事哉。

　　示兴藏主

　　宗门中事。只贵真参实悟。不消嗄地一声。自然透顶透底。若未得这一解。未免方寸间郁郁地。不得快活。譬如患病之人。本为风寒所抟。蓦地得一服良剂。出得一身白汗。知他四大有许轻安耶。既得轻安。却须保养神气平复。方禁得磕[翟*支]。万一失守。旧病复作。则不可救也。僧问云门。如何是佛。门云。乾屎橛。这里悟去。岂不快哉。傥涉思惟。白云万里。
　　但得本莫愁末。何谓本何谓末。识心见性是本。说禅说道是末。你若识心见性了。信口而说。信脚而行。无非禅道。苟遗其本而取其末。所谓业识茫茫。无本可据。
　　学道之人不识真。只为从前认识神。无量劫来生死本。痴人唤作本来人。学者不善区别。妄认识心。以为自己。教中所谓。认贼为子。其家财宝。终不成就。净名云。法离见闻觉知。若行见闻觉知。是则见闻觉知。非求法也。六祖大师云。闻见觉知无障碍。声香味触常三昧。如鸟空中只么飞。无取无舍无憎爱。这个始是到家说话。要得相应。一念未兴已前。急着眼看。咄。
　　学此道。只贵脚蹈实地。靠实而行。若纤毫许掠虚。总落魔界。打头一着。且论见地明白。不受境惑。十二时中。便得力也。你若见不透脱。如何做得过量边事。古德道。设有一法过於涅盘。吾说亦如梦幻。若是己眼未开。如何会得。是他向上人行履处。如金刚焰。如猛火聚。无你近傍分。不是强为。法如是故。
　　佛法本无玄妙。只是自家本分事。只为抛家失业。竛竮日久。一乍入门。觉得奇特。及乎稳坐家堂。一切境界。莫匪寻常。自然不惊怪也。临济云。元来黄檗佛法无多子。便是这个消息耳。
　　佛道悬旷。久受勤苦。乃可得成。不是见得会得了便休。是他先圣。入水入泥。安住无功用。大人境界。其可粗心乎。末世比丘逴得些子影响。便谓百了千当。经不看佛不礼。一味贡高。妄自尊大。图人赞叹。以规利养。递相欺诳。习以成风。真可怜悯。有志之士。政须以古人为标榜。慎勿随顺颠倒也。

　　示灯藏主

　　从上佛祖。开示此道无过使人各了本心本性。不为外物所诱。即是出世边事。非谓别有法可传授也。但於日用二六时中。猛着精彩。虚明寂照。截断诸缘。澹泊无为。而不碍泛应。则工夫纯熟。打成一片。不妨随自己力量而行。但有一毫利益於人之事。勇而为之。无利益事。自不复作。亦无能为所为之相。迥绝功勋。功勋绝则损益之念不兴。然而逆顺境界。不着照了。当体寂灭矣。祖师云。心随万境转。转处实能幽。随流认得性。无喜亦无忧。一种平怀。泯然自尽是也。古德提唱一言半句。皆为慈悲之故。发挥千圣着眼不及处一着子。以破后昆之情执。贵图作个洒洒落落底汉。岂有毛发玄妙。可秘重哉。后世庸妄素无知识。将谓。有佛有法。有禅有道。可以传授。奴郎不辨。玉石不分。东奔西驰。随声逐色。业缘成熟。流入魔党。各各自谓。得上人法。递相欺诳。自悞悞他。良可太息。除非宿有灵骨。不受渠谩。直似玄珠下於浊水。不与俱化。则救得一半耳。大凡学佛学祖。直须所见所行。出他一头地始得。脱或徒有其言而无其志。所谓。身虽出家。心不入道。究竟为邪师所摄。无疑矣。古人云。为高必因丘陵。为下必因川泽。衲僧家一出一处。可不慎哉。

　　示觉首座

　　曹溪流非止水。一滴忽来千波竞起。灼然是有这个道理。若是力敌势均。不言可知。稍涉思惟。白云万里。如今未到个般田地。不免唤作移换人。须知宗门中向上事。断断是别。直饶究竟到不疑之地。苟大法不明。总成土苴。岂不见。兴化在三圣处作首座。尝云。我向南方行脚一遭。拄杖头未曾拨着一个会佛法底。雷声浩大。三圣闻得。乃问。你具什么眼。化便喝。雨点全无。圣云。须是你始得。是何心行。化休去。咄。圣亦休去。咄。大觉闻得。乃云。争得业风吹到大觉门下来。化后到大觉觉。请为院主。盖与大觉元是同参。一日觉唤院主。我闻你向南方行脚一遭。拄杖头未曾拨着一个会佛法底。你具什么眼。探竿影草。化便喝。不劳再勘。大觉拈棒。化拟议。有甚用处。觉便打。矢在弦上。不得不发化又喝。棺木里瞠眼。觉又打。灸疮痕上重着艾炷。化明日从法堂上过。觉唤院主。我直下不疑你昨日两喝。你为我说来。为人须为切。化云。某甲於三圣边得个宾主句。总被师兄折倒了也。与某甲一个安乐法门。老鼠入牛角。觉云。者瞎汉。来者里纳败阙。脱下衲衣。痛与一顿。杀人须见血。化於棒下。识得临济在黄檗处。吃棒底道理。精金百炼。要须本分钳锤。岂是麻缠纸裹底生活。者一段说话。蕴在胸中。有年矣。未曾敢容易对人拈出。法侄本心觉首座。自曹溪分座而来。顶门正眼。烁破四天下。雨窗拈出。以资法喜。明日东还。见老松月。却烦借问。如今何处。有者个消息。不妨因风语我。幸甚。

　　示畅藏主

　　实际理地。不受一尘。理随事变。万行门中。不舍一法。事得理融。事得理融也。宽廓非外。理随事变也。寂寥非内。古来达士。学到圣凡情尽。自然体露真常。遇物应缘。触目无滞。犹未是向上人行履处。所以云门大师道。直得尽乾坤大地。无纤毫过患。犹是转句。不见一色。始是半提。更须知有全提时节。一般汉。认得些子影响。便乃称杨称郑。眼空四海。疑悞后学。出佛身血。若是眼里有筋底。终不肯受他笼络。举一步抹过千圣顶门。拈一机捩转衲僧鼻孔。岂特天魔外道窥觑无门。便是四七二三斫额有分。岂不见。岩头参德山。才跨门便问。是凡是圣。山便喝。头便礼拜。洞山闻云。不是奯公。也大难承当。头闻云。洞山老汉。不识好恶。我当时一手抬一手搦。又不见。德山见沩山。直上法堂。东西顾视云。无。无。便下去。至山门首。复云。也不得草草。再具威仪。上方丈相见。便云。和尚。沩拟取拂子。德便喝。背却法堂。着草鞋便行。至晚沩问首座。新到在么。座云。当时便去也。沩云此子已后向孤峰顶上。盘结草庵。呵佛骂祖去在。你看他古人。一挨一拶。略露风规。非唯虎骤龙骧。直得天回地转。岂似今时丛林。无着眼处。政不知。诸大老向什么处去也。雪窦畅藏主。东嘉俊流。有志相从。江心无言。春雨无际。仙岩仲谋。作偈督遣之。业已成行以母病中止。未几会余谢事岩顶。甚不自满。兹来南堂。道义真切。因出三老之偈。余为和之。既而又欲法语为随身儆戒。不惜口业。忉忉怛怛。写此一络索。使其知有宗门体裁。脱若一念相应。蹈着实际理地。游戏万行门中。涵养磨炼。无渗漏绝依倚。撞着咬猪狗手段。千盘万折。透出金锁玄关。然后转向德山岩头。洞山云门。心眼不及处。插得手。岂不是一员本色道人耶。到者里。方知从始洎终。未尝不与山僧把手共行矣。又何亲踈远近之足云乎哉。

　　示祖灊首座

　　大丈夫秉慧剑。般若锋兮金刚焰。非但空摧外道心。早曾落却天魔胆。此永嘉大师。见曹溪后。显发自得自证三昧。以示后人之语也。看他初到曹溪。绕床振锡底气象。直是卓绝超迈。故其所得。不在一切人下。虽与一切人同处。一切人构他不得。除非同得同证者。瞥尔相逢。一挨一拶。略露风规。自然惊天动地。岂似今时兄弟。猥琐傝[(宋-木+几)*辱]。傍人门户。记持野狐涎唾。到处讨人商量。贵图口里有得说。手里有得写逞能逞解。以当参学。将谓少林直指之道。如此而已。诚为苦屈。教中所谓。弃却百千澄清巨海。唯认一浮沤。目为全潮。可怜也哉。当此法道下衰之秋。全藉有志朋友。发勇猛心。立深重愿。将从前所蕴。恶知恶觉。尽情扬向他方世界外。内不放出。外不放入。寂寂惺惺。不与一法作对。超然任运。兀尔忘缘。行住坐卧。常将生死事大。无常迅速。时时举觉。脱或向眼不见鼻孔处。见得眉毛在眼上。则体本无生。了即非速。岂永嘉所得专美哉。到此境界。却须靠着本色宗匠。炉锤锻炼。敲打出来。不妨是个法器。堪以荷负宗门。至於从上佛祖机缘。无问平易险峻。深密浅近。相应不相应。瞭然如人饮水。冷暖有不俟言而知矣。然后沉浸涵养。日久岁深。力量充足。日用应缘。纵横得妙。为人自为。总在其中。日损日益。初无二致。此乃文殊普贤大人境界。决非陋劣种性。所可企及者也。

　　示寿藏主

　　先辈灰心泯志。深山穷谷中。木食涧饮。其为枯槁。有不可胜言。而处之自若者。自非明见本体。与佛祖同一受用。其能致是哉。盖缘末上根脚下打办得乾净。而宿有灵骨。禀大智愿。一出头来。便自颕脱。古今天地。古今日月。古今人伦。何古人所能。今人莫能彷佛耶。且誵讹在什么处。窃尝观之。大凡今人。自始至终。鲜有且正因者。剃染行脚。撞入邪师恶友群类中。见闻觉知。无非声色交互之事。虽有菩提种子。不能发生。究竟熏炼成熟。筑底是个业识团子也。所得既是不真。触着则是非人我。得失欣厌。交战於胸中。因循苟且。递相欺诳。借使千佛出世。也救不得除非自解猛省。一刀截断。靠着本色师友。动静施为。一以古来明眼尊宿为标榜。直将生死事大。无常迅速为念。理会教彻头彻尾。然后发挥灵智。开示后人。则不负父母师友。生成之德耳。舍此则无所取矣。
　　见地明白。履践超诣。但有所说。自然契佛契祖。契理契机。离文字相。离言说相。坐断千差。不存途辙。既非心意识境界。自然风凛凛地耳。
　　杂华云。知一切法。即心自性。成就慧身。不由他悟。固知心生则法生。心灭则法灭。一心不生万法无咎。苟不知有转身句。未免死在平地上。故曰。平地上死人无数。过得荆棘林是好手。虚而灵寂而妙。非用功纯一。受用自在。则不能到此境界。
　　心如工技儿。意如和技者。傥脚跟下不得力。则二六时遭渠驱役。直须一念不生前后际断。则胡狲子自死也。胡狲子既死。得绝气息了。自然触目遇缘。荡荡无碍。方见道用。
　　玄言妙语。道之末也。识心见性。道之本也。古人得其本之大全。发而为大机大用。雷轰电掣。日照天临。揭扬佛祖奥旨。而使后学由是而入。虽有言语。莫非一期方便。土苴绪余。奈何流俗摭拾宝重以为奇特。弃本逐末。何缪之甚。余尝论之。以箴近习之痼。当知性体圆净。智照洞明。一切语言。文字义理之说。或邪或正。到家未到家。判然无可疑者。不然则为其惑耳。
　　山僧自幼行脚。见善知识。未尝有一点玄妙解会。在胸次中。但能於一切处一切时。不受人欺耳。惟其不受人欺故不自欺。惟其不自欺。所以不敢欺於人。末上下梢。只以正智独照。然而照中无智。智中无照。以要言之。则古人所谓。红炉上一点雪。便是者个消息也。

　　了庵和尚语录卷第八
　　了庵和尚语录卷第九
　　题跋

　　　　师侄比丘　海寿　祖灊　等编

　　罗汉图

　　内秘菩萨行。外现是声闻。少欲厌生死。亦自净佛土。住世应真五百一十六开士。莫不皆然。若夫深山大泽。实圣贤所都。决非凡夫肉眼能见。独天台方广。灵异显着。画者得以图之。然又乌得其彷佛哉。以要言之。聚沙为塔。爪画为佛。不失为入道之渐。况精妙若此者乎。一衲宝之宜矣。苟能返观自心之体。广大悉备。四圣六凡。由之建立。三昧六通。由之发现。乾坤日月。江海山川。由之出生。便可掩卷一笑。余尚何言。

　　佛果禅师书

　　佛祖传持大事。所谓三要正印也。自非根性猛利。智愿宏远。曷致机感相应。而能荷负哉。历观先世。的的相承。耀古腾今。辉天鉴地。岂苟然耶。法运垂季。人根益劣。假名窃位。以芘无似之身者。比比有之。未免互相欺诳。所学既已无本。安知有建法立宗。剎生接物。始终一节之要哉。拜读佛果老祖所答诏公嗣书。不胜感慨。竺芳首座。授受有自。惟励精力行之。则古道或尚可见也。

　　大慧和尚墨迹(三)

　　才高谤起。法盛魔强。此草堂以为妙喜南迁之兆也。因思五祖谓能大师曰。夫传法者。命若悬丝。今妙喜帖中后语勿使天魔知之。又设巧便矣。可不慎哉。
　　参学兄弟。未有正见。而务外学。故先德有杂毒入心之诫。老妙喜榜之於门。罚及邻案。在洋屿一夏打发一十三人。夫岂偶然。雪峰龙岩翁得此榜。时以示人。不为无补。
　　妙喜亲书别帖。是亦残编断简。却有别峰无准两代古佛批判。二百年后得之。夜光明月不换於乎道德之能。取重於人如此。而人自不能力致之者。又将奚算。

　　五尊宿真迹

　　天上无双日。人间只一僧。此慈云哭四明之语也。吾於慈云。无间然矣。妙喜隰州。同唱斯道於玉几太白千载一时。不可复见玉山虽后於两翁。而道德文采。曾不少让。石溪能传聩祖不传之衣。亦一代宗工也。此五真迹。生气凛然。在在当有神物护持耳。

　　妙喜禅师圣徒首座二帖

　　少时阅大慧禅师广录。知参禅之难。观圣徒颜公释难文。知为僧之不易。自是两翁风度。常在心目间。明公从妙喜於衡阳所得亦不少已。尝以大禅称之。逮授衣之际。叮咛戒饬。乃曰。如将梵位直授凡庸。你也须生惭患始得。又知付授之难如此。近世庸妄。视同儿戏。大法之微。有所自也。於此未尝不泪下。圣徒道德才思一狐之腋。所遗敬如庵小帖词语温雅。笔意精熟。无在而不妙也。德侍者其宝之。

　　宋孝庙赐佛照禅师御札

　　自昔帝王。存诚佛道者。盖常有之矣。然而日应万机。兢兢业业。而不敢少忽。至於涵养圆熟。染净不二。迥离四病者。其惟孝庙欤。伏读所赐佛照御札。叙所得若此。后世臣子。不学无知。妄肆毁斥者。可悯也夫。

　　佛照禅师墨迹

　　栢岩为洞山下得一转语好。遂开粥相延。则檀林无杂树也。育王以之故。能慎择以警游惰。又谓看经不必多。但研穷法理。以悟为则。至於收拾精神。理会腊月三十日生死公案。直欲攻其兄出淤泥而登彼岸尔。老佛照此书。百世师法也。

　　别峰涂毒二禅师手泽

　　别峰涂毒其道德位望。并驱争先。是皆人龙僧凤也。此偈此简。皆肆口而说。肆笔而书曾不经意。深足以发明言外之旨。彼胶於情识者。方以雕虫篆刻为事。睹之未始不茫然自失也。悲夫。

　　涂毒禅师墨迹

　　湛堂昔因决渠水溅衣。豁然大悟以白真净。净诟曰。此中乃可容藞苴耶。今观策禅师与勤道者小简。才有肯重。便成渗漏之语。自得之妙暗合孙吴然元酒大羹固非常流所能知味。大圆智公。不可谓不知人也。

　　佛灯珣和尚墨迹

　　昔妙喜谓。佛灯为临济顶中髓。杨歧眼里睛。棒头明杀活。喝下辩踈亲。以此而骂佛骂祖。卒灭吾宗。於骂天乎何有。赠规之偈。舐犊之情。於此见佛灯。何异水中捞月。识者辩之。

　　长灵卓和尚手帖

　　灵源出晦堂之门。其粹密岩正。真万世师范长灵克家子也。是以荷负正宗之心。咄咄不辍口。犹自谓筋疲力苶。止可暖热些些门庭而已。若觅委托大缘。诚未易得也。读至此俯仰今古。为之慨然。至於应涉事事与世相反。警救不逮。惟恐混而为流俗之旨。真药石之言也。

　　慈受深禅师偈

　　老慈受散慧林之席。为台山之游。灵岩专使。於天封寺访寻得之圆照故隐。遂为中吴禅学都会。居三年。而有蒋山之命不赴。四明太守以阿育王山招之。亦不赴。未几。蒋山专使再至。不得已从其请。复还三佛旧观。吁。何其盛哉。及谢事归洞庭包山。若将终焉。犹於灵岩。似未能忘情。因其僧堂之落成。故有我亦老来思旧隐异时去借板头眠之句。余晚生无状。备员洒扫者三年。睹境怀人。实深仰止之叹。觉维那出视手泽。谨拜手以识。

　　应庵和尚送中峰偈

　　堆云钵袋子。已是当面拈出。因甚却道未曾分付。所谓。吾有末后着。待归要汝遵。元来老子。得与么絮。拜观此卷。不觉凛然。

　　张魏公所书心经

　　摩诃般若波罗密多。梵语也。此翻大智慧到彼岸。所谓。达佛心宗之径也。观自在即能行之之人也。照见五蕴皆空。即此智慧之力也。度一切苦厄。即到彼岸之时也。至於空色互明。理事俱遣。即佛与众生同一体。处处皆同真法界。受用自在三昧也。紫岩公印心於佛果。扩充於妙喜。以之致君唐虞。中兴王业。观其腕头。盛有回天之力者。其观自在之流亚与。故其笔是经。以寿后世。即自觉觉他之道。无有穷也。然未易与儒墨自卦者议。

　　陆放翁所制无用禅师语录序

　　百丈得大机。黄檗得大用。兼而有者。是为德山临济。观其棒喝交驰。主宾互换。莫非揭示此个宗旨。岂下劣种草。所得而与哉。老妙喜於圆悟室中。得此机用。应庵谓其黑漆竹篦。掀翻海岳。从头打过。虽是死马医。就中要妙。固是抓着渠痒处。札着渠痛处捡点将来。大似普州人送贼。天童全禅师。出妙喜之后。启迪学者。用而无用。语录行世。未始有言也。今览陆务观所作序文。提水放火。大段可畏。至於识破韩潮州。正是说得宜其与无用同参者矣。雪间宝此遗墨。慕贤尊祖之意。历历可佳。夫岂徒为耳目之玩哉。

　　密庵和尚墨迹

　　密庵老祖。任少室正宗之寄。鼓一破沙盆。震惊天地。若涂毒鼓然。宜其燕坐高堂。四事供养。以应来学。而犹不免於持钵奔走。艰难万状。吾不知造物之待人。固如何哉。岂必欲其显发吾先佛轨仪。以为后世窃服踞位。妄自尊大者之戒乎。灯侍者当视其迹明其心。则破沙盆遗音可继也。

　　松源老祖家书

　　澄照天宁。迫而后进。缘法不顺。飘然去之。方事归宁。遽闻师讣。哀慕追修。克尽孝道。观此几着。则其平生事事可法也。宜其位冠诸方。德尊百代中峰临行。嘱以编集语录。付以法衣一顶。此衣昔杨岐以付白云。三传而至妙喜。喜不付诸子。而付其侄应庵。应庵再传而及师。所云此个担子。实难承当。而明告其亲者。亦欲其知责任不轻也。所谓。在家出家。各有所务。不能两全者。乃谦之至耳。岂有承父之命。出家弘法。光明盛大若是。而於其亲。犹有遗恨哉。特不能区区尽欢於菽水之奉。然而立身扬名。以显父母。虽曾闵之孝。无以易也。乌在而不全乎。若夫用黑豆法换尽天下衲僧眼睛。使东山正宗。与天地相终始。固非不肖孙所得言其彷佛矣。此书流落丛林。百有余载。卒为永嘉昱首座宝而有之。遂为传家之劵。虽万金不售也。以法义出以相视。顿首九拜。谨志乎下方云。

　　中峰老祖广录

　　五年前温之能仁昱首座。携所蓄鹫峰聩祖所寄父亲之书。来灵岩求跋。其中正言密庵和尚书至。俾其编次语录。又付以杨歧之衣。遂有此个檐子。实难檐荷之说。今此录。乃是未经删定者。较之刊本。十无二三焉。枯禅以付寂窗。窗付梅屋屋。授之道场晋翁。翁死不得其传。保宁祺藏主。偶於南屏亡僧故纸堆中获之。珍秘有年。兹以相示。且命志之。因谓之曰。尔为直下子孙。盖物有所属耳。岂偶然哉。然鸩毛落水鱼鳖俱死。於此换却髑髅。不消一滴。尚其勉旃。

　　无准和尚笔迹

　　五祖下出三佛。佛眼最为谨密。日用唯恐有失。故切切自省如此。老无准书之。岂无意乎。不幸脱去前二段。环溪能补之。知父莫若子。在首座宝其迹而究其心。则不虚矣。苟徒尚其迹而遗其心亦何益於事哉。余因是迹观是心。而作是说者。且以自儆而复儆在也。
　　正续老师居五峰。法席之盛不下妙喜时也。众多粮少。而重罹回禄。故奔走四方。不能自已。伏读此帖。可以想见其曲折。苟非以荷负正宗为心。则安能籧篨若此耶。近世羡痴福。踞大方坐围千众。口无所说。心无所思。傲然自足。以谓师道之尊。莫过受用随意而已。安知有荷负正宗之说哉。吁。

　　西丘和尚朴翁禅师吟稿

　　佛照禅师居鄮峰时。道福相胜。学者景从。天目老祖。上方朴翁。尤崭崭出头角者。老祖因僧自荐福来。闻松源举风幡话。豁然有省。径有鄱阳之行。朴翁晚年亦为葛天氏之民。今观两翁中见鄮峰途中唱和之什。因记得黄龙出泐潭遇慈明时事。惜无怀翁不得而与焉。纷纷末流。尚以诗之江拙。而议其迹之不齐。是何足以语至道哉。

　　此庵师祖手帖

　　育王师祖。老腕有回天之力。一洗浇漓。顿还淳古。所与妙胜长老小帖。虽寻常数语。无一点俗气。而况笔意精妙不可及。启侍者既入保福一庵之室。宝之宜矣。

　　山寮杂言

　　岳林栯堂禅师曰。灵源大士居昭默。横川老师居山寮。高风相去三百载。人世南朝自北朝。乌虖堂翁已为古人。此偈殆将无闻。敬书於固侍者所藏山寮杂言之后。使观者知先哲所存也。

　　温日观手书大慧禅师过移忠小词

　　妙喜过东坡影堂。作偈云。力将正说排邪说。梦到黄州与惠州竹屋数椽容老貌。大江千古只东流。今观过秦桧之墓则云。路傍一对新华表。见说昔年官不小。争知道冷烟寒雨埋荒草。其发忠正诛奸邪。乃天性之常。或谓。妙喜游乎方之外。而未能绝世俗之好恶。是岂知师哉。日观书之。以传於世。其知师者乎。

　　幻住禅师赠高丽沈王十偈

　　懒残方出芋魁。无暇为天使收涕。赵州危坐一室。莫知二王在前。千载之下。稗沙门失其所守。汲汲於公卿长者之门。乌知两翁不动声色。卒能致宗门于九鼎之重哉。今观幻住之於沈王。庶无愧古人耳。十偈之作。各有深旨。语溪寿上人。求余着语。时当初夏。槐阴昼清。一展玩间。不觉师子岩壁立万仞。矍然起立。卷而还之。

　　古林和尚小参

　　休居老人。平生说法如云如雨。而实无元字脚可得。泽维那。何从得此纸。踊跃珍秘。不翅夜光明月之珠。持以示余。所谓向上更有事在。露出师子爪牙。其间别有商量。未免当门按剑。於乎只者灵锋。阿谁敢拟。后三十年。当有於此丧尽伎俩者。庶几可以同唱下水船曲子也。

　　江山万里图

　　未达境唯心。毛端万里。达境唯心已。万里毛端。作是尽者。政如世人追忆梦事。於诸梦境。作真实想。以梦意识运梦笔。写梦所见。高为山岳。深为江河。险为剑阁连云。恶为瞿塘滟滪。城邑聚落。舟车往来。烟云蔽亏。千态万状。能作所作。均一梦中。复有梦人。睹相生爱。而珍玩之。噫。三界扰扰。孰非梦耶。本净明妙。谁为觉者。我作是说。当有拊卷而作者矣。

　　孤云翁书云峰禅师小参

　　昔黄太史谓。云峰悦禅师之语。青山白云开遮自在。碧潭明月。捞漉方知。今观孤云所书小参。不啻青天怒雷。霜弓劈箭。读未终卷。几何不胆飞心碎也。倘或皮下无血。眼里无筋。究竟总成虚设耳。何山寿藏主得之。出以相示。政须猛省力行。仰不愧天。俯不怍人。札断此老舌头。则不妨与天下衲僧。出一口气矣。

　　佛果老祖示冲老法语

　　佛果老祖。圆悟如来无上知见。如丽天杲日。故其所说。了无疑滞。使夫闻者见者。身意及心。皆同灰烬。然而咳唾掉臂。尽是祖师西来意。岂虚语哉。观此七段法语。何止特为嵩少冲公发耶。政如闹市里扬碌砖。着者当自知耳。
　　题跋(终)。

　　痴绝和尚书应庵师祖法语

　　此吾应庵老祖。示作禅者之语也。痴翁因伟上人之请而书之。伟亦佳衲子与。流落丛林。仅二百年。虽纸墨微蠧。精彩犹新。四明临藏主能宝之。而求余题。二宗师三学者。出处有后先。而所存一也。以古视今益重余之感慨。

　　灵源痴绝二禅师二帖

　　黄龙昭默禅师。德尊一代。虽士大夫登其门者。未尝假以辞色。观此慰帖。谓既了大事。必闲居味道内遣。则亦入室之人也。若夫。言简而意足。善於文字者皆能之。必欲见此老人。当在此帖之外着眼可也。痴翁所示道书记法语。病多谙药性。经验始传方。习藏主其深味之。

　　陆放翁小简

　　放翁先生。南渡师儒也。雅从育王佛照。径山别峰涂毒。灵隐松源老祖游。其深得吾宗之蕴。故发而为翰墨。犹虎而角者也。此帖特其土苴绪余。而览者方且赞咏之不暇。苟知其大全之体。岂又当如何哉。

　　陆放翁所作海净大师塔铭

　　东坡先生。平时不肯与人作塔铭。其与俗儒之索米。作佳传者。盖有间矣。若使如放翁为此海净大师之文。略无愧词。虽作何伤大体耶。

　　了庵和尚语录卷第九(终)

　　嘉兴路万寿山南堂四禅庵师侄比丘祖灊。募缘入梓。日东比丘海寿书。天台周东山刊。时至正己亥春起手。明年庚子春毕工。
　　应安戊申重刊京临川禅寺。

 慈云普济禅师了庵欲公行道记

　　　　翰林学士亚中大夫知制诰兼修国史金华宋濂撰
　　至正癸卯秋八月二十五日辛酉。了庵禅师示寂於嘉禾千佛慈云塔院。九月朔日丁卯。阇维菩提园中。当火之方炽。有红白二圆光。盘旋龛顶。浮空而灭。及火余顶骨舌根齿牙俱不坏。设利满地。不可以数计。七日癸酉。其从子比丘祖灊。遂奉函椟。启塔而藏焉。生平行业。既见国史危公所撰铭文。其得法大弟子文康。复谓师之道德。正而明。慈而能威。坦坦乎八达之通衢也。皦皦乎行天之素月也。鞫鞫乎启蛰之震霆也。初何厌乎言之详。千里致书。征濂为行道记。会濂总修元史。久未暇为。文康将住福之开元。必欲得濂文以行。乃申前请为尤力。濂不敢辞。禅师讳清欲字了庵。族朱氏。台之临海人。世居大雄山下。大父元善父松孙。皆为善士。其母黄氏。梦沙门飞锡而至。既寤生师。九岁而孤。随仲父茂上人。入双径山为童子。年十六。依虎岩伏公。试经得度。希白明藏主。自育王来。一见以法器期之。提诱辩诘。无所不至。且谓之曰。子气锐甚。非佛性茂公。不足为子师。今在苏之开元。曷往见之。师即谒佛性。佛性问云。近离何处。师云。径山。佛性云。船来陆来。师云。二俱不涉。佛性云。汝安得到此。师便喝。佛性云。虽是后生。却堪雕琢。他日佛性又问。汝岂不是径山来。师云。是。佛性云。山上有鲤鱼。井底有蓬尘。作如何会。师云。和尚何处得此消息。佛性云。钦师因何犹被马师所惑。师云。不可少和尚一分。佛性云。参禅须是此子方可。师乃掩耳而出。师自是前后际断。疑情尽释。动静之间。无非妙用。继往从东屿海公於枫桥。东州永公於虎丘。二公皆一时宿德。名重东南。与师相扣击。见师吐言。如青天白日。气象鲜朗。了无染着。或谓担荷正法。将於师是赖。师之闻誉。翕然闻於诸方矣。皇庆初。佛性被上旨。复居开元。四众推师。为入院侍者。继司藏钥。居亡何。还栖径山。虚谷陵公。从大仰来主其席。选师为后堂首座。江南行御史台。具书币延佛性。住建业之保宁。师与佛性。分座说法。台之大臣。闻师提引。顶礼赞叹。谓得未曾有。天历己巳。出世溧水之开福。元统癸酉。迁嘉兴之本觉。一坐十春秋。帝师大宝法王。尤企师之道。赐以金襕法衣。及慈云普济禅师之号。湖之巨剎。有讼於行宣政院者。鉴察御史檄师谳之。师曰。吾林下人耳。岂能效法家之深刻哉。即日升堂檛鼓。退居寺之南堂。御史大夫高公特枉驾过师。谓之曰荣名。人之所尚。师何弃之如土芥耶。嘉叹久之而去。至正乙酉。起应吴中灵岩之请。阅三年复归隐南堂。未几寺毁於兵。南堂亦不存。师处之怡然。祖灊念师无所栖止。谋於檇李亭之北三里。筑室以居师。师不得已从之。即所谓慈云塔院是已。师凡三坐道场。缁素瞻依。如逢古佛出世。香华供养。所至云拥。师日以最上一乘。相与激扬。霆驰飙行。绝无留碍。其高者则缠缚顿解。一超直入。其下者则有所持循。而不涉末伽外道之见。利益所及。可谓鸿且博矣。然於世相事为之际。亦未尝不经意。所莅之处。栋宇压者新之。器物阙者补之。侵疆之久者归之。早夜孜孜。唯恐有不及。辛丑之夏。江浙行省左丞相康里公。遣使者起师。将使领大伽蓝。师坚卧不动。作三偈酬之。有轩盖林中不得来之句。丞相知其道高。不敢强。师日坐松云间。如出水莲华倚风独笑。而不知老之将至。其参学祖杲请续雪窦拈古之作。师初峻拒。已而曰。道本无言。然非言不足以显道。为着一百则授之。一旦感微疾。默而不言。方索笔书偈云。七十六年。无后无先。圣凡情尽。明月中天。适通守陈公时来候疾。谓师曰。和尚东南大法幢也。时既至矣。能无一言启迪我辈乎。师瞪目大笑。声振百步外。遂泊然而逝。阇维之夕。送者几万余人。无不摧慕。呜呼。若师者可谓一代之伟人者矣。师慈和粹冲。不立城府。接人浑在春风中。遇事有不可为。辄万夫不能夺。然惓惓於大法。唯恐其失坠。方佛性续修宗门统要之书。师力劝同袍良猷相成之。至今盛行于世。师世寿七十有六。僧腊六十。度弟子若干人。其参学门人。分灯海内者若干人。夫自教外有别传之旨。竺乾圣人心法。授之东土诸师。历年既多。不能无弊。至於宋季。纤巧卑陋。厌厌如欲绝之人。生气殆尽。横川珙公特起於衰微之际。如大狮王哮吼一声。百兽为之震掉。君子谓之佛道中兴。横川示寂。佛性以伟特之量。绍而承之。佛性入灭。而师以慧辩之学。演而昌之。三世之间。重徽迭照。揭日月於中天。作舟航於东海。猗欤休哉。向使横川无贤子孙若师者。出一再传间。或失其真。未必光明俊伟若斯之盛也。濂虽不敏。窃获师三会语观之。益知丛林所评。辩才无碍类妙喜。机锋峻拔类德山云门者。当可信不诬也。於是备书师之群行。勒诸坚珉。而复述伽陀一章以赞之。其辞曰。
　　大哉诸佛涅盘心　　徧覆三千大千界　　迦叶拈华微笑间　　三际洞然一时了　　菩提达磨流真丹　　扫空义学一不立　　此如长空孤月朗　　万水千山皆见月　　此如空谷传音声　　欲觅其踪无处所　　此如春行大地中　　物物生成匪雕刻　　是为如来光明藏　　诸相无不具足故　　更无一相之可见　　大法久传弊则有　　厖杂丛濊可怖骇　　流入末伽外道类　　横川起执摩尼珠　　放五色光照群有　　销彼黑暗如红日　　佛性继之得真印　　九逵虽异车辙同　　伊谁振锡乘愿轮　　托胎直至大雄山　　中吴一见即相契　　水陆二涂俱不涉　　及至机锋相触时　　如逢金刚王宝剑　　掩耳急走无留行　　自兹出语绝功用　　无边功用总现前　　初无一事可指名　　三坐道场振法音　　海潮东来极澎湃　　无敢举目睨视者　　时来欲入般涅盘　　示以一默显法相　　默中有声如怒霆　　大笑直振於林木　　有因音声而入者　　亦可直到解脱门　　矧於声声未尝声　　方信无闻无不闻　　圆光浮空共盘旋　　设利累累向空聚　　窣堵波中藏灵异　　天龙八部共护持　　达磨之道大以彰　　岂非法力所摄故　　大风则止有县谶　　灯灯续焰愿无穷　　我今顶礼述赞词　　一切众生起诚信



　　苏州灵岩了庵清欲禅师。别号南堂遗老。台之临海大雄山朱氏。母黄。九岁而孤。仲父茂上人引登径山为童子。依虎岩试经得度。受具。希白明藏主亦师之。叔父自育王横川会中来。一见以法器期之。提诱辨诘。无所不至。谓曰子气锐甚。非佛性不足为师。今在苏之开原。往见不可后。师即谒佛性。性问曰。近离何处。师曰。径山。性云。船来陆来。师云。二俱不涉。性云。汝安得到此。师便喝。性云。虽是后生。却堪雕琢。他日性又问。汝岂不是径山来。师云。是。性云。山上有鲤鱼。井底有蓬尘。作么生。师云。和尚甚处得这消息来。性云。钦师因甚犹被马师惑。师云。也少和尚一分不得。性云。参禅须是些子始得。师乃掩耳而出。皇庆初。佛性被旨复住开原。师为入院侍者。继掌藏教。还径山虚谷陵选为后堂首座。佛性迁建业保宁。分第一座。说法。天历乙巳。出世漂水开福。元统癸酉迁嘉禾本觉。帝师大宝法王有旨赐金襕衣。并慈云普济禅师号。居十年退居南堂。至正乙酉应中吴灵岩请。衲子闻风而萃。室中垂语云。文殊普贤起佛见法见。贬向二铁围山。则固。是且道释迦老子还有过也无。良久云休。上堂。一大藏教束之高阁。长期短期。无绳自缚。莫更纷纷纭纭。直须洒洒落落。杨岐一头驴。只有三只脚。潘阆倒骑归。颠杀黄幡绰五味拈来饡秤锤别有香风满寥廓。喝一喝。上堂。前无释迦。后无弥勒。中无自己。钟楼上念赞。床脚下种菜。甜瓜彻蒂甜。苦瓠连根苦。阅五载复归南堂。时江浙行省丞相。遣使延请师。坚卧不起。作三偈答之。有绿萝窗下垂垂老。轩盖林中不得来之句。癸卯秋八月十三日。感微疾默而不言。至廿五日索笔书偈云。七十六年。无后无先。圣凡情尽。明月中天。适通守陈公元礼来候疾。谓师曰。和尚东南大法幢也。时既至矣。可无一言启迪我辈乎。师瞪目大笑。遂泊然而逝。阇维火未盛。有红白二圆光。盘旋龛顶。良久浮空而灭。顶骨舌齿俱不坏。舍利无算。侄僧祖灊等。收而藏之南堂即千佛塔院。



　　敬观了庵禅师禅录。如狮子王哮吼。狮子儿闻之。悉皆勇徤。三世诸佛窥觑无门。六代祖师[谷*斤]额有分。掷大千於方外。纳须弥於芥中。不可思议解脱法门。尽在是矣。
　　至正丙戌莫春前育王老师弟　正印　拜题

 南堂和尚语录续集序

　　　　中至仁澹居稿
　　古林禅师出东南。以无碍辩才。开大法施。使临济之道。震耀天下。若雷霆。若日月。真所谓命世宗师也。嗣兴者南堂禅师。尤能大其声。以鸣其道。三坐道场。学者云奔海驰。学士大夫。莫不闻风起敬。虽退。而闻处犹蚁慕而不释也。师咸酌其机器。饫以禅悦法喜。俾各怡然自得。释然心悟而去。故禅师　　言满天下。尝有集而刊之者矣。今日本寿上人。又以其遗余。续锓诸梓而传之。乃征予言。以弁其首。因得详而观焉。其辩悉类妙喜。其峻峭类德山云门。其雄伟如怒猊择石。金翅擘海。其神变超忽。如泰山之云。始於肤寸。不崇朝而雨天下。其浩博汪洋。如江如海。茫乎其莫涯涘也。呜呼盛哉。其源盖有自矣。宋季有大禅师。曰横川珙公。倡松源西丘之道于育王。当是时。天下之言禅者。惟浮靡纤巧是尚。其弊有不可胜言者。禅师奋起。一变时习。俾宗纲复正。卓然还禅道於高古。至今学者遵之。以为楷模也。一传而古林。再传而南堂。信乎世济其美者矣。呜呼盛哉。不有岷嶓於其前。孰能江汉於其后欤。兹因上人之请。特着其授受源委。以昭示末叶。使知有所宗仰焉。禅师天台人。名清欲。号了庵。脱筑南堂於醉李之本觉。以佚其老。学者不敢名。遂以南堂称之。寿其犹子也。愿而好道。乃吾友竺仙仙公弟子。仙嗣古林。道化盛行日本云。

　　无言住能仁江

　　　　南堂疏
　　皇天旷荡　　丽日月以长明　　厚地浑沉　　振江河而不泄
　　故知大法所系　　实有斯人存焉
　　某　学冠九流。
　　德尊一代。
　　肆辩衮衮　　若百川之赴沧溟　　有阵堂堂　　如众峰之绕天柱
　　回狂澜於既倒　　栗棘蓬金刚圈　　洗佛日以重光　　蓬蒿箭铁丝网
　　从渠吞透　　属我箕裘　　盍登故丘而谒旧庐　　四海交明属望　　抑下乔木而入幽谷　　一时公论攸归
　　龙湫宴坐雁荡经行　　飞天华之蔌蔌　　鸳渚凄凉鸥波浩荡　　渺烟水之重重

　　一宗主护国同门

　　兹审　前席台之天封一宗和尚。高临西庵。下视尘世。本路诸山。虚护国名剎用选法共闻。
　　院堂以起之。檄文既至。而公不少屈。如法道何。吾党敬用聪公排闼故事。缉词以激其勇。庶几幡然而作。幸莫大焉。
　　天地位焉万物育焉　　三峰岿然上云雨　　梧桐生矣凤凰鸣矣　　百鸟不敢啼春风
　　此庵联佛果之灯　　握全机而正斯席　　堆云佩虎丘之印　　分半座以固宗盟
　　清振一时　　曾谓境因人胜　　话行千古　　抑知人以道尊
　　某　众香薝卜之英。
　　列宿景星之瑞。
　　入甘露室　　黑豆法早得其传　　树金刚幢　　破沙盆重增高价
　　有是父宜有是子　　难其弟亦难其兄　　何期季世之间　　膺公选踞雄剎　　见此一门之盛　　着锦衣辉故乡
　　所至蔚有成功　　谁不争先快睹　　膏车秣马　　喜动乎中　　同气连枝　　言之罔既

　　则方岩住圆觉三宗

　　教有辨臻禅称琏嵩　　东坡纪熙丰人物　　野入青徐云连海岱　　大元混南北堤封
　　空五天竺缺而取耆英　　善弹冠相庆　　与无上法王而同教授　　喜解弦更张
　　某　真碧落碑。
　　是古罍洗。
　　十万胸中灯火读　　陶冶一乘　　五千卷内名句身　　筌蹄诸部
　　优钵示明时之瑞　　不离教乘而超越教乘　　白莲敷浩劫之春　　具足圆觉而住持圆觉
　　故复进出一头地　　在我辈流　　宁较等差於名位　　只堪捧腹
　　四众观典刑出处　　揽辔慨垂　　一身佩佛法安危　　矢词罗扒

　　石室住育王

　　大觉一疏而来　　高风未泯　　妙喜两居此地　　芳躅愈光
　　是为栴檀丛林　　固合龙象围绕
　　某　具透关眼。
　　用劈箭机。
　　驱万象於笔端　　文章有印　　验来机於喝下　　纵夺临时
　　出海门国观浙江潮　　阅卷狂澜之既倒　　踞飞雪岩指乌石岭　　抹过迭障之崚嶒
　　是五世三大老故家　　乃四明八吉祥胜地
　　振颓纲争须敏手　　物论攸归　　扬大教欲赴昌时　　且评有在
　　上延睿算　　下副舆情

　　南堂住灵岩嘉兴诸

　　　　楚石疏
　　车之用在轮　　轮不滞则周行天下　　鉴之功照物　　物无遗而炳现目前
　　两忌取舍之心　　天人列请　　一泯异同之论　　泉石增光
　　某　衣得其传。
　　辩如所证。
　　碌碌盆盎古罍洗　　偈千言不少衰　　啾啾乌群孤凤皇　　金百炼无重矿
　　住山久矣　　传舍视之　　灵岳降灵　　宜踞灵岩之顶　　法身说法　　普闻法界之中
　　仰瞻南斗愈明　　旁挹太湖非小　　青山步障　　赠君二百里之白云　　紫玉茶锅　　分我三万顷之明月

　　开南堂和尚语录板

　　天目再传而得休居翁　　如师子踞地百兽震骇　　开福一出而迁灵岩主　　若洞庭粘天万派混流
　　故驾驭昂蘖之人必慕了庵　　杀活擒纵　　凡钻仰坚高之士愿刊语录　　代别拈提
　　明明照古照今　　此日不绣诸梓　　的的契佛契祖　　他时虑失其真
　　昔汾阳现入传灯　　劝动西河道俗　　况海内移多君子　　乐转南堂法轮
　　会啮镞机　　展挥金手
　　了庵和尚续集之终
