续藏经   月江正印禅师语录
　(门人)居简．妙心．大机．慧忠．可橖．祖安．具德．宗满．自然．慧观．寿椿．德粹．思敬．良圭．景行．本真．绍宗．文阐．宝生．文藻．自成 编
 育王月江和尚语录叙

　　余初游方时。月江禅师。已出世说法。虽辱交三十余年。而以不及预参徒。久亲炉鞴。为恨。至治间。奉旨金山升座。获聆提唱。而惊其若河汉之无极也。比者其徒如月。以师语录示余。始取读之。脱然如病之遇耆域。不假汤液丸剂。针砭灸熨。而[声-耳+亥]欬呼吸之顷。已疾去而平复。百骸调适。而并忘其有身矣。於是持神定气。[泳-永+复]沿涯涘。以深入性海。其大无外。其细无内。内无自心。外无万境。上而十地满觉。下而三界廿五有。皆圣凡影响。化仪设施。在性海中。非有非无。非存非亡。非取非舍。非来非去。如虚空具含诸相。如大地容载万物。无自他之间。无今古之殊。乃於其中。纵横游戏。卷舒自在。行棒行喝。扬眉瞬目。动静语默。嬉笑怒骂。无非妙用。或与而夺。或纵而擒。或与无町畦。倐而崖绝。敲空作响。言於无言。拨火觅沤。作於无作。其称性而说也。雷雨八荒。其称性而用也。埏埴万化。噫何此老。作大法施。神通三昧。有如是耶。以吾浅陋观之。犹所得叵量。又岂无大乘根器。一闻一见。而亲证实悟。以续慧命。而传正法眼。如古塔主之读云门录。有足征矣。
　　至元六年庚辰岁三月。龙翔住山比丘大欣拜书。

 月江和尚语录序

　　　　前鸡足山师弟比丘　正澄　述
　　原夫。真理无当。至音绝常。然理无不周。音无不备。扩而充之。必待旷世开士出焉。师之语要。真理至音之谓乎。廓洪机之自在也。若海潮之洒雪。迅玄辩之自然也。类天鼓之訇霆。乾乾纲宗。罔究终始。至若空谷答响。洪钟应击。固虚通之任扣。奚眹迹之能彰。今兹编集。非师之本意也。禅徒摭而成帙。盖沧溟之涓渧。泰华之毫芒耳。聊陈序引。用识岁时。至治三年癸亥。孟陬日。

　　月江和尚语录目次

卷上
　　序　(笑隐　清拙)　　碧云禅寺录　　淀山禅寺录　　南禅兴国禅寺录　　淀山禅寺再住录　　何山宣化禅寺录　　道场禅寺录　　阿育王山广利禅寺录

卷中
　　拈古　　颂古　　普说　　法语

卷下
　　佛祖赞　　自赞　　偈颂　　题跋　　跋　(空远　古林　东屿　灵石)
　　 

　　月江和尚语录卷上
　　月江和尚初住常州路碧云禅寺语录

　　　　平江路太平禅寺住持门人　居简　编
　　师於元贞元年乙未。十一月二十日。受请入寺。指。
　　山门云。三门俱开。门门可入。通方上士。把手同归。
　　拈总统所疏。握古刀尺。秉大权衡。珠回玉转。雷动风行。
　　登座拈香云。此一瓣香。共祝今上皇帝。万岁万万岁。
　　次拈香云。爇向炉中。供养我见住径山兴圣万寿禅寺。佛慧定智禅师。虎岩大和尚。用酬法乳之恩。遂就座。
　　僧问云。师唱谁家曲。宗风嗣阿谁。师云。有眼无耳朵。六月火边坐。进云。官不容针。私通车马。师云。且望阇黎善传。进云。三圣道。我逢人则出。出则不为人意旨如何。师云。臂长衫袖短。进云。兴化道。我逢人则不出。出则便为人。又作么生。师云。脚瘦草鞋宽。进云。和尚出世。为复为人不为人。师云。心不负人。面无惭色。僧礼拜。
　　师乃云。诸佛出世。见兔放鹰。祖师西来。像席打令。若据衲僧门下。正好一坑埋却。所以印上座。寻常见佛见祖。如生冤家。闻道闻禅。如风过树。今日不着便。被人推入者水牯牛群队里。不免抛三放两。簸土扬尘。揭开千圣顶门。击碎今时窠窟。拈拄杖云。芭蕉和尚来也。你有拄杖子。与你主丈子。你无主丈子。夺却你主丈子。卓主丈云。分开华岳连天秀。放出黄河一派清。
　　复举。闽王请罗山开堂。罗山才登座。以手敛僧伽黎。顾视大众。便下座。闽王近前。执罗山手云。灵山一会。何异今日。罗山云。将谓你是个俗汉。师云。好诸禅德。君臣道合。照用同时。得失两忘。是非泯绝。只如罗山道。将谓你是个俗汉。又作么生。棋逢敌手难藏行。琴遇知音正好弹。
　　上堂。黄面老汉。二千年前。将一条无丝线索子。把尽十方世界海。情与无情。脚跟下一结结定。唤作安居禁足法门。至今未有个剔脱得底。者里莫有天然气槩。逸格变通底衲僧么。我要问你。因甚闻锺声披七条。
　　上堂。举浮石示众云。山僧开个卜铺。断人贫富生死。僧便问。离却贫富生死。不落五行。请师直指。石云。金木水火土。
　　拈云。从上若佛若祖。天下老和尚。总是个卖卜汉。浮石与么指示。只是罕遇知音。者僧拟透重关。不觉撞头磕额。只如浮石道。金木水火土。作么生会。识取钩头意。莫认定盘星。
　　上堂。斩钉截铁。出眼中屑。百丈耳聋。黄蘗吐舌。
　　上堂。举东山空和尚。示众云。千五百众雪峰住。无面软饼裹露柱。横咬竖咬饱便休。莫倚他门傍他户。
　　山僧即不然。翻着襕衫歌雪曲。倒携席帽赶村斋。只知随例餐[饥-几+追]子。也得三文买草鞋。
　　上堂。举拂子云。百千法门。无量妙义。总在拂子头上。还见么。击拂子云。大食国里。击鼓鸣钟。新罗国中。和南不审。且道。赵州和尚。因甚八十行脚。
　　上堂。碧云九十日内。与诸人守护心城。内不放出。外不放入。西天此土。总在者里。蜡人冰。铁弹子。无位真人。是什么乾屎橛。喝。
　　圣节。州中满散升座。乾坤交泰。日月光华。和气氤氲。庆云纷郁。是故。圣人乘大愿轮。示现受生。降迹阎浮。垂衣而治。居九五。至尊至贵。统十方。为瑞为祥。跨千古以传芳。掩百王而腾实。恩笼九域。仁被八区。扇盘娲太古之淳风。播羲轩无私之至化。所以道。莫其德德音其德。克明。克明克类克长克君王。此大国。克顺克比。自然□龙吟雾起。虎啸风从。醴泉涌而嘉禾生。凤凰来而麒麟现。福流恒河沙界。寿等百亿弥卢。正与么时。毕竟如何举唱。竖拂子。拈起少林无孔笛。临风吹出万年欢。
　　上堂。知见立知。即无明本。知见无见。斯即涅盘。无漏真净。云何是中。更容他物。
　　拈云。释迦老子。十二剂骨头。百杂碎了也。浑家不管兴亡事。赢得和云占洞庭。
　　上堂。举云门云。眼睫横亘十方。眉毛上透乾坤。下透黄泉。须弥塞却你咽喉。还有人会得么。若有人会得。拽取占波。共新罗斗额。
　　拈云。云门大师。前头吓杀人。后头笑杀人。若人知得。笑须三十年。

　　月江和尚住松江淀山禅寺语录

　　　　湖州路何山宣化禅寺住持。门人妙心编
　　师於大德七年癸卯。七月十二日。受行宣政院请。入寺。至佛殿云。过去佛。是现在佛弟子。现在佛。是谁弟子。提坐具云。一举四十九。
　　拈院疏。宣流善政。允合至公。一句全提。群机普应。
　　拈香祝圣罢。遂就座。僧问云。昙花重现。觉苑春回。正与么时。请师祝　圣。师云。尧仁如天。进云。如何是第一义。师云。此是第二义。进云。与么则喝散大众去也。师云。狮子咬人。韩卢逐块。僧礼拜。
　　师乃云。当阳大坐。正令全提。日照天临。河清海晏。尘尘剎剎。全彰诸佛妙门。物物头头。总是普光境界。廓示人天正眼。运转根本法轮。以此续佛慧命。以此传持祖灯。以此毗赞国风。以此助扬至化。拈主丈云。五凤楼前吹玉笛。万年松下击金钟。卓主丈一下。
　　复举。僧问投子。如何是一大事因缘。子云。尹司空请老僧开堂。
　　师拈云。释迦老子。以佛法。付嘱国王大臣。有力檀那。令法久住。投子和尚。剖洪音於太古。霈法雨於灵区。直得云汉昭回。金汤惟固。今日忽有人问淀山。如何是一大事因缘。只对他道。曹朝请请山僧开堂。且道。与古人。是同是别。拈主丈。卓一下。但见皇风成一片。不知何处是封疆。
　　径山佛慧先师遗书至。拈香。初秋七月有二日。毗岚卷空海水立。吹倒凌霄第一峰。直得神号并鬼泣。若谓先师灭度。苦屈苍天。若谓先师不灭度。苍天苦屈。拦腮一掌。肋下三拳。于今冷地思量着。悔不当初雪此冤。
　　法旨至上堂。僧问　西天佛子。　大元帝师。声震五天。化敷八表。正与么时。谁是知恩者。师云。法雷普震群龙喜。慧日才开大地明。进云。狮子吼处儿增徤。法雨霶时木向荣。师云。日月无私。进云。忠国师。因唐肃宗问。如何是十身调御。国师云。檀越蹋毗卢顶上行。意作么生。师云。瞻仰有分。进云。帝云此意如何。国师云。莫认自己清净法身。未审如何委悉。师云。赤心报主。进云。只如今晨。法旨遐宣。人天敬仰。和尚将何报答。师云。云从龙风从虎。进云。知恩方解报恩。便礼拜。
　　师乃云。大用现前。大机圆应。如天普盖。似地普擎。似月照於千江。如春行於万国。我本无心。有所希求。今此法王大宝。自然而至。直得云行雨施。雷厉风蜚扬。法化而万方宁静。震玄音而四海晏清。魔外自此而潜踪。人天由兹而交庆。正与么时。毕竟功归何所。愿同宝掌千千岁。万古长为帝者师。
　　岁旦上堂。岁之元。日之元。万化从元而始。大地依元而住。从上若佛若祖。天下老和尚。河倾海涌。说此元字不出。三千大千世界。以至华藏世界海。穷此元字不尽。山僧只作一句。道与诸人。便下座。
　　元夕上堂。然灯前然灯后。古今无表里。虚空无背面。西天阿兰那寺。灯花落地。烧着帝释眉毛。是汝诸人。还觉面门热么。
　　上堂。将死雀就地弹底。如麻似粟。喝起向虚空里打底。罕逢作者。山僧一条拄杖。不曾轻轻拈出。若非上上人来。如何起动得伊。须知佛法。不是小事。
　　上堂。举庞居士云。十方同聚会。个个学无为。此是选佛场。心空及第归。拈云。虾蟇跳上梵天。蚯蚓抹过东海。
　　青苗会满散上堂。国以民为本。民以食为天。衲僧以慧为命。以禅悦为食。山僧与诸人。连日同游毗卢遮那性海。历徧百一十城。所参底知识。所得底法门。无不了知。且道。柔软胜味主稼神。与无量主稼神。所谭何法。拈主丈。卓一下云。归堂吃茶。
　　上堂。玄沙不出岭。保寿不渡河。二祖不往西天。达磨不来东土。如是安居。如是禁足。淀山门下。朝打三千。暮打八百。
　　上堂。大凡一问一答。一拶一挨。也须是本色道流。始堪持论。你将云门半片胡饼来。我与你半个须弥山。你将赵州一盏茶来。我与你一渧大海水。若是眼里着不得须弥山。耳里着不得大海水。莫错怪别人好。
　　上堂。南来北来。上载下载。庐陵米作么价。草鞋钱教谁还。不探骊颔。安得骊珠。不入虎穴。争得虎子。拍禅床便起。
　　上堂。僧问。钟楼上念赞。床脚下种菜。意旨如何。师云。无意旨。进云。风不鸣条。雨不破块。好个太平时节。师云。知恩者少。
　　师乃云。风不鸣条。雨不破块。钟楼上念赞。床脚下种菜。夜来天帝释。在中庭。与德山临济。相争佛法。引德深妙神恶发。把须弥山。一槌击碎。山僧梦中惊觉。不觉起来。抚掌呵呵大笑。且道。笑个什么。佛灭二千年。比丘少惭愧。
　　初祖忌拈香。南天不是生缘。东土亦非化境。[葸-十+夕]岭迢迢绝去踪。少林寂寂无寒影。且道。祖师今日。还来也无。拈起香云。五叶花敷劫外春。一曲希声与谁听。
　　上堂。洞山麻三斤。赵州栢树子。蚊子上铁牛。无你下觜处。衲僧家。今日三明日四。但知随例餐[饥-几+追]子。也得三文买草鞋。
　　上堂。拈主丈云。主丈子。二千年前。灵山会上。亲闻如来金口叮咛。向二千年后。令诸比丘。据菩萨乘。修寂灭行。只今往三十三天。以至遍历无边香水海。复绕须弥山三匝。还归本处。普为诸人。说安居偈云。人皆畏炎热。我爱夏日长。熏风自南来。殿阁生微凉。卓主丈。喝一喝。
　　上堂。僧问。如何是新年头佛法。师云。大雪满长安。进云。忽然日出时如何。师云。赚杀阇黎。师乃云。新元布令。四序开端。千山雪白。万壑云寒。大地山河齐稽首。紫宸殿上晓排班。
　　上堂。诸方以棒喝为佛事。普光棒喝。束之高阁。诸方建大将旗鼓。普光旗鼓。置之一壁。但有来者。只是寻常相见。自然宾主历然。会么金轮天子勑。草店家风别。

　　月江和尚住松江南禅兴国禅寺语录

　　　　湖州路显慈禅寺住持门人　大机　编
　　佛殿。三十二相。八十种好。麻三斤。乾屎橛。殿里底。九九八十一。便礼拜。
　　小参。僧问。法随法行。法幢随处建立。是阿谁分上事。师云。普。进云。今日得闻於未闻去也。师云札。
　　师乃云。摩竭室中。不通水泄。毗耶城里。线路放开。有时孤峰顶上。啸月眠云。有时十字街头。和泥合水。所以山僧住淀山。只见淀山境界。湖光潋滟。树影婆娑。涧草岩花。樵歌渔唱。来兴国。只见兴国家风。潮通百浦。月照万家。鹤唳云间。莺吟古木。百城烟水。无二文殊。楼阁门开。谁名弥勒。击拂子。波斯鼻孔长。
　　上堂。一夏九十日。等闲过了。或以蜡人为验。或以铁弹子为验。是犹众盲摸象。族庖解牛。皆未见全象全牛底道理。雪窦道。全象全牛翳不殊。从来作者共名模。如今要见黄头老。剎剎尘尘在半涂。明觉老人得一橛。
　　佛涅盘上堂。提智慧刀。破烦恼网。拔生死类。置涅盘城。不无黄面老人。争奈贵价精神贱价卖。
　　开元古林和尚至上堂。僧问。两镜相照。中间无像时如何。师云。阇黎在什么处见。进云。赵州和尚。到黄蘗。蘗见来。闭却方丈门。意旨如何。师云。大开东合。进云。赵州於法堂上叫云。救火救火。意作么生。师云。即日共惟。进云。蘗开门扭住云。道道。又且如何。师云。莫怪坐来频劝酒。自从别后见君稀。僧云。赵州道。贼过后张弓。[口*尔]。师云。宾主交欢。进云。只如今日。开元和尚相见。有何言句。师云。大众谛观。进云。与么则闻於未闻也。师云。天高地逈。
　　师乃云。作家相见。如击石火。似闪电光。拟议不来。白云万里。今日师僧才见。通个寒暄。道个万福。把作寻常。及乎指鹿为马。将日作月。抛出陕府铁牛。惊倒嘉州大像。便乃点头咽唾。以为奇特。喝一喝。明眼人前。一场败阙。
　　剃僧付衣。入净妙国土。说法身佛。着清净衣。入无差别国土。说报身佛。着无差别衣。入解脱国土。说化身佛。着光明衣。若有一人。不在此衣之下者。我誓不成正觉。
　　上堂。举德山一日饭迟。托钵至法堂。雪峰见云。者老汉。钟未鸣。鼓未响。托钵向甚处去。德山低头归方丈。峰举似岩头。头云。老汉未会末后句。德山闻得。唤岩头云。汝不肯老僧那。岩头密启其意。德山来日上堂。与寻常不同。岩头至僧堂前。抚掌云。且喜老汉。会末后句。虽然如是。只得三年。三年后。果化去。
　　拈云。德山老汉。寻常据条白棒。佛祖近傍无门。因甚被雪峰轻轻一拶。便见脚忙手乱。总道。岩头密启其意。殊不知。正是掩耳偷铃。山僧道。若论末后句。莫道德山岩头。敢保西天四七。东土二三。未梦见在。

　　月江和尚再住淀山禅寺语录

　　　　温州路天宁禅寺住持。门人　慧忠　编
　　入寺上堂。大方无外。大圆无内。无内无外。圣凡普会。竖起拂子。看看。恒沙国土。恒沙世界。百宝庄严。只今尽向拂子头上出现。恒沙诸佛。各各坐天华台。四众围绕。来集於此。吹法螺。击法鼓。异口同音。作狮子吼。举起也千身弥勒。动用也随处释迦。文殊放金色光明。普贤现白银世界。西天四七。东土二三。天下老和尚。各各於一毫端。现宝王剎。坐微尘里。转大法轮。山河大地。日月星辰。明暗色空。一印印定。山僧适自云间佛国回。至此普光王世界。得与恒沙诸佛。现前大众。两得相见。所谓过去诸如来。斯门已成就。现在诸菩萨。今各入圆明。未来修学人。当依如是法。是法住法位。世间相常住。无端陕府铁牛。忍俊不禁。[跳-兆+孛]跳上三十三天。筑着帝释鼻孔。观世音菩萨。将钱买胡饼。放下手。却是馒头。喝一喝。上来讲赞。无限良因。堪报不报之恩。共助无为之化。
　　初祖忌拈香。跨水逢羊。恓恓渡江。星驰电卷。虎骤龙骧。廓然无圣。岂是南天梵语。与安心竟。且非东土文章。堪叹来时颜似玉。去时不道鬓如霜。
　　佛慧忌拈香。高高凌霄。深深冷泉。瞪目不见底。仰面不见颠。也不曾入虎穴得虎子。也不曾拗龙角下龙渊。虽是两无交涉。到头饮水知源。插香。好儿终不使爷钱。
　　罗汉开光明。上堂。举应庵和尚。入罗汉五脏偈云。黄面老人乾屎橛。参随一火烂泥团。心肝肠胃皆条直。蔬饭茶花照胆寒。佛法虽然未梦见。神通却许入云端。应须痛念归宗寺。时复持盂下翠峦。
　　山僧今日开光明。亦有一偈。莫论佛法与神通。放出光明烁太空。振锡松林朝解虎。持盂石室夜降龙。改头换面休瞒我。抹彩涂金吓你侬。大振千年湖上寺。眉毛之下起清风。
　　上堂。僧问。净法界身。本无出没。因甚今朝佛法。师云。这汉洗钵水。也消不得。进云。学人会也。师云。你作么生会。进云。大悲愿力。示现受生。师云。念言语汉。
　　师乃云。三界无法。何处求心。四大本空。佛依何住。净饭国王是圣父。摩耶夫人是圣母。甲寅年四月八日。悉达太子。向毗蓝园中。无忧树下。降生。从上所供。并皆诣实。
　　上堂。僧问。如何是诸佛出身处。师云。淀湖水满也未。进云。如何是吹毛剑。师云。井底扬尘。进云。如何是露地白牛。师云。斫额望曹溪。进云。如何是透法身句。师云。者贩私盐贼。
　　师乃云。白日青天。开眼作梦底。如麻似粟。与我拈取梦中事来看。你见我与么道。便道。老汉休寐语。且你不梦时。目前是个什么。伏惟尚享。
　　上堂。东弗于逮打鼓。南瞻部州上堂。西瞿耶尼闻钟。北郁单越作舞。忉利居日月之上。四禅无风火之灾。且道。帝释宫中。所说何法。一牛饮水。五马不嘶。
　　断江和尚至上堂。天平山上白云泉。云自无心水自闲。何必奔冲下山去。又添波浪向人间。大众。圆鉴和尚来也。昙花易见。知识难逢。断弦须是鸾胶续。佛祖齐教立下风。
　　上堂。僧问。牛头未见四祖。因甚百鸟[口*(衔-金+缶)]花献。师云。世情偏向有钱家。进云。见后因甚不[口*(衔-金+缶)]花。师云。人义尽从贫处断。
　　师乃云。凡夫色碍。二乘空碍。菩萨色空无碍。嘉州大像。骑个蹇驴儿。走入陕府铁牛鼻孔里。拜白安居。撞见寒山拾得。跳出来。抚掌呵呵大笑云。佛法不是者个道理。毕竟是什么道理。任从沧海变。终不为君通。
　　上堂。日里僧驮像。夜里像驮僧。黄昏候日出。天晓打三更。
　　新都寺撒骨。如何是佛。新妇骑驴阿家牵。如何是佛。三脚驴子弄蹄行。撞破生死牢关。踏着通天活路。地归地水归水。火归火风归风。横身三界外。何处觅行踪。
　　上堂。夜来挝鼓升堂。唤作小参。今日升堂挝鼓。谓之示众。示众小参。初无二说。夜来今日。岂有两般。拍禅床云。一把柳丝收不得。和烟搭在玉阑干。喝一喝。
　　[雨/只]林和尚至上堂。夫善知识者。如优昙花。时一现耳。善知识者。如天甘露。时一降尔。善知识者。如涂毒鼓。时一闻尔。挝涂毒鼓。闻者皆丧。洒天甘露。饮者清凉。开优昙花。见者欣悦。大众。傅大士道。空手把锄头。步行骑水牛。人从桥上过。桥流水不流。作么生会。若也会得。许你亲见明极和尚。
　　开炉上堂。举雪峰示众云。世界阔一丈。古镜阔一丈。玄沙指火炉云。火炉阔多少。峰云。如古镜阔。沙云。者老汉。脚跟未点地在。
　　师云。雪峰玄沙两父子。掺闽音。直是难会。淀山輙为颂出。世界古镜火炉。门上休钉桃符。洞宾失却宝剑。果老踏碎葫芦。古镜火炉世界。一段风光没赛。卢公逴得衣盂。佛法依然不会。火炉世界古镜。知佗是凡是圣。丹霞暖气烘烘。院主眉须落尽。

　　小参

　　结制。妙湛总持不动尊。首楞严王世希有。销我亿劫颠倒想。不历僧祗获法身。山僧威音王已前出家。威音王已前行脚。行脚则与诸人同行脚。出家则与诸人同出家。不知过了多多少少。长期短期。诸人瞒山僧。一点不得。山僧亦瞒诸人。一点不得。傅大士云。夜夜抱佛眠。朝朝还共起。起坐镇相随。语默同居止。若也会得。许你参学事毕。其或未然。大事替汝不得。小事各自抵当。
　　解夏。一拽石二搬土。发机须是千钧弩。然则千钧之弩。不为鼷鼠而发机。百丈再参马祖。祖震威一喝。直得三日耳聋。临济到太愚便道。黄蘗佛法无多子。高亭望见德山。隔江招手。横趋而去。玄沙见雪峰辊三个木球。便作斫牌势。是皆具啐啄同时眼。有啐啄同时用。如金翅擘海。直取龙吞。又如狮子王哮吼。狮子儿闻之。悉皆勇徤。如青天霹雳。无你回避处。如卒风暴雨。无你栖泊处。若是守株待兔。缘木求鱼。坚守蜡人。克期取证。三生六十劫。
　　解夏。诸兄弟。秋初夏末。出一丛林。入一丛林。或有旃檀丛林。旃檀围绕。或有荆棘丛林。荆棘围绕。或有荆棘丛林。旃檀围绕。或有旃檀丛林。荆棘围绕。者四种丛林。毕竟出那个丛林。入那个丛林。云门大师道。平地上死人无数。过得荆棘林者。是好手。云门只知其一。不知其二。荆棘林。有什么难过。淀山道。平地上活人无数。过得旃檀林者。是好手。且道。旃檀林有什么难过。来晨自恣。各请下一转语。
　　冬至。威音王已前。无师自悟底。一段奇特大事。不在西天。不在东土。不在天上。不在人间。三世诸佛。修证不到。一大藏教。诠注不及。历代祖师。天下老和尚。摸索不着。不逐阴阳消长。不随寒暑推迁。日日日东上。日日日西没。循环三百六十。几个解知窠窟。惟有七百甲子老禅翁。向老鼠孔里。钻出来却道。我使得十二时辰。更有一千五百人善知识。项上担百二十斤铁枷。向望州亭叫道。土旷人稀。相逢者少。蓦拈主丈。划一划云。威音王已前且置。即今事作么生。卓主丈云。龙吟雪解千山冻。虎啸风回万壑春。
　　结制。无上法王。有大陀罗尼门。名为圆觉。流出一切清净。真如。菩提涅盘。及波罗密。三世诸佛。向者里瞌睡未醒。历代祖师。向者里自救不了。天下老和尚。向者里出头不得。蓦拈主丈。得念失念。无非解脱。成法破法。俱名涅盘。智慧愚痴。通为般若。三家村里臭胡孙。价增十倍。骊龙颔下明珠。分文不直。主丈子。朝游南岳。暮往天台。不守如来禁制。贬向二铁围山。诸人九十日中。切忌认贼为子。卓主丈一下。
　　解制。石头和尚云。言语动用没交涉。药山和尚云。直得非言语动用。亦没交涉。南方禁夏不禁冬。北方禁冬不禁夏。一句子针札不入。一句子石上栽花。鸡寒上树。鸭寒下水。一尘飞而翳天。一芥堕而覆地。一叶落而知秋。衲僧家。主丈头上。青草连天。刘阳洞山。在你脚底。
　　至节。乾坤之内。宇宙之间。中有一宝。不随阴极阳生。不逐昼明夜暗。释迦老子。三百余会。不曾说着。缺齿老胡。面壁九年。不曾觑着。佛祖既不奈何。衲僧如何缁素。洞山掇退果卓。慈明揭榜堂前。仰山叉手进前。香严进前叉手。喝一喝云。直饶动地雨花。何似归堂向火。
　　冬至。今夜谓之冬至小参。毕竟参个什么。为复是参毗卢师。参法身主。为复是参诸善知识。参山河大地。参明暗色空。若参山河大地。明暗色空。切忌堕坑落堑。若参诸善知识。未免瞎驴趂大队。若参毗卢师法身主。何异镜里逃形。水中捉月。有底道。信灯笼参灯笼。信露柱参露柱。信自己参自己。你若参灯笼。灯笼罩却你眼睛。你若参露柱。露柱磕碎你脑门。你若参自己。自己如生冤家。且作么生参得。是你诸人。寻常向高高山顶立。深深海底行。到者里。也好出来决择看。直饶向威音那畔。空劫已前。一画未形。阴阳未兆。之际。道得一句。行得一步。衲僧门下。天地悬殊。

　　月江和尚住湖州何山宣化禅寺语录

　　　　门人　可橖　祖安　具德　宗满　编
　　师於至治二年壬戌。五月十八日。受。
　　行宣政院请。入寺。
　　指山门云。走遍四天下底人。不知有入门句。三门下香炉。却知有入门句。还会么。昆仑奴着铁袴。
　　佛殿。日面月面。桃花李花。烧香礼拜。采奔龊家。
　　据室。譬如掷剑挥空。莫问及之不及。临济德山。过者边立。
　　拈江湖疏。鲁多君子。秦岂无人。美玉精金。阳春白雪。
　　指法座云。登山须到顶。入海须到底。坐断上头关。清风来未已。
　　便升座。祝圣毕。就座。道场和尚。白槌云。法筵龙象众。当观第一义。
　　师云。大凡激扬向上宗乘。也须是个人始得。你若横吞巨海。我即背负须弥。你若按剑上来。我即亚枪相待。莫有当机不让者么。
　　僧问。远离淀阜。来镇妙峰。祝赞一言。请师举唱。师云。天高群象正。海阔百川朝。进云。如何是正法眼藏。师云。金鸡唱彻扶桑晓。进云。如何是金刚正体。师云露。进云。如何是文殊普贤大人境界。师云。不劳再问。进云。如何是第一义谛。师云。夜叉把火。僧礼拜。
　　师乃云。天下无二道。绵历万世。卓尔常存。圣人无两心。日应万几。巍然不动。弥纶天地。混茫太虚。不见其眹。鼓橐阴阳。陶铸万物。不宰其功。诸佛出世。谓之一大事因缘。祖师西来。谓之第一义谛。又谓之大总持门。谓之金刚正体。谓之顶王三昧。谓之浮幢王剎海。谓之文殊普贤大人境界。大觉世尊。於灵山会上。拈一枝华。普示大众。金色头陀。便乃破颜微笑。弥勒大士。於一时中。成就五百亿天子。同证无生法忍。历代祖师。天下老和尚。各各出兴。廓示人天正眼。阐扬直指真宗。独坐大雄峰。放你三顿棒。麻三斤。乾屎橛。庭前栢树子。镇州萝卜头。莫非此道此心之所发现。如阿伽陀药。能疗一切难医之病。如狮子筋琴。一鼓则群音顿绝。一一腾今焕古。头头玉转珠回。直得天成地平。河清海晏。正与么时。且讴歌鼓腹。共乐无为一句。又作么生道。尧舜不章民自化。大家齐唱太平歌。
　　复举。大通智胜佛。十劫坐道场。佛法不现前。不得成佛道。钝根阿师。释迦老子。三大阿僧祇劫修行。直得明星现时。方始悟道。钝根阿师。涅盘会上。广额屠儿。放下屠刀。立地成佛。钝根阿师。二员古佛。放过即不问。只如广额屠儿成佛。名作什么。
　　道场和尚。白云。谛观法王法。法王法如是。便下座。
　　至晚小参。僧问。一尘入正受。诸尘三昧起时如何。师云。小溪深处是何山。进云。一镞破三关。是什么人。师云。残兵败甲。进云。至道无难。惟嫌拣择。此意如何。师云。者田厍奴。进云。百草头上祖师意。作么生会。师云。没用处。进云。乞师方便。师喝云。退后退后。
　　师乃云。马驹踏杀天下人。江北江南。知音者少。瞎驴灭却正法眼。人间天上。意气偏多。是佗直下儿孙。终不隈刀避箭。法随法行。法幢随处建立。譬如壮士展臂。不假他力。善舞太阿。不伤其手。所以出一丛林。入一保社。自然金声玉振。雷厉风飞。无系蚁之丝。偏要打凤罗龙。无聚蝇之糁。足以生凡育圣。拈主丈。者里莫有同声相应。同气相求底衲僧么。卓主丈云。六月卖松风。人间恐无价。
　　复举。保福与长庆游山。福以手指云。即者里便是妙峰顶。庆云。是即是。可惜许。后举似镜清。清云。若不是孙公。便见髑髅遍野。雪窦颂云。妙峰孤顶草离离。拈得分明付与谁。不是孙公辨端的。髑髅着地几人知。
　　拈云。者两个老汉。游山也不了。然鱼行水浊。鸟飞毛落。又争怪得佗傍观检点。还会么。大黠小痴螗捕蝉。有余不足夔怜蚿。退食归来北窗夜。一江风月闯渔舡。
　　上堂。病僧半夏居溪寺。湖海禅流合自知。一阵西风起林末。蜡人跨得铁牛归。
　　开炉上堂。三世诸佛。火焰上说法。历代祖师。炭库里藏身。天下老和尚。冰棱上走马。何山僧堂内。一万三千个炭团。明眼衲僧数不出。
　　上堂。僧问。教中道。真法供养如来。如何是真法。师云。阇黎合吃山僧手中棒。僧云。谢师供养。师云。再犯不容。便打。
　　师乃云。是真精进。是名真法供养如来。僧问云门。如何是透法身句。门云。北斗里藏身。岂不是真法供养。又问。如何是超佛越祖之谈。门云。胡饼。岂不是真法供养。僧问古德。如何是佛法大意。德云。山前麦熟也未。岂不是真法供养。击拂子。一举四十九。
　　元旦上堂。长春殿上金钟动。万岁山前玉漏迟。祝赞归来日卓午。不知身在凤凰池。
　　元宵上堂。拈主丈。卓一下。过去灯明佛。本光瑞如此。现在灯明佛。本光瑞如此。未来灯明佛。本光瑞如此。拈灯笼来佛殿里。将山门安灯笼上。卓主丈。喝一喝。
　　上堂。今日乃如来大师。入灭之辰。诸人还知么。摩胸告众。椁露双趺。迦叶颦眉。波旬起舞。人天号恸。大众呜呼。血现如波罗奢华。声震乎大千沙界。八坛舍利。流布天上人间。一个金棺。抛在拘尸城外。千张白[迭*毛]。百尺香楼。烟灭灰飞。珠回玉转。示金刚之正体。转最后之法轮。所以道。山河及日月。时至皆归尽。未尝有一法。不被无常吞。汝等诸人。为佛弟子。当勤精进。图报佛恩。但念无常。慎勿放逸。
　　上堂。僧问。祖师道。心随万境转。转处实能幽。时如何。师云。春风吹解玉壶冰。进云。随流认得性。无喜亦无忧。又作么生。师云。赵州东院西。
　　师乃云。心随万境转。转处实能幽。随流认得性。无喜亦无忧。竖起拂子。者个是拂子。唤什么作心。目前是露柱。唤什么作性。转山河大地。归自己。即易。转自己。归山河大地。即难。露柱吞却乾坤。祖师在你脚底。
　　金山大会归上堂。僧问。金山说法动王臣。六趣昏迷脱苦轮。浩浩千人万人海。凭师一句报皇恩。今日归来。请师说法。师云。我不敢轻於汝等。汝等皆当作佛。进云。灵山授记。何异今日。师云。大似不曾斋。进云。与么则大众沾恩。学人礼谢。便礼拜。
　　师乃云。灵山会上。以佛法。付嘱国王大臣。外护流通。令法久住。验在今日。此际金山大会。诚非小缘。山僧得与四十一人善知识。一千五百比丘僧。同入如来大光明藏。各说不二法门。共扬第一义谛。如帝网珠。交光相罗。光光互摄。无坏无杂。如入毗卢楼阁。一切诸佛境界。悉皆现前。如入龙王宫殿。百宝庄严。悉皆具足。如入薝卜之林。唯闻薝卜之香。不闻余香。如入迦陵频伽群中。唯闻频伽之音。不闻余音。譬如虚空。普徧一切。於诸境界。平等随入。山僧所见如是。且诸人。九十日内。在大光明藏中安居。大光明藏自恣。毕竟所见。与山僧。是同是别。良久。纵然为客乐。不似在家贫。
　　端午上堂。古有良医。名曰耆婆。或以一草治众病。或以众草治一病。或以一草治一病。或以众草治众病。在耆婆用之何如耳。及乎耆婆死。百草皆泣。耆婆既能以百草。治一切众生之病。因甚耆婆病。无药可医。为复是百草。不医耆婆之病。为复是耆婆之病。非□草之可医。请大众。下一转语。
　　朝廷念藏经。满散上堂。十方如来。诸大开士。为听法故。各持千茎金色莲花。奉供堪忍世界释迦世尊。请转法轮。度诸群品。竖起拂子。只今千茎金色莲花。自九重颁降。而来落在何山手中。以此奉供一切佛陀。则放眉间光。照大千界。以此奉供达摩。则了达一切诸法空相。以此奉供一切僧伽。则心华发明。续佛慧命。以此奉供日月星辰。则昼夜舒光。破诸幽暗。以此奉供天龙药叉。则各随本愿。拥护正法。以此奉供十大山王。则须弥岌嶪。以此奉供四大海若。则海水腾波。击拂子。风以时雨以时。五谷登万民乐。一尘一佛国。一叶一释迦。堪报不报之恩。以助无为之化。
　　上堂。百丈祖师。创立规绳。如悬万石之钟。大扣大鸣。小扣小鸣。如驾千钧之弩。一发一中。百发百中。故我两序贤佐。深领厥旨。如龙得水。似虎靠山。进退合宜。主宾相得。当念大法垂秋。各出只手。扶树宗纲。令法久住。
　　上堂。古人道。风不鸣条。雨不破块。即且止。作么生打得个翻车筋斗。到梵天去。古人道。说得一丈。不如行取一尺。说得一尺。不如行取一寸。山僧不敢望汝诸人。打个翻车筋斗。到梵天去。今辰是七月初一。大家普请。向山前行道一遭。也教知有祖翁田地。四至分明。钵盂里饭是米做。
　　元旦上堂。从文殊门入者。墙壁瓦砾。为汝发机。从观音门入者。虾蟇蚯蚓。为汝发机。从普贤门入者。不动步而到。只今三门俱开。毕竟从何门而入。元正启祚。万物咸新。伏惟。文殊普贤观音大士。各各起居轻利。喝一喝。
　　上堂。举云门问首座。山河大地与自己。是同是别。坐云同。门云。一切物命。飞蛾蚁子。与自己。是同是别。坐云同。门云。好好借问。何得干戈相待。
　　师拈云。针札不入。水洒不着。则不无首座。石上栽花。空中挂剑。还是云门始得。
　　元宵上堂。十五日已前。风不鸣条。雨不破块。十五日已后。灯笼跳入露柱。佛殿走出山门。正当十五日。人天交接。坐立俨然。如倚天长剑。凛凛神威。似铁牛之机。罗笼不住。清凉山中万菩萨。到处觅不得。元来总在者里。拈主丈。卓一下。下座。
　　初祖忌拈香。竺土大仙心。东西密相付。梁王挽不回。魏主推不去。圣谛廓然。是何章句。直指单传。无本可据。玉箫吹出凤城春。灵踪更在猨啼处。
　　因副寺入塔。只者里是正因。出家者之所住处。是护惜常住。如护眼睛者之所住处。是髑髅识尽。生死两忘者之所住处。脚踏金船海月高。无根树下蹲龙虎。
　　上堂。僧问。世尊升座。文殊白槌。世尊便下座。是什么人境界。师云。石笋抽条长丈二。进云。赵州绕禅床。还当得转藏也无。师云。风吹不入。水洒不着。
　　师乃云。若也举扬宗旨。须弥直教粉碎。若也说佛说祖。海水便须枯竭。赵州绕禅床。与汝转藏竟。文殊才白槌。世尊便下座。明月夜光。多逢按剑。焦桐古调。自有知音。
　　至节上堂。一冬二冬。叉手当[离-蹂+月]。百一十城。大人境界。一毛孔内。古佛家风。拈拄杖。卓一下。龙袖拂开全体现。象王行处绝狐踪。
　　上堂。举僧问雪峰。元正一日。四相尽朝。未审王有何祗待。峰云。四相随年老。真王不预春。颂云。万国衣冠万国春。昆虫草木悉归仁。
　　大元扶得真天子。还是商山四老人。
　　上堂。古德道。菩提涅盘。真如佛性。名异体同。真心妄心。佛智世智。名同体异。镕瓶盘钗钏为一金。搅酥酪醍醐为一味。春色无高下。花枝自短长。
　　两班进退上堂。何山门下。以万象森罗为听徒。以草木丛林为辅弼。主宾互用。左右逢原。宾则始终宾。主则始终主。青萝夤缘。直上寒松之顶。白云淡泞。出没太虚之中。
　　端午上堂。拈主丈。者一茎草。等闲拈出。照见天下人心肝五脏。佛病祖病。一切魔病。悉皆消灭。文殊善财。总摸索不着。卓主丈下座。
　　高丽真长老至上堂。达磨不来东土。二祖不往西天。保寿不渡河。玄沙不出岭。各人脚跟下。好与三十棒。拽取占波国。与新罗国斗额。即且置。且道。金刚山与水晶宫耳语。个什么。击拂子。一叶落天下秋。

　　小参

　　　　□□□　自然等　编
　　结制。无上法王。有大陀罗尼门。圆而无内。方而无外。无内无外。圣凡普会。若入得此门。则百千三昧门。百千总持门。百千解脱门。一时证入。二六时中。四威仪内。撞倒灯笼。磕破露柱。且莫粗心好。睦州和尚道。未得个入头。须得个入头。若得个入头。不得孤负老僧。雪峰和尚道。尽大地是个解脱门。把手拽不入。且道。古人意。在什么处。今时道流。多是自生退屈。自生难易。未证谓证。未得谓得。闻声被声碍。见色被色碍。见空被空碍。见山被山碍。见水被水碍。见佛被佛碍。见魔被魔碍。欲得独步大方。直须高超三界。何谓三界。贪是欲界。嗔是色界。痴是无色界。你一念贪。便被水溺。你一念嗔。便被火烧。你一念痴。便被风飘。若离得者三种。便是出三界外人。闻声不被声碍。见色不被色碍。见空不被空碍。见山不被山碍。见水不被水碍。见佛不被佛碍。见魔不被魔碍。说长期短期。不被长期短期碍。说安居禁足。不被安居禁足碍。一切处自由。一切处无碍。拍禅床云。如人上山。各自努力。
　　解夏。黄金真人铁面具。开眼觑着。凛凛风生。远山作眉红杏腮。开得口来。早成话堕。东弗于逮打鼓。南瞻部洲小参。西瞿耶尼安居。北郁单越自恣。日月居忉利之上。四禅无风火之灾。汝等诸人。坐在清凉界中。那里知得。江南两浙。春寒秋热。喝一喝。
　　结夏。只此处。便是妙峰孤顶。龙蛇混杂。凡圣同居。南来者上间安排。北来者下间安着。鼻孔厮拄。赤肉相挨。壁立万仞底。软似绵团。和泥合水底。浑钢打就。耳里着得无边香水海。眼里着得百亿须弥卢。九十日内。佛眼也觑佗不破。只如大通智胜佛。十劫坐道场。因甚不得成佛道。待小溪水逆流。即向汝道。
　　结夏。清机历掌。三十三天扑帝钟。大用现前。当阳打动关南鼓。衲僧家。举一步。踏翻四大香水海。不唤作禁足得么。动一念。推倒百亿须弥卢。不唤作安居得么。所以道。若立一尘。野老颦蹙。不立一尘。野老讴歌。百草头上。罢却干戈。闹市门头。识取自己。一月普现一切水。一切水月一月摄。成就八万四千尘劳门。弹指三生六十劫。
　　冬至。三世诸佛不知有。羊头车子推明月。狸奴白牯却知有。没底船儿载晓风。洞明格外真规。漏泄劫前消息。有句无句。如藤倚树。树倒藤枯。句归何处。矮师叔。三千里卖却布单。即不问。老大沩。因甚放下泥盘。呵呵大笑。击拂子。九九阳生第一爻。冬至寒食一百五。
　　岁除云。日迁月化。岁去年来。天寒人寒。各宜保爱。常啼菩萨。卖却心肝。教谁学般若。善财童子。走得脚生疮。至今无消息。山前王大公。一百二十岁。骑一头水牯牛。从南村至北村。过东村至西村。报道。渐渐鸡皮鹤发。看看行步龙锺。惟有径路修行。但看一头水牯。水牯水牯。四蹄踏土。皮好鞔鼓。角好吹鸣哩鸣。且道是何曲调。腊月二十九。

　　月江和尚住湖州道场禅寺语录

　　　　门人　慧观　寿椿　德粹　等　编
　　师於天历二年。八月十五日。受请入寺。
　　指山门云。此是千圣共行底门户。诸人得个入处。不得孤负山僧。
　　祖堂。石从空里立。火向水中焚。祖师肉犹暖在。
　　升座。拈香祝圣毕。就座云。我本无心。有所希求。今此宝藏。自然而至。莫有窥藩而入。据[目/折]而尝者么。
　　僧出问。辍妙峰之祖席。踞虎阜之道场。如何是不动尊。答云。八十翁翁辊绣球。僧云。今日开堂。愿闻祝赞。答云。一人有庆。兆民赖之。僧云。如何是云峰境。答云。阶前合抱香入云。屋底清池照瑶席。僧云。如何是境中人。答云。鼻孔撩天不受穿。僧云。人境已蒙师指示。向上玄关。事若何。答云。玉本无瑕。雕文丧德。僧礼拜。
　　师乃云。道场山顶何山麓。事属一家。江月照兮松风吹。面目现在。五百年来。据此床座者。莫不龙骧虎骤。电卷星蜚。总是鹘眼鹰睛。铜头铁额。及乎山僧到来。已是落七落八了也。喝一喝。神光不昧。万古徽猷。入此门来。莫存知解。所以道。我若真正举扬宗教。正须法堂前。草深一丈。然事无一向。理出多端。且向建化门中。通个消息。竖起拂子云。看看。瓦砾堆头。黄金满地。一茎草上。玉殿峥嵘。尘尘是解脱之场。剎剎有通霄之路。诸山宿德。常为苦海津梁。两序耆年。永作山门柱石。重光祖道。大振玄风。翠竹黄华。均沾至化。樵歌渔唱。共乐升平。正与么时。毕竟功归何所。击拂子。一统乾坤新日月。大千沙界旧山河。
　　复举。僧问百丈。如何是奇特事。丈云。独坐大雄峰。僧礼拜。丈便打。
　　颂云。大雄峰顶坐巍巍。兔角拈来好画眉。谈笑据他狮子窟。阿谁夺我凤凰池。一天明月照瑶席。满院秋风生桂枝。稽首祝君无量寿。大家同乐太平时。
　　当晚小参。僧问。灵山话月。曹溪指月。此意如何。答云。清平时节。切忌讹言。僧云。马大师。三人玩月。又作么生。答云。一波才动万波随。僧云。一人道。正好供养。一人道。正好修行。一人拂袖归众。未审孰优孰劣。答云。大家吹灭暗中行。僧云。马大师道。经归藏禅归海。惟有普愿。独超物外。为复是褒是贬。答云。铁蒺藜槌。转弄转危。僧礼拜。
　　师乃云。百丈以前。无住持事。惟是穴处岩居。涧饮木食。所以孤峰万仞。鸟道虚玄。碧落青霄。道人活计。好个太平气象。无端立规立矩。分主分宾。大朴既漓。淳风乃散。致使架大屋。着闲汉三百五百。闹浩浩地。九九百百。半青半白。德山临济。逞自己之查梨。云门赵州。索辽天之高价。后代儿孙。接响承虚。唤钟作瓮。要扶竖他佛祖门风。直是天地悬隔。何如我云峰门下。硕德耆年。各出只手。拟将夜摩睹史之宫。移向雪峰瑶席之上。山僧乍入门来。闻得者个消息。不觉手舞足蹈。遂呵呵大笑云。败坏多年苕帚桩。等闲拈起定宗纲。君臣道合风云会。不比诸方孟八郎。击拂子。
　　复举。盘山示众云。心月孤圆。光吞万象。光非照境。境亦非存。光境俱忘。复是何物。
　　拈云。盘山老人。向威音王已前。拈出一段奇特大事。直是风吹不入。水洒不着。山僧拟着只眼。要与盘山相见。击拂子。此夜一轮满。清光何处无。
　　留两序上堂。礼非玉帛而不表。乐非钟鼓而不传。丛林股肱得人。三代礼乐。尽在是矣。拈主丈去。过去诸如来。风行草偃。现在诸菩萨。玉振金声。未来修学人。少你一分不得。卓主丈一下。
　　开炉上堂。南方火炉头。有则无宾主话。轻如太华。重若鸿毛。三世诸佛说不到。六代祖师提不起。天下老和尚。摸索不着。山僧不惜眉毛。为诸人说破。良久云。一牛饮水。五马不嘶。
　　法堂僧堂成上堂。僧问。古人云。若据真正举扬。法堂前。直须草深一丈始得。此意如何。师云。长剑倚天寒。进云。宁可闲却七间僧堂。不怕佛法烂却。又作么生。师云。抛砖引玉。进云。且道牧石老禅。一力建造法堂僧堂。与古人。是同是别。师云。不向如来行处行。僧礼拜。
　　师乃云。极大同小。不见边表。极小同大。忘绝境界。山僧以十方剎土为伽蓝。以无边法界为堂宇。以森罗万象为参徒。以八部天龙为眷属。进一步。踢着须弥灯王鼻孔。退一步。踏着陈如尊者脊梁。直饶金牛舞饭而来。赵州靠杖即出。正是鲁般门下弄斤斧。要见斩新日月。特地乾坤。须是我牧石老禅始得。委悉么。惊群须是英灵汉。敌胜还他狮子儿。
　　请执事上堂。僧问。如何是理无碍法界。答云。头陀石被莓苔裹。僧云。如何是事无碍法界。答云。掬水月在手。弄花香满衣。僧云。如何是理事无碍法界。答云。巢知风穴知雨。僧云。如何是事事无碍法界。答云。石从空里立。火向水中焚。僧云。恁么则昔日祖师。今朝和尚。答云。不可借他鼻孔出气。僧云。谢师答话。拂袖归众。
　　师乃云。理法界。事法界。理事无碍法界。事事无碍法界。举拂子云。者个是什么法界。若也不会。更与汝指出。经归藏禅归海。是藏主法界。客来须看。贼来须扞。
　　是知客法界。栽菜根向上。二年同一春。是典座法界。刈得三百个祖师头。是直岁法界。作么生是长老法界。碧眼胡僧笑点头。此时山僧都不会。击拂子。
　　上堂。新年佛法。如何指南。清池瑶席。觌面相参。普贤高系象王袴。妙德长拖狮子衫。且道。无位真人。还受岁也无。明破则不堪。
　　上堂。僧问。日月居忉利之上。四禅无风火之灾。未审是何人境界。答云。胡张三黑李四。僧云。只如灯明如来。走入露柱里藏身。和尚为什么不知。答云。陈蒲鞋周金刚。僧云。云门大师。因甚却向山门头合掌。佛殿里烧香。答云。牛头南马头北。僧礼拜。
　　师乃云。好个元宵节。无油不点灯。乾坤新雨露。云水旧师僧。石虎翻身转。泥牛尽力耕。太平无一事。日午打三更。
　　佛涅盘上堂。举唐顺宗。问佛光满禅师云。佛从何方来。灭向何方去。既言常在世。佛今在何处。答云。佛从无为来。灭向无为去。法身等虚空。常在无心处。帝大悦。
　　师云。法身广大等虚空。生灭何须较异同。夹道桃花风雨后。马蹄何处避残红。
　　上堂。举僧问广德周和尚云。阿逸多。不断烦恼。不修禅定。佛说此人。成佛无疑。此理如何。周云。盐又尽炭又无。僧云。盐尽炭无时如何。周云。愁人莫向愁人说。说向愁人愁杀人。
　　颂云。行看山兮坐看山。春风花鸟自关关。善财别后无人到。楼阁门开尽日闲。
　　法座新成上堂。大众。此处即是毗卢遮那如来所处。憍尸迦须弥山顶。善法之堂。此座即是普光明藏。狮子之座。此盖即是宝积长者所献之盖。徧覆三千大千世界。其座高出八万四千由旬。其堂高一十六万由旬。一一轩窗。一一栏槛。一一庄严藏。交光相罗。如宝丝网。如普贤毛孔。如弥勒楼阁。诸佛剎海。一一现前。无坏无杂。所谓诸佛曾来入此堂。是故此堂最严净。诸佛曾来坐此座。是故此座最吉祥。诸佛曾受此宝盖。是故此盖最殊特。须知此堂此座此盖。不从天降。不从地涌。皆从我山中牧石老禅。根本智中之所流出。竖穷三际。则三际圆融。横亘十方。则十方通畅。击拂子。虚空可量风可击。无能尽说佛功德。
　　浴佛上堂。僧问。佛身无为。不堕诸数。因甚向王宫降生。答云。莫谤瞿昙好。僧云。争奈指天指地何。答云。黄叶止儿啼。僧云。未谂。诸佛出世。为什么边事。答云。离娄行处浪滔天。
　　师乃云。若人欲入佛境界。当净其意如虚空。远离妄想及诸取。令心所向皆无碍。诸禅德。拈起勺子。便被勺子碍。浴得者个。浴不得那个。便被那个碍。浴得那个。浴不得者个。便被者个碍。作么生得所向皆无碍去。向悉达太子。未出母胎以前。道将一句来。
　　陀罗麻室利皇后赐衣上堂。迦叶上行衣。轮王髻中宝。得来本自无心。披处短长恰好。且如何是报德酬恩底句。昨夜日轮开桂花。今朝月窟生芝草。
　　都寺办斋上堂。云门吃胡饼。咬着帝释鼻孔。云峰吃馂饀。咬着憍梵钵提舌头。诸人二时上堂。吃粥吃饭。合作么生。忽然咬破一个铁酸饀。方知帝释鼻孔。只是憍梵钵提舌头。憍梵钵提舌头。只是帝释鼻孔。不见道。一切智智清净。无二无二分。无别无断故。喝一喝。
　　上堂。僧问。如何是千尺舍那之身。师云。肥不露肉。瘦不露骨。进云。如何是丈六紫磨金色之身。师云。切忌认奴作郎。进云。和尚且莫压良为贱。师云。山僧从来柳下惠。
　　师乃云。有时拈龟毛拂子。作丈六金身。有时将丈六金身。作龟毛拂子。七颠八倒。簸土扬尘。是你诸人。还知云峰落处么。当机觌面提。觌面当机疾。堪笑斗鸡人。水牛也不识。
　　雪中上堂。僧问。达磨少林九年面壁。二祖立雪齐腰。必竟为什么边事。答云。罕逢穿耳客。多是刻舟人。进云。二祖道。弟子心未宁。乞师安心。此意如何。答云。闹市里抛碌砖。进云。达磨道。将心来。与汝安。又作么生。答云。陆地上驾铁船。进云。二祖道。内外觅心。了不可得。磨云。与汝安心竟。为复是有心可安。无心可安。答云。点铁化为金玉易。劝君除却是非难。僧便礼拜。
　　师乃云。白牛露地。南泉无处寻踪。香象渡河。普贤失其境界。寒凛凛玉楼起粟。白皑皑银海生花。古佛堂前。灯笼起舞。夜明帘外。露柱交参。显扬少室宗风。揭示新年佛法。太阳溢目。依然水绿山青。大地春回。直得河清海晏。拍禅床。野老不知尧舜力。冬冬打鼓乐丰年。
　　佛涅盘上堂。僧问。始从鹿野苑。终至跋提河。於是二中间。未尝谈一字。此理如何。师云。无孔铁槌当面掷。进云。争奈一大藏教何。师云。识取钩头意。莫认定盘星。进云。白云乍可来青嶂。明月难教下碧天。师云。引不着。
　　师乃云。释迦老子。四十九年。三百余会。大似幻师。幻出山河大地。草木丛林。城邑聚落。人畜草木。皆与实相。不相违背。末后复作幻虎。还食幻师。幻师既灭。诸幻随灭。诸幻既灭。幻灭亦灭。良久拍禅床云。双林树下少人行。多子塔前闹如市。
　　上堂。举僧问洞山。如何是古佛心。山云。巢知风穴知雨。
　　师颂云。巢知风穴知雨。一句明明为君举。森罗万象尽交参。渤海新罗齐鼓舞。报诸人休莽卤。古德有言兮先天为心祖。
　　结制上堂。僧问。有句无句。如藤倚树。此意如何。师云。无齿大虫当路坐。进云。疎山问。忽若树倒藤枯。句归何处。沩山呵呵大笑。又作么生。师云。曹娥读夜碑。进云。后来明招。为佗点破。还端的也无。师云。临厓看浒眼。特地一场愁。进云。今日学人问和尚。树倒藤枯。句归何处。未审和尚。如何指示。师喝一喝。僧礼拜。
　　师乃云。雪峰领众。到浮江寄夏。自失一只眼。西院留天平。商量两错。不惜几茎眉。云峰有年无德。也不留人过夏。商量两错。生风起草。也不领徒。诸方寄夏。带水拖泥。也不探龙宫。蹋番巨海。也不入虎穴。踢倒须弥。只是饮水定渴。吃饭疗饥。禅客相逢只弹指。此心能有几人知。
　　上堂。玄沙和尚道。者一片田地。分付诸人。多少时也。须知者一片田地。非七宝之所成就。昼夜常放无量[王*(卸-ㄗ)]光。不以日月所照为明。三世诸佛踏不着。六代祖师行不到。明眼衲僧觑不见。现前一众。二六时中。行住坐卧。折旋俯仰。忽然蹉脚踏着。打个翻车筋斗。苏醒起来。方知道。元来平似镜。谁道烂如泥。
　　七月旦。行道上堂。僧问。朝离东土。暮往西天。是什么人。师云。十字街头石敢当。进云。昨日有人从天台来。因甚向南岳去。师云。鲇鱼上竹竿。进云。有一人。常在途中。不离家舍。有一人。常在家舍。不离途中。且道。孰优孰劣。师云。兔马有角。牛羊无角。进云。恁么则庭前一叶落。天下尽知秋。师云。知时别宜。堪作阇黎。僧礼拜。
　　师乃云。三十年来住子胡。二时粥饭气力粗。无事下山行一转。借问时人会也无。子胡大似年老心孤。云峰则不然。三四年来住道场。二时粥饭气力强。普请下山行一转。万顷田畴[禾*巴]稏香。
　　上堂。僧问。达磨面壁。意旨如何。师云。馊饭泥茶炉。进云。六祖踏碓。又作么生。师云。兔子吃牛奶。进云。一人道不识。一人道不会。意在什么处。师云。凤林咤之。僧礼拜。
　　师乃云。达磨不识。九年面壁。六祖不会。长年踏碓。带累儿孙。东倒西儡。新妇骑驴阿家牵。张公吃酒李公醉。好大哥。
　　上堂。一二三四五六七。地水火风空觉识。一微尘内有真空。三世如来从此出。不是心。不是佛。不是物。大方独步更由谁。顶门放出辽天鹘。
　　上堂。僧问。夜来小参。和尚举。僧问投子。大死底人。却活时如何。投子云。不许夜行。投明须到。意旨如何。师云。冬至前后。沙飞石走。进云。正堂和尚颂云。我疑千年苍玉精。化为一片秋水骨。海神欲护护不得。一夜鳌头忽擎出。未审正堂和尚。具什么眼目。师云。急须着眼看仙人。莫看仙人手中扇。进云。只如和尚颂云。阳气发时无硬地。秦时[车*度]辂钻生花。淮西古佛舌无骨。烂嚼虚空吐出查。不妨与投子。把手共行。师云。山僧无此语。莫谤山僧好。进云。学人罪过。便礼拜。
　　师乃云。云门一曲。臈月二十五。云峰一曲。仲冬二十五。葭管动飞灰。日轮正卓午。昨夜东海鲤鱼。吞却南山猛虎。惊得文殊普贤。走入堂前露柱。喝一喝。
　　上堂。僧问。新年头佛法。镜清道有。明教道无。未审古人意旨如何。师云。一对无孔铁槌。进云。学人问和尚。新年头。还有佛法也无。未审和尚。如何指示。师云。露柱开花。灯笼结果。僧便礼拜。
　　师乃云。一年之计在春。一日之计在寅。正月建寅。元日属寅。元正启祚。万物咸新。僧堂新。床榻卧具新。饮食汤药新。一堂禅衲。如凤如麟。个个握灵蛇之宝。人人怀沧海之珍。且道。佛法还有新旧也无。喝一喝。
　　请头首上堂。善哉三下板。知识尽来参。既善知时节。吾今不再三。古人与么道。大似按牛头吃草。云峰则不然。善哉三下板。收足上蒲团。脊梁生铁铸。透过祖师关。一气转一大藏教。背手拈却须弥山。七处征心。无心可觅。八还辨见。无见可还。梦入天宫犹未醒。金鸡啼上玉阑干。
　　行化归上堂。僧问。昔日宝公。令人传语思大和尚。何不下山教化众生。一向目视云汉作么。此意如何。师云。云在岭头闲不彻。水流涧下太忙生。进云。思大道。三世诸佛。被我一口吞尽。有什么众生可化。且道。思大具什么眼目。师云。咭嘹舌头三千里。进云。和尚下山。教化众生。与古人。是同是别。师云。常在途中不离家。僧礼拜。
　　师乃云。有佛处不得住。无佛处急走过。三千里外。逢人不得错举。赵州老人。大似抱桥柱澡洗。把缆放船。山僧一出。四十余日。有佛处。与佗锥破卦文。无佛处。也曾勘过历了。三州五县。逢人也曾错举来。只是土旷人稀。知音者少。摘杨花摘杨花。青山忽忆便归去。尘世要看还下来。
　　上堂。性觉妙明。本觉明妙。截断衲僧命根。拨开向上一窍。牛皮鞔露柱。露柱啾啾叫。凡耳听不闻。诸圣呵呵笑。虚空[跳-兆+孛]跳舞三台。熨斗煎茶不同铫。
　　马耆西堂至上堂。僧问。端狮子道。村里狮子村里弄。眉毛眼睫一时动。开得口直儱侗。不要人取奉。假饶弄到帝王前。也是一场乾打閧。此意如何。师云。真狮子儿。善狮子吼。进云。只如蟭螟虫。向蚊子眼睫上作窠。向十字街头叫道。土旷人稀。相逢者少。又且如何。师云。我不曾见者差异众生。僧礼拜。
　　师乃云。唤醒马耆千载梦。招回船子一帆风。何如晏坐狮子窟。哮吼一声天地空。华藏海十三重。都卢收在一尘中。若是机轮能独脱。看他八面自玲珑。
　　浴佛上堂。僧问。净法界身。本无出没。大悲愿力。示有去来。敢问。悉达太子。承谁恩力。师云。衲僧主丈子。进云。未审主丈子。有何长处。师云。扶过断桥水。伴归明月村。进云。毕竟悉达太子。与衲僧主丈子。是一是二。师云。三尺一丈六。且同携手归。僧礼拜。
　　师乃云。天上天下无如佛。十方世界亦无比。世间所有我尽见。一切无有如佛者。此是释迦世尊。翘足三七日。赞底沙佛之偈。超过弥勒九十一劫。捡点将来。好不丈夫。只今莫有超弥勒越释迦者么。设有。也好与三十棒。回向毕。复云。兜率宫中闲不得。却来生此苦娑婆。指天指地成何事。添得丛林搅闹多。儱儱侗侗。婆婆和和。千年无影树。今时没底靴。
　　上堂。麻三斤。乾屎橛。蜡人冰。鹅护雪。猫有歃血之功。虎有起尸之德。赵州亲见老南泉。林际未是白拈贼。青苗会上堂。僧问。有一经卷。藏在一微尘中。量等三千大千世界。作么生出得此经。师云。鲸吞海水尽。露出珊瑚枝。进云。必竟此经。作何形状。师云。白月则现。黑月则隐。进云。学人拟破微尘。出此经卷。还得否。师云。未敢相许。进云。未审什么人。出得此经。师云。胡张三黑李四。僧礼拜。
　　师乃云。常啼菩萨。卖却心肝。学般若。则易。破一微尘。出大经卷。则难。破一微尘。出大经卷。则易。摄大千经卷。入一微尘。则难。一掬之水。可以涨滔天之浪。一篑之土。可以成九仞之山。也不易也不难。青山长伴白云闲。
　　谢育王专使上堂。举东山谢积善专使。偈云。积善山中僧。有胆如天大。敢持居士书。来觅空上座。跨门不肯休。着了方知道。归语晋江人。大虫裹纸帽。
　　云峰亦成一偈。玉几山中人。老眼光烁烁。远持教府文。与我长柄勺。柄长把不下。还归旧处着。寄语甬东人。莫莫莫莫莫。
　　上堂。十五日已前。迦叶粪扫衣。价直百千万。十五日已后。轮王髻中[王*(卸-ㄗ)]。不直半分钱。正当十五日。雪峰百二十斤铁枷。轻如山岳。重若鸿毛。若有荷担得去。老僧分半院。与他住。其或未然。千江有水千江月。万里无云万里天。
　　赴育王上堂。拖犁拽杷几经年。鼻孔辽天不受穿。业债依然逃不得。又吹铁笛过鄞川。

　　小参

　　　　门人　思敬　良圭　景行等　编
　　结夏。宿静奢摩他。如镜照诸像。如幻三摩提。如苗渐增长。禅那唯寂灭。如彼器中锽。二千年前婆伽婆。与十二大士。入于神通大光明藏。说此三种法门。令末世比丘。依此修行。不堕邪见。大似牛皮鞔露柱。露柱啾啾叫。凡耳听不闻。诸圣呵呵笑。今有比丘某甲。於云峰顶上。与现前大众。踞菩萨乘。修寂灭行。同入实相住持。虽不依此三种修行。却要九十日内。个个心空及第。拍膝云。三面狸奴脚踏月。两头白牯手拏烟。戴冠老兔立庭栢。脱壳乌龟飞上天。
　　冬至。若论此事。贬上眉毛。早已蹉过。铁马骤冰棱。不涉唇吻。道将一句来。石牛栏古路。戢玄机於未兆。藏冥运於即化。固是罕遇其人。会万物归自己。与天地而同根。又是阿谁分上事。诸方将谓仰山进前叉手。香严叉手进前。甚生极则。殊不知。大似杨广失驼驼。韩信临朝底。云峰有年无德。山寺荒凉。幸而四海禅流。来此相伴。未免向八德池边。宏开瑶席。紫罗帐里。暗撒真珠。共庆书云令节。还委悉么。若教嫫母临明镜。也道不劳红粉施。拈主丈。卓一下。

　　月江和尚住四明阿育王山广利禅寺语录

　　　　门人　本真　绍宗　文阐　编
　　师於元统元年。九月十五日。受请入寺。指山门云。大解脱门。八字打开了也。弹指下喝。总不消得。
　　拈广教府疏。挥鲁阳戈。重光佛日。广大教门。斯为第一。
　　指法座云。壁立万仞。不必高升。合水和泥。聊通一线。
　　升座祝赞罢。就座云。若论第一义谛。譬如虚空体非群相。而不拒彼诸相发挥。莫有向虚空里钉橛者么。
　　僧出问。摩腾入汉。已涉繁词。达磨西来。不依本分。和尚今日开堂。愿闻祝赞。师云。黄河如带。太山如砺。进云。与么则。
　　皇恩佛恩。一时报毕。师云。大家齐唱太平歌。进云。只如大觉禅师。为九峰一疏而来。和尚可谓古今一揆。师云。漳泉福建。头匾似扇。进云。向上还有事也无。师云。逢人不得错举。
　　师乃云。佛法徧在一切处。一切山河及国土。无他方此土之殊。无过现未来之异。云门大师云。你诸人。担钵囊行脚。不知有佛法。佛殿上鸱吻。却知有佛法。上是天下是地。日月星辰。森罗万象。各依定位。唤什么作佛法。马大师道。我自从胡乱后。三十年。不曾少盐酱。唤作佛法得么。大梅云。任你非心非佛。我只是即心即佛。唤作佛法得么。杨岐云。金刚卷要你透。栗棘蓬要你吞。唤作佛法得么。东山五祖云。我向白云门下。咬破一个铁馂饀。直是百味具足。唤作佛法得么。且喜没交涉。须知生佛未具已前。八万四千舍利。光明常在。你诸人面门出入。自是诸人不觉不知。当面讳却。山僧到者里。说个什么即得。所以道。我若坐时你须立。我若立时你须坐。你若野干鸣。我即狮子吼。你若狮子吼。我即野干鸣。可以光扬佛日。大振玄风。建立法幢。发挥宗旨。即辰秋高气清。伏惟。诸山和尚。合山大众。各各起居轻利。拈主丈。浙东山浙西水。四海五湖皇化里。卓主丈一下。
　　复举。世尊一日升座。迦叶白槌云。世尊说法竟。世尊便下座。
　　拈云。古今皆谓。世尊三昧。迦叶不知。因甚世尊一词不措。迦叶便乃白椎。古人且置。今日事作么生。久立珍重。
　　小参。僧问。师唱谁家曲。宗风嗣阿谁。师云。风吹石臼念摩诃。进云。恁么则已得真人好消息。人间天上更无疑。师云。水底捉麒麟。进云。如何是夺人不夺境。师云。西天人不会唐言。进云。如何是夺境不夺人。师云。有马骑马。无马步行。进云。如何是人境两俱夺。师云。新罗打鼓大唐斋。进云。如何是人境俱不夺。师云。闹市里抛碌砖。进云。人境已蒙师指示。向上宗乘事若何。师云。有水皆含月。无山不带云。进云。只如杨岐祖师道。踏着秤槌硬似铁。哑子得梦向谁说。须弥顶上浪滔天。大洋海底遭火热。明什么边事。师云。如驴觑井。如井觑驴。僧云。谢师答话。
　　师乃云。宝剑出匣。孰敢婴锋。明镜当台。举无遗照。雪峰杓头边。舀得一千五百人善知识。只好无佛处称尊。妙喜竹篦下。打翻万七千指活衲僧。仅免死水里浸却。山僧素非建大将旗鼓手段。又无青天白日轰霹雳之机。只是近离清苕。过了三江九偃。到得古贸山中。直是眼不见鼻孔。此际更深夜静。月白风清。不免唱个脱空歌子。使现前一众。与我中峰老祖。两得相见。赤日晒来乾络索。秋风吹起又新鲜。几向江边问消息。鹭鸶踏却钓鱼船。喝一喝。
　　复举。首山和尚示众云。咄哉巧女儿。撺梭不解织。贪看斗鸡人。水牛也不识。又云。咄哉拙郎君。巧妙无人识。打破凤林关。着靴水上立。
　　师云。二人同心。其义断金。前住当山此庵和尚。拈云。总有来处。拈主丈云。上大人丘一己。化三千七十士。
　　师云。唵齿临。唵部临。莎诃。
　　开炉进退两序上堂。僧问。如何是金佛不度炉。师云。苏卢苏卢。进云。如何是木佛不度火。师云。悉利悉利。进云。如何是泥佛不度水。师云。赵州东院西。进云。如何是真佛内里坐。师云。嵩山破灶堕。僧礼拜。
　　师乃云。东边是知事。西边是头首。狮子儿哮吼。龙马驹[跳-兆+孛]跳。火炉阔一丈。古镜阔一丈。古佛塔庙前。面南看北斗。
　　腊八上堂。僧问。半夜逾城时如何。答云。国清才子清。家富小儿娇。僧云。雪山六年。所成者何事。答云。痴人面前。不得说梦。僧云。古今皆谓见明星悟道。还谛当也无。答云。一犬吠虚。千猱啀实。
　　师乃云。我观大地众生。具有如来智慧德相。但以妄想执着。而不证得。释迦老子与么道。大似蟭螟虫。向蚊子眼睫上作窠。向十字街头叫道。土旷人稀。相逢者少。检点将来。也是噇酒糟汉。
　　上堂。举五祖和尚示众云。白云不会说禅。山门开向两边。有人动着关捩。两片东扇西扇。五祖老人。盖为慈悲之故。有落草之谈。育王不会说禅。屋破觑见青天。等闲从头盖覆。宁免纸裹麻缠。但愿有钱留客醉。也胜骑马傍人门。
　　上堂。僧问。如何是一生二。师云。元首明股肱良。进云。如何是二生三。师云。黄河三千年一度清。进云。如何是三生万物。师云。山河无隔碍。光明处处透。进云。只如新年头佛法。还有者个消息也无。师云。樊哙踏鸿门。僧作礼。
　　师乃云。有问新年事。东君总未知。灯笼才起舞。露柱便掀眉。雪岭泥牛吼。云门木马嘶。樵歌与渔唱。同共乐无为。
　　道济忠长老。通嗣书上堂。自从胡乱后三十年。不曾少盐酱。江西信息通也。任你非心非佛。我只是即心即佛。大梅梅子熟也。此乃从上古德风规。丛林榜样。只如石头道。书亦不达。信亦不通。又作么生。有人道得。与你鈯斧子。
　　上堂。举僧问五祖。一大藏教。是个切脚。且道切什么字。祖云。钵罗娘。应庵问密庵。如何是正法眼。密庵云。破沙盆。
　　师拈云。闽蜀同风。肚里有虫。
　　到雪窦。众请上堂。僧问。迅瀑千寻。悬厓万仞。和尚从什么处来。答云。官不容针。私通车马。进云。一日水空和尚。访大颠和尚。颠把住坐具云。不用通寒暄。不用通来处。此意如何。答云崄。进云。水空云。拟欲恁么。又恐人情不足。还契佗大颠意也无。答云。锦包特石。绵裹蒺藜。进云。大颠放手云。还足也未。水空提起坐具云。若通时暄。又恐迷来处。大颠云。暂时相见也无妨。又作么生。答云。虎头虎尾一时收。进云。只如和尚入山。与雪窦和尚相见。较之古人。是同是别。答云。竹密不妨流水过。山高岂碍白云飞。进云。谢师答话。
　　师乃云。向上一路。千圣不传。释迦弥勒。仰望不及。向上一路。千圣不然。德山临济。窥觑无门。故我明觉祖师。昔日向妙高台上。唱出阳春白雪。直得须弥岌嶪。海水腾波。十方世界。风凛凛地。育王今晨得得入山。瞻礼慈容。特蒙堂头禅师。阐扬二觉之家风。倾泻千寻之雪瀑。复令山野。升于此座。举唱宗乘。然则客听主裁。又说个什么即得。击拂子。就树摘将黄叶去。入山推出白云来。
　　复举。堂头禅师。适来举。临济栽松次。黄檗问云。深山中栽许多松作么。济云。一与山门作境致。二与后人作标榜。道了以镢头。筑地三下。檗云。虽然。子已吃吾三十棒了也。济又以镢打地。作嘘嘘声。檗云。吾宗到汝大兴於世。沩山问仰山云。当时黄檗。只嘱一人。别更有在。仰山云。有。祇是年代深远。不欲举似和尚。沩山云。但举看。吾也要知。仰山云。一人指南。令行吴越。遇大风则止。
　　应庵和尚拈云。黄檗道。虽然如是。子已吃吾三十棒了也。养子之缘。固当如是。临济正令虽行。可惜向镢头边。甘自活埋。仰山见解。未出常流。岂止遇大风则止。当时何不道。直待虚空界尽。此话方始大行。岂不是头正尾正。
　　师乃召大众云。黄檗临济两父子。开口不在舌头上。沩山仰山。勺卜听虚声。老应庵。擘开太华。放出黄河。石室翁燃犀炬照开沧海。育王见处。也要诸人共知。一人指南。令行吴越。太虚空中。不消钉橛。藕丝窍里骑大鹏。等闲挨落天边月。久立众慈。伏惟珍重。
　　冬至上堂。僧问。吾本来兹土。传法救迷情。意旨如何。师云。大虫裹纸帽。好笑又惊人。进云。一花开五叶。结果自然成。又作么生。师云。冬至寒食一百五。
　　师乃云。晷运推移。日南长至。明明百草头。明明祖师意。三更夜半唱巴歌。无端惊起梵王睡。喝一喝。下座。
　　腊八上堂。二千年前腊月八。黄面瞿昙双眼活。阿僧祇劫吃盐多。苦行六年添得渴。冻不杀饿不杀。脚头脚底乾坤阔。
　　上堂。护圣青山和尚至。一池荷叶衣无尽。数树松花食有余。刚被世人知住处。又移茅舍入深居。大梅祖师。将大地撮来。如粟米粒大。於其中间。开拓三千大千世界。向一茎草上。现出玉殿琼楼。建立百千殊胜法幢。直得三世诸佛。历代祖师。天下老和尚。莫不望风斫额。直饶庞居士牙如剑树。口似血盆。到佗面前。尽力只道个百杂碎。核子里滋味。依然未梦见在。还委悉么。青山不锁长飞势。沧海合知来处高。
　　大觉禅师忌拈香。代圆通应诏而起。为九峰草疏而来。对使者。焚却龙脑之钵。创蒙堂如筑黄金之台。此是大觉老人。平生受用不尽底三昧。虽相去二三百载。而声光炜烨。犹百千之迅雷。稽首僧伽真古佛。鄮峰千古碧崔嵬。
　　上堂。不着佛求。不着法求。不着僧求。灯笼发笑。露柱点头。云门拈出胡饼。投子道个油油。腰缠十万贯。骑鹤上扬州。
　　重建上塔。缘化归上堂。僧问。释迦如来。有八万四千真身舍利。因甚南瞻部洲。只有一颗。师云。天上天下。唯吾独尊。进云。莫是惟一坚密身。一切尘中现么。师云。闹市里虎。进云。大权菩萨。因甚以手加额。师云。行船全在把梢人。进云。不得春风花不开。花开全藉春风力。师云。将谓无人证明。僧礼拜而退。
　　师乃云。铁轮王使鬼神功。灵塔飞来鄮岭东。有客不随流水去。磬敲疎雪细云中。乃竖拂子云。看看。大权菩萨归也。与耶舍尊者。只今在山僧。拂子头上相见。尊者云。菩萨一出月余。四大轻安否。世事可忍否。众生易度不。菩萨云。你在屋里。受人天供养。坐致太平。茄子瓠子。那里得知。阿育王闻得。出来道。你二人。何必之乎者也。若无我释迦如来。真身舍利宝塔。纵有神通妙用。也无施展处。三人抚掌。呵呵大笑。且道。笑个什么。夜静水寒鱼不食。满船载得月明归。
　　上堂。教中道。一切障碍。即究竟觉。得念失念。无非解脱。成法破法。皆名涅盘。智慧愚痴。通为般若。
　　拈云。夜半放乌鸡。惊起梵王睡。便下座。
　　上堂。熏风自南来。殿阁生微凉。老妙喜。错认驴鞍桥。作阿爷下颔。带累多少人。向者里卜度。还知诸佛出身处么。黄河三千年一度清。卓主丈。下座。
　　上堂。举僧问归宗。如何是佛。宗云。我不辞向汝道。只恐你不信。僧云。和尚诚言。安敢不信。宗云。即汝便是。僧云。如何保任。宗云。一翳在眼。空花乱坠。颂云。三尺剑为安国计。五言诗是上天梯。青霄有路终须到。金榜无名誓不归。
　　为行者福吉下火。吉凶悔吝。成住坏空。死中得活。腰石负舂。火里蝍蟟。吞却大虫。
　　上堂。举僧问赵州。如何是道。州云。墙外底。僧云。我不问者个道。州云。你问什么道。僧云。问大道。州云。大道透长安。
　　颂云。大道透长安。古今行不到。鲇鱼上竹竿。大虫看水磨。推出江西马簸箕。踢倒嵩山破灶堕。
　　上堂。朝匆匇暮匇匆。钵盂开口。只要噇空。南泉打破锅子。甘贽礼拜蒸笼。击拂子。万里八九月。一身西北风。
　　初祖忌拈香。跨水逢羊。历魏游梁。八九年冷坐。全无巴鼻。三五回中毒。也好恓惶。若谓是十万里西来。传佛心印。无鼻孔汉。将什么闻香。
　　为华监寺下火。推倒涅盘城。打破华胥国。杨岐一头驴。[跳-兆+孛]跳乾坤窄。五蕴山头。火光烁烁。
　　上堂。立春之日。百事大吉。门上钉桃符。篱头吹筚篥。林下参玄人。有口只挂壁。泥牛鞭起趂春耕。通身总是黄金骨。
　　元宵上堂。僧问。我此法门。名无尽灯。冥者皆明。明终不尽。如何是无尽灯。师云。天际日上月下。槛前山深水寒。进云。还许学人续焰联芳也无。师云。莫妄想。僧喝一喝。便归众。师云。弄泥团汉。有什么限。
　　师乃云。今朝正月十五。处处村歌社舞。曲录床上老僧。随分说佛说祖。雪峰辊球。禾山打鼓。惊起东海鲤鱼。吞却南山猛虎。报诸人。休莽卤。我见灯明佛。本光瑞如此。
　　上堂。举法眼和尚示众云。欲识佛性义。当观时节因缘。古人方便不少。不见石头和尚。因看肇论云。会万物为己者。其惟圣人乎。他家便道。圣人无己。靡所不己。有一片言语。唤作参同契。末上云。竺土大仙心。无过此语。中间也只随时说话。
　　拈云。若是真正举扬。竺土大仙心。者一句子。也不消得。诸人要会圣人无己。靡所不己么。问取露柱。

　　小参

　　　　门人　宝生　文藻　编
　　结夏。琅琊点出五病。西院商量两错。井蛙不足以语东海。夏虫不可以语冰霜。若是捎空俊鹘。便合乘时。止泺困鱼。徒劳激浪。是故。从上若佛若祖。天下老和尚。莫不向刀山剑树上。镬汤炉炭中。成等正觉。拔济有情。若约山僧看来。也是秤锤蘸醋。喝一喝。
　　解夏。秋初夏末。兄弟家。东去西去。如壮士展臂。不假佗力。如狮子游行。不求伴侣。盖为人人脚跟下。有条通天活路。三世诸佛。六代祖师。天下老和尚。与你把手共行。岂不见。云门大师问洞山。近离甚处。查渡。夏在甚处。湖南报慈。几时离彼。八月二十五。云门云。放你三顿棒。次日上方丈问云。昨日蒙和尚。放三顿棒。不知过在甚处。云门云。饭袋子。江西湖南。便恁么去。洞山於言下大悟。云门提出倚天长剑。凛凛神锋不易。洞山敢将赤身。冲佗白刃。正与么时如何。金乌啄破瑠璃壳。玉兔挨开碧海门。
　　除夕。绝学无为闲道人。只管三十六旬为一岁。不惧生死老和尚。任佗腊月三十日到来。如钟在簴。待扣则鸣。似镜临台。物来斯照。老僧行年在坎。穷鬼揶揄。囊无系蚁之丝。厨绝聚蝇之糁。尘说剎说炽然说。无法可说。内空外空毕竟空。一切皆空。冻锁寒林。烧尽丹霞木佛。春回暖律。唤醒陕府铁牛。万人丛里打驱傩。百戏棚头抽傀儡。毕竟成得个什么边事。击拂子。相逢不遇调羹手。孤负梅花又一年。

　　月江和尚语录卷上
　　月江和尚语录卷中
　　拈古

　　　　温州路慧日禅寺住持门人　祖安　编
　　举德山示众云。今夜不答话。问话者三十棒。时有僧出礼拜。山便打。僧云。某甲话也未问。山云。你是甚处人。僧云。新罗人。山云。未踏船舷。好与三十棒。
　　法眼云。大小德山。话作两橛。
　　圆明云。大小德山。龙头蛇尾。
　　雪窦云。二老病。虽善裁长补短。舍重从轻。要见德山。亦未可在。何故。德山大似握阃外威权。有当断不断。不招其乱底剑。诸人要识新罗僧么。只是撞着露柱底瞎汉。
　　师云。德山老汉。一条白棒。佛来也打。祖来也打。等闲被新罗僧。拗折了也。法眼圆明。各出只手。只救得一半。雪窦云。要识新罗僧么。只是撞着露柱底瞎汉。增他多少威光。还有为德山作主者么。
　　举雪峰一日普请。自负一束藤。路逢一僧。峰便抛下。僧方拟取。峰便踏倒。归举似长生。乃云。我今日踏者僧快。生云。和尚替者僧。入涅盘堂始得。峰便休去。
　　雪窦云。长生大似东家人死。西家助哀。也好与一踏。
　　师云。雪峰贪观天上月。失却手中桡。长生借手行拳。雪窦泼油救火。总是贼过后张弓。
　　举百丈再参马祖。侍立次。祖以目视禅床角头拂子。丈云。即此用离此用。祖云。尔他后。开两片皮。将何为人。丈取拂子竖起。祖云。即此用离此用。丈挂拂子於旧处。祖便喝。丈直得三日耳聋。
　　雪窦云。奇怪诸禅德。如今列其派者甚多。究其源者极少。总道百丈於喝下大悟。还端的也无。然刁刀相似。鱼鲁参差。若是明眼汉。瞒佗一点不得。只如马祖道。尔佗后开两片皮。将何为人。百丈竖起拂子。为复如虫御木。为复啐啄同时。诸人要会三日耳聋么。大冶精金。应无变色。
　　师云。狮子教儿迷子诀。马祖有之。百丈直得三日耳聋。美食不中饱人吃。雪窦云。大冶精金。应无变色。好与一喝。
　　举崇寿指凳子云。识得凳子。周匝有余。
　　云门云。识得凳子。天地悬殊。
　　雪窦云。泽广藏山。理能伏豹。
　　师云。雪窦与么道。要且不识凳子。
　　举永嘉大师。到六祖。绕禅床三匝。振锡一下。卓然而立。祖云。夫沙门。具三千威仪。八万细行。大德从何方而来。生大我慢。
　　雪窦便喝云。当时若下得者一喝。免见龙头蛇尾。
　　又再举。绕禅床三匝。振锡一下。卓然而立。代祖师云。未到曹溪。与你三十棒了也。
　　师云。永嘉龙门上客。六祖东合大开。千载一时。风云际会。雪窦代永嘉。下者一喝。又代祖师云。未到曹溪。与尔三十棒了也。不妨奇特。且道。二大老。还甘么。
　　举仰山。指雪师子云。还有过得此色者么。
　　云门云。当时便与推倒。
　　雪窦云。只解推倒。不解扶起。
　　师云。云门推倒。雪窦扶起。要见仰山。较三十里。
　　举香严垂语云。如人上树。口[口*(御-ㄗ+亍)]树枝。手不扳枝。脚不踏枝。树下有人。问西来意。不对则违他所问。若对又丧身失命。当恁么时。作么生即是。有虎头上座云。上树即不问。未上树。请和尚道。严呵呵大笑。
　　雪窦云。树上道即易。树下道即难。老僧上树。也致将一问来。
　　师云。香严把定牢关。不通水泄。若非虎头上座出来。安得话行千古。育王敢问雪窦。和尚上树也。只恐下不得。
　　举僧问鲁祖。如何是不言言。祖云。尔口在什么处。僧云。某甲无口。祖云。将什么吃饭。僧无语。
　　雪窦云。好劈脊便棒。者般汉。开口了合不得。合口了开不得。
　　师云。者僧。笼头蛇尾。当时待佗道。将什么吃饭。但道。佗不饥。吃什么饭。雪窦老人。到者里。有棒。也无施展处。
　　举僧问雪峰。古涧寒泉时如何。峰云。瞪目不见底。僧云。饮者如何。峰云。不从口入。僧举到赵州。州云。不可从鼻孔里入。僧却问赵州。古涧寒泉时如何。州云。苦。僧云。饮者如何。州云。死。雪峰闻举云。赵州古佛。从此不答话。
　　雪窦云。众中总道。雪峰不出者僧问头。所以赵州不肯。如斯话会。深屈古人。雪窦即不然。斩钉截铁。本分宗师。就下平高。难为作者。
　　师云。钻龟打瓦。激浊扬清。坐断天下人舌头。不无雪窦。要且不知古人相见处。还知雪峰赵州么。得人一牛。还人一马。
　　举僧问西堂和尚。有问有答。宾主历然。无问无答时如何。堂云。怕烂却去那。僧问长庆。有问有答。宾主历然。无问无答时如何。庆云。相逢尽道休官去。林下何曾见一人。
　　雪窦云。何不与本分草料。
　　师云。一人截断众流。一人随波逐浪。一人函盖乾坤。有问育王。有问有答。宾主历然。无问无答时如何。只向道。宾主历然。免见者僧奔南走北。
　　举临济示众云。我於先师处。三度吃六十棒。如蒿枝拂相似。如今思一顿棒吃。谁为下手。僧出众云。某甲下手。济拈棒与僧。僧拟接。济便打。
　　雪窦云。临济放处较危。收来太速。
　　师云。临济大似贫儿思旧债。可惜当时放过。待佗拈棒。便与掀倒禅床。临济必然向明窗下安排。
　　雪窦云。放去较危。收来太速。头上着枷。脚下着杻。
　　举钦山一日上堂。竖起拳。又开云。开即为掌。五指参差。复握云。如今为拳。必无高下。还有商量也无。一僧出众竖起拳。山云。尔只是个无开合汉。
　　雪窦云。雪窦即不然。乃竖拳云。握则为拳。有高有下。复开云。开则成掌。无党无偏。且道放开为人好。把定为人好。开也造车。握也合辙。若谓闭门造车。出门合辙。我也知尔向鬼窟里作活计。
　　师云。钦山藕丝孔里。开张世界。雪窦大虫舌上。惯打秋千。点捡将来。总塞诸方口不得。山僧则不然。乃竖起拳云。三世诸佛。历代祖师。天下老和尚。尽向者里乞命。复开云。直得须弥岌嶪。海水腾波。十方世界。风飒飒地。忽有个汉。出来道。和尚恁么。也只是个无开合汉。却许佗具一只眼。
　　举僧问睦州。高揖释迦。不拜弥勒时如何。州云。昨日有人问。赶出了也。僧云。和尚恐某甲不实。州云。拄杖不在。苕帚柄聊与三十。
　　雪窦云。睦州只有受璧之心。且无割城之意。
　　师云。登山不到顶。不知宇宙之宽广。入海不到底。不知沧溟之浅深。者僧放出三分软顽。睦州家私一时揣尽。雪窦恁么批判。正是兔子吃牛奶。
　　举枣树问僧。近离甚处。僧云。汉国。树云。汉国天子。还重佛法也无。僧云。苦哉。赖值问着某甲。问着别人。即祸生。树云。作个什么。僧云。人尚不见。有何佛法可重。树云。阇黎受戒多少时。僧云。二十夏。树云。大好不见有人。便打。
　　雪窦云。者僧棒即吃。要且去不再来。枣树令虽行。争奈无风起浪。
　　师云。者僧不从汉国来。若真从汉国来。枣树有棒也打他未得在。只是个无地头汉。何以见得。不见雪窦道。去不再来。
　　举赵州问婆子。什么处去。婆云。偷赵州笋去。州云。忽遇赵州。又作么生。婆子便掌。州便休去。
　　雪窦云。好掌更下两掌。也无勘处。
　　师云。赵州休去。婆子劳而无功。更下两掌。也是老婆见解。
　　举保寿开堂日。三圣推出一僧。寿便打。圣云。漝么为人。瞎却镇州一城人眼去在。寿便归方丈。
　　雪窦云。保寿三圣。虽发明临济正法眼藏。要且只解无佛处称尊。当时者僧。若是个汉。才被推出。便掀倒禅床。直饶保寿全机。也较三千里。
　　师云。保寿见兔放鹰。三圣指鹿为马。灭临济一宗。是者两个老汉。雪窦虽有定乾坤眼。擒虎兕机。不知箭过新罗。却向大唐等候。
　　举僧问无业。如何是佛。业云。莫妄想。
　　雪窦云。塞却鼻孔。
　　又僧问马祖。如何是佛。祖云。即心是佛。
　　雪窦云。拄却舌头。
　　师云。雪窦鼻孔无半边。舌头不出口。要与无业马祖二大老相见。三生六十劫。
　　举僧问德山。从上诸圣。什么处去。山云。作么作么。僧云。勑点飞龙马。跛鳖出头来。山便休去。至来日。山浴出。其僧过茶与山。山抚背一下。僧云。者老汉。方始瞥地。
　　雪窦云。然精金百炼。须安本分钳锤。德山既以己妨人。者僧还同受屈。以拄杖。画一画云。适来公案且致。从上诸圣。什么处去。大众拟议。一时打趂。
　　师云。德山逢强则弱。遇贱则贵。者僧虎穴深探。几乎丧身失命。雪窦也要入者保社。未免旁观者哂。有人问育王。从上诸圣。向什么处去。只对他道。棚八刺札。
　　举保福签瓜次。太原孚上座到来。福云。道得与尔瓜吃。孚云。把将来。福度一片瓜。与孚。孚接得便去。
　　雪窦云。虽是死蛇。解弄也活。谁是好手者。试请辨看。
　　师云。孚上座。如虫御木。偶尔成文。雪窦忍俊不禁。徒夸好手。会么。甜瓜彻蒂甜。苦瓠连根苦。
　　举南泉示众云。道非物外。物外非道。赵州出问。如何是物外道。泉便打。州云。和尚莫打某甲。向后错打人去在。泉云。龙蛇易辨。衲子难瞒。
　　雪窦云。赵州如龙无角。似蛇有足。当时不管尽法无民。直须吃棒了。趂出。
　　师云。南泉前头怕杀人。后头笑杀人。雪窦道。不管尽法无民。直须吃棒了趂出。救得一半。
　　举洞山到云门。问近离甚处。山云。查渡。门云。夏在甚处。山云。湖南报慈。门云。甚时离。山云。去年八月。门云。放尔三顿棒。山至来日。却上问讯。昨日蒙和尚。放三顿棒。不知过在什么处。门云。饭袋子。江西湖南。便漝么去。山於此大悟。
　　雪窦云。云门气宇如王。拶着便冰消瓦解。当时若据令而行。子孙也未到断绝。
　　师云。云门可谓还丹一粒。点铁成金。至理一言。转凡成圣。雪窦道。若也据令而行。子孙也未到断绝。说得道理好。归依佛法僧。
　　举一僧。参马大师。大师划一圆相云。入也打。不入也打。僧便入。大师便打。僧云。和尚打某甲不得。大师靠却拄杖。休去。
　　雪窦云。二俱不了。和尚打某甲不得。靠却拄杖。拟议不来。劈脊便打。
　　师云。者僧已进不退。马师已展不缩。者僧有啮镞之机。马师用欵兵之法。雪窦虽欲尽令而行。犹较马大师三十里在。
　　举兴化问克宾维那。汝不久为唱道之师。宾云。不入者保社。化云。会了不入。不会不入。宾云。没交涉。化便打。乃云。克宾维那。法战不胜。罚钱五贯。充设钻饭。至来日斋时兴化自白槌云。克宾维那。法战不胜。不得吃饭。即便赶出。
　　雪窦云。克宾要承嗣兴化。罚钱出院且致。却须索取者一顿棒始得。且问诸人。棒既吃了。作么生索。雪窦要断不平之事。今夜与克宾维那雪屈。以拄杖。一时打散。
　　师云。者个公案。古今批判者多。还佗雪窦。是作家炉鞴。虽然至竟。不知兴化舌头落处。须知者一分钻饭。非维克宾维那不得吃。设使尽大地人到来。不敢正眼觑着。
　　举僧问长庆。众手淘金。谁是得者。庆云。有伎俩者得。僧云。学人还得也无。庆云。大远在。
　　雪窦代者僧。当时便喝。复云。有伎俩者得。一手分付。有伎俩者不得。两手分付。学人还得也无。苍天苍天。
　　师云。育王则不然。众手淘金。谁是得者。劈脊便棒。非惟剿断者僧命根。且免雪窦后来拖泥带水。
　　举大慈示众云。山僧不解答话。只是识病。时有僧出。大慈便归方丈。
　　雪窦云。大凡扶竖宗乘。须辨个得失。且大慈识病。不答话。时有僧出。便归方丈。雪窦识病。不答话。或有僧出。劈脊便打。诸方识病。不答话。有僧出。必然别有长处。敢有一个动着。大唐天子只三人。
　　师云。大慈识病不答话。时有僧出。便归方丈。石火电光钝。雪窦识病不答话。或有僧出。劈脊便打。壁立万仞崄。育王识病不答话。若有僧出。即下禅床立。还有辨得失者么。
　　举赵州到黄蘗。蘗见来。便关却方丈。州云。救火救火。黄蘗便出。擒住云。道道。州云。贼过后张弓。
　　雪窦云。直是好笑。笑须三十年。忽有个衲僧。问雪窦。笑个什么。笑贼过后张弓。
　　师云。三个老贼。且道。那个是正贼。具眼者辨取。
　　举僧问镜清。学人未达其源。乞师方便。清云。是什么源。僧云。其源。清云。若是其源。争受方便。
　　雪窦云。死水里浸却。有什么用处。
　　侍者问。适来成褫伊。清云无。侍事云。不成褫伊。清云无。侍者云。和尚尊意如何。清云。一点水墨。两处成龙。
　　雪窦云。犹较些子。雪窦不是减镜清威光。要与者僧相见。是什么源。其源。三十年后。与尔三十棒。
　　师云。将成九仞之山。不进一篑之土。者僧当时。待镜清道。若是其源。争受方便。只消礼拜便出。岂不光前绝后。镜清既是劳而无功。却向侍者边。重重纳败。雪窦道。三十年后。与尔三十棒。正是掉棒打月。
　　举僧问香林。如何是衲衣下事。林云。腊月火烧山。雪窦云。腊月烧山。万种千般。翘松鹤冷。踏雪人寒。达磨不会。大难大难。
　　师云。腊月烧山。虎体元斑。含元殿上。休觅长安。
　　举本仁和尚示众云。寻常不欲向声前句后。鼓弄人家男女。何故。且声不是声。色不是色。时有僧问。如何是声不是声。仁云。唤作色得么。僧云。如何是色不是色。仁云。唤作声得么。僧礼拜。仁云。且道为汝说。答汝话。若人辨得。有个入处。
　　雪窦云。本仁也甚奇怪。要且贪观天上。既非声前句后。且作么生入。
　　师云。本仁道。声不是声。色不是色。岂不是鼓弄人家男女。入之一字。也不消得。
　　雪窦云。既非声前句后。且作么生入。着甚死急。
　　举云门示众云。世尊生下。一手指天。一手指地。周行七步。目顾四方云。天上天下。唯我独尊。当时若见。一棒打杀。与狗子吃。贵图天下太平。
　　雪窦云。便与掀倒禅床。
　　师云。云门雪窦。要与释迦老子。把手共行。要且出他绻缋不得。
　　举国师三唤侍者。雪窦云。点即不到。侍者三应。雪窦云。到即不点。将谓吾孤负汝。谁知汝孤负吾。雪窦云。瞒雪窦不得。
　　云门云。作么生是国师。孤负侍者处。会得也是无端。雪窦云。元来不会。
　　门云。作么生是侍者。孤负国师处。粉骨碎身未报得。雪窦云。无端无端。
　　师云。三唤负汝。三应负吾。苏卢悉利。悉利苏卢。云门粉骨碎身。雪窦赤心片片。总未报得国师在。作么生报得。遂唤侍者。者应喏。三十年后。不得孤负老僧。
　　复举。僧问投子。国师三呼侍者。意旨如何。投子云。抑逼人作么。雪窦云。垛根汉。师云。无啖啄分。
　　僧问兴化。化云。一盲引众盲。雪窦云。端的瞎。师云。又添一个。
　　僧问玄沙。沙云。侍者却会。雪窦云。停囚长智。师云。认奴作郎。
　　僧问赵州。州云。如人暗中书字。字虽不成。文彩已章。雪窦便喝。师云。彩奔龊家。
　　僧问雪窦。雪窦便打。师云。孟八郎汉。
　　雪窦复颂云。师资会遇意非轻。无事相将草里行。负汝负吾俱莫问。任从天下竞头争。
　　师云。闲言语。有问育王。国师三呼侍者。意旨如何。即向他道。枯骨里觅什么髓。
　　举僧问智门和尚。如何是佛。门云。踏破草鞋赤脚走。僧云。如何是佛向上事。门云。拄杖头上挑日月。雪窦云。千兵易得。一将难求。
　　师云。踏破草鞋。杖挑日月。一将难求。千车合辙。
　　举师祖问南泉。摩尼珠人不识。如来藏里亲收得。如何是如来藏。泉云。王老师与尔往来者是藏。雪窦云。草里汉。
　　祖云。不往不来者。泉云。亦是藏。雪窦云。雪上加霜。
　　祖云。如何是珠。雪窦云。崄。百尺竿头作伎俩。不是好手。者里着得个眼。宾主互换。便能深入虎穴。或不漝么。纵饶师祖悟去。也是龙头蛇尾汉。
　　师云。南泉顺水张帆。雪窦逆风把柂。师祖前不构村。后不迭店。有问育王。如何是如来藏。即向他道。山断疑无路。溪回别有村。如何是珠。向道看脚下。
　　举僧礼拜雪峰。峰打五棒。僧云。某甲有什么过。峰又打五棒。
　　雪窦云。雪窦不曾与人葛藤。前五棒。日照天临。后五棒。云腾致雨。尔若辨得。好与五棒。
　　师云。前五棒。石牛栏古路。后五棒。一马生三寅。雪窦能区能别。有赏有罚。也好与五棒。
　　举马大师。令智藏驰书上径山。山接书开见一圆相。於中下一点。国师闻举云。钦师犹被马师惑。
　　雪窦云。径山被惑且致。若将呈似国师。别作个什么伎俩。免被惑去。有老宿云。当时坐却便休。亦有道。但与划破。若与么。只是不识羞。敢谓天下老师。各具金刚眼睛。广作神通变化。还免得么。雪窦见处。也要诸人共知。只者马师当时画出。早自惑了也。
　　师云。一人居江西。一人居浙西。一人居南阳。风马牛之不相及。因甚发一言。惑乱天下人。雪窦汗马功高。名不虚得。育王敢问雪窦。当时马师圆相。明什么边事。
　　举镜清问僧。赵州吃茶去。尔作么生会。僧便出去。清云。邯郸学唐步。
　　雪窦云。者僧不是邯郸人。为什么学唐步。若辨得出。与尔茶吃。
　　师云。者僧出去。是会不会。雪窦道。不是邯郸人。为什么学唐步。殊不知。者僧亲从赵州来。
　　举僧问云门。如何是法身向上事。门云。向上与尔道即不难。作么生会法身。僧云。请和尚鉴。门云。鉴即且致。作么生会法身。僧云。与么与么。门云。者个是长连床上学得底。我且问你。法身还吃饭么。僧无语。
　　雪窦云。将成九仞之山。不进一篑之土。过在什么处。
　　师云。者僧。当时待他道。法身还吃饭么。只对道。尽大地是饭。和尚什么处下口。管取云门倒退三千。雪窦云。将成九仞之山。不进一篑之土。在云门分上。在者僧分上。
　　举赵州访茱萸。才上法堂。萸云看箭。州亦云。看箭。萸云过。州云中。
　　雪窦云。二俱作家。盖是茱萸赵州。二俱不作家。箭锋不相拄。直饶齐发齐中。也只是个射垛汉。
　　师云。击石火闪电光。构得构不得。未免丧身失命。雪窦只眨得眼。要识茱萸赵州么。惯从五凤楼前过。手握金鞭贺太平。
　　举临济与普化。去施主家斋。济问。毛吞巨海。芥纳须弥。为复是神通妙用。为复是法尔如然。化踢倒饭床。济云。太粗生。化云。者里是什所在。说粗说细。济休去。至来日。又同赴一施主斋。济复问。今日供养。何似昨日。化又踢倒饭床。济云。大粗生。化云。佛法说什么粗细。济吐舌。
　　雪窦云。两个老贼。吃饭也不了。好与二十棒。棒虽行。且道那个是正贼。
　　师云。普化用剑刃上事。临济只吐得舌。雪窦二十棒。是赏是罚。
　　举三角示众云。若论此事。眨上眉毛。早是蹉过。麻谷出云。蹉过即不问。如何是此事。角云。蹉过。谷便掀倒禅床。三角便打。
　　雪窦云。两个有头无尾汉。眉毛未曾眨上。说什么此事蹉过。有僧问。眉毛为什么不眨上。雪窦便打。
　　师云三角一渧之水。涨起际天之涛澜。麻谷拨欲一口吸乾。不知浸烂鼻孔。雪窦不惜眉毛。要明此事。脚跟下浮逼逼地。
　　举睦州唤僧大德。僧回首。州云。担板汉。
　　雪窦云。睦州只具一只眼。何故。者僧唤既回头。因甚却成担板。
　　师云。者一片板。睦州担一边。雪窦担一边。总不干者僧事。
　　举岩头参德山。才跨门便问。是凡是圣。德山便喝。岩头便礼拜。洞山闻举云。若不是奯公。大难承当。岩头云。洞山老汉。不识好恶。我当时一手抬一手搦。
　　雪窦云。然则德山门下。草偃风行。要且不能塞断人口。当时才礼拜。劈脊便打。非唯剿绝洞山。亦乃把定奯老。还会么。李将军有嘉声在。不得封侯也是闲。
　　师云。玉本无瑕雕文丧德。
　　举巴陵示众云。祖师道。不是风动。不是旛动。既不是旛风。向什么处着。有人与祖师作主。出来。与巴陵相见。
　　雪窦云。雪窦道。风动旛动。既是风旛。向甚处着。有人与巴陵作主。亦出来。与雪窦相见。
　　师云。一对无孔铁槌。
　　举则川与庞居士摘茶次。士云。法界不容身。师还见我么。川云。若不是老师。洎与庞公答话。士云。有问有答。盖是寻常。川不管。士云。适来莫怪相借问么。川亦不管。士喝云。者无礼仪汉。待我一一举似明眼人去在。川拈茶篮便归。
　　雪窦云。则川只解把定封疆。不能同生同死。当时好与捋下幞头。谁敢唤作庞居士。
　　师云。庞公得路便行。贪程太速。则川一言既出。驷马难追。当时待佗道。待我一一举似明眼人去在。只消道。来日不得普请。非惟坐断庞公。亦免雪窦生风起草。
　　举僧问云门。一言道尽时如何。门云。裂破。
　　雪窦弹指三下。
　　师云。好对春风唱鹧鸪。
　　举僧问睦州。一言道尽时如何。州云。老僧在尔钵囊里。雪窦呵呵大笑。
　　师云。牛头南。马头北。
　　举本生和尚。以拄杖。示众云。我若拈起。尔便向未拈起时作道理。我若不拈起。尔便向拈起时作主宰。且道。老僧为人在甚处。时有僧出云。不敢妄生节目。生云。也知阇梨不分外。僧云。低低处平之有余。高高处观之不足。生云。节目上更生节目。僧无语。生云。掩鼻偷香。空招罪犯。
　　雪窦云。者僧也善能切磋。争奈弓折箭尽。然虽如此。且本生是作家宗师拈起也天回地转。应须拱手归降。放下也莫偃风行。必合全身远害还见本生为人处也无。复拈拄杖云。太平本是将军致。不许将军见太平。
　　师云。本生有擒有纵。有放有收。者僧拟透龙门。重遭点额。作么生是弓折箭尽处。月似弯弓。少雨多风。
　　举僧问雪峰。声闻人见性。如夜见月。菩萨人见性。如昼见日。未审和尚。见性如何。峰打三下。其僧复问岩头。岩头打三掌。
　　雪窦云。应病设药。且与三下。若据令而行。合打多少。
　　师云。夜见月。是声闻见处。昼见日。是菩萨见处。雪峰打三下。是雪峰见处。岩头打三掌。是岩头见处。者僧为什么不会。雪窦据令而行。也是弄泥团汉。
　　举太原孚上座。参雪峰。至法堂上。顾视雪峰。便下看知事。雪窦云。一千五百人。作家宗师。被孚老一觑。便高竖降旗。
　　孚至来日。入方丈云。昨日触忤和尚。峰云。知是般事便休。雪窦云。果然。
　　僧问云门。作么生是触忤处。门便打。雪窦云。打得百千万个。有什么用处。直须尽大地人吃棒。方可扶竖雪峰。且道。太原孚具什么眼。
　　师云。太原孚如龙得水。老雪峰似虎靠山。云门截铁斩钉。雪窦拖泥带水。山僧要问雪窦。作么生是雪峰高竖降旗处。平芜尽处是青山。行人更在青山外。
　　举安国问僧。得之於心。伊兰作旃檀之树。失之於旨。甘露乃蒺藜之园。我要个语。具得失两意。僧竖起拳云。不可唤作拳头。国云。只为唤作拳头。
　　雪窦云。无绳自缚汉。拳头也不识。
　　师云。安国胶柱调纮。雪窦敲空取响。直饶得失两全。也是小儿伎俩。

　　颂古

　　举梁武帝。问达磨大师。如何是圣谛第一义。达磨云。廓然无圣。帝云。对朕者谁。达磨云。不识。帝不契。遂渡江至魏。颂曰。
　　廓然无圣。应病与药。再言不识。尽情拈却。提起白玉槌。却是黄金凿。十万里西来。个是当头着。却留只履不将归。至今挂在龙床角。
　　举赵州示众云。至道无难。唯嫌拣择。才有语言。是拣择是明白。老僧不在明白里。是汝还护惜也无。时有僧问云。既不在明白里。护惜个什么。州云。我亦不知。僧云。和尚既不知。为什么道。不在明白里。州云。问事即得。礼拜了退。颂曰。
　　至道无难。铁壁银山。未明三祖意。难透赵州关。拣择明白中。谁知黑似漆。却道我不知。重言不当吃。
　　举马大师不安。院主问。和尚近日尊候如何。大师云。日面佛月面佛。颂曰。
　　日面佛月面佛。无位真人赤骨律。嘉州大像吃盐多。陕府铁牛添得渴。阿剌剌。百川倒流闹聒聒。
　　举德山到沩山。挟复子。於法堂上。从西过东边。从东过西边。顾视云。无无。便出。德山至门首。却云。也不得草草。便具威仪。再入相见。沩山坐次。德山提起坐具云。和尚。沩山拟取拂子。德山便喝。拂袖而出。德山背却法堂。着草鞋便行。沩山至晚。问首座。适来新到。在什么处。首座云。当时背却法堂。着草鞋出去也。沩山云。此子已后。向孤峰顶上。盘结草庵。呵佛骂祖去在。颂曰。
　　德峤马前求厮扑。沩山贼过后张弓。孤峰顶上相逢着。两个无毛老大虫。
　　举雪峰示众云。尽大地撮来。如粟米粒大。抛向面前。漆桶不会。打鼓普请看。颂曰。
　　大地撮来如粟粒。雪峰老汉枉劳神。何如辊出三球去。接取钓鱼船上人。
　　举云门大师。垂语云。十五日已前不问汝。十五日已后。道将一句来。自代云。日日是好日。颂曰。
　　日日是好日。全身在帝乡。花衢并柳陌。游子踏青忙。放牛桃林之野。归马华山之阳。不知何处是封疆。
　　举僧问法眼。慧超咨和尚。如何是佛。法眼云。汝是慧超。颂曰。
　　清溪直截指根源。潮打空城浪拍天。大小慧超犹寐语。却言我是酒中仙。
　　举翠岩夏末示众云。一夏已来。为兄弟说话。看翠岩眉毛在么。保福云。作贼人心虚。长庆云。生也。云门云关。颂云。
　　翠岩长庆。云门保福。舟中之人。自为敌国。眉毛落尽又重生。鼻孔眼睛俱失却。
　　举僧问赵州。如何是赵州。州云。东门南门。西门北门。颂曰。
　　东门南门。西门北门。东风得意马蹄疾。一日看尽长安春。
　　举睦州问僧。近离什么处。僧便喝。州云。老僧被汝一喝。僧又喝。州云。三喝四喝后作么生。僧无语。州便打云。这掠虚汉。颂曰。
　　金刚宝剑锋铓钝。踞地狻猊也只宁。不是将军夸好手。几乎打破睦州城。
　　举黄蘗和尚示众云。汝等诸人。尽是噇酒糟汉。与么行脚。何处有今日。还知大唐国里。无禅师么。时有僧出云。只如诸方。匡徒领众。又作么生。蘗云。不道无禅。只是无师。颂曰。
　　大唐国里无禅师。噇酒糟汉河沙数。十二峰前老古锥。参天荆棘无行路(咄)。
　　举僧问洞山。如何是佛。山云。麻三斤。颂曰。
　　当头一句没商量。有艺从来压当行。拈出云门乾屎橛。半斤八两恰相当。
　　举僧问巴陵。如何是提婆宗。巴陵云。银椀里盛雪。颂曰。
　　银椀里盛雪。宗师见不差。西天多此种。东土数如麻。擒虎兕辨龙蛇。眼里何曾着得沙。
　　举僧问云门。如何是一代时教。门云。对一说。颂曰。
　　对一说。没誵讹。寒山逢拾得。抚掌笑呵呵。却笑长汀憨布袋。到头不识蒋摩诃。
　　举僧问云门。不是目前机。亦非目前事。时如何。云门云。倒一说。颂曰。
　　倒一说。太分明。达者须知暗里惊。黑白未分前一着。五湖风月有谁争。
　　举僧问镜清。学人啐请师啄。清云。还得活也无。僧云。若不活遭人怪笑。清云。也是草里汉。颂曰。
　　棒喝交驰犹是钝。当机啐啄亦奚为。曾为浪子偏怜客。自爱贪杯惜醉儿。
　　举僧问香林。如何是祖师西来意。林云。坐久成劳。颂曰。
　　坐久成劳趣味长。药因经验始传方。分明指出西来意。不比诸方孟八郎。
　　举肃宗帝。问忠国师。百年后。所须何物。国师云。与老僧。作个无缝塔。帝曰。请师塔样。国师良久云。会么。帝曰不会。国师云。吾有付法弟子耽源。却谙此事。请诏问之。国师迁化后。肃宗帝诏耽源。问此事如何。源云。湘之南潭之北。中有黄金充一国。无影树下合同船。瑠璃殿上无知识。颂曰。
　　团团无缝本天真突出当阳见未亲。除却耽源有谁会。大唐天子只三人。
　　举俱胝和尚。凡有所问。只竖一指。颂曰。
　　俱胝一指头。上下皆周匝。把住与放行。十方风飒飒。药因救病出金缾。剑为不平离宝匣。
　　举龙牙问翠微。如何是祖师西来意。微云。与我过禅板来。牙取禅板。与翠微。微接得便打。牙云。打即任打。要且无祖师意。
　　又问临济。如何是祖师西来意。济云。与我过蒲团来。牙取蒲团。与临济。济接得便打。牙云。打即任打。要且无祖师意。颂曰。
　　仁者见之谓之仁。智者见之谓之智。百尺竿头坐底人。凤栖不在梧桐树。
　　举僧问智门。莲花未出水时如何。智门云。莲花。僧云。出水后如何。智门云。荷叶。颂曰。
　　出水何如未出时。宗师直截为提持。几多拾翠寻芳者。问着依然总不知。
　　举雪峰示众云。南山有一条鳖鼻蛇。汝等诸人。切须好看。长庆出云。今日堂中。大有人。丧身失命。
　　僧举似玄沙。沙云。须是棱兄始得。然虽如此。我即不与么。僧云。和尚作么生。沙云。用南山作么。
　　云门以拄杖。撺向雪峰面前。作怕势。颂曰。
　　南山鳖鼻蛇。多年死葛怛。诸子竟出来。弄得活鱍鱍。一人击其头。十方世界风飕飕。一人击其尾。等闲平地风涛起。一人击其中。风从虎兮云从龙。至今象骨峰前路。寄语行人须照顾(咦)。
　　举保福长庆游山次。福以手指云。只者里。便是妙峰顶。庆云。是即是。可惜许。后举似镜清。清云。若不是孙公。便见髑髅徧野。颂曰。
　　妙峰孤顶行人少。两两三三同入草。无端踢出百花球。惊得髑髅师子吼。
　　举刘铁磨。到沩山。山云。老牸牛。汝来也。磨云。来日台山大会斋。和尚还去么。山放身卧。磨便出去。颂曰。
　　牸牛虽老未摧颓。朝往台山暮即回。我困欲眠卿且去。明朝有意赴斋来。
　　举莲花峰庵主。拈拄杖。示众云。古人到者里。为什么不肯住。众无语。自云。为佗途路不得力。复云。毕竟如何。又自云。楖栗横担不顾人。却入千峰万峰去。颂曰。
　　宏机突出振纲宗。楖栗横担入乱峰。石裂崖崩路头绝。莲花十丈照天红。
　　举僧问百丈。如何是奇特事。丈云。独坐大雄峰。僧礼拜。丈便打。颂曰。
　　扁舟泛五湖。铁网拂珊瑚。不入惊人浪。难逢称意鱼。
　　举僧问云门。树凋叶落时如何。门云。体露金风。颂曰。
　　树凋叶落。体露金风。鹤归华表。雁过长空。回首妙高何处是。巍巍屹立白云中。
　　举南泉参百丈涅盘和尚。丈问。从上诸圣。还有不为人说底法么。泉云有。丈云。作么生是不为人说底法。泉云。不是心。不是佛。不是物。丈云。说了也。泉云。某甲只与么。和尚作么生。丈云。我又不是善知识。争知有说不说。泉云。某甲不会。丈云。我太煞为汝说也。颂曰。
　　为人不说。说不为人。南泉少喜。百丈多嗔。个个皮下有血。阿谁眼里无筋。王老师太惺惺。掣断金锁天麒麟。
　　举僧问大随。劫火洞然。大千俱坏。未审。者个坏不坏。随云坏。僧云。与么则随他去也。随云随佗。颂曰。
　　大千一火洞然空。突出无牙老大虫。剔起衲僧三角眼。重来无处觅行踪。
　　举僧问赵州。承闻和尚。亲见南泉。是否。州云。镇州出大萝卜头。颂曰。
　　镇州萝卜。无根无蒂。塞断咽喉。何处出气。赵州亲见老南泉。释迦不受然灯记。
　　举麻谷持锡。到章敬。绕绳床三匝。振锡一下。卓然而立。章敬云。是是。麻谷又到南泉。绕绳床三匝。振锡一下。卓然而立。泉云。不是不是。谷云。章敬道是。和尚为什么道不是。泉云。章敬即是。是汝不是。此是风力所转。终成败坏。颂曰。
　　是是。不是不是。两处亲曾着贼来。思量冷地空[竺-二+陡]气。笑倒东村李大哥。翻身便解瞒良遂。
　　举定上座问临济。如何是佛法大意。济下绳床。擒住与一掌。便托开。定伫立。傍僧云。定上座。何不礼拜。定方礼。忽然大悟。颂曰。
　　黄蘗堂前遭痛棒。却来屋里贩扬州。累他多少旁观者。觑着通身冷汗流。定上座太风流。但得五湖明月在。不愁无处下金钩。
　　举陈操尚书。看资福。福见来。便画一圆相。陈操云。弟子恁么来。早是不着便。更画圆相。资福便掩却门。颂曰。
　　贼来须打客来看。何用重重紧着关。不是机先能辨的。主宾虽好不相安。
　　举仰山问僧。近离甚处。僧云庐山。仰山云。曾到五老峰么。僧云不曾到。仰山云。阇黎不曾游山。
　　云门云。此语皆为慈悲之故。有落草之谈。颂曰。
　　不到庐山不是僧。元来五老不曾登。仰山盖为慈悲故。带累韶阳草里行。
　　举文殊问无着。近离甚处。着云南方。殊云。南方佛法。如何住持。着云。末法比丘。少奉戒律。殊云。多少众。着云。或三百或五百。着问。此间如何住持。殊云。凡圣同居。龙蛇混杂。着云。多少众。殊云。前三三后三三。颂曰。
　　前三三与后三三。数目分明不用参。回首夕阳归路远。擘开千嶂出烟岚。
　　举长沙一日游山。归至门首。首座问。和尚什么处去来。沙云。游山来。座云。到什么处来。沙云。始随芳草去。又逐落花回。座云。大似春意。沙云。也胜秋露渧芙蕖。颂曰。
　　狭路相逢着。家风尽展开。始随芳草去。又逐落花回。首座增光彩。长沙兴未灰。芙蕖滴秋露。衲子莫相猜。
　　举盘山垂语云。三界无法。何处求心。颂曰。
　　三界无法。何处求心。俗人沽三升酒。此地无二两金。少林冷坐成何事。山未为高海未深。
　　举风穴在郢州衙内。上堂云。祖师心印。状似铁牛之机。去即印住。住即印破。只如不去不住。印即是。不印即是。时有卢陂长老。出问。某甲有铁牛之机。请师不搭印。风穴云。惯钓鲸鲵澄巨浸。却嗟蛙步[马*展]泥沙。陂伫思。穴喝云。长老何不进语。陂拟议。穴打一拂子云。还记得话头么。试举看。卢陂拟开口。穴又打一拂子。牧主云。将知佛法与王法一般。穴云。见个什么。牧主云。当断不断。返招其乱。穴便下座。颂曰。
　　从来好语不消多。独许卢陂是作家。惯钓鲸鲵澄巨浸。却嗟蛙步[马*展]泥沙。擒虎兕。辨龙蛇。谁在画楼沽酒处。相邀来吃赵州茶。
　　举僧问云门。如何是清净法身。门云。花药栏。僧云。便与么去时如何。门云。金毛狮子。颂曰。
　　花药栏。金狮子。云从龙。风从虎。雪老辊球。禾山打鼓。甜者甜兮苦者苦。
　　举陆亘大夫。与南泉语话次。夫云。肇法师道。天地同根。万物一体。也甚奇怪。南泉指庭前花。召大夫云。时人见此一株花。如梦相似。颂曰。
　　天地同根。万物一体。癞马系枯桩。黑牛卧死水。王老师。太多觜。与渠拈却眼中花。无限风流出当家。
　　举赵州问投子。大死底人。却活时如何。投子云。不许夜行。投明须到。颂曰。
　　大死却活。是精识精。投明须到。不许夜行。不是与人难共住。大都缁素要分明。
　　举庞居士辞药山。山命十人禅客。相送至门首。士指空中雪云。好雪片片。不落别处。时有全禅客。云落在什么处。士打一掌。全云。居士也不得草草。士云。汝恁么。称禅客。阎老子未放汝在。全云。居士作么生。又打一掌云。眼见如盲。口说如哑。颂曰。
　　送别连将两掌施。得便宜是落便宜。朔风吹雪漫空白。冷暖庞公只自知。
　　举僧问洞山和尚。寒暑到来。如何回避。山云。何不向无寒暑处。僧云。如何是无寒暑处。山云。寒时寒杀阇黎。热时热杀阇黎。颂曰。
　　寒时寒杀。热时热杀。洞山老人。以盐止渴。
　　举禾山垂语云。习学谓之闻。绝学谓之邻。过此二者。是为真过。僧出问。如何是真过。山云。解打鼓。问如何是真谛。山云。解打鼓。
　　问即心即佛。即不问。如何是非心非佛。山云。解打鼓。
　　问向上人来。如何接。山云。解打鼓。颂曰。
　　堪笑禾山老。从来爱撒沙。只言解打鼓。不会弄琵琶。直下苍龙窟。还经蛊毒家。秘魔岩上叟。随例也擎杈。
　　举僧问赵州。万法归一。一归何处。州云。我在青州。作一领布衫。重七斤。颂曰。
　　青州布衫重七斤。何似镇州大萝卜。七百甲子老禅和。断弦谁把鸾胶续。
　　举镜清问僧。门外什么声。僧云。雨渧声。清云。众生颠倒。迷己逐物。僧云。和尚作么生。清云。洎不迷己。僧云。洎不迷己。意旨如何。清云。出身犹可易。脱体道应难。颂曰。
　　丫鬟女子语如痴。终日无心理织机。化作山头望夫石。不知郎去几时归。
　　举僧问云门。如何是法身。门云。六不收。颂曰。
　　白云出没太虚中。一片西兮一片东。昨夜抬头看北斗。扶桑那畔日轮红。
　　举王太傅。入招庆煎茶。时朗上座。与明招把铫。朗翻却茶铫。太傅见问上座。茶炉下是什么。朗云。捧炉神。太傅云。既是捧炉神。为什么。翻作茶。朗云。仕官千日。失在一朝。太傅拂袖便去。明招云。朗上座吃却招庆饭了。却江外打野榸。朗云。上座作么生。招云。非人得其便。颂曰。
　　举不顾。即差互。打翻茶铫捧炉神。拂袖便行王太傅。独眼龙。朗上座。阳春白雪无人和。终日茫茫打野榸。笑杀嵩山破灶墯。
　　举三圣问雪峰。透网金鳞。未审以何为食。峰云。待汝出网来。向汝道。圣云。一千五百人善知识。话头也不识。峰云。老僧住持事烦。颂曰。
　　雪老太风流。峰头驾铁舟。古帆曾未挂。重整钓鳌钩。横海鲸方至。拦江网已收。有时乘好月。特地过沧洲。
　　举僧问云门。如何是尘尘三昧。门云。钵里饭桶里水。颂曰。
　　钵里饭桶里水。渴饮饥餐。东倒西起。行脚师僧几个知。灵踪不在猨啼处。

　　告香普说

　　　　□□　□□　编
　　钟楼上念赞。床脚下种菜。荆棘林中。是什么人行履。
　　两个泥牛斗入海。无位真人。因甚额头汗出。
　　达磨不来东土。二祖不往西天。祖师鼻孔长多少。
　　山僧适来垂此三转语。若不是堂中第一座。具人天眼目。出来证明。未免一场懡[怡-台+罗]。须知衲僧顶[宁*页]上一着子。如十日并照。辉天鉴地。耀古腾今。何曾有一丝毫许。障碍得佗。所以大觉世尊。初生下来。便道。天上天下。唯吾独尊。已是明明白白地。说向诸人了也。一大藏教。一千七百陈烂葛藤。总是为蛇画足。后代儿孙。承虚接响。不能一刀截断。致使三百五百。闹浩浩地。者边商量。那边卜度。莫不随佗脚跟后转。若是英灵上士。如金翅擘海。直取龙吞。千人万人。罗笼不住。做个灭胡种草。岂不快哉。何用山僧。向曲录床上。摇唇鼓舌。说黄道黑。成得什么事。
　　今时兄弟出来。多是觅佛觅法。觅禅觅道。觅菩提涅盘。真如解脱。不肯退步。向衣单下。嘿嘿体究。何不放教身心。荡荡地闲闲地。胸中不留一个元字脚。久久自然相应。
　　若是人我山高。是非锋起。为五欲八风之所摇撼。求其到大安乐大休歇之地。不亦难乎。设有一个半个。向髑髅前。认得个昭昭灵灵底。便道。猕猴佩一面古镜。狸奴有万里神光。有底逴得古人些子残光剩影。便道。不离当处常湛然。觅即知君不可见。似则也似。是则未是。有底但於理性上。明将来。声色中。透出去。谓之绵绵密密。不漏丝毫。纯是真空。更无别法。如斯见解。未出常情。勘证将来。白云万里。所以道。向上一路。千圣不传。学者劳形。如猿捉影。
　　只如灵山会上。世尊拈一枝花。是时百万之众。智如鹙子。辩若满慈。尚乃茫然。不知落处。直饶金色头陀。破颜微笑。也未梦见教外别传底意旨在。缺齿老胡。十万里得得西来。面壁九年。二祖礼三拜。起来依位而立。唤作汝得吾髓。且莫诳呼别人好。自余德山临济赵州云门。天下老和尚。用尽自己查梨。总是平地生堆。无风起浪。点捡将来。各人脚跟下。好与烂椎一顿。免见教坏人家男女。
　　兄弟若非真正要了办生死大事。[拚-ㄙ+ㄊ]得十年二十年工夫。全身放下。靠一本色宗匠。与之决择。如金在矿中。入其炉韛。受其钳锤。千锻万炼。去其矿秽。则金之本体。自然现前。又如清净摩尼宝珠。处尘劳中。忽遇智人指出。去其尘垢。则珠之本体光明。顿然发现。而此金珠。乃是当人本有之体。非假外求。但经敏手煅炼。磨莹出来。则其本地风光。何曾欠少。不见灵云和尚。三十年做工夫。一日见桃花。豁然契悟。乃有颂云。三十年来寻剑客。几回叶落又抽枝。自从一见桃花后。直至于今更不疑。且道。不疑个什么。举似沩山懒安和尚。沩山云。从缘入者。永无退失。冬瓜印子。又举似玄沙。沙云。谛当甚谛当。敢保老兄未彻在。一手不独拍。两手鸣掴掴。东山五祖云。说甚未彻。更参三十年始得。利动君子。雪窦颂云。本无迷悟数如麻。独许灵云是作家。借问遍参诸祖客。不知何处见桃花。金屑虽贵。落眼成翳。山僧亦曾有一颂。桃花开日好风光。引得游人煞着忙。剑客不知何处去。令人长忆谢三郎。灵云住后。长生问云。混沌未分时如何。云云。露柱怀胎。生云。分后如何。云云。如片云点太清。生云。未审太清。还受点也无。云不对。生云。恁么则含生不来也。云亦不对。生云。直得纯清绝点时如何。云云。犹是真常流注。生云。如何是真常流注。云云。似镜常明。生云。向上还有事也无。云云有。生云。如何是向上事。云云。打破镜来。与汝相见。还识灵云么。金镞惯调曾百战。铁鞭多力恨无雠。
　　又有香严和尚。在沩山会下。一日沩山问云。闻子在百丈先师处。问一答十。问十答百。只今向父母未生已前。道将一句来。香严茫然无对。将平生所阅底文字捡寻。并无一言。可以酬对。遂叹云。画饼不可充饥。屡请沩山。为说破。沩山云。我若向汝说。佗日眼开。骂我去在。香严云。此生不学佛法也。且作个长行粥饭僧。看他大力量人。只者一个。全身放下。千佛出世。也不奈何。于今要讨一个长行粥饭僧。也无讨处。直抵南阳卓庵。一日芟除草木。瓦砾击竹作声。廓然大悟。毕竟悟个什么。且道。与灵云见桃花。相去多少。一对无孔铁槌。遽归沐浴。焚香遥拜沩山曰。和尚大悲。恩逾父母。当时若为我说破。岂有今日事耶。者汉和骨头。一时换了。仍述一偈云。一击忘所知。更不假修持。动容扬古路。不墯峭然机。处处无踪迹。声色外威仪。诸方达道者。咸言上上机。将谓有多少奇特。径归沩山。具陈所解。沩山云。今日方知。吾不汝欺也。何不与本分草料。一日仰山问云。闻师弟有悟道颂。试举看。香严遂举前偈。仰山云。此是闲时构置底。未为极则。太煞减人威光。香严再举一偈云。去年贫未是贫。今年贫始是贫。去年贫有卓锥之地。今年贫锥也无。不因夜来雁。争见海门秋。仰山云。如来禅许你会。祖师禅未梦见在。铁蒺藜槌。转弄转危。香严又呈一偈。吾有一机。瞬目视伊。若也不会。别唤沙弥。白雪阳春不同调。仰山云。且喜师弟会祖师禅。孟八郎汉。又恁么去。
　　香严住后示众云。如人在千尺悬厓。口[口*(衔-金+缶)]树枝。手无所扳。脚无所踏。树下有人。问西来意。不答则违佗所问。若答佗则丧身失命。当恁么时。如何即是。香严旁若无人。发此一问。不妨奇特。时有虎头上座云。上树即不问。未上树。请和尚道。也好一拶。香严呵呵大笑。若人知得此笑。笑须三十年。雪窦拈云。树上道即易。树下道即难。老僧上树也。置将一问来。悬羊头卖狗肉。殊不知。香严坐筹帷幄之中。决胜千里之外。虎头上坐。也赏佗大胆。向饥鹰爪下分餐。猛虎口中夺肉。若不是作家宗匠。洎被打破蔡州。还识香严么。三千剑客今何在。独许庄周致太平。
　　你兄弟家。出一丛林。入一保社。拨草瞻风。寻师访道。还曾如灵云真到不疑之地一回么。还如香严一击忘所知么。有底道。声色头上坐。声色头上卧。有底道。声不是声。色不是色。有底道。闻声悟道。见色明心。有底道。青青翠竹。总是真如。烂烂桃花。无非般若。如斯理论。阎罗老子。未放你过在。岩头和尚云。若欲播扬大教。一一从自己胸中。流出将来。与我盖天盖地去始得。
　　山僧滥尸此席。无补宗门。现前一众。总是硕德耆年。诸方龙象。挽回上古风规。举行丛林盛典。非图后来有所闻见。亦使法道不致寂寥。诸人既具铁眼铜睛。山僧安敢妄通消息。
　　适来所举数则因缘。总是古人煎过药查。嚼了残饭。有什么滋味。可以咂啖。虽然忽於无滋味中。蹉口咽却。舌头也难得。山僧更与汝。举个古话。僧问马大师云。和尚为什么道即心即佛。大师云。只为止儿啼。僧云。啼止后如何。大师云。非心非佛。僧云。除此外。如何指示。大师云。不是心。不是佛。不是物。今时兄弟。才见举个即心即佛。便把作寻常说话。才举个麻三斤。乾屎橛。杖林山下竹筋鞭。以至钓丝绞水锯解秤锤。新妇骑驴阿家牵。三脚驴子弄蹄行。如此之类。便作玄妙奇特商量。若作玄妙奇特商量。入地狱如箭射。若作平常说话。入地狱如箭射。
　　佛鉴懃和尚颂云。美如西子离金合。娇似杨妃倚玉楼。犹把琵琶半遮面。不令人见转风流。者个颂子。作平常说话得么。作玄妙奇特商量得么。又北山隆和尚颂云。即心即佛。有水有竹屋便好。非心非佛。不袜不冠身自由。不是心不是佛不是物。闲倚阑干立清晓。红芭蕉引碧牵牛。者个颂子。作平常说话得么。作玄妙奇特商量得么。又霍山昭和尚云。即心即佛。嘉眉杲阆。怀里有状。非心非佛。筠袁虔吉。头上插笔。不是心。不是佛。不是物。漳泉福建头匾似扇。只可闻名。不可见面。这个颂子。作平常说话得么。作玄妙奇特商量得么。具眼禅流。试定当看。诸人二六时中。忽然一拳打破虚空。方知三世诸佛寐语。六代祖师寐语。天下老和尚寐语。何山寐语。久立众慈。伏惟珍重。
　　中夏普说。古人道。我若真正举扬。直须法堂前。草深一丈。始得。诚哉是言。岂不见。鲁祖凡见僧来。便面壁。南泉闻云。我寻常向师僧道。向佛未出世时会取。尚不得一个半个。他与么。驴年去。看他古人。恁么说话。盖是奈何不得。诸人既是按下云头。山僧与你通一线路。诸兄弟。我不敢轻於汝等。汝等皆当作佛。我不敢轻於汝等。汝等皆当作祖。祖佛与上座不别。为什么不别。只是见处不别。你拟心作佛作祖。唤作望上心不息。正是生死根本。出家行脚。本为出离生死。生死作么生离。才入门来便道。生死事大。无常迅速。是你拟欲脱佗生死。日中还逃得影么。二乘厌生死如桎梏。菩萨於生死而不舍。永嘉初见曹溪。道个生死事大。无常迅速。六祖云。何不体取无生。了无速乎。永嘉云。体即无生。了本无速。六祖云。子甚得无生之意。永嘉云。无生岂有意耶。六祖云。无意谁当分别。永嘉云。分别亦非意。看佗师资缘会。针芥相投。正去偏来。明投暗合。着着有出身之路。此是天下第一个。行脚见人底标准。如今兄弟。也依样道个生死事大。无常迅速。及乎问佗。唤什么作生死。唤什么作无常。便即懡[怡-台+罗]。既不能如金翅擘海。香象渡河。直须昼三夜三。密密体究。[拚-ㄙ+ㄊ]取一生两生。以至多生。全体放下。如痴如兀。忽然洗面摸着鼻孔。不为难事。你若一暴十寒。者边游州猎县。那边玩水观山。爱名被名缚。爱利被利缚。爱佛法被佛法缚。爱善知识。被善知识缚。爱超佛越祖。被超佛越祖缚。你若总不爱。被总不爱缚。
　　初机兄弟。又不可无明师善友。相与策发。至于大达之地。如雪峰三登投子。九上洞山。后於澧州鳌山店上。打破漆桶。皆岩头策发之功也。雪峰与岩头。同到鳌山阻雪。岩头只是打睡。雪峰一向坐禅。一日唤岩头云。师兄师兄。且起来。岩头喝云。噇眠去。每日床上坐。恰如七村里土地。他时异日。魔魅人家男女去在。峰点胸云。某甲者里。实未稳在。不敢自谩。岩头云。我将谓你佗后。向孤峰顶上。盘结草庵。播扬大教。犹作个语话。峰云。某甲实未稳在。岩头云。若实如此。据你见处。一一通来。是则与你证明。非则与你刬却。峰云。某甲初到盐官。闻举色空义。得个入处。头云。此去三十年。切忌举着。峰云。因看洞山过水颂。有个省处。头云。若恁么。自救也不了。峰云。后因问德山。从上宗乘中事。学人还有分也无。山打一棒云。道什么。我当下如桶底脱相似。岩头震威一喝云。岂不闻道。从门入者不是家珍。雪峰是个没量大人。他从前许多所得。不自珍惜。坚谓未稳。诚知佛法。不是小事。及乎被岩头揣尽家私。拶向万仞厓头。伎俩已尽。途路已穷。时节已至。旷劫未明之事。将及现前。却问他后如何。岩头向者里。放开啐啄同时眼。施出啐啄同时用。轻轻与佗一推向道。他后若欲播扬大教。须一一从自己胸襟。流出将来。与我盖天盖地去。雪峰不觉全身落在万仞厓下。一点气息也无。却苏醒起来。跳下禅床云。师兄今日。始是鳌山成道。今日始是鳌山成道。岩头若向者里。更与本分草料。雪峰光明盛大。岂止於此。佛眼和尚颂云。鳌山成道足人传。莫是从来话未圆。赖有玄沙知始末。遍身红烂在鱼船。若明得者一颂。便识得岩头雪峰。舌头落处。还丹一粒。点铁成金。至理一言。转凡成圣。此是天下第二个。行脚。亲近师友底标准。雪峰住后。示众云。南山有一条鳖鼻蛇。汝等诸人。切须好看。又云。尽大地撮来。如粟米粒大。抛向面前。漆桶不会。打鼓普请看。又云。尽大地是个解脱门。把手拽不入。且道者些消息。从甚处得来。要且不从三登九到处得来。不从德山棒下得来。不从岩头道一一从自己胸襟流出。盖天盖地处。得来。久参宿衲。未举先知。后学初机。卒难洞晓。灼然此一段奇特大事。无非无量劫来。熏习般若种子纯熟。岂可造次便欲到他古人田地。大觉世尊。於三大阿僧祇劫修行。然后万德功圆。方成正觉。的非容易。又不可见与么道。便乃自生退怯。汝若具大信根。有大力量。发大志愿。於一念顷。顿入不思议。无功用广大法门。如蛟龙得一渧之水。便能兴云布雨。浃洽大地枯槁。此是决定底事。诚不虚也。参玄上士。行脚高流。既来妙峰山中度夏。不可道学禅学道。妙峰无禅道可学。不可道问古问今。妙峰无今古可问。不可将古人言句。记持以当本参。佗古人残涎剩唾。[涴-(夗-夕)+匕]汝心田。臈月三十日。总不得力。设有平生参得学得。讲明得悟得。总是痴狂外边走。自己分上。有何干涉。
　　众中有久参兄弟。闻山僧与么说话。出来掀倒禅床。喝散大众。岂不有些衲僧气息。既无其人。山僧再举一则古话。首山和尚。一日侍风穴和尚次。风穴垂泪云。不幸。临济之道。至吾将坠於地。首山云。睹此一众。岂无人耶。风穴云。聪敏者多。见性者少。首山云。如某者如何。风穴云。吾虽望子之久。又恐耽着法华。不能放舍。首山云。此亦可事。愿闻其要。於是风穴上堂。举世尊。以青莲目。顾视迦叶。正当与么时。且道说个什么。若道不说而说。又是埋没先圣。且道说个什么。首山便下去。侍者云。念法华。何不祗对和尚。风穴云。佗会也。次日。首山与真园头上来。穴问云。作么生是世尊不说说。真云。鹁鸠树头啼。意在麻畬里。穴云。你作许多痴福作么。何不体究言句。穴却问首山。你作么生。首山云。动容扬古路。不墯悄然机。穴顾真园头云。你何不看念法华下语。大众。风穴老人垂手处。直向灵山会上。与释迦老子。把手共行。若非首山直下承当。佛法岂到今日。在今临济儿孙。遍满天下。灭临济宗者。果何人耶。
　　是事且止。只如长夏已过太半。狗子无佛性话。还透得也未。若也未明。且莫虚过时光。急着精彩始得。五祖和尚道。老僧寻常只举个无字便休。若透得者无字。天下人不奈你何。五祖又有颂云。赵州露刃剑。寒霜光焰焰。更拟问如何。分身作两段。密庵老祖颂云。狗子无佛性。杀人便偿命。苦痛百千般。因邪却打正。又古德颂云。狗子佛性无。虎在三叉口。跳上蓦腰骑。不用东西走。若向五祖言下悟去。堪与佛祖为师。若向密庵言下悟去。堪与人天为师。若向古德言下悟去。堪与学者为师。诸人若透得者一个无字。赵州老汉。倒退三千。狗子还有佛性也无。但恁么参。时热珍重。
　　朝廷金山寺建水陆会普说。僧问。尧仁荡荡如天阔。舜德渊渊似海深。法施门开无壅塞。三途八难尽超升。朝宰临筵。请师说法。师云。天无私盖。地无私载。进云。梁武制文於曩日。我皇今日再敷扬。师云。圣人无两心。进云。昨日金镫明碧落。今朝法鼓震玄音。师云。见闻明历历。我法妙难思。进云。与么则皇道与佛道并行也。师云。知恩方解报恩。
　　师乃云。如来往昔为众生。修治法海无边行。有如沛泽清炎暑。普涤众生烦恼热。所以乘大悲愿力。示现世间。为三界大师。四生慈父。如优昙华。时一现尔。或於一毫端。现宝王剎。坐微尘里。转大法轮。或为转轮圣王。王四天下。千子围绕。七宝庄严。寿八万岁。飞行自在。所向无碍。其国丰乐。人民炽盛。威德特尊。无有为比。是皆大悲愿力中之所发现。所以道。大悲愿力。犹如大海。甚深无底。大悲愿力。如太虚空。广大无际。大悲愿力。如大日轮。升于虚空。大悲愿力。如须弥山。普雨众宝。大悲愿力。如如意珠。满众生愿。大悲愿力。如世明镫。普照一切。大悲愿力。犹如高盖。普荫群生。我佛如来。以大悲心而为体。因於众生。而起大悲。因於大悲。生菩提心。因菩提心。成等正觉。譬如旷野之中。有大树王。根若得水。枝叶花果。悉皆繁茂。菩提树王。亦复如是。一切众生。而为树根。诸佛菩萨。而为花果。若诸菩萨。以大悲水。饶益众生。则能成就诸佛智慧花果。若诸菩萨。以大悲心。饶益众生。则能成就阿耨菩提。是故。菩提属於众生。若无众生。一切菩萨。终不能成无上正觉。故我大元佛心圣主。与释迦如来。转轮圣王。同一根本。同一枝叶。亦乘大悲愿力。示现世间。作大国王。为世界主。允文允武。克哲克明。玉扆垂衣。视四海众生。如赤子。金轮统御。摄十方剎土。为一家。具十地菩萨之身心。超四轮王之寿量。万几之暇。留心佛法。以正法治民。故佛教倍前。光明炽盛。以大悲心。饶益众生。开甘露门。广度群品。由是。於杨子江。建金山万僧之海会。修水陆无碍之大斋。披阅五千四十八卷之尊经。讲演教禅。直指难思之妙法。以百亿日月。而为灯烛。使一切众生。得证光明三昧门故。以百亿须弥。而为香馔。使一切众生。悉皆饱满。得证法喜禅悦乐故。以百亿香水海。而为醍醐酥酪。使一切众生。顿息饥虚。得入如来清净法海故。以百亿四天下七宝。而为布施。使一切众生。永离贫苦。皆得如意富乐故。以过现未来。百千万亿。恒河沙。微尘数。诸佛菩萨。而为眷属。使一切众生。得依怙善知识故。以三千大千世界。而为经卷。使一切众生。常转如是经故。上穷有顶。下极空轮。若幽若显。咸脱於苦轮。曰天曰人。皆承其恩力。莫不皆从佛心圣主。清净微妙。大悲愿力中之所流出。上合诸佛本觉妙心。下与一切众生。同一悲仰。以此祝圣寿。寿如妙高不动之山。以此延　圣福。福等华藏甚深之海。以此治国家。则民康物阜。以此平天下。则海晏河清。百亿劫之罕逢。十方国之希有。何异释迦出世。弥勒降生。恒河沙界。尽入提封。九十六种。咸归正化。巍巍乎荡荡乎。不可得而称量。不可得而思议。只今君臣庆会。佛法光扬。知恩报恩。作么生道。两轮日月无私照。一统乾坤乐太平　复举。梁武帝梦神僧。告曰。六道四生。幽囚者众。何不建水陆大斋。而济拔之。帝既寤。诏十大高僧。披寻大藏。撰成仪文。始於金山建此大会。於初夜分。悉停灯烛。帝亲临筵。祷曰。若此仪文。理协圣凡。愿我拜起。灯烛自明。如未符圣意。烛暗如故。帝一拜。灯烛皆明。二拜宫殿震动。三拜天雨宝花。当时灵异。不可胜数。至於历代修建。显验犹多。当今佛心天子。以梁武之心为心。特降　御香七宝彩段。修设斋供。建此大会。宰相百官。光临法会。诸山硕德。共阐玄音。凡圣混融。人天交接。直得娑竭罗龙王。从海涌出。亲献宝珠。天帝释空中雨花。殷勤赞叹。
　　上来臣僧升于宝座。举唱宗乘。所萃鸿因。端用祝延天算。复成一偈。尧眉八采辉寰宇。舜目重瞳照四方。紫金山头日卓午。大千沙界仰恩光。

　　法语
　　示行侍者

　　古来本色衲子。寻师访道。决择此事。须得明师善友。切磋琢磨。日渐月渍。自然超群拔萃。千人万人。罗笼不住。方堪为种草。
　　雪峰三登投子。九上洞山。於德山棒下。如桶底脱。至鳌山店上。跳下禅床云。今日始是鳌山成道。雪峰如吞舟之鱼。摇乾荡坤。振鬣摆尾。若不得岩头震烧尾之雷电。而欲过禹门。其可得乎。师友琢磨之功。信不诬矣。后来建大道场。一千五百龙象围绕。光明盛大。若揭日月焉。云梦之竹。天下之劲。不矫揉羽筈。则不能以入坚。棠溪之金。天下之利。不镕范砥砺。则不能以击强。其斯之谓。
　　泉南行侍者。与岩头雪老。同一生缘。徧参闽浙诸大尊宿。既亲近明师友。何患乎所得不深。所见不广。欲还故里省亲。来求警策。因谓之曰。父母非我亲。谁是最亲者。诸佛非我道。谁是最亲者。这里下得转语。不妨衣锦还乡。其或尚涉途程。直须如真觉祖师。跳下禅床时。一回。方为究竟。勉之勉之。

　　示阜上人

　　终日吃饭。未尝咬着一粒米。终日着衣。未尝挂着一缕丝。我与么道。早是龟毛长数丈了也。你若攀缘不息。妄想驰求。觅佛觅法。觅禅觅道。大似缘木求鱼。刻舟求剑。直须二六时中。不依倚一物。则自然虚而灵。寂而妙。唤作无依道人。又谓之金刚正体。又谓之顶王三昧。随处作主。遇缘即宗。朝往西天。暮还东土。有什么过。
　　阜上人坐夏山中。来求警策。书此示之。

　　示宝维那

　　古人三登投子。九上洞山。为什么事。玄沙不出岭。保寿不渡河。又作么生。古今无异。达者同途。良骥追风。何劳鞭影。不见。古灵和尚。告其师曰。灵光洞耀。逈脱根尘。体露真常。不拘文字。心性无染。本自圆成。但离妄缘。即如如佛。者个是参方归省。师资相契底。千古龟鉴。岂似如今随群逐队。推磨行脚。增长无明。虚延岁月者。又将何面目。以见其师耶。
　　闽中宝维那历徧百城。一斑未露。明日还乡省师。当如古灵。作大狮子吼。不妨畅快平生。何山闻得。焚香为汝证明此事。终不虚也。

　　示成上人

　　人人有个生缘。如何是上座生缘。若道某甲是某州某处人氏。与么祗对。错了也。你若识得生缘。一生参学事毕。云门大师道。生缘若在向北。北有赵州和尚。五台文殊。总在者里。生缘若在向南。南有雪峰卧龙西院鼓山。总在者里。你若会得云门说话。不必南询诸友。重见文殊。楼阁门开。方参弥勒。

　　月江和尚语录卷中
　　月江和尚语录卷下
　　佛祖赞
　　释迦佛出山相

　　六年如兀复如痴。麻麦如何疗得饥。成道时当三十岁。修行知历几僧祇。乳糜奉供先牛女。御服轻将贸猎师。示现凡夫世间相。故教金步混尘泥。
　　入山耐得雪霜寒。出得山来眼界宽。还了六年麻麦债。黄金殿上草漫漫。

　　旃檀佛

　　宝阶三道降人间。忉利宫中说法还。轮辐香敷金菡萏。玉毫光耀紫旃檀。人天百万狮音震。剎海三千象武宽。历劫何曾异今日。巍巍常在鹫头山。

　　文殊普贤

　　不居五台山。岂住清凉寺。手内执何经。经中谈底事。勘破维摩不二门。好个翻身狮子子。
　　云兴二百问。缾泻二千酬。有如香象王。截断恒河流。如意击开银世界。峨眉山色玉光浮。

　　草衣文殊

　　法王之子。七佛之师。入毗耶。问维摩之疾。秉慧剑。断二乘之疑。接善财长伸金臂。对无着擎起玻璃。散三千丈绿云之发。披八吉祥香草之衣。台山六月雪花飞。奋迅还他狮子儿。

　　观音菩萨

　　得大自在正法王。三千界舒白毫光。玉盂拍满甘露浆。盘陀石上金刚幢。
　　稽首观世音。深得大自在。三十二应身。变现周沙界。是故善财童。被此坚固铠。能於十指端。涌出祥光彩。巍巍万德尊。特立云霞外。如日出扶桑。如月生沧海。一瞻胜妙容。灭却旷劫罪。一称大士名。功德获万倍。向此光明中。身心自安泰。为语苦众生。慎勿生懈怠。
　　悲愿化行尘剎海。法身高出万由旬。洗空魔界众生界。震动风轮与水轮。白菡萏舟游鬼国。碧瑠璃殿骇波神。大家证入三摩地。甘露瓶中柳正春。
　　八万由旬。吉祥之法身。三十二应。慈悲之妙相。统十方剎土。同一归依。鼓百万迅雷。作一回向。明月光分众水中。阳春锦绽千花上。
　　应以此身而说法。十方世界示童真。岩间人看水底月。水底月看岩上人。
　　虚空为体。法界为量。示十四无畏之威。现四八慈悲之相。髻珠明朗。开大千解脱之门。瓶柳摇春。扫众生无明之障。阳春密布百花丛。月明遍在千波上。
　　以眼闻声。以身为舌。如说而行。如行而说。一叶莲舟。千寻涛雪。八万四千。圆通法门。藕丝孔中。七穿八穴。开甘露门。廓悲愿海。宴坐盘陀。得大自在。以大悲水。长正法芽。以方便风。开智慧花。三十二应。十四无畏。剎剎圆通。尘尘三昧。

　　鱼篮观音

　　利物垂慈度有缘。绿云欹拥玉婵娟。时人贪看衣中宝。三十六鳞飞上天。
　　千钧只手提。滞货无人买。何处是龙门。篮中有沧海。

　　哑子观音

　　出得渔家网。提来入闹篮。只图论贵贱。无复避羞惭。慈愿犹春育。悲心似海宽。莫教轻漏泄。哑子口喃喃。

　　重接续大悲菩萨三十二臂像

　　稽首大士。浊世福田。首目与臂。八万四千。惟此大悲。三十二臂。如大树王。众枝所寄。究其所表。四八应身。一身一臂。任运屈伸。顶戴弥陀。手擎日月。持杵振铃。群魔消灭。秉吹毛剑。提四楞蕳。杨柳风清。净瓶水满。架精进箭。张智慧弓。天龙八部。风虎云龙。月斧宝弓。棒矛枪戟。右印左条。慈威翼翼。或结四印。或握二莲。大机普应。大用现前。或合两掌。或捏两拳。或伸两臂。垂手入[厂@(邱-丘+墨)]。大士一身。具此三昧。八万四千。亦复如是。大周法界。细入微尘。千变万化。归乎一真。维朱佑之。曲尽其妙。心手俱忘。成於谈笑。昔本不堕。今亦不增。昙华再现。枯木重荣。即一切法。离一切相。水月空花。无去来想。我作是偈。功德难量。开甘露门。树光明幢。

　　吴兴慈感天台教寺。蚌珠观音

　　稽首大士。千亿应身。随声赴感。剎剎尘尘。一蚌壳中。无边世界。非实非虚。非宽非隘。惟此蚌珠。日月精华。岂意大士。来生我家。行道白衣。端严妙相。顶佩圆珠。光明无量。诸天拥护。二龙前行。善财恭敬。频伽欲鸣。浔溪蒋公。阴德所洽。应以此身。而为说法。烁迦罗首以表法身。慈摄中道。如花藏春。清净宝目。以表般若。照了万境。无可逃者。母陀罗臂。以表解脱。定以止散。众苦俱拔。我此蚌珠。三德俱备。即空假中。悉归真谛。伟哉岳祥。千钧重寄。罔象无心。获此如意。前佛后佛。无二无同。法界海慧。平等圆通。昔日蚌珠。示现应真。今此蚌珠。示现佛身。佛身无为。不堕诸数。如太虚空。堂堂独露。入此楼阁。弥勒同龛。万花围绕。间世优昙。

　　马郎妇

　　头不梳面不洗。除却马郎。知音能几。流水无情恋落花。落花何事随流水。

　　子昂赵学士笔

　　大士示现宰官身。宴坐玉堂而说法。一朝奉　诏登宝陀。亲睹如是慈悲相。誓图千本散人间。普为群生作依怙。玉堂仙去不记年。而此应身常住世。当时毛颕与陶泓。有情无情同作佛。

　　布袋和尚

　　契此翁。少丛林。腹便便。笑吟吟。布袋中。拈出百二十件兜率陀天底。楼阁前。抛出百二十个菩提心。人间天上。踪迹难寻。七十二汀烟水深。
　　阿逸多。铁奉化。破布囊。索高价。以八万四千。而为色身。以人间四百年。为一昼夜。只管东奔西驰。不肯从空放下。金色头陀。在鸡足山中。梦觉几回。等你当来下生。三会龙华。说个之乎者也。
　　拄杖拓开兜率院。布囊包裹苦娑婆。佗无恼乱众生意。自是众生恼乱他。
　　三会龙华未厮当。长街短巷恣佯狂。布囊里许乾坤大。主丈头边日月长。兜率陀天乾屎橛。毗卢楼阁水云乡。却言我是真弥勒。家丑无端向外扬。

　　维摩

　　诈疾欺人实自欺。散花玉女亦攒眉。若无香积盂中饭。一嘿应难疗众饥。
　　毗耶老人无住着。独坐匡床顿销铄。一半虚头一半痴。通身是病通身药。文殊领众来对谈。至极则处口即缄。上方钵饭香郁郁。法筵华雨红毿毿。庵罗树园在何处。掌擎大众同归去。人天百万世尊前。清风撼动旃檀树。

　　耆婆大士

　　稽首耆婆。出世医王。有大愿力。具大威光。人有四百四脉众生之病。师有八万四千对治之方。两个胡卢。是何妙药。一根灵木。洞见膏肓。使一切人。瞻其尊像。称其名号。非惟愈多生之痼疾。直是消除业障。廓清尘累。俾身心毛孔。皆得其清凉。

　　秽迹金刚

　　三首示以三观法门。八臂示其八方御侮。显百千诸佛之威权。救一切众生之疾苦。即胜热婆罗门火聚。即无厌足王刀锯。闻者魔外潜踪。见者寒毛卓竖。行此道持此法。现此形立此坛者。谁是同俦。释迦觉雄。观音龙树。

　　宝公大士

　　镜容煌煌。金锡堂堂。剪刀尺拂。谶陈齐梁。言达磨传佛心印。追之不及。谓大士讲经已竟。少借威光。终日拈香择火。不知身是道场。妙相僧繇难着笔。巍巍坐断独龙冈。

　　僧伽大士

　　道运等慈。智能普照。以金锡镇泗水之津。魔外由是归降。以净巾盛倾湫之雨。涓渧了无渗漏。三十六应。如圆通大士之现神通。一坚密身。与宝公肉身而同不朽。夫是之谓大圣僧伽国师。长淮九州。民之父母者也。

　　罗汉

　　阿罗汉即无烦恼。常住人间不涅盘。渡水脚跟浮逼逼。穿云头上黑漫漫。不为自己逻斋供。只要众生破吝悭。日日游行四天下。石桥方广几时还。

　　朝阳对月

　　寒暑一衲。补旧如新。东搭西搭。横纫竖纫。金乌西没又东升。不把金针度与人。
　　者一卷经。谈什么事。不是唐言。亦非梵字。玉兔光中转法轮。生芽黑荳河沙数。
　　穴鼻针。无丝线。用尽工夫。补成一片。红轮几度见升沉。寒暑一裘金不换。
　　圆顿教。了义经。循行数墨。信受奉行。不是光明偏爱月。山堂寂寞夜无灯。

　　须菩提

　　祗园会上。问法如流。居士门前。置钵欲去。岩间宴坐。惹动天花。倚杖思惟。无本可据。若将空寂证圆通。乌龟稽首须弥柱。

　　丰干寒拾

　　三人行谈甚事。不说峨眉五台。便说西方净土。国清寺风月平分。寒岩下丑拙俱露。大人境界有谁知。几回来往松门路。

　　寒山拾得

　　六月台山雪。人间沸似汤。芭蕉摇动处。遍界是清凉。
　　手内一卷经。字字无人识。赤脚下峨眉。九九八十一。
　　国清寺里个蓬头。相唤相呼去看牛。秃帚生苕偏峭措。褴襂破衲转风流。拈来一片芭蕉叶。写出百篇张打油。叵耐丰干轻触讳。至今落赚老闾丘。
　　是谁拾得便为名。却道寒山是我兄。不放一尘来实际。尽将万事付吟情。打他土地防鸦食。吓倒沩山作虎声。拍手高歌脱身去。寒岩回首暮云平。

　　初祖

　　九州之铁。铸不得西来一错。万两黄金。博不得老萧一诺。五色麒麟飞上天。丹山鸾凤巢阿阁。树起东土胜幢。撼动竺乾木铎。熊耳峰前急转身。无限清风动寥廓。
　　梁江万顷波涛立。魏岭九年冰雪深。脱得浑身归竺国。至今只履重千金。

　　五祖

　　巍巍坐断白莲峰。静听风吟万壑松。七百高僧何处去。碓坊有米没人舂。

　　百丈

　　独坐雄峰。无齿大虫。一回鼻痛。三日耳聋。遭黄蘗拦腮一掌。怜儿不觉丑。对沩山夜深拨火。错认橘皮红。立禅苑清规。如萧何之制律。向马师卷席。犹射羿之逢蒙。面目森严难近傍。丛林千古凛威风。

　　临济

　　师之面目。如秋月之孤圆。师之道德。如杲日之丽天。有吞过现未来。诸佛之口。宜拍四七二三。诸祖之肩。当机不让。挥黄蘗拦腮一掌。大用现前。筑大愚肋下三拳。四种料拣。犹虎之缺马之絷。三玄三要。如坤之断乾之连。儿孙遍满天下。皆谓得师正传。殊不知正法眼藏。灭向瞎驴边。

　　天台智者大师

　　具大智慧。有大辩才。悟法华旋陀罗尼三昧。是真精进。见灵山一会俨然未散。亲睹如来。说摩诃止观。揭释天之日月。谈禅波罗蜜。鼓觉海之风雷。切柏代香。金炉缭绕。卷帘进月。银地裴回。千古仰之。犹大山北斗。万世尊之。惟南岳天台。手执玉如意。宴坐金刚台。圆伊三点摩酰眼。秘藏重重尽豁开。

　　赵州

　　口似含珠。头如木勺。少年时道。是有主沙弥。八十岁行。甚马脚驴脚。三五斗。头上青灰。一个牙。下下咬着。直饶使得十二时辰。也是秦时[车*度]辂。咄。

　　雪峰

　　雪覆鳌山。月明象骨。项上铁枷。至今未脱。

　　李侍郎参药山

　　天上云。瓶中水。见面闻名。贱目贵耳。一段风光画不成。树头瑟瑟寒涛起。

　　斐相国参黄蘗

　　手中佛。壁上僧。一呼某甲。即与安名。从此事师为弟子。举头一十二峰青。

　　灵照女

　　年少庞家女。机锋足可夸。笊篱捞白月。敛袂对丹霞。共说无生话。休摊树上麻。临终看日色。诳杀老爷爷。

　　政黄牛

　　湖水湖山得趣多。无边风月暗消磨。黄牛角上一吟卷。半是樵歌半牧歌。

　　郁山主

　　来往茶陵岁月深。几回春雨又春阴。不因驴上翻筋斗。打失明珠没处寻。

　　懒瓒

　　岳顶云深绝路行。卧藤萝下过平生。十年宰相轻饶舌。一个高僧擅懒名。芝诏忽临天咫尺。芋魁从此价连城。如斯标致今谁是。更看黄河几度清。

　　天童净和尚

　　两头白牯眉毛竖。三面狸奴鼻孔凹。一只皮靴能剔脱。月明金凤宿龙巢。

　　雪峰圆觉演禅师

　　宗说俱通。纵横无碍。趯倒须弥卢。踏翻圆觉海。得元丰密旨。了知迷是悟之钳锤。辊雪峤木球。要显凡乃圣之炉鞴。万仞厓前独足立。鼻孔摩触家风。十字街头破瓦片。髑髅常干世界。耀古腾今。光明盛大。夫是之谓天衣天钵直下底儿孙。拟向望州亭乌石岭见渠。大似漆桶不快。咄。

　　落发先师月溪和尚(嗣痴绝)

　　用翳睛法。施霹雳机。面上刮得霜落。[离-蹂+月]中全没慈悲。把断螺江水。鱼龙乞命。放出南山虎。狮子藏威。四坐道场行正令。倒拈秃笔画娥眉。

　　紫箨古田和尚

　　担官样板。破天然家。用断贯索子。穿衲僧鼻孔。放无毛铁鹞。验四海龙蛇。不愿成佛作祖。镢头随分生涯。夫是之谓白云关外。出岭玄沙。

　　育王横川和尚

　　西丘克家嗣。松源的骨孙。灭临济正法眼。碎中峰破沙盆。失却剑於昆明池里。捞得锯於曲江江边。腾今耀古。摇乾荡坤。黄河九曲兮水出昆仑。

　　天瑞先师虎岩和尚

　　骊珠可抉。虎须可捋。凛然其不可犯者。令行吴越。

　　天童竺西和尚

　　河目海口。锦心绣肠。汪汪吞太湖之器量。煌煌粲太白之光芒。怒骂时海涵春育。慈悲处烈日秋霜。举玄沙未彻语。如真净验寂音黄金百炼之色。拈洞山三顿棒。类慈明发积翠丹砂九转之香。横几莫莫。有阵堂堂。夫是之谓中峰五世。大树之荫凉者也。

　　径山晦机和尚　雪窦石室请

　　面目肖大智之癯。机智具永明之辩。一国师奔雷震霆。四藤条飞星闪电。握[(睿-(谷-口+目)+贝)*(又/韭)]室文笔。九晣可扛。建大将旗鼓。三军怯战。石室是其克家。足以联芳续焰。数树松华。千寻雪练。于今挂在乳峰前。来者一一看方便。

　　天目中峰和尚

　　佛祖楷模。人天榜样。度量似海之深。语默如春之盎。碎珊瑚於铁鞭。撒真珠於罗帐。视身如幻。住幻为身。以相即真。全真非相。褒之美之。号为普应国师。瞻之仰之。元是中峰和尚。

　　大鉴澄禅师

　　禅居叟。老瞎秃。行藏不贵巧迟。用舍只图拙速。类老胡脚踏鲸波。似饮光定回鸡足。巨福山金宝山。称性住持。瑞鹿山瑞龙山。了无拘束。濯锦江头看竞渡。不谬为南阳一国之师。天津桥上弄胡孙。好流通永元一枝蛊毒。耿耿灵峰照夜灯。断弦须是鸾胶续。

　　华顶峰无见和尚

　　道重如山。心明似月。眼着五须弥。口吞三世佛。黄沙钵敲作金声。老菜根甜於厓蜜。羚羊挂角不留踪。千古华峰高突兀。

　　天衣断江和尚

　　八十禅翁。四海眼空。面带匡庐古色。身同卓笔奇峰。闻其提唱。浮佛应为点首。观其出处。大梅夫岂同风。雁过长空。影沉寒水。继乃祖烹金炉鞴之纲宗。秋天之月。霜夜之钟。吾将见此庵之道。光明盛大。绵亘於无穷者也。

　　许道卿七赞并序

　　云间玉清观道士。静寄法师许道管。潜心吾大圣人之道甚。力书杂花大经全部者三。法华全部者。四十有六。楞严圆觉诸经。不以数计。又书法华经塔二。常持准提。修严清泰。及化。其门人禀治命阇维。得不坏者六。曰指节。曰顶。曰齿。曰舌。曰数珠。曰右膝骨。灵瑞二。曰设利罗。曰化佛像。其徒玄素法师曹士勤。以其师尝从予游。求予识之。以信后世。乃各为之赞曰。

　　指节

　　开则成掌。合则成拳。於一毫端。捏聚大千。破一微尘。出大经卷。蘸乾沧溟。书之不倦。是故。十指常放宝光。於烈焰中。粲然坚刚。上下称尊。指天指地。我此法师。亦复如是。

　　顶

　　顶戴宝冠。类傅大士。火后铿然。舍利无数。顶门一着。炜炜煌煌。贵同珠璧。粲若珪璋。由顶至踵。由踵至顶。是精进幢。是大圆镜。螺发不烬。髻珠常明。故此髑髅。敲作金声。

　　齿

　　歌赞佛乘。皆出于口。是故齿牙。火余不朽。世尊阇维。帝释雨花。遣二捷疾。盗其[王*(卸-ㄗ)]牙。岂谓法师。慈悲喜舍。是其齿牙。无敢盗者。玄珠晶莹。缀于枯龈。函以金玉。以示世人。

　　舌

　　六受用根。验其功德。惟舌之功。一千二百。法门微妙。代佛宣扬。故此舌本。作莲花香。如说而行。如行而说。火冷灰寒。如初偃月。了知味性。非有非空。药王药上。同证圆通。

　　数珠

　　忆佛念佛。昼夜不忘。百八摩尼。帝网交光。於其光中。承事诸佛。如敲门瓦。如渡河筏。珠即是佛。佛即是珠。薪尽火灭。珠体如如。树坚固幢。被忍辱铠。三灾弥纶。此珠常在。

　　右膝骨

　　瞻礼圣容。一拜一跪。一一微尘。转轮王位。屈伸俯仰。左右逢原。是故此膝。入火不焚。由膝而倒。由膝而起。折其慢幢。恭敬忏悔。谷神不死。玄牝长存。灵芝瑞应。福彼后昆。

　　舍利

　　人之色身。终归败坏。於败坏中。光明盛大。阇维之法。始於竺乾。粲设利罗。八万四千。戒能生定。定能生慧。玉润山辉。珠明川媚。后无弥勒。前无释迦。惟此开士。火中莲花。

　　化佛像

　　仙家者流。寄身寂静。有化如来。现之于顶。楞严圆觉。妙莲杂花。流通书写。如恒河沙。多[王*(卸-ㄗ)]浮图。笔端涌出。分座谈经。是为化佛。投身火聚。开胜热门。万物一体。天地同根。

　　自赞
　　真净院清拙澄长老请

　　吾於真净。有大因缘。信孚檀度。金布祇园。拟老南之积翠。仰妙喜之云门。但以道不及古德。愧前贤。赖有鸡峰师弟。何妨焰续芳联。从此曹溪家业盛。儿孙千载好流传。

　　福州偃峰棠长老请

　　如云之碧。似淀之清。师旷不足比其聪。离娄安可并其明。万煅炉中金色。百折滩上溪声。吾所望子者。不有冲天之飞。则有惊人之鸣。

　　大云满长老请

　　九九百百。有年无德。破砂盆价重连城。骊颔珠分文不直。放行则大云作霖。把住则虚室生白。雨从何来。风作何色。桃花浪暖禹门开。白日青天轰霹雳。

　　布金机长老请

　　打凤罗龙。索盐奉马。劫石可消。松风无价。分付布金。大行此话。

　　城山心长老请

　　耐雪松苍。傲霜菊黄。定力如城山之固。拗性犹金石之刚。用松源苕帚桩。七穿八穴。唱中峰脱空歌。换调移腔。月布千江之影。灯分无尽之光。有个心空如镜者。树吾天瑞最高幢。

　　道济忠长老请

　　老老大大。憨憨痴痴。须弥安鼻孔。秃帚画娥眉。十劫坐道场。嫌佛不做。一生担片板。无地容锥。江月照松风吹。行此道济斯时。敌胜还他狮子儿。

　　台州明因圭长老请

　　咄者漆桶。全无鼻孔。拈起本色钳锤。解钉虚空一缝。不是黄蘗大机。亦非雪峰大用。玉振金声。风行雷动。棒头敲出玉麒麟。顶门放出丹山凤。

　　侄昙焕侍者请

　　大江横陈。老榕覆庭。南峰如障。北峤如屏。生此无名刍草。且非人杰地灵。苍松盘石。不足比其寿。磵水秋月。无以喻其清。大其家世。如优昙钵花者。焕乎东方之明。

　　徒弟元达庵主请

　　微风吹幽松。凉月挂虚碧。心境两俱忘。宴坐盘陀石。也不向紫罗帐里。暗撒真珠。也不向闹市门头。闲抛瓦砾。个是无为达道人。一句了然超百亿。

　　观藏主请

　　观身实相。观佛亦然。彼观幻者。历劫常坚。瑶席堂中。闲拈尘拂。清风楼上。鼓动猊弦。钵啰娘东山正续。脱空歌中峰的传。钟在簴而随扣随响。镜临台而谁丑谁妍。少林之钵兮金声玉振。曹溪之灯兮焰续芳联。

　　琳藏主请

　　头白齿黄。技无寸长。耻释迦说顿说渐。笑达磨历魏游梁。激扬中峰砂盆遗响。发挥天瑞奕世耿光。如戛球琳。如考琮瑝。何处青山不道场。

　　徒弟寿嵩院主请

　　山行六七里。手把粝竭节。老去懒登高。十步九回歇。凉吾襟者天之风。照吾心者松之月。守乎真。藏乎拙立嵩山。卧少室。一花五叶好流芳。父子不传真妙诀。

　　天台资福德长老请

　　质而不华。拙而自守。有时万德庄严。有时佛面百丑。孤峰顶上。啸月眠云。十字街头。指槐骂柳。抛却臽千吾百众之木杓。开吞尽三世诸佛之口。祖翁一个破沙盆。唤作曹溪没量斗。一时分付与孤云。向天台山中。作大狮子吼。

　　如月维那请

　　眸子眊。耳朵聋。离娄明。师嚝聪。石桥月。闽峤松。松长青。月行空。夫是之谓松月翁。

　　得禄藏主请　住温州九峰观音禅寺

　　木之有本。水之有源。孽芽至于错节蟠根。滥触至于沃日滔天。曾何心於应世。岂有意乎持权。得其禄得其寿。亦人天之小果。有其体有其用。非父子之可传。破沙盆零敲碎打。苕帚桩七穴八穿。谁知正法眼。灭向瞎驴边。

　　湖州仁王橖长老请

　　马祖一喝。百丈耳聋。睦州一拶。云门脚折。有际天之云涛。可以容吞舟之鱼。有持世之风轮。可以驾摩霄之翮。大用现前。不存轨则。金香炉下昆仑。甓社湖中明月。尽情分付与仁王。打刀须是邠州铁。

　　平江太平简长老请

　　身心一如。身外无余。百草头边。谁名弥勒。三家村里。无二文殊。有时指洞庭七十二峰。化为真金美玉。有时搅太湖三万六千顷。尽作醍醐。太平本来无象。何须特地涂糊。酒美从来无僻巷。醋酸不在大葫芦。

　　雁山慧日安长老请

　　心如冷灰。言如枯柴。平如镜面。崄似悬崖。咬破东山铁酸饀。百味珍羞。一时具足。拈起雪峰木勺子。千五百众。尽舀将来。惠日重光。挥戈可驻。狂澜既倒。砥柱能回。雁宕峰头日卓午。棒如雨点喝如雷。

　　宣州妙相宗长老请

　　玉几云横。曹溪水清。心源湛寂。妙相圆明。用松源苕帚桩。令行吴越。提中峰破沙盆。价重连城。有是父必得是子。得其禄必得其名。如行而说。如说而行。使吾天瑞不传之宗旨。玉振而金声。

　　温州法华阐长老请

　　阐大机。彰大用。抛出临济三要三玄。把住汾阳七擒七纵。如钟在簴。大扣大鸣。似箭离弦。百发百中。永嘉一宿向曹溪。全肩大法千钧重。

　　处州金仙采长老请

　　金仙现瑞。古佛放光。时节既至。文采全彰。提石头鈯斧。得大机而显大用。焚黄檗禅板。定宗旨而建法幢。但得棒头明似日。可无临济解承当。

　　福州偃峰演长老请

　　眼生三角。头峭五岳。一大藏教。演出演入。谁道无言。大千沙界。掷去抛来。将错就错。一从闻得偃溪声。麒麟掣断黄金索。放下西院木蛇。拈起曾郎木杓。夫是之谓先觉而觉后觉者也。

　　福州末山慧长老请

　　智慧弓。精进箭。七纵八横。万化千变。如洪钟在簴。大扣大鸣。小扣小鸣。似明镜当台。胡来胡现。汉来汉现。末山顶上放毫光。霹雳声中飞闪电。鉴地辉天。日面月面。

　　福城石泉嘉长老请

　　石中有泉。乃觉之源。松间有月。照彻大千。嘉州大像。脚跟不点地。陕府铁牛。鼻孔却辽天。梦幻影子。始终而成坏。清净法身。历劫而常坚。生涯都在镢头边。

　　江阴禅芗真长老请

　　傲雪松苍。饱霜菊黄。据玉几宝华王座。树天瑞光明胜幢。履真如实际之地。乐禅悦法喜之芗。狮子哮吼。丹凤翱翔。大机大用。为瑞为祥。一朵优昙遍界香。

　　饶州行侍者请

　　人境一如。色空无碍。惟一坚密之身。不与诸尘作对。登科任你登科。拔萃从他拔萃。三千里外有知音。屋角松风奏天籁。

　　峰首座请

　　佛祖冤家。丛林妖孽。正法眼向瞎驴边灭。四十年簸土扬尘。一句子斩钉截铁。别别。妙峰孤顶云。曹溪溪上月。

　　玄藏主请

　　妙中之妙。玄中之玄。大洋海底走马。须弥山上行船。摩尼珠两手分付。栗棘蓬一任横吞。铁鞭击碎珊瑚树。月在扶桑枝上圆。

　　快侍者请

　　人根有利钝。道无南北祖。俊快底衲僧。两手亲分付。金圈七穴八穿。栗蓬东吞西吐。要人直下便承当。曹溪佛法无多子。

　　懋藏主请

　　面目可憎。语言无味。拈却睦州担板汉。只见一边。提起云门乾屎橛。全无气息。一气转一大藏教。未是作家。三转法轮於大千。不容拟议。厥功懋哉。吾道东矣。树起光明最胜幢。无限清风动天地。

　　庆侍者请

　　默尔忘言。寂而常照。如月映於千江。似风号於万窍。心不用征。辟庆喜之多闻。花未曾拈。发饮光之微笑。逈脱根尘。灵光独耀。百华丛里现优昙。金毛窟中狮子吼。

　　真净法标院主请

　　松兮苍苍。月兮皎皎。提起真净妙明。照破妄想颠倒。有时拈一茎草。作丈六金身。有时将丈六金身。作一茎草。取上方一钵饭。接待方来。以曹溪半滴水。普滋枯槁。儿孙千古仰清标。珊瑚树林日杲杲。

　　俗侄刘[求*页]请

　　五十余年不在家。捏双拳自作生涯。刘郎观里桃千树。春去春来几度花。丹青写出。是相非相。当阳挂起。真耶假耶。如今唱个还乡曲。眼底无人识得他。向你道。个是胜江江上。古榕树下。彭城氏之子。十三岁去做和尚。吃了常住多少饭与茶。

　　徒弟普觉首座请

　　从无住本。立一切相。才涉丹青。便成虚妄。大洋海底。簸土扬尘。须弥山头。兴波鼓浪。怀州牛吃禾。益州马腹胀。父子从来妙不传。剑气直冲牛斗上。

　　徒弟嗣灯侍者请

　　翻身剑刃。走马冰棱。谷孤古东山正脉。林鸩砧真本闽僧。法无可传之法。灯续无尽之灯。父慈子孝。月白江清。拏得电光为火把。却来日午打三更。

　　道弘侍者请

　　道远乎哉。触事而真。人能弘道。非道弘人。於一毫端。现宝王剎。坐微尘里。转大法轮。狮子窟中无异兽。铁牛生得玉麒麟。

　　偈颂

　　　　门人　自成　编

　　拜四祖大医肉身

　　巍巍坐断破头山。徧界难藏赤肉团。右虎左龙青未了。一枝横出太无端。

　　拜五祖大满肉身

　　再出头来早事多。姓非常□便如何。黄梅一席今犹在。九窍百骸蝼蚁窠。

　　拜宝公塔

　　饥鹰爪钝镜羞容。巢冷难禁木末风。一墯齐梁罗网后。至今无计出樊笼。

　　继古林和尚拟汾阳十偈
　　辨正邪

　　上门上户数如麻。来者须教验正邪。石火光中擒虎兕。电光影里辨龙蛇。

　　恐瞒顸

　　烦恼真如休儱侗。无明佛性恐瞒顸。巨灵抬手无多子。分破千重大华山。

　　巧辨不真

　　八还辨见元非妄。七处征心错认真。惠我岂无三昧力。阿难谩自说天伦。

　　得用全

　　西河狮子坐当门。拟议教伊丧胆魂。一陌纸钱并酒肉。闲神墅鬼竞头奔。

　　拟将来

　　荆山所得非良玉。赤水求来不是珠。索性一槌俱击碎。西天胡子没髭须。

　　辨作家

　　疾雷震地难回避。赫日当空照大千。剑客相逢无别事。磨砻三尺古龙泉。

　　识机锋

　　德山棒下全生杀。临济喝中分主宾。拟议白云千万里。蓝田疑杀李将军。

　　句内明真

　　当阳突出浑仑句。按下云头子细参。无足仙人劈胸踢。无言童子口喃喃。

　　显宗用

　　宗说俱通体用全。抛来栗棘与金圈。看佗吞透不得底。空作杨岐直下孙。

　　赞师机

　　白拈手段少人知。板齿生毛老古锥。臂膊几曾从外曲。倒拈秃帚画蛾眉。

　　总颂

　　衲僧须透祖师机。大道堂堂达九衢。十圣三贤明此旨。森罗万象转灵枢。夺将石像手中笏。抉取骊龙颔下珠。捉败汾阳与浮佛。禹门三级化龙鱼。

　　送僧礼五台

　　摄身光里金桥现。狮子声中玉臂伸。勘破台山老婆子。赵州之后更何人。

　　寄禅友

　　沧海无风浪拍天。眼中时复见桑田。修罗采花酿成酒。醉倒文殊与普贤。

　　送成首座礼祖

　　青山无数水无边。月在湘云缺处圆。吃颠不消重礼拜。祖师鼻孔一齐穿。

　　赠灵岩通知客

　　砚沼泉香茶正熟。屧廊步响客相看。谩将庭栢供清话。屏后今无大伯韩。

　　次全佥宪韵。悼古林和尚

　　凤去台空善类悲。法身独露了无依。金刚幢下清风起。一曲无生听者稀。
　　古往今来一欠伸。茫茫劫海起蓬尘。虚空昨夜翻筋斗。惊倒灵山会上人。

　　赠写真沈月岩

　　一个皮囊元是妄。更添一个妄尤多。千江月与千岩月。笔下神仙没奈何。

　　访月波讲师不遇

　　南湖不住住东湖。一代宗工老不模。昨夜扁舟何处泊。清波冷浸月轮孤。

　　题耕隐堂

　　长沮桀溺禾生陇。角里东园芝满田。堂下一犂新雨足。春风水牯懒加鞭。

　　送泰维那。归万寿省师

　　海国秋风生白苹。卷衣归去莫因循。阿师年老心孤甚。揩背如今正要人。

　　示瀌禅人

　　江风凛凛雪瀌瀌。谢子登门问寂寥。只可闻名休见面。老来无力举藤条。

　　明叟

　　心镜照开千世界。眼光烁破四神州。生平不作暗中事。只为惺惺白了头。

　　山阴道中。寄云门独一翁

　　去年九月江东别。宴坐千峰紫翠堆。昨夜啸声闻百里。想应为我出山来。

　　赠中竺荣侍者

　　侍者参得禅了也。不须择火更拈香。孤猿啼断竺峰顶。桂子声声打石床。

　　送耸藏主。归能仁省师

　　子怀耸壑昂霄志。师是再来支遁翁。圆相不须呈又抹。一奁天镜挂晴空。

　　寄法藏剑南和尚

　　腾腾剑气上干云。秋水神锋湛不痕。猛兽已驯蛟已化。太平谁识老将军。

　　瑞上人参保宁和尚

　　东海乌蠈南山笋。拈来塞断衲僧喉。上人要去明他话。大似寒潮打石头。

　　疎山妙首座游闽

　　矮翁迢递入闽山。树倒藤枯问懒安。今日布单无卖处木蛇飞出紫云关。

　　忠维那归雁山。兼简成山和尚

　　卧薪尝胆恨填胸。法战当年不树功。今日思归重拔本。与他推倒展旗峰。
　　问讯岩西退牧翁。戒光如月照禅丛。一堆粪火煨黄独。只恐清香透九重。

　　次清拙韵。送俊首座省亲

　　风月平分不宰功。曹溪正脉喜朝宗。蒲鞋高索连城价。挂向扶桑万仞东。

　　玄上人礼无准塔

　　是他圆照下儿孙。自远趋风扫塔尘。昔日烹金文武火。至今暖气尚如春。

　　贺友竹改牧石寮。作蒙堂

　　幽居改作蒙堂住。湖海高人不用招。大觉断弦今复续。可无佛国与参寥。

　　白牛

　　露逈逈地趂不去。头角四蹄银色光。老倒北禅烹不得。雪山春草自吹香。

　　送喜禅人参方

　　徧参历尽百余城。到得迦山似不曾。无厌足王并胜热。这般门户要人登。

　　送英禅人归蜀

　　心猿愁绝剑阁栈。意马奔驰滟滪堆。参遍百城知识了。南询夺得锦标回。

　　渊维那礼祖

　　参他活底祖师意。不必扣之枯髑髅。三尺炊巾收又展。千千万万土馒头。

　　赠省净头

　　拟续当年雪隐弦。行菩萨行更加鞭。蓦然自屎不觉臭。插翅蒲鞋飞上天。

　　尧上人参方

　　古人只为驴马事。来往玄沙与雪峰。蒲团未曾坐得暖。又从鄮岭过天童。

　　遂上人游方

　　良遂才称自己名。便知经论悞平生。大床据坐多麻谷。不用敲门问老僧。

　　赠亨上人

　　赵州当日见南泉。胆大如天便发言。问子沙弥谁是主。禅幽老祖下儿孙。

　　东江

　　真丹国有大乘器。十万西来一苇航。直下早知波是水。不须斫额望扶桑。

　　赠书楞严经僧

　　此经初到自神龙。常恨天台不得逢。惟佛宣扬多抚谕。羡君书写广流通。莫随演若狂迷镜。须听罗睺细击钟。坚固愿幢无怠墯。祇园树树正秋风。

　　寄保宁茂和尚

　　凤凰台上休居叟。三世如来一口吞。枫陛传宣名已重。栢台敦请道弥尊。为人抛出金刚钻。据令宏开甘露门。千匕百人知识在。五湖龙象竞趋奔。

　　送泳藏主参径山

　　五髻峰头老作家。坐筹帷幄布长蛇。老蛟渊底藏头角。睡虎关中露爪牙。佳衲子如玉杵臼。善知识似钵罗华。岩头雪老弦谁续。千里神驹渥洼。

　　赠西天道法师

　　来自西天十万程。双眸炯炯照人青。只凭道力神通力。深究三乘最上乘。云净凌空飞铁锡。夜凉弹舌念金经。要知直指单传事。须向声尘歇处听。

　　送习侍者

　　侍者参得禅了也。明珠绝颣玉无瑕。电光石火夸机变。炉鞴钳锤验作家。千里江山归实际。百城烟水足生涯。临行莫怪无言说。有愿从来不撒沙。

　　修慧不修福。修福不修慧

　　狭路相逢话短长。只因昧却古灵光。千门应供阿罗汉。百[王*(卸-ㄗ)]庄严白象王。福海截流狂浪息。慧林行道觉华香。横身异类中游戏。蹴踏堂堂古佛场。

　　幽上人游天台

　　幽州江口石人蹲。觌体宁容一法存。大总持门廓今古。烁迦罗眼耀乾坤。石桥雨过观厓瀑。华顶云开见晓暾。彻底冰壶无影像。好寻寒拾细评论。

　　用禅人礼祖

　　行藏用舍贵天真。逸格孤标与道邻。思大口吞三世佛。马驹踏杀天下人。雄峰历历清规在。仰峤重重圆相新。须透祖师关棙子。莫教容易展炊巾。

　　送忠藏主回中竺

　　藏里摩尼逈不同。光芒直射斗牛宫。五天竺国无人到。千岁岩前有路通。照彻脑门松顶月。熏开鼻观桂花风。灵踪只在猨啼处。莫向啼猿觅旧踪。

　　坚庵主求

　　世间万事不坚牢。惟有居山志趣高。粪火堆中煨紫芋。黄沙钵里煮同蒿。缘溪野老偏栽竹。隔坞仙翁剩种桃。但得庵中主长在。不妨随处乐陶陶。

　　追和宏智和尚。留国清偈

　　玉殿帘垂向奉时。九苞祥凤啄神芝。灵光烁破群昏晓。智刃闲将万象披。日月双明佛祖位。雷霆百世天人师。全机大用何拘碍。方中矩兮圆中规。
　　虚空踏裂自成蹊。寸步何曾跨佛梯。玉兔怀胎当户入。金鸡抱子向春啼。墨光炯炯寒岩上。道韵冷冷太白西。转位回机归去也。峥嵘楼阁五云低。

　　送成侍者

　　布毛吹动百花春。道远乎哉触事真。弥勒千身随步转。文殊只臂为谁伸。碧梧宜宿丹山凤。金索难羁五色麟。留得鼻端尘一点。诸方去验运斤人。

　　示庐陵鉴禅者

　　佛法从来没唯阿。正因行脚事如何。石头玄旨参同契。宿觉宗风证道歌。赵老布衫提者少。庐陵米价验人多。照天照地光明在。古镜堂堂不用磨。

　　送智上人

　　智不到处道一句。觌面当机善应酬。但看先贤并后圣。初无六臂与三头。要明旛动心非动。须会桥流水不流。参遍南方知识了。却来相伴老林丘。

　　赠常庵主

　　道人拟学大梅常。茅屋移将远遁藏。荷叶为衣胜纨绮。松花充食厌膏粮。猿猱虎豹同禅悦。云月溪山是道场。我欲投闲消晚景。寻盟来访竹间房。

　　示慧侍者

　　祖师慧命续非难。角有麟兮羽有鸾。纸袄抄来香墨重。布毛吹起雪巢寒。耽源不会南阳意。文远深明赵老关。莫道山翁无指示。妙峰孤顶月团团。

　　送宁藏主归天童

　　清苕溪上偶相逢。古意高标足起宗。袖里金槌曾[跳-兆+孛]跳。胸中宝藏自玲珑。沙盆玉振中峰祖。土饼酥甜太白翁。心逐孤云归旧隐。月明二十里松风。

　　寄石壁首座

　　朝悠悠也暮悠悠。彼此相思尽白头。随分一猿兼一鹤。孰论全象与全牛。据他钵位无黄蘗。推出师僧有睦州。兄弟不妨添十字。月明炯炯淀湖秋。

　　赠保宁先侍者

　　身类孤云卷复舒。朝游百粤暮三吴。金刚幢对金刚钻。丹凤台生丹凤雏。有智相如归白璧。无心罔象得玄珠。汝师黄蘗非吾事。慎勿瞋拳筑大愚。

　　送蒙侍者

　　酷暑如焚坐甑中。略无余暇话西东。翠岩留得眉毛在。玉几惟增耳窍聋。大道可求宜日损。圣心须养合泉蒙。诸方知识还知否。此是吾家大小空。

　　赠运维那

　　道在人弘要力为。蘗虽云远尚堪希。庭前栢树当成佛。洞里桃花有此枝。待得克宾心肯日。是他兴化令行时。鄮峰全没乡情在。拟把黄金铸子期。

　　寄保宁伦仲芳

　　天风吹起佛岩云。出自无心逈不群。龙窟腾翔三级浪。凤台飞舞九苞文。梅洲春暖花如雪。[(完-兀+贝)*(又/韭)]室年深肉尚温。伯仲埙箎时迭奏。人间何处不知闻。

　　送句侍者之金陵

　　树倒藤枯笑不休。布单卖却没来由。一毛头上金狮子。五百[离-蹂+月]中活马骝。白鹤明边宝公塔。青龙翔处帝王州。秋风影里飞禅锡。静听寒潮打石头。

　　赠祇园泽兰州

　　瑞世优昙粲异芬。浔溪一脉出曹源。平分风月云峰顶。仄布黄金祗树园。佩肘后符欺佛祖。亚摩酰眼耀乾坤。莫嫌地褊难容舞。风穴杨岐道自尊。

　　谢玉山西堂[米*壮]塑开山龛像

　　道传京兆翠微师。五百年来老古锥。目有重瞳光烁烁。手垂过膝坐巍巍。石从空里依何立。玉隐山中始发辉。露出团团无缝塔。云峰增重虎添威。

　　寄金山即休和尚

　　我认并州作故家。师兄涂毒不停挝。泥牛两两斗入海。幽鸟喃喃骂落花。积翠道高珠绝颣。寂音名重玉无瑕。先师付嘱休忘却。烂嚼虚空莫吐查。

　　赠承天鉴藏主

　　曹溪佛法绝廉纤。对蜜何须更说甜。拈出金刚圈子看。何如[车*度]辂钻头尖。冲开白浪千里众。跳上青天三足蟾。好向威音前一鉴。当阳卷起夜明帘。

　　次韵。赠诇书记游两府

　　坐断慈明片舌头。老婆勘破有来由。草庵未结孤峰住。金锡先从两府游。万仞崖前骑骏马。千层水上挂灯球。上人智辩难酬对。只借毗耶一嘿酬。

　　怡侍者归天衣。兼简断江和尚。借竺源和尚韵

　　年开九十断江翁。宴坐莲峰古梵宫。莫谓烹金炉鞴冷。直教冀北马群空。时闻钟杵千峰月。静听松吟万壑风。为我殷勤问无恙。若耶溪北鉴湖东。

　　赠见西堂。参春雨庵头老和尚

　　春雨庵中碧眼胡。烹金尚有昔时炉。龟毛兔角盈筹室。蛇足盐香满道途。酒美岂拘深巷陌。醋酸不在大胡芦。吴中散席归参礼。也着防他棒喝粗。

　　送安忏首归下竺。依玉冈法师

　　慈云法席喜重开。今代弥天老辨才。宝塔涌从金地出。灵峰飞向竺天来。悟公焚体空留像。贤士翻经尚有台。此去开科据高座。平分风月振衡台。

　　送禄藏主游福州

　　蜃海通潮若坦途。蛮艚不怕浪花粗。东西两塔城中有。鼓角一楼天下无。彼土乡音还用译。上人道价不须沾。荔枝橄榄羊萄橘。栗棘金圈不似渠。

　　送毅上人参竺源和尚

　　子去天台礼石桥。不逢知识不甘休。当知良遂参麻谷。也学云门见睦州。紫箨山高宜努力。仙源水急可乘流。随身竿木须牢把。路滑堤防是石头。

　　陈希颜过访。次韵酬之

　　[离-蹂+月]中书传富纵横。咫尺蟾宫不肯登。高卧楼头隐君子。来看溪上闭门僧。春山消得几緉屐。夜雨难忘十载灯。彼此暮年闲不彻。莫言林下见何曾。

　　了心上人。之四明台雁

　　了得此心方稳坐。此心未了走西东。携过头杖六七尺。行未识山千万重。明越台温龙象窟。天香瑞雪旃檀丛。参取永嘉老禅将。一轮江月照松风。

　　赠承天远藏主。游淛东

　　日出日入王国土。溪东溪西王水草。深固幽远无人到。须信平常心是道。如来藏里摩尼珠。光明赫赫照昏衢。平生受用只者是。不妨推出司南车。

　　和古林东州。为了庵颂墨迹

　　宗师提唱立雄关。拈却门前大案山。炉炭镬汤成正觉。刀山剑树只如闲。休居提起金刚钻。本觉舒开铁面颜。甘露二门虽久杜。潮生合浦见珠还。

　　赠灵隐济藏主

　　眼竖摩酰肘佩符。无星秤子定锱铢。剖开竺国山中玉。收取如来藏里珠。略露慈明横水剑。不携麻谷入园锄。道人千里同风句。白纸无端黑字书。

　　吴淞舟中

　　此行乘兴泛吴淞。谁是忘机海上翁。落日潮生千浦浪。归帆天送一江风。半钩凉月苍茫外。数点青山杳霭中。遥想故山溪上路。秋风开徧玉芙蓉。

　　寄西林椿长老

　　道声籍籍类玄沙。不出飞鸢见作家。据坐西林开虎穴。亲从法海拔鲸牙。木球暖气犹堪辊。石鼓清声足可挝。老我江湖无可赠。三千里外摘杨花。

　　赠诺藏主

　　鹫峰鹤立象龙斑。人物昂昂骇众观。云梦[离-蹂+月]吞无楚泽。烟波眼阔小吴山。罚钱设供瑶铺席。问字酬僧珠走盘。潦倒不行船子令。棹歌聊当碧琅玕。

　　悼明极俊禅师

　　一生[(└@米)/大][(└@吉)/大]更槎丫。钝置凌霄个老爷。擘破华山挝铁鼓。耕开东海种琼花。翻身狮子无踪迹。戴角烟菟不露牙。前辈凋零空叹惜。只今谁是指南车。

　　谢懋藏主蒲鞋

　　云林袖出睦州蒲。奉母之余又及吾。灵运登临几緉屐。子乔来往一双凫。王门珠屐人间有。御榻麻鞋世上无。软他何妨长赤脚。老僧留得伴跏趺。

　　承天震侍者礼祖

　　祖庭虎踞与龙蟠。拨草瞻风子细看。少室千年无影树。黄梅七百烂泥团。鸭飞拽脱雄峰鼻。鸡唱豁开圆悟关。八十四人俱按过。西江一吸直须乾。

　　仁王橖长老三到

　　衲僧大用正当权。栗棘金圈任吐吞。日面佛同月面佛。仁王尊即法王尊。昔年同饮小溪水。三度来敲真净门。赖有祖翁家业在。金香炉下铁昆仑。

　　和天泉别岸偈。赠华藏寿维那游浙东

　　江南江北浙西东。一锡飘然去兴浓。倾出天泉三万斛。借他别岸一帆风。补陀海涌三更月。方广时闻半夜钟。直到讵罗蹲坐处。千寻湫顶挂飞龙。

　　赠雪峰仁静庵归闽

　　同饮连川江上水。三千里外偶相逢。飞来雪峤圣箭子。何似杨岐栗棘蓬。出岭时当梅子豆。到家恰是荔枝红。有人问及松和月。白雪蒙头一老翁。

　　寄安长老出世慧日

　　芳名跃出尽欢呼。罔象无心自得珠。千丈灵湫作甘泽。一轮慧日耀昏衢。岩西老子肉犹暖。春雨禅翁德不孤。遥想烂挝涂毒鼓。声闻百越与三吴。

　　和仁王长老

　　从教草满法堂前。千里银蟾共一天。未可磨砖期作镜。且先博饭学栽田。马师一喝声犹在。百丈重参话始圆。鲁祖见僧长面壁。知音惟有老南泉。

　　赠答失蛮百川海大师

　　佛法玄机深似海。百川日夜竞奔流。鱼龙虾蟹知为命。蚊蜹修罗饱即休。不必多求如意宝。只消掣动六鳌头。千波万浪中游戏。收取珊瑚月一钩。

　　本觉顺藏主。携了庵仲谋提唱。求跋

　　携李单提鬼见愁。池阳抛出百花球。阿爷谁似休居。叟。生子当如老仲谋。石火电光中出没。拳来踢去转风流。百川来往传消息。万里长江一叶舟。

　　悼龙翔笑隐广智全悟禅师

　　四住名山畅本怀。龙河深处驻浮杯。广开智海倾甘露。全悟玄门震法雷。谭尘正横俄堕地。胜幢高竖忽惊摧。等闲一笑翻身去。潮撼空城唤不回。

　　赠承天茂杂那。江西礼祖

　　且喜大事已了毕。何须向外别驰求。翻身药峤真狮子。露地沩山水牯牛。破布衲中藏至宝。铜砂罗里满盛油。风前普请施三拜。八十四人俱点头。

　　赠万寿通藏主。回维扬

　　会得瞿昙那一通。四方八面自玲珑。三千剎海光明藏。二十四桥杨柳风。诗卷掷还禅月老。角声唤醒太原公。琼花端的非凡种。收拾天香入袖中。

　　送育王琼藏主

　　洞彻吾宗上上机。倒拈秃帚画蛾眉。平生怀玉谁能识。定力如山不可移。圆悟会中睡虎子。南阳门下凤凰儿。他年曲录禅床上。痛骂曹溪老古锥。

　　赠育王琪藏主

　　经归藏与禅归海。海有经兮藏有禅。掇转南辰安北斗。移将东土向西乾。真身设利垂千载。大觉遗风数百年。今日因君过溪上。此心又到鄮峰前。

　　赠灵隐敬藏主。瑞世奉化太清

　　宰官明足察秋毫。薮凤郊麟不可逃。未有长行而不住。必须就下始升高。祖师自有真鈯斧。王库初无如是刀。七十二汀烟水碧。高提兔角与龟毛。

　　赠东林□藏主。归海东

　　庐山面目也寻常。见后精神觉老苍。十八高贤[车*度]辂钻。五千余卷钵罗娘。几年蝶梦家常到。万里鲸波苇可航。梵语唐言都会得。更无一法可商量。

　　和元叟和尚。赠安藏主

　　廿年说法坐凌霄。栗棘金圈恣意抛。木马泥牛绝消息。释迦弥勒可论交。为人几下苍龙窟。信脚踢翻金凤巢。戴角铁蛇钻不入。看他火后一茎茅。

　　平江幻住立庵主求

　　幻住禅翁有幻孙。亭亭玉立振斯文。圆伊三点摩酰眼。峭峻一方甘露门。郁密檀林师子住。棱层石塔白云屯。乃翁余烈遗风在。不吝慈悲接后昆。

　　灯上人礼祖

　　蒲鞋挂向睦州城。千载岩前续夜灯。马祖驹儿才[跳-兆+孛]跳。杨岐驴子弄蹄行。东林尚有栽莲叟。南岳今无煨芋僧。虎穴魔宫游历遍。归来拗折一枝藤。

　　径山然书记归温州

　　浩然英气塞坤维。雪窦门中一足夔。苏子墨池供草圣。刘郎桃树长孙枝。雁峰列石增奇秀。骊颔明珠璨陆离。积翠寂音弦可续。丛林草木亦华滋。

　　送龟峰运维那

　　当年痴绝在龟峰。接得曹源一脉通。海阔任教鳌转侧。天高容得鹤飞冲。於吾道愧雄峰祖。羡子名同断际翁。捷出横翔宜勉励。从来闽蜀本同风。

　　梅岭南作无尽灯

　　灯中有镜灯无尽。镜外无灯镜亦羞。十法界分千法界。一神洲照四神洲。须弥常作光明炷。海水频添智慧油。纵使毗岚吹不灭。禅翁心似月轮秋。

　　道场意无极。装观音诸天

　　大士分身二十天。互为主伴下尘寰。珠璎危坐金刚石。甲冑新排玉笋班。说法慈容如月现。摧魔宝杵迫人寒。瑶池席上功无极。五色光芒照碧澜。

　　送空上人拜独孤和尚塔

　　鹫峰普觉老庵头。梦逐钱塘江水流。福慧两全千事足。死生二字一时休。龙吟枯木瑶泉冷。猿啸空山玉树秋。锹子横担扣灵塔。刻舟何处觅吴钩。

　　何山铸钟

　　听得鲸音出小溪。重兴礼乐在斯时。罗睺击处惊群聩。元亮闻时皱两眉。殷殷地雷停苦趣。寥寥霜韵振清规。竺乾青石今无恙。空想拘留调御师。

　　寄德孤云。奖鳌山。安雪心。三藏主

　　菁峰苍翠石房幽。鼎足分来互唱酬。汾水六人成大器。东山三佛是同流。经归藏也禅归海。弓学箕兮冶学裘。商略镢头边事了。同时踢出百花球。

　　送灵石和尚。归天台

　　弥天声价似黄锺。万衲归依拥象龙。大振玄纲超聩祖。力行古道起中峰。永明的旨一湖水。天下宗师百岁翁。白雪调高谁敢和。且仝寒拾抚孤松。

　　谢断江和尚远送

　　我来三拜大梅常。鼯鼠声中梦一场。仙去难追梅少府。虎亡常护郑襄阳。竹舆伊轧羊肠路。布帽棱层鹤鬓霜。舞袖不须嫌地褊。松花千载有余香。

　　赠仰山令藏主

　　令名令闻见清标。佛法于今未寂寥。甘露室中百花醴。集云峰下四藤条。朅来吴越。寻知己。未跨船舷赠痛桡。莫怪空疎无咂啖。春风春雨正萧萧。

　　送僧礼祖

　　江东西与湖南北。卵塔千丘与万丘。鼓簸箕唇多马祖。弄捞波子少岩头。西山走入滕王阁。黄鹤踏翻鹦鹉洲。打失眼睛拈得鼻。骑牛不必更寻牛。

　　兔角杖

　　长长兔角堪为杖。月里姮娥手自栽。种出中山多狡狯。根非下土可滋培。桂轮万里推将去。太华千重卓得开。老倒芭蕉提掇处。有无与夺验方来。

　　龟毛拂

　　龟背刮毛宜作佛。谈玄不较短和长。挂时魔佛俱藏六。竖起人天听举扬。击碎玄关明悔吝。敲成吉兆绝承当。赵州受用应无尽。末后犹将寄赵王。

　　赠中竺荣藏主

　　千岁岩前瞌睡虎。金陵台上凤凰儿。腾身时展九苞瑞。开眼光摇百步威。不墯诸方金网密。须防平地锦机危。翱翔远举高千仞。管内全班未易窥。

　　送郁侍者省师

　　小玉频呼处。栏鸡为发机。只教迦叶会。不许老胡知。唇水涛如雪。台山月似眉。途中得力句。归问鹿城师。

　　答源藏主(会住定水)

　　识得祖师金矢法。角驮卸却笼头脱。截流自是香象王。烈焰岂容蚊蚋泊。甬东开士能崛奇。芒绳要把虚空缚。知是般事便合休。驴汉更待何时瞥。伽陀寄我约秋来。剧谈拌得禅床折。石头路滑知不知。牢着脚跟防吃颠。

　　送明禅人

　　明明百草头。明明祖师意。伶俐汉撩起便行。蒙憧底只管瞌睡。皓玉无瑕。明珠绝颣。草鞋乾晒待秋风。寸草不生千万里。

　　送宗藏主归里

　　有句无句藤倚树。放下泥盘笑不住。是真狮子便咬人。肯倚他门傍他户。道流器量古罍洗。杖头敲出虚空髓。不同矮子卖布单。虚走三千五千里。罢参收拾归去来。大沩笑口不敢开。闽中尊宿若具眼。为君高筑黄金台。

　　寒岩二隐

　　清凉金色峨眉银。两枚漆桶彻骨贫。一人眼睛重八两。一人鼻孔恰半斤。五峰双涧松门路。两枚漆桶熏天富。一人长拖狮子衫。一人高系象王袴。老柳梢头月半轮。一个拍手一指陈。自家不省者个意。却道修行徒苦辛。查筒打失无寻处。苕帚拈来且相慰。饶舌丰干去不来。万古清风一纨素。

　　送昱藏主。归雁山省师

　　藏里摩尼珠。古今人不识。永嘉真觉师。当阳曾指出。白月即见白。黑月即见黑。智者不可求无心还自得。晦初雁山英。韬藏最绵密。一朝发现来。大千俱照彻。持归呈阿师。好事明明说。公不见藕丝。孔里骑大鹏。等闲挨落天边月。

　　伴云室中赠玉侍者

　　白云本是无羁物。冷淡为身闲作骨。或舒或卷或去留。伴之者谁有明月。道人心与明月同。白云故故来相从。岩间相对两无语。慎勿随逐东西风。只恐道人出山去。石上无人伴云住。道人若去云亦忙。月明彼此无寻处。

　　送本真侍者

　　黄金真人铁面具。招不来兮推不去。布毛拈却未曾吹。金乌飞上珊瑚树。宗门中事非等闲。翻身直上百尺竿。十方世界风飒飒。炎天雪片飞漫漫。中峰破砂盆。松源生笤帚。日午打三更。面南看北斗。剎剎尘尘甘露门。物物头头狮子吼。

　　送发上人归茶陵

　　茶陵蹇驴颠折角。千古清风动寥廓。明珠一颗价连城。虚空撼动黄金铎。上人家亦住茶陵。西山之子铁牛孙。华亭江上见船子。一桡之下波涛翻。于今又唱还乡曲。为吾寄语茶陵郁。满目溪山古又今。白云弦断何人续。

　　赠三椽庵主

　　大厦千间单七尺。平生受用人人得。三条椽下作生涯。谁是三条椽下客。雪山六载无一椽。鹊巢冠顶芦穿膝。少林九年没把茅。冷坐堆堆空面壁。赵州拽下帘子去。到头不识庵中主。两个泥牛斗不回。[口*(衔-金+缶)]花百鸟来无处。掀翻三椽净裸裸。下无卓锥上无瓦。百亿乾坤盖得周。三椽从此增高价。

　　送蒋山果藏主礼宝陀

　　大士法身等虚空。大士悲心如大海。世间欲以尺量空。复欲持蠡测海水。虚空可量海可测。其人即与大士等。一毛端上无边身。一一身毛剎尘海。拈出志公古刀尺。处处尽是圆通门。收得摩尼藏里珠。不属中流及彼岸。盘陀石上日轮红。大士法身全体露。

　　游张公洞。用天师韵赠。陈景山

　　谽谺古洞天风凉。锦屏玉节摇金光。千年灵官笑迎客。银髯丹脸修眉苍。扳危历览忘初步。仙翁饮我琼花露。一声何处凤凰鸣。玉童遥指烟霞路。

　　应真过海图

　　海门万丈洪涛舂。水府隐现漩涡中。彩旌羽葆摇空蒙。金钉朱户光玲珑。龙君海若俱肃雍。奉送十八出世雄。不论殿后并先锋。一踏玉麈夸神通。一擎宝塔碧两瞳。一挥羽扇扬清风。一军持现楼阁重。一杖卓立赤鲩公。一侧风帽如张蓬。一老盘坐舁鬼工。一提贝多乘青骢。一蹑狮子头髼松。一坐炊巾衣顶蒙。一披禅衲立鲇冲。一弄宝珠玩苍龙。一坦便腹抉二童。一卓金锡象力克。一将到岸鳄如虹。一踞羊车行匆匆。一跨斑斑老大虫。一焚熏陆香蒙茸。山灵出迎虔且恭。武夫甲冑来憧憧。方广圣寺鸣昏钟。木杪高挂金镫红。猿猱虎豹喧岩丛。队伍直入天台峰。回顾阿耨瑠璃宫。珍重娑竭厖眉翁。

　　送仰山印首座归蒋山

　　正法眼藏瞎驴灭。祖师心印铁牛机。[王*(卸-ㄗ)]公观音十二面。集云峰下四藤枝。何如睦州担片板。是亦刬兮非亦刬。靠倒云门一字禅。扫却临济四料拣。朝离[王*(卸-ㄗ)]席暮锺山。盘走珠兮珠走盘。一拳打透圆悟关。鹰巢飞出黄金鸾。

　　题牧松轩

　　道人牧松不用鞭。抱瓮灌以岩西泉。向来毫末今出屋。倐忽偃蹉凌云天。临轩万本青如黛。瑟瑟涛声起虚籁。婆娑绕树时抚摩。人与松兮今老大。道人只怕松化龙。松间结屋巢寒空。千红万紫随春风。岁寒相伴惟髯翁。

　　送仰山性藏主回径山

　　云。腾芬始肤寸。倐氤氲。来从獭径。聚拥龙门。挂空如有蒂。抱石本无根。静则岫盈谷满。动则电掣雷奔。何当为雨为霖去。直得三千海岳昏。

　　示应侍者

　　善应无方。大功不宰。呼兮应兮。无在不在。类虚谷之传声。廓大千而无碍。指月话月兮谁是傍观。拈花笑花兮十分光彩。

　　禅石歌。赠江心安藏主

　　少林一片安禅石。风吹不入雨不湿。祖师冷坐一九年。猛省忽从空里立。五百力士揭不动。[石*交][石*交]磝磝没棱缝。蓝田曾悞李将军。一箭发机随手中。一斑已露呈牙爪。奋迅过如狮子吼。蜃江江上出头来。惊得陕府铁牛颠倒走。

　　松月庵歌

　　吾有一庵曰松月。为爱岁寒拜皎洁。不拘南北与东西。有月有松即休歇。抚松问松松不言。举头问月月在天。拾枯煮瀑邀明月。我心与月同孤圆。冰轮常绕须弥。走擎来不假修罗手。缺时圆处光不分。圆时缺处光何有。永嘉证道曾有辞。江月照兮松风吹。寒山静听声愈好。马师赏玩增光辉。有谁识得庵中主。无去无来无所住。去来恰似月行空。住着犹如风过树此庵无坏亦无成。於中只么老此生。松花采摘饥可食。桂子飘洒香风清。分明一片清凉国。松自青青月常白。传家清白是此歌。堪与儿孙为轨则。

　　无为轩铭

　　佛身无为。不堕诸数。卓尔常存。迥然独露。祖师西来。两手分付。净智妙圆。真功德聚。八窗玲珑。万象行布。二六时中。行住坐卧。不事面壁。亦不观树。迷未尝迷。悟亦非悟。白雪匪歌。阳春寡和。如虎之缺。如马之絷。室内之床。户外之履。往者不追。来者不拒。兔角不拈。龟毛不竖。大坐当轩。了无回互。作铭者何。一词不措。

　　养正室铭

　　存吾真。养吾正。柔吾刚。折吾劲。履坦途。防机阱。任世缘。懒奔竞。持吾戒。守吾定。空吾心。见吾性。月之明。风之静。春之和。冬之凝。玉之温。泉之莹。竹之清。松之盛。乐吾闲。适吾泳。慕前贤。仰诸圣。养者何。毗耶病。正者何。摩竭令。安厥居。续慧命。摩尼珠。大圆镜。

　　渔家傲。拜远法师

　　大法千钧承重寄。匡庐万仞增苍翠。黑白三千龙象队。真堪爱。过溪大笑无人会　佛运浇漓当像季。睹师面目犹生气。一勺聪明三昧水。深无底。甘凉滴滴醍醐味。

　　送藻侍者。雁山省师

　　巍巍雁宕峰。举手天一握。西庵老禅虎。据坐如山岳。白日鼓雷霆。青天飞雪雹。佛手未易窥。先且伸驴脚。衲子每登门。森严难凑泊。上人跨灶儿。应机犹啐啄。问子何方来。拈出当头着。棒喝纵交驰。颀然活卓卓。狮子贵翻身。犀牛露头角。一语忽相投。可解千生缚。归来举似侬。万象鸣嚗嚗。

　　灵隐化藏主。送天瑞老和尚语录。赠之

　　上人来自灵鹫峰。手擎两朵青芙蓉。佛慧老人五会录。夜光贯月如长虹。我本无心有希冀。今此宝藏何方至。普觉师兄结集时。此特太山一毫耳。无端印板上脱来。龟毛兔角空中栽。从前了无元字脚。平地忽尔生崔嵬。焚香展拜从头读。缅想不曾编此录。胡为列在门弟行。天瑞家风遭屈辱。寄言鹫岭老西庵。千钧重寄一担担。退藏於密袖老手。天生鼻孔谁司南。上人乃是庵之嗣。豹隐一斑曾未露。祖祢不了及儿孙。他日大方看独步。

　　振寮元持净求警策

　　执持粪器。着毙垢衣。入净入秽。入水入泥。日用常行三昧。发挥古德风规。赵州东司头。不说佛法。狼籍不少。湛堂指甲上。放光动地。诚不自欺。生苕帚破粪箕。得便宜是落便宜。这般标致谁相似。灵鹫山中有隐之。

　　为恩维那。说义海偈

　　普贤百万毛孔中。一一毛孔香水海。於中演说三昧门。各具无量微妙义。海水可知其滴数。微妙义理不思议。阿修罗王立半身。其顶亦与须弥等。采花酿作甘露浆。万水千波同一味。一切鲲鲸及鱼龙。沾其味者皆充满。一沾其味无异名。恒河沙义咸通达。稽首普贤大愿师。微尘义海同游戏。

　　道藏主游五台

　　六月台山飞雪片。白日深潭鼓雷电。玻璃盏里素涛翻。摄身光内金桥现。此行要见七佛师。袖里自有摩尼珠。清凉石上万菩萨。不知那个真文殊。前三后三是多少。切忌挥仑吞个枣。问渠明白记将来。百万人前狮子吼。

　　借楚石了庵韵。赠喆藏主

　　密说显说。遮诠表诠。惟行中道。不堕二边。不在坐禅成佛。岂用作镜磨砖。千七百则。且非祖师之语。一大藏教。亦非如来之禅。胸吞云梦八九。眇视十圣三贤。蚯蚓蓦过东海。虾蟇跳上梵天。放出沩山水牯。耕翻祖父田园。有纵有夺。无党无偏。棒如雨点。喝似风旋。檇李山中二禅将。了无一法与人传。

　　和元叟和尚拟寒山。三首

　　我见世间人。利名日交接。二鼠每侵藤。四蛇常在箧。要得脱苦轮。三生六十劫。广额放屠刀。灭却三途业。
　　参禅并看教。迷悟千万般。常啼学般若。何须卖心肝。贤愚同一揆。僧俗互相瞒。十步九吃颠。方知行路难。
　　菩萨不厌喧。二乘墯空寂。丰干骑虎来。拾得指羊迹。题岩千偈多。照水双瞳碧。不贵万户侯。岂羡二千石。

　　和北磵曹溪见柳

　　春工造化本无私。草木萠芽类小儿。今日曹溪看柳眼。枝头点缀似圆伊。

　　峰藏主血书华严经

　　尘说剎说炽然说。无边香水血淋漓。杂华林内红如锦。五十三人醉似泥。

　　血书金刚经

　　四句偈胜七宝施。祗园会上百华春。须知大士书经血。流出如来忍辱身。

　　任子敏州判。二鼠图

　　朝三暮四。众狚喜怒。萝白荔丹。二鼠交劝。千钧之弩。蓝田射虎。谁为此鼷。而轻发机。

　　北磵和尚。送栢庭法师序

　　台衡重寄栢庭老。黼黻宗门[(完-兀+贝)*(又/韭)]室翁。二老风流无复见。惟闻大吕与黄锺。

　　康上人血书华严经

　　破一微尘出大经。血痕腥汗百余城。善财南去无消息。啼断春山杜宇声。

　　听松轩

　　净洗山林耳。微风起泬寥。舒徐动天籁。澎湃震春潮。鹤梦惊清响。龙吟奏古韶。闻中有真趣。爱此岁寒标。

　　赠金山及藏主

　　金乌玉兔如梭急。八骏如何追得及。滔滔杨子大江流。夜半穿靴水上立。龙宫海藏尽豁开。赤手抉得摩尼珠。万仞龙门一跃过。不假霹雳轰春雷。者回重入德云室。不用参寻经七日。金鳌背上掉臂行。尽得真人好消息。

　　题跋
　　四祖。与栽松道者立谈图

　　两翁相对话无生。各要寻条活路行。千载流传到今日。有谁来此听松声。

　　六祖坠腰石

　　龙朔年深色愈苍。坠腰踏碓意非良。贼身已脱黄梅渡。千古空存旧贼赃。

　　明教大师墨迹

　　明教禅师阇维。不坏者五。曰顶。曰耳。曰舌。曰童真。曰数珠。非夙承悲愿。弘法拯难。曷能尔耶。当其皇佑至和间。群儒锋起。力拒吾道。微禅师。火其书。庐其居。人其人者。久矣。丰功硕德。与吾佛化九十六种外道。吾祖破六宗邪见。无以异。
　　今观亲书。送周感之入京诗序。虽经数百年。老舌炽然。如无恙时。而墨妙严正。如其人焉。奯藏主。得之於六花峰。烈焰之际。不翅如获轮王髻中之[王*(卸-ㄗ)]。愚谓纵使火之。当如百炼精金。光焰万丈。与五种不坏者同传。

　　大慧禅师衡阳示密首座帖

　　妙喜谪居衡阳。草堂和尚。专书慰问。有道盛则魔旺。城高则卫生之语。老师答曰。自到衡阳。一向谢绝宾客。四方书问。一切阔略。独於吾叔祖。未能忘怀。盖其达人大观。不以患难。二其心也。
　　密首座久侍老师。即编集正法眼藏。曰冲密者。因其回浙。嘱其。须见何三公夫妇二人。盖亦尝入师室。问道者。而老师未能忘怀也。
　　绍兴至今。二百余年。墨光烂然。银钩铁画。如渴骥奔泉。怒猊抉石。老气益壮。所谓机辨迅雷霆。语言粲星斗。荷佛祖重任。恢临济正宗。舍师其谁欤。

　　曾德符(棨)送佛照住径山序

　　佛照禅师。移住径山。以圣眷勉为此行。固辞不可。道出山阴。访故人曾德符侍郎。话及此意。曾作序。赞其行。观此岂似今时。以搀攘为本色。以斗诤为正宗。水泼不去。挺逐还来。略无廉耻。使法门同受斯辱。闻先哲遗风余烈。宁不愧死。德符云。惟大慧方可骂真歇。拙庵方可来径山。斯言旨哉。

　　真歇和尚墨迹

　　古人住院。不拘大小。贵在得时行道而已。今观真歇老人。劝请一尊宿。住护国之帖。为法道危急之忧。故拳拳勉谕。见於真情也。或曰。所请者。乃是竹庵。恐传者之讹矣。考之。真歇住江心时。竹庵奉诏。开山雁宕能仁。真歇恐竹庵缘法未熟。特过江迎归方丈。待以师礼。由是缁白翕然归敬。盖竹庵自鼓山。赴能仁之招。请住护国者。非竹庵明矣。信藏主出示此卷。命题。不容不辨。

　　别峰涂毒墨迹

　　别峰禅师。赠敏知藏偈。涂毒与勇维那帖。二墨宝。获披览於二百年后。不特宝其语言三昧。实尊其道德行解相应也。涂毒住径山。别峰居海门庵。末后一着。了然明白。而涂毒临示寂。受七日生祭。二大老。皆十地中人也。余晚生恨不及见。追想遗风余烈。为之悚然。

　　痴绝和尚。赴法华请。示专使长偈

　　王荆公。以半山。请真净开山。范忠宣公。以天平。请浮山圆鉴开山。赵京尹。以法华。请老痴绝开山。皆一时盛事也。
　　痴翁於毗陵舟中。为衍专使。书此长偈。衍之一行。非惟不辱命。又且虚往实归。所得多矣。靖思。痴绝老人。高卧玉山。一旦以佛法大事。靖退小节。幡然为法华而起。使法华增九鼎之重。吁古道颜色。今不复见。稗沙门。不揣其本趣。媚权势。盗窃名器。裨贩如来。欲求宗风之振。法运之兴。其可得乎。破衲首座。宝此。其有以也夫。

　　又龛阴墨迹

　　予早年入众时。闻之老宿。痴绝禅师。见曹源和尚。有所契悟。后曹源。令小师礼藏主。持法衣一顶。密而随之。不使其知。待他出世。若拈我香。将衣对众付之。礼一依所嘱。二十年后。老痴出世嘉禾天宁。一香为曹源拈出。礼捧衣具陈遗言。痴翁下座接衣。哭为之恸。见者闻者。莫不感叹流涕。不惟弟子。求师之难。而师求弟子。尤难也。
　　今观墨妙。叙平生。出峡见人。至于入寂。从上所供。并皆诣实。师示寂于宋淳佑庚戌。时年八十有二。终于径山。此段因缘。行状中不收。予姑以所闻。书于卷后。异时僧中。秉董狐笔者。有所取焉。

　　应庵和尚与乌巨书

　　应庵老祖示众云。三十三州七十僧。驴腮马颔得人憎。诸方若具罗笼手。今日无因到净明。当时会中龙象。如资福诠。乌巨逵辈。亦不少。一书与资福。见於录中。一书与乌巨。即此书也。老婆心切。直是说得。血渧滴地。使今时称长老者。读之。宁无尸素之愧。
　　愚自云间来主斯席。徧礼山中。诸祖塔庙。至直庵祖师塔下。瞻礼老应庵遗像於影堂。乃是为乌巨所赞者。有云。一句掀翻。万机罔措。更提拄杖。击涂毒鼓。立禅持归。分付乌巨。即直庵出世之地。
　　直庵迁国清。密庵师祖继席。后直庵再至。祖为上堂。举芙蓉访实性因缘。激扬此事。力行应庵之道。谓二难也。直庵终于何麓。窣堵波岿然。松竹森郁。父子面目如生。惜乎应世机缘。无所记载。岂非当时门庭高峻。不许记录。抑弟子不为流通。有此失耶。
　　四明年藏主。出此书命题。不肖忝中峰五世。辞不获。三复感慨。焚香九拜。而为之书。

　　山谷赞佑禅师墨迹

　　山谷老人。深得吾宗。佛祖禅髓。故其真赞。如电掣雷奔。风起水涌。向髑髅中。豁开摩酰顶门三只。岂止奔魑魅。走狐狸而已。直得天下老和尚。倒退三舍也。

　　放翁法华显应录序

　　尝观裴相国。圆觉经序。苏翰林。楞伽经序。真辅教之文也。今观放翁陆先生。法华显应录序。有云。天地不足以喻其大。海水不足以喻其深。可谓知言矣。回视排佛毁法谤僧。至死不悟者。何如哉。

　　月江和尚语录卷下(终)


　　古德提唱。直为激扬从上一着。发越学者。初无注意造作。安排句语。其於言。有精深卓绝。浑然天成处。盖出於自得真正。发为音声者也。昧者不知。往往反是。脱例如此。尚何有於单传直指之道云哉。哉今观月江师兄语要。一出格外生机。洞彻古德肺腑。殆不让善於其间。但恨天瑞老人。不见之耳。
　　丁巳夏四月六日东林辱弟绍义敬题



　　月江和尚语录。盖中峰下四世孙。所说法也。然光明盛大之传。而至於此。善观之者。则天瑞之门。大而无外。不然则被黑豆法。淹杀眼矣。时至治二年夏五。澹湖(清茂)　题。



　　祖师直指单提。一心上乘之法。青天霹雳。旱地风涛。拂子头上。突出百亿金师子。弹指一下。惊倒百亿须弥卢。月江和尚。七出八没。千变万化。步骤林际宗风。显露杨岐眼目。具大知见。真药现前者。盐咸姜辣。定知开口不在舌头上。至治壬戌夏首。净慈(径海)敬题。



　　月江。余法属中。横晓太白。久餍闻其四布芗名。至元乙亥孟夏。南寓双桧。得观六会语。乃合十曰。[七/夭]天瑞兄之。冲烟楼跨灶者。哀法道几绝之念释然。前净慈。属末灵石如芝书。

　　达磨

　　板齿生毛危骨挝。却来石上种油麻。游梁历魏成何事。孤负寒芦几度花　(育王正印为张道善请赞)。
