续藏经   介石智朋禅师语录
　(参学侍者)正贤．宗坦．延辉．净球．智瑾．志谌．祖誾 编

 介石禅师语录

　　介石在南山。余尝一见之。道貌充然。出语警峭。为其乡人也爱之。为其名辈也敬之。寂久矣。侍者晨恢景彻。乃以此录。远求着语。余曰。有句无句如藤倚树。横说竖说如水漉月。师既如此供通如此漏逗。我又如何分雪。虽然。师尝七见浙翁。末后因黄龙三关公案。遂得浙翁一拳打失鼻孔。有许[怡-台+罗]忉。有许作略。生平受用不尽。又欲分付后人。究竟果为谁底。介石耶浙翁耶黄龙耶。古人有云。一字三写焉乌成马。何况又有上碑石者。又有下注脚者。莫将黑豆换却眼睛。则木马嘶风泥牛入海去也。
　　咸淳戊辰闰正月十有五日。竹溪[(厂-一+?)@(鬲-┬+干)]斋林(希逸)书。

　　 

　　介石和尚语录
　　目次

　　初住温州雁山罗汉禅寺语录　　临安府临平山佛日净慧禅寺语录　　庆元府大梅山保福禅寺语录　　庆元府香山孝慈真应禅寺语录　　婺州云黄山宝林禅寺语录　　平江府承天能仁禅寺语录　　安吉州拍山崇恩资寿禅寺语录　　临安府净慈报恩光孝禅师语录　　小参　　拈古　　法语　　偈颂　　赞佛祖　　小佛事

　　介石和尚初住温州雁山罗汉禅寺语录

　　　　参学　正贤　编
　　师於绍定二年。二月初三日。入院。
　　指三门云。不立孤危。了无藏覆。掉臂因行。推门入臼。
　　佛殿。佛身无为。不堕诸数。土块泥团。灯笼露柱。插香云。凤栖不在梧桐树。
　　踞方丈。千钧之弩。不为鼷鼠发机。推向万仞悬崖。须自放身舍命。拍禅床云。惜取眉毛。
　　指法座。步步登高底。抬脚不起。抬脚不起底。步步登高。新罗汉又且如何。骤步云。一二三四五。遂升座。拈香云。此一瓣香。恭为祝延今上皇帝。圣躬万岁万岁万万岁。　皇帝陛下。恭愿。卜年卜世。更期周历之长。多寿多男。愿献华封之祝。
　　次拈香云。钟阜太白凌霄。少雪老到洞山之两度。佛手生缘驴脚。痛乞儿露穷相之一拳。爇向炉中。奉为前住径山兴圣万寿禅寺　特赐佛心禅师淛翁大和尚。用酬法乳之恩。乃就座云。太平无象。王道无私。罢却干戈。正好相见。
　　僧问。龙渊深处。头角峥嵘。雁宕山巅。昙花应瑞。作么生是为人底句。师云。灵龟突出最高峰。进云。与么则　皇恩佛恩一时报毕。师云。谢阇黎证明。进云。三圣道。我逢人即出。出即不为人。是如何。师云。竭海寻珠。进云。兴化道。我逢人即不出。出则便为人。师云。登山捧月。进云。二大老与么说话。相去多少。师云。一等春风百样花。进云。向上还有事也无。师云。就中此景难图录。僧斫额云。今日亲见诺讵罗尊者。师云。犹隔海在。进云。争奈佛手难遮。师云。礼拜着。进云。今日小出大遇。僧礼拜。
　　师乃云。灵山付嘱。黄叶止啼。少室安心。担雪填井。一错百错。错到如今。朋上座平时水边林下。不求诸圣。不慕己灵。又谁管你天。又谁管你地。无端失脚堕此群队。不免将错就错。向荆棘林中。七纵八横。成此罪业去也。拍禅床云。一片月生海。几家人上楼　举古德问僧。甚处来。僧云。雪峰来。古德云。我当时到彼。事事不足。如今足也未。僧云足。古德云。粥足饭足。僧无语。师云。不贪香饵。始是锦鳞。不堕网罗。方为瑞兽。这僧不会藏身。带累古德。重施陷阱。要知么。无事自然随势去。有声多为不平来。
　　小参。举一不得举二。放过一着。拈拄杖云。诺讵罗尊者来也。向万仞崖头。撒出一派。如雷如霆如电如雾。如珠如霰如虹如雨。百千万变。无有穷尽。尽天下人向这里眼盵瞪地。直饶拶透崄崖截断源头。与尊者未有相见分在。况我衲僧门下。犹隔千里万里。卓拄杖云。云行雨施。三草二木　举仰山一日忽见异僧乘空而至立於前。仰云。近离甚处。僧云。早晨离西天。仰云。何太迟生。僧云。游山玩水。仰云。神通妙用不无阇黎。佛法须还老僧。僧云。特来东土礼文殊。却遇小释迦。遂出西天贝多叶。与仰山作礼。乘空而去。
　　师云。尽谓这僧虚空里来。虚空里去。不与截断脚跟。令归家稳坐。返被两杓恶水。殊不知。这僧被仰山两拶。便乃奔东走西。唤钟作瓮。若使尽令而行。未有承当分在。
　　谢两班上堂。声前句后。全放全收。斗换星移。半明半暗。且图共乐升平。总瞒诸人不得。何故。入乡随俗。
　　上堂。北郁单越西瞿耶尼。有利无利不离行市。拈拄杖云。你有拄杖子。我与你拄杖子。你无拄杖子。我夺你拄杖子。靠拄杖云。船子下扬州。黄金如粪土。喝一喝。
　　元宵上堂。一灯分灯灯无尽。一处明处处齐透。闹浩浩中一法不舍。静悄悄处一尘不受。灯明如来一场漏逗。
　　二月半上堂。春事正繁。黄面老子命根未断。正当此时。杀活在诸人手里。眼里无筋。皮下无血底。别听处分。竖起拂子云。今日则有。明日则无。
　　上堂。灵云三十年。只道得个不疑。未曾识桃花面在。玄沙道。谛当甚谛常。敢保老兄未彻。犹是扶醉度桥。只如汾阳才闻得不觉笑咍咍。又作么生。路入桃源深更深。
　　上堂。事同一家。万别千差。云门糊饼。赵州吃茶。掷下拄杖云。何似南山鳖鼻蛇。
　　上堂。举真净上堂云。头陀石被莓苔裹。掷笔峰遭薜荔缠。罗汉寺里。一年度三个行者。归宗参退吃茶。
　　师云。如来禅祖师禅则不问。且道生姜因甚不改辣。
　　上堂。未举先知。未言先领。赵州无关。玄沙有岭。卓拄杖云。万别千差一印定。
　　佛生日上堂。举释迦老子指天指地云。天上天下惟我独尊。云门云。我当时若见。一棒打杀与狗子吃。贵图天下太平。
　　师云。释迦老子末上作无上无畏大狮子吼。分明平地干戈。云门虽尽输义胆忠肝。贵图太平。转见拨乱乾坤。罗汉当时若见。即向道。低声低声。且道据个什么道理。尧舜之君。犹有化在。
　　上堂。五月五日。天中节。衲僧喝似雷奔。棒如雨点。孤峰顶上呵骂自如。唤什么作赤口白舌。逢佛杀佛。逢祖杀祖。逢罗汉杀罗汉。唤什么作恶气邪妖。拈拄杖云。这一道灵符。不从人得。正恁么时。还我狮子儿来。
　　发洪上堂。卒风暴雨。鼓荡无前。石裂崖崩。回避不及。总教丧尽生涯。方见时清道泰。拈拄杖云。功不浪施。
　　中秋上堂。秋雨凄凄。秋云黯黯。竖起拄杖云。还见么。修成八万四千斧。不比寻常三五圆。
　　九月半上堂。日卓午夜半子。千门万户俱开。一声两声砧杵。流沙浪阔。葱岭无路。达磨何曾归去。
　　十一月旦。上堂。大地皆冻锁。遍界热如火。时节不放过。衲僧多蹉过。不蹉过。深雪之中有一个。喝一喝。
　　谢监收上堂。伶利衲僧。动无思算。合水和泥。田头地畔。构得完全。只得一半。既是构得完全。为什么只得一半。穷坑难满。
　　至节上堂。楖栗木卷而曲。回天关转地轴。群阴时时剥尽。一阳日日来复。为甚罗汉山中冷门难向。不是苦心人不知。
　　圣节上堂。夫说法者。当如法说。今晨启建　天基圣节。林下片心尽忠尽节。如法而说。见前大众。同此片心。谛听谛听。起身云。圣躬万岁。
　　臈八上堂。全身坐在正觉山中。要行便行。要用便用。明星现处路头通。十倍慈悲成脱空。
　　元正上堂。旧岁昨宵去。新年今日来。灯笼与露柱。不觉笑咍咍。且道笑个什么。达磨面壁。云门念七。

　　临安府临平山佛日净慧禅寺语录

　　　　参学　　　　　编
　　指三门云。我此一门。全无肯路。宝阶三道。曲为今时。喝一喝云。退后退后。
　　佛殿。黄面老子性命。今日落在朋上座手里。扶起放倒。不为差事。
　　踞方丈。万仞崖头。电光影里。便教同死同生。更向别峰相见。
　　升座。祝　圣罢。(问答不录)乃云。大机大用。全提半提。把住放行。有宾有主。总是开张铺席。豁浪门堂。自远趋风。先供死欵。影沉寒水。借地活埋。於本参中。未有买卖分在。聊顺时宜。分明举似。五月临平山下路。藕花无数满汀洲　举当山开山佛日和尚在夹山。一日普请次。维那命佛日送茶。日云。某甲祇为佛法来。不为送茶来。那云。和尚令请上座。日云。和尚即得。乃将茶去作务处。撼茶椀作声。山不顾。日云。酽茶三五碗。意在镢头边。山云。瓶有倾茶势。篮中几个瓯。日云。瓶有倾茶势。篮中无一瓯。便倾茶行。时大众举目视之。日云。大众鹤望。乞师一言。山云。路逢死蛇莫打杀。无底篮子盛将归。日云。手执夜明符。几个知天晓。山召大众云。有人也。归去来归去来。
　　师云。和尚即得。镢头边事。已属佛日。普请有人。摘茶翻成不了。虽然夹山眼目精明。知佛日自云居来。不作王小波草鞋。看顾。
　　上堂。诸佛出世。借水献花。祖师西来。就模脱墼。一大藏教。考下文章。明眼衲僧。扶篱摸壁。到个里又作么生。但愿今年蚕麦熟。罗睺罗儿与一文。
　　正旦上堂。达磨西来。卦文不识。胡卜乱卜。传至今日。佛日等是开个铺席。敢向朕兆未分已前。卓拄杖云。端平元年正月一。
　　上堂。千尺丝纶直下垂。一波才动万波随。拈拄杖云。是汝诸人。作么生吞吐。靠拄杖云。吃粥吃饭。有什么难。喝一喝。
　　上堂。桃花烂熳红。灵云眼中血。不是断肠人。此恨向谁说。
　　佛生日上堂。胞胎才出播殃尘。直至如今毒害人。一杓兰汤无限恨。腕头何止重千斤。
　　上堂。禁足安居。一句直举。匝地普天。四月十五。
　　上堂。一叶落天下秋。回避不及底。眼睛突出。窥觑无门底。南州北州。有来由处没来由。
　　十月旦上堂。时节若至。其理自彰。所以水至冬则始氷。地至冬则始冻。万物至冬则成实。衲僧至冬又且如何。近火先焦。
　　上堂。冬不寒臈后看。酸风刮地。冻破泥团。毗卢楼阁前。少林深雪里。谁知犹隔万重关。喝一喝。
　　上堂。滞货无价。烂钱无索。咬定牙关。将错就错。天将以夫子为木铎。喝一喝。
　　谢两班上堂。提折脚铛。各出只手。释迦不先。弥勒不后。妙用临机。如盘珠走。鼓腹笑复歌。面南看北斗。
　　上堂。举老宿云。祖师九年面壁。为访知音。若与么会。将来吃铁棒有日在。一老宿云。祖师九年面壁。何不惭惶。若与么会。更置草鞋钱。行脚三十年。
　　师云。二老宿。与么道。大似打开祖师门户。截断来者蹊径。既不与么。毕竟如何。达磨面壁。
　　佛成道上堂。六载将身草里埋。当时有眼几曾开。果然见得明星现。未到门庭冷似灰。

　　庆元府大梅山保福禅寺语录

　　　　参学　　　　　编
　　佛殿。坐底坐杀。立底立杀。不知谁是赤须胡。转身句子活鱍鱍。
　　拈帖。我王库内。无如是刀。提起云。快便难逢。全杀全活。维那但与么拈出。
　　升座。祝　圣罢。(问答不录)乃云。从上已来。无上妙味。为世所珍。只如花信风未来已前。因甚尽大地人。望梅林止渴。所以黄梅七百。摘叶寻枝。碓下三更。移窠打垛。以至大庾岭头。枝蔓上。重生枝蔓。你自非心非佛。我自即心即佛。无异半弄青黄。马大师道。梅子熟也。徒劳酝酿。庞居士亲曾验过。大似口里胶生。还我核子来。管取吐不出。以拂子击禅床云。今日一齐百杂碎了也。便有不受阳和力。不假栽培底。总是生擘破。终不馨香。且如何得人境相称去。良久云。名从宝鼎调羹得。曲入胡笳带月吹　举当山开山祖师。马祖。遣僧至问讯云。住此山多少时。开山云。但见四山青又黄。僧云。得个什么道理。便住此山。开山云。我在江西马大师处。得即心即佛之旨。便住此山。僧云。近日马大师。佛法别了。开山云。如何别。僧云。非心非佛。开山云。任他非心非佛。我自即心即佛。僧回江西。白马大师。大师云。梅子熟也。师云。这僧用尽神力。只图转换大梅。殊不知。被大梅不动丝毫。和马大师。一时转却。
　　上堂。开口道着。则千句万句朝宗。举步踏着。则千门万户俱到。诸人道不着。只被舌头拟。踏不着。只被脚头碍。且道如何去却碍。良久云露。
　　上堂。深山岩崖。石头大底大。小底小。保福山中。前岗后垄。前溪后磵。石头大小。诸人一见便知。且道如何是佛法。若也会去。便见左之右之。拍拍是令。若也不会。且被石头碍塞。
　　元宵上堂。节届元宵气象新。笙歌竞奏汉宫春。满城灯火喧和气。车马往来人看人。一处融通。千处万处。重重无尽。皆吾心印发光。一处不透。尽向灯影重颠倒。拟欲眼睛定动。古佛灯明过去久矣。
　　谢定慧上堂。从上诸祖。受用不尽。一着子。寻常未曾容易。启此缄封。兹承定慧老叔祖尊临。尽情拈出。供养去也。卓拄杖云。河出昆仑。
　　涅盘上堂。四十九年蹲坐处。无明荒草几多愁。一朝得意春风里。活却从前死路头。
　　上堂。黄檗棒头。马祖喝下。家家春风二三月。处处绿杨堪系马。拈拄杖云。拄杖子同条。生死不同条。卓拄杖云。钱是足陌。物是定价。
　　清明上堂。诸佛出世。标拍荒郊。达磨西来。冢添新土。保福今日。向拜扫无门处。打开一路。卓拄杖云。冬至寒食一百五。
　　三月旦上堂。暮春初修禊事。少长咸集。群贤毕至。数树松花。一溪流水。知惭愧底。足以畅叙幽情。无摸索底。正好顿张意气。莫有把手登崇山峻岭者么。喝一喝云。且缓缓。
　　佛生日上堂。雨过前溪绿涨新。拈拄杖云。大梅杓柄转精神。复靠拄杖云。放过一着。且向佛殿里。各出只手。
　　五月一上堂。不见一法即如来。是即名为观自在。又道。不见一法。为大过患。以拂子击禅床云。山河大地。一时击碎了也。设有向转身吐气处。道得一句。大梅山中。犹有黄梅雨在。喝一喝。
　　端午上堂。不舍诸道法。而现凡夫事。竖起拂子云。万人游仰处。高挂锦标。千波竞起时。要须好手。不见道。还如曾斗快龙舟。一度赢来方始休。
　　圣井请龙上堂。乾坤把定。稼穑焦熬。拈拄杖云。即今四大海水。在诸人顶门上。大身龙王。在诸人眼睛里。卓拄杖云。兴云吐雾。为雨为霖。其或不觉不知。直须亲到龙潭始得。
　　中夏上堂。古者道。行脚人十二时中。也要管带些子始得。岂可只与么。随行逐队。虚生浪死。今夏九十日。已过半了也。诸人十二时中。又作么生。吃粥吃饭行住坐卧。还曾见得亲切么。咄。
　　上堂。佛祖说不到处。道得一句。缀骨粘皮。行不到处。进得一步。撞墙撞壁。未开口时道着。未举步时踏看。荆棘参天。葛藤遍地。只为诸人不肯。尽情放下。拄杖子今日。劝诸人放下去。卓拄杖。下座。
　　上堂。动弦别曲。落叶知秋。普天匝地。骑牛觅牛。水潦和尚被马师一踏。便道。识得百千三昧。无量妙义。根源於一毫头。直至如今笑不休。
　　上堂。释迦已去。弥勒未生。正当今日。拄杖子向大梅峰顶。与诸人举扬自恣佛事。卓拄杖云。若到诸方。不得错举。
　　谢首座维那上堂。摩诃衍法。离四句绝百非。仰山居第二座所说之法。且道第一座。所说何法。不具睦州指临济吃棒底眼目。难以窥其涯涘。若无兴化打克宾。罚钱出院底机用。但知子承父业。昧却源流。诸人要知第一座所说法么。俱。
　　中秋上堂。心月孤圆。光吞万像。起模画样。光非照境。境亦非存。收拾不上。光境俱亡。复是何物。切忌向这里蹲坐。
　　上堂。得力句子。全身担荷。水长船高。泥多佛大。西风雁字新。东篱菊花老。四十九年谈不到。
　　重阳上堂。行路难。有何难。不见陶洲明采菊东篱下。悠然见南山。喝一喝云。彼此丈夫。莫受人瞒。
　　上堂。多言丧道。多歧亡羊。浑无颗粒。别甑炊香。拍禅床云。惊起暮天沙上雁。海门斜去两三行。
　　天基节上堂。一国之中。圣主最尊。四民之中。君恩最重。衲僧居四民之外。正当今日。如何报恩。竖拂子云。万年松顶拂云高。
　　佛成道上堂。错步入雪山。茫茫谩寻讨。鬼眼忽撑开。草窠里蹲坐。见底是明星。悟底是什么。瞿昙瞿昙。未敢相保。
　　因事上堂。天寒人寒彻骨。逈无依倚。拳到踢到当机。贵得峥嵘。眼里无筋。韩卢逐块。皮下有血。杓卜虚声。傥或不然。有寒暑兮促君寿。有鬼神兮妬君福。
　　上堂。冻云垂野。掠地冲风。乾坤把定。凡圣潜踪。堪笑神光曾断臂。至今埋在雪堆中。
　　上堂。向上机。活人句。石火电光。葛藤露布。灵踪更在猿啼处。
　　上堂。尘劫事。只如今。卓拄杖云。向这里瓦解氷销。如水入水。似金博金。未知年穷岁尽在。何故。三年一闰。
　　谢两班上堂。大无外。细无内。斗换星移。明珠绝颣。权实不到处。宾主历然时。佛祖无门着眼窥。
　　上堂。尘劫至今。堂堂丈夫。无毫发许。盖覆得渠。觅之转失。亲之转踈。不论圣凡。说甚贤愚。直饶放下屠刀。衲僧门下。未敢相许。
　　七夕上堂。分明见彻。开口犹难。蓦过重关。转身无路。只这拙处。作么生去。竖拂子云。不得有语。不得无语。掷下拂子云。发机须是千钧弩。
　　上堂。履践平实道路。倚门傍户。敲磕崄峻门庭。接响承虚。无师智自然智。推倒大梅峰。一举九万里。保福缓缓向道。伏惟安置。
　　脾寒上堂。古者道。学道人。身心不猛烈。工夫有间断。如隔日疟相似。每日寒一番热一番。驴年得绝后再苏。到大安乐田地。山僧看来。一日十二时。无一人一时一刻。向里面觑捕。能似发脾寒一番亦得。何故。正寒战时。捏定双拳。咬定牙关。佛也不识。正热极时。口中火发。身如山重。忽然大汗一回。卓拄杖云。也欠这一服药不得。
　　上堂。凡圣情尽。进步竿头。只肯洛浦灌溪。不肯德山临济。且道。狮子游行一句。作么生道。天寒归堂向火。

　　庆元府香山孝慈真应禅寺语录

　　　　参学　　　　　编
　　指三门云。东开西闭。滞在门庭。左出右入。重添途辙。新香山有条活路。与诸人共行去也。喝一喝。
　　佛殿。礼自己佛。烧自己香。容颜甚奇妙。光明照十方。
　　拈帖。从上佛祖。尽向此大光明藏中发现。且道。此大光明。从什么处起。塞却耳根。分明听取。
　　升座。祝　圣罢。僧问。谈玄说妙。画饼充饥。举古论今。蒸砂作饭。去此二途。如何通信。师云。白苹红蓼正秋风。进云。向这里。便知落处时如何。师云。潼关犹可度。剑阁路难行。进云。如何是剑阁路。师云。无你着脚处。进云。记得百丈大智禅师。参马祖侍立次。祖以目视禅床角拂子时如何。师云。与贼过梯。进云。百丈云。即此用离此用。师云。一钓便上。进云。马祖云。你向后开两片皮。如何为人。百丈取拂子竖起。师云。画得真如活。进云。马祖云。即此用离此用。百丈挂拂旧处。师云。相随来也。进云。马祖震威一喝。直得三日耳聋。师云。头正尾正。僧礼拜。
　　师乃云。向上一路。带水拖泥。向下文长。牵枝引蔓。面前案山子。时时生层云。时时动天籁。不是心。不是佛。不是物。以拂子划一划云。若不得流水。还应过别山　举适来禅客问百丈再参马祖公案。师云。雷声不迅怒。不足以起苍龙之势。机阱不深密。不足以陷猛虎之暴。汾阳云。悟去便休。说甚三日耳聋。着语云。秤尾寻星。石门云。若不三日耳聋。何得悟去。着语云。斤中定两。且问诸人。三日耳聋。与悟去相去多少。
　　小参。佛佛授受。祖祖相传。穿众穴於一毫。握秤尺於掌内。金翅擘海。怒雷破山。拈拄杖云。我与你同条生。不与你同条死。登山须到顶。入海须到底。溟鹏九万。辽鹤三千。须知海岳归明主。未必乾坤陷吉人。
　　复举黄山到夹山。山问。甚处人。黄山云。闽中人。夹山云。还识老僧么。黄云。还识学人么。夹山云。此事且止。你还我草鞋价。我却还你江陵米价。黄山云。江陵米作么价。夹山云。真狮子儿。善狮子吼。
　　师云。黄山借便开门。转身无路。夹山辩问详审。礼但周遮。当时待问江陵米作么价。拈棒便打。
　　上堂。坐深井者。不知太虚之宽广。亡偏见者。方知至理之圆融。德山载疏钞南来。气宇如王。龙潭山中爇却则不问。因甚见僧入门便棒。人贫智短。
　　上堂。举洞山问青林。近离甚处。林云武林。洞云。武林法道。何似此间。林云。胡地冬抽笋。洞云。别甑炊香供养。林便出去。洞山云。此子向后走杀天下人去。
　　师云。辨金别玉。还他眼目精明。青林直饶不受别甑炊香供养。也遭他两杓恶水。
　　重阳上堂。老僧轩前黄菊花。不可胜数如恒沙。谁在画楼沽酒处。相邀来吃赵州茶。
　　臈八上堂。雪山六载。自欺瞒。耿耿明星碧汉间。开眼更无回避处。普天匝地黑漫漫。古今日月。古今星辰。竖拂子云。还见么。良久云。若教频下泪。沧海也须乾。
　　上堂。举九峰示众云。常住法身。不生不灭。僧便问。既是不生不灭。为什么六道轮回。峰云。为有心故。僧云。以何方便。当证法身。峰云。以虚空心。合虚空理。僧云。证后如何。峰云。任从三界转。徒听四生奔。复云。会么。僧云不会。峰云。礼拜着。
　　师云。九峰大似会作楷法。点画一一分明。及乎这僧道个不会。却又拈出草书。虽然。胸中无草书。难看羲献帖。

　　婺州云黄山宝林禅寺语录

　　　　侍者　宗坦　延辉　编
　　指三门云。此大楼阁。无住无去。此楼阁门。无开无闭。作者同归。不劳弹指。
　　弥勒殿。七佛前引。维摩后随。但知逐队随邪。脚跟何曾点地。展坐具云。看看。盖地盖天。流通去也。
　　拈帖。一见便见。一得永得。当阳拈出。雷动风行。
　　山门疏。离四句绝百非。听取第一义谛。
　　指法座。行到说不到。漏雨漏风。说到行不到。撞墙撞壁。行说俱到时如何。向上有事在。
　　升座。祝　圣罢。(问答不录)乃云。击门槌。拊案尺。遍界刀锵。参天荆棘。与么与么。炉鞴之所。不与么不与么。佛手难遮。总不与么时如何。毗婆尸佛早留心。直至如今不得妙　举雪窦明觉禅师示众云。山河无隔碍。光明处处透。傅大士骑驴入你鼻孔里。见诸人不惺惺。却归双林寺去也。便下座。
　　师云。雪窦与么说话。要瞒诸人则易。埋没诸人则难。何故。出门见山水。入门见佛殿。
　　上堂。举傅大士带道冠儒履袈裟。见梁武帝。帝问云。僧耶。士指冠。帝云道耶。士指履。帝云俗耶。士指袈裟。汾阳云。大士多能。五祖戒云。傍观者丑。
　　师云。武帝高悬圣鉴。要见缁素分明。大士觌面当机。且非索盐奉马。检点将来。只知卖贵。不知卖贱。可惜。武帝当时放过。随后好与一拶。非僧非道非俗。又指个什么。管取口乾舌大。
　　上堂。一不得向。二不得讨。廊下闲行。堂中打坐。眼里耳里。观世音胡达磨。拍禅床云。过。
　　结夏上堂。握骊颔明珠。秉金刚宝剑。日日禁足安居。个个心空及第。犹是衲僧寻常行履。双林乍入院来。不敢背俗违时。下座且与诸人。普同作礼。
　　善慧大士生日。上堂。悲愿海。四生海。出没卷舒。圆融自在。拈拄杖云。善慧大士来也。石火电光。且过一边。拟欲抬眸。龙华会里。靠拄杖下座。
　　上堂。圣制禁足安居。山僧月余在外。蓦岭沿山。穿畦透陌。才通大道。又入深村。要过那边。截流不顾。虽然不遵圣制。却有知音。且道。谁是知音。南无心王菩萨。
　　上堂。(因堂中失贼)半夜三更。天昏地黑。赤肉团边。捉得个贼。正好朝打三千。暮打八百。忽然向白拈手里。分赃时如何。贼贼。
　　上堂。举傅大士云。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。只这语声是。
　　玄沙云。大小傅大士。只认得个昭昭灵灵。雪窦云。玄沙也是打草惊蛇。
　　师云。大士放行。故是七穿八穴。从汝针札。大士把住。又向甚处着眼。良久云。且待下生。
　　中夏上堂。天得中星辰罗。地得中阴阳和。衲僧得中罢却干戈。随寒逐暑。徒自波波。一夏九十日。今日是中夏。诸人未举先和。因甚问着如何是汝心。却又不会。拈拄杖云。拄杖子到此。也不得无过。是汝诸人。还知痛痒么。喝一喝。
　　上堂。圣制安居处。凡夫路不同。拈拄杖云。过去不可得。现在不可得。未来不可得。掀翻毗卢楼阁。只在顷刻。天上无弥勒。地下无弥勒。
　　上堂。尽乾坤大地。微尘诸佛。向拄杖头。争佛法。觅胜负云。云门大师自启封疆。拄杖子。与弥勒释迦斗打去也。琅琊和尚。大似把主人公不定。拈拄杖云。这个是拄杖子。那个是微尘诸佛。弥勒释迦。卓拄杖云。裂破。
　　八月旦上堂。招手横趋而过。捧上安得成龙。当阳吹起布毛。错认橘皮作火。秋风一阵来。落叶两三片。浆水钱草鞋钱。迫不得已。与诸人还了也。西竺乾东震且。人人脚底长安道。喝一喝。
　　上堂。在有破有。居空破空。二幻既除。中道不立。衲僧家。紧峭草鞋。到这里忽然转身吐气时如何。到江吴地尽。隔岸越山多。
　　上堂。一切障碍。即究竟觉。山河大地。日月星辰。万像森罗。明暗色空。有甚障碍处。行住坐卧。瞬目扬眉。开单展钵。折旋俯仰。有甚障碍处。究竟又究竟个甚么。觉又觉个甚么。一切智智清净。无二无二分。无别无断故。释迦老子。好与三十拄杖。
　　谢两班上堂。老木成乔林。秋空见明月。芥子之中入正定。须弥山中从定出。过去佛。现在佛。未来佛。无物堪比伦。教我如何说。
　　上堂。灵龟未兆之际。黑荳未芽已前。道得一句。盖地盖天。犹未是无师句自然句。秋风高。秋空阔。雪峰何曾桶底脱。
　　上堂。无佛无众生无古今。拍禅床左边云。过这边着。无修无证无为。拍禅床右边云。过这边着。竖拂子云。会么。良久云。浑仑擘不破。与你两文钱。
　　佛成道上堂。天上星。夜夜现。眼豁开。方始见。黄面瞿昙。脑后拔箭。
　　上堂。诸佛及众生。皆承此恩力。衲僧家。拄杖头。带了一升三合。要行便行。要坐便坐。又承什么恩力。良久云。吃粥吃饭。
　　上堂。寒时寒杀。热时热杀。诸方普请。寒暄。双林寒时热杀。热时寒杀。且非别换条贯。何故。大士从来头戴冠。
　　上堂。三界无安。犹如火宅。良医之门。愈多病人。傅大士打失鼻孔眼睛。至今寻讨不见。胡相公偏要向高高峰顶起殿。不管盐贵米贱。春风一阵来。花开三五片。达磨大师挨拶不入。忽携只履返西天。喝一喝。
　　上堂。此方真教体。清净在音闻。眼里耳里。了没交涉。观音菩萨三十拄杖。贬向铁围那畔。是真精进。是名真法供养如来。
　　上堂。一处通。千处万处绝罗笼。青山常在。知识难逢。威音王已前。犹是坐家致仕。衲僧气宇如王。有何凭据。良久云。沩山笠子。志公拄杖。
　　上堂。触境无滞。举目全乖。田地稳密。转身无路。且道遍恒河沙。隐显无间。一句作么生。良久云。住持事繁。果然忘却。
　　上堂。弥勒真弥勒。拈拄杖云。是真是假。还有道得底么。如无。莫道山僧瞒汝诸人去也。以拄杖横肩云。天上无天下无。
　　上堂。大海一沤未发已前。以拂子划一划云。坤六段乾三连。拟欲眨眼。驴年驴年。
　　佛涅盘。并妙光菩萨生日。上堂。双林树下生。双林树下灭。生死不相关。彼此是途辙。虽然。椁示双趺则不问。诸人且道。妙光菩萨。因甚姓刘。喝一喝。
　　上堂。正旦令晨。物物咸新。衲僧应时纳佑。不是和光同尘。柏树子。麻三斤。死柴头上放阳春。
　　上堂。一冬晴暖。梅花尽开。林下道人。折得一蓓两蓓。但见清香可爱。不知结调羹子未得。何故。犹有雪在。
　　上堂。寂然不动。感而遂通。癞马系枯桩。寂而常动。不感而通。四方八面绝罗笼。不下禅床。一喝耳聋。不妨游戏人事海中。
　　上堂。一切声是佛声。一切色是佛色。三分光阴二早过。普天匝地逐春忙。辜负春光。肠断春光。杏园啼百舌。谁醉在花傍。
　　上堂。横按拄杖云。久雨不妨农。卓拄杖一下云。春晴多赏玩。不与法缚。不求法脱。不敬持戒。不憎毁禁。不重久习。不轻初学。是处井中有水。谁家灶里无烟。虽然。乍可移山。不可改性。掷下拄杖云。又辊入泥水去也。
　　四月旦上堂。不历化城。踏翻宝所。犹是途路之乐。是汝诸人。抝折拄杖。高挂钵囊。还端的也无。须知三条椽下。不是你诸人安身处。长连床上。不是你诸人吃粥吃饭处。平地上不是你诸人经行处。东司里不是你诸人大小二事处。拈拄杖云。拄杖子。不觉手舞足蹈。出来道。卓拄杖云。安居近也。
　　上堂。今古两忘。圣凡路绝。犹在荆棘林中。黄金殿上。相逢者少。地狱天堂。随处作主去也。卓拄杖云。高也着。低也着。
　　端午上堂。拈拄杖云。是药非药。信手拈来。杀人活人。风生八极。任是文殊维摩。卓拄杖云。也少这一服不得。
　　善慧大士生日上堂。兜率宫中把不定。松山山里借场开。普天匝地皆泥水。那更当生补处来。莫有把定封疆者么。如无。以拂子击禅床云。大士讲经竟。
　　上堂。拈拄杖云。内视於心。心无其心。外视於形。形无其形。远视於物。物无其物。双林记得。儿时上学。忽一日调得四声。不觉欢喜。便道。我会也我会也。且道。致君泽民。铭勋[(雪-雨)/粉/大]鼎。相去多少。
　　解制上堂。尽力道不得底句。不在江南。便在江北。衲僧布袋头开。拄杖未拈。草鞋未穿。已游遍四大部洲了也。作么生道得。如无。双林自道去也。以手作策眉势云。是多少。
　　上堂。拈拄杖云。若向这里。领略得去。动静一如。彼此无间。自能全动全静。全去全住。其或不然。拈动拄杖草鞋。便是银山铁壁。
　　上堂。头顶天。脚踏地。闻鼓声上来。减多少意气。他杀不如自杀。参他不如参己。森罗万像。是汝诸人知识。森罗万像。是汝诸人自己。堪笑嵩山破灶堕。既是泥土合成。又要破也堕也。作什么。拈拄杖卓云。起。
　　开炉上堂。金圈栗蓬。炉鞴镕镕。吞得透得。钝铁顽铜。百丈徒夸三日聋。
　　达磨忌上堂。分皮分髓诳盲聋。污却嵩山熊耳峰。只履携归葱岭去。贼身何处不相逢。
　　上堂。透脱言诠。铁山横卧。截断言诠。通涂荒草。良久云。自小持斋今已老。
　　上堂。二由一有。一亦莫守。一阳生也。向脱窠臼绝罗笼处。道将一句来。
　　上堂。莺老花残。春事已过。明眼衲僧。多是蹉过。楝花信风。不肯放过。万户千门。一时俱过。筑着磕着。是谁之过。转换不得。也要验过。拍禅床云。过。
　　佛生日上堂。杓柄人人入手来。莫随颠倒自沉埋。普天匝地无回互。黄面瞿昙出母胎。便与么去。也少这一杓恶水不得。卓拄杖一下。下座。
　　上堂。九日无白醪。饱餐黄栗糕。孤峰绝顶。两眼弥高。不觉不知。忽然帽落。秋风恶。秋风恶。
　　上堂。碌碌复碌碌。良马白日足。咬定牙关。掀翻地轴。神不敢呵。鬼不敢哭。世尊入地狱。调达出地狱。
　　上堂。惟一坚密身。一切尘中现。因什么。叶落方乃知秋。人人皮下有血。穿却鼻孔。换却眼睛。不觉不知。喝一喝。
　　上堂。一见便见。何劳[言*窒]搭。将军不上便桥。勇士不在挂甲。又说甚寒山子水牯牛。今日四。明日八。僧问岩头。路逢猛虎时如何。拶。
　　谢两班诸库监收上堂。建立诸法无诸法。即是真如无上真如。自然世出世间。於法自在。左天亲右无着。南天台北五台。厨库僧堂。三门佛殿。竖四横三。玲珑八面。宾主交参。同说是法。梵音清雅。令人乐闻。风以时。雨以时。禾登场。谷满仓。击壤歌歌。共乐无为。拈拄杖云。且道。拄杖子又作么生。能为万象主。不逐四时雕。
　　谢樻头副寺上堂。入无穷。出无尽。把定要津。头正尾正。且道。以何为验。一二三四。纵横十字。
　　辞宝林赴平江府承天上堂。万里溪山。一天明月。拄杖头边。无欠无余。无彼无此。拈拄杖。下座云。还我东行西行。

　　平江府承天能仁禅寺语录

　　　　侍者　净球　智瑾　编
　　佛殿。提起坐具云。收则大地全收。展则大千俱覆。黄面瞿昙。隐身无路。
　　踞方丈。千圣顶[宁*页]打开。三涂地底把住。是汝诸人鼻孔。总在山僧手里。卓拄杖云。一时穿却。
　　省札。金刚圈。栗棘蓬。识得衲僧公验。便是造化炉中。
　　府疏。赤水求珠。犹是人间之宝。和云唱出。故非格外玄谈。只这些儿。如何领会。不二门头。好生荐取。
　　山门疏。前峨嵋峰。后碧玉盘。一字字。一句句。且非草本相瞒。
　　指法座。坐断毗卢顶。不禀释迦文。喝一喝。且在下风。
　　升座。祝　圣罢。(问答不录)乃云。水天空阔。闹市门开。南来北来。拈却门前下马台。千门万户。总是如来经行处。衲僧家。莽莽卤卤。无规无矩。甜瓜彻蒂甜。苦瓠连根苦。毕竟如何。良久云。一忱拱北。万折朝东　举明觉赴雪窦。到承天。僧问祖意西来则不问。北斗藏身事若何。窦云。拈头作尾汉。僧云。请师答话。窦云。西天令严。
　　师云。雪窦头上锥。脚下札。拍拍是令。成就一切世界。要识这僧么。叶公画龙。
　　小参。拈拄杖云。全机大用。毫发不存。临济一味驱奴。德山一味使婢。芭蕉全机与夺。虚筑防胡万里城。云门忍俊不禁。抛向雪峰大张口。山僧无拒风力。不敢效虎骤龙骧。横拈倒用。自从游历。以至近离双林。度岭经沙。东撑西拄。全得渠力。及过江来。洗脚上船。不动步而到此。将谓拄杖子。可以靠壁。三通鼓罢。大众云臻。况言无味。语无味。法无味。仍烦拄杖子。打个小座。卓拄杖云。虽然如是。终有不满意处。何故。薄礼致怨　举神鼎和尚开堂。示众云。山僧行脚。也无正因。只待向东京城里。听一本经论於古寺闲房。且恁么过时。不谓行到汝州。被一阵业风。吹上首山。曲录木床。见个老和尚。当时把不住。礼却他三拜。直至如今悔不得。
　　师云神鼎开眼失脚。落首山陷阱。大似哑子吃苦瓜。当时既礼他三拜。又悔个什么。山僧嘉定初。亦无正因。行脚一味。江湖中打没交涉。太白峰前。被个老和尚。於没交涉处。一拳打破乞儿窠窟。直至如今。转没交涉。
　　谢专使留两班上堂。弥勒兜率天宫所说之法。乃至下生补处。一一仍旧而说。更无少异。且道。据个什么。便乃如此。拈拄杖云。使乎使乎。不辱命。
　　谢维那。庄主。道旧。上堂。兴化打克宾。种谷不生荳。虽然费栽培。也要人知有。兴化棒。承天不是无不是。不解拈出。既遇山中人。且说山中话。
　　雪下上堂。直得动地雨花。争如归堂向火。雪窦大似闭门觅活。尽乾坤大地。把定无汝转侧处。哑。打破蔡州城了也。
　　上堂。悬崖撒手。藉草眠云。四方八面。移南作北。佛祖不历处。古今不到处。如何行履。三九二十七。篱头吹觱栗。
　　腊八上堂。开半夜眼。见半夜星。普天匝地。谁不与么。黄面老瞿昙。所成者何道。参。
　　谢寮元上堂。旃檀林。狮子窟。蹲坐不得处。正好翻身。片片烟消时。方堪拈出。不是心。不是佛。明眼衲僧莫轻忽。
　　上堂。吴宫烟冷水迢迢。当日齐腰雪未消。臈月今朝二十五。今朝未是拜年朝。
　　上堂。岁之元。月之元。日之元。元正启祚。万汇发生。达磨西来。直指人心。见性成佛。一花开五叶。结果自然成。两段不同。收归上科。
　　谢两班上堂。坐一走七。横三竖四。大力量人。全身担负。且道。担负个什么。普化铃铎。杨岐驴子。
　　元宵上堂。自古及今。灯灯相续。匝地普天。灯灯无间。助发实相义。今朝正月半。
　　上堂。闻声悟道。左边卓拄杖云。观音菩萨过这边着。见色明心。右边卓拄杖云。文殊菩萨过这边着。不动步而登宝所。中间卓拄杖。普贤菩萨脚跟下。好与一锥。诸人要知承天落处么。摇头说易当朝客。落手围棋对俗人。
　　天童卞山和尚遗书至。上堂。卷舒出没。生死海中。石火莫及。电光罔追。承天手足情锺。今日重为卞山和尚。洒此两行泪。与么见得。便知天下人。不奈此老何。
　　涅盘上堂。末上称尊。谩生跨赤土。摩胸告众。抵死亚私商。与么生。与么死。花鸟年年笑不休。衲僧自有黄金骨。
　　灵隐茙藏主至上堂。当年一曲脱空歌。急水滩头鸟作窠。知是翻誊经几手。没誵讹处有誵讹。承天今日看来。有甚誵讹处。言言见谛。句句朝宗。南山起云。北山下雨。总是破草鞋。春寒料峭。伏惟藏主尊候万福。
　　上堂。寒则普天寒。热则普天热。透出寒暑关。何曾离窠窟。因思热则取凉。寒烧榾柮。无端被人唤。作赵州古佛。
　　谢山藏主达维那上堂。威音王已前。无师自悟。是第二句。一大藏教。诠注不及。十声槌下。敲打不出。顾视左右云。第一句聻。
　　开且过上堂。木落千岩。秋空如洗。向这里。转得身去。可以移星换斗。转位回机。百尺竿头。纤尘不立。向这里进得一步。杀活纵擒。纵横自在。须弥无顶。沧海无底。靠拄杖云。承天有茶有汤。
　　谢慧日上堂。迦叶三昧。阿难不知。闻名见面。剑去久矣。拽摆拖犂。较后先。杨岐鼻孔没半边。
　　中秋上堂。人人自有光明在。看时不见暗昏昏。拈拄杖云。这个岂不是光明。敲香台云。一一闻见分明。唤什么作暗。三年大比雕鹗横秋。横按拄杖云。且道是什么题目。喝一喝。
　　开炉上堂。酸风刮地。猛烈寒威。火炉震动。禅床震动。未到火种全无。若是衲衣单薄。且请归堂向火。
　　上堂。却物为上。逐物为下。壁底篱根。寻缝觅罅。信脚踏翻。大地平沉。即虚空体。证魔王身。掷拄杖云。元来却是南山鳖鼻。
　　上堂。正月之吉。始和。诸福之物毕至。衲僧家。说甚毕至。百草头边。罢却干戈。十字街头。纵横游戏。镜清智门佛法有无失利。总是抱桥柱澡洗。横按拄杖云。见么。江山行不尽。春雨下无时。
　　上堂。云门一曲。臈月二十五。今朝是腊月二十五。诸人自谓。衲僧门下客。且道如何是云门一曲。若道不得。拄杖子却为你诸人惊惧。因甚如此。腊月三十日。只在目前。
　　散天基节。上堂。天地发祥。圣人诞降。恩沾四海。德被万邦。林下道人。坐则禅板蒲团。用则拄杖拂子。无非仰答圣恩。今日赞祝一句。又作么生。此心心外更无心。
　　谢副寺庄主寮元上堂。田库儿。甚奇怪。一下锄头。打破土块。尽大地老和尚。髑髅粉碎。坐一走七。圆融内外。青松下。明窗内。玉殿琼楼。未为最。分毫定斤两。涓滴见沧海。高声云。拄杖子话在。靠拄杖下座。
　　元宵上堂。三转法轮於大千。其轮本来常清净。平江出灯道地。诸人尽知灯明如来。在诸人眼里耳里。转如是轮。因甚不知。喝一喝。
　　上堂。如是我闻。迟日江山丽。春风花草香。诸佛出世。眼瞎耳聋。达磨西来。眼瞎耳聋。衲僧成团成块。眼瞎耳聋。若是个汉。向黑荳未生已前。信受奉行去。三十年后。方知。且道知个什么。眼瞎耳聋。
　　灵隐大川和尚遗书至。上堂。虚空迸绽。山岳起舞。拔舌犂耕。罪恶俱露。拈拄杖云。承天更与三十痛棒。还知此棒落处么。不敢辜负我迦叶师兄。
　　上堂。无边剎境。自他不隔於毫端。十世古今。始终不离於当念。衲僧闻着便会。举着便知。春风浩浩。春日迟迟。且道。西天那兰陀寺里。今日有几人。打失鼻孔。若也不知。香台代汝。吃棒去也。以拄杖击香台一下。下座。
　　妙峰会中道旧至。并铸锅。上堂。妙高峰顶。七日寻讨不见。忽向别峰把手。大似生铁铸就。成就不可说不可说香积世界佛事。虽然行人更在青山外。
　　四月旦上堂。铁鞭指处阵云横。脚力尽时山更好。那更狮子返掷。东西南北。初无定止。孟夏自孟夏。衲僧因什么。尽向今日打住。良久云。争怪得他。
　　谢秉拂。夏斋慧感夫人生日上堂。真灵无功。功超造化。真圣无相。相包虚空。从权摄化。正按旁提。风行草偃。玉转珠回。使人人向这里。饱食味法味。合掌云。惭愧。
　　上堂。买黑老婆。岩头三文自何而得。空手来去。老胡行止未明。入水不动波。入林不动草。拈向一边。只如虎口里夺餐。骊颔下抉珠。又作么生。官不容针。
　　保苗上堂。驱耕夫之牛。令他苗稼滋长。夺饥人之食。使个个饱齁齁地。且道。承天看经保苗。是同是别。若也道得。便可证如意轮三昧海。若道不得。辜负承天半夏。
　　上堂。看楼打楼。东涌西没。入水入泥。穿皮透骨。十字街头石敢当。忽会转身句。便笑辽天鹘。达磨大师眼睛突。
　　上堂。大人境界。佛祖说之。莫穷。文殊证之。寂寂。普贤证之。重重。无边身菩萨到此。无展神通处。承天向闹市里。抛碌砖去也。卓拄杖云。一叶落天下秋。
　　谢两班上堂。无用之用。其用甚大。无功之功。其功甚博。自然如龙得水。似虎靠山。壶中春色异人间。
　　浙翁和尚忌拈香。尽无边虚空。是径山佛心禅师涅盘后相。尽无边虚空。是承天法座。作么生安排。作么生供养。承天今日泪出痛肠。描画虚空去也。拈起香云。还见么。磵声山色里。一橛烂枯柴。
　　圆通中洲至。上堂。(嗣无准)爰从耳门圆照三昧。缘心自在。东倒西擂。异中现同。小中现大。只如不涉眼色耳声。甚处与他相见。婺机罗。川纸会。
　　净慈道旧至。上堂。伶俐衲僧。讨甚巴鼻。着脚处寸草不生。着眼时佛祖扫地。且道。以何为据。不爱南山爱鳖鼻。
　　佛涅盘上堂。毗篮园里。活中觅死不可得。双林树下。死中觅活不可得。脑后一锥。卓拄杖云。是活是死。靠拄杖下座。
　　上堂。南州北州。万绪千头。钓丝绞水。纸捻无油。鹤神飞上天。土宿骑黄牛。大海有十件奇特事。未曾说着。海底蓬尘起。千江水逆流。维摩丈室。有三万二千狮子座。弹指一下云。收。
　　结夏上堂。放下身心。仁义礼智。黄面瞿昙捞天摸地。四月十五。唤作结制。东行不见西行利。
　　灵隐东谷和尚遗书至。上堂。正不立玄。偏无所附。三十年。异类中行。末后句。月圆古渡。且道东谷和尚。还有来去也无。夜船拨转琉璃殿。白鸟飞宿无影树。
　　谢耆旧置田上堂。实诸所无。自己田地永失主宰。空诸所有。本来契券总属当人。寸土寸金。一粒万粒。天牢神地牢神。合掌赞叹云。南无为法檀度。大菩萨摩诃萨。
　　谢净慈首座。并祈雨上堂。肤寸生层云。已具弥漫势。尽瞩晴空目。且非烟雾比。首座行脚。首座来也。落在第二。看看。且道看个什么。云行雨至。
　　上堂。孤峰顶上。无出身路。十字街头。亦无向背。临济老瞎秃。明州憨布袋。正令不行。东倒西擂。诸人若不放过。承天一着。眉毛罅里。与诸人无相见分。喝一喝。
　　结夏。因事上堂。以拂子击禅床云。前佛性命。后佛纪纲。一时打失了也。长期百二十日。且凭何而住。竖拂子云。有这个在。
　　退院上堂。平地起堆从古有。青天霹雳避犹难。杖头自有通方眼。风月一天非等闲。

　　安吉州柏山崇恩资寿禅寺语录

　　　　侍者　　　　　编
　　佛殿。木骨金妆。似则也似。瞬目扬眉。西天此土。
　　据室。倒卓须弥。揭翻大海。鱼龙变化。禽鸟欢呼。垂下一足云。且放佛祖出头。
　　府帖。若论此事。如王髻中珠。不妄与人。还是眼目精明。方知来处。
　　府疏。世俗谛中。有真圣谛。便是河目海口。难尽宣扬。提起疏云。见么。大王来也。
　　指法座。象王行处。狐兔绝踪。水月现时。风云自异。骤步云。高着眼。
　　祝　圣罢。就座云。四方洞达。万派朝宗。一句截流。群机寖削。莫有识得钩头意者么。
　　僧问。插草以建梵剎。贤于妙在当机。宗王特建精蓝。和尚如何举唱。师云。好生谛听。进云。可谓惊群之句。遇惊群人举扬。奇特之事。遇奇特人拈出。师云。逢人但恁么举。进云。即今亦不少。师云。还我惊群句来。进云。如何是惊群句。师云。迅雷不及掩耳。进云。如何是奇特事。师云。是故此处最吉祥。进云。记得世尊。於布发掩泥处。献花燃灯。是如何。师云。入水见长人。进云。燃灯指布发处云。此一方地。宜建梵剎。又作么生。师云。钩头有饵。进云。时众中有贤于长者。持标於指处插云。建梵剎已竟。师云。波腾岳立。进云。时诸天散花赞云。长者有大智慧。师云。赞叹也赞叹不及。进云。今日宗王建梵剎竟。和尚又如何赞叹。师云。虚空可量风可系。无能说此佛功德。进云。可谓今古应无坠。分明在目前。师云。顶门具眼好生观。僧礼拜。
　　师乃云。摩竭掩室。毗耶杜词。依稀彷佛。似个衲僧门下。及乎释梵三请。文殊赞善。玉本无瑕。雕文丧德。谁知孤峰顶上。不是安身。墟市平田。如何措足。进一步。踏他王公草地。退一步。亦是少父丘园。当阳坐断。八面风生。若是释迦说不到处。净名弹击不得处。新柏山不是固其扃鐍谨其缄封。拍禅床云。王令已行　举波斯匿王问佛。圣义谛中。还有世俗谛否。若言其无。智不应二。若言其有。智不应一。一二之义。其义云何。佛云。大王於过去龙光佛法中。曾问此义。我今无说。汝今无听。无说无听。是名一义二义。师云。波斯匿王。具勘验衲僧眼目。要见玉石分明。释迦老子拈出木槵子。要移换人。不知自失一只眼。且道。誵讹在什么处。
　　小参。大人具大见。摩酰正眼。竖亚顶门。大智发大机。於一毫端。现宝王剎。不与万法为侣。不与千圣同途。一切殊胜事。由此圆成。无量三昧门。由此建立。全身担荷。地厚天高。正令全提。山遥水远。正与么时如何。如王宝剑随王意。似镜当台要绝观　举南泉和尚入院。知事头首。请归方丈。有僧便问。师居方丈。将何指示於人。泉云。昨夜三更失却牛。天明起来失却火。
　　师云。南泉透脱泥水。逈绝蹊径。向威音那畔。突出眼睛。新柏山虽则不知韶濩韺[音*巠]之奏。元酒大羹之味。也要着一只眼。南泉直饶道王老师不打这破鼓。手中犹有钉空槌在。
　　留两班。请首座殿主。上堂。齐进退。正纪纲。提向上事。建光明幢。总属诸人。山僧无分。何故。见成公案。
　　上堂。释迦老子於波罗奈国。梵王三请。而转法轮。观根逗教。分别说三。大似捏窠造伪。瞒蓦乎人。柏山向纤尘不立处。捩转释迦老子鼻孔去也。长忆江南三月里。鹧鸪啼处百花香。
　　结制上堂。大方无外。大圆无内。是凡是圣。同此安居。淈淈[泳-永+盾][泳-永+盾]。瞒瞒盰盰。富不足而乐有余。是马何曾唤作驴。
　　谢首座秉拂上堂。举一不得举二。放过一着。掀翻圆觉伽蓝。突出衲僧巴鼻。有利无利。不离行市。黄檗归第二位坐。南泉休去时如何。陷虎机深。犹深於海。
　　中夏上堂。立中就中。渗漏难尽。不见一法。始是半提。向上全提。诸佛诸祖。明不出。标不起。龙女献珠。狼藉净地。还知柏山落处么。柏禅床一下云。只有黄金无此闲。
　　上堂。三处度夏。开拓封疆。眉毛在么。抱赃叫屈。柏山今夏。一夏又作么生。良久云。逢人不得错举。
　　浙翁和尚忌。拈香。三回四度。不曾入得径山门。万恨千愁。今日落在弟子手。插香云。只得欢喜忍受。
　　谢新旧知客寮元。上堂。旃檀林无杂树。拈出片片皆香。收来枝枝显露。门头户底。一等打开时如何。良久云。吃茶去。
　　八月旦上堂。是处是慈氏。无门无善财。古人为什么。三千里外。卖却布单。道不得超宗句。草鞋三文钱买得。
　　中秋上堂。一月普现一切水。一切水月一月摄。从上佛祖。不出这影子。只今雨暗乾坤。拈拄杖云。月明如昼。衲僧眼目瞒他一点不得。掷下拄杖云。是什么。
　　重阳谢大明楷率翁上堂。柏山高。秋风高。打失登山屐。吹落炙脂帽。应节应不及。登高登不到。三十年前。有人笑弄这般鼓笛。岂知今日。以虚空为鼓。须弥为槌。王老师道不打。也只为蛇画足。诸人要识盐官么。卓拄杖云。大明生於东。
　　开炉上堂。造化寒暑。有来有往。衲僧火炉。有开有闭。寒暑往来。火炉开闭。非实非虚。非如非异。拈拄杖云。只今火炉开也。三世诸佛。六代祖师。向这里无亲炙分。是汝诸人。看甚火色。讨甚冷暖。火焰里藏身。淤泥中出现。又是阿谁。僧堂里围炉向火。又是阿谁。喝一喝。下座。
　　上堂。散为器者。乃道之漓。适於变者。乃法之弊。衲僧家。如何是事事无碍底句。良久云。济北老秃兵。明州憨布袋。
　　天基节上堂。一句子天长地久。一句子日照月临。一句子风调雨顺。今晨将此三转语。效封人三呼之祝。普与尽天地人。同一鼓腹讴歌。更有一句。未到大佛殿。先与诸人说破。恭。
　　谢净慈印首座上堂。人天眼目。渥洼真产。踏杀天下人。今古何曾间。马师不曾过去。衲僧自生隔远。不隔远。蜀旱不旱。蜀有彭汉。
　　正旦立春上堂。依时及节。岁岁元正启祚。拈拄杖云。葭管灰飞。勾芒布令。卓拄杖云。春牛头黄。岁稔年康。
　　上元谢副寺掌财上堂。一灯明灯灯无尽。灯即己有。光非外来。无内无外。无东无西。照长夜而不息。如居大宝藏中。取之无禁。用之不竭。与么信得及。与么担荷去时如何。良久云。南无灯明如来。
　　上堂。我若东说西说。你便寻言逐语。药多病多。我若羚羊挂角。你向甚处扪摸。贼身全露。放憨处鬼神莫测罅缝。交辊时佛祖不奈伊何。圆顿教中。收归上科。柏山有不如人底句。诸人要知么。屙屎进前。放尿退后。
　　谢径山琰藏主上堂。衲僧相见。或彼或此。水出龙宫。云生岳坞。壁立千仞放行。合水和泥把住。仁义道中是第几句。卓拄杖云。举。
　　涅盘上堂。双林示灭诳何人。无际真空净法身。活向春风里埋了。万年千载不成尘。
　　上堂。爱圣憎凡。蜗牛上壁。凡圣情尽。独鹤下田。向外驰求。乡关转远。百尺竿头。进得一步。脚跟下正好一锥。毕竟如何。如是我闻。一时佛在。
　　四月旦上堂。罢拈金锡。七尺军前。今春看又过。何日是归年。辜负春山啼杜鹃。樊将军向补陀山上。礼观音大士。不知不觉。在五台峨嵋。见文殊普贤。喝一喝。
　　佛生日上堂。象驼红日。龙吐香水。释迦老子早遭染污了也。说甚天上天下。云门气宇如王。未免见垛放箭。柏山破木杓。一滴浑无。作么生见得清净法身。雨过千山绿未休。
　　上堂。寒时寒杀。热时热杀。洞山虽则打兔就窠。不顾通身泥水。茫茫普热。纷纷下雪。雪窦遍界分身。知恩者少。熏风自南来。殿阁生微凉。似这般乌荳。阿谁无一粒两粒。总过一边着。拈拄杖右边。诸人入得。孟夏渐热。柏山别有管顾。
　　南剑州兴化贤老通法嗣书。上堂。拗折探水杖。不妨到处称尊。索得已吃棒。方堪入这保社。一信才通。越南燕北。只如纯钢打就时如何。双剑化龙。
　　上堂。柏山小小丛林。安居九十日。五日不升堂。隔日不入室。与么承当去。已是拗曲作直。吹糠着米。无赃考贼。沛公斗智。项羽斗力。南无甚深般若波罗蜜。
　　解制上堂。护生杀生。遍界刀枪。柏山结也如常。解也如常。如常恰似秋风至。无意凉人人自凉。咄。
　　开炉上堂。草舍家风。少富多贫。牙根啮定。七纵八横。有炉无火烧杀人。有火无炉走杀人。说甚杨岐鬼眼睛。
　　云谷赴圣寿上堂。黄檗归本位坐。陷虎机深。保寿打推出僧。钓鳌力巨。一举三山连。未称全提处。把断要津。辉腾今古。只如白云道。若是正法眼藏。释迦老子亦自无分。且道具什么眼目。若无猿臂将军手。争射林间金仆姑。
　　因事上堂。人情浓厚道情微。道用人情世岂知。盐咸醋酸阿谁不知。只要熟处放教生。生处放教熟。道用人情。日久自然打成一片。犹是蹲坐在净地上。要得大方独步。柏山与你草鞋。
　　上堂。七日来复。宫添一线。衲僧分上作么生。石笋抽条。氷河发焰。拈拄杖云。柏山拄杖子。放一头低。与你相见。卓拄杖云。百杂碎。
　　天基节上堂。天地发祥。圣人应现。如日丽天。无物不照。林下道人。居照临之下。如何申祝。南岳万年藤。
　　腊八上堂。雪山中夜半子。眼见星丑恶露。四十九年分疎不去。儿孙千古遭涂污。腊八年年是一度。
　　上堂。展则弥纶法界。收则不立丝毫。语默动静碍。心思意想碍。吃粥吃饭碍。屙屎放尿碍。被阿修罗界收摄。因甚不知一切智智清净。作福不如避罪。喝一喝。
　　上堂。不在内。不在外。不在中间。无着力处。热铁一团。看看拄杖子。转身吐气去也。卓拄杖一下。
　　上堂。识得一万事毕。把定乾坤。照彻离微则且从。如何是云龙亨会底句。卓拄杖云。好生听取。
　　上堂。一棒一喝。疾雷破山。一提一唱。崩空峭壁。诸佛傍观有分。诸祖拈掇不出。只如入已还闭。又作么生。路遥知马力。事久见人心。
　　结制上堂。安居禁足。护生杀生。无依倚处。百匝千层。拈拄杖云。柏山手里有乌藤。
　　闰月旦上堂。不知月之大小。不管岁之余闰。黑牛卧死水。癞马系枯桩。三年一闰。五年载闰。衲僧须经得与么时节过。方可成自己岁功。且道凭何为据。春寒秋热。
　　臂疾上堂。门掩衰颓又暮春。这些病痛与谁陈。百城若有归来者。方见文殊一臂伸。
　　上堂。空空不住。自溺自沉。不重己灵。撞墙撞壁。未话具狮子向上爪牙。便是三家村里保正。也要你做。
　　慧老出世竹林上堂。透过祖师关。佛法在掌握。不经齐鲁郊。如何望岱岳。仁心普周被。难与衲僧角。换却鬼眼睛。一着是一着。柏山恁么道。犹是借水献花。毕竟如何。义出丰年(乃东岳行宫。岳帝常过寺下碁)。
　　上堂。毗卢师法身主。无纤毫盖覆。得渠亦不隔碍丝发许。慈悲喜舍何太苦。不见老大隋云。坏不坏。随他去。
　　上堂。归源性无二。方便有多门。棒如雨点。喝似雷奔。衲僧门下。无着这破草鞋处。经律论又向什么科中收。移高就下。有个商量。良久云。白昼长。松风凉。
　　上堂。火就燥水流湿。问十答百。问一答十。达磨是甚老臊胡。临济未是白拈贼。以拄杖划云。今日为汝一划划断。且道既是冬瓜。为什么夏里吃。喝一喝。
　　上堂。柏山一夏在病。且无东说西话。唤什么作羹。唤什么作鼠粪。免得邻壁老宿。咬齿控龈。秋风嬴得两眉横。
　　中秋上堂。秋气澄清。秋空如镜。万籁沉寂。明月一轮。尽大地人。彻晓竞观。不知昧却自己光明。所以道。尽十方世界。是沙门眼。尽十方世界。是自己光明。尽十方世界。在自己光明里。三世诸佛。无量众生。皆是摩诃般若光。光未发时。无佛无众生底消息。山河国土甚处得来。长沙岑和尚向诸人眼里。开张夜市。见价不相当。却来山僧拄杖头上。贵价精神。贱价卖去也。掷下拄杖云。果然似个大虫。
　　上堂。德山棒临济喝。拗曲作直。云门饼赵州茶。特地周遮。威音那畔。毫发不差。山中是处有黄花。

　　临安府净慈报恩光孝禅寺语录

　　　　侍者　志谌　祖誾　编
　　踞方丈。横按拄杖云。已是抑下威光了也。尽大地若有一人。不知痛痒。我誓不成正觉。
　　拈勑黄。君王之宝。人人瞻仰有分。提起云。还见么。一点恩波。天高地厚。
　　指法座。象王回旋。狮子返掷。还他作者。新净慈年近老大。一步是一步。遂升座拈香云。此一瓣香。恭为今上皇帝。祝延　圣躬万岁万岁万万岁。
　　皇帝陛下。恭愿。运天帝之神机。应人王之宝历。化孚六合。泽被含灵。长悬日月之明。永镇乾坤之位。趺坐。(问答不录)乃云。大机圆应。一尘含剎海无边。大用无亏。一句逗群机无碍。南山苍翠。湘水弥漫。上祝一人圣寿。如妙高不动之山。等华藏甚深之海。应指南询门门解脱。别峰相见。水远山长。携手大毗卢楼阁中。喝一喝云。不得坐在这里。虽然明正为南方尽於南。(谢词不录)复举。僧问当山潜和尚。如何是慧日祥光。潜云。此去报恩不远。僧云。恁么则蒙师照烛去也。潜云。且喜没交涉。师云潜和尚前头照天照地。后头烁破面门。可惜这僧。倚门傍户。无承当分。今日有人。问新净慈如何是慧日祥光。只向他道。山僧今日入院。恁么则蒙师照烛去也。知恩方解报恩。
　　小参。播扬大教。还他大力量人。明格外机。须具通方眼目。南山有条鳖鼻蛇。汝等诸人。切须好看。雪峰虽则胸襟流出。坐在荒草中。长庆玄沙云门知其屈伸。擎头戴角。展髂蛇之手。一着高一着。未免为蛇画足。雪窦拈在乳峰前。弄得却活。也不离陈年方法。南山净地上。不敢狼藉。汝诸人脚跟下。打并净洁。不妨东行西行。其或未然。触着伤人毒无药。(叙谢不录)复举临济侍德山次。山云。老僧今日困。济云。寐语作么。山拟取拄杖。济掀倒禅床。师云。二大老。龙骧虎骤。雷动风行。用在机先。石火犹钝。雪窦云。拟向饥鹰爪下分餐。猛虎口中夺肉。敢谓临济德山二俱瞎汉。雪窦要向二大老面前。横行一步。检点将来。也是赠金以黄。
　　追严　徽宗皇帝上堂。至尊至贵。无去无来。体若虚空。逈绝安排。报恩一句。又作么生。须弥顶上击金钟。
　　上堂。举古德问僧。何处来。僧云。雪峰来。古德云。我当时到彼。事事不足。而今足也未。僧云足。古德云。粥足饭足。僧无语。
　　师云古德当时到彼。既道事事不足。因甚勘证这僧。却道粥足饭足。古德可谓相鱼抛饵。非惟这僧。不曾亲到雪峰。古德当时亦不曾到雪峰。那里见得。事事不足。
　　上堂。落赖门风。无你趣向。交辊得行。昧却向上。香严穷至。无地无锥。与马大师自从胡乱后三十年。不少盐酱。是同是别。向这里咬着舌头。知得盐咸醋酸。拄杖子却向你道。卓拄杖一下。下座。
　　上堂。即心是佛。非心非佛。东涌西没。穿皮透骨。十字街头。孤峰绝顶。是离窠臼。不离窠臼。咄。
　　上堂。丛林圣制。有解有结。透脱重关。红炉点雪。
　　上堂。三脚驴。圣箭子。放行则大地全收。收来则千差一举。握土成金。握金成土。转如是轮。不可量数。
　　八月旦上堂。南来北来。上载下载。且居门外。上门上户。如卒风暴雨。动便倾漱倒岳。入得净慈门。且过未有你着脚分。还知净慈落处么。自小持斋今已老。不曾将草按牛头。
　　上堂。秋云卷尽见晴空。瘦耸西湖千万峰。水鸟树林南宕寺。老胡曾未到其中。喝一喝。
　　出队上堂。贫到无锥。正好进步。王舍城中。有条活路。一声金锡。千门万户。全放全收。全宾全主。多宝如来何曾过去。
　　上堂。举茱萸问僧云。为复是游山玩水僧。为复是参禅问道僧。僧云。和尚试道看。萸云雕钳镂蛤不糁之泥。劳君远至。僧云。通身是铁。也遭一挠。萸云。降将不斩。师云。辨龙蛇眼正。擒虎兕机全。收放自如。则不无茱萸。这僧真个。作得主。未到弓折箭尽。当时待他道雕蚶镂蛤不糁之泥。劳君远至。只向他道。不妨具眼。撩起便行。不枉踏破游州猎县草鞋。
　　重阳上堂。会则一似等闲。不会则千难万难。岂不见陶渊明采菊东篱下。悠然见南山。到这里转身有路。不妨入廛垂手。
　　上堂。明头暗合绝安排。莫厌红尘拨不开。不见当年分庵主。一声江上侍郎来。
　　上堂。举潭州三角印禅师示众云。凡说法。须用应时应节。时有僧问。四黄四赤时如何。印云。三月杖头挑。僧云。为甚么满肚贮气。印云。争奈一条绳何。僧云。如何得出气去。印云。直待皮穿。师云事理明白。应时应节。不得坐在这里。牙上生牙。爪上生爪。何曾离得这里。拍禅床右边云。三角和尚过这边着。还知净慈落处么。天寒久立。
　　上堂。将无作有。较短为长。土面灰头。半饥半饱。且恁么过。若也烟霞路断。凡圣绝踪。弹指三下。若向这里进得一步。待拄杖折却。向汝道。
　　上堂。谢北山道旧。溪山虽异。云月是同。透脱声色。任自西东。十里西湖九里松。
　　上堂。举僧问九峰。如何是道。峰云。可通车马。僧云。如何是道中人。峰便打。僧礼拜。峰便喝。师云。大众九峰只要话行。不知性命在这僧手里。
　　上堂。一法若有。毗卢堕在凡夫。万法若无。普贤失其境界。一法万法。若有若无。以拄杖划云。一划划断。虽然今夜成见果子。也要你会吃。
　　雪下上堂。把定乾坤正此时。衲僧犹未副全提。普贤不顾弥天罪。甘自浑身陷铁围。南山据案结案。更痛与三十棒。诸人还知此棒落处么。瑞雪应期。
　　上堂。言之者失其真。知之者反其愚。有之者乖其性。无之者伤其躯。俊鹰摩霄。岂重云能碍。六马奔腾。岂朽索能系。如其不然。转身吐气。道将一句来。良久云。久雨不晴。云门道札。
　　上堂。信脚行。信口道。缺齿老胡。不是达磨。酸风刮地。泥团冻破。有什么过。喝一喝。
　　上堂。谢两堂首座秉拂。新旧知事。延寿堂主。丛林得人。如瑞雪应期相似。蠲疫荡瘵。庆兆丰年。可以坐享太平。丛林得人。荷负重任。法等食等。永绝饥虚。有纪有纲。如风吹水。一动静。齐进退。无中觅有。粒粒全真。东山暗号子。杨岐鬼眼睛。
　　病起上堂。通身是病通身药。病去依前药自除。木落秋空山骨露。何须一嘿对文殊。
　　佛成道上堂。夜半明星。打失眼睛。胡人多诈。未可全凭。遭他冤害。始报不平。且道如何报此不平。提起坐具云。少间大佛殿。不可放过。
　　立春日上堂。西天此土。十万余程。胡言易会。汉语难明。大洋海里。从渠竞棹孤舟。南山火冷灰寒。糁花枯木。别迎春色。何须葭管灰飞动。香在梅花第一枝。
　　上堂。歇即菩提。妙净明心。不从人得。达磨大师向诸人眼里。大书特书。上大人丘乙己。诸人却向一因烟二人延处寻讨。自生违背。即今要见达磨大师么。喝一喝。
　　上堂。桃花水。榆荚雨。一点忽来。千花竞吐。且道与曹溪流。是同是别。二祖不往西天。达磨不来东土。
　　上堂。三通鼓罢。簇簇上来。佛法人事。一时周毕。法眼与么。大似见密说甜。不知鼓未鸣已前。佛法人事。何曾欠少。便与么承当得去。买草鞋行脚。三千里外。穿却你鼻孔时如何。虚空有尽。
　　上堂。头顶天。脚踏地。开口吃饭。鼻孔出气。死尽活活尽死。百尺竿头。更进一步。未梦见衲僧巴鼻。达磨迢迢西来。葱岭迢迢归去。拄杖子因甚却在南山手里。卓拄杖云。众眼难瞒。

　　小参

　　结夏小参。过去已过去。明朝是四月十五。未来犹未来。辜负多年破草鞋。须知二千年已前。北斗有柄。二千年已后。灵木无根。三千里外。拨动烟尘。一弹指顷。安家乐业。太平无象。王道无私。於本分中山腰里转。且道百二十日长期时如何。云藏岩窦窄。雷出地声高。
　　解夏小参。七月十五已前。住无所住而住。带角毒蛇横古路。七月十五已后。去无所去而去。狮子游行无伴侣。又谁管翠岩眉毛在不在。又说甚万里无寸草。出门便是草。一毫头上。如珠走盘。拄杖头边。风生八极。到个里未是衲僧行履处。如何是衲僧行履处。除夜取凉。六月下雪。
　　除夜小参。一年将尽夜。万里未归人。愁人欲向愁人说。未必愁人真个愁。楚天空阔稻梁多。一念万年休歇去。大尽三十日。小尽二十九。路途之乐。尽谓到家。南北东西。无可不可。天上天下。惟我独尊。归去来归去来。若是明眼衲僧。掩鼻而去。双林到此。年穷岁尽。更无丝毫许拈出。烹北禅牛。作东山家宴。犹是倚门傍户。贫儿思旧债。记得三十年前。拨尽寒炉一夜灰。成得一篇送穷年。未免拈出与诸人分岁。诸人好生听取。白首儒生困路歧。残杯冷炙饱还饥。一朝得意春风里。便把驴儿作马骑。
　　结夏小参。行道峰顶。踪迹全无。照影池边。毫发不立。古佛过去久矣。弥勒说甚当来见面。於一沤未发之前。脑门上好与一札。纵步於经行之处。脚跟下好与一锥。怖影迷头。望云无路。劫石有销日。虚空无尽期。看楼打楼。买帽相头。九十日内。作么生见得。形直影端。声和响顺底句。石上凉多新雨过。池边吟久好风生。
　　解夏小参。全锋敌胜。罕遇知音。同死同生。万中无一。所以德山老汉平生一条脊梁硬似铁。未免向私商路上拗折。却道若也於己无事。则勿妄求。妄求而得。亦非得也。汝但无事於心。无心於事。则虚而灵。空而妙。若毫端许。言之本末。皆为自欺。双林今夏安居。若令个个无毫发自欺者。自然步步踏着实地。於心契理真常。山僧掇一座云黄山。作一椀羹。供养上座。且喜金圈栗棘。实是此间土宜。苟或未然。九十日露柱灯笼。欺汝诸人去也。
　　至节小参。有物先天地。无形本寂寥。能为万象主。不逐四时雕。拈拄杖云。大士击门槌。多年黑似漆。卓拄杖云。君子道长。寒时寒杀阇黎。又卓拄杖云。小人道消。热时热杀阇黎。万里无云。青天正好吃棒。三家村里。明阴洞阳。十字街头。炭轻土重。一任卜度。且道如何是万象主。良久云。只在此山中。云深不知处。
　　解夏小参。九旬禁足。网禽宿巢。三月安居。驱狐守冢。向生杀不到处。现三头六臂。掀翻圆觉伽蓝。犹是抱桩打泊浮云黄山前。双梼树下。九十日内。风以时。雨以时。二六时中。少不添多不减。一年三百六十日。日日安居。时时自恣。圆者自圆。方者自方。长者自长。短者自短。未免净地扬尘。毕竟如何。大鹏展翅天路遥。巨鳌转身海水窄。
　　至节小参。诸佛出世。足陌烧钱。祖师西来。高盘饤果。以至地冻草枯。水寒氷结。临济走过新罗。德山愁眉不悦。尽是普请斋筵。天地未判。吉凶未兆已前。全身檐荷。高超三界。独步大方。衲僧门下。违时失候了也。只如今夜三通鼓罢。大众云臻。坐立俨然时如何。良久云。湘潭云尽暮山出。巴蜀雪消春水来。
　　岁除小参。年穷岁尽。自合知时。日往月来。直须顶省。东山大开家宴。北禅烹露地牛。若真个是穷鬼子。终不上这送穷舡。纤尘不动。把定太岁咽喉。拨乱七十二候。直得临济德山灰飞火乱。回避无门。诸人还知承天落处么。一宵能几刻。两岁要平分。
　　结夏小参。九旬禁足。虚筑长城。三月安居。徒销锋镝。向上一路。千圣不传。真狮子儿。了无笼罩。只如承天。向十字街头。软红尘里。高叉手。低鞠躬。又作么生。无人知此意。令我忆南泉。
　　解夏小参。不虚度夏。沩山苦口多甜。再归终夏。黄檗瞎棒有饵。与么告报。埋没宗乘。衲僧家洒洒落落。一日两粥一饭。谁敢欠少。殿前树下乘凉。阖闾城中应供。直是威音那畔。描也描不成。圣制告圆。诸人毕竟。所成者何事。饭箩边多饥人。龙门中多渴者。解开布袋。有个商量。初秋夏末。千万为拄杖草鞋保任。若也东去西去。上载下载。无分。不得错怪承天好。
　　至节小参。万机不到。地辟天开。一句当堂。山枯海竭。搕[打-丁+(天/韭)]堆中。掘窖埋没诸人。氷河发焰。石笋抽条。何似洞庭霜后底。诸人看着新年历日。不问阴极阳生。但要知冬至在何朝。冬果总少我一分不得。承天今夜满盘擎出。还诸人了也。且道何时欠诸人底来。若也知得。承天有没量罪过。若也不知。卓拄杖云。此去洞庭不远。
　　结夏。因事小参。见闻觉知无障碍。铁山当路。声香味触常三昧。认奴作郎。百尺竿头进一步。荒草连天。退一步。洪波浩渺。无风起浪。拗曲作直。天堂未就地狱先成。释迦老子二千年前。有约法三章。以大圆觉。为我伽蓝。身心安居。平等性智。欺胡瞒汉。饥来吃饭。困来打眠。有甚不安居。热则普天热。寒则普天寒。有甚不平等。头顶天脚踏地。克期取证。证个什么。那更鼓声才动。汝等诸人。尽向这里聚集。少时错。且道承天错诸人错。若也不知。且在此过夏。与你商量。
　　解夏少参。毗卢楼阁。八字打开。圆觉伽蓝。十方通畅。山中九十日。佛法二千年。青绢扇子足风凉。说甚眉毛在不在。是汝诸人。还知惭愧也无。若也不知。还我九十日饭钱来。
　　至节小参。晷运推移。日南长至。文不加点。逈绝安排。一得永得。无变无迁。伏羲未划已前。面目俨然。诸佛出世之后。丑拙俱露。洞山果子。浩老布裈。总是祭鬼神盘饤。印板打就。和麸粜面。一任诸人抟量。只如缩却项暗嗟吁。又作么生。一冬二冬叉手当胸。
　　岁除小参。歇即菩提。妙净明心。不从人得。虽是陈年历日。七十二候。二十四气。一一分明。只为当人信不及。一向奔南走北。寻东觅西。逗到极岁穷年。喝一喝云。达磨在你脚底。
　　结夏小参。当阳有路。踏着方知。觌面相呈。觑着即瞎。东西十万。南北八千。尘埃不污玉。灵凤不啄膻。天然气槩。向上眼明。尽不可说不可说世界。为自己。不举一念。超越无边剎土。如是安居。如是禁足。衲僧门下。未称全提。这边那边。一时拈却。拄杖子现随类身去也。卓拄杖云。我此岳坞云。遍满大千界。
　　至节小参。大通智胜佛。作何形状。十劫坐道场。转身无路。佛法不现前。不为分外。不得成佛道。且与三十棒。柏山已是向三门外。揖客了也。未言先领。未举先知。过这边着。还须尽情放下。如太虚空。空亦不可得。三世情尽。如印印泥。更无前后。一尘不立。要行便行。要坐便坐。拨着转辘辘地。触着嗔斗诟地。有甚近傍处。生死不能缠缚。寒暑不可推迁。虽然只今群阴剥尽。一阳复生。又作么生。喝一喝云。天寒有妨。久立。
　　岁除小参。万化不到。枯桩生花。灿发劫外春光。化育一天和气。便见击鼓逐除。烧灯守岁。头头显露。着着全超。与么告报。应时应节。轻易诸人。何故。只为有瞒诸人不得处。非惟柏山瞒诸人不得。从上诸佛诸祖。天下老和尚。亦瞒诸人不得。那里是瞒诸人不得处。要知么。腊月三十日。尽头是岁除夜。
　　解夏小参。九旬禁足。法出奸生。三月安居。转生荆棘。火不待日而热。月不待风而凉。眼因甚看眉毛不见。进水无门。出云无路。忽然如龙得水。似虎靠山。犹隔千里万里。解开布袋。有个商量。西湖十里芰荷香。
　　至节小参。天地未分。阴阳未兆已前。文彩全彰。便与么承当去。犹是节后数九。那更截群机於未兆。藏冥运於即化。与四时同一变迁。与八节同一消长。尽大地人。茫茫蹉过。不得打成一片。未免效古人。具辛礼于郏。以迎长至去也。卓拄杖云。乐动黄锺。
　　至节小参。繁兴大用。举即全真。阴剥阳生。道消道长。有时拨乱二十四气。掀翻七十二候。不与万法为侣。不与凡圣同途。有时明阴洞阳。有时横三竖四。从无住本。本性圆明。衲僧门下。无非是念。仲冬严寒。日南长至。通个时暄。敢问诸人。黄河为甚连底冻。喝一喝。

　　拈古

　　举沩山坐次。仰山侍立。沩云。寂子近日宗门中令嗣作么生。仰云。大有人疑着此事。沩云。寂子又作么生。仰云。某甲祇管困来合眼。健即坐禅。所以未曾说着。沩云。到这田地也难得。仰云。据某甲见处。着此一句语亦不得。沩云。为一人也不得。仰云。自古圣人。尽皆如是。沩云。大有人笑汝与么祗对。仰云。解笑某甲。是某甲同参。沩云。出头作么生。仰绕禅床一匝。沩云。裂破古今。
　　师云。仰山俊跳处。可谓父子不传。沩山控勒时。直要子承父业。仰山出得头来。因甚又在模子里。不见道。贤贤易色。
　　举沩山在方丈内卧。见仰山入来。沩乃转面向里卧。仰云。某甲是和尚弟子。不用形迹。沩作起势。仰便出去。沩召云。寂子。仰乃回来。沩云。听老僧说个梦。仰低头作听势。沩云。为我原看。仰取一盆水。一条手巾来。沩遂洗面了才坐。香严入来。沩云。我适来与寂子作一上神通。不同小小。严云。某甲在下面。了了得知。沩云。子试道看。严乃点一椀茶来。沩叹云。二子神通。过於鹙子。
　　师云。沩山放憨。开眼合眼是梦。二子太杀惺惺。随梦颠倒。神通过於鹙子。还免形迹也无。拍禅床一下云。休说梦。
　　举沩山僧问。如何是百丈真。沩下禅床叉手。又问。如何是和尚真。沩上禅床坐。
　　师云。本来无位次。何用强安排。要识沩山么。孝当竭力。
　　举高安白水仁禅师示众云。寻常不欲向声前句后。鼓弄人家男女。何故。且声不是声。色不是色。时有僧问。如何是声不是声。仁云。唤作色得么。僧云。如何是色不是色。仁云。唤作声得么。僧作礼。仁云。且道为汝说。答汝话。若人辨得。有个入处。
　　师云。水绿山青。鸦鸣鹊噪。本仁刚向遮里。贩卖私商。只贪低价相授。争奈官有明条。蓦拈拄杖。靠却云。放过一着。
　　举天仙因新罗僧来参。才展坐具。仙捉住云。未离本国时。道取一句来。僧无语。仙便推出云。问他一句。便道两句。
　　师云。只知踏步向前不知笑破人口。
　　举石楼因元康和尚来。楼才见。便收足坐。康云。得恁么威仪周足。楼云。汝适来见个什么。康云。无端被人领过。楼云。是恁么始为真见。康云。苦哉赚却几人来。楼便起身。康云。见即见已。动即不动。楼云。尽力道不出定也。康拊掌三下。后有僧。举似南泉。泉云。天下人断遮两个汉是非不得。若断得。与他同参。
　　师云。不遇盘根错节。不足以别利器。不断得天下人。断不得底是非。不足以表大丈夫。有大丈夫底。出来断看。也要共知。若断不得。宝林捡条去也。卓拄杖云。一串穿却。
　　举贞溪禅师有僧来参。溪竖起拂子云。贞溪老汉。还具眼么。僧云。某甲不敢见人过。溪云。老僧死在阇梨手里。僧以手指胸便出。溪云。阇梨参见先师来。至晚溪请吃茶次。僧拈起盏云。遮个是诸佛出世边事。作么生是。未出世边事。溪以手拨却盏云。到阇梨死在老僧手里。僧云。五里牌在郭门外。溪云。无故惑乱师僧。僧便起谢茶。溪云。特谢阇梨相访。
　　师云。自家屋里人相逢。便知屋里事。如镜照镜。无毫发可隐。如水入水。初无异味。然则五里牌在郭门外。阿谁不知。若是佛未出世边事。更须参取曹山始得。
　　举吉州性空禅师。因僧来参。人事了退。空云。与么下去。还有佛法道理也无。僧云。某甲结舌有分。空云。老僧又作么生。僧云。素非好手。空便仰身合掌。僧亦合掌。空却拊掌三下。僧拂袖而出。空云。乌不前兔不后。几人於此茫然走。祇有阇梨达本源。结舌何曾着空有。
　　师云。这僧拶着。眼光射人。无端依仁由义。遭他描画。当时待仰身合掌。拂袖便出。直是首尾水洒不着。只如达本源。不着空有。还有佛法道理也无。喝一喝云。不得忙然。
　　举本生因僧从太原来。生云。近离那边。风景如何。僧云。与此间不别。生云。且道此间风景如何。僧云。和尚与某甲不同。生云。蹋破施主草鞋。当为何事。僧无对。生云。即古即今。出个问处且难。乃至老僧亦出不得。
　　师云。识得那边风景。即是遮边风景。蹋破施主草鞋。即是自己草鞋。是汝诸人。要出个问处。不得住在此间。不得离却此间。
　　举禄青和尚因僧问。不落道吾机。请师道。青云。庭前红苋树。生叶不生花。僧无语。青云。会么。僧云。不会。青云。正是道吾机。为什么不会。僧作礼。青便打云。须是老僧打你始得。僧又无语。
　　师云。这僧既问。不落道吾机。因甚禄青却与道。此正是道吾机。啼得血流无用处。不如缄口过残春。
　　举夹山一日瑞岩问。与么即易。不与么即难。与么与么即惺惺。不与么不与么。即居空界。与么不与么。请师速道。山云。老僧谩阇梨去也。岩喝云。遮老和尚。如今是什么时节。便出去。有僧举似岩头。头云。苦哉将我一枝佛法。与么流将去也。
　　师云。瑞岩来如雨疾。去似风暴。且不知云雾里雷电。岩头与么道。不得无过。家贫不知子苦。
　　举夹山僧问。如何是相似句。山云。荷叶团团团似镜。菱角尖尖尖似锥。僧云。不会。山云。风吹柳絮毛球走。雨打梨花蛱蝶飞。
　　师云。语带玄而无路。舌头谈而不谈。不无夹山。若是相似句。更吃机桡始得。
　　举福州古灵赞禅师问僧甚处来。僧云。城中来。灵云。还知所生父母。在地狱中受苦么。僧云。某甲特来看。灵云。你作么生看。僧云。苍天苍天。灵喝云。遮里是什么所在。要哭便哭。僧云。争奈父母。在地狱中受苦。灵云。作么生免得此难。僧云。三十年后。有明眼人。鉴此话在。
　　师云。古灵能开地狱。不能闭地狱。是以遮僧。出入如同游戏。当时见遮僧。道三十年后。有明眼人。即向道。说甚三十年后。拈棒便打趂。
　　举丹霞见庞居士在面前立少时。便出。霞不顾。士却入来。与霞相对坐。霞却向士前立少时。便归方丈。士云。你入我出。未有事在。霞云。老老大大。出出入入。有甚了期。士云。略无些慈悲。霞云。引得个老翁。到遮田地。士云。把什么引。霞乃把住。拈却幞头云。一似个师僧。士却将幞头。在霞头上云。一似个俗人。霞应喏喏。士云。犹有昔日气息在。霞抛下幞头云。恰似个乌纱巾。士应喏喏。霞云。昔日气息争得忘。士弹指云。动天动地。
　　师云。坐立出入。挨来拶去。活鱍鱍地。两不相亏。其奈气息未除。说甚惊天动地。当时庞居士应喏喏。便喝云。这俗汉。一推推出。且教为幞头作主。
　　举则川一日在方丈内坐。庞居士入来。乃云。祇知端居丈室。不觉僧来参。时川垂下一足。士便出行三步却回。川乃收足。士云。得恁么自由自在。川云。争奈我是主人何。士云。阿师祇知有主。不知有客。川唤侍者点茶。士作舞而出。
　　师云。主宾相称。应接酬酢。皆中礼节。居士出行三步而入。宾礼不苟。则川伸足垂足。主礼亦尽。若论我是主人。岂容上门上户。要知末后一盏茶落处么。迎客不如送客。
　　举大同一日。问庞居士云。是个言语。今古少人避得。祇如居士。还避得么。士云。喏。同再举前话。士云。什么处去来。同云。非但如今。古人亦有此语。士作舞而出。同云。风颠老。风颠老。自过教谁检。
　　师云。大同始终靠定。不能拓开。被居士向窠窟里一锥。自过教谁检。大似忍痛还拳。当时见道向什么处去来。即与道。千万保重。
　　举百灵一日在方丈内坐。庞居士入来。灵便把住云。今人道古人道。作么生道。士与一掌。灵云。不得道着。士云。道必有过。灵云。还我一掌来。士便近前云。你试下手看。灵珍重出去。
　　师云。居士一掌。百灵珍重出去。孰优孰劣。若也道得。与你一掌。
　　举南阳忠国师因僧问。如何是佛法大意。国师云。文殊堂里万菩萨。僧云。不会。国师云。大悲千手眼。
　　师云。国师虽则乡谈难改。大似头上安头。僧云。不会。劈脊便棒。
　　举长沙岑和尚。僧问上上人来。如何相见。沙云。如死人手。僧云。如何是上上人行履处。沙云。如死人眼。
　　师云。可谓竹影扫阶尘不动。月穿潭底水无痕。诸大老。要拈出上上一着。未免气急杀人。
　　举南泉一日上堂云。文殊普贤昨夜三更。起佛见法见。各与二十拄杖。贬向二铁围山去也。赵州出众云。未审和尚棒。教谁吃。泉云。王老师有什么过。州便礼拜。
　　师云。南泉为众竭力。打开大道。与人行。赵州家国同忧。直要丝毫不立。承天不敢强生节目。直情与诸人道。净地上不许狼藉。
　　举韶山僧问如何是一切相。山云。乌飞霄汉白。山远色深青。僧云。恁么则一切相去也。山云。我情知你乱会。
　　师云。韶山前头好片无瑕玉。遮僧再进一问。便见瑕生。要知韶山么。不顾眉毛。
　　举洛浦僧问。无问无答。请师答话。浦云。你不是丁姚。僧云。谢师答话。浦云。中九下七。
　　师云。金入金师之手。则无煅炼之失。这僧索价。不知精粗。无星秤上。定什么斤两。
　　举同安察僧问。学人未晓时机。请师指示。察云。参差松竹烟凝薄。重迭峰峦月上迟。僧拟进语。察云。剑甲未施。贼身已露。僧云。何也。察云。精阳不翦霜前竹。水墨徒夸海上龙。僧绕禅床一匝。大笑而出。察云。闭目食蜗牛。一场酸涩苦。
　　师云。同安既知贼身已露。因甚着贼。不知闭目食蜗牛。也是贼过后张弓。
　　举德山鉴禅师。有僧近前。作相扑势。山云。恁么无礼。合吃山僧手里棒。僧拂袖便出。山云。饶汝如是。也祇得一半。僧转身。便喝。山便打云。须是我打你始得。僧云。诸方有明眼人在。山云。天然有眼。僧擘开眼云。猫便出去。山云。黄河三千年一度清。
　　师云。一向棒将去。甚处讨德山。遮僧虽则汗马功高。不知被德山坐在这里。
　　举金峰一日拈起枕子云。一切人唤作枕子。金峰道不是。僧云。未审和尚唤作什么。峰拈起枕子。僧云。与么则依而行之也。峰云。你唤作什么。僧云。枕子。峰云。落在金峰窠里。
　　师云要。识金峰么。澄潭不许苍龙卧。
　　举岩头因三圣来参。头云。不用展炊巾。遮里无残羹馊饭。圣云。设有向什么处着。头便打。圣接住棒。推放床上。头拊掌一下。圣将坐具盖却头。哭苍天而出。
　　师云。势均力等。各有转身活路在。二大老分上。正是残羹馊饭。因甚又如此狼藉。干戈起处。难卷旌旗。

　　法语
　　示瑞侍者(偃溪小师)

　　瑞上人夏双径来柏山求语。即语之曰。黄檗三顿棒。归宗一味禅。此养子之方。最甚者。一言半句。如生铁橛。无咬嚼处。又其次者。岂可婆言姐语。金钱美食而事笼络。同日语耶。尔师据北山。为今代宗主。生铁门限。绵裹秤槌。不可浅近窥伺。弃亲就踈。是资之背师也。非师之罪也。子归父前无以父子情亲可私其传佛法非私也。傥若狮子教儿。赤壁之崖。俊鹰巢於木末。而自返掷奋飞。则如破镜之出窠。临机不见师。方称乃翁门阀。

　　示心传二上人往太白

　　具决定志。必有决定眼目。有决定眼目。必能辨决定大事。异时指四明丛林。为衲子奔赴之海。每冬后春首。必留三四十单位。以待远方特来者。杖不轻移。足不轻措。所以卖布单。远趋怡山。而发转新之笑。於独眼龙句下。非具决定志。何以至此。决定志具决定眼。正非间关也。太白峰高二十里松不减异时摩穹势。虽曰楼阁门开。不劳弹指。更须知有入已还闭一关。虽银山铁壁可透。此关不可透。作么生透得此关。决定志勇。更不在柏山饶舌也。

　　示西禅淇上人

　　昔踈山闻懒安有句无句之语。即卖却布单。不惮劳苦。直造西寺。直欲编辟其词锋。不消懒安一笑。踈山更奈何不得。迢迢遥征愤愤气宇。於此时问道之心何如。懒安非是缄封不密。盖怜其不能透一笑之关。指独眼龙为之点破。一时雄据。岂无其人。惟指独眼龙何耶。以其具向上眼目。识向上机用。如驾万钧之弩。在一发耳。则灵锋宝剑。常露现前。与露逈逈地。岂有异耶。被明招当机点破。方知懒安笑里有刀。淇上人肄业西寺。研足东西。抑亦有所闻而参寻。或慕大炉鞴而煅炼。舍近取远。自相背驰。石牛眠处。荔子熟时。参访心渴。入口便咽。[嗉-纟+石]然一笑。始信懒安。而未尝亡。独眼龙不在明招。

　　示祖上人

　　达磨西来。面壁九年。而得二祖始对之。无他语。惟说久受勤苦。乃可得成。真醍醐毒药。立雪断臂。而获安心。又岂久受勤苦。可到勇猛奋发。在剎那间。而入如来大寂灭海。如临济之於黄檗棒下。百丈之於马祖喝下。非临济不能承黄檗之棒。非百丈不能当马祖之喝。方可振兴鼻祖门户。游州历县。遇着眼目定动底。便如狮子咬人火急。定上座之见钦山。直欲筑杀这尿床鬼子。使雪峰岩头握拳透掌。能择本分宗匠。本分丛林。忘岁月寒暑勤苦。立决定信。非惟宗匠不辜学者。亦自不负决择眼目。信若不决。草鞋拄杖亦能欺人。祖上人自径坞来柏山。求法语。宜以前辈祖师为榜样。庶可远到。则使名实相副。柏山与么道。也是为蛇画足。衲僧门下。无佛无祖。祖上人惺惺着。

　　偈颂
　　天衣生缘

　　烹金炉冷岁华更。此地曾经借路行。潮满沙头起寒雁。葛藤芽孽又重生。

　　拜明招塔

　　稍硬风头早已乖。更归暖处自沉埋。翻令千古成踪迹。枉吃罗山白饭来。

　　水庵生缘

　　一宿分明不易投。老拳要觅死冤雠。不应荒却娘生也。自是无人敢出头。

　　拜明教塔

　　如说而行炳日星。回澜一柱屹亭亭。湖边安得磨崖石。只刻尊僧篇作铭。

　　苏溪牧护坐禅岩

　　当机突出鸭吞螺。奈此悬崖峭壁何。等是苏溪蹲坐处。且非苍桧影婆娑。

　　先罗汉塔

　　风幡影里眼麻迷。为是知音却不知。毕竟碍膺除未得。寒松千古替伤悲。

　　佛迹

　　石火电光中出没。崖崩石裂尚难酬。放行一步还知不。佛是西天老比丘。

　　布袋脚迹石上现

　　名与长江万古流。当时狼藉若为收。脚跟只为不点地。又涴桥边块石头。

　　韬光庵

　　唐木犹存腹半空。苍崖苔是旧时封。云随十乘归伊洛。月照年年湖上峰。

　　灵叟归蜀

　　半生清苦衲无畦。惟有莎庭积雪知。眼带东南海色碧。莫和烟雨看峨眉。

　　鄙翁住菁山庵

　　粪火堆中不善藏。蹲鸱直透九重香。烟云深锁菁山坞。輙莫钟声送夕阳。

　　鳌山接待

　　到得安眠饱饭中。东西南北路头通。三更夜半鬼嫁祸。莫着岩头与雪峰。

　　题谯庵(谯令宪见松源)

　　历观嘉泰与开禧。禅苑宗坛更有谁。修竹苍松凛寒色。一如问道冷泉时。

　　惠山煎茶

　　瓦瓶破晓汲清冷。石鼎移来坏砌烹。万壑松风供一啜。自笼双袖水边行。

　　灵隐得猿

　　此心未歇最关情。那更猿声入夜频。从此飞来峰下寺。又添多少断肠人。

　　鉴维那归蜀

　　峨眉山月古关情。流入渝江影倍清。尘尽光生湖海客。归来还与月争明。

　　与福上人

　　闻名见面不须论。枉到防风县外村。强半春光烟雨里。分明闭却柏山门。

　　赠寿上人

　　觅诸方偈眼能乖。不把炊巾乱展开。知得一峰天下秀。元从西竺国飞来。

　　送璲上人

　　来从衡岳画图间。双眼无非向上看。放一头低相见去。方知玉几最高寒。

　　澓首座出世。上雪窦

　　老气如虹久屈蟠。把茅容易入深山。长庚未话先肠断。冷债如今要得还。

　　送焦山淇上人见广佑

　　云团广佑尽愁城。未必心肝铁打成。话着石公山下事。定如猿叫第三声。

　　送雁宕庆藏主

　　四十九盘飞鸟外。衲衣犹带宕云寒。豁开湖海烟波眼。枯木石头在雁山。

　　珙上人求

　　西风吹雨满吴天。不犯竿丝一钓船。寂寞要贪香饵味。江湖浮动几蓑烟。

　　了翁

　　先师公案强名模。不解深藏负累渠。是我杀人便偿命。如何年老解心孤。

　　古镜

　　不知经几劫尘侵。元本形模莫辨明。一片青铜销得尽。无揩磨处始光生。

　　梦宅

　　六窗深闭大槐宫。一枕清风瞬息中。穷劫至今佛与祖。楼头知是几声钟。

　　幻庵

　　虚空迸裂海乾枯。人在沤花影里居。合眼黄昏开眼昼。月明何许上珊瑚。

　　瞎翁

　　道得更无心外法。首山有眼且无光。拍盲枷棒挥将去。匝地普天兴祸殃。

　　古航

　　片帆不是等闲开。冲破洪波白浪堆。眨上眉毛千万劫。有谁洗脚上舡来。

　　寿秀王八十

　　道尊宗翰玉亭亭。益固维城重典刑。八十手扶灵寿杖。咸瞻南极老人星。

　　隐室

　　文殊亲到见非亲。踪迹浑无碍塞人。一丈方方遮障了。如何弹击现全身。

　　赞佛祖
　　出山相

　　子夜逾城。午夜见星。青天白日。大道不行。水泥脚下转深深。究竟何曾得道成。

　　行道观音

　　尽闻不住。业识忙忙。空所空灭。遍界难藏。特地经行往那方。

　　狮子相观音

　　狮子国中。随类度生。盘石海潮。呵吼不停。要见真狮子儿。於斯观其音声。

　　鱼篮观音

　　徒整春风两鬓垂。子规啼遍落花枝。龙门上客家家是。锦鲤携来卖与谁。

　　观音

　　十方圆明。应现非一。眼看净瓶。坐盘陀石。杨枝入手时。一滴是一滴。

　　踏莲叶观音

　　剎海无数。分身遍普。莲华叶上。如日卓午。应作如是观。圆通二十五。

　　布袋和尚(三)

　　拖布囊。握乌藤。街头市尾。不是闲行。
　　靠布袋作梦。有甚惺惺处。若遇当行家。唤醒吃茶去。
　　一肩担荷非轻。是什么破落索。虽然顾后瞻前。不知打失楼阁。

　　渡芦达磨(二)

　　江水无极。茎芦可折。离了梁朝。未到魏阙。此恨波心向谁说。
　　破六宗邪。开五叶花。西天此土。地无朱砂。

　　丰干

　　跨猛处去来。与寒拾来去。贼火不勘。自相讦露。谓是弥陀。有何凭据。

　　寒山

　　五字忍饥吟。十年忘归路。着不着大笑。一场吐不出。相似底句。是真文殊。无二文殊。苏卢[口*悉]哩。[口*悉]哩苏卢。

　　拾得

　　来无地头。去有踪迹。笑不省是什么意。扫不尽几多狼藉。苦海无边。行愿无边。唤作普贤。即非普贤。

　　寒拾(放帚。坐对崖石。看月)

　　放下苕帚。对坐岩穴。眼看不停。口说不歇。想得峨眉五台。无此一天明月。

　　船子和尚

　　不是轻舟荡漾戏。一挠未展命如丝。双眸冏冏烟波外。伶利阇梨欲到时。

　　郁山主

　　拾得明珠笑口开。谓言尘尽转尘埃。若无直下承当分。孤负驴儿一颠来。

　　政黄牛

　　江海归来知几年。却从牛背看风烟。十成一转倒跟语。万象终难举得全。

　　朝阳穿破衲(二)

　　褴襂衣能多少。破不尽补不了。新罗夜半日轮红。线路何曾穿得透。
　　骨相寒。毳寒衲。不朝阳。难提掇。正与么时。大地火发。

　　对月了残经(二)

　　月在天。字在纸。於此经。了也未。口如鼻孔眼如眉。依前坐在光影里。
　　心洞明。眼豁开。末后句。绝安排。未曾展卷。明月自来。

　　无准和尚

　　奋身铁色。飞崖倒戈。欠蹄少角。得聩翁之聪。而震忽雷。乘云巢之云。而撒巨雹。远若可亲。迩而愈邈。拈死柴头。煨文武火。而起龙宫之烈焰。以广长舌。谈真圣谛。而被天子之恩渥。或谓为密庵破庵跳篱蓦[牖-片+土]之克家。岂知是修水黄梅。寒霜冷焰之超卓者也。

　　大歇和尚

　　担一字板。丧却生涯。见聩翁顶门有窍。识秘魔手里无叉。霹雳震惊。几蛰龙蛇。信手方圆。了无痕瑕。回垂天之云翼。念宝林之故家。扫狐兔陆梁之区。轻重输经界之际。俾梼阴永蔚。槁面生霞。若非铁树生花。安能如是耶。

　　东坡

　　难将得丧动天常。儋耳安然似玉堂。来往借书仍借笠。不知雨步瘴烟乡。

　　渊明

　　田园稔久已荒芜。归去来兮自荷锄。眼底悠然见无见。黄花岁岁状难如。

　　杨知府

　　丹成於太初之先。道济乎后地之极。负勋名阀阅之寄。忘生长富贵之习。时行时止。无固无必。操须弥之笔。亦难写此珪璋之质。

　　小佛事
　　心监寺入塔

　　了却心。山岳沉。出生入死。游戏纵横。便与么去时如何。石函岩下骨。千古不磨名。

　　定典座入塔

　　定本无门。从何而入。放下笊篱木杓。藏身了无踪迹。扬下骨云。为有这些灵骨。

　　权上座火

　　提起火把云。有权有实。有宾有主。个样伶俐衲僧。点着便知落处。且道以何为据。烈焰亘天红。无你栖泊处。

　　贯上座起龛

　　两个五百。元是一贯。无端东觅西寻。逗到冷泉亭畔。炉鞴炎炎。如何得入。贯上座旗鼓动也。

　　润维那入塔

　　山腰石有千年润。井底泉无一日乾。向这里直下承当。便见灵骨俨然。钱是足陌。润维那磬声断后。不得返悔。

　　凝知客火

　　一片虚凝。天花乱雨。电光影里。送往迎来。要且不知茶盏落处。凝知客诺。吃茶去。

　　广老宿火

　　生死海。最广深。拟津济。遭漂沉。一沤未发已前。忽然火发时如何。掷下火炬云。开眼也着。合眼也着。

　　宗南谷首座秉炬

　　得处虽同用不同。玄关向上振高风。始终一节难移换。生死去来游戏中。放行则易。四海一律。把住则难。中流砥柱。惯经恶拳踢於玉几芝峰。分座提纲宗於湖山双径。指出荫凉大树。开凿眼目人天。虽然不入水牯群队。愈彰狮子威狞。霜枯雪老。梦破更残。末后全提。电光石火。眨得眼来。古佛过去。

　　育王无住和尚起龛

　　最初一步绝安排。问着机锋劈面来。业债从兹遮不得。向人平白起风雷。佛慧得处佛照不知。佛慧用处退谷不会。出没卷舒。长行三昧。六住名山。无住而住。大行此道。不行而行。拶到年穷岁尽。蓦然弩发千钧。凡圣不知踪。疑杀天下衲子。虚空嚗地脱。全彰玉几主人。只今要见佛慧禅师移身则易。要见佛慧禅师换步则难。也不难也不易。灵踪不在猿啼处(辞世颂云。凡圣不知踪。虚空嚗地脱)。

　　承天石山和尚入祖堂

　　药山大人相。涅盘后有。水洒不着。描画不就。石山直下儿孙。自是脱离窠臼。转位回机。入廛垂手。夜明帘外草芊芊。琉璃殿上月皎皎。只这是石山大人相。死生来去不曾移。还受安排也无。呈起牌云。题目分明。

　　介石和尚语录(终)

