续藏经   平石如砥禅师语录
　(嗣法门人)文才．子昶．了因．弥安．元勖．师楷．文斌．汝均．处林．云岑 等编

 天童平石和尚语录序

　　至正十七年。临济第十八代孙。天童平石禅师砥公。示般涅盘於东堂。又九年。其徒大用等。集其三会所说法。刻梓以传。以余逮见禅师。俾为序。窃惟。临济乃达磨十世。以大机大用。弘教外别传之旨。度人不可纪极。历传至径山无准范公。其宗益盛。无准传天童西岩惠公。西岩传东岩日公。皆所谓得其道而能大其家者也。为西岩的孙东岩上足。而位望隆然以相继者禅师焉。又能以其道大振於东南。天下学者莫不宗仰。尝观其提唱之际。征辩之时。擒纵与夺。雷奔电激。悚神駴目。莫可拟测。而使学者涣然而疑释。超然以有得。苟非善临济之机用。曷能若是。所谓本固而末茂。源远而流益清者欤。宋南渡初。禅学大弊。学者罔识临济机用。往往沦於默照邪禅。吾祖妙喜力排之。而后禅学以正。禅师行介而和。言简而要。平居着述。恒以斥邪说为务。抑亦妙喜之意欤。呜呼禅师已矣。不可复见矣。欲求其道之彷佛。舍是录。其焉从。俄有诘予者曰。达磨不立文字。禅师乃存是录。得无相矛盾耶。予应之曰。达磨不立者。所以祛文字之蔽。禅师存是者。所以明别传之旨。苟祛其蔽。而得其旨。不亦善乎。净名曰。依於义不依语。又曰。言说文字皆解脱相。有味哉。有味哉。诘者嘿然。遂书以为平石禅师语录序。前住绍兴崇报禅寺鄱阳释至仁书。

　　 

　　平石和尚语录
　　目次

　　序　　庆元路保圣禅寺语录　　定水禅寺语录　　天童禅寺语录　　真赞　　偈颂　　跋

　　平石和尚初住庆元路保圣禅寺语录

　　　　台州真如禅寺嗣法比丘　文栖　等编
　　师於大德三年三月十五日入寺。佛殿烧香云。佛身无为。不堕诸数。乾屎橛。麻三斤。聻。遂礼拜。
　　祖堂。颟颟顸顸。百丑千拙。扶桑人种陕西田。一二三四五六七。
　　据室。拈主丈。德山棒。临济喝。石裂崖崩。雷轰电掣。卓主丈。君子可八。
　　升座拈香云。此香。恭为祝延今上皇帝圣躬万岁万岁万万岁。次拈香云。奉为见住太白名山天童景德禅寺东岩大和尚。一炉爇却。不是报德酬恩。只要辱他则个。遂就座。延庆和尚白椎云。法筵龙象众。当观第一义。师云。若是第一义。直是无下口处。即今莫有问话者么。山僧向第二义门。与汝相见。僧出云。一统乾坤境象优。腾腾瑞气蔼林丘。提来杀活金刚剑。凛凛神光射斗牛。为国开堂。愿闻法要。师云。祝融峰顶上。露滴万年松。进云。恁么则四海尽归王化里。吾家曲子万年欢。师云。满口道着。进云。只如马大师道即心即佛非心非佛。意旨如何。师云。千年常住一朝僧。进云。万机休罢千圣不携又作么生。师云。眼不见为净。进云。万古碧潭空界月。再三捞摝始应知。师云。乱统禅和。如麻似粟。僧礼拜。师云。果然。乃云。门外湖光湛湛。屋头翠竹青青。车马骈阗。人烟杂沓。智莫能知。识莫能识。所谓佛佛授手为授此事。祖祖相传为传此宗。蓦拈主丈。天左旋。地右转。日东上。月西落。一道虚凝。湛然光彩。便与么隔大千。不与么口皮边。皇元一统封疆阔。愿祝吾君亿万年。卓主丈。
　　复举达磨大师偈云。吾本来兹土。传法救迷情。一花开五叶。结果自然成。师云。恁么道。大似傍若无人。击拂子云。今年桃李贵。一颗直千金。下座。
　　上堂。一二三四五六七。鹘眼龙睛构不及。七六五四三二一。铁额铜头跳不出。炽如猛焰。利若吹毛。近之则燎却面门。拟之则伤锋犯手。去此二途如何趣向。众中忽有个汉出来。掀倒禅床。喝散大众。保圣也怪他不得。便下座。
　　上堂。鲁祖面壁。雪峰辊球。动弦别曲。叶落知秋。便与么会时如何。铜砂罗里满盛油。
　　上堂。同床各梦。异姓同居。千变万化。少实多虚。渠今不是我。我今不是渠。休将白额虎。唤作黑烟菟。
　　冬至小参。衲僧门下。有一片无阴阳田地。坦然平正。卓尔孤危。近在方寸之间。远隔大千之外。几度风吹日炙。多年草蔓苔荒。是汝诸人寻常不曾将眼觑着。觑得着。万象森罗光烁烁。觑不着。万象森罗光烁烁。总不与么时如何。焦砖打着连底冻。一枝红焰发冰河。
　　上堂云。心外无法。法外无心。山河大地甚处得来。便下座。
　　上堂。举三角和尚因僧问。如何是三宝。答云。禾麦荳。师云。三角与么道。大似将常住物。作自己受用。其柰傍观者哂。忽有人问保圣如何是三宝。只向他道。佛法僧。何故。千虚不如一实。
　　除夜小参。最初机。末后句。大地载不起。佛手拦不住。衲僧家见如不见。闻如不闻。行但行。坐但坐。饥吃饭。寒向火。管甚斗换星移寒来暑往。门外朔风凛凛。谁为途路之人。櫩前冻日熙熙。尽是到家之客。保圣今夜未免烹露地白牛。与诸人分岁去也。蓦拈主丈卓一下。明年更有新条在。恼乱春风卒未休。
　　复举。僧问古德。年穷岁尽时如何。古德云。家家看尽野狐儿。颂云。家家看尽野狐儿。正是年穷岁尽时。何似东村廖胡子。倒拈铁笛逆风吹。
　　元宵上堂。衲僧门下。别有新条。得路塞路。过桥断桥。须知正月半。决定是元宵。以拂子掷下云。我见灯明佛。本光瑞如此。
　　佛忌上堂。举世尊将般涅盘。以手摩胸告众云。汝等善观吾紫磨金色之躯。瞻仰取足。毋令后悔。今日则有。明日则无。若谓吾灭度。非吾弟子。谓吾不灭度。亦非吾弟子。时百万亿众。悉皆契悟。颂云。将谓无人识得渠。临行卖弄紫金躯。当时一众无人会。独许波旬是丈夫。
　　上堂。三世诸佛说梦。六代祖师说梦。天下老和尚说梦。莫有各床同梦底么。出来说看。良久云。人贫智短。马瘦毛长。
　　结夏小参。圆觉伽蓝。廓周沙界。平等性智。普现色身。行住坐卧。常在其中。见闻觉知。莫过於此。是众生之业识。乃诸佛之本源。即诸佛之本源。是众生之业识。所以道。迷诸佛之所悟者。是名众生。悟众生之所迷者。是名诸佛。众中忽有个汉出来道。者里是什么所在。说迷说悟。我也知你向鬼窟里作活计。良久。主丈且将留靠壁。草鞋乾晒待秋风。
　　上堂。举肇法师云。万法无异者。岂曰续凫截鹤。夷岳盈壑。然后为无异者哉。师云。肇法师弘经造论。可谓宗说俱通。若约衲僧门下。水也未与他吃。保圣敢道。若要万法无异者。直须续凫截鹤夷岳盈壑始得。虽然。笑我者多。哂我者少。
　　开炉上堂。少室单传旨。年深冷似灰。一炉文武火。今日为君开。击拂子下座。
　　达磨忌拈香。是大妖孽。刚道初祖。甜瓜彻蒂甜。苦瓠连根苦。殃及后代儿孙。个个钉桩摇橹。木人无舌笑春风。灯笼吞却露明柱。
　　四月八日。赴定水请辞众上堂。世尊出世。保圣退步。彼此大丈夫。各自行一路。拈主丈卓一下。灵踪更在猿啼处。

　　平石和尚定水禅寺语录

　　　　门人　子昶　了因　等编
　　师於皇庆二年四月十二日入寺。指山门云。百千法门。门门有路。虾蟆跳上梵天。蚯蚓抹过东海。
　　指座。向上一路。千圣不传。天平地平。日面月面。遂升座。拈香祝圣罢就座。僧出云。世尊拈花。迦叶微笑。未审此意如何。师云。休将鹤唳悞作莺啼。进云。世尊道。吾有正法眼藏。分付摩诃大迦叶。又作么生。师云。一犬吠虚。千獒啀实。进云。灵山拈花。分付正法眼藏。双峰今日开堂。毕竟有何垂示。师云。杲日当空。清风匝地。进云。有意气时添意气。不风流处也风流。师云。切忌乱针锥。僧礼拜。师乃云。大机普应。大用现前。一句定刚宗。横身当宇宙。岂不见。保寿开堂。三圣推出一僧。保寿便打。斩丁截铁。三圣云。与么为人。非但瞎却者僧眼。瞎却镇州一城人眼去在。杀人刀。保寿掷下主丈。便归方丈。活人剑。好大众。如上将军七事随身。沙场惯战。非惟电卷星驰。直是超今迈古。只如山僧今日开堂。毕竟明个什么。良久。三边不用安戈甲。万里歌谣贺太平。
　　结夏上堂。举东山和尚示众云。结夏无可供养大众。作一家燕。管顾诸人。遂抬手云。啰啰招。啰啰摇。啰啰送。莫怪空踈。伏惟珍重。师云。东山和尚与么施设。也是礼过成謟。定水则不然。蓦拈主丈。靠左边下座。
　　上堂。古人道。我有一句子。待特牛生儿。却向汝道。且道是什么一句子。双峰不惜眉毛。与汝诸人说破。若唤作一句子。入地狱如箭射。
　　上堂。异种灵苗。春生夏长。信手拈来。无不是药。蓦拈主丈。召大众云。者个是主丈子。还唤作药得么。掷下主丈云。眼里有筋须辨取。文殊曾被善财瞒。
　　上堂。四月十五日结。左搓芒绳缚鬼子。七月十五日解。倒拈折筯搅沧溟。衲僧家。不慕诸圣。不重己灵。脱略上古风规。破坏今时窠臼。拈主丈。一束生刍拈未暇。六环金锡响遥空。
　　上堂。有一人。长在家舍。不离途中。有一人。长在途中。不离家舍。拈主丈。两个汉鼻孔。总被双峰穿却了也。卓主丈。不经一事。不长一智。
　　上堂。孟夏已过半月。普天匝地渐热。衲僧鼻直眼横。那个皮下无血。九旬禁足安居。刚道怜鹅护雪。更说克期取证。大似虚空钉橛。煮砂未必成饭。阳焰如何止渴。双峰无可论量。一句为君直截。但能无事於心。自然应时应节。击拂子下座。
　　上堂。六月雨无价宝。高田低田水盈盈。早禾晚禾云缈缈。农夫聚首话年丰。斗米三钱端可保。衲僧家没头脑。饱饭噇眠。知恩者少。
　　解夏小参。布袋头捻聚放开。吞却山河大地。主丈子横来竖去。挑干日月星辰。如理如事。全主全宾。风流直是风流。奇特不妨奇特。拍禅床。行到水穷处。坐看云起时。
　　复举。教中道。八十诵律。一夏之功。不阶四果。必证三禅。师云。把本修行。如驴拽磨。衲僧家合作么生。良久。有口只堪闲挂壁。
　　上堂。提起数珠云。百八摩尼一串穿。今年又数到明年。明年又是从头起。百八摩尼一串穿。大众且道。前不停五。后不至七。毕竟如何。嘉州大像吃盐多。陕府铁牛添得渴。
　　上堂。动若行云。止犹谷神。休将北斗唤作南辰。只如山僧。一月以来。半出半入。或东或西。毕竟成得什么边事。回首红尘没马深。行人更在青山外。
　　上堂。举云门拈主丈示众云。主丈子化为龙。吞却乾坤了也。山河大地甚处得来。先师东岩和尚拈云。天童亦有主丈子。虽不曾变化。直是易见难识。掷下主丈云。向道是龙刚不信。待为霖雨始应知。师拈主丈召大众云。物见主眼卓竖。卓主丈。只知开口易。不觉舌头长。
　　上堂。寒山子诗云。白鹤[口*(衔-金+缶)]苦花。千里作一息。欲往蓬莱山。将此充粮食。好诸禅德。向者里瞥地者多。错会者亦不少。所以道。我诗也是诗。有人唤作偈。诗偈总一般。读时须仔细。
　　九日上堂。今朝九月九。相唤不出手。若是个中人。举意便知有。拍禅床云。金鸡飞上玉阑干。一声啼破千峰晓。
　　上堂。举马祖玩月次。智藏百丈南泉侍立。祖曰。正与么时如何。藏云。正好修行。丈云。正好供养。南泉拂袖便去。祖云。经归藏。禅归海。唯有普愿。独超物外。师云。马大师一家父子。只解贪观天上月。不知失却手中桡。双峰则不然。正与么时如何。青天也须吃棒。
　　都道场看经归上堂。一大藏教。是个切脚。且道切甚么字。诸仁者。出一丛林。入一保社。一七日内。朝看暮阅。还有觑得透底么。若觑得透。非唯仰报圣恩。抑亦庆快自己。若觑不透。被黑荳子换却眼睛了也。蓦拈主丈。双峰不惜眉毛。曲施方便。向第二义门。与诸人相见。卓主丈。闹市拶出憍尸迦。惊起憨憨梵王睡。
　　上堂。衲僧家。只解步步登高。不解从空放下。且道。誵讹在什么处。良久云。下座巡堂吃茶。
　　上堂。举芭蕉示众云。你有主丈子。我与你主丈子。你无主丈子。我夺却你主丈子。后来真净和尚拈云。你有主丈子。我夺却你主丈子。你无主丈子。我与你主丈子。师云。二大老。向有无与夺中作活计。检点将来。合吃主丈。双峰不欲尽法无民。放过一着。靠主丈下座。
　　上堂。云门有一曲。腊月二十五。直下会得。未敢相许。何故。射虎不真。徒劳没羽。
　　除夜小参。过去已过去。生铁秤锤被虫蛀。未来犹未来。灯笼沿壁上天台。即今腊月三十日。也见在底作么生。一法若有。毗卢堕在凡夫。万法若无。普贤失其境界。竖拂子。东弗于逮。西瞿耶尼。南瞻部洲。北郁单越。即今在山僧拂子头上。转大法轮。汝等诸人。还见么。击拂子。城上已吹新岁角。窗前犹点旧年灯。
　　复举。香林因僧问。万顷荒田谁是主。林云。看看腊月尽。师云。香林与么答话。几被打破蔡州。忽有人问定水万顷荒田谁是主。只向他道。三年一闰。五年再闰。
　　元旦上堂。举法昌遇和尚因僧问。孟春犹寒即不问。新年头还有佛法也无。法昌云。东山西岭青。颂云。新年佛法聊相问。解道东山西岭青。昨夜阳和回地底。十分春色满江城。
　　上堂。准拟看元宵。恰值终朝雨。灯烛照笙歌。游人不出户。一段好风光。特地成孤负。雪峰辊球。禾山打鼓。笑倒灯笼并露柱。
　　佛涅盘上堂。教中道。涅而不生。盘而不灭。不生不灭。故曰涅盘。竖拂子。释迦老子来也。还见么。一翳在眼。空花乱坠。
　　上堂。举云门云。久雨不晴。衲僧家。向甚处晒[日*良]皮草。师云。本自无疮。勿伤之也。
　　结夏上堂。举天平访西院。被连下两错。更留开粥过夏。共相商量。师云。尽谓西院。炊香别甑。礼意殷勤。殊不知。利刃之蜜。蛊毒之水。双峰者里。粗茶淡饭。任意加餐。虽然。九十日内。十二时中。也要大家知惭识愧。
　　道场渭都管施传灯上堂。人从霅川来。接得西天信。报道。真灯发焰。烁破大虚。双峰欢喜不彻。合掌赞云。三脚驴子弄蹄行。踢倒须弥无寸土。
　　上堂。孟夏渐热年年事。三世如来总不知。昨夜灯笼开口笑。堂前露柱皱双眉。
　　端午上堂。今朝五月五。此话凭谁举。擎起秘魔叉。打动禾山鼓。直得。南山起云。北山下雨。喝一喝。赤口白舌尽消除。不用当门悬艾虎。
　　上堂。举云门示众云。结夏已过二十日。寒山子作么生。自代云。和尚问寒山。学人对拾得。亲言出亲口。平地成狼藉。会么。双峰与么道。也是普州人送贼。
　　上堂。日出心光耀。天阴性地昏。不知天地者。刚道有乾坤。喝一喝。我行荒草里。汝又入深村。
　　解夏小参。教流像季。去圣时遥。土旷人稀。言多道远。欲得摧邪显正。故须托境依人。人境既以一如。道业自然成办。山僧九十日已前。与汝诸人同一安居。九十日已后。与汝诸人同一自恣。行住坐卧。语默动静。与诸人初无丝毫间隔。若是宗乘边事。未尝蹉口道着。何故。双峰不曾引人落草。
　　复举翠岩参和尚示众云。一夏与兄弟。东语西话。看翠岩眉毛在么。颂云。翠岩眉毛在不在。山未为高海未深。一曲无弦千古意。相逢谁是好知音。
　　解夏上堂。鹅护雪。腊人冰。此地无金二两。俗人沽酒三升。拍禅床。堪笑暮云归未合。远山无数碧层层。
　　上堂。举雪窦和尚偈云。三分光阴二早过。灵台一点不揩磨。贪生逐日区区去。唤不回头争奈何。师云。膏肓之疾。固不足以发药。然双峰用处。也要诸人共知。便下座。
　　中秋上堂。吾心似秋月。碧潭清皎洁。无物堪比伦。教我如何说。师云。寒山子与么道。大似抱赃叫屈。便下座。
　　为云山刘氏孺人对灵小参。若论此事。譬如秋潭月影。静夜钟声。随扣击以无亏。触波澜而不散。诸佛悟之而成佛。众生迷之而受生。迷诸佛之所悟者。是名众生。悟众生之所迷者。故曰诸佛。心佛及众生。是三无差别。者个道里。如人饮水冷暖自知。说似人不得。呈似人不得。离男女相。离生死相。诸相既无。一灵不昧。岂不见。昔日范县君。参圆悟祖师教伊看不是心不是佛不是物。不得下语。不得开口。看来看去。便觉恓惶。却问别有何方便。得个入处。圆悟云。有个方便。不是心不是佛不是物。县君从此悟入。大众。看他是个妇人。宛有大丈夫之作。直得。浑钢打就。生铁铸成。烦恼恩爱。笼罩他不得。生老病死。系缚他不得。要行便行。要住便住。直饶恁么。犹在半途。且道即今刘氏孺人。出生入死。超然独脱底一句。又作么生。竖起拂子。稽首摩耶千佛母。天花影里现全身。
　　开炉上堂。兼谢雪窗书记。双峰火炉头。有一则无宾主话。只是易见难识。良久。夫子不识字。达磨不会禅。
　　除夜小参。少室九年面壁。掘地觅天。黄梅半夜传衣。敲冰取火。事久情变。法立弊生。一犬吠虚。千獒啀实。不是向上巴鼻。亦非教外别传。人渐老水长流。一年又是结交头。出门撞着留幽求。大帽压耳手提油。
　　正旦上堂。举真净和尚岁朝示众云。去年贫未是贫。今年贫始是贫。去年贫犹有卓锥之地。今年贫锥也无。香严与么提持。奇特甚奇特。要且只知其贫。不知其富。洞山则不然。去年富未是富。今年富始是富。去年富只有一领黑黪布褊衫。今年富添得一顶百衲山水袈裟。岁朝抖擞呈禅众。实谓风流出当家。师云。贫贼骄人乎。富贵骄人乎。吾於二老见之矣。双峰既不言贫。亦不道富。新年头别有一句子。也要大家知有。竖拂子。云净日月正。雪晴天地春。
　　上堂。有物先天地。无形本寂寥。能为万象主。不逐四时凋。春耕夏种。秋收冬藏。作么生说不凋之义。山南山北无非祖父田园。溪东溪西总是国王水草。汝等诸人若也知得落处。便见进退动静之间。了无新旧去来之相。坐筹帷幄。安帖家邦。正与么时如何。三脚驴子弄蹄行。踏破虚空成两片。

　　平石和尚天童禅寺语录

　　　　参学比丘　弥安　元勖　等编
　　师於天历二年十二月初一日入寺。指山门云。楼阁门开。日照天临。俊马不移蹄。快鹘趂不及。喝一喝。
　　佛殿。烧香云。自觉觉他。名之曰佛。金刚与泥人揩背。咄咄咄。
　　据室。我此一室。绵绵密密。眨得眼来。青天霹雳。
　　升座拈香云。此香。阴阳未剖已前。掀天富贵。世界既形之后。特地芬芳。爇向炉中。端为祝延今上皇帝圣躬万岁万岁万万岁。陛下。恭愿。明逾日月。德重乾坤。万年端拱於无为。四海咸皈於至化。次拈香云。村草步头匙挑不上。玲珑岩畔信手拈来。今当第三回。供养前住当山先师东岩圆应大和尚。用酬法乳之恩。敛衣就座。育王和尚白槌毕。师云。尽大地撮来。如粟粒大。抛向面前。漆桶不会。打鼓普请看。众中莫有不甘者么。出来道看。时有僧问云。三通鼓罢。大众咸臻。学人上来。愿闻祝赞。师云。须弥顶上击金钟。进云。祝圣已蒙师指示。向上宗乘事若何。师云。黄檗打临济六十主丈。进云。记得三圣道。逢人则出。出则不为人。时如何。师云。有甚巴鼻。进云。兴化道。逢人则不出。出则便为人。又且如何。师云。却较些子。进云。古今无异路。达者共同途。师便喝。僧礼拜。师云。不快漆桶。乃云。万仞峰前辊绣球。三千剎海一毫收。展开佛手伸驴脚。出窟金毛笑点头。所以道。宗乘一唱。三藏绝诠。正令当行。十方坐断。是故。灵山会上。少室峰前。赤手持来。横身荷负。德山棒头欺胡瞒汉。临济喝下少实多虚。擘泰华逗黄河。直得星移斗换。捎金鸡拂玉兔。自然八面玲珑。是皈马休牛之日。当樵歌渔唱之时。摩酰正眼洞明。肘后灵符光彩。正与么时如何。天高群象正。海阔百川朝。
　　小参。从上来事。只在如今。拈起也天回地转。放下也滴水冰生。不在句后声前。自然头头显露。九峰耸翠。双沼波澄。乃宏智中兴之所。诚祖父唱道之场。继兹芳躅。抚膺有媿。所以。缘生於象。象亦非真。缘象两忘。触途成滞。拈主丈。主丈横。山河大地一时横。主丈竖。山河大地一时竖。主丈不横不竖。山河大地自山河大地。灯笼自灯笼。露柱自露柱。然虽如是。只如云门大师道。拈灯笼向佛殿里。将山门来灯笼上。又作么生话会。卓主丈。一言截断千江口。万仞峰头始得玄。复举。当山第一代启禅师。因僧问。学人卓卓上来。请师的的。启云。我者里一屙便了。有甚么卓卓的的。僧云。和尚恁么答话。更买草鞋行脚始得。启唤僧近前。僧乃近前。启云。老僧恁么道。过在什么处。其僧拟议。启便打。师云。千钧之弩不为鼷鼠发机。者僧既不善机宜。启和尚亦成不了。拈主丈。喝一喝。下座。
　　上堂。即心即佛。非心非佛。不是心。不是佛。不是物。马大师舌头无骨。与么也得。不与么也得。与么不与么总得。老石头眼里无筋。蓦拈主丈卓一下。云自帝乡去。水从江汉流。
　　除夜小参。腊月三十日。二年同一春。祖师门下客。总是旧时人。大众。人既仍旧。法无不然。是故。天地覆载。日月运行。河岳流峙。寒暑推迁。无一法从内而出。无一法从外而入。拈主丈。无言童子唱巴歌。露柱灯笼斋起舞。卓主丈。
　　元旦上堂。拈拂子。作书空势。召大众云。看看。新年把笔。万事大吉。且道。书底是什么。孔门弟子无人识。碧眼胡僧笑点头。
　　上堂。举赵州问南泉云。如何是道。泉云。平常心是道。大众。苦乐逆顺。膏火相煎。剎那之间。有万生灭。作么生得平常去。到者里。也须明白去始得。
　　涅盘上堂。正法眼藏。涅盘妙心。东土乾箩卜。西天烂葛藤。野火年年烧不尽。春风吹着又重生。
　　上堂。举天衣怀禅师示众云。青萝夤缘。直上寒松之顶。白云淡泞。出没太虚之中。南山起云。北山下雨。会么。甜瓜彻蒂甜。苦瓠连根苦。应庵和尚拈云。天童也下一着。青萝夤缘。直上寒松之顶。白云淡泞。出没太虚之中。狗子尾巴书梵字。野狐窟宅梵王宫。师云。山僧有条举条。无条攀例。今日也下一着。青萝夤缘。直上寒松之顶。白云淡泞。出没太虚之中。奇怪石头形似虎。火烧松树势如龙。
　　延庆我庵和尚至上堂。青玉轩前。玲珑岩畔。历历明明。现成公案。靠倒直指单传。抹过一心三观。且道。四明尊者。隰州古佛。相见说个什么。良久。止止不须说。我法妙难思。击拂子下座。
　　纯监寺火。纯清绝点。坐在无魂必死之乡。若要去住自由。别资一路始得。掷下火。三脚驴子弄蹄行。火里毒蛇吞鳖鼻。
　　浴佛上堂。十方世界香水海。万象森罗净法身。须信镬汤无冷处。杓头抛下辨踈亲。
　　结夏上堂。一年是一年。一月是一月。一日是一日。一时是一时。圣制九旬。各自努力。其间更有一事。说与诸人不得。良久。切忌向胡饼里觅汁。
　　上堂云。藏主不识字。侍者参得禅。首座有长处。各自见一边。掀翻洞山五位。擘开临济三玄。须弥峰顶浪滔天。
　　上堂。拈主丈云。佛法徧天下。谈玄口不开。相携木上座。吟上高高台。且道。太白峰与玲珑岩斗额。毕竟论量何事。卓主丈。湖南城里好养民。米贱柴多足四邻。
　　端午上堂。五月五。天中节。神仙妙药。百草头边。等闲嗅着。脑门迸裂。喝一喝。下座。
　　上堂。诸禅德还知么。今朝又是六月十五日了也。寒暑相催。生死渐近。身上鹘臭布衫。还脱得下也未。脱得脱不得则且置。你道。南山起云。北山下雨。毕竟又如何话会。喝一喝。
　　上堂。举东山演和尚颂云。山前一片闲田地。叉手叮咛问祖翁。几度卖来还自买。为怜松竹引清风。师云。东山与么道。如持左券以取故物。自谓。手亲眼办。不受人瞒。检点将来。费了多少盐酱。诸人还会么。玉本无瑕。琱文丧德。
　　东岩和尚忌辰拈香。香严哭沩山主丈。贫儿思旧债。投子受大阳革履。冒姓佃官租。总是死门。俱非活路。插香云。先师东岩和尚来也。龙袖拂开全体露。象王行处绝狐踪。
　　解夏小参。九旬禁足。三月安居。据菩萨乘。修寂灭行。正是无风匝匝之波。致令影响之流。彼此互扬家丑。便道。鹅护雪腊人冰。锄得一片畬。种得一箩粟。自谓修心炼行。功不浪施。检点将来。自救不了。天童则不然。一个个如狮子儿。咤沙地哮吼一声。直得天魔胆裂。有甚近傍处。是则固是。还端的也无。击拂子。西风阵阵凉。秋雨番番急。
　　举翠岩参和尚示众云。一夏与兄弟。东语西话。看翠岩眉毛在么。保福云。作贼人心虚。长庆云。生也。云门云。关。大众。翠岩老老大大。卖弄风流。引得一地人扬尘簸土。百世之下。唤作翠岩眉毛话。山僧今夜忍俊不禁。与伊剿绝去也。众中忽有个汉出来道。和尚也须照顾眉毛始得。我也知你向鬼窟里作活计。
　　解夏上堂。教中道。自宣己过。恣僧举罪。名曰自恣。若约衲僧门下。天地悬殊。直须毁於佛谤於法。无惭愧心。乃可名为自恣。拈主丈云。当门不用栽荆棘。后代儿孙惹着衣。
　　上堂。山僧夜来得一梦。甚是奇特。天明起来。拟欲举似诸人。及乎仔佃寻思。又成忘却。便下座。
　　随都寺火。心随万境转。转处实能幽。涅盘路上。生死岸头。扑灭漏灯盏。拨火觅浮沤。
　　上堂。炎炎老火向西流。一雨翻然报早秋。暑往寒来今古事。几多白尽少年头。
　　上堂。十五日已前。半明半暗。十五日已后。全暗全明。正当十五日。明暗两途。二俱不涉。拍禅床。三面狸奴脚踏月。两头水牯手拏烟。
　　重阳上堂。茱萸满泛一瓯茶。冷淡家风亦自佳。不用登临追往事。眼前随分有黄花。
　　达磨忌日拈香。西天殿后。东土先锋。不识第一义。刚言破六宗。老萧硬寨打不入。浑身乾没熊耳峰。不有宋云知败缺。拟於何处觅行踪。
　　兼侍者火。双弘定慧。兼善毗尼。生死岸头。了无交涉。掷下火。犀牛扇子足清风。火里蝍蟟吞大虫。
　　上堂。清霜铺大野。白月满空山。目前明历历。一点不相瞒。击拂子下座。
　　宏智和尚忌日拈香。梦幻空花。六十七年。白鸟烟没。秋水天连。浑仑无缝罅。窦八布衫穿。丹霞室内。太白峰前。正偏俱不涉。生死不相干。夜行只管贪明月。不觉和衣渡水寒。
　　冬至小参。佛法二字。也是不着便。衲僧家从朝至暮。着衣吃饭。痾屎送尿。何尝有虚弃底时节。岂不见庞居士颂云。日用事无别。惟吾自偶谐。头头非取舍。处处没张乖。朱紫谁为号。丘山绝点埃。神通并妙用。运水及搬柴。诸仁者。看他是个俗流。宛有衲僧气息。若向者里。着得一只眼。观风云别气候。触目遇缘。随机应变。灼然无虚昙底时节。苟或未然。且向阴阳消长处。一任东卜西卜。
　　复举洞山冬夜与泰首座吃果子次。问云。有一物黑似漆。常在动用中。动用中收不得。过在什么处。泰首座云。过在动用中。洞山令侍者掇退果卓。师云。泰首座恁么答话。本分不得果子吃。虽然。洞山也不得无过。即今若有人。下一转语。坐断古人舌头。天童向明窗下安排。
　　上堂。举僧问古德。如何是冬来事。古德云。京师出大黄。师云。与么答话。大似徐六担板。蓦拈主丈卓一下。三生六十劫。
　　上堂。山寺逢冬仲。萧条迫暮年。官租犹未纳。私债苦相煎。私犹可缓。官急如弦。无人知此意。令我忆南泉。
　　上堂。举洞山不安。有僧问云。和尚病。还有不病者么。山云。有。僧云。不病者还看和尚否。山云。我看他有分。僧云。和尚看他时如何。山云。则不见有病。輙成一偈。举似诸人。病时还有不病者。他不看吾吾看他。一阵香风来枕上。庭梅开徧腊前花。
　　关山和尚忌日拈香。木有本。水有源。佛佛授手。祖祖相传。理固如是。事无不然。插香云。涅盘后有大人相。剔起眉毛仔细看。
　　除夜小参。去也去也。爆竹送残年。来也来也。椒柈献新岁。一来一去。全放全收。不作佛法商量。不作世谛流布。目前无法。意在目前。狸奴白牯共乐升平。露柱灯笼咸沾化育。直得。冰河发焰。黍谷回阳。道泰时清。民康物阜。拍禅床云。品字柴头煨正暖。不知风雪到梅花。
　　上堂。举法昌结夏示众云。年年四月十五。诸方尽皆禁足。法昌山里如何。但见山青水绿。师云。法昌老汉坐在无事甲里。有甚共语处。喝一喝。
　　上堂。举雪窦偈云。霏霏梅雨洒危层。五月山房冷似冰。莫谓乾坤乖大信。未明心地是炎蒸。好诸禅德。真语者。实语者。如语者。不异语者。便下座。
　　上堂。举真净和尚云。今朝六月旦。万事随时变。地肥茄子多。雨足甜瓜贱。红桃大似拳。绿李圆如弹。谁识归宗大道心。拈来一一人难辨。古人和盘托出。只堪止渴。不可充饥。天童者里无三般两样。只作一味商量。小间僧堂里索面。一任诸人饱吃。便下座。
　　解夏小参。明明百草头。明明祖师意。所以道。道远乎哉。触事而真。圣远乎哉。体之则神。现前一众。同此安居。今已告圆。只如云门大师问僧云。秋初夏末。不落平常。道将一句来。僧无对。自代云。初三十一。中九下七。师拈主丈卓一下云。西天斩头截臂。我者里自领出去。
　　复举洞山示众云。秋初夏末。兄弟东去西去。直须向万里无寸草处去。石霜闻云。出门便是草。颂云。万里无寸草。出门便是草。昨夜问龟哥。报道今朝好。步步踏着长安道。
　　上堂。西风阵阵凉。秋雨番番急。时节不相饶。一夏今朝毕。解开布袋结头。淈淈[泳-永+盾][泳-永+盾]。何似生辽天鹘。万里云只一突。
　　上堂。三年一闰。九日重阳。理由事显。事逐理彰。僧问云门。如何是诸佛出身处。门云。东山水上行。且道。明理耶明事耶。者里道得脱体分明。许你入阿字法门。
　　冬至小参。山中无历日。从教晷运推移。眼里有瞳人。要见阴阳消长。时节既至。事理全彰。二三四七。只言自知。十万八千。徒劳他觅。洞山果子卖弄风流。皓老布裈价增十倍。香严叉手。少实多虚。慈明揭榜扬声止响。蓦拈主丈。扫荡多年滞货。坐断诸方舌头。卓主丈。冬不寒腊后看。
　　上堂。僧问香林。如何是衲衣下事。林云。腊月火烧山。师云。腊月火烧山。眉毛眼上安。叮咛办柴炭。必定有春寒。
　　上堂。懒拈冻笔纪风云。阴极阳生理事真。一炷清香林下客。太平时节太平人。
　　谢径山行中仁书记上堂。一口吸尽西江水。马驹踏杀天下人。这个说话。譬如暗中书字。字虽不成。文彩已彰。击拂子。敲出凤凰五色髓。击碎骊龙明月珠。
　　谢两序上堂。新旧相资。进退合节。左右逢原。尊卑异位。开凿人天正眼。恢张佛祖门庭。头头垂应物之机。着着有出身之路。如斯话会。犹落今时。且如何是不落今时底句。玲珑八面自回合。峭峻一方谁敢窥。
　　上堂。举密庵和尚示众云。十五日已前。开池不待月。十五日已后。池成月自来。正当十五日。吹无孔笛。唱太平歌。佛及众生。齐声唱和。且超群拔萃一句作么生道。四海浪平龙睡稳。九天云净鹤飞高。师云。山僧今日因行不妨掉臂。十五日已前。长在途中不离家舍。十五日已后。长在家舍不离途中。正当十五日。两头俱坐断。一剑倚天寒。且超群拔萃一句作么生道。击拂子。一把柳丝收不得。和烟搭在玉栏干。
　　退院上堂。老向山中偿宿债。拖犁拽耙十三年。如今筋骨条条露。鼻孔顽然不受穿。村草步旧田园。桃花如锦柳如烟。放教卧月眠云去。饥有青刍渴有泉。拍禅床下座。

　　真赞

　　　　门人　师楷　文斌　汝均　等编

　　观音

　　枯木岩前坐片时。轮珠数尽复思惟。南询童子无消息。月在波心说向谁。

　　鱼篮观音

　　篮里鱼。衣内珠。左提右挈。腥风满途。茫茫宇宙人无数。那个男儿是丈夫。

　　达磨

　　圣谛廓然。忠言逆耳。折芦渡江。事不获已。脚下无风匝匝波。滔天沃日从兹始。

　　寒山

　　天台山中。国清寺里。扫帚随身。尘埃满地。只知指点笑他人。对面有人还笑你。

　　拾得

　　尔名拾得。拾得者谁。不识一字。却要题诗。秃笔未曾轻点着。芭蕉叶上墨淋漓。

　　维摩

　　叹大褒圆。弹偏击小。通身是病。自救不了。引得文殊问疾来。狼籍一场非小小。

　　朝阳穿破衲

　　穴鼻针。无丝线。蹙断双眉。讨头未见。日炙风吹破衲衣。补得完全是几时。

　　对月了残经

　　看未了。歇不得。向下文长。付在来日。咄者腌黑荳老僧。何曾解转如是经。

　　船子

　　天无四壁地无门。舞棹呈桡诳后昆。索性和船都覆却。免教空记刻舟痕。

　　永明寿禅师

　　道大德尊。宗通眼活。万象森罗。炽然而说。游戏性海而一波不惊。披露觉天而十日并出。实天台韶国师命世之宁馨。作两浙钱大王福田之利益。至於秉五色笔。发佛祖潜光。鼓无弦琴。起衲僧痼疾。高风远度。丰功伟迹。岂片言只字赞叹之所能及。咦。面目分明不覆藏。西湖水映中岩月。

　　延庆秋墟入法师

　　秋水兮澄神。金沙兮粲彩。百界分身。面目俨在。辟一乘唱导之妙门。泯三观互融之性海。其应物也。清而有容。其行己也。廉而匪介。豹泽雾以自文。鹏搏风而何快。不即不离。无对无待。入死出生。脱袍着铠。聿昭法智中兴之行业。克振大蓬单传之家世。我作赞语拟针投芥。岂特是播德音於一时。庶几乎发潜光於千载。

　　元叟和尚真。瑞岩安长老请

　　凌霄峰顶。寂照光中。百年大梦。四海一翁。眼里无筋。眇郢人斫垩之妙。腕头者力。陋女娲炼石之功。指麾谈笑而衲僧乞命之不暇。暗呜咤咤而魔外却走以何从。前无佛祖。下绝己躬。黄蘗运搀坐南泉钵位。颜卍庵凌灭妙喜门风。父不慈子不孝。上不敬下不恭。一点水墨。两处成龙。安知末后全提句。瑞雪天香满浙东。

　　我庵法师真。嗣子中绝照请

　　贤哉人也。神凝而气完。言温而行粹。允执厥中。绝照非外。白璧兮无瑕。明珠兮绝颣。据床座於两浙大家。绍箕裘於灵山一会。澜翻舌本。浚教海之渊源。富赡笔端。作宗门之洙泗。处人情於毁誉得失之间。达法性於谈笑死生之际。堂堂我庵面目。俨尔慈光德色。徧丛林下载。清风殊未已。

　　龙翔昙芳和尚

　　巍巍堂堂。炜炜煌煌。僧中之宝。法中之王。玉应金舂。续破砂盆六传之逸响。霜饕雪虐。灿优钵罗五叶之奇芳。言法华曾升御榻。光佛照五宿观堂。视名闻利养。如垢衣粪土。以慈悲喜舍。为河筏津梁。气吞万衲。眼盖诸方。赞叹莫能及。描貌不相当。父子不传真妙诀。凌霄峰顶发天香。

　　太平古镜和尚

　　古镜高悬。寒光湛湛。佛祖潜踪。天魔落胆。龟毛拂击木无声。苕帚柄敲空作响。发双径不传之传。歌太平无象之象。突出宣州花木瓜。抹过东山铁酸饀。

　　护圣青山和尚

　　白璧无瑕。明珠绝颣。坐断诸方舌头。提持向上巴鼻。编蒲养母。凛陈尊宿之高风。茅舍深居。续常禅师之远志。阅世等行云无心。嗜闲如啖蔗有味。须弥为笔。不足以美盛德之形容。江河为口。庶几乎发斯文之源委。

　　徒弟大用都寺请

　　倒拈栗棘与金圈。坐断威音大劫前。贱似黄金贵如土。好儿终不使爷钱。

　　福唐文斌侍者请

　　村草步头。产此芽孽。毒气流行。闽蜀江淅。觑着则眼睛枯。嗅着则脑门裂。死却衲子偷心。纳尽诸方败阙。殃害丛林卒未休。父子不传真妙诀。

　　山行寿像

　　浮世能得几时闲。老我青松白石间。霜竹一寻聊作伴。近听流水远看山。

　　偈颂

　　　　门人　处林　云岑　等编

　　送岑侍者参方

　　衲僧行履处。徧界没踪迹。拨草与瞻风。先圣俨遗则。尘劳八万门。门门皆可入。应须辨主宾。慎勿落阶级。扬眉瞬目间。机锋巧相直。国师唤侍者。青天轰霹雳。侍者酬国师。天岸一团日。男儿四方志。所向随所适。吴疆会有终。楚甸来无极。脚瘦草鞋宽。辛苦竟何益。学道如学射。久久自中的。直教心手两俱忘。拶透银山并铁壁。

　　赠中竺渊藏主

　　衲僧家。没巴鼻。主丈一枝藤。草鞋六个耳。南北东西无定止。大事未明。如丧考妣。有甚闲心情。游山并玩水。拾得如来藏里珠。认着依然还不是。扬向圾垃堆头。一任匙挑不起。待他时节因缘。自然放光动地。宝掌岩前归去来。抬头撞着自家底。

　　谢炬藏主寄七佛石刻付法偈

　　向上一句子。不在威音前。字义炳日月。翰墨动人天。意想不可到。况复以言宣。若云有所付。是法成妄传。匡庐古崖石。摩勒亦有年。上人事幽讨。掇赠非偶然。岂特起衰堕。直使空盖缠。揭之素壁间。七佛常现前。

　　送礼维那之两府

　　兴化为人彻底汉。觌面全提如闪电。克宾不入者保社。罚钱吃棒趂出院。天童年老少机关。衲僧自合知方便。茫茫淮甸接天长。金碧楼台倚云汉。六朝风物足观光。莫教失却空王殿。

　　送龟山运上人

　　衲僧门下有一句。当机觌面无主宾。春风一夜扫残雪。天岸忽睹五色麟。无心碗里空王饭。直教一饱忘饥嗔。瞻风拨草岂细事。下情不精安得真。上人自是七闽秀。虚心善应谷有神。丛林寥落惬老眼。行行莫负青春身。

　　示勖侍者

　　鸟窠吹布毛。侍者便悟去。拶透崄崖机。截断圣凡路。不是玄中玄。亦非句中句。玉兔挨开碧海门。金乌飞上珊瑚树。

　　送空维那

　　兴化打克宾。无事闲相恼。诸方受热瞒。商量闹浩浩。若是活衲僧。不向那边讨。秋初夏末时。南北东西道。之子行行好善为。万里长空净如扫。

　　送薮首座游金陵兼柬蒋山正宗和尚

　　此轩今年七十九。拈得鼻孔失却口。一寻霜木挂寒松。闲看白云变苍狗。有客有客来何从。灵鹫峰前天竺后。兜率宫中说法回。玉雪精神惊老丑。检点衣单一物无。铺张手面千般有。蟭螟眼里蹴秋千。虚空背上翻筋斗。匇匇取别大无端。利生求法寻初友。珍重梁园宝志公。多年抛却轩中叟。

　　江西源上人归庐阜

　　衡岳峰头云。鄱阳湖里水。云水两无心。相思隔千里。主丈七尺长。草鞋六个耳。去去宜善为。总是自家底。

　　寄南湖我庵法师

　　奕世台衡一大家。轩横青玉映金沙。儿郎羯末毋多让。阀阅崔卢未足夸。莲沼重重涵止水。猊台日日雨新花。雪山香草烦休恋。群稚盈门待赐车。

　　送愠藏主归省径山元叟和尚

　　山头老汉八十一。如此东南大法城。双鬓又添新岁白。片言能使古风清。为人不用击虎术。养子宁忘舐犊情。明月堂前坐深夜。余光分得到长庚。

　　赠照堂杨居士进修

　　茫茫只向外边求。自己灵光本自优。直下了无诸法相。从来不挂一丝头。休令白璧生微玷。任使明珠混浊流。为语照堂杨处士。神仙何必更封侯。

　　赠雪峰镜侍者

　　当轩宝鉴镇长开。湛湛寒光彻夜台。万象森罗归一照。十方世界绝纤埃。直饶南岳磨成得。争似东平打破来。笑看菱花生碓觜。春风谩杀老黄梅。

　　建新僧堂

　　大家看取好僧堂。一柱依然拄一梁。太白名山天下胜。隰州古佛法中王。三条椽下乾坤阔。七尺单前日月长。坐卧经行如是住。自然身放白豪光。

　　次月江和尚韵。送何山句侍者

　　何山山里鄮峰前。一句临机未易宣。养羽灵禽宜择木。追风良马不须鞭。花开少室人归国。月满华亭客上船。老去逢君无限意。相看话到普通年。

　　莹上人还乡

　　七闽山水秀天南。欲去无因老未甘。羡子端如新乳犊。嗟吾已作欲眠蚕。乡缘美恶宜深省。世味醇醨要饱谙。珍重祖师门下客。苍龙不许卧澄潭。

　　送育王邂维那礼祖

　　须信壶中别有天。行藏直到古皇前。一炉芋火轻五鼎。满屋松风直万钱。禅榻未应嫌败箦。祖庭毋惜扫颓砖。鄮峰送子宁无意。臂曲何曾向外边。

　　次韵赠上竺礼阇梨兼柬灵石禅师

　　信之一字道之元。色见声求也大难。六用门头如是住。无生路上作何观。禅林风月浑披露。教海波澜尽揭翻。寄语老禅无恙不。嘉禾春水绿当轩。

　　次无言和尚韵送京维那

　　十声椎下秃却舌。百尺竿头转得身。散宅破家应此子。守株缘木更何人。松枝冻彻岩前雪。桃萼香浮洞里春。好向龙门重蜕骨。谁云独角有祥麟。

　　用前人韵送正上人

　　此事本来无欠缺。有心用处卒难周。纷纷黑白徒名貌。往往朱黄错校雠。拨草瞻风休特地。逢场作戏且随流。别峰他日如相见。与子重圆旧话头。

　　悼楚藏主(春雨庵无际和尚徒弟)

　　古人三十为一世。非天而亡义所安。信是有形从物化。可能无念到才难。长庚影里言犹在。春雨声中梦未寒。回首重重华藏海。拟於何地着悲酸。

　　隆知客礼祖

　　卓锥无地亦无锥。独露堂堂信不疑。全主全宾皆在我。入魔入佛更由谁。机先能纵复能夺。句下绝毫还绝厘。满地落花春已老。祖翁密意几人知。

　　送愠藏主参紫箨竺元和尚

　　我此轩中如斗大。与谁携手话门风。曹溪有路无人到。少室无人有路通。何暇闲情供想像。只留老眼送归鸿。此行莫怪无多嘱。东海于今一暮翁。

　　次北隐和尚韵。送惠侍者归潮阳

　　少室春光过眼非。风前独立思依依。江烟岸柳丝千尺。涧水山花锦一机。莫向目前明得丧。好於言下洞玄微。潮阳旧路如天远。此日何妨摆手归。

　　赠写真厉月泉

　　空里浮埃镜里尘。一弹指顷百年身。了知本体元无相。谩说毫端别有神。鹤发鸡皮谁似我。虎头燕颔彼何人。相逢底用闲描貌。明月秋泉自逼真。

　　藏室

　　出头无好手。退步足安身。佛眼觑不着。凡情见得亲。寰中千世界。量外一微尘。堪笑毗耶老。重开不二门。

　　牧庵大师回龙翔

　　后生端可畏。克念事参寻。佛法自南北。江山无古今。泽毛怜雾豹。养羽惜庭禽。去去重回首。百城烟水深。

　　题眴藏主藏春阁

　　道人行履处。密室不通风。百念寒灰后。一身和气中。余生未有限。此道乐无穷。竟日冥心坐。瓶花糁桉红。

　　谟上人参方

　　佛法遍天下。谈玄口不开。万机俱寝削。一物不将来。是处是慈氏。无门无善财。龟毛并兔角。移向眼中栽。

　　蒋山胜维那回江西

　　法战场中得胜归。鹰巢飞出凤凰儿。升堂打鼓普请看。笑倒江西马簸箕。

　　赠东林忍侍者(日本人)

　　虎溪截断雁门关。一句临机下口难。夜半扶桑日头出。金鸡飞上玉阑干。

　　寄灵石和尚

　　南山老虎齿无龈。扑面腥风不可闻。射石虚声徒没羽。只应羞杀李将军。

　　坚上人礼补陀

　　谁家屋里没观音。底事区区向外寻。迢递海山行一转。落花芳草又春深。

　　示泉南湛上人

　　湛然不动是真常。少室门中未[病-丙+斯]当。大地撮来如粟粒。木球无口笑曾郎。

　　送栖维那参净慈灵石和尚

　　南山万迭锦云屏。宗镜堂高不易登。热喝嗔拳须照顾。从来老子没乡情。

　　送雪窦亨藏主

　　胸次不留元字脚。一大藏教眼中尘。春归锦镜花如海。莫谤如来正法轮。

　　便舟

　　不施橹棹不张帆。万里鲸波指頋间。满载骊珠三百斛。打头不怕浪如山。

　　示均侍者

　　莫怪天童口门窄。从来无法可商量。犀牛扇子破了也。嬴得清风满大唐。

　　圆上人江西礼祖

　　叵耐江西马簸箕。和麸粜面讨便宜。承虚接响八十四。此去从头捉败伊。

　　题无无居士集注全刚经

　　诸法皆从此经出。借问从何出此经。离却此经诠注得。那时居士笔方灵。

　　富上人归龙华省师

　　是何魔魅教行脚。是何魔魅教出家。老我不能穷诘汝。就烦归去问龙华。

　　示磻上人

　　瑞岩长唤主人翁。业识茫茫未得空。今日天童重指出。又扬家丑向渠侬。

　　成净人参方

　　菩提无树镜非台。兔角龟毛眼里栽。拖个娘生臭皮袋。朝游南岳暮天台。

　　闻锺

　　钟声历历报朝昏。下彻幽泉上彻云。塞却耳根须听取。劳生谁复反闻闻。

　　净发张生求

　　佛病祖病众生病。何似衲僧毛病多。识得病根无起处。吹毛用了急须磨。

　　送长芦然维那入闽礼祖

　　淮山法战偶不胜。竿木随身入瘴乡。百草头边轻拨着。休言佛法在南方。

　　道者普圆之天台

　　谁言道者少机关。惯向人前放软顽。一对眼睛乌律律。天台勘破老寒山。

　　南上人礼补陀游天台

　　南能北秀各分宗。堕在是非区宇中。踏断石桥心路绝。脚头何处不圆通。

　　悼无异和尚

　　千丈岩前陷虎机。当阳拈出有谁知。髑髅乾尽眼睛活。正是虚空落地时。

　　赠澄院主

　　丹霞投宿值天寒。木佛烧来满屋烟。院主眉须都落尽。诸方多是错流传。

　　寿侍者归闽省师

　　执侍巾瓶志已酬。临风南望赋归休。玄沙不出飞鸢岭。筑破娘生脚指头。

　　次月江和尚韵。送显上人游补陀天台

　　石桥南畔海门东。大士声闻不易逢。未跨船舷相见了。缦天网子百千重。

　　赠术士陈景猷

　　我与虚空同寿量。虚空亦与我同年。先生算得虚空定。我与虚空出命钱。

　　言侍者回闽

　　天童送子有一句。蛊毒之家水莫尝。即栗迸开天地眼。耽源无口骂南阳。

　　宝藏主礼祖参方

　　天然一宝秘形山。不在乾坤宇宙间。未展炊巾如构得。老胡双耳带金环。

　　宁侍者省师于闽

　　吐却诸方五味禅。哥罗管你米疆年。到家不用呈圆相。密意明明在汝边。

　　嵩上人归泉南

　　泉南佛国露堂堂。千古灵踪有耿光。九到三登徒费力。不妨归去问曾郎。

　　示表上人

　　杜鹃声里三更月。杨柳枝头二月春。打失眼睛拈得鼻。从教落赖在风尘。

　　住知送还吴

　　家住吴淞烟水乡。迢迢古路接天长。相逢底用论宾主。一句分明没覆藏。

　　密海

　　千重百匝不通风。谁解穷源到劫空。会得一沤曾未发。滔滔江汉尽朝宗。

　　送志维那游金陵

　　克宾不入者保社。兴化徒施陷虎机。明日石头城畔去。空山老我望东归。

　　存上人礼峨眉五台游天台回江西

　　金色界中银色界。脚头一步不曾移。天台若见寒山子。应问江西马簸箕。

　　竺芳

　　达磨不来东土。二祖不往西天。会得花开五叶。休言教外别传。

　　日本巨藏主省师

　　唐土澄清拙。扶桑一国师。少林无孔笛。一任逆风吹。

　　四威仪

　　山中行。乌藤七尺长。回首松关外。前村已夕阳。
　　山中住。家丑休呈露。粝饭淡黄齑。无盐又无醋。
　　山中坐。善因招恶果。达磨老臊胡。无端成话堕。
　　山中卧。老鼠床头过。仰面视屋梁。知心无一个。

　　十二时歌

　　鸡鸣丑。拈得鼻孔失却口。门头户底闹啾啾。李四张三竞头走。
　　平旦寅。世间宜假不宜真。自家肚皮自擘划。不用低头更问人。
　　日出卯。摘草拈花争斗巧。莫教撞着当行家。狼藉一场非小小。
　　食时辰。砂锅五合煮黄陈。粗餐虽然易得饱。不如细嚼味方真。
　　禺中巳。从生至老只如此。达磨无端强出头。被人打落当门齿。
　　日南午。苦中之乐乐中苦。无位真人笑漏腮。灯笼吞却露明柱。
　　日昳未。鬼面神头谁识你。当机若更问如何。一时撒向长江里。
　　晡时申。眼底寥寥绝四邻。客来莫怪无茶点。蒿汤一盏当殷勤。
　　日入酉。剩得一双穷相手。楼阁门开弹指间。善财童子逢初友。
　　黄昏戌。自己工夫欠绵密。敛衣独坐审思量。今日六兮明日七。
　　人定亥。只么惺惺要长在。浅草平田差路多。莫教失脚无明海。
　　半夜子。自倒依然还自起。重寻残梦了无踪。不觉天明透窗纸。

　　平石和尚语录(终)


　　天童平石禅师。初见。
　　老圆应於乳峰。如登东山而小鲁。再参於玲珑岩。如登泰山而小天下。三十年后。踵父翁之故武。大其家世操纵。予夺倒行逆施。如饿烟菟。反睨其父。摵碎破沙盆。扑灭文武火。拗折蓬蒿箭。裂破铁丝网。师之道。至是而光明盛大。犹众星之中孤月也。先辈有言。杨岐不得白云保宁。晦堂不得死心灵源。其余碌碌难为接足。余於平石翁。亦云后。至元二年丙子春。住阿育王山松月比丘正印拜题。
