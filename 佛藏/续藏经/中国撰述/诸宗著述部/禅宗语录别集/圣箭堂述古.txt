续藏经   圣箭堂述古
　清 道霈述
 叙

　　圣箭堂述古者。予坐圣箭堂。述从上佛祖之语也。佛祖之语。山高海积。兹所述者。唯若而篇何也。盖特就目力所及见者。述之云尔。然目力所见。止於是而已乎。凡事迹寻常。而未经指点者。或理致精深。而有裨性地者。或针砭末法之弊。而深中肯綮者。或履践严明。而临终特异者。始述之。而系之以评。非此则弗暇述也。又时有古今。人有先后。兹所述者。错综历乱。何也。盖即以所得者为先后。而不以古今为铨次也。是编也。虽仅二万余言。而佛祖为人之苦心。亦于此可槩见。每一展卷。令人慧目肃清。智证洁白。是病是药。是正是邪。一一暸然。如指诸掌。然后知佛祖之言。示人的而陶铸深也。二三同志。见而好之。各输资。请梓以传。其亦得予之心也耶。因略叙数语。弁之卷端。使后之览者。跃然兴起。而广有所述。则又不特兹编而已也。
　　时岁在己亥仲春　　布衲道霈叙

　　 

　　圣箭堂述古

　　　　鼓山释　道霈　述
　　天童宏智觉禅师僧堂记。夫灵山之笑温。少林之坐寒。东西绳绳。三十三传。老卢受衣钵而逃。厥事显着。开阖翕张。波澜光焰。肆口而说。肆心而应。道传器受。源深流长。南岳青原。代以得人。或默有所宗。幽潜远遁。扫迹世外。研究死生。松食荷衣。巢栖草座。晦而不曜。持养老成。有慕其风。师而亲之。锄植舂炊。采汲烹瀹。溪毛原薮。枯槁自甘。来远集繁。乃建僧堂。而统受焉。齐之萃师友同事。刳情刲智。摈学黜师。妙尽心空。宗通眼活。发越于设施。果其能而备也。建炎之末。人病乱离。湘汉江淮。兵火燔掠。尊宿丛林。没芜八九。毳衣瓶锡。投栖于东南四明禅席。素号小庐山。郡东六十里。天童道场。山纡盘而气幽。松偃蹇而皮皱。苍壁附萝。烟晞而翠腻。孤虹枕磵。埃濯而清扬。余住山之四年。十方来学。云趋水赴。屋不能容。比丘行深。遽来白事曰。栢庭有子。露坐檐宿。殆无寻尺与受单钵。欲募净信。增大其堂。得乎。余颔之。已而匠投于林。斧鸣于谷。一年余。础布楹列。梁横桷攒。棼撩翼张。甍瓦鳞覆。前后十四间。二十架。三过廊。两天井。下无墙堵。纵二百尺。广十六丈。窗牖床榻。深明严洁。万指食息。超遥容与。谋始于绍兴壬子之冬。工毕于甲寅之春。总费愍钱万五千有奇。冬温夏凉。昼香夜灯。开钵而饭。洗足而坐。耕牧其间。警导以寂。秋涵古井。春入化机。渊兮默成。粲兮用光。水盈科而流。谷随呼而响。理契平等。智应自然。动静威仪。针砭相益。捡责渗漏。磨莹瘢痕。淬砺光芒。错砻圭角。高标远到。追武古人。丐心施力等。不负其意。气劣学弊。希易欲速。以机械为蹊。放荡为径。耕于空言。馁无所获。战于强辩。胜无所归。见闻流习。知解汩心。佛祖之所诃。魔外之得便。其疵疠萌孽。治不可纵也。登昆仑之丘。决江河之水。濯肝胆之污。荡心目之翳。生灭迹亡而妙存。有无辙泯而过量。大夜之梦破。永劫之疑拔。出家之志偿。行脚之事辨。相从俦侣。殆庶几焉。
　　评曰。天童道高养粹。学博识赡。於此记槩见之。其言曰。刳情刲智。摈学黜师。妙尽心空。宗通眼活。又曰。耕牧其间。警导以寂。秋涵古井。春入化机。渊兮默成。粲兮用光。又曰动静威仪。针砭相益。检责渗漏。磨莹瘢痕。淬砺光芒。错砻圭角。高标远到。追武古人。呜呼。学者居僧堂中。诚能规此以进道。尚何患大事之不辨哉。其或讳其所病。犯其所药。吾知自暴自弃而已。故斯文录。似有志者。
　　大般若经云。尔时如来。四众围绕。赞说般若。付嘱庆喜。令受持已。於大众前。现神通力。令众皆见不动(梵语阿閦)佛国。见彼如来。声闻菩萨。前后围绕。为诸海众。宣说妙法。及见彼土严净之相。佛摄神力。忽然之间。令此众会。更不复见。尔时佛告庆喜。不动如来。国土众会。汝更见否。庆喜对曰。我不复见彼事。非此眼所行故。佛告庆喜。当知诸法。亦复如是。非眼根等所行境界。法不行法。法不见法。法不知法。法不证法。庆喜当知。一切法性。无能见者。无能行者。无能知者。无能证者。无动无作。所以者何。以一切法。皆如虚空。无有作用。能取所取。性远离故。涅盘经云。汝等当知。先所修习无常苦想。非是真实。譬如春时。有诸人等。在大浴池。乘船游戏。失琉璃宝。没深水中。是时诸人。悉共入水。求觅是宝。竞捉瓦石草木沙砾。各各自谓得琉璃珠。欢喜持出。乃知非真。是时真宝。犹在水中。
　　评曰。昔达祖命门人。各言所见。尼总持云。如我所见。如庆喜见阿閦佛国。一见更不再见。祖云。汝得吾肉。志彻禅师呈六祖偈曰。因守无常心。佛演有常性。不知方便者。犹春池拾砾。尝举二事。问同学出何典故。往往不能对。甚至有以臆断者。后读般若涅盘二经。乃见之。始知古人发言不苟。而后世学者。闻见既寡。又多孟浪也。因并载之。
　　性空庵主。汉州人。久依死心获证。乃抵秀水。追船子遗风。结茅青龙之野。吹铁笛以自娱。多赋咏。得之者必珍藏。其山居曰。心法双忘犹隔妄。色空不二尚余尘。百鸟不来春又过。不知谁是住庵人。又警众曰。学道犹如守禁城。昼防六贼夜惺惺。中军主将能行令。不动干戈治太平。又曰。不耕而食不蚕衣。物外清闲适圣时。未透祖师关棙子。也须存意着便宜。又曰。十二时中莫住工。穷来穷去到无穷。直须洞彻无穷底。踏倒须弥第一峰。建炎物。徐明叛。道经乌镇。肆杀戮。民多逃亡。师独荷策而往。贼见其伟异。疑必诡伏者。问其来。师曰。吾禅者。欲抵密印寺。贼怒欲斩之。师曰。要头便斫去。奚以怒为。吾死必矣。愿得一饭。以为送终。贼奉肉食。师如常斋出生毕。乃曰。孰为我文以祭。贼笑而不答。师索笔大书曰。呜呼惟灵。劳我以生。则大块之过。役我以寿。则阴阳之失。乏我以贫。则五行不正。困我以命。则时日不吉。吁哉至哉。赖有出尘之道。悟我之性。与其妙心。则其妙心。孰与为邻。上同诸佛之真化。下合凡夫之无明。纤尘不动。本自圆成。妙矣哉。妙矣哉。日月未足以为明。乾坤未足以为大。磊磊落落。无挂无碍。六十余年。和光混俗。四十二腊。逍遥自在。逢人则喜。见佛不拜。笑矣乎。笑矣乎。可惜少年郎。风流太光彩。坦然归去付春风。体似虚空终不坏。尚飨。遂举箸饫餐。贼徒大笑。食罢复曰。劫数既遭离乱。我是快活烈汉。如今正好乘时。便请一刀两段。乃大呼斩斩。贼方骇异。稽首谢过。令卫而出。乌镇之卢舍免焚。实师之惠也。道俗闻之愈敬。绍兴庚申冬。造大益。穴而塞之。修书寄雪窦持禅师曰。吾将水葬矣。壬戌岁。持至。见其尚存。作偈嘲之曰。咄哉老性空。刚要喂鱼鳖。去不索性去。祇管向人说。师阅偈笑曰。待兄来证明耳。令徧告四众。众集。师为说法要。仍说偈曰。坐脱立亡。不若水葬。一省柴烧。二省开圹。撒手便行。不妨快畅。谁是知音。船子和尚。高风难继百千年。一曲渔歌少人唱。遂盘坐盆中。顺潮而下。众皆随至海滨。望欲断目。师取塞戽水而回。众拥观水无所入。复乘流而往。唱曰。船子当年返故乡。没踪迹处妙难量。真风徧寄知音者。铁笛横吹作散场。其笛声呜咽顷。於苍茫间。见以笛掷空而没。众号慕。图像事之。后三日。於沙上趺坐如生。道俗争往迎归。留五日。阇维。设利大如菽者莫计。二鹤徘徊空中。火尽始去。众奉设利灵骨。建塔于青龙。
　　评曰。嗟乎死生亦大矣。而空向剑刃之上。急潮之中。纵横卖弄。超然自得。苟非见道根柢履践明白。曷克臻此乎。世之参汞银禅。触火便流。丧厥所守者。视此殆可以少警云。
　　洪觉范禅师。画浪轩记。建中靖国改元夏。余客洞山。禅悦堂之东斋。中无长物。唯置一床。覆以遽篨。架书数卷於枕间。傃南开轩。以纳众山之胜。眼倦抛书。坐卧惟山之接。山容无尽。而乐亦无厌也。三伏大热。坐榻皆温。林阴拂掠。不足以剪畏日。有蜀道人。得孙知微活水遗法。为余壁间作崩掀渺漫之图。以来凉气。解衣[石*盘]礴。奋笔而成。余惊定叹曰。异哉一堵之间。须臾之顷。而足江湖南顷之势。壮波怒涡。洼窿千状。而有不穷之变。阴风徐来。毛骨震掉。忽焉如舟洞庭而望霜晓也。能复有险畏神速於此者乎。道人举杖指以谓余曰。龙骧万斛。逶迤而进。如欲济。如慎畏。有如明公卿任大责重。思所以济民而报国者也。舳舻衔尾。追逐上下。如行如留。有如仕路之纷纷方进。而未艾者也。鱼龙变化。更相出没。有如贱而忽显贵。而忽弃者也。一叶之艇。傲颠风而舞澎湃。超然自得。有如道德奇逸。杂市人而无辨者也。世波之神速险畏。其有以类此。故吾图之。至於白鸥沙禽。泛泛随流。若无所与者。又如我辈。宅青山而侣白云。然犹思高飞远引。不能与之俱涉也。余扪其汹涌起突之处。点画秾纤之间。语之曰。果有生灭变易否乎。曰无有也。夫天地万物之盛衰。古今寒暑之往来。是非荣辱。相寻於无穷。而死生忧患。追逐之而不赦。错综历乱。如蜜房。如乱丝者。如比画浪。初未始有生灭。有变易。而其颠倒妄自惊怪者。如子自画之。而又自畏之也。古之大圣人。皆能游戏於此。故曰。是法住法位。世间相常住。又曰。一切法常静。无有起灭相。震旦驹儿子之乡老也。而亦曰。如画水成文。不生不灭。何遽忘之也耶。於是道人。顾余而笑曰。愿从子游。因名其轩。曰画浪。又为之记。
　　评曰。往岁读东坡赤壁赋。既爱其文之敏妙。又爱其理之精深。以谓世无有过之者。后读觉范此记。以画浪说法。倾尽佛祖底蕴。且其文纵横浩荡若此。不知其胸中已吞吐几赤壁也。此岂文人才士之所能为哉。师尝自言。余幼孤。知读书为乐。而不得其要。落笔。尝如人掣其肘。又如喑者之欲语而意窒。舌大而浓笑者数数。然年十六七。从洞山云庵。学出世法。忽自信而不疑。诵生书七千。下笔千言。跬步可待也。呜呼学道之益人。未论其死生之际。益其文字语言如此。益可自信也。今以此记观之。良然。
　　宏智觉住天童。大惠杲住育王。相去二十里许。法喜酬酢。往来不间。宏智一日。过卫寺丞进可之家。有堂曰六湛。盖取楞严六处休复同一湛然之义。请偈发明其旨。智题曰。风澜未作见灵源。六处亡归体湛存。诸法性空方得坐。一弹指顷顿开门。寒梅篱落春能早。野雪棂窗夜不昏。万象森罗心印印。诸尘超豁妙无痕。既而大惠又继至。且请和之。惠即和曰。非湛非摇此法源。当机莫厌假名存。直须过量英灵汉。方入无边广大门。万境交罗元不二。六窗昼夜未尝昏。翻思庞老事无别。掷剑挥空岂有痕。
　　评曰。或疑二师道合。而言似有顿渐。何也。良以按题发挥。宏智檀美于前。尽力驰骋。大惠夺标于后。又宏智为寺丞说法。故不免步步区区。而大惠直说自己心中所行法门。乃尔浩浩荡荡也。
　　嵩岳元珪禅师。居岳之庞坞。一日有异人。峨冠袴褶而至。从者极多。轻步舒徐。称谒大师。师睹其形貌奇伟非常。乃谕之曰。善来仁者。胡为而至。彼曰。师宁识我耶。师曰。吾观佛与众生等。吾一目之。岂分别耶。彼曰。我此岳神也。能生死於人。师安得一目我哉。师曰。吾本不生。汝焉能死。吾视身与空等。视吾与汝等。汝能坏空与汝乎。苟能坏空及汝。吾则不生不灭也。汝尚不能如是。又焉能生死吾耶。神稽首曰。我亦聪明正直于余神。讵知师有广大之智辩乎。愿授以正戒。令我度世。师曰。汝既乞戒。即既戒也。所以者何。戒外无戒。又何戒哉。神曰。此理也我闻茫昧。止求师戒。我身为门弟子。师即为张座。秉炉正几曰。付汝五戒。若能奉持。即应曰能。不能即曰否。曰谨受教。师曰。汝能不淫乎。曰我亦娶也。师曰。非谓此也。谓无罗欲也。曰能。师曰。汝能不盗乎。曰何乏我也。焉有盗取哉。师曰。非此谓也。谓飨而福淫。不供而祸善也。曰能。师曰。汝能不杀乎。曰实司其柄。焉曰不杀。曰非谓此也。谓有滥误疑混也。曰能。师曰。汝能不妄乎。曰我正直。焉有妄乎。师曰。非谓此也。谓先后不合天心也。曰能。师曰。汝不遭酒败乎。曰能。师曰。如上是为佛戒也。又言。以有心奉持。而无心拘执。以有心为物。而无心想身。能如是。则先天地生。不为精。后天地死。不为老。终日变化。而不为动。毕尽寂默。而不为休。信此则虽娶非妻也。虽飨非取也。虽柄非权也。虽作非故也。虽醉非愍也。若能无心於万物。则罗欲不为淫。福淫祸善不为盗。滥误疑混不为杀。先后违天不为妄。愍荒颠倒不为醉。是谓无心也。无心则无戒。无戒则无心。无佛无众生。无汝及无我。孰为戒哉。神曰。我神通亚佛。师曰。汝神通十句。五能五不能。佛则十句。七能三不能。神悚然避席。跪启曰。可得闻乎。师曰。汝能戾上帝。东天行而西七曜乎。曰不能。师曰。汝能夺地祇。融五岳而结四海乎。曰不能。师曰。是谓五不能也。佛能空一切相。成万法智。而不能即灭定业。佛能知群有性。穷亿劫事。而不能化导无缘。佛能度无量有情。而不能尽众生界。是为三不能也。定业亦不牢久。无缘亦是一期。众生界本无增减。亘古今。无一人能主其法。有法无主。是谓无法。无法无主。是谓无心。如我解。佛亦无神通也。但能以无心。通达一切法尔。神曰。我诚浅昧。未闻空义。师所授戒。我当奉行。今愿报慈德。效我所能。师曰。吾观身无物。观法无常。块然更有何欲耶。神曰。我必命我。为世间事。展我小神功。使已发心。初发心。未发心。不信心。必信心。五等人。目我神踪。知有佛。有神。有能。有不能。有自然。有非自然者。师曰。无为是。无为是。神曰。佛亦使神护法。师宁隳叛佛耶。愿随意垂诲。师不得已而言曰。东岩寺之障。莽然无树。北岫有之。而背非屏拥。汝能移北树於东岭乎。神曰。已闻命矣。然昏夜必有喧动。愿师无骇。即作礼辞去。师门送而且观之。见仪卫逶迤。如王者之状。岚霭烟霞。纷纶间错。幢幡环佩。凌空隐没焉。其夕果有暴风吼雷。奔云掣电。栋宇摇荡。宿鸟声喧。师谓众曰。无怖无怖。神与我契矣。诘旦和霁。则北岩松栝。尽移东岭。森然行植。师谓其徒曰。吾没后。无令外知。若为口实。人将妖我也。
　　评曰。珪纵广大无碍之辩。为岳神演无上道。俾神敬服。移树献诚。珪岂常人哉。其言曰。以有心奉持。而无心拘执。以有心为物。而无心想身。又曰。亘古今。无一人能主其法。有法无主。是谓无法。无法无主。是谓无心。如我解。佛亦无神通。但能以无心。通达一切法尔。珪能发挥至此。可谓至矣尽矣。愚谓。其与嵩岳。并峙可也。
　　云门匡真禅师。临终辞广主遗表。伏闻。有限色身。讵免荣枯之叹。无形实相。孰云迁变之期。既风灯炬焰难留。在水月空华何适。罔避典[(雪-雨)/粉/大]之咎。将陈委蜕之词。臣中谢伏念。臣迹本寒微。生从草莽。爰自髫齓。切慕空门。洁诚誓屏於他缘。锐志唯探於内典。其或忘餐侍问。立雪求知。困风霜於十七年间。涉南北於数千里外。始见心猿罢跳。意马休驰。身隈韶石之云。头变楚山之雪。以至荣达景运。屡沐天波。诘道谈空。誓答乾坤之德。开蒙发滞。星驰云水之徒。获扬利益之因。逈自圣明之泽。加以联叨凤诏。累对龙庭。继奉颁宣。重迭庆赐。抚躬惆怅。殒命何酬。不谓。臣驽马年衰。难胜睿渥。遽萦沦於疲瘵。唯待尽於朝昏。星汉程遥。遐眄而才瞻北极。波涛去速。回眸而已逐东流。伏愿。凤历长春。扇皇风於拂石之劫。龙图永固。齐寿考於芥子之城。臣限余景。无时微躬。将谢不获。奔辞丹阙。祝别彤庭。臣无任瞻天恋圣激切屏营之至。谨奉表以闻。
　　评曰。云门平生。气宇如王。说法如云如雨。而垂死辞世之言。乃特叙其参访履历之功。曰忘餐侍问。立雪求知。困风霜於十七年间。涉南北於数千里外。始见心猿罢跳。意马休驰。呜呼。今日学者。未具一知半解。而辄自谓千了万当。堕增上慢者。亦可以思矣。
　　梁宝志和尚。十二时颂曰。平旦寅。狂机内有道人身。穷苦已经无量劫。不信常擎如意珍。若捉物入迷津。但有纤毫即是尘。不住旧时无相貌。外求知识也非真。日出卯。用处不须生善巧。纵使神光照有无。起意便遭魔事挠。若施功终不了。日夜被他人我抝。不用安排只么从。何曾心地生烦恼。食时展。无明本是释迦身。坐卧不知元是道。只么忙忙受苦辛。认声色觅疎亲。只是他家染污人。若拟将心求佛道。问取虚空始出尘。禺中巳。未了之人教不至。假使通达祖师言。莫向心头安了义。只守玄没文字。认着依前还不是。暂时自肯不追寻。旷劫不遭魔境使。日南午。四大身中无价宝。阳焰空花不肯抛。作意修行转辛苦。不曾迷莫求悟。任你朝阳几回暮。有相身中无相身。无明路上无生路。日昳未。心地何曾安了义。他义文字没亲疎。不用将心求的意。任纵横绝忌讳。长在人间不居世。运用不离声色中。历劫何曾暂抛弃。晡时申。学道先须不厌贫。有相本来权积聚。无形何用要安真。作净洁却劳神。莫认愚痴作近邻。言下不求无处所。暂时唤作出家人。日入酉。虚幻声音不长久。禅悦珍馐尚不餐。谁能更饮无明酒。勿可抛勿可守。荡荡道遥不曾有。纵尔多闻达古今。也是痴狂外边走。黄昏戌。狂子施功投暗室。假使心通无量时。历劫何曾异今日。拟商量即啾唧。转使心头黑如漆。昼夜舒光照有无。痴人唤作波罗蜜。人定亥。勇猛精进成懈怠。不起纤毫修学心。无相光中常自在。超释迦越祖代。心有微尘还窒碍。放荡长如痴兀人。他家自有通人爱。夜半子。心住无生即生死。生死何曾属有无。用时便用无文字。祖师言外边事。识取起时还不是。作意搜求实没踪。生死魔来任相试。鸡鸣丑。一颗圆光明已久。内外推寻觅总无。境上施为浑大有。不见头亦无干。世界坏时渠不朽。未了之人听一言。只这如今谁动口。
　　评曰。梁武帝尝问公曰。弟子烦惑未祛。何以治之。公曰。十二。又问十二之旨安在。曰书字时节刻漏中。又问何时得净心修习。答曰。安乐禁之。今观此颂。殆其注脚也。学者诚能得其旨归。则二六时中。自无虚弃底道理。尚无安乐之可言。况烦惑哉。
　　汾阳昭禅师。太原人。俗姓俞氏。十四出家。既受具。即杖策游方。所至少留。随机扣发。历参知识。七十一员。最后到首山问。百丈卷席意旨如何。山曰。龙袖拂开全体现。曰师意何如。山曰。象王行处绝狐踪。昭于言下大悟。拜起而曰。万古碧潭空界月。再三捞漉始应知。时叶县省禅师作首座。问曰。昭兄见何道理。便尔自肯。昭曰。正是我放身舍命处。服勤甚久。辞去游襄沔间。每为郡守以名剎力致。乃曰。我长行粥饭僧。传佛心宗。非细事也。前后八请。坚卧不答。洎首山殁。西河道俗。遣僧契聪。迎请住持。师闭门高枕。聪排闼而入。让之曰。佛法大事。靖退小节。风穴惧应谶。忧宗旨坠灭。幸而有先师。先师已弃世。汝有力。荷担如来大法者。今何时而欲安眠哉。师矍起握聪手曰。非公不闻此语。趣办严吾行矣。既至。燕坐一榻。足不越阃者。三十年。后因龙德府尹李侯。与师有旧。虚承天寺致之。使者三反不赴。使者受罚。后至云。必欲得师俱往。不然有死而已。师笑曰。老僧业已不出院。借往。当先后之。何必俱耶。使者曰。师诺。则先后惟所择。师乃令设馔。且束曰。吾行矣。停箸而化。
　　评曰。汾阳始行脚。则徧历诸方。共参七十余员知识。既得道。则深自韬晦。八请不起。及出世。则以荷担大法为己任。足不越阃者。三十年。其入灭。则为世缘所逼。乃谈笑而去之。呜呼若汾阳。可谓彻始彻终。尽善尽美。古今天下第一等榜样也。后之有志于道者。可无仰止之思乎。
　　僧问香严。如何是道。严曰。枯木里龙吟。曰如何是道中人。严曰。髑髅里眼睛。僧不领。乃举问石霜。如何是枯木里龙吟。霜曰。犹带喜在。曰如何是髑髅里眼睛。霜曰。犹带识在。又不领。乃举似曹山。山曰。石霜老声闻。作这个见解。因示颂曰。枯木龙吟真见道。髑髅无识眼初明。喜识尽时消息尽。当人那辨浊中清。僧遂又问山。如何是枯木里龙吟。山曰。血脉不断。曰如何是髑髅里眼睛。山曰。乾不尽。曰未审还有得闻者么。山曰。尽大地。未有一人不闻。曰未审枯木里龙吟。是何章句。山曰。不知是何章句。闻者皆丧。
　　评曰。传灯录收此一段机缘。删去曹山云石霜老声闻作这个见解一句。已似失语脉。而会元又以曹山前颂。接於后答语之下。益乱厥旨矣。今据神鼎语录所载。详之于此。
　　死心颀禅师。秦之龙城人。初得法於天圣秦和尚。晚依黄龙南禅师。南见其所得谛当。甚厚遇之。令住全之兴国开堂。遂为南之嗣。至夜梦神告曰。师遇恶疾。即是缘尽。言毕而隐。阅十三白。果患大风。屏院事。归龙城之西。为小庵。庵成养病。其中有小师名克慈。久依杨歧。亦禅林秀出者。归以侍病。奉礼至孝。乞食村落。风雨寒暑。尽师一世而后已。颀一日谓慈曰。吾之所得。实在天圣和尚。晚见黄龙。道行兼重。心所敬慕。故为嗣之。岂谓半生感此恶疾。今幸偿足。昔神仙。多因恶疾。而得仙道。盖其割弃尘累。怀颍阳之风。所以因祸而致福也。吾不因此。安得有今日事。如今把住也由我。放行也由我。施行把住。总得自在。遂嘘一声。良久而逝。阇维异香徧野。舍利无数。
　　评曰。嗣法不原所自。而得不美之报者。宋世多矣。未见现招恶疾若颀。如此其烈者。然颀既能责心。自悔克苦。力践收功於末后。则所谓因祸而致福者。岂虚语哉。
　　芙蓉楷禅师者。乃投子青华严嫡嗣也。大观元年。京师大法云寺席虚。有司以师有道行。请于朝。愿令继嗣住持。奉旨可其请。未几。开封大尹李孝寿。表师禅学卓冠丛林。宜有以褒显之。即赐紫方袍。号定照禅师。左珰持诏。至法云。师谢恩已。乃为表辞曰。伏蒙圣慈。特差彰善阁祗候谭祯。赐臣定照禅师号。及紫衣牒一道。臣戴睿恩已。即时焚香升座。仰祝圣寿。伏念。臣行业迂疎。道力绵薄。尝发誓愿。不受名利。坚持此志。积有岁年。庶几於此传道。后来使人专意佛法。今虽蒙异恩。若遂忝冒。则自违素愿。何以教人。岂能仰称陛下所以命臣住持之意。所有前件恩牒。不敢祗受。伏望圣慈。察臣愚悃。非敢饰辞。特赐允俞。臣没齿行道。上报天恩。上阅之。以付李孝寿。躬往谕朝廷旌善之意。而师执抝不回。开封府尹。具以其事闻。上大怒。收师送大理寺。吏知师忠诚。而适批逆鳞。有怜之之意。问曰。长老枯悴有病乎。师曰。无之。吏曰。有疾则免刑配。师曰。平时有疾今实无。岂敢藉疾侥幸圣朝。欲脱罪谴耶。吏叹息久之。竟就刑。缝掖其衣。编管淄州。都城道俗。观者如市。皆为之流涕。而师神和气平。安步而去。如平日。至淄州僦屋以居。而四方衲子。争奔随之。接武于道。明年冬。勑令自便。庵於芙蓉湖心。学者愈亲。示众曰。夫出家者。为厌尘劳。求脱生死。休心息念。断绝攀缘。故名出家。岂可以等闲利养。埋没平生。直须两头撒开。中间放下。遇声遇色。如石上栽花。见利见名。似眼中着屑。况从无始以来。不是不曾经历。又不是不知次第。不过翻头作尾。止於如此。何须苦苦贪恋。如今不歇。更待何时。所以先圣教人。祇要尽却今时。能尽今时。更有何事。若得心中无事。佛祖犹是冤家。一切世间。自然冷淡。方始那边相应。你不见。隐山至死。不肯见人。赵州至死。不肯告人。匾担拾橡标为食。大梅以荷叶为衣。纸衣道者祇披纸。玄泰上座祇着布。石霜置枯木堂。与人坐卧。祇要死了你心。投子使人办米。同煮共餐。要得省取你事。且从上诸圣。有如此榜样。若无长处。如何甘得。诸仁者。若也於斯体究。的不亏人。若也不肯承当。向后深恐费力。山僧行业无取。忝主山门。岂可坐费常住。顿忘先圣付嘱。今者輙敩古人为住持体例。与诸人议定。更不下山。不赴斋。不发化主。唯将本院庄课。一岁所得。均作三百六十分。日取一分用之。更不随人添减。可以备饭则作饭。作饭不足则作粥。作粥不足。则作米汤。新到相见。茶汤而已。更不煎点。唯置一茶堂。自去取用。务要省缘专一办道。又况活计具足。风景不疎。华解笑。鸟解啼。木马长鸣。石牛善走。天外之青山寡色。耳畔之鸣泉无声。岭上猿啼。露湿中宵之月。林间鹤唳。风回清晓之松。春风起而枯木龙吟。秋叶凋而寒林花散。玉阶铺苔藓之纹。人面带烟霞之色。音尘寂尔。消息宛然。一味萧条。无可趣向。山僧今日。向诸人面前说家门。已是不着便。岂可更去升堂入室。拈槌竖拂。东喝西棒。张眉努目。如痫病发相似。不唯屈沈上座。况亦辜负先圣。你不见。达磨西来。少室山下。面壁九年。二祖至於立雪断臂。可谓受尽艰辛。然而达磨不曾措了一词。二祖不曾问着一句。还唤达磨。作不为人得么。二祖做不求师得么。山僧每至说着古圣做处。便觉无地容身。惭愧后人软弱。又况百味珍馐。递相供养。道我四事具足。方可发心。祇恐做手脚不迭。便是隔生隔世去也。时光似箭。深为可惜。虽然如是。更在他人从长相度。山僧也强教你不得。诸仁者。还见古人偈么。山田脱粟饭。野菜淡黄齏。吃则从君吃。不吃任东西。伏惟。同道各自努力。珍重。
　　评曰。曹洞一宗。至大阳。不得浮山暗穿玉线。或几乎息矣。及授皮履直裰於投子。天下犹疑信相半。再得芙蓉继之。而其道始大振。且凛凛标格。如雪鸿戾天。可仰而不可即。今以其所言。较其所行。若函盖然。呜呼。此其所以起曹洞也。
　　大宝积经。佛告电得菩萨言。初业菩萨。未入正位。於诸众生。胜志乐行。不能善知。若在家。若出家。皆不应起嫌害之心。勿於长夜。自致衰恼。是故菩萨。从初发心。当於一切住大乘者。生於佛想。於余众生。虽复见彼作诸恶业。而亦不起损害之心。何以故。如来常说。於诸众生。於白净法。有少缺减。终不能得入於涅盘。菩萨若见贪行众生。应作是念。彼为贪欲热恼所烧。是我过咎。见彼瞋恚及以愚痴。热恼烧者。皆悉念言。是我之罪。何以故。我见一切众生病苦。应为求药方便疗治。我先誓愿。除众生病。而今舍置。是我过咎。菩萨成就如是意乐。自省其过。於诸众生。深起慈心。若遇杀害割截身分。於彼怨所。生反报心。无有是处。电得。菩萨如是正修行时。过去所有不善之业。永尽无余。未来不善。终不更起。电得。乃往古昔。阿僧祇劫。然灯佛前有佛。名胜生如来。出现於世。世界名光明。在安隐王城林中而住。尔时有旃陀罗。名为可畏。凶险好杀。安忍无慈。手涂于血。见者皆惧。时旃陀罗。系牛其舍。方入欲杀。牛见惊怖。掣绳奔走。往於胜生如来林所。时旃陀罗。持刀随逐。彼牛惶怖。坠於深坑。其命将终。楚痛哮吼。时旃陀罗。见是牛已。更增忿怒。便入坑中。持刀欲杀。未下之顷。尔时胜生如来。於彼林中。无量百千大众围绕。广为分别缘起法门。所谓无明缘行。行缘识。乃至生缘老死忧悲苦恼。如是因缘。一切皆是纯大苦集。於此缘中无明於行。无思无觉。行於无明。亦无思无觉。乃至生於老死。无思无觉。老死於生。亦无思无觉。如是诸法性不可得。无行无念。无我我所。本性清净。各不相知。凡夫不闻如是法故。执色是我。我有诸色。色属於我。乃至受想行识。亦复如是。由此执着我我所故。无常计常。苦计於乐。不净计净。无我计我。生四颠倒。颠倒见故。无明迷惑。不正思惟。随心染着。不能破坏。有爱系缚。生死轮回。相续不断。智者善观法界相故。不见有少我人众生。乃至寿命。生老病死。系缚杀害。而可得者。电得。尔时可畏旃陀罗。於是时中。遥闻如来说法之声。即便觉悟。寻止杀心。弃所持刀。从坑而出。往诣佛所。顶礼双足。却住一面。白言世尊。我今愿欲於佛法中出家为道。佛言。可尔。善来比丘。即成沙门。得具足戒。尔时胜生如来。知彼意乐。渐已成熟。广为演说诸菩萨行。可畏闻已。证无生忍。於佛法中。永不退转。彼牛得闻如来所说。缘起法句。其声微妙。心生喜悦。命终之后。生兜率天。得见弥勒。成就正信。如是电得。诸众生行。甚深微密。难识难知。是故电得。菩萨欲求菩提。应为善知众生根行。於一切众生中。住平等心。无碍之心。於一切法。常无染着。舍诸所有。修持净戒。安住忍辱。发起精进。入诸禅定。如实观察一切法性。
　　评曰。世尊虑初业菩萨。不达众生根性差别。於不善者。起嫌害心。故引过去可畏旃陀罗。杀牛得忍因缘。以见众生根行微密。难可测识。不可恣心生灭。辄兴嫌害。自贻伊戚。当等心视之可也。达磨谓二祖曰。勿轻未悟。一念回机。便同本得。亦以是哉。
　　灵源清禅师。每谓人曰。今之学者。未脱生死。病在甚么处。病在偷心未死耳。然非其罪。为师者之罪也。如汉高帝绐韩信而杀之。信虽死。其心果死乎。古之学者。言下脱生死。效在甚么处。在偷心已死。然非学者自能尔。实为师者钳锤妙密也。如梁武帝御大殿见侯景。不动声色。而景之心。已枯竭无余矣。诸方所说。非不美丽。要之如赵昌画花。虽逼真非真花也。清临终前十日。自作无生常住真归告曰。贤劫第四尊。释迦文佛。直下第四十八世孙惟清。虽从本觉。应缘出生。而了缘即空。初无自性。氏族亲里。莫得而详。但以正因一念。为所宗承。是厕释迦之远孙。其号灵源叟。据自了因所了妙性。无名字中。示称谓耳。所以六祖问让和尚。什么处来。曰嵩山来。祖曰。什么物恁么来。曰说似一物即不中。祖曰。还假修证否。曰修证则不无。染污即不得。祖曰。即此不染污。是诸佛之所护念。汝既如是。吾亦如是。兹盖独标清净法身。以遵教外别传之宗。而拣去报化非真佛。亦非说法者。然非无报化大功大用。谓若解通报化。而不顿见法身。则滞污染缘。乖护念旨。理必警省耳。顾朝露身缘。势迫晞坠。因力病。释俗从真。叙如上事。以授二三子。吾委息后。当依禀观究。即不违先圣法门。而自见深益。慎勿随末法所尚。乞空文於有位。求为铭志。张饰说以浼吾。至嘱至嘱。因自所叙。曰无生常住真归告。且系之以铭。铭曰。无涯湛海。瞥起一沤。亘乎百年。曷浮曷休。广莫清汉。歘生片云。有无起灭。隐显何分。了兹二者。即见实相。十世古今。始终现量。吾铭此旨。昭示汝曹。泥多佛大。水长船高。
　　评曰。世尊取灭双林曰。我今安住常寂灭光。而灵源叟迁化。作无生常住真归告。独标清净法身。拣去报化。亦即佛所谓安住常寂灭光也。其偷心已死之明焉。
　　后分大涅盘经云。尔时世尊。如是逆顺入诸禅已。普告大众。我以甚深般若。徧观三界。一切六道。诸山大海。大地含生。如是三界。根本性离。毕竟寂灭。同虚空相。无名无识。永断诸有。本来平等。无高下想。无见无闻。无觉无知。不可系缚。不可解脱。无众生。无寿命。不生不起。不尽不灭。非世间。非非世间。涅盘生死。皆不可得。二际平等。等诸法故。闲居静住。无所施为。究竟安置。必不可得。从无住法。法性施为。断一切相。一无所有。法相如是。其知是者。名出世人。是事不知。名生死始。尔时世尊。说是语已。复入超禅。入超禅已。复告大众。我以摩诃般若。徧观三界。有情无情。一切人法。悉皆究竟。无系缚者。无解脱者。无主无依。不可摄持。不出三界。不入诸有。本来清净。无垢无烦恼。与虚空等。不平等。非不平等。尽诸动念。思想心息。如是法相。名大涅盘。真见此法。名为解脱。凡夫不知。名曰无明。作是语已。复入超禅。入超禅已。复告大众。我以佛眼。徧观三界。一切诸法。无明本际。性本解脱。於十方求。了不能得。根本无故。所因枝叶。皆悉解脱。无明解脱故。乃至老死皆得解脱。以是因缘。我今安住常寂灭光。名大涅盘。尔时世尊。三反入诸禅定。三反示诲众已。於七宝床。右胁而卧。於其中夜。寂然无声。於是时顷。便般涅盘。
　　评曰。如来当入涅盘。苦口叮咛。再三披剥。始以甚深般若。次以摩诃般若。后以佛眼。徧观三界。根本性离。毕竟寂灭。同於虚空。乃至云。以是因缘。我今安住常寂灭光。名大涅盘。呜呼。至矣。尽矣。毫发无遗憾矣。学道者。诚能於此旨深究。而力行之。可谓法王真子。真报佛恩者矣。
　　黄龙清禅师。寄得法弟子守卓书曰。前举少林言。明多行少说多通少者。盖谓其非不行。非不通。但作是念。我已明道。他未明道。我善说理。他不善说理。我见尚存。违於宗旨。故显其不行不通。非徒不行不通。亦验其於道未甚彻底明。於理未善真实说。故祖师推出此病。要后人省觉以成就。契於本道本理。免有彼我胜负之习。久久返落魔外也。又云。悟佛心宗。解行相应。名之曰祖。全真之解。称实之行。若会於心宗。岂复有异端乎。祖师只使人到此全解全行无解无行之本家。得大安乐耳。所以传灯后卷。有达磨四行一段。其示人之意。亦不出此。后辈少肯深究力行。岂不辜他先圣哉。忠国师云。禅宗学者。须遵佛语。一乘了义。契自心源。不了义者。互不相许。如师子身中虫。夫为人师。若涉名利。别开异端。则自他何益。如世大匠。斤斧不伤其手。香象所负。非驴所堪。斯言亦今时之针艾矣。予病中静坐。瞌睡之余。或究古德至言。或观目前世态。闻见千差。一归虚照。识道人之过患。以成内省自鞭之益者。尤多恨阻远。不得曾言。因笔略引。以当面话。千万体悉。勉旃。
　　评曰。卓公灵源门下杰出者。灵源付书。无虑十余则。而是幅尤吃紧叮咛。会元载。卓。泉州人。俗姓庄氏。出世东京长灵。於宣和五年十二月二十七日。奄然示寂。阇维日。皇帝遣中使赐香。持金盘。求设利。爇香罢。盘中铿然。视之五色者数颗。大如豆。使者持还。上见大悦。予谓。死生之际。决不容伪。卓之灵应若此。则知平生。真能一遵师训者。灵源可谓有子矣。
　　明教嵩禅师。题远公影堂文曰。远公事迹。学者虽见。而鲜能尽之。使世不昭昭见先贤之德。亦后学之过也。予读高僧传莲社记。及九江新旧录。最爱远公。凡六事。谓可以劝也。乃引而释之。列之影堂。以示来者。陆修静异教学者。而送过虎溪。是不以人而弃言也。陶渊明酖湎於酒。而与之交。盖简小节。而取其达也。跋陀高僧。以显异被摈。而延且誉之。盖重有识。而矫嫉贤也。谢灵运以心杂不取。而果殁於刑。盖识其器。而慎其终也。卢循欲叛。而执手求旧。盖自信道也。桓玄振威。而抗对不屈。盖有大节也。大凡古今人情。莫不畏威。而苟免忘义而避疑。好名而昧实。党势而忍孤。节行而畏累。自是而非人。孰有道尊一代。为贤者师。肯以片言。而从其人乎。孰有夙禀胜德。为行耿洁。肯交醉卿。而高其达乎。孰有屈人师之尊。礼斥逐之客。而伸其贤乎。孰有拒盛名之士。不与于教。而克全终乎。孰有义不避祸。孰睦故旧。而信道乎。孰有临将帅之威。在杀伐暴虐之际。守道不挠。而全节乎。此故远公。识量远大。独出於古今矣。若其扶荷至教。广大圣道。垂佑于天人者。非蒙乃能尽之。其圣欤贤邪伟乎。大块噫气。六合清风。远公之名闻也。四海秋色。神山中耸。远公之清高也。人僧龙凤。高揖巢许。远公之风轨也。白云丹嶂。玉树瑶草。远公之栖处也。蒙。后公而生。虽慕且恨焉。瞻其遗像。稽首作礼。愿以弊文。题于屋壁。
　　评曰。远公六事。非嵩禅师。莫能拈出。且其文。光如日月。势若连环。足以追配远公。奠乾坤而不朽矣。夫僧海中。有此人物。有此文章。学者往往置之不问。何哉。
　　蒋山赞元禅师。舒王尝问祖师意旨。元不答。王益扣之。元曰。公般若有障三。有近道之质一。更一两生来恐纯熟。王曰。愿闻其说。元曰。公受气刚大。世缘深。以刚大气。遭世深缘。必以身任天下之重。怀经世之志。用舍不能必。则心未平。以未平之心。持经世之志。何时能一念万年哉。又多怒。而学问尚理。於道为所知愚。此其三也。特视名利如脱发。甘淡薄如头陀。此为近道。且当以教乘。滋茂之可也。王再拜受教。
　　评曰。荆公生平。出处不出。元之所料。而所示法门。对病施药。深中膏肓。荆公乌得不心折哉。元。真大善知识也。
　　罗湖野录载。临安南荡崇觉空禅师。生缘姑熟。参侍黄龙死心禅师。死心惜其福不逮慧。以无应世为嘱。草堂清公。送以偈曰。十年聚首龙峰寺。一悟真空万境闲。此去随缘且高隐。莫将名字落人间。寻栖止天台。望高丛林。应命崇觉。未几。院罹回禄。黾勉於土木之役。亦无倦诲接。尝颂野狐语曰。含血潠人。先污其口。百丈野狐。失头狂走。蓦地唤回。打个筋斗。空之天资精悍。知见甚高。律身精严。外请不赴。有欲迎齐。为架三门乃告。以舍家财。荷公发心矣。背众食。奈我破戒何。其固守如此。然平居气凌诸方。於学徒亦鲜假词色。真有父风。卓然可敬也。
　　评曰。空父死心。则草堂其叔父行也。二老皆以无出世为嘱。而空竟出世崇觉。未几。院罹回禄。而区区於土木之间。得非犯其所诫。而致然耶。空虽道眼明白。而所守。则不及性空石头辈远矣。
　　圭峰宗密禅师。山南温慥尚书问。悟理息妄之人。不结业。一期命终之后。灵性何依。师曰。一切众生。无不具有觉性。灵明空寂。与佛无殊。但以无始劫来。未曾了悟。妄执身为我相。故生爱恶等情。随情造业。随业受报。生老病死。长劫轮回。然身中觉性。未曾生死。如梦被驱役。而身本安闲。如水作氷。而湿性不易。若能悟此性即是法身。本自无生。何有依托。灵灵不昧。了了常知。无所从来。亦无所去。然多生妄执。习以性成。喜怒哀乐。微细流注。真理虽然顿达。此情难以卒除。须长觉察。损之又损。如风顿止。波浪渐停。岂可一生所修。便同诸佛力用。但可以空寂为自体。勿认色身。以灵知为自心。勿认妄念。妄念若起。都不随之。即临命终时。自然业不能系。虽有中阴。所向自由。天上人间。随意寄托。若爱恶之念已泯。即不受分段之身。自能变短为长。易粗为妙。若微细流注。一切寂灭。唯圆觉大智。朗然独存。即随机应现千百亿化身。度有缘众生。名之曰佛。谨对。释曰。马鸣菩萨。撮略百本大乘经宗旨。以造大乘起信论。论中立宗。说一切众生心。有觉义不觉义。觉中复有本觉义始觉义。上所述者。虽但约照理观心处言之。而法义亦同彼论。谓从初至与佛无殊。是本觉也。从但以无始下。是不觉也。从若能悟此下。是始觉也。始觉中。复有顿悟渐修。从若能至亦无所去。是顿悟也。从然多生妄执下。是渐修也。渐修中。从初发心。乃至成佛。有三位自在。从初至随意寄托者。是受生自在也。从若爱恶之念下。是变易自在也。从若微细流注下。至末。是究竟自在也。又从但可以空寂为自体。至自然业不能系。正是悟理之人。朝暮行心。修习止观之要节也。宗密先有八句之偈。显示此意。曾於尚书处诵之。奉命解释。偈曰。作有义事。是惺悟心。作无义事。是狂乱心。狂乱随情念。临终被业牵。惺悟不由情。临终能转业。
　　评曰。圭峰此论。盖从上佛祖。由迷得悟。转凡成圣之楷式。近世禅者。悟理不真。修行不实。而日用言行。早已矛盾。矧临生死耶。初祖达磨曰。行解相应。名之曰祖。又僧问石霜曰。有头无尾时如何。霜曰。口吐黄金。堪作甚么。由此观之。圭峰顿悟渐修之说。确乎不易之论也。
　　汾阳昭禅师。十五家宗风歌。号曰广智。其词曰。大道不说有高低。真空那肯涉离微。大海吞流同增减。妙峰高耸总擎持。万派千溪皆渤澥。七金五岳尽须弥。玉毫金色传灯后。二三四七普闻知。信衣息广开机。诸方老宿任施为。识心是本从头说。迷心逐物却生疑。(翠岩芝禅师注曰。此叙宗旨也)或直指或巧施。解道前纲出后机。旨趣分明明似镜。盲无慧目不能窥。明眼士见精微。不言胜负坠愚痴。物物会同流智水。门风逐便示宗枝。即心佛非心佛。历世明明无别物。即此真心是我心。我心犹是机权出。(此叙马祖宗派也)或五位或三路。施设随根巧回互。不触当今是本宗。展手通玄无佛祖。(此叙洞上宗派也)或君臣或父子。量器方圆无彼此。士庶公侯一道平。愚智贤豪明渐次。(此叙石霜宗派也)有时敲有时唱。随根问答谈谛当。应接何曾失礼仪。浅解之流却生谤。或双明或单说。只要当锋利禅悦。开权不为斗聪明。舒光只要辨贤哲。有圆相有默论。千里持来目视瞬。万般巧妙一圆空。烁迦罗眼通的信。(此叙沩仰宗派也)或全提或全用。万象森罗实不共。青山不碍白云飞。隐隐当台透金凤。(此叙石头药山宗派也)象骨镜地藏月。玄沙崇寿照无缺。因公致问指归源。旨趣来人明皎洁。(此叙雪峰地藏宗派也)或称提或拈掇。本色衲僧长击发。句里明人事最精。好手还同楔出楔。或抬荐或垂手。切要心空易开口。不识先人出大悲。管烛之徒照街走。(此叙云门宗派也)德山棒临济喝。独出乾坤解横抹。从头谁管乱区分。多口阿师不能说。临机纵临机夺。迅速机锋如电掣。乾坤只在掌中持。竹木精灵脑劈裂。或宾主或料拣。大展禅宗辩正眼。三玄三要用当机。四句百非一齐铲。劝同袍莫强会。少俊依前成窒碍。不知宗脉莫漫汗。永劫长沉生死海。难逢难遇又难闻。猛烈身心快通泰(此叙德山临济宗派也)。
　　评曰。永嘉云。六代传衣天下闻。后人得道无穷数。而汾阳亦云。信衣息广开机。诸方老宿任施为。所以当时宗风。层见迭出。而世唯称五家宗派者。据盛者言之耳。汾阳历参七十余员知识。尽得诸宗家法。故一一颂出。使知曹溪之后。生机一路。日出日新。必英灵出格之士。始能一以贯之。若夫小根劣器。步步区区。各师其师。各宗其宗者。可得同日而语哉。昔张无尽吕夏卿。疑德山洞山。同出石头。而垂手处。杀活不同者。亦足以见其隘矣。
　　永明寿禅师。宗镜录云。设有坚执己解。不信佛言。起自障心。绝他学路。今有十问。以定纪纲。还得了了见性。如昼观色。似文殊等不。还逢缘对境。见色闻声。举足下足。开眼合眼。悉得明宗。与道相应不。还览一代时教。及从上祖师言句。闻深不怖。皆得谛了无疑不。还因差别问难。种种征诘。能具四辩。尽决他疑不。还於一切时一切处。智照无滞。念念圆通。不见一法。能为障碍。未曾一剎那中。暂令间断不。还於一切逆顺好恶境界现前之时。不为间隔。尽识得破不。还於百法明门心境之内。一一得见微细体性。根源起处。不为生死根尘之所惑乱不。还向四威仪中。行住坐卧。钦承祗对。着衣吃饭。执作施为之时。一一辩得真实不。还闻说有佛无佛。有众生无众生。或赞或毁。或是或非。得一心不动不。还闻差别之智。皆能明达。性相俱通。理事无滞。无有一法。不鉴其源。乃至千圣出世。得不疑不。若实未得如是。切不可起过头欺诳之心。生自许知足之意。直须广彼至教。博问先知。彻祖师自性之源。到绝学无疑之地。此时方可歇学。灰息游心。或自辨。则禅观相应。或为他。则方便开示。设不能徧参法界。广究群经。但细看宗镜之中。自然得入。此是诸法之要。趣道之门。
　　评曰。起过头欺诳之心。生自许知足之意。乃末法学者之大病。今此十问。尽祖师命脉。穷诸佛壶奥。验之於事。印之於心。如宝镜高悬。[娟-月+虫]妍自见。若已透关者。不在此限。不然。须一一历过始得。且善财既见妙德。而重历百城。庆喜已获法身。而广申问难。岂徒然哉。三祖云。毫厘有差。天地悬隔。政为此可凡真心学道者。请於此问。子细审勘。庆其所已得。而勉其所未至。则佛法幸甚。
　　圆悟禅师。示一书记法语。英灵衲子。蕴卓识奇姿。慷慨隳冠。视身世声名。如游尘浮云谷响。以夙昔大根器。知有此段。超生出死。绝圣越凡。乃三世如来所证。金刚正体。历代祖师。单传妙心。跂步蹴踏。作香象金翅。要驰骤飞腾於亿千万类之上。截流摩霄。岂肯为鸿鹄燕雀。局促於高低胜负较目前。电光石火间。瞥转利害耶。是故古之大达。不记细故。不图浅近。发片志。欲高超佛祖。荷担一切所不能承当之重任。普津济四生九类。拔苦与安。破障道愚昧。折无明颠狂毒箭。拈出法眼见刺。使本地风光澄霁。空劫已前面目明显。悉心竭力。不惮寒暑。废寝忘餐。刻意尚行。洁清三业。向三条椽下。死却心猿。杀却意马。直使如枯木朽株顽石头相类。蓦地穿透。岂从他得哉。发大伏藏。然暗室明炬。拟艨艟於要津。证大解脱。不起一念。顿成正觉。且通个入理之门。然后升普光明场。据无漏清净殊胜伟特法空之座。海口澜翻。奋无碍四辩才。立一机。垂一句。现一胜相。普使凡圣有情无情。俱仰威光。同受庥荫。尚未是绝功勋处。更转那头。千圣罗笼不住。万灵景仰无门。诸天无路捧花。魔外那能傍觑。放却知见。卸却玄妙。扬却作用。唯饥餐渴饮而已。初不知有心无心得念失念。何况更恋着从前学解。谛句奇言。理性分剂。名相桎梏。佛见法见。动地掀天。世谛辩聪。自缠自缚。入海算沙。有何所靠耶。等是大丈夫。应务敌胜惊群。满自己本志愿。乃为本分大心大见大解脱。无为无事真道人也。
　　评曰。一书记未入佛果法嗣。或是他枝学辈。预入法会者也。想见其人。是必英伟杰特。离类绝伦。故其所示法语。广大精密如此。盖所谓观机授法。非孟浪也。又是篇入道蹊径。冥合洞上五位法门。头尾圆备。识者辩之。
　　大洪恩禅师。与无尽居士张公商英友善。无尽尝以书问三教大要曰。清凉疏第三卷。西域邪见。不出四见。此方儒道。亦不出此四见。如庄老计自然为因。能生万物。即是邪因。易曰。太极生两仪。太极为因。亦是邪因。若谓一阴一阳。之谓道。能生万物。亦是邪因。若计一为虚无。则是无因。今疑。老子自然。与西天外道自然不同。何以言之。老子曰。常无欲。以观其妙。常有欲。以观其徼。无欲则常。有徼则已入其道矣。谓之邪因。岂有说乎。易曰。一阴一阳。之谓道。阴阳不测。之谓神。神也者。妙万物而为言。寂然不动。感而遂通天下之故。今乃破阴阳变易之道为邪因。拨去不测之神。岂有说乎。望纸后批示。以断疑网故也。师答曰。西域外道宗多途。要其会归。不出有无四见而已。谓有见。无见。亦有亦无见。非有非无见也。盖不即一心为道。则道非我有。故名外道。不即诸法是心。则法随见异。故名邪见。如谓之有。有则有无。如谓之无。无则无有。有无则有见竞生。无有则无见斯起。若亦有亦无见。非有非无见。亦犹是也。夫不能离诸见。则无以明自心。无以明自心。则不能知正道矣。故经云。言词所说法。小智妄分别。不能了自心。云何知正道。又曰。有见即为垢。此则未为见。远离於诸见。如是乃见佛。以此论之。邪正异途。正由见悟殊致故也。故清凉以庄老计。道法自然。能生万物。易谓太极生两仪。一阴一阳。之谓道。以自然太极为因。一阴一阳为道。能生万物。则是邪因计。一为虚无。则是无因。尝试论之。夫三界唯心。万缘一致。心生故法生。心灭故法灭。推而广之。弥纶万有而非有统而会之。究竟寂灭而非无。非无亦非非无。非有亦非非有。四执既亡。百非斯遣。则自然因缘。皆为戏论。虚无真实。俱是假名矣。至若谓太极阴阳。能生万物。常无常有。斯为众妙之门。阴阳不测。是为无方之神。虽圣人设教。示悟多方。然既异一心。宁非四见。何以明之。盖虚无为道。则是无。若自然。若太极。若一阴一阳为道。道则是有。常无常有。则是亦无亦有。阴阳不测。则是非有非无。先儒或谓。妙万物谓之神。则非物。非物则亦是无。故西天诸大论师。皆以心外有法。为外道。万法唯心。为正宗。盖以心为宗。则诸见自亡。言虽或异。未足以为异也。心外有法。则诸见竞生。言虽或同。未足以为同也。虽然。儒道圣人。固非不知之。乃存而不论耳。良以未即明指一心。为万法之宗。虽或言之。犹不论也。如西天外道。皆大权菩萨。示化之所施为。横生诸见。曲尽异端。以明佛法是为正道。此其所以谓圣人之道。顺逆皆宗。非思议之所能知矣。故古人有言。缘昔真宗未至。孔子且以系心。今知理有所归。不应犹执权教。然知权之为权。未必知权也。知权之为实。斯知权矣。是亦周孔老庄。设教立言之本意。一大事因缘之所成始所成终也。然则三教一心。同途异辙。究竟道宗。本无言说。非维摩大士。孰能知此意也。
　　评曰。清凉非判孔老为外道。盖判以佛法。而附会于孔老者也。夫不以心性。定其宗旨。而唯逐言象。以雷其浅深。则孟轲所谓。不揣其本。而齐其末。方寸之木。可使高於岑楼。岂理也哉。是篇。言简而意尽。地宽而界严。虽无尽喙长三尺。亦无所施其辩矣。信乎。当代之哲匠。护教之大士也。
　　汾州大达无业国师上堂。有僧问曰。十二分教。流于此土。得道果者。非止一二。云何祖师东化。别唱玄宗。直指人心。见性成佛。岂得世尊说法。有所未尽。只如上代诸德高僧。并学贯九流。洞明三藏。生肇融睿。尽是神异间出。岂得不知佛法远近。某甲愚昧。愿师指示。师曰。诸佛不曾出世。亦无一法与人。但随病施方。遂有十二分教。如将蜜果换苦葫芦。淘汝诸人业根。都无实事。神通变化。尽百千三昧门。化彼天魔外道。福智二严。为破执有滞空之见。若不会道。及祖师来意。论什么生肇融睿。如今天下。解禅解道。如河沙数。说佛说心。有百千万亿。纤尘不去。未免轮回。思念不亡。尽须沉坠。如斯之类。尚不能自识业果。妄言自利利他。自谓上流。并他先德。但言触目无非佛事。举足皆是道场。原其所习。不如一个五戒十善凡夫。观其发言。嫌他三乘十地菩萨。且醍醐上味。为世珍奇。遇斯等人。翻成毒药。南山尚自不许。呼为大乘学语之流。争锋唇舌之间。鼓论不形之事。并他先德。诚实苦哉。只如野逸高士。尚解枕石漱流。弃其利禄。亦有安国理民之谋。征而不赴。况我禅宗途路且别。看他古德道人。得意之后。茅茨石室。向折脚铛子里。煮饭吃过。二三十年。名利不干怀。财宝不为念。大忘人世。隐迹岩丛。君王命而不来。诸侯请而不赴。岂同我辈贪名爱利。汩没世途。如短贩人。有少希求。而忘大果。十地诸贤。岂不通佛理。可不如一个博地凡夫。实无此理。他说法如云如雨。犹被佛呵。云见性如隔罗縠。只为情存圣量。见在果因。未能逾越圣情。过诸影迹。先贤古德。硕学高人。博达古今。洞明教网。盖为识学诠文。水乳难辨。不明自理。念静求真。嗟乎。得人身者。如爪甲上土。失人身者。如大地上土。良可伤哉。设有悟理之者。有一知一解。不知是悟中之则。入理之门。便谓永出世利。巡山傍涧。轻忽上流。致使心漏不尽。理地不明。空到老死无成。虚延岁月。且聪明不能敌业。乾慧未免苦轮。假使才并马鸣。解齐龙树。只是一生两生。不失人身。根思宿净。闻之即解。如彼生公。何足为羡。与道全远。共兄弟论实不论虚。只这口食身衣。尽是欺贤罔圣。求得将来。他心慧眼观之。如吃脓血一般。总须偿他始得。阿那个有道果。自然招得他信施来不受者。学般若菩萨。不得自谩。如氷棱上行。似剑刃上走。临终之时。一毫凡圣情量不尽。纤尘思念未忘。随念受生。轻重五阴。向驴胎马腹里托质。泥犁镬汤里煮煠一徧了。从前记持忆想。见解智慧。都卢一时失却。依前再为蝼蚁。从头又作蚊虻。虽是善因。而遭恶果。且图什么兄弟。只为贪欲咸性。二十五有。向脚跟下系着。无成办之期。祖师观此土众生。有大乘根性。唯传心印。指示迷情。得之者。即不拣凡之与圣。愚之与智。且多虚不如少实。大丈夫儿。如今直下便休歇。顿息万缘。越生死流。逈出常格。灵光独照。物累不拘。巍巍堂堂。三界独步。何必身长丈六。紫磨金辉。顶佩圆光。广长舌相。若以色见我。是行邪道。设有眷属庄严。不求自得。山河大地。不碍眼光。得大总持。一闻千悟。都不希求一餐之直。汝等诸人。傥不如是。祖师来至此土。非常有损有益。有益者。百千人中。捞漉一个半个。堪为法器。有损者。如前已明。从他依三乘教法修行。不妨却得四果三贤。有修进之分。所以先德云。了即业障本来空。未了还须偿宿债。
　　评曰。禅宗之弊。当时早已如此。又何怪乎后世。幸赖此老。不惜口业。一一数破。使有志之士。尚可以明生熟。验得失。酌损益。审进退。不为世波漂荡。而丧其法体。则是篇正今日对病之良药也。敬录之於此。以为禅学者龟鉴。
　　大智度论云。复次一切法性皆空。无所有。汝所瞋因缘。亦皆虚诳。无实事故。而受大罪。如山中有一佛图。彼中有一别房。房中有鬼。来恐恼道人。故诸道人。皆舍房而去。有一客僧来。维那处分。令住此房。而语之言。此房中。有鬼神。喜恼人。能住中者住。客僧自以持戒力多闻故。言小鬼何所能。我能伏之。即入房住。暮更有一僧。来求住处。维那亦令在此房住。亦语有鬼恼人。其人亦言。小鬼何所能。我当伏之。先入者。闭户端坐待鬼。后来者。夜暗打门求入。先入者谓为是鬼。不为开户。后来者。极力打门。在内道人。以力拒之。外者得胜。排门得入。内者打之。外者亦极力熟打。至明旦相见。乃是故旧同学。各相愧谢。众人云集。笑而怪之。众生亦如是。五众无人无我。空取相致斗诤。若支解在地。但有骨肉。无人无我。是故菩萨。语众生言。汝莫於根本空中。斗诤作罪。斗诤故。人身尚不可得。何况值佛。
　　评曰。众生三毒。日用现行。过失甚重。而嗔毒之过失尤重。盖由不达前境本空。乃於自心中。妄兴对待。以对待故。鼓忿恨风。吹心识火。自他善根。互相焚毁。以正眼观之。政如二比丘。闭门推门。极力打鬼。修道人。当逆境击心。恚觉勃发时。能入此观。则直下释然。氷消瓦解。亦如二比丘。天明相见。自当抚掌一笑耳。
　　梁善慧大士。四相颂。生曰。识托浮泡起。生从爱欲来。昔时曾长大。今日复婴孩。星眼随人转。朱唇向乳开。为怜迷觉性。还劫受轮回。老曰。览镜容颜改。登阶气刀衰。咄哉今已老。趋拜复还亏。身似临崖树。心如念水龟。尚犹耽有漏。不肯学无为。病曰。忽染沈疴疾。因成卧病身。妻儿愁不语。朋友厌相亲。楚痛抽千脉。呻吟彻四邻。不知前路险。犹向恣贪瞋。死曰。精魄随生路。游魂入死关。只闻千万去。不见一人还。宝马空嘶立。庭花永绝攀。早求无上道。应免四方山。
　　评曰。生老病死。四件极大事。集在一身。世人梦里贪欢。漠然不顾。可叹也。故傅大士。一一颂出。欲人知其苦耳。既知其苦。则知求其所以出苦之法。所谓早求无上道。应免四方山是也。祇如无上道。毕竟如何求。大士又有偈曰。有物先天地。无形本寂寥。能为万象主。不逐四时凋。若真知此偈所归。尚何四相可言。其或未然。时不待人。切须努力。
　　移剌真卿丞相。先是元世主将。西征。有司奏。五台等处僧徒。有能咒术武略。及有膂力者。可为部兵扈从西征。公止之曰。释氏之高行者。必守不杀戒。奉慈忍行。故有危身不证鹅珠。守死不拔生草者。法王法令。拳拳奉持。虽死不犯。用之从兵。岂其宜哉。其不循法律者。必无志行。在彼既违佛旨。在此岂忠王事。故皆不可以从王师也。帝从之。公得法於万松秀禅师。号湛然居士云。
　　评曰。以僧从征。法灭之相也。湛然奏止之。其护法之功。不在禹下。且其所陈论。精确严明。千古犹见生气。至於挽近之世。无志行僧。往往有之。佛法王法。皆成罪人。吾不知其何以自立於天地之间也。悲夫。
　　大珠和尚。僧问。般若经云。度九类众生。皆入无余涅盘。又云。实无众生。得灭度者。此两段经文。如何通会。前后人说。皆云实度众生。而不取众生相。常疑未决。请师为说。师曰。九类众生。一心具足。随造随成。是故无明为卵生。烦恼包裹为胎生。爱水浸润为湿生。歘起烦恼为化生。悟即是佛。迷号众生。菩萨只以念念心为众生。若了念念心体空。名为度众生也。智者於自本际上。度於未形。未形既空。即知实无众生。得灭度者。
　　评云。华严云。应观法界性。一切惟心造。而大珠亦云。九类众生。一心具足。随造随成。楞伽云。从上诸圣。转相传受。妄想无性。而大珠亦云。若了念念心体空。名为度众生。楞严云。妙性圆明。离诸名相。本来无有世界众生。而大珠亦云。智者於自本际上。度於未形。未形既空。即无众生得灭度者。是知佛祖同一道眼。同一舌头。其清净显露。如月处空。有眼皆见。但后辈鲜肯深究力行。遂成纸上陈语。予观是篇。实修行者。日用治心之要。故表出之。当有赏音者耳。
　　菩提达磨。略辩大乘入道四行。法师者。西域南天竺国。是大婆罗门国王。第三之子也。神慧疎朗。闻皆晓悟。志存摩诃衍道。故舍素从缁。绍隆圣种。冥心虚寂。通鉴世事。内外俱明。德超世表。悲悔边隅。正教陵替。遂能远涉山海。游化汉魏。忘心之士。莫不归信。存见之流。乃生讥谤。于时唯有道育慧可。此二沙门。年虽后生。俊志高远。幸逢法师。事之数载。虔恭谘启。善蒙师意。法师感其精诚。诲以真道。令如是安心。如是发行。如是顺物。如是方便。此是大乘安心之法。令无错谬。如是安心者。壁观。如是发行者。四行。如是顺物者。防护讥嫌。如是方便者。遣其不着。此略序所由云尔。夫入道多途。要而言之。不出二种。一是理入。二是行入。理入者。谓藉教悟宗。深信含生同一真性。但为客尘妄想所覆。不能显了。若也舍妄归真。凝住壁观。无自无他。凡圣等一。坚住不移。更不随于文教。此即与理冥符。无有分别。寂然无为。名之理入。行入者。谓四行。其余诸行。悉入此中。何等四耶。一报冤行。二随缘行。三无所求行。四称法之行。云何报冤行。谓修道行人。若受苦时。当自念言。我从往昔无数劫中。弃本从末。流浪诸有。多起冤憎。违害无限。今虽无犯。是我宿殃。恶业果熟。非天非人。所能见与。甘心忍受。都无冤诉。经云。逢苦不忧。何以故。识达故。此心生时。与理相应。体冤进道。故说言报冤行。二随缘行者。众生无我。并缘业所转。苦乐齐受。皆从缘生。若得胜报荣誉等事。是我过去宿因所感。今方得之。缘尽还无。何喜之有。得失从缘。心无增减。喜风不动。宜顺於道。是故说言随缘行也。三无所求行者。世人长迷。处处贪着。名之为求。智者悟真。理将俗反。安心无为。形随运转。万有斯空。无所愿乐。功德黑暗。常相随逐。三界久居。犹如火宅。有身皆苦。谁得而安。了达此处。故舍诸有。息想无求。经云。有求皆苦。无求乃乐。判知无求。真为道行。故言无所求行也。四称法行。性净之理。目之为法。此理众相斯空。无染无着。无此无彼。经云。法无众生。离众生垢故。法无有我。离我垢故。智者若能信解此理。应当称法而行。法体无悭。於身命财。行檀舍施。心无吝惜。达解三空。不倚不着。但为去垢。称化众生。而不取相。此为自行。复能利他。亦能庄严菩提之道。檀施既尔。余五亦然。为除妄想。修行六度。而无所行。是为称法行(弟子昙彬序)。
　　评曰。达祖单传心印外。复别示此四行。其意盖为后来见而不行。与夫说而不通者。作针艾耳。大丈夫。当於此决志力行。以期智证。毋徒空腾口说。应祖师之悬谶也。
　　六祖大师。四智偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但用名言无寔性。若于转处不留情。繁兴永处那伽定。
　　评曰。或问。六祖大师偈。发明转识成智之旨。与教乘同异何如。答曰。教中谓。转第八阿赖耶识。为大圆镜智。转第七末那识。为平等性智。转第六意识。为妙观察智。转前五识。为成所作智。何时转耶。谓六七二识初地即转。至七八二地。方永转。以六识入生法二空观时。碍第七识二执。不得现起。及第六识转智之时。而第七识。亦随转也。故曰六七因中转。五八二识至佛果位中方转。以前五根。乃第八识之相分。八识未转。则前五识亦不得转。若八识转。则前五识亦随转也。故曰五八果上圆。此大乘权教所说如此。非禅宗圆顿最上乘也。今祖师直于众生分上。觌体指出本有四智。谓此性本来清净。一尘叵得。即是大圆镜智。此性本来平等。无我法二执之病。即是平等性智。此性本有光明。不缘而照。即是妙观察智。若成所作智。则与镜智同。但体用之分耳。如此观之。则众生日用现行无明全体。即是诸佛四智菩提。尚何识之可转。以识本空寂。即是智故。圭峰所谓。识如梦幻。但是一心是也。若权乘所谓。五八六七果因转之说。但约从因至果。转其假名而已。非谓实有识可转而为智也。若寔有可转。则所谓智者。乃有为菩提。岂当人本有无师自然之真智乎。以无识可转。方是真智也。盖识智无二。同一性故。如寒则结水而成氷。暖则融氷而为水。氷水名异。湿性无殊。故学者修证转识成智之处。苟能不留滞着之情。则虽终日转。而寔无识可转。无智可得。以识既本空。智亦本寂。一心湛然。无动转故。行人日用明此。可以坐进斯道。
　　僧亡名息心铭曰。法界有如意宝人焉。九缄其身。铭其膺曰。古之摄心人也。戒之哉。戒之哉。无多虑。无多知。多知多事。不如息意。多虑多失。不如守一。虑多志散。知多心乱。心乱生恼。志散妨道。勿谓何伤。其苦攸长。勿言何畏。其祸鼎沸。滴水不停。四海将盈。纤尘不拂。五岳将成。防末在本。虽小不轻。关尔七窍。闭尔六情。莫见於色。莫听於声。闻声者聋。见色者盲。一文一艺。空中小蚋。一技一能。日下孤灯。英贤才艺。是为愚蔽。舍弃淳朴。沉溺淫丽。识马易奔。心猿难制。神既劳役。形必损毙。邪行终迷。修途永泥。莫贵才能。日益惛瞢。夸拙羡巧。其德不弘。名厚行薄。其高速崩。内怀憍伐。外致怨憎。或谈於口。或书於手。邀人令誉。亦孔之丑。凡谓之吉。圣谓之咎。赏玩暂时。悲哀长久。畏影畏迹。逾远逾极。端坐树阴。迹灭影沉。厌生患老。随思随造。心想若灭。生死长绝。不死不生。无相无名。一道虚寂。万物齐平。何贵何贱。何辱何荣。何胜何劣。何重何轻。澄天愧净。皎日惭明。安夫岱岭。固彼金城。敬贻贤哲。斯道利贞。黄山谷书其后曰。梁左补阙宗殆。以文学行义知名。梁之亡也。殆弃其官族出家。号无名。后周欲夺其志。命大臣以美官诱之。无名自陈宗国颠覆。反俗有七不可。誓言哀切。遂不夺之。又赋五苦诗。诗意高洁。时多传写。观息心铭。似其晚年所作。亦似悔其少日。刻意於文章耶。因僧知海请书此篇。以刻石。为丛林杂学者之戒。故为书之。
　　评曰。息心铭。文体立意。一仿金人铭。其旨盖欲学者。歇镜中之狂心。息岐路之杂艺。庶几悟头。而获羊耳。予滋爱之。但不敢必谁所作。题云僧亡名。意谓已亡其名。后读黄山谷太史文集。始知非亡名。乃名亡名也。今并以其说载之于此。使览者知所自云尔。
