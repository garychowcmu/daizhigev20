续藏经   法昌倚遇禅师语录
　(小师)宗密录

 洪州分宁法昌禅院遇禅师语录序

　　　　南州　徐俯
　　今之住院为长老。聚徒称出世宗师者。莫知其几何人。其平居举扬问答之语。门人弟子必录之。号曰语录。语录之言满天下。而佛法益微。岂言多去道转远。画饼不足以充饥耶。盖能言之者。未必皆其人也。欲知其道之浅深。当视其人之贤不。昔法昌老。踈衣粝食。冰清玉洁。锄耰以给四方云水之人。学者莫能同其作劳。又苦其枯淡。挈挈然去之。堂中至无人。先君之少也。未为人所知。独师先奇之。乡人知敬师也。自先君始二人之交。至相好也。先君之音容邈矣。三十年来。无复此老之风味。思其人而不可见。则其语又可废耶。遂刊而传之。崇宁四年正月二十二日序。

　　 

　　洪州分宁法昌禅院遇禅师语录

　　　　小师　宗密　录
　　师开堂日。宣疏罢。遂升座。乃拈香云。此一瓣香。奉为今上　皇帝。祝延圣寿。伏愿。龙图永固。凤历长新。四海晏清。法轮常转。又拈香云。此一瓣香。奉为知府学士阖郡采僚。伏愿。寿山增峻。福海深深。永为天子股肱。长作宗门外护。又拈香云。此一瓣香。三世诸佛。名字不知。诸代祖师。面目不识。不是龙宫海藏。亦非虎穴魔宫。还有人知得来处么。奉为潭州北禅贤禅师。爇向炉中。或闻或见。尽获真常。乃敛衣而坐。维那白槌云。法筵龙象众。当观第一义　师云。好个消息。还有识得者么。如无。有疑请问　僧问。诸佛出世。地涌金莲。和尚出世。有何祥瑞。师云。须弥顶上击金锺。进云。与么则今日得闻於未闻。师云。闻底事作么生。进云。非唯观世音。我亦从中证。师云。有眼如盲犹似可。有耳如聋笑杀人。进云。只如释迦已灭。弥勒未生。正当与么时。佛法如何举论。师云。尽在法昌拄杖头。进云。学人为什么不晓。师云。杲日当天。盲人摸地。进云。与么则大众沾恩去也。师云。你见个什么道理。进云。欲言言不及。林下好商量。师云。乱统禅和。如麻似粟　僧问。世尊出世。先度五俱轮。和尚出世。先度何人。师云。随泥作佛。进云。学人正在迷途。和尚为什么。不垂方便。师拈起拄杖云。见么。进云。见。师云。莫道无方便。进云。莫便是和尚为人处也无。师放下拄杖。僧礼拜。师云。邯郸学唐步　僧问。祖意西来即不问。升堂演法事如何。师云。家常茶饭。进云。与么则劳而无功去也。师云。知恩者少。负恩者多。进云。灵然一句超群像。逈出三乘不假修。师云。你且莫草草　僧问。如何是法昌境。师云。地灵步步雪山草。进云。与么则僧宝人人沧海珠。师云。总似这僧。省多少力。进云。向上还有事也无。师云。向下亦无。进云。和尚是什么心行。师云。好心不得好报　僧问。止止不须说。我法妙难思。鸣鼓升堂。当为何事。师云。一愿皇帝万岁。二愿重臣千秋。进云。犹是世谛流布。宗门事又作么生。师云。口似磉盘。进云。为什么如此。师云。不敢犯阇梨严令。进云。慈悲何在。师云。不见道。止止不须说。进云。署色未分人尽望。及乎天晓也寻常。师云。自作自受。
　　师乃云。问话且止。吉凶未兆。早是多端。那更问答纵横。转疎转远。何故。妙性圆明。离诸名相。本来无有世界众生。因妄有生。因生有灭。生灭名妄。灭妄名真。三世诸佛。到这里瞻仰无暇。一大藏教诠题不及。是以毗耶老汉杜口无词。摩竭尊雄望风结舌。直饶宗乘大启。祖令当行。截断□□。逈超诸有。棒头取证。喝下承当。唱道门中。□□□子。检点将来。大似隔靴[打-丁+瓜]痒。岂不见昔□□□□师开堂。三圣推出一僧。宝寿便打。三□□□□为人。不独瞎这僧眼。瞎却镇州一城□□□。宝寿掷拄杖归方丈。诸仁者。古人一期□□接物利生。便有如此奇特之事。千古之下玉振金声。然则事无一向。理出多途。只如法昌今日为国开堂。岂无利益。敢问诸人。适来许多问答。且道与宝寿禅师。是同是别。若道是同。金沙未辩。玉石未分。参学眼在什么处。若道是别。至道无难。唯嫌拣择。佛法岂有二耶。还有向这里明得么。良久云。万古碧潭空界月。再三捞摝始应知(谢词不录)。
　　上堂云。释迦未灭。迦叶未闻。从凡入圣。功不浪施。大藏教文。如金如玉。洎乎金色头陀。受法传衣。龙宫海藏。无处出头。且道祖师有什么长处。一丸消众病。不假药方多。
　　上堂云。你若退身千尺。我便当处生芽。你若觌面相呈。我便藏身弄影。你若春池拾砾。我便撒下明珠。直得水洒不着。风吹不入。如个无孔铁锤相似。且道法昌还有为人处么。利刀割肉疮犹合。恶语伤人恨不消。
　　上堂云。春山青春水渌。一觉南柯春睡足。携筇纵步出松门。是处挑英香馥郁。因思昔日灵云老。三十年来无处讨。如今竞爱摘杨花。红香满地无人扫。
　　上堂云。春不晴夏不雨。禾不禾兮黍不黍。谩言孙子解耕锄。不得天时亦辛苦。莫辛苦。看看便是秋霖澍。法昌不是解天文。暗中自有龙神护。
　　上堂。僧问。古镜未磨时如何。师云。却须磨取。进云。未审如何下手。师云。镜在什么处。僧作圆相。师便打云。这漆桶。[土*录]砖也不识。
　　师乃云。祖师西来特唱此事。只要时人知有。如贫子衣珠。不从人得。三世诸佛。只是弄珠底人。十地菩萨。是求珠底人。汝等正是伶俜乞丐。怀宝迷邦底人。在灵利汉。才闻人举着。眨上眉毛。便知落处。若更踏步向前。不如策杖归山去。长啸一声烟雾深。
　　上堂。僧问。知有底人。毕竟向什么处去。师云。自家扫取门前雪。莫管他人屋上霜。进云。也要大家知。师云。不劳悬石镜。天晓自鸡鸣。进云。和尚何得干戈相待。师云。饥逢王膳不能餐。进云。且莫压良为贱。师云。你且道知有底人。向什么处去。僧无语。师云。莫道压良为贱。
　　师乃云。不用驰求。见成活计。金不博金。水不洗水。曲不藏直。真不掩伪。象鼻猪头。鱼腮鸟觜。更问如何。归堂打睡。
　　上堂云。欲识佛性义。当观时节因缘。巢居知风。穴居知雨。燕去雁来。寒暑更互。是人知有。且道世尊拈花。迦叶微笑。是什么时节。还会么。冷如氷。白如雪。是处成堆光皎洁。茫茫欲火欲烧人。惆怅无因为君说。
　　上堂云。法昌五日升堂。不为谈玄说妙。虚空自有龙神。谁问僧多僧少。
　　上堂云。闻说法昌山。寻常多猛虎。食尽犬与羊。更无狐与兔。白日伤行人。乃至三四五。既作住山人。须作山中主。伽蓝土地五通神。自今已后须巡护。画时驱出向他山。教伊食泥兼食土。香灯粥饭不曾亏。此物宁容当大路。更当路。送汝前山顶上乘风雨。
　　上堂云。单丝不成线。独掌不浪鸣。达磨为甚只履西归。直饶你道得出身句。我且问你。古人意作么生。良久云。骑驴戴席帽。渡水不穿靴。
　　春日上堂云。危楼画角报春回。暖日潜吹□面开。蛰户几多头角者。可应无意待风雷。
　　黄龙南禅师至。师上堂　僧问。二龙争珠时如何。师云。法昌小出大遇。进云。忽然倾湫倒岳。又作么生。师便打。进云。有问有答。为什么不分宾主。师云。适来一棒。是宾是主。进云。学人与师共用。师云。这漆桶又打。进云。不因渔父引。争得见波涛。师云。且莫钝致黄龙。僧礼拜。师云。教休不肯休　僧问。三玄三要即不问。韶石家风事若何。师云。尘中人未识。云外客先知。进云。为复是天中函盖。为复是逐浪随波。师云。一任敲砖打瓦。进云。和尚为什么。把定封疆。师云。不解撑舡。翻嫌溪曲。进云。未审云门木马。甚处嘶鸣。师云。在阇梨鼻孔里。进云。有鼻孔且从。无鼻孔又向什么处。师云。好个衲僧。元无鼻孔。僧便喝。师云。炉韛之所。钝铁尤多。师乃云。拏云攫浪数如麻。点着铜睛眼便花。除却黄龙头角外。自余浑是赤班蛇。法昌小剎。路远山遥。景物萧踈。游人罕到。敢谓黄龙禅师曲赐光临。不唯泉石增辉。亦乃龙天喜悦。然云行雨施。自古自今。其奈炉韛之所钝铁尤多。良医之门病者愈甚。瘥病须求灵药。销顽必藉金锤。法昌这里。有几个堕根阿师。病者病在膏肓。顽者顽入骨髓。若非黄龙老汉到来。总是虚生浪死。遂拈起拄杖云。还会么。打面还他州土麦。唱歌须是帝乡人。
　　头戴华巾离少室。手携席帽出长安。鹫峰峰下重相见。鼻孔元来总一般。(黄龙)。
　　胡芦棚上挂冬瓜。麦浪堆中钓得鰕。谁在画楼沽酒处。相邀来吃赵州茶。(法昌)。
　　铁牛对对黄金角。木马双双白玉蹄。为爱雪山香草细。夜深乘月过前溪。[○@─](黄龙)。
　　玉麟带月离霄汉。金凤衔花下彩楼。野老不嫌公子醉。相将携手御街游。○(法昌)。
　　上堂云。乾坤之内。宇宙之间。中有一宝。秘在形山。师云。且缓缓。法昌有一宝。七[真*真]与八倒。或作无明山。或时为相好。触处尽光辉。动便入荒草。休寻讨。珊瑚枝上日杲杲。
　　上堂云。夜夜抱佛眠。朝朝还共起。起坐镇相随。语默同居止。欲识佛去处。只这语声是。古佛垂慈。不无方便。争奈虽是善因。而招恶果。傅大士如张幔天底网。捞龙打凤。奈何鳞甲羽毛尽在里许。逃生无路。若是灵禽瑞兽。决定别有生涯。
　　四月八日上堂云。我佛世尊降诞迦维。直得九龙吐水。天雨四花。一手指天。一手指地。便道天上天下。唯我独尊。大似傍若无人。及乎韶阳老汉出来打一棒。诸方将谓瓦解氷销。殊不知。天欲明而必暗。人欲旺而必衰。譬如涂毒鼓。打着即乖。致令祖域千古之下竞起干戈。挂人唇齿。法昌临危不悚人。好一捧太迟生。未离兜率。脚跟下便好与一锥。岂到今日。然虽如是。大似贼过张弓。莫有向这里下得一转不伤物义底语。不唯与瞿昙出气。亦乃划断诸方葛藤。有么。莫怪渠侬多意气。他家曾踏上头关。
　　上堂云。三界唯心四句绝。万缘唯识百非除。一法有余着不得。无余一法亦还祛。古人恁么说话。大似送人上树了去却梯。好事不如无。何故。佛说一切法。为度一切心。我无一切心。何用一切法。法昌今日不惜性命。为你诸人。安梯了也。下得者。四事供养敢辞劳。下不得者。万两黄金亦消得。明眼汉辩取。良久云。早知灯是火。饭熟也多时。
　　上堂云。云收大野。月皎长空。樵唱冲岩。渔歌蓼岸。森罗万象帝网交光。四圣六凡重重海印。普贤楼阁十字踪横。少室峰前交点不过。何也。譬如琴瑟箜篌。虽有妙音。若无妙指。终不能发。到这里。莫有吹无孔笛调没弦琴底衲僧。试为法昌下妙指发妙音抚一曲看。有么。良久云。贫无达士将金施。病有闲人说药方。
　　宽禅师至。师遂作此圆相与宽。便自出作务。
　　明日上堂。法座前问宽。昨日公案作么生。宽於地上。作此[○@牛]圆相了。以脚擦却。师乃云。宽禅头名不虚得。遂升座云。忽地晴天霹雳声。禹门三汲浪磅渹。几多头角为龙去。鰕蟹依前努眼睛。
　　上堂云。敲针作钓。岂是良图。截海横网。方为作者。忽遇锦鳞赪尾。直教振鬣摇空。若是跛鳖盲龟。且从他三三两两。为什么如此。曾为宕子偏怜客。自爱贪杯惜醉人。
　　上堂云。闻声悟道。何异缘木求鱼。见色明心。大似迷头认影。诸仁者。不用续凫截鹤。夷岳盈壑。南辰北斗。躔度分明。日晦月明。升沉自异。但请休征罢战。端拱无为。自然得个入头。差肩佛祖。若更言中辩意。句里明机。清风月下守株人。凉兔渐遥春草绿。
　　上堂云。一不放二不收。牧人横笛倒骑牛。松轩月冷梦初破。一声吹起塞门秋。
　　上堂云。秋风飒飒。秋雨微微。宾鸿未至。海燕将归。蝉萧萧兮林疎叶落。月皎皎兮虎啸猿啼。或闻或见。孰悟孰迷。会与不会。莫乱针锥。君不见。新丰老太孤危。寸草不生千万里。出门何事正萋萋。
　　上堂云。菩萨贪功。声闻滞寂。三界群生。不知恩力。便请回光。歇却心识。一念相应。玄关可击。
　　上堂云。诸方浩浩商量。法昌冷冷落落。从教古殿生苔。免见填沟塞壑。逞神机夸妙略。算来总是闲斟酌。争如裂破太虚空。荐取如来那一着。噫错。
　　上堂云。无明实性即佛性。幻化空身即法身。拈起拄杖云。释迦老子。变作一条拄杖。在法昌手里。拈起则划断三乘。放下则平欺佛祖。忽然撞着懵懂禅和。法昌急急退步。良久云。看。
　　岁旦上堂。僧问。孟春犹寒即不问。新年头还有佛法也无。师云。东山西岭青。进云。这个犹是世法。如何是佛法。师云。罕逢穿耳客。多是刻舟人。进云。争奈学人未晓。师云。觌面相呈犹未晓。不如静处萨婆诃。僧礼拜。师云。灵利衲僧　僧问。新年已去。未审如何是不迁底句。师云。去年曾折处。今日又抽条。进云。这个犹是迁谢底在。师云。物逐人兴。进云。未审祖师鼻孔。是新是旧。师云。你在甚处见祖师。进云。和尚恐某甲不实。师云。你且道是新是旧。僧无语。师云。洎不问过。
　　师乃云。四序循环。周而复始。百岁光阴。犹如捻指。鸣鼓升堂。诸方事例。举论宗乘。是非蜂起。缘聚则生。缘离则死。未出轮回。如何逃避。休休。时行则行。时止则止。君不见。达磨当年到魏时。被人打落当门齿。
　　上堂云。虚明自照。不劳心力。若到这里会得。便请掊珠掷玉。罢战休征。不唯道泰时康。亦乃邦国安静。何也。上是天。下是地。日头运转虚空里。假使碧潭清似镜。终教明月下来难。若是玄机尚戢。冥运犹潜。任是六臂三头。也须牵羊纳璧。
　　上堂云。莫莫。大丈夫何太错。泥牛只解驾宗乘。木马何曾生犊角。鱼不栖鸟不箔。辽天须是辽天鹤。只知犯重障菩提。不荐如来大圆觉。休休。休摸[打-丁+索]。醍醐上味世所珍。遇斯等人成毒药。
　　上堂。僧问。一花开五叶。结果自然成。叶则不问。如何是花。师云。茂萼连天秀。馨香匝地红。进云。什么田地栽得。师云。长自灵山雨。开因少室风。进云。未审几时结果。师云。但得根株是。何愁果不收。进云。学人还有分也无。师云。无分。进云。人人具足。学人为什么无分。师云。莫将凡界眼。来□觉园春。
　　师乃云。昨日看庭花。今朝玩芳草。芳草与庭花。各自争妍好。花先芳草衰。草亦随花槁。如何浮世人。不悟生难保。良久云。何须待零落。然后始知空。
　　上堂云。龙吟雾起。虎啸风生。法尔如然。非由造作。参玄上士。善别机宜。莫倚他门吃他残饭。况是当人己事。直下分明。应用无方。不从人得。本无位次。莫强安排。赫尔灵光。超诸数量。随缘放旷。任性浮沉。如杲日当空。似莲花出水。圣凡罔测。物类何□。更若言中取则。句下丹青。大似画饼充饥。终无所益。
　　上堂云。闻声悟道。见色明心。乃拈起拄杖云。岂不是见。又敲床一下云。岂不是闻。那个是明悟底事。若道闻声是我。见色非他。黄口小儿点头咽唾。多子塔前一场懡[怡-台+罗]。为什么如此。谁知远烟浪。别有好思量。
　　上堂云。八月十五中秋节。露洗层岩光皎洁。珠帘是处卷清辉。不知只是旧时月。诸仁者。当人己事。妙绝言语。识不可识。智不可知。一代时教。只是个切脚。所以道。修多罗教。如标月指。参学兄弟。到这里合作么生。一大藏教。既是标指。且道月在什么处。不见僧问投子。灵山如指月。曹溪如画月。如何是真月。投子云。昨夜三更转向西。投子古佛。善识时机。如锺在架。随扣发声。似镜当台。物来斯照。然则一期方便。这僧大似避得风雷重遭霹雳。争如法昌直下与伊道却。遂作圆相了云。此夜一轮满。清光何处无。
　　上堂云。古者道。百尺竿头坐底人。虽然得入未为真。百尺竿头须进步。十方世界现全身。只如百尺竿头。如何进步。要会么。南赡部洲。北郁单越。要行则行。要歇则歇。忽若遇见玄沙。打你头破脑裂。且道有什么过。棒头有眼明如日。要识真金火里看。
　　上堂。僧问。四山相逼时如何。师云。宝车在门外。进云。和尚岂无方便。师云。贪生逐乐区区去。唤不回头争奈何。进云。忽然唤得回时如何。师云。但办肯心。必不相赚。进云。作家宗师。师云。也是死中得活。僧拟议。师便打。
　　师乃云。平地上死人无数。过得荆棘林者。是好手。不重己灵。不求诸圣。十二时中。不倚一物。正是平地上事在。你若起心动念。即乖法体。更乃大用现前。於毛端上。现宝王剎。坐微尘里。转大法轮。唤作开眼尿床。不消老僧一喝。你且道荆棘林作么生透。良久云。携取诗书归旧隐。野花啼鸟一般春。
　　上堂云。三界无法。何处求心。四大本空。佛依何住。灵利汉。才闻举着。便好截断两头。归家稳坐。从他丛林浩浩。保社骈骈。岂不快哉。不得容易。忽若有个汉。出来拊一掌。还闻么。竖起拂子。还见么。大好无法。擗脊打一棒。鼻孔里锥一锥。待你知痛识痒。大好无佛。正当与么时。莫道法昌悞你。还会么。白日莫空过。青春不再来。
　　上堂。拈起拄杖云。我若拈起。你便唤作先照后用。我若放下。你便唤作先用后照。我若掷下。你便唤作照用同时。忽然不拈不放。你向什么处卜度。直饶会得倜傥分明。若遇临济德山。快须脑门着地。且道伊有什么长处。良久云。曾经大海休夸水。除却须弥不是山。
　　上堂云。毫厘有差。天地悬隔。欲得现前。莫存顺逆。诸仁者。山河大地。[牙-(必-心)+?]显主宾。三界圣贤。交光相映。到这里。不取一法。不舍一法。亦无无取舍知解。唤作海印三昧。正是贴肉汗衫。直得不舍道法。现诸威仪。石火里没去。电光里出头。刀梯剑树。虎穴魔宫。七通八达。一一分明。我且问你。百草头上。还曾梦见夹山么。
　　上堂。僧问。祖意西来即不问。树雕叶落事如何。师云。少室宗风全体露。阇梨何得不惺惺。进云。争奈雕落何。师云。眼花山影转。进云。毕竟如何会。师云。不是知音者。徒劳话岁寒　僧问。诸法寂灭相。不可以言宣。少室宗风如何举唱。师云。一家有事百家忙。进云。犹是学人疑处。师云。若是凤凰儿。不向篱边走。僧礼拜。师云。我也未信你在　师乃云。心随万境转。转处实能幽。随流认得性。无憙亦无忧。诸仁者。看看。释迦老子披毛带角。上刀山入火聚。然后变作一头水牯牛。走入沩山队里去也。你等诸人还见么。你若见。许你具一只眼。你若不见。也许你具一只眼。且道法昌为人眼。在什么处。良久云。名字莫将题落叶。恐随流水到人间。
　　上堂云。即此见闻非见闻。无余声色可呈君。个中若了全无事。体用无妨分不分。鸦鸣鹊噪。法法圆成。水渌山青。头头显焕。见亦同见。闻亦同闻。因什么有迷有悟。良久云。莫言佛法无多子。不是苦心人不知。
　　上堂云。若是知有底人。入林不动草。入水不动波。便能脱珍御服。挂弊垢衣。与众魔共一手。作诸劳侣。接待方来。犹是傍借边事。何也。澄源湛水。尚棹孤舟。古佛道场。犹乘车子。若是个中人。直须向蛇头上揩痒。骊颔下抉珠。驱耕夫牛。夺饥人食。若能如是。始解坐报化佛头。踏卢遮那顶。法昌与么说话。大似梦中说梦。何谓也。争似不来还不往。亦无欢笑亦无愁。
　　上堂。僧问。佛佛授手。祖祖相传。未审传个什么。师云。须弥顶上铁昆仑。进云。当表何事。师云。去国知归路。伶俜获宝珠。进云。实际理地。不受一尘。未审珠向什么处安者。师云。从来光璨烂。不用强安排。进云。与么则谢师指示。师云。珠在什么处。僧拟议。师云。了。
　　师乃云。见闻如幻翳。三界若空花。闻复翳根除。尘消觉圆净。净极光通达。寂照含虚空。却来观世间。犹如梦中事。诸仁者。祖师门户。已被释迦老子八字打开了也。更无丝发许间隔。直下会得。可谓光前绝后。若更别有商量。却许汝具一只眼。
　　上堂。僧问。摩尼珠人不识。如来藏里亲收得。如何是珠。师云。龙宫无觅处。海藏岂能收。进云。未审毕竟在什么处。师作圆相。僧展两手。师便打。僧礼拜。师云。三更犹自可。天晓更愁人。
　　师乃云。有物先天地。无形本寂寥。能为万象主。不逐四时雕。四时运转。万象摐然。见闻不昧。视听分明。且道那个是主。莫是与么来者是么。莫是妙体本来无处所么。莫是一念未生时全体是么。与么卜度。大似坐井观天。管中窥豹。若是谛当底人。总不用许多辛苦。良久云。陋巷不骑金色马。回来却着破襕衫。
　　至节日上堂。僧问。古者道。阳气发时无硬地。无根树子。为什么不开花。师云。话头也不照顾。进云。争奈人人具足。师云。你树子在什么处。僧提起坐具。师云。谑你老郎。便打　僧问。祖意西来即不问。直截根源事若何。师便喝。僧亦喝。师喝一喝。拊一掌。僧云。作家宗师。师云。札。僧礼拜。师云。未出场来。不妨奇特。
　　师乃云。一阳来复。万物知春。堤边柳眼争开。涧畔梅英竞吐。连嵓树冻。丹凤那栖。锁月潭氷。游龙未作。锦衣公子。尽醉如泥。林下道人。幪头打睡。且莫睡。闲向江头看逝水。世间好物不坚牢。彩云易散琉璃脆。
　　上堂云。行路难君自看。鸟道从来不易攀。行人未上先伛偻。颏膝时时自相拄。扪萝直到巅峰头。方知世界空悠悠。
　　上堂云。花菲菲。雨霏霏。游人陌上正如泥。谁在画楼吹玉管。一声声送日沈西。
　　上堂云。至道无难。唯嫌拣择。三界圣凡。和泥合水。灯笼露柱。儱侗颟顸。凡夫生死。诸佛涅盘。如何得不拣择。莫是毫厘有差天地悬隔么。莫是情尽圆明时会取么。莫是万法唯识。尽是我心。不可更有彼此。且喜没交涉。若是法昌。是便是非便非。江南日暖鹧鸪啼。非不非是不是。翻笑维摩谈不二。个中若未造玄微。且荐如来第一义。
　　结夏日晚小参云。大凡参学兄弟。道眼未明。心地未安。入一丛林。出一保社。须当亲近良朋善友。二六时中。将佛法为事。直须决择。令心眼精明。这个不是小事。光阴易失。时不待人。一失人身。卒未有出头处在。莫只与么打閧过时。今日三明日四。这里经冬。那边过夏。记取一肚葛藤。路布学解。到处掠虚摩唇捋觜。汉语胡言。道我解禅解道。轻忽好人。作无间业。将知此事大不容易。没量大人。到这里讨头鼻不着。莫当等闲乱开大口。法昌老汉。无人情莫爱人。摩捋你赞叹你。尽不是好心。一朝火风解散。眼光落地。善恶业缘。受报好丑。生死境界。一时现前。那时便如落汤螃蠏。手忙脚乱。从前活计神通佛法。总使不着。业识忙忙。无可依怙。追悔不及。随缘受报。改头换面。都未可定。岂不见古者道。学般若菩萨。且莫自瞒。切须子细。纤毫不尽。未免轮回。丝念不忘。尽从沉坠。你要识披毛带角底么。便是你寻常乱作主宰者是。你要识拔舌地狱么。便是诳惑迷徒者是。你要识寒氷镬汤底么。便是你滥膺信施者是。三涂八难尽是你心自作。只为道眼不明。方乃如是。若是谛当底人。岂有这个消息。法昌与么说话。尽是契合诸圣。不独为你三兄五弟。但未得忍菩萨。皆有此过。岂况天龙八部。既来这里。经冬过夏。莫生容易。老僧镢头边。讨饭供养你。说些子出家话。莫被人我夯却。一生空过。一旦四大分张。那时作伎俩迟也。有一般汉。闻人举着他肚里事。嗔心忿起。便道。佛法岂有与么事。大悟不拘小节。更问阿谁。我且问你。悟见个什么。还脱得髑髅识想也未。十二时中。且与五戒十善相应。灵山会上。还曾见有无行业底佛么。还有妄语底祖师么。大似将牛屎比栴檀。有甚交涉。可谓醍醐上味。为世所珍。遇斯等人。翻成毒药。你要得他日相应。但如今於一切处。放教枯淡。二六时中。对五欲八风。如肓人视物。不为诸法管带。亦不管带诸法。六根门头点检。无丝发过患。方有少许趣向分。法昌与么说话。如服瞑眩底药相似。一斯苦口。他时大有得力处。所以古者道。假使百千劫。所作业不忘。因缘会遇时。果报还自受。无人替代。各自努力。
　　上堂云。古者道。大地雪漫漫。春来依旧寒。说禅说道易。成佛作祖难。法昌道。大地雪漫漫。春来便不寒。到头成佛易。却是说禅难。有一般人闻与么说。鼻孔冷笑道。有甚难。朝到西天。暮归唐土。南山起云。北山下雨。甘草甜黄蘗苦。鱼入深潭。鸟栖高树。拈起拄杖。达磨眼睛。放下数珠。释迦鼻孔。若是这个禅。三家村里。臭口老婆。也解说得。要成佛则未在。你且道毕竟那个是禅。良久云。直得额头汗出。
　　上堂云。草蓠蓠。烟幕幕。雨如膏。云似鹤。轮蹄到处困芳菲。谁问山头红日落。禅家流。须警觉。莫待擎头并戴角。百年光景片时间。举世应无长命药。逐利贪名数似麻。排头尽葬青山脚。菩提道路不曾修。毕竟将何为倚托。
　　上堂云。菩萨证未极。二乘方沉空。人天三界业。正在轮回中。诸仁者。若论此事。唯佛与佛。乃能知之。十地圣人。犹隔罗縠。自余之辈。合作么生。无常老病。不与人期。一失人身。万劫不复。三界牢狱。萦绊杀人。不是等闲。莫生容易。大事未成。如丧考妣。二六时中。放却闲缘。歇却心识。但自回心问己。想料不由别人。警策身根。莫教污染。直令凡圣情尽。人法俱空。自然体露真常。□□诸有。若不如是。与道全乖。
　　上堂云。佛大泥多。舡高水长。我爱钓鱼翁。生涯无比况。分开晓霞影。掷破桃花浪。流水送歌声。风高愈嘹亮。堪笑锦鳞钩不上。三三两两空悠漾。莫悠漾。直饶避得钩。前头大有网。鱼即且从。佛在什么处。莫是殿里底么。莫是作圆相么。莫是在灵山么。莫是对面不相识么。莫是认着依前还不是么。若如此。只是个三家村里。佛不□者。且道那个是。调御涅盘今已久。龙光犹未□迦维。
　　上堂云。宗乘一句。逈绝言诠。意下差排。虚生浪死。灵山会上。觌面相呈。授手传来。如王宝剑。□乘不坠。盖藉其人。如师子游行。群狐屏迹。龙象蹴踏。非驴所堪。或时警悟群机。曲垂方便。遂有言句。落在诸方。如龙藏选珠。终无瓦砾。直得天龙稽首。佛日光辉。近来时代浇漓。禅师长老。成群作队。一个个气宇如王。一人人平肩佛祖。问着宗门两字。口似研槌。但将凡言。黩乱圣意。致令学者习俗生常。不唯侮慢圣贤。亦乃自生容易。或言即心是佛。更不参寻。或则妄认尘缘。强作主宰。无非私心作解。捏目生花。缘木求鱼。守株待兔。盖为打底不遇作家。致见如斯过患。劝诸学者。莫谩波波。但自回光返照。迭足思心。尽却凡情。别无圣解。纵有幽玄。翻成计较。古者云。道不用修。但莫污染。禅不用学。贵在息心。息心则想念不生。无染则真源自净。更若他求。必无是处。
　　百丈和尚至。师上堂云。道无今古。人有先后。出则大用繁兴。入则机唯密照。记得百丈大智禅师在日。常有一老人听法。自云。过去生中。曾为知识。有人问。大修行底人。还落因果也无。某甲云。不落因果。从此五百生。堕作野狐。今告代一转语。愿脱此苦。百丈云。不昧因果。即脱狐身。然则野狐脱去。其奈吐下涎唾。落在诸方。无人打摒。敢问诸人。不落因果。为什么堕作野狐。不昧因果。为什么便得脱去。直饶道得。落处分明。也未出他野狐穴里。法昌当时若见。但先与他拈出雪峰古镜。教伊转动不得。然后放出紫湖狗子。尽却性命。免见儿孙今日。成群作队。法昌与么举论。大似持螺酌海。明眼人前。一场笑具。何故。曾经大海难为水。惯听无弦不易琴。
　　上堂云。且莫停囚长智。养病丧躯。长者任他长。短者任他短。风动空澄。日明云翳。泥多佛大。水长舡高。法法圆成。莫妄穿凿。直得风行草偃。水到渠成。不为分外。忽尔小中现大。大中现小。於一毛端。徧能含受十方剎土。坐微尘里。转大法轮。若到法昌面前。一笔勾下。何也。丈夫自有冲天气。莫向如来行处行。
　　上堂云。至人空洞无象。万物无非我造。会万物为己者。其唯圣人乎。老僧昨夜作一个梦。梦见入大洋海底。撞着须弥山。头额粉碎。你等诸人。还知痛痒么。
　　上堂云。言前荐得。滞壳迷封。句下精通。触途狂见。然虽如是。其奈金沙犹混。水乳不分。法昌道。言前荐得。天雨四花。句下精通。地摇六种。且莫草草。九十六种外道。各各自言得上人法。菩萨果位。犹不相知。譬如诸天同宝器食。福德有异。饭色不同。若无择法眼目。如何明辩。忽遇迷邦之子。止宿草庵。疲乏商人。化城寓止。宝所尚□。归路亦遥。不觉不知。中途自息。似这般垛根汉。不可也受法昌赞叹。所以我佛。传衣付法。须令授手。递相证据。恐有滥误。盖谓此也。然虽如是。忽若有个汉出来。喝一喝。拊一掌。掀倒绳床。便归众去。诸人作么生明辩。良久云。敌圣若无如是眼。假饶千载又何为。
　　上堂云。生死事大。无常迅速。行脚高士。更於何处用心。饶你学得圣解现前。获三明六通。得四无碍辩。一大藏教。结角罗纹。贮水不漏。明眼人觑着。大似檐雪填井。岂不见。世尊於楞严会上。呵叱阿难。汝虽历劫忆持如来秘密妙严。不如一日修无漏业。免被人天果报所缚。十二分教。到这里。一点也用不着。方为教外别传。如今兄弟。都不问此事来处。但管违背佛语。返於经教中作伎俩。辨唯心唯识。说性说相。如将方木逗圆孔。有甚交涉。将知宗门途路逈别。且人天因果。通贯圣凡。如何免得。无漏圣境。理绝功勋。若为修证。还会么。自是不归归便得。五湖烟景有谁争。
　　上堂云。灵山会上。三乘行位。解脱法身。正是乞儿残饭。祖师西来。直指人心。见性成佛。正是祭鬼神残饭。汝等若见。如经蛊毒之乡。更莫觑着。觑着则祸生。法昌这里。有一般茶饭。寻常不曾拈出。今日事不获已。将供养诸人。他时若到诸方。受用殷繁。切须记取。法昌今日供养。遂作一圆相。掷下拄杖。
　　上堂云。毗耶杜口。仿敩宗乘。鹫岭拈花。翻成毒药。九年面壁。钝致先宗。半夜传衣。欺他后学。马祖即心是佛。大似待兔守株。盘山非心非佛。可谓和泥合水。纵饶德山棒如雨点。正是以己妨人。临际喝似雷声。要且不曾撩着。岂况聚头接耳。举古圆今。列洞下五位君臣。尚它薄礼。布临济三玄戈甲。败落清时。云门函盖乾坤。无绳自缚。法眼唯心唯识。岂达机权。沩仰父子相投。傍观者丑。如斯之见。尽是败祖宗风。灭胡种族。承虚接响。欺罔圣贤。后学无辜。遭他指注。若论此事。诸佛不曾出世。亦无一法与人。达磨不西来。二祖不得髓。直得皇风荡荡。野老讴歌。心无所恃。行无所依。闻禅与道。似见冤家。说色说心。如逢猛虎。法昌然后与你。挑野菜。桩黍米。作和罗饭。煮骨董羹。饥即餐。困即卧。不由诸位自崇高。莫学三乘立功课。
　　云岩皋长老至。师上堂云。凤凰山色翠凌空。宝殿峥嵘画不同。止止金毛在何处。只应千古绝狐踪。诸仁者。知音相见。岂在多言。如击石火掣电机。点着不来。白云万里。何也。菩提之道。不可图度。动便失宗。觉即迷旨。然竿木随身。逢场作戏。或时手擎日月。游戏神通。有时背负须弥。全军敌胜。或则随波逐浪。或则把断要津。无非古佛家风。尽是道人活计。岂不见。昔日云嵓到药山。山云。闻子解弄师子是不。嵓云。是。山云。弄得几出。嵓云。六出。山云。我也解弄。嵓云。弄得几出。山云一出。嵓云。六即一。一即六。云嵓后到沩山。山云。闻子在药山时。曾弄师子是不。嵓云是。山云。为复常弄有时置。嵓云。要弄即弄。要置即置。山云。置时师子在什么处。嵓云。置也置也。师云。好一个师子。只是弄得有头无尾。当时若见沩山云置时在什么处。便与放出踞地金毛。直教沩山藏身无路。既不能如是。遂成一个不了底公案。法昌今日因风吹火。也未剿绝。却请云嵓禅师略升此座。圆却这个公案。免见他日累及儿孙。
　　上堂云。一尘才起。大地全收。乃拈起拄杖云。诸仁者。十方世界撮来。如粟米大。安在法昌拄杖头上。其中众生。不觉不知。且道法昌寻常在尘里。在尘外。良久云。海枯终见底。人死不知心。
　　上堂。夜半乌鸡谁捉去。石女无端遭指注。空王令下急搜寻。唯心便作军中主。云门长驱。沩仰队件。列五位锵旗。布三玄戈弩。药山持刀。清原荷斧。石巩弯弓。禾山打鼓。阵布雪岭长蛇。兵屯黄檗飞虎。木马带毛烹。泥牛和角煮。赏三军犒师旅。打葛藤分路布。截海横山。扬尘簸土。击玄关。除徼路。多少平人受辛苦。无边剎海竞纷纷。三界圣凡无觅处。无觅处。还知否。昨夜云收天宇宽。依前带月啼高树。
　　上堂云。生死交谢。寒暑迭迁。有物流动。人之常情。念念不停。新新不住。如火成灰。渐渐消灭。又如藏舟於壑。藏山於泽。人谓得其固。不知有力者负之而趋。昧者不觉。然虽如是。殊不知。观身实相。观佛亦然。前际不来。后际不去。今则无住。三际求心心不有。心不有故妄元无。妄元无故即菩提。生死涅盘本平等。故维摩经云。不动等觉。建立诸法。不出魔界。而入佛界。於此会得。则终日变化不为动。毕竟寂灭不为休。八难三涂无非净妙国土。尘劳烦恼尽是解脱道场。然虽如是。要且未出教意。譬如蒸沙欲成嘉馔。纵经尘劫。终不能得。既不然者。且道亲切底事作么生。[葸-十+夕]岭不传唐土信。胡人休唱太平歌。
　　师到云嵓。升座云。法无定相。转变由人。用去则天回地转。触处周流。收来则虑息缘忘。圣凡罔测。或则神通游戏。垂手尘劳。利益有情。光扬佛事。或则栖神物表。遁迹嵓阿。枕石眠云。敦修慧业。无非道达群机。利他利己。所谓动若行云。止犹谷神。岂有心於彼此。情系於动静者耶。法昌与么举唱。且道随顺机宜。为复别有长处。还会么。木马追风蹄拨剌。金毛踞地尾查髿。
　　上堂云。闲来只么坐。拍手谁赓和。回头忽见簸箕星。水墨观音会推磨。乃拍一拍云。还会么。八十翁翁虽皓首。看看不带老人容。
　　上堂云。九月重阳节。菊花香未烈。策杖倚栏看。眼中重着屑。诸仁者。燕去雁来。寒暑相催。篱边黄菊。正斗霜开。陌上垂杨。已随露落。或生或杀。互显机锋。或盛或衰。咸张主伴。无非解脱法门。尽是金刚正眼。还有人荐得么。看来只是吹灰法。却向滩头脱却衣。
　　上堂云。法昌今日开炉。行脚僧无一个。为报十八高人。缄口围炉打坐。不是规矩严难。免见诸人话堕。直饶口似秤槌。未免灯笼勘破。不知道绝功勋。妄自修因证果。若逢临济德山。应是难能放过。但知一念回心。定免三乘羁锁。
　　上堂云。青山鸟道。登者即迷。碧落无波。动犯风影。不是目前法。莫生种种心。明暗不相关。虚空无背面。到这里。直似秋潭月影。静夜锺声。犹是生死岸头事。莫当等闲。不见古者道。直须向那边担荷了。却来这边行李。揩磨心识。尽却今时过患。直似枯木逢春不润。始有少分相应。古人与么说话。意作么生。那边檐荷个什么。这边又作么生行李。除非久参硕德。乃可知之。莫只与么业识忙忙。无明人我。私心作解。妄生穿凿。如磨砖作镜相似。多少謷讹。快须着力。莫待前头路尽。方始着忙。一朝心眼顿开。方知法昌老。以佛法为事。
　　上堂云。昨日送残年。今朝贺新岁。新岁与残年。相逐如流水。人无百年人。尽作千年累。一个无常身。百端生狡计。杀命资口腹。结业求富贵。片善不曾修。日为烦恼醉。且莫醉。起来共你说些。周秦并汉魏。霸业及图王。文经兼武纬。凌烟阁上数如麻。尽向青山脚下排头睡。争似无为实相门。一超直入如来地。
　　上堂云。年年四月十六。诸方尽皆禁足。法昌山里如何。但见山青水渌。
　　上堂云。诸仁者。心是根。法是尘。两种犹如镜上痕。痕垢尽时光始现。心法双忘性即真。古人已是四楞着地了也。汝等诸人。作么生会。内视不己见。返听不我闻。觉体超然。不属量数。正是痕垢在你。且道镜在什么处。直饶分明拈出。我更问你。什么处得来。你若不知来处。山僧为你指出。炼得铜山没一星。入红炉里又埃尘。须知本自圆成物。本自圆成无故新。

　　勘辩

　　师在双岭受请。与英胜二首座相别云。三年聚首。无事不知。检点将来。不无渗漏。以拄杖划一划云。这个且止。宗门事作么生。英云。须弥安鼻孔。师云。与么则临崖看虎眼。特地一场愁。英云。深沙努眼睛。师云。争奈圣凡无异路。方便有多门。英云。铁蛇钻不入。师云。这般汉有甚共语处。英云。自缘根力浅。莫怨太阳春。却划一划云。宗门事且止。这个事作么生。师便掌。英云。这漳州子莫无去就。师云。你这般见解。不打更待何时。又打。英云。也是老僧招得。
　　英胜二人。到山相访。英云。和尚寻常爱检点诸方。今日为甚。却来古庙里作活计。师云。打草只要蛇惊。英云。且莫涂糊人好。师云。你又刺头入胶盆作什么。英云。古人道。我见两个泥牛斗入海。所以住山。未审和尚。见个什么。师云。你他时异日。有把茅盖头。人来问你。你作么生祗对。英云。山头不如岭尾。师云。你且道当得住山事么。英云。使镢不及拖犁。师云。还曾梦见古人么。英云。和尚又作么生。师展两手。英云。鰕跳不出斗。师云。莫将三寸烛。拟并太阳辉。英云。争奈公案见在。师云。乱统禅和。如麻似粟。
　　师起法堂。乃问二人。我欲来这里起法堂。且道作得个什么向当。英云。贼是小人。师云。邵武子。动着便作屎臭气。英云。曾轻霜雪苦。师云。明珠自有千金价。谁肯林边打雀儿。英云。大似持钵不得。诈道不饥。师却指胜云。你且道合作得个什么向当好[妳-女+口]。胜云。本来无位次。不用强安排。师云。你这驴汉安向甚处着。胜云。一任敲砖打瓦。师云。也只是个杜撰巡官。英云。若是千金宝。何须打雀儿。师云。东家人死。西家助哀。英云。路见不平。
　　一日英举大梅断夹山定山生死中有佛无佛因缘。问师云。此个公案作么生。师云。大梅当时何不与他本分草料。英云。作么生。师便打。英云。一场儱侗。师云。你试下一转语看。英云。一状领过。师云。矮子看戏。
　　举盘山光境话。英云。只如保福与么说话。未免挂人唇齿。师云。你作么生。英作掌势。师云。自屎不知臭。英云。和尚作么生。师云。若据我见处。掘个地坑。和你一时埋却。且要天下太平。
　　黄龙秀维那与数僧至。师云。重迭关山路。阇梨从什么处来。秀云。三门里来。师云。有三门。则从三门里来。无三门从什么处来。秀云。恁么则不从门入也。师云。因什么得到这里。秀云。法昌门下水泄不通。师云。不解登山。刚嫌路曲。秀拟议。师云。第二参头道。僧云。何不问取维那。师云。酌然龙象蹴踏。非驴所堪。且坐吃茶。人事了。秀乃云。适来公案。可谓光前绝后。师云。射虎不真。徒劳没羽。秀云。何得压良为贱。师云。佛法不是这个道理。
　　师乃问秀。近离什么处。秀云。黄龙。师云。我闻黄龙有三关语是否。秀云。是。师云。将为老僧不知。秀云。有问有答。师云。未到法昌。不妨疑着。秀云。过在什么处。师打一掌云。且莫钝致黄龙。乃送归安下处。秀云。古人道。一言相契则住。一言不契则去。且道。住则是。去则是。师云。你看。这汉一场败阙。秀云。与么则兵随印转。客任主裁。师云。便请入堂挂搭。秀起庵成。师云。庵成了。只是未有主人在。秀云。大似对面不相识。师云。驴前马后汉。秀云。气急杀人。师云。横抱小儿。拟彰黄简。秀云。却请和尚别作个主人来。师云。九五须还天子贵。群雄徒自起干戈。秀云。到头霜夜月。任运落前溪。师云。千里神驹追电去。蹇驴犹自没泥沙。
　　秀一日问师。承闻和尚久止浮山。屡参兴化。为什么却法嗣北禅。师云。瘥病不假驴驼药。秀云。伤龟恕鳖。不免傍观。师云。将谓无人检点。乃拈起拄杖云。且道者个从什么处得来。秀云。这老汉败阙也不知。师云。不是任公子。徒劳话钓竿。黄龙南禅师至。人事吃茶了。师乃云。近日黄龙制得一般茶。实为诸方未有。南云。那里得这消息来。师云。劝君不用镌顽石。南云。老老大大。道听途说。师云。争奈公案见在。南云。这里寻常如何造作。师云。老老大大。说话也不照顾些子。南云。赖得左右无人。师乃唤侍者。更点一椀茶。下茶至。南云。若无造作。这个从什么处得来。师便作拨茶势。南云。这个犹是和尚受用边事。利人事又作么生。师云。遇临济则敲出骨髓。逢德山则揳破脑门。
　　因与南禅师。举程大乡看生缘话。师云。何不直下与伊剿绝却。南云。也曾为蛇画足。是伊自不瞥地。师云。和尚如何为他。南云。咬尽生姜呷□醋。师云。流俗阿师。又与么去。南云。和尚意作么生。师拈起拂子便打。南云。这老汉也是无人情。
　　师因举在湖南时。曾问兴化。知有底人。向什么处去。化云。善财拄杖子。师云。我不问善财拄杖子。且道知有底人。向什么处去。化云。或则登山。或则渡水。师云。和尚只解步步登高。不解从空放下。化云。老僧虽则年迈。要且不负来机。南云。和尚当时作么生。师云。我错怪兴化。南云。而今知也。且道从什么处去。师云。你问阿谁。南云。佯聋诈哑作什么。师云。虽然如是。要且不负来机。
　　师一日在门前栽松。南和尚至。乃云。小院小舍。栽许多。作什么。师云。临济道底。南云。栽得多少。师云。但见猿栖鹤宿。宁知耸汉侵云。南乃指面前石山云。这里为什么不栽却。师云。功不浪施。南云。也只是无下手处。师却指石上松云。这个从什么处得。因作石松诗云。盘根迸石苔铺缝。偃蹇龙形积翠深。擎鹤插空多雨势。带云笼月足潮音。应无要压群峰意。终有常怀伫雪心。猿冻下崖来上哭。禅余独对苦中吟。
　　兜率宽和尚至。师云。和尚久居兜率。为什么。却到人间。宽云。暂时行履。师云。来时弥勒菩萨在什么处。宽云。不知。师云。和尚从兜率来么。宽云。是。师云。为什么。却不知。宽云。向道不知。说什么来不来。师云。无孔铁槌。有甚用处。宽云。看这老汉一场懡[怡-台+罗]。师与宽和尚看雪次。师云。好雪。宽云。好白。师云。雪与白。相去多少。宽云。如掌作拳。师乃於栏上。拏雪便打云。你且道是拳是掌。宽云。粗行沙门。师云。此是文殊大人境界。因有诗云。倚栏看臈雪。光射晓堂寒。万德文殊海。千重世界宽。泥牛光影乱。石女素衣完。会得青春意。桃花悟更难。
　　冬夜与感首座吃果子。师遂拈起一片橘子云。这个滋味。何似黄龙。感云。须待尝过始得。师云。验人端的处。下口便知音。感云。末代禅师。多虚少实。师又拈起托子云。者个作么生尝。感云。须是和尚始得。师云。一个托子。早是不奈何。感云。饶人不是弱汉。
　　师问讷首座。古人道。天地与我同根。万物与我一体。你且道。山河大地。与你自己是同是别。讷云不别。师又竖起拂子云。这个[妳-女+口]。讷云。这个亦然。师云。你有几个自己。讷云。法有多种。理本不二。师遂扣床一下云。你还知痛痒否。讷云。不知。师云。话堕阿师。不能打得你。
　　师一日与讷首座修花坛。乃问讷云。南泉道。人人见此一株花。如梦相似。且道你见似个什么。讷云。只是一株花。师云。与么则你也只在南泉窠窟里。讷云。未审古人意作么生。师云。拈砖过来。讷过砖了又问。师云。古人去世久矣。
　　问豁长老。闻说你曾讲唯识论是否。豁云。粗曾习听。师云。三界唯心。万法唯识。明有此理。豁云。是。师乃竖起拂子云。还见么。豁云。见。师云。见个什么。豁云。见拂子。师云。老老大大。为什么五戒不持。豁云。和尚何得不信佛语。师云。痴人棒打不死。你还梦见唯识么。
　　师问肇维那。甚处来。肇云。讨菜来。师云。甚处去。肇云。寮中去。师云。寻常问你生死事。为什么。不与么祗对。肇云。和尚不曾问某甲。师云。且道你死向什么处去。肇云。一任卜度。师云。不信道。肇云。某甲与么祗对。有甚不得。师云。将为卜你不着。肇云。且道向什么处去。师云。鬼窟里去。肇云。且莫以己妨人。师云。争奈赃物在老僧手里。
　　问肇。日出心光耀。天阴性地昏。不知天地者。刚道有乾坤。而今日出也。那个是你心光。肇云。不可更有。师云。不知天地者刚道有乾坤。且道知天地者。乾坤向什么处去。肇云。三界唯心。不可更有。师云。厨下烧火。你觉肚皮热么。肇云。问这个作什么。师云。伎死禅和。如麻似粟。
　　师问肇。沩山水牯牛话。你作么生会。肇云。无这个闲功夫。师云。只如世尊拈花。迦叶微笑。又作么生。肇云。不妨令人疑着。师云。龙头蛇尾汉。
　　问僧。一切声是佛声是否。僧云。是。师云。为什么。鸦作鸦声。鹊作鹊噪。僧云。和尚自生分别。师便打。又问僧。一切声是佛声是否。僧云。不是。师云。为什么不是。僧云。鸦作鸦声。鹊作鹊噪。师亦打。后有僧问师。前头是且从打。不是为什么亦打。师又打云。且听明眼人断看。
　　岁夜吃汤次。感首座云。昔日北禅分岁。曾烹露地白牛。和尚今夜分岁。有何施设。师云。臈雪连天白。春风逼户寒。感云。大众吃个什么。师云。莫嫌冷淡无滋味。一饷能消万劫饥。感云。未审是什么人置办。师云。无惭愧汉。来处也不知。
　　登首座至。师云。你作丛林表帅。为什么。被人唤作登无明。登便抽坐具作打势。师云。且莫乱做。别处即得。法昌门下不容你。登拟议。师便打一掌。登云。将谓侯白。师云。你作这般说话。也道我作禅客。登云。法昌门下。可谓风吹不入。师云。教你入得。堪作什么。师问登。无明实性即佛性。无明在这里。佛性在什么处。登云。不可别有。师云。唤你作释迦老子得么。登云。至道无难。唯嫌拣择。师云。你梦见三祖。登云。和尚尊意如何。师便打。登云。打即不无。且道佛性在什么处。师拈棒。登便走云。今日被这老汉折挫一掌。师云。似这般不知痛痒汉。打杀也无罪过。
　　石门皋和尚。去住云嵓。师云。只见云归碧嶂。和尚为什么。入郭辞山。皋云。偶徇时机。师云。主人公在什么处。皋云。避喧求静。岂是高人。师云。似则似。是即未是。皋云。和尚作么生。师竖起拂子云。是喧是静。皋无语。师云。不信道。师问皋。近离什么处。皋云。石门。师云。我闻石门路崄。水泄不通。因甚到这里。皋云。十里双牌。五里单堠。师云。途中事作么生。皋云。到处行松色。时时听水声。师云。来时水牯牛。在甚么处。皋云。自有人看。师云。鼻索为什么在法昌手里。皋云。这老汉瞒却多少人。随手打一坐具。师云。三十年。捞龙打凤。今日被鼠咬。
　　恭首座住禅林访师。师云。见说你要为黄龙烧香是否。恭云。不敢。师云。我闻龙生龙子。须是解兴云致雨始得。恭云。但随家丰俭。师云。你未拈香。早钝致黄龙了也。恭云。和尚且莫多口。师云。你且道黄龙实头事作么生。恭提起坐具。师乃唤行者。为我过坐具来。行者提在手中。师便打云。他时后日也道见老僧来。
　　宝峰乾化主至。吃茶了。师云。我无可舍施。只有一个瓢子送你。乾才接。师云。你且道宝峰还有么。乾云。有。师云。若有何须更要。乾云。唯多不才。师云。你也只作得个化主。乾云。有头无尾得人憎。师云。自是你无这手脚。乾遂掣去。师云。停囚长智。师送乾出三门云。回到宝峰。为我传语英邵武。乾云。[真*真]言倒语作什么。师云。不因你祗对。洎合忘却。虽然如是。它时悟去。始知我老婆心。
　　喆首座来。师云。山深路远。何烦访及。喆云。仁义道中。不为分外。师云。将得什么来。喆叉手近前。师云。只这个。为当别有。喆展坐具。师云。前头较些子。后头打不着。喆云。且容某甲人事。师云。近离什么处。喆云。云居。师云。峰顶事作么生。喆云。多少人疑着。师卓拄杖云。弘觉鼻孔何似这个。喆云。草贼大败。师云。这僧话头也不识。喆云。和尚问什么。师云。我只问你弘觉鼻孔。喆云。又道不识话头。师云。不谬作翠嵓弟子。
　　一日喆问师。和尚室中。寻常开示机缘。愿闻一两则。师云。暗里抽横骨。明中坐舌头。你作么生。喆云。和尚本是云门宗胄。为什么举洞上因缘。师乃踢出一只鞋。喆便休。
　　皋长老闻师见虎。乃云。见说和尚那日山上作一场佛事不小。师云。多口阿师。皋云。好好相问。师作掌势。皋云。好个虎。只是不解咬人。师便打云。莫道不咬人。皋云。也是如虫蚀木。师云。今日咬着死汉。
　　心禅师至。闲坐次。师云。近日法席。可杀兴盛。心云。家家观世音。师云。还有咬人师子么。心云。炉鞴之所。钝铁尤多。师云。闻和尚室中有拳头话是否。心云。家丑莫外扬。师乃拈起镢云。何似我这个。心云。真不掩伪。师云。生死界中使那个即是。心云。不劳悬石镜。天晓自鸡鸣。师云。与么讨人驴年去。因说话次。心云。近日人传和尚风幡颂甚好。师云。且道祖师前头为人好。后头为人好。心云。祖师终不妄语。师云。是则是。祖师意作么生。心云。岂不见道。不是风动。不是幡动。师云。狐狸渡氷。有甚快活。心云。和尚意作么生。师以拂摇之。心云。也是为蛇画足。师云。且莫乱统。心云。须是和尚始得。师云。世事但将公道断。
　　徐龙图看楞严经。至妙性圆明离诸名相。徐云。佛意诚谓幽深。师云。你如何会。徐欲祗对。师以拂子便打。徐云。和尚也无些子人情。师云。我若不打你。又堪作什么。却问黄龙。释迦老子到这里。还有出身处么。龙却打一拂。师云。且听诸方断看。
　　百丈政和尚至。师云。见说你在慈明会里。曾有野狐颂是否。政云。是。师云。古人意作么生。政云。眼花山影转。师云。是你见处如此。政云。你不肯我那。师云。与么说话。还曾梦见野狐。师乃云。我且问你。大修行人。还落因果也无。政云。檐折知柴重。师云。我不问你柴重不重。且道落因果不落。政云。你还识因果也未。师云。瞎汉话头也不识。政云。争奈慈明肯我。师云。你今日一场郎当不少。政云。和尚意作么生。师遂踢倒香台。政拟议。师云。且待你更疑三十年。政云。你见北禅。我也见北禅。你参兴化。我也参兴化。为什么常常不肯我。师云。你见兴化北禅。我也总知。只是你少商搉在。政去。师送三门云。旬日道话。宁无短长。今日相别。无以为意。有一条拄杖送师。政拟接。师云。且道你将去。如何受用。政云。扶过断桥水。伴归无月村。师云。忽遇德山临济时如何。政云。棒在和尚手里。师遂掷拄杖云。可惜许。分付不着人。
　　师行脚时。在圆通。遇大觉入京。升座云。此事分明。宜荐取。莫教累劫受轮回。师出问。如何是此事。觉云。荐取。师云。头上是天。脚下是地。荐个什么。觉云。不是知音者。徒劳话岁寒。师云。岂无方便。觉云。胡人饮乳。返怪良医。师云。暴虎凭河。徒夸好手。拍一拍归众。
　　大觉小参。师出众问。承古有言。堪羡一堂无事客。卧云深处不朝天。和尚为什么却入京城。觉云。青山藏不得。明月却相客。师云。与么则君王若不垂三请。争得先生出旧庐。觉云。今日遭人点检。师云。和尚幸是当人。觉云。想你不是好心。师云。象驾已趋於帝里。利人一句请宣扬。觉云。衣珠不用从他觅。明月分明处处圆。师云。这个犹是古人糟粕。利人事作么生。觉云。重言不当吃。师云。与么则龙楼鸣法鼓。鹤钥振金锺去也。觉云。谢子证明。师便礼拜。
　　师到兴化。化云。近离什么处。师云。北禅。化云。北禅老汉。有鼻孔也无。师云。湖南长老。个个一般。化云。莫将鹤唳悞作莺啼。师云。和尚且低声。化云。你着忙作什么。师云。和尚也不少。化云。彻底撞着聱头。师云。看这老汉。一场懡[怡-台+罗]。
　　师一日问兴化。宝剑知师藏已久。今日当场略借看。化云。不借。师云。为什么不借。化云。不是张华眼。徒窥射斗光。师云。用者如何。化云。横身当宇宙。谁是出头人。师便作引颈势。化云。嗄。师云。喏。便归众。
　　师一日问兴化。祖意西来即不问。水出高源事若何。化云。穿过髑髅犹未觉。师云。便恁么会时如何。化云。错。师拊一掌。化便打。师云。看这老汉。手忙脚乱。拍一拍便归众。
　　师到北禅。禅问。近离什么处。师云。福严。禅云。思大鼻孔长多少。师云。与和尚当时见底一般。禅云。你且道我见时长多少。师云。和尚大似不曾到福严。禅云。学语之流。来时马大师安乐否。师云。安乐。禅云。向你道个什么。师云。教和尚莫乱统。禅云。念你是新到。不能打得你。师云。某甲亦放过和尚。吃茶次。禅问。乡里什么处。师云。漳州。禅云。三平在彼作什么。师云。说禅说道。禅云。年多少。师云。与露柱齐年。禅云。有露柱且从。无露柱年多少。师云。无露柱一年不少。禅云。半夜放乌鸡。
　　北禅与兴化闲坐次。禅云。和尚当时见唐明事。殊不闻举着。化云。好事不如无。禅云。也要大家知。化不对。禅云。有问有答。何得缄口无言。化亦不对。禅云。闻说汾阳有西河师子话是否。化云。是。禅云。可杀威狞。化云。不见道来者咬杀。禅云。与么则汾阳门下。道绝人荒去也。化乃竖起拂子云。这个因甚到今日。
　　师在北禅时。作侍者。立次。禅遂举此话。问师云。子到这里作么生。师云。养子不及父。家门一世衰。禅云。你具什么眼目。师云。若是咬人师子。终不与么。
　　次日兴化到北禅。师乃问讯。化指阶前松树云。者个是什么人裁。师云。龙牙。化云。何似赵州栢树。师云。尊宿眼。在什么处。化云。闹市里虎。化到真堂前云。这个是甚人真。师云。龙牙。化云。既是龙牙。为什么却在北禅堂里。师云。一彩两赛。化云。真在这里。龙牙在什么处。师拟议。化便打一掌云。莫道不解咬人。师云。乞儿见小利。化又打。师乃走。
　　北禅岁夜小参云。年穷岁尽。无可与诸人分岁。今夜烹个露地白牛。煮野菜羹。烧榾柮火。吃了大家围炉。唱村田乐。何也。免使倚他门户傍他墙。致使傍人唤作郎。至夜深。维那问讯云。县中有人勾和尚。禅云。作什么。那云。和尚夜来杀牛。不曾纳皮角。禅遂捋下帽子云。这个不是。那拾得便出。禅唤侍者云。贼贼。那云。天寒且还和尚帽子。禅顾视。师云。这个公案作么生。师云。潭州纸贵。一状领过。
　　师访芭蕉泉庵主。问云。庵主在么。泉云。谁。师云。行脚僧。泉云。来作什么。师云。礼拜庵主。泉云。恰遇庵主不在。师云。你[妳-女+口]。泉云。向道不在。说什么你我。拽棒直赶下山。明朝再去。依前被赶。师后又去问。庵主在么。泉云。谁。师云。行脚僧。揭帘便入。泉拦曾把住云。这里虫虎纵横。尿床鬼子。三回两度来。讨个什么。师云。久向道风。泉乃解开衣抖擞云。你将谓泉大道有多少奇特。师便问。如何是庵中主。泉云。入门须辨取。师云。莫只者便是。泉云。赚杀几多人。师云。前言何在。泉云。听事不真。唤钟作瓮。师云。与么则万法泯时全体现。君臣合处正中邪去也。泉云。驴汉不会便休。乱统作什么。师云。未审客来将何祗待。泉云。云门胡饼赵州茶。师云。与么则谢师供养。泉云。我火种也未有。早道谢供养。
　　法昌语录终。

　　偈颂
　　洞山麻三斤

　　火麻皮子若何分。臈雪煎茶解醉君。更有路行人未到。野花含笑旧枝春。

　　风幡话

　　不是风兮不是幡。黑花猫子面门班。夜行人只贪明月。不觉和衣渡水寒。

　　云居安乐树

　　安乐独闲行。三更打五更。如何通一线。流水和啼鹦。

　　凝云亭

　　凝云封万迭。崔嵬路坦平。如何通一线。中夜日头明。

　　漱玉亭

　　漱玉本无瑕。寻求转更赊。如何通一线。云月自周遮。

　　碧溪桥

　　碧溪烟浪息。万像显其中。亦谓同相委。寒松起暮风。

　　龙潭

　　寒潭无底岸。深隐有泥龙。汝向长空露。游人何处逢。

　　都颂

　　五四三二一。波斯黑似漆。走过新罗源。老婆暗啾唧。

　　法身颂

　　螺师吞大象。石虎咬番马。惊起断家龙。踏落云屋瓦。

　　庐陵米价

　　乌龟三眼赤。祥麟一角尖。腾云生暮雨。溪月夜明帘。

　　送廉书记游岳

　　祝融峰顶浪滔滔。黑地须弥绕几遭。无角铁牛安虎距。丫叉玉女渡天河。阿呵呵。竹锡敲空云阵高。

　　赠杉山庵主

　　林泉放旷养清闲。一片平川白日间。深称栖心谁得侣。烟萝缩手有寒山。

　　渔人罢钓

　　日照青山积雪销。渔人归去自歌谣。从他逐浪随波者。时把长竿望海潮。

　　因看圆觉经

　　菩提妙有无心证。本觉含灵喻火莲。真金不假经炉冶。空里无花红焰天。云起断崖泉滴沥。风吹寒叶落飘然。时人若问真圆觉。睡思来时合眼眠。

　　因看经

　　半满藏兮一落索。子细看来特地错。东村黄老打张三。两个善神齐发恶。休发恶。寒猿昨夜绕窗啼。白鸟今朝上虚阁。

　　送僧

　　倒拈筇杖扣长空。云起龙奔鸟道同。端手掣开千圣眼。江淮两浙好西东。

　　山居五首

　　松远柴门静。高眠日午开。此景谁频到。雨过白云来。鸟熟分亭语。猿纯对坐禅。松声寒索索。嵓溜冷涓涓。闲步穿松影。逢人背负薪。问渠何处去。济水白如银。境有松擎鹤。家无饥鼠粮。客来何见待。山坞药苗长。山壑路崔嵬。知音绝往来。如何彰一信。石笋和云裁。

　　看山

　　风疾浮云急。春山雨过青。游人休更问。涧水响冷冷。

　　无绳自缚

　　云鹤高空外。林泉性本闲。何须更特地。好肉自生剜。

　　纸帐颂

　　揭起露全身。放下绝纤尘。谁人知此意。拾得自忻忻。

　　因事

　　金刚开佛口。菩萨[门@卞]天堂。提取靴衫去。无人住处藏。

　　咏寒山

　　[黑*来][黑*来][黑*台][黑*台]。痴痴呆呆。若人识得。不在天台。

　　寄新僧判

　　龙岫深藏久。桃花几度开。看山见不见。不见下山来。

　　三玄颂

　　体中玄。独角泥牛水上眠。转身触破澄潭月。巫山顶上浪滔天。
　　用中玄。征人带甲眠。春花风扫尽。黄叶落阶前。
　　句中玄。远道绝人烟。甜瓜甜似蜜。苦瓠苦如莲。
　　第一句。无边大火聚。拟议早身灰。谁敢当头觑。
　　第二句。龙播并虎踞。更问毗耶离。已落他路布。
　　第三句。脱却娘生袴。直下便承当。铁山横在路。
　　第一诀。袖里三斤铁。忽遇病维摩。拈起蓦头[打-丁+屑]。
　　第二诀。六月漫天雪。无处避炎蒸。浑身冷如铁。
　　第三诀。八字无两丿。胡僧笑点头。眼中重着屑。
　　法昌石镜。不分凡圣。尽入圆光。更无少剩法昌木蛇。伏爪藏牙。忽然磕着。且看脚下。
　　法昌铁杖。生风起浪。游戏神通。诸方榜样。

　　歌会方首座

　　默。欧山重会西蜀客。长喜共坐长松边。高阿月下安禅石。或忘机秉微迹。或放浪兮傲危碧。苍苍雄势何嵯峨。岛迭烟花笑寒栢。刍狗吠露地白。堂堂走入黄金宅。纤腰玉女少年骑。野老逢兮背上拍。是什么荆山璧。倾尽画瓶三两只。从他徒蚁竟头奔。拶破面门横片石。或时顺或时逆。波斯不系栏腰帛。踏翻东障与西篱。划断虚空通汉陌。明处明黑地择。笑倒前村张二伯。忆得先年泛铁舡。旱地沉兮何处觅。或喧喧或寂寂。今古悠悠忘晓夕。吾师吾师。桃花落尽旧芳枝。望路行人休借借。噫骼。

　　因事颂

　　琼林高翠影澄潭。东斗西观一二三。卧水铁牛奔北岭。双敷丹枕雁归南。
　　竹肥因地壤。松低云势高。残阳照空影。饥鼠念弥陀。片水涵虚月。池方水不圆。昆仑不瞪眼。金刚休努拳。

　　送信化主

　　彻。大丈夫方猛列。如虫带角入廛来。起倒不须藏利舌。或逢时快便打。打破卢公悭吝穴。金乌明兮在口中。玉兔出兮圆复缺。或登山握九节。或临水兮莫漏泄。青山崷崒白云深。顶上新罗人□□。□□。

　　寄人

　　金乌照破铁昆仑。玉兔明庭古树分。刍狗吠天星斗转。泥牛哮吼聩人闻。水声林鸟声相和。大海澄清彻底昏。奚事挥毫聊寄委。野花新发旧年春。

　　登山

　　九仞嵯峨插太清。万般唯有一真明。游人须到孤峰顶。莫住中腰见不平。

　　歌

　　风不鸣条。雨不破块。罪性虚兮。勤当忏悔。须弥仑悟为最。文殊普贤成一对。云开高岭古松青。把手问君谁不会谁不会。不破块不破块。兮百杂碎。

　　送平知客

　　握手窥天睡。云林几处山。何时提一发。搅动碧潭寒。

　　诫安徒

　　堪叹红炉一点雪。万物皆如世不坚。莫爱好花多艳曳。应无百日对君鲜。

　　送僧

　　风便铁帆挂海舟。客归南浦万缘休。丫角共眠云□寺。古□同步涧边幽。展臂掣开空里盖。转身踢破月中沤。来年香荔多应熟。莫守吴州更上楼。

　　自咏

　　白玉休将并白石。黄金休用博黄鍮。丈夫若是丈夫儿。好丑高低在眼头。从他倾岳千江浪。任是长竿四海钩。睡来独笑缘何事。茶煮松篁泛一瓯。

　　寄僧

　　德备河沙体自成。为迷踏雪五千程。虽然外有玄兼妙。及至春来草自青。

　　寄昭师兄

　　溪月同观影异圆。岭云重锁故山关。乌鸡带月啼天晓。刍狗衔花吠斗寒。径直斫开篱却易。迂回[(厂@云)*页]鉴入应难。龙川露滴层峰外。红日圆晖北上看。

　　雪

　　乱峰银色普贤机。古道虽通步者稀。莫话乌鸡添指注。岭梅先发向南枝。

　　不勘自破

　　打破长空不用锤。门头何假更安锥。从他胜有张良计。不勘还须失利归。

　　日用事

　　拨散日中影。摘取月中鲜。手眼不到处。知音须进前。

　　寄徐龙图

　　孺子从来心性恶。不是德山谁敢扑。法昌一句没人知。信手抝折珊瑚枝。也大奇。五十年来寻不得。[(厂@云)*页]鉴咦。翻身踢破画须弥。拽下虚空。为井盖作地衣。一等师子儿。他时若见毗耶老。脑后锥。头角分明辩大沩。

　　答徐龙图

　　法昌有条老鳖鼻。生得来来没向背。藏身露影恰如无。触着令人身粉碎。那个驴更奇异。两耳累垂。四脚着地。正与么来。为蛇出气。蛇不惜命。近前喷嚏和那。老驴总不灵利。

　　又答徐龙图

　　千里同风君道好。正是将身入荒草。直饶显在众人前。想应未见黄龙老。贴肉汗衫新复新。三山帽子何曾倒。无銙腰带两头垂。没底麻鞋踏未破。来来。与你瓢苗石上栽。来年收得大冬瓜。快斧利刀斫不破。寒山拍手笑呵呵。指出南岳让和尚。

　　寄黄龙南禅师

　　春色青青莺转歌。桃红李白见人多。不知谁爱灵云道。指下山来谒我呵。

　　送僧

　　黄菊香时绿草衰。杖藜林际话南归。也知旧岳无金石。独掩柴门对落晖。

　　师临迁化前一日。送颂与徐龙图

　　今年七十七。出行须择日。昨夜问龟哥。报道明朝言。

　　师住持二十三年徐龙图作师真赞

　　谁不会禅。要作国师。二十三年。无人谩疑。草长雪消春烂漫。分付诸方老古锥。

　　山谷老人颂

　　法法遍参。如镜中现。水上胡芦。按着便转。

　　法昌禅院遇和尚语录(终)

　　达法性地。称性修行。而常以法为娱乐者。予见。
　　老法昌其人也。今余照刻行其语。乞题跋。故为之书。灵源叟　　　　惟清云。
