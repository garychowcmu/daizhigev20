续藏经   痴绝道冲禅师语录
　(嗣法门人)智沂．悟开．行弥．绍甄．智圆．元省．元枢 编
 痴绝禅师语录序

　　径山痴绝禅师既示寂。其徒了源。以师平生提唱语一编。示锡山尤煜曰。子知吾师者。盍为叙引以传。余晚识师。得其数语受用。因不复辞。余观近世尊宿语录。多成窠臼。惟痴绝师。独较些子。盖其得处超轶。用处洒落。故平生室中。不许人下语。专以此着。罗龙打凤。而学者鲜能凑泊。门庭高峻。屹然宗匠之灵光。今也则亡。徒存剑迹。非其种草。孰识苦心。必有护持。流通久远矣。淳佑辛亥。端午日木石序。

　　痴绝和尚语录目次

　　序卷上
　　嘉兴府报恩光孝禅寺语录　　建康府蒋山太平兴国禅寺语录　　雪峰崇圣禅寺语录　　庆元府天童景德禅寺语录　　临安府景德灵隐禅寺语录　　平江府觉城山法华禅寺开山语录　　临安府径山兴圣万寿禅寺语录　　普说　　法语　　赞偈颂

卷下
　　普说　　法语　　龛铭　　行状　　跋　　补遗
　　 

　　痴绝和尚语录卷上
　　痴绝和尚住嘉兴府报恩光孝禅寺语录

　　　　侍者　智沂　编
　　师於嘉定己卯。五月二十日。入院。
　　指三门云。我此一门。全无肯路。是汝诸人。如何进步。乃弹指一下云。入。
　　入佛殿云。孰名为佛。礼者是谁。设或未辨端倪。看四棱塌地。谩汝诸人去也。便礼拜。
　　据方丈云。大凡据此床榻。提持个事。如孙武令。商君法。有死无犯。然虽如是。尽法无民。
　　指法座云。正令当行。十方坐断。作礼须弥灯王。讨什么椀。
　　祝　圣罢。复拈香云。三世诸佛。尽力提持不起。历代祖师。瞻仰有分。诸方老宿。卒讨头鼻不着。独有二十年前。鄱阳东湖曹源老人。较些子。不免当阳拈出。一任天下人贬剥。便就座。
　　僧问。古人道。且向未相见已前荐取。还有为人处也无。师云。无为人处。进云。剑甲未施。贼身已露。师云。上座败阙愈甚。进云。学人今日。未问答已前。与和尚相见。还相契么。师云。剑甲未施。贼身已露。进云。作家宗师。师云。不要茶糊人好。进云。和尚未见曹源时如何。师云。遂宁出钵盂。进云。见后如何。师云。钵盂口向天。进云。见与未见时如何。师云。三人证龟成鳖。进云。捉败这新长老了也。师云。贼贼。僧礼拜　师蓦拈拄杖。示众云。拄杖头边宇宙空。去留千圣觅无踪。直饶未举知端的。犹隔白云千万重。乃竖起云。看看。世界未形。生佛未具已前底消息。尽在这里。冲上座寻常只独善其身。可曾拈出。今日人天普集。既遇至鉴难逃。不免当阳揭示。与尽大地人。同一受用去也。乃於左边。卓一下云。这里见得彻去。把定佛祖咽喉。右边卓一下云。这里见得彻去。穿天下衲僧鼻孔。乃於中间。卓一下云。这里见得彻去。堪报不报之恩。共助无为之化。正当恁么时。且道功归何所。乃当面划一划云。三边喜得浑无事。四海讴歌贺太平　复举。罗山入院上堂。才揽衣欲坐。便云珍重。良久却回云。未识底。近前来。时有僧。才出礼拜。山云。也大苦。僧礼拜起云。某甲咨和尚。罗山便喝出。师云。垂钩四海。只钓狞龙。罗山老人。当时珍重便休。却较些子。及乎却回。道个未识底近前来。心肝五脏。尽被这僧觑破。然虽如是。天高群象正。海阔百川朝。
　　当晚小参。问答罢。师云。摩竭提国。乃拍禅床一下云。亲行此令。若是摩霄俊鹘。自合知时。其或尚留观听。冲上座。不惜这一条穷性命子。将三百六十骨节。八万四千毛窍。尽情打开。扬在闹市丛中。左眼半斤。右眼八两。在衲僧无星秤子上。秤斤定两。一点瞒诸人不得。便见新光孝败缺。不同小小。其或未然。快便难逢。更谩诸人。一上去也。复拍禅床。一下云。且置是事。
　　复举。宝公令人传语思大云。何不下山。教化众生。一向目视霄汉。作什么。思大云。三世诸佛。被我一口吞尽。何处更有众生可度。师云。宝公教人作窃。不是好心。思大口欵未招。赃物先露。二大老。虽则名喧宇宙。价重一时。点检将来。蓦拈拄杖。卓一下云。总未知有这一着在。
　　上堂。尽乾坤大地。无丝毫许大。是汝诸人。横担拄杖。绕四世界行脚。道我无处不到。无事不知。且道西天那兰陀寺。戒贤论师。今日说什么法。便下座。
　　上堂。举风穴示众云。若立一尘。家国兴盛。野老颦蹙。不立一尘。家国丧亡。野老讴歌。於此明得。阇梨无分。全是老僧。於此不明。老僧即是阇梨。阇梨与老僧。亦能迷却天下人。亦能悟却天下人。欲识阇梨么。左边拍一拍云。这里是。欲识老僧么。右边拍一拍云。这里是。
　　师云。揖让之水。尚污牛腹。干戈之粟。岂可溷夷齐之口。这里觑破光孝败缺处。便见风穴老人。未有主在。只如左边一拍。即且止。右边一拍。落在什么处。不是张华眼。徒窥射斗光。下座。
　　上堂。十字街头。有条活路。没量大人。不知落处。无落处。拟欲追踪。西天此土。
　　上堂。众生为解碍。菩萨未离觉。蓦召大众云。还会么。隘与不恭。君子不由也。
　　上堂。穷则变。变则通。拈灯笼向佛殿里。将三门向灯笼上。则是人知有。只如文殊。是七佛之师。因什么出女子定不得。
　　中秋上堂。蓦拈拄杖云。今日中秋节。拄杖为人切。划一划云。拨开千嶂云。打一圆相云。放出一轮月。光未生时荐得亲。依然眼里重添屑。靠拄杖下座。
　　上堂。举廓侍者问德山。从上诸圣。向什么处去。山云。作么作么。廓云。勑点飞龙马。跛鳖出头来。山休去。明日浴出。廓过茶与山。山拊廓背云。昨日公案如何。廓云这老汉。今日方始鳖地。
　　师云。编虎须撩虎尾。则不无这僧。几不免於虎口。老德山虽则彻底放憨。要且瞒光孝眼不得。
　　上堂。尽大地是诸人本来面目。因什么。眼不见鼻孔。直饶倜傥分明。未免错认驴鞍桥。作阿爷下颔。且世界未立。父母未生已前。如何通信。良久云。少年曾决龙蛇阵。老倒慵听稚子歌。
　　谢首座藏主维那上堂。砧椎未动已前。一大藏教。字义炳然。三世诸佛。口挂壁上。正常恁么时。且道。是谁家风月。人天眼目。古今榜样。便下座。
　　上堂。凡所有相。皆是虚妄。怀州牛吃禾。益州马腹胀。若见诸相非相。即见如来。一切难舍。无过己财。蓦举拂子。召大众云。释迦老子来也。还见么。良久云。巡堂吃茶去。
　　上堂。举达磨大师颂云。吾本来兹土。传法救迷情。一华开五叶。结果自然成。师云。以左道惑民。必杀无赦。然虽如是。不因柳毅传书信。争见龙王宫殿深。
　　久雨上堂。拈拄杖。画圆相。召大众云。还见么。赫日当空。掷下拄杖云。群阴自伏。便下座。
　　上堂。举法眼示众云。尽十方世界。皎皎地。无一丝头。若有一丝头。即是一丝头。师云。历相六国。未是良谋。饿死首阳。岂为奇策。古人鬼家活计。为诸人。点破了也。还知光孝立地处么。良久云。县古槐根出。官清马骨高。
　　源首座至上堂。一不得向。二不得背。丝毫及不尽。古镜生瑕颣。蓦拈拄杖云。拈起铁蒺藜。卓一下云。一时俱击碎。掷下拄杖云。从教大地黑漫漫。它家自有通人会。
　　上堂。会则事同一家。拍禅床一下云。且道浮幢王剎海外。还有这个消息也无。不会则万别千差。衲僧家。行但行坐但坐。万别千差。有什么过。良久云参。
　　上堂。尽大地。是诸人自己。草芥人畜。向甚处着。直饶见得透脱。正是老鼠孔里作活计。左边拍禅床一下云。拈向这边着。只如常啼菩萨。卖却心肝。毕竟教谁学般若。良久云。罪不重科。
　　上堂。正人说邪法。邪法悉皆正。邪人说正法。正法悉皆邪。蓦召大众云。与其誉尧而非桀。孰若两忘。而化於道。然虽如是。时人应笑我。解笑者还稀。
　　圣节上堂。瑞庆圣节。不免讲一遍人王护国经。祝延圣寿。乃竖起拂子。召大众云。将释此经。大分为二。以拂子。击禅床左边云。初解题目。右边击一下云。后释本文。以拂子。中间点一点云。本文之中。分之为三。其三者何。掷下拂子。叉手而立。万岁。万岁。万万岁。
　　上堂。上士一决一切了。打野榸汉。有什么限。中下闻之多不信。绕四天下。觅个不信底。直是万中无一。何故。清茶淡话难为友。浊酒狂歌易得朋。

　　建康府蒋山太平兴国禅寺语录

　　　　建康府清凉山广慧禅寺住持嗣法门人　(悟开)　等编
　　指三门。烧香。召大众云。要入此门。初无方便。须是诸人。脚尖具眼。苟或未然。客情步步随人转。
　　入佛殿。以香指佛云。古释迦不先。自指云。今弥勒不后。乃烧香云。礼拜烧香一线通。从教笑破衲僧口。
　　方丈据坐。顾视大众云。摩竭提国。亲行此令。尽大地人。丧身失命。且道。新蒋山。眉毛在么。喝一喝便起。
　　指法座云。坐断毗卢顶。踏翻千差路。须弥灯王。无插足处。乃骤步登座拈香祝圣罢。乃敛衣就坐。
　　僧问。记得兴化开堂。示众云。此一瓣香。本为三圣。三圣为我太孤。意旨如何。师云。欵出囚口。进云。只欲承嗣大觉。大觉为我太赊。又作么生。师云。再犯不容。进云。后来道。若不得大觉打我。争见临济在黄蘗处。吃棒底消息聻。师云。败缺愈甚。进云。祇如临济在黄蘗处。得个什么。师云。踏着秤锤硬似铁。进云。既是大觉处吃棒。因什么。嗣佗临济。师云。知恩方解报恩。进云。未审师唱谁家曲。宗风嗣阿谁。师云。上座耳聋那。进云。和尚是得一翁力。得曹源力。师云。一任天下人贬剥。进云。不因夜来雁。争见海门秋。师云贼贼。进云。作家宗师。便礼拜。
　　师乃云。瓶锡当年寄此间。山云冉冉水潺湲。而今重到经行处。一会水云犹俨然。记得二十年前在此。从宝公大士处。得一段奇特因缘。大包剎海而无间。细入邻虚而不遗。以之安时处顺。目视霄汉。则泰然自足。以之应人接物。裁事制变。则绰然有余。当时理会不得。如今理会得也。准拟略露些儿。应个时节。才入门来。被钟鱼鼓板。惑乱一上。卒讨头鼻不着。纵有通天作略。也无施展处。然虽如是。谁言卞璧无人鉴。我道骊珠到处晶。
　　复举。兴化示众云。我逢人则出。出则不为人。三圣道。我逢人则不出。出则便为人。后来真净和尚云。看这两个老古锥。窃得临济些子活计。各自分疆列界。明眼衲僧。只得好笑。
　　师云。真净恁么批判。只知其一。不知其二。亦使明眼衲僧。只得好笑。殊不知。二大老。共出只手。破坏临济正宗。分文不直。且道新锺山恁么批判。还免得明眼衲僧笑也无。试请辨看。
　　当晚小参。僧问。要得宝山宝。须透圆悟关。情知是衲僧分上事。因甚十个有五双。向这里透不过。师云。却较些子。进云。透关须是透关眼。得宝还佗别宝人。师云。正好吃棒。进云。如何是圆悟关。师云。尽大地人透不过。进云。如何是宝山宝。师云。一锤击碎了也。进云。今日一会。尽是透关者。已得宝山宝。且道和尚还肯也无。师云。三十年来。罕逢此间。进云。选佛若无如是眼。假饶千载亦奚为。师云。知心能几人。僧礼拜。
　　师乃云。圆悟一关天下险。宝山有宝世间稀。透得关来探得宝。犹落吾家第二机。所以道。透关须具透关眼。得宝须还别宝人。具透关眼。是别宝人。始能透圆悟关。得宝山宝。便可出得一切险难。过得一切誵讹。以自己宝藏。赈济孤贫。终不将真珠。作豌豆粜却。然虽如是。忽若被蒋山推倒圆悟关。击碎宝山宝。当恁么时。设使诸人。总具透关眼。尽是别宝人。到这里。一个伎俩。也用不着。何故。千峰势到岳边止。万派声归海上消。
　　复举。法灯和尚示众云。本欲深藏岩窦。遁隐过时。为清凉老人有未了底公案。不免出来。为伊了却。有僧出问云。未审清凉老人。有甚不了底公案。灯拈拄杖打云。祖祢不了。殃及儿孙。僧云。过在甚么处。灯云。过在我。殃及你。
　　师云。大凡宗师家。不出则已。出则无不了底事。看佗法灯。为清净。了不了底公案。直是三生六十劫。冲上座本志亦然。盖为曹源老人。有不了底公案。不免出来。为伊了却。有僧出。便归方丈。忽若道三生六十劫。只对佗道。却许你具一只眼。
　　上堂。其为也形。蓦拈拄杖云。只这个是拄杖子。其寂也冥。竖起拄杖。召大众云。看看。穿却你鼻孔。换却你眼睛。三十年后。悟去。始知拄杖功不浪施。靠拄杖下座。
　　寿庆圣节上堂。圣子问安。恭致采兰之养。蕤宾纪月。庆锺毓瑞之辰。厚载有光。群情胥悦。所以道。振法雷击法鼓。布慈云兮洒甘露。只将此法为全提。世世愿为诸佛母。
　　上堂。僧问。心佛及众生。是三无差别。如何是过去心。师云。放待冷来看。进云。如何是见在心。师云。你问我答。进云。如何。是未来心。师云。后次上堂。向你道。进云。如何是过去佛。师云。去年梅。进云。如何是见在佛。师云。今岁柳。进云。如何是未来佛。师云。颜色馨香依旧。进云。如何是过去差别智。乃以拂子。击禅床左边。进云。如何是见在差别智。复以拂子。击禅床右边。进云。如何是未来差别智。师以拂子。中间点一点。进云。心佛众生无向背。十方剎海一毫收。僧礼拜。
　　师乃云。过去心不可得。见在心不可得。未来心不可得。三世既不可得。唤什么作差别智。若人见得彻去。便见三世诸佛。无一时不在诸人顶[宁*页]上。转大法轮。更来这里。挨肩并足。讨什么椀。以拄杖。一时赶散。
　　中秋上堂。举西堂百丈南泉。随侍马祖玩月次。大师云。正当恁么时如何。西堂云。正好供养。百丈云。正好修行。南泉拂袖便行。大师云。经归藏禅归海。惟有普愿。独超物外。
　　师云。知子莫若父。三大老。揣尽家私。向马大师无星秤子上。秤斤定两。初无轻重之殊。因什么却道。普愿独超物外。且道。誵讹在什么处。
　　上堂。尽大地。只作一句道却。省钱易饱。吃了还饥。直饶披剥万象。一一究尽根源。蒋山有棒。未到你吃在。何故。出身犹自可。脱体道应难。
　　上堂。举曹山示众云。被个什么人带累。直得论劫不闻佛法。师云。吾常於此切。强上座云。佗自不信三宝。有什么人累得佗。师云。不是苦心人不知。耸上座云。彼中无佛法可闻。师云。佗亦无耳。曹山云。莫是无人传到彼中么。师云。设有人传。佗亦不受。耸云。不是无人传。只是非佗本有。师云。既非佗本有。且道佗寻常受用个什么。山云。如是如是。师云赚杀一舡人。
　　师复召大众云。是则是。麒麟祥凤。瑞世非珍。掷地金声。贤者不宝。曹山门下。足可观光。衲僧门下。更买草鞋行脚始得。
　　上堂。达磨大师。向少林堆堆地。冷坐九年。不妨令人疑着。及乎为二祖说安心法。性命落在天下人手里。至今无人点捡得出。然虽如是。一度被蛇伤。怕见断井索。
　　请旌忠和尚。充首座上堂。举黄蘗禅师。在南泉会中。作首座。一日捧钵盂。於南泉位中坐。泉入堂见。乃问。上座甚年中行道。黄蘗云。威音王已前。泉云。犹是王老师儿孙在。下去。蘗便捧盂。於第二位坐。泉休去。
　　师云。黄蘗譬如关羽。直入百万军阵里。独取颜良头。其奈南泉具网罗天下英雄底筹略。不动干戈。太平坐致。蒋山正要个人。向钵位里坐。下座同大众。虔诚劝请。
　　上堂。须弥可裂。海水可竭。若论此事。宁可截舌。
　　上堂。举明招到招庆。有度上座。问云。罗山寻常道。诸方尽是麨饭。唯有罗山。一味白饭。兄从罗山来。却展手云。白饭请些子。明招打两掌。度云。将谓是白饭。元来祇是麨饭。明招云。痴人棒打不死。
　　度到夜间。举似诸禅客次。明招近前云不审。度云。今日便是这个上座下两掌。时有瑫上座云。不用下掌。就里许作么生道。明招云。就里许也道道。瑫无对。明招云。是你诸人。一时缚作一束。倒卓向尿跶下。来日相见珍重。
　　师云。明招虽则如善战者。攻城隳邑。所当者摧。所婴者靡。点捡将来。未免逞俊太过。暗中落节。当时度瑫二上座。若善临机应变。明招也着倒卓在尿跶下。且道。是肯明招。不肯明招。
　　上堂。举雪峰敲老观和尚门。观云谁。峰云。凤凰儿。观云。作什么。峰云。[舀*鸟]老观。观便开门。雪峰方入。被观把住云道道。峰拟议。观推出。师云。诸方尽道。老观门墙壁立。殊不知。门未开时。已被雪峰吞却了也。因什么却道。我当时若入得老观门。你这一队噇酒糟汉。向甚处摸索。师云。一等是放憨卖峭。就中较些子。
　　有老宿云。雪峰徒有此语。当时入不得。如今也入不得。师云。若不是个老宿。深辨端倪。争见雪峰功高汗马。雪窦云。这辜恩负德汉。有甚交涉。当时入不得。岂是教你入。今既摸索不着。累佗雪峰。俱在老观门下。师云。雪窦虽则尽力。扶竖雪峰。未免蹉过老宿。
　　上堂。方丈屋损。寝处不得。常住乏粮。着众不得。旧逋积如海。无钱还不得。大道在目前。有口说不得。若人透此四重关。堪与诸方为轨则。赵州亲见老南泉。观音院里有弥勒。
　　上堂。举洞山示众云。这里直须是句句不断始得。如长安路上。诸道信耗不绝。若有一道不通。便是不奉於君。此人命似悬丝。师云。李陵生陷虏庭。苏武牧羊海上。是奉於君。不奉於君。长安路上。信耗是通。是不通。若人辨得。自可随处作主。坐致太平。若不然者。命似悬丝。
　　上堂。闻击竹而悟道。灼然不会祖师禅。见桃花而不疑。敢保老兄犹未彻。大底真金百炼。要须本分钳锤。蒋山今日。当炉不避火迸。敢道仰山玄沙。不曾梦见。香严灵云。汗臭气在。
　　上堂。举夹山与定山同行。定山云。生死中无佛。即无生死。师云。黑牛卧死水。夹山云。生死中有佛。即不迷生死。师云。癞马系枯桩。二人互相不肯。同上大梅。夹山乃问云。不知那个亲。那个踈。师云。自家肚皮自家划。休听傍人把钓竿。大梅云。一亲一踈。师云。作家宗师。天然有在。夹山云。未审那个亲。师云。这汉瞌睡。犹未醒在。大梅云。且去明日来。师云唤不回头争奈何。夹山来日。上方丈再问。师云。果然寐语。大梅云。亲者不问。问者不亲。师云。杀人不用刀。活人不用剑。夹山住院后云。我当初在大梅。失却一只眼。师云。贫人思旧债。复召大众云。是汝诸人。还知大梅老子落处么。良久云。辨龙蛇兮眼何正。擒虎兕兮机不全。
　　上堂。见前立少物。乃竖起拄杖云。且道这个。是物不是物。谓是唯识性。切忌唤这个。作拄杖子。以有所得故。不唤作拄杖子。唤作什么。非实住唯识。住着即错。蓦召大众云。假使重重剥得尽。乃卓拄杖一下云。金刚宝剑未饶伊。
　　上堂。举盐官国师。一日唤侍者云。与我将犀牛扇子来。师云。虽是闲家泼具。要且欠佗不得。侍者云。扇子破也。师云。若不破。堪作何用。国师云。还我犀牛儿来。师云。贫儿思旧债。侍者无对。师云。若不是这侍者。几错祇对。投子云。不辞将出。恐头角不全。师云。投子要与侍者。活一只眼。要且蹉过侍者。雪窦云。我要不全底头角。师云。大小雪窦。跳侍者圈缋不出。石霜云若还和尚即无也。师云。尾巴已露。雪窦云。犀牛儿犹在。师云。其柰头角不全。资福画一圆相。中间书一牛字。师云。草本不劳拈出。雪窦云。适来为什么不将出。师云。事在。保福云。和尚年尊。别请人好。师云。只恐难为别人。雪窦云。可惜劳而无功。师云。不为分外。
　　师蓦召大众云。个一队老汉。若教佗亲得犀牛扇子受用。终不恁么穷煎饿吵。汝等诸人。还曾得受用也无。各请归堂。点捡看。
　　上堂。举米仓和尚。有僧来参。绕禅床三匝。击禅床云。不见主人翁。更不参堂去。米云。情识甚处去来。僧云。果然不在。米便打。僧云。几落情识。呵呵大笑。米云村草步头。逢着一个。有甚语处。僧参堂去。
　　师云。这僧惯经行阵。进退坐作。不失其宜。其柰辊入迷魂寨里。转身无路。米仓审敌势之虚实。纵夺可观。要且不能破其巢穴。楼其种类。是致敌心愈骄。若在蒋山手里。又且如何支遣。拍禅床一下云。参。便下座。
　　上堂。□□□叙语竟。乃召侍者云。我适来说什么。侍者拟对。乃云。大众分明记取。举似作家。便下座。
　　上堂。举高亭和尚。参德山。隔江见德山在江岸坐。乃隔江问讯。德山以手招之。高亭忽然开悟。便横趋而过。更不渡江。师云。德山有含沙射人之毒。高亭一中。更不再活。
　　上堂。举永明寿禅师。因二僧来参。乃问参头云。曾到此间否。僧云曾到。又问第二上座云。曾到此间否。僧云不曾到。永明云。一得一失。少间侍者云。适来二僧。未审那个得。那个失。永明云。你曾识这二僧也无。侍者云不识。永明云。同坑无异土。
　　师云。到与不到。一得一失。不是砒霜。便是石蜜。舌端无眼如何吃。侍者刚要询端的。莫怪同坑无异土。闪电未收轰霹雳。
　　上堂。正法眼藏。自灵山错付饮光之后。递代相承。将错就错。然刜鸿钟之剑。不剸机上之肉。若善操其柄。则正法眼藏。付嘱有在。
　　上堂。拈拄杖。召大众云。还见么。竖拄杖云。竖穷三际。横按拄杖云。横亘十方。卓一下云。千言万语无人会。掷下拄杖云。又逐流莺过短墙。
　　源首座至上堂。举显英首座。见慈明。明问云。近离甚处。英云金銮。明云。夏在甚处。英云。金銮。明云。去夏在甚处。英云。金銮。明云。前夏在甚处。英云。金銮。明云。先前夏在甚处。英云。和尚何不领话。明云。我也不会勘得你。教库下供过儿子来勘。且点一椀茶。与你湿口。
　　师云。慈明虽则侯门似海深。来者不拒。英首座。是则是。客路如天远。行不留踪。只如慈明道。我不会勘得你。且点一椀茶。与你湿口。意在於何。路逢剑客须呈剑。不是诗人不献诗。
　　上堂。举马大师道。罗汉闻见佛性。菩萨眼见佛性。了达无二。名平等性。师云。蒋山着一只眼。要与马大师相见去也。天神归天。地神归地。钱归库。马归槽。仰望虚空。伏惟珍重。便下座。
　　行履亩法上堂。山前一片闲田地。师云。物见主眼卓竖。叉手叮咛问祖翁。师云。自家本来。契券何在。几度卖来还自买。师云。磬声断后。不得翻悔。为怜松竹引清风。师云。利动君子。东山败缺。已被蒋山点破了也。且道蒋山败缺。还有人点捡也无。良久云。我皇有勑。大赦咸放。
　　上堂。举晦堂谓圆悟云。勤兄近日如何。悟云。起灭不停。晦堂云。可知博地凡夫。我二十年前。也曾恁么来。而今会也。脚尖头也踢出一个佛。师云。非起灭不停底。博地凡夫。安能脚尖头。也踢出一个佛。果然脚尖头。踢出一个佛。始是个起灭不停底。博地凡夫。地灵步步雪山草。僧宝人人沧海珠。
　　上堂。黄梅意旨。会佛法人不得。临济正眼。向这瞎驴边灭。只此两着。殃害天下衲僧。求生不得生。求死不得死。因思铁觜老禅和。解道先师无此语。
　　上堂。举僧问石头。如何是禅。头云碌砖。如何是道。头云木头。师云。明水大羹。鲜能知味。匏土革木。罕遇知音。
　　上堂。枯木龙吟。一切音响俱绝。髑髅眼活。一切色相皆空。觑着即瞎。听着即聋。堪笑观音大士。无端也证圆通。
　　谢化士归上堂。举僧辞大隋。隋云甚处去。僧云。下山教化去。隋云。尽大地是吾檀越。你向甚处化。僧云。便请疏头。隋云。你去未得在。
　　师云。大隋有射雕之手。箭不虚施。这僧具啮镞之机。当锋咬住。因甚么大隋却道。你去未得在。良久云。真金若不经炉鞴。争得光华彻底鲜。
　　上堂。举僧辞赵州。州云甚处去。僧云雪峰去。赵州云。若问和尚有何言句。你作么生祇对。僧云。却请和尚道。师云。这僧虽善倒转枪头。未免锋刃不利。州云。冬言寒。夏言热。又问僧云。忽然问毕竟事作么生。僧无语。州云。但言亲到赵州来。不是传语汉。师云。总道赵州。向这僧面前呈款。殊不知。就中有吞并天下英雄之谋。僧后到雪峰。峰云。甚处来。僧云赵州来。峰云。有何言句。僧举前话。师云。传言送语。也未得在。峰云。须是赵州始得。师云。口甜心苦得人憎。复召大众云。当时这僧。若具未举先知底眼目。二大老。须向佗手中乞命。然虽如是。赵州关险人难透。雪峤峰高路不通。上堂。大修行人。为魔所摄。大阐提人。为佛所持。非佛所持。不足以为魔。非魔所摄。不足以为佛。如是则魔即佛之体。佛即魔之用。体用交彻。魔佛无差。是山皆有寺。何处不为家。
　　上堂。夜来梦见临济德山。棒如雨点。喝似雷奔。开得眼来。元是雷雨交作。今日升堂。举似大众。二大老。威灵气焰。凛然在目。诸人还曾梦见么。苟或未然。它日雷雨交作之时。或一个半个。痛入骨髓。轰破髑髅。切莫错怪蒋山好。
　　上堂。此心犹未了。滴水也难消。且道。如何是此心。乃拍禅床一下。汝等诸人。若向这里了去。日销万两黄金。未为分外。因甚白云祖师道。日销万两黄金底。我这里不着。且道。节文在甚处。良久云。泽广藏山。理能伏豹。
　　上堂。是着即错。不是犹乖。一击万重关锁开。老卢不会转身句。便道明镜亦非台。
　　上堂。未有无心境。曾无无境心。古人恁么告报。抓头不知痒处。设使心境俱空。[口*(衔-金+缶)]铁负鞍有日在。蓦拈拂子。召大众云。这个是境。唤什么作心。良久云。自是不归归便得。五湖烟浪有谁争。

　　雪峰崇圣禅寺语录

　　指三门云。有三千里外。定誵讹底眼目。始可入得此门。苟或未然。且随新长老。脚跟后转。
　　佛殿。烧香云。我与释迦老子。有不共戴天之雠。今日为什么。烧香礼拜。不是冤家不聚头。
　　方丈。据坐云。祖师门下绝人行。深险过於万丈坑。垂手不能空费力。任佗堂上绿苔生。然虽如是。官不容针。私通车马。
　　升座。拈香祝　圣罢。次拈香云。密庵缄题甚密。声愈四驰。曹源未达其源。价增十倍。爇向炉中。普使闻者。悉为雠对。遂敛衣就座。
　　僧问。远离钟阜。来至雪峰。如何是不动尊。师云。在路四十日。进云。大好不动尊。师云。侵早行。遇晚宿。进云。也知和尚惯用此机。师云。你为什么不会。进云。正是学人得力处。师云。瞒新长老眼不过。进云。和尚未见曹源时如何。师云。漳泉福建。头匾似扇。进云。见后如何。师云。只可闻名。不可见面。进云。见与未见。即且置。今日开堂。祝　圣一句。作么生道。师云。一人有庆。兆民赖之。僧云。恁么则知恩报恩去也。便礼拜。
　　师乃云。曾郎坐断象骨峰。不通水泄。宝公不下锺山顶。来占封疆。杖头刀尺自随身。此界他方归掌握。既归掌握。纵夺自由。法随法行。法幢随处建立。所以道。建法幢立宗旨。明明佛勑曹溪是。古人恁么告报。大似三家村里。教人顺朱。阿谁不会。会不会。卞玉无瑕。骊珠绝颣。法幢宗旨。佛勑曹溪。拍禅床一下云。尽向这里。一时粉碎。好个清平世界。便恁么去。皇恩佛恩。一时报毕。帝道祖道。并行不悖。休云世上少知音。佗家自有通人爱　复举。世尊一日升座。文殊白槌云。谛观法王法。法王法如是。世尊便下座。师云。世尊舍己从人。文殊随邪逐恶。当时百万众中。有个出来。拊掌呵呵大笑。管取文殊白槌亦不得。世尊下座亦不得。且道。誵讹在甚么处。试辨看。
　　当晚小参。七十岁人。尚把佗家杓柄。三千里路。历尽多少山川。山僧在金陵十四年。收拾得些戏具。几度腰包包不尽。数回担笼笼难安。只得就海道里运来。准拟向大顶峰前。逢场作戏。岂谓一阵业风。吹入雪峰山里。子细捡点。海道运来底。总是诸方用过了科段。不免据见成公案。应个时节去也。圣箭未发已前。九重城里。人皆仰望。三军不动之际。通霄一路。谁不共行。诸人闻得。定是冷地里失笑。忽若拗却圣箭。捩转路头。放出南山一条鳖鼻。把尽乾坤大地。情与无情。一口吞却。众中或有个汉。自有转身活路。始是好笑。然虽如是。毗婆尸佛早留心。直至于今不得妙。
　　复举。雪峰示众云。乌石岭与汝相见了也。望州亭与汝相见了也。僧堂前与汝相见了也。保福问鹅湖云。僧堂前则且置。乌石岭望州亭。甚处相见。鹅湖骤步归方丈。保福入僧堂。
　　师云。雪峰悬涂毒鼓。只要个解系底人。鹅湖保福。共出只手。等闲一击。闻者皆丧。众中还有活底么。我且问你。乌石岭望州亭。甚处相见。普请诸人。下一转语。
　　上堂。高抛不至天。低掷不到地。南北东西无处避。带累雪峰老人。唤作南山鳖鼻。
　　上堂。举善侍者。在大愚芝。入室次。大愚趯出一只履。善侍者。退身而立。大愚俯取履。善侍者一踏踏倒。大愚便面壁。点津作书壁者三。善侍者。瞠立其后。大愚旋身取履。直打至法堂。善侍者云。恁么为人。瞎却一城人眼去在。
　　师云。大愚提欲行不行之令。据令而行。善侍者有当断不断之机。应机而断。放过则二俱作家。检点则二俱落节。具眼者辨取。
　　上堂。佛高一丈。魔高一丈。月落寒潭。云生碧嶂。不识慈氏如来。唤作布袋和尚。
　　上堂。举僧参雪峰。峰问甚处来。僧云。浙中来。峰云。船来陆来。僧云。二途俱不涉。峰云。争得到这里。僧云。有什么隔碍。峰打趂出。僧后十年再来。峰云。甚处来。僧云湖南来。峰云。湖南与此间。相去多少。僧云。不隔。峰举拂子云。还隔这个么。僧云。若隔。争得到这里。峰打再逐出。师云。前面洪崖数仞。后面白刃交锋。如何入得雪峰门。这僧住后。每见人。必骂雪峰。师云。这僧只知踏步向前。不知脚下有刺。后同行闻得。特去相访。遂问。你因什么。骂雪峰。这僧遂举前两项因缘。同行痛骂。为伊点破。师云。这僧死了多时。直饶点得活。有什么用处。这僧遂悲泣。每中夜。焚香望雪峰礼拜。师云。可悲可痛。当时被同行点破之后。正好大骂雪峰。和同行赶出。始不辜负雪峰老子。山僧恁么告报。意在於何。选佛若无如是眼。假饶千载亦奚为。

　　庆元府天童景德禅寺语录

　　嘉熙三年己亥。十月初三日。入院。
　　指三门云。此门入则无无不是。出则个个归源。因什么。不知路头落处。无落处。要行便行。要住便住。
　　佛殿。烧香云。衲僧家。不着佛求。不着法求。然虽如是。在佗烟焰里。争敢不低头。
　　踞方丈云。山僧未离福城。已着草鞋。在诸人肚里。行千百转了也。更来这里。讨什么椀。然虽如是。十分已是顺人情。犹道山僧没方便。
　　拈　勑黄。示众云。若论此事。如圣天子。施一号发一令。四方八表。无不顺从。更请维那当阳揭示。
　　指法座云。脚尖到处。四方八面绝遮栏。活路才通。万别千差俱坐断。谁解机先着眼看。遂升座。
　　拈香祝圣罢。次拈香云。迦叶峰前。曹源浪里。信手拈来。无是不是。爇向炉中。只要诸人瞥地。
　　(问答不录)师乃云。道本一贯。用该万殊。昨在南闽。唤作雪峰长老。今来东浙。遂为天童主人。一来一去。虽有三千里之遥。在此在彼。且无一丝毫之间。杓头放下。一千五百善知识。无容身之地。布袋解开。千百亿化身弥勒。垂应物之机。便恁么去。达磨一宗。扫土而尽。见前一众。总是饱参高德。天下横行底衲僧。这里着得一只眼活。可以助唐虞之圣化。传佛祖之妙心。便见丛林。价增十倍。何故。鱼龙穴下盘根固。日月轮边气象高　复举。保寿开堂。三圣推出一僧。寿便打。三圣云。恁么为人。非但瞎却这僧眼。瞎却镇州一城人眼去在。保寿掷下拄杖。归方丈。
　　师云。保寿权衡在手。施轮王生杀之机。若非三圣深辨端倪。争见功高汗马。其柰被这僧勘破。且道。那里是这僧勘破处。良久云。此曲只应天上有。人间那得几回闻。
　　当晚小参。昔年亲到。携筇曾数万株松。今日重来。弹指俄经四十载。虽则时移事变。其柰境与神融。池边鸥鹭尚识故吾。门外溪山犹呈旧面。不免入光明藏。踞妙高台。肆大阐提。用魔王印。把从上若佛若祖。尽乾坤大地。情与无情。一印印定。无一丝毫异相。无一丝毫同相。便恁么去。昔年曾到不曾到。今日重来元不来。到不到。来不来。是处是慈氏。无门无善财。
　　复举。当山启禅师。有僧问。学人卓卓上来。请师的的。启禅师云。这里一屙便了。说甚卓卓的的。师云。夺贼枪杀贼。骑贼马赶贼。僧云。和尚恁么答话。更买草鞋行脚始得。师云。不是弄潮人。莫入洪波里。启呼僧云。近前来。僧近前。启便打。师云。好打。直须尽大地人吃棒。方始扶竖天童。具眼者辨取。
　　上堂。六窗扃户。尚余绝照之踪。四衢无人。犹滞沉空之迹。照无踪。空无迹。达磨面壁。云门念七。
　　上堂。举临济。问新到云。什么处来。僧云。銮城。济云。有事相借问。得么。僧云。新戒不会。济云。尽大唐国里。觅个不会底也无。参堂去。师云。饭里有巴豆。时兴化为侍者。问济云。适来新到。是成褫伊。不成褫伊。济云。我谁管你成褫。不成褫。兴化云。和尚只解将死雀就地弹。不解将一转语盖覆却。师云。其父攘羊。而子证之。济云。你又作么生。化云。请和尚。作新到。济云。新戒不会。兴化云。却是老僧罪过。济云。你语藏锋。兴化拟议。济便打。师云。兴化要向白拈手里分赃。其柰出临济手不得。至晚。临济谓兴化云。我今日问新到。是将死雀就地弹。就窠子里打。及至你出得语。又喝起了。向青云里打。师云。怜儿不觉丑。兴化云。草贼大败。师云。家肥生孝子。济便打。师云。未是本分草料。当时在黄蘖处。如蒿枝拂相似底拄杖。向什么处去。复召大众云。迷子之诀。夺父之机。二大老。较些子。未免蹉过这僧。具眼者辨取。
　　上堂。有一人。一念顿证。堕在佛数。有一人。累劫阐提。不愿成佛。且道。那个合受人天供养。良久云。蝶穿芳径双眉湿。蜂掠残花两股肥。
　　上堂。拈拄杖。示众云。德山棒如雨点。一棒棒痛彻骨髓。临济喝似雷奔。一喝喝轰破髑髅。有般汉。闻恁么举。如风过树。然则良医之门。病者愈众。天童更作死马医。卓拄杖一下。喝一喝。下座。
　　权育王上堂。天童用底。来育王用不着。育王用底。归天童用不着。虽然如是。用不着处用有余。一箭双雕随手落。
　　上堂。摩竭掩室。净名杜口。天网恢恢。疎而不漏。是汝诸人。作么生透。
　　上堂。从上佛祖用处。如前日暴风卒雨。迅雷击电。威灵气焰。不知自何而来。见者无不骇愕。及乎少顷风休雨霁。青天白日。人皆见其清明。不知许多威灵气焰。又向什么处去。这般用处。山僧也有些子。不欲妄通消息。待后次暴风卒雨之时。汝等诸人。急须着眼。
　　上堂。举僧参平田和尚。平田打一拄杖。僧近前把住拄杖。平田云。老僧适来造次。僧却打平田一拄杖。平田云。作家作家。僧礼拜。平田把住僧云。是阇棃造次。僧大笑。平田云。这个师僧。今日败缺也。师云。主家有好宾之意。纵夺不失其宜。宾家有尊主之心。进退必由乎礼。只如平田道。这个师僧。今日败缺。意在於何。若不酬价。争辨真假。
　　上堂。举香严和尚示众云。如人在千尺悬崖。口[口*(衔-金+缶)]树枝。手无所攀。脚无所踏。忽有人。问西来意。不对则违他所问。若对又丧身失命。当恁么时。作么生即是。时有虎头上座云。上树即不问。未上树。请和尚道。香严呵呵大笑。拈云。法出奸生。令下诈起。雪窦云。树上道即易。树下道即难。老僧上树也。致将一问来。师云。舞文弄法。不为好手。只如香严。呵呵大笑。意在於何。却请诸人。下一转语。
　　上堂。坐断十方国土。天上天下独尊底。一步也行不得。口吞三世诸佛。世出世间俱透底。一句也说不得。然虽如是。堪与衲僧为轨则。普化何似一头驴。临济未是白拈贼。
　　上堂。从上佛祖。天下老宿。出兴於世。提持个事。总是下媒求鸽。着饵钓鱼。山僧这里。无许多闲工夫。是汝诸人。还有无师自悟底么。
　　上堂。有一物。名不得。状不得。取不得。舍不得。蓦拈拄杖云。突出天童拄杖头。横按拄杖云。倒用横拈无轨则。卓一下云。[翟*欠]瞎达磨鬼眼睛。靠倒临济白拈贼。
　　谢楼司令上堂。儒士相逢。握鞭回首。全提主宾互换之妙机。不堕寻常语默之窠臼。所以道。相逢不拈出。举意便知有。且道知有个什么。良久云。西天四七以心传。唐土二三亲手授。
　　上堂。举白云师祖示众云。丝毫有趣皆能进。师云。住住。毕竟无归若可当。师云。切忌坐在这里。逐日退身行兴尽。师云。堕坑落堑。蓦然见得本爷娘。师云。错认定盘星。且道如何是本爷娘。良久云。万福万福。什么处不是白云。然虽如是。成人者少。败人者多。
　　上堂。举杉洋和尚问僧。什么处来。僧云。江西来。杉洋竖起痒和子云。江西还有这个么。僧拓膝闭目而对。杉洋云。东家[病-丙+斯]儿。却向西家使唤。僧云。有口不烦宾主说。杉洋云。适来患聋。而今患哑。僧云。买铁得金。一场富贵。杉洋云。客作无功。未免逃避。僧便行。杉洋云。自累犹可。莫累老僧。僧却回礼拜。杉洋云。若不恁么。已后丧我儿孙。师云。杉洋开大炉鞴。用恶钳锤。这僧是百炼精金。愈煅而愈增光焰。然虽如是。丧我儿孙。
　　上堂。大阐提人无佛性。立地成佛。大信根人有种性。死陷阿鼻。所以道。心随万境转。转处实能幽。汉地不收秦不管。不风流处也风流。
　　上元上堂。僧问。楼台上下火照火。车马往来人看人。多是随他光影转。不知那个解翻身。正恁么时。如何得不随光影转去。师云。楼台上下火照火。车马往来人看人。进云。只如道百千万亿灯。皆从此灯出。且道。此灯从何处出。师云。被上座一问。口似磉盘。进云。僧问云门云。从上来事。请师提纲。门云。朝看东南。暮看西北。此意如何。师云。与君把手入长安。进云。僧道便领会去时如何。门云。东家点灯。西家暗坐。意作么生。师云。打草只要蛇惊。进云。只如云门道。乾坤之内。宇宙之间。中有一宝。秘在形山。乃拈拄杖云。拈三门向佛殿里。将灯笼向露柱上。意在什么处。师云。穿却你鼻孔。换却你眼睛。进云。毕竟如何是形山宝。师云。海神知贵不知价。留与人间光照夜。进云。且道。形山宝与此灯。相去多少。师云。一不成二不是。僧云。谢师答话。便礼拜　师乃云。楼台上下火照火。觅一丝毫暗相。了不可得。车马往来人看人。觅一丝毫我相。了不可得。觅一丝毫暗相。了不可得。火照火处。性空真火。历历见前。觅一丝毫我相。了不可得。人看人时。清净法身。明明独露。汝等诸人。十个有五双。因什么。东家点灯。西家暗坐。这里和座盘。一掇掇翻。拈三门向佛殿里。将露柱向灯笼上。有什么过。只如云门道。乾坤之内。宇宙之间。中有一宝。秘在形山。十二时中。又且如何受用。海神知贵不知价。留与人间光照夜。复云。若论此事。譬如一灯传百千灯。在处孤明历历。然虽如是。但向己求。莫从他觅。今朝正月十五日。
　　上堂。一径直。二周遮。辽天射飞鹗。平地摝鱼鰕。堪笑秘魔岩不会。见人一味只擎叉。
　　紫箨长老到上堂。从上佛祖。无法与人传。后代儿孙。会得是障碍。碍不碍。竹山铁鹞刺天飞。笑倒明州憨布袋。
　　上堂。举长髭因僧来参。绕禅床一匝。卓然而立。长髭云。若是石头法席。一点也用不着。师云。客来须看。僧又绕一匝。髭云。是恁么时。不易道得个来处。师云。贼来须打。僧便出。髭乃唤。僧不顾。师云。虽然不顾。性命已在长髭手里。髭云。这汉犹少教诏在。僧却回云。有一人。不从人得。不受教诏。不落阶级。师还许么。师云。不劳再勘。长髭云。逢之不逢。逢必有事。师云。利刃有蜜。舐之有割舌之伤。僧乃退身三步。师云。败也败也。长髭绕禅床一匝。师云。缦天网子。僧云。不唯宗眼分明。亦乃师承有据。师云。杀人可恕。无礼难容。长髭打三下。师云。好打。直得尽大地人吃棒。始可扶得石头法席。当时既已放过。师蓦拈拄杖云。拄杖在天童手里。莫有绕禅床。卓然而立底么。良久。靠拄杖云。此拟张麟。兔亦不遇。
　　上堂。我观此会。从本已来。与释迦老子同参。山河大地。色空明暗。为汝作证。山僧到这里。直是无插手处。是汝诸人。切不得当面讳却。
　　谢蒋山石溪和尚上堂。面皮擘破。喝散锺山之云。拄杖横挑。穷尽天台之境。玲珑岩下忽相逢。一笑令人发深省。
　　上堂。赞戒定慧。毁淫怒痴。胜意生陷阿鼻。毁戒定慧。赞淫怒痴。喜根即成佛道。然虽如是。高来不可。低来不可。莫是人间剩我一个。
　　请石溪立僧上堂。正法眼。破沙盆。贵时倾国不换。贱时不直分文。不作贵不作贱。分付石溪老子。共结佛祖深冤。
　　育王结夏上堂。圆觉伽蓝。尘尘有路。坐断去来。顿空今古。那里十三。这边十五。后先不差毫发许。可笑黄面瞿昙。至今不知落处。
　　上堂。无种性人无种性。斫却月中桂。清光应更多。设复勤行精进。功不浪施。终不能成无上佛果菩提。他家自是黄金骨。不必旃檀入细雕。
　　上堂。举药山问高沙弥云。闻说长安甚闹。师云。金将火试。沙弥云。我国晏然。师云。早是干戈竞起。药山云。汝从人得。请益得。看经得。师云。刺窟笼里出头来。沙弥云。不从人得。不从请益得。不从看经得。师云。未免依草附木。药山云。有一人。不从人得。不请益。不看经。因什么不得。师云。却较些子。沙弥云。不是不得。只是他不肯承当。师云。承当则错。师云。药山虽则养子方知父慈。若使衲僧令行。佛法付嘱有在。
　　上堂。古德道。以理观唯识。成佛无疑。以事观唯识。轮回不息。天童见处。也要诸人共知。本自见成。无处回避。以理事观。二俱不是。当恁么时。成佛轮回。了然安寄。终日和云占洞庭。浑家不管兴亡事。
　　上堂。若论此事。以言其有。相不可寻。以言其无。性不可易。恁么告报。未免带累人。向虚空里。强分区宇。以拂子。击禅床云。有无性相。尽向这里。并迭了也。毕竟唤什么。作此事。良久云。宁可截舌。不犯国讳。
　　上堂。百丈遭马祖一喝。三日耳聋。带累后代人。听事不真。唤钟作瓮。众中莫有不蹑前踪。出来向独脱处。露个消息看。如无。莫道不疑好。
　　冬节上堂。拈拄杖云。群阴剥尽。一阳来复。万汇咸亨承化育。拄杖机轮转辘辘。左边卓一下云。转天关。右边卓一下云。回地轴。掷下云。百亿分身遍剎尘。良久云。应时纳佑从人欲。
　　上堂。举洞山见隐山。隐山云。此山无路。阇梨从甚处来。师云。来处不明在。洞山云。无路且置。和尚从何而入。师云。却被葫芦倒缠藤。隐山云。我不曾云水。师云。草鞋钱。教什么人还。洞山云。和尚住此山多少时。师云。住着即错。隐山云。春秋不涉。师云。早是违时失。候了也。洞山云。和尚先住。此山先住。师云。颠言倒语得人憎。隐山云。我亦不知。师云。塞断洞山口未得在。洞山云。因甚不知。师云。果然。隐山云。我不从人天来。师云。无地头汉。洞山云。见什么道理。便住此山。师云。穷源须到底。隐山云。我见两个泥牛斗入海。直至如今没消息。师云。屋破见青天。召大众云。隐山勾贼破家。不能擒贼。却反与他供款。洞山不会作客。肆无忌惮。频频聒噪主人。捡点将来。总欠一着。当时待洞山道无路且置。和尚从何而入。便与白棒赶出。岂止截断洞山许多葛藤。亦乃为丛林师匠。且道。洞山恁么征诘。意在什么处。良久云。若不登楼望。焉知沧海深。
　　惊蛰日上堂。百丈於马祖喝下耳聋。临济於黄蘗棒头取证。譬如仲春之令。蛰虫欲作。造物者。惊之以雷霆。汝等诸人。在我这里冷坐。时节既至。乃拈拄杖。卓一下云。不免惊之以雷霆。可中还有轰开蛰户。飞腾变化底么。如无。后五日。雷乃发声。直须猛省。靠拄杖下座。
　　上堂。举覆船问道吾云。久向和尚会禅。是否。吾云。苍天苍天。师云。若不是道吾。几遭毒手。覆船近前。掩道吾口云。低声低声。师云。杀人可恕。无礼难容。道吾遂与一掌。师云。好掌。更与两掌。不为分外。覆船云。苍天苍天。师云。饥鹰爪下分餐。道吾把住覆船云。得恁么无礼。师云。据款结案。覆船却与道吾一掌。师云。猛虎口里夺肉。道吾云。老僧罪过。师云。输本算人。未为好手。覆船拂袖便出。师云。虽则见机而变。要且跳道吾网子不出。道吾云。早知如是。悔不如是。师云。毒药醍醐一道行。复召大众云。道吾秉当断不断。不招其乱底剑。杀活自由。覆船有欲行未行。必行之机。卷舒在我。虽然如是。且道二大老。是会禅耶。不会禅耶。试辨看。
　　上堂。黄蘗打临济。六十拄杖。尽大地人。痛入骨髓。其柰不知拄杖来处。若知来处。正法眼藏。付嘱有在。是汝诸人。还猛省么。
　　上堂。秘魔擎杈。赵州吃茶。禾山打鼓。归宗斩蛇。良久云。惯钓鲸鲵沉巨浸。却嗟蛙步[马*展]泥沙。
　　上堂。举教中道。大通智胜佛。十劫坐道场。佛法不现前。不得成佛道。师召大众云。衲僧门下。却较些子。何故。道泰不传天子令。时清休唱太平歌。
　　上堂。佛祖不到处。时人知有。时人知有处。佛祖不知。何故。天高地厚人难见。暗剖衷肠说向谁。
　　上堂。达磨西来。不立文字。直指人心。见性成佛。师召云。大众。弗询之谋勿庸。无稽之言勿听。然虽如是。不因樵子径。争到葛洪家。

　　临安府景德灵隐禅寺语录

　　师於淳佑甲辰。七月十四日。入院。
　　拈诸山。并山门疏云。冲上座。幸自可怜生。无端被诸方老宿花擘。丑恶俱露。山门两序。虽欲掩之。而不可得。既掩之不可得。却请首座书记。锦上铺花去也。
　　指法座云。千圣顶头行一步。大地平沉。一毫端上定千差。十方普会。须弥灯王百杂碎。遂骤步登座。
　　(问答不录)师乃云。道无二道。凡情圣解两俱忘。心无二心。此界他方无别路。所以在天童。则四面云山双沼月。自演真乘。来鹫岭则十里荷花九里松。全提纲要。直得从上佛祖。天下老宿。传不及处。行不到处。一一尽情显露。如青天白日相似。无你左遮右掩处。新长老。到这里。只得口似磉盘。无插觜处。不免据见成公案。坐致太平。助扬　圣化。寿　圣人则尧舜禹汤。祝贤佐则皋夔稷契　帝道如日月之大明。祖道似江河之无竭。世出世间俱超越。若人於此彻根源。不用灵山亲记别。
　　复举　太宗皇帝。诏庐山僧。(名赤脚道者)问云。南方禅律如何。僧云。究之一理　太宗皇帝。下龙床。绕一匝云。是禅是律。僧无语。
　　师云。太宗皇帝。德如天地之覆载。品类咸亨。用如雷电之震惊。蛰户俱启。这僧因什么无语。复颂云。龙床一绕定纲宗。四海从兹信息通。但见皇风成一片。不知何处是疆封。
　　当晚小参。大圆觉海。处处见成。自己蜡人。尘尘顿现。拟心则千差万别。无意则四海一家。无一处而不可护生。无一尘而不是禁足。那边结制。而无结制之迹。这里解制。而无解制之踪。既无迹又无踪。昔年亲到。曾为拂袖下山人。今日重来。元是旧时增上慢。权柄在手。杀活临时。九十日无虚弃底工夫。二千年前。家法犹在。在在。八极清风动天籁。呼猿洞口听猿啼。笑倒明州憨布袋。
　　举洞山问云居膺云。甚处来。云居云。踏山来。师云。脚跟未点地在。洞山云。阿那山堪住。师云错。云居云。阿那山不堪住。师云。将错就错。洞山云。恁么则国内山。总被阇黎占了也。师云。中间犹隔须弥山在。云居云。不然。师云。你要待翻款那。洞山云。恁么则子得个入路。师云。铁山当面势崔嵬。云居云。无路。师云。四方八面绝遮栏。洞山云。若无路。争得与老僧相见。师云。过山寻蚁迹。云居云。若有路。即与和尚隔生也。师云。渡水觅鱼踪。洞山云。此子已后。千人万人拦不住。师云。系缚肓驴。断送末劫。复召大众云。云居持一白契。冒占官山。更得洞山老。怜儿不觉丑。冷地为他作保。千古之下。挂人唇齿。今日忽有人。问国内山。总被长老占了也。只向他道。流水下山非有意。片云出岫本无心。
　　上堂。衲僧家。欲要提持个事。第一要见地明白。如中秋月。普天匝地。无幽不烛。第二要用处轩豁。如钱塘潮。波腾岳立。观者无不骇愕。善斯二者。始可扶竖丛林。苟或未然。便是地狱劫住。
　　上堂。举麻谷南泉。二三人。同往径山。路逢一婆子。乃问。径山路。向甚处去。婆云。蓦直去。师云。早是迂曲了也。麻谷云。前面水深。过得不。婆云。不湿脚。师云。正好进步。麻谷云。上岸稻。得恁么好。下岸稻。得恁么怯。婆云。总被螃蠏吃了。师云。且未具辨好怯眼在。麻谷云。稻得恁么香。婆云。没气息。师云。换却鼻孔。麻谷云。婆在何处住。婆云。只在这里。师云。狐狸恋窟。
　　三人至店。婆煎茶一瓶。携盏三只。至前云。有神通者。即吃茶。师云。若是有神通者。决不肯吃这般茶。三人相顾间。婆云。看老朽。自逞神通去也。遂拈盏倾茶。便行。
　　师复召大众云。个老婆。颠言倒语。用尽神通。若不是三大老。冷眼觑破。未免被老婆禅缠倒。然虽如是。且道。径山路。毕竟向什么处去。
　　上堂。召大众云。长庆棱道者。向卷起帘处。错认定盘星。便解拈个拂子。穿天下人鼻孔。殊不知。自己鼻孔。反遭穿却。既是反遭穿却。是汝诸人。向甚处出气。
　　上堂。黄面老子。四十九年。聚四大部洲铁。铸一铁门限。流落至于今日。未曾有人透得过。众中还有透得过底么。
　　因雪上堂。举赵州一日。於雪中倒云。相救相救。一僧去身边卧。赵州遂起去。
　　翠岩芝云。这僧在赵州圈缋里。有人出得么。
　　师云大小翠岩。只具一只眼。总道赵州眼光烁破四天下。为什么勾贼破家。有人辨得。许你具一只眼。
　　谢新旧庄主上堂。庄上吃油糍。冷地被人觑破。展手说大义。无端错下名言。然虽如是。神仙妙诀。父子不传。
　　上堂。举枣山光仁和尚。一日升堂众集。未登座乃云。不负平生眼目。置个问讯来。有么有么。师云。幸然开饭店。不怕肚皮宽。时有僧出作礼。师云。何不掀倒禅床。山云。负我且从大众何也。便归方丈。师云。何不与本分草料。
　　异日有僧。请益云。和尚前日升堂云。负我且从大众何也。意旨如何。师云。冷地有人疑着。山云斋时有饭与汝吃。夜间有床与汝眠。一向煎逼我作么。师云。倒腹倾肠。说与人。僧礼拜。师云。好与适来僧同参。山云。苦苦。师云。为人须为彻。僧云。乞师指示。师云。太无厌足生。山遂垂下一足云。舒缩一任老僧。师云。莫怪坐来频劝酒。自从别后见君稀。复召大众云。还见枣山老子用处么。渠侬不是拖泥水。[拚-ㄙ+ㄊ]得浑身待作家。虽然如是。土旷人稀。相逢者少。
　　上堂。举宝盖访渐源。源见宝盖来。遂卷帘归方丈。宝盖遂下却帘。归客位去。源令侍者。去传语云。远涉不易。犹隔津在。语未了。盖便掌。侍者云。有堂头和尚在。打某甲不得。盖云。为有堂头和尚在。所以打你。侍者回举似源。源云。犹隔津在。
　　师召大众云。二大老。恁么相见。譬如两阵交锋。文来文对。武来武对。虽则不让先手。要且优劣不分。若不得侍者传令。争见主宾互换。酬酢分明。其柰不能同生同死。具眼者辨取。
　　上堂。举潭州大川和尚。因江陵僧来参。大川云。几时发足江陵。师云。钓竿在手。要辨浅深。僧提起坐具。师云。赃物露也。大川云。特谢远来。下去。师云。据款结案。僧绕禅床一匝而出。师云。再犯不容。大川云。若不恁么。争知眼目端的。师云。是贼无赃不断。僧乃拊掌。一下云。苦杀人。洎合错判诸方去。师云。贼口难凭。大川云。甚得禅宗道理。师云。王法无亲。
　　后僧举似丹霞。霞云。大川法道即得。我这里即不然。师云。且看丹霞。别有什么长处。僧便问。和尚此间如何。霞云。犹较大川三步在。师云。不是苦心人不知。僧礼拜。霞云。错判诸方者多。师云。且道在大川分上。这僧分上。这里见得分明。便知大川伤慈太甚。未免勾贼破家。这僧虽得一场荣。刖却一双足。
　　上堂。举僧问乾峰和尚云。十方薄伽梵。一路涅盘门。未审路头。在什么处。乾峰以拄杖。划一划云。在这里。后僧请益云门。门云。扇子[跳-兆+孛]跳。上三十三天。[祝/土]着帝释鼻孔。东海鲤鱼打一棒。雨似盆倾。
　　师召大众云。乾峰拄杖。有照破乾坤底眼目。为物指踪。未免坐杀天下人。云门扇子。具斡旋造化底机筹。移风易俗。未免走杀天下人。众中莫有为二大老。作主底么。我且问你。十方薄伽梵。一路涅盘门。未审路头。在什么处。
　　上堂。睡眠放逸。吾家精进幢。禅定熏修。自劫功德贼。争似二边俱莫立。中道不须安。得随缘处且随缘。数声清磬是非外。一个闲人天地间。
　　上堂。集云峰下四藤条。何曾打着大禅佛。黄蘗山头三顿棒。赚他临济掣风颠。所以道。正令当行。十方坐断。仰山断际。未为好手。莫有为二大老。作主底么。良久云。各请归堂参取。
　　上堂云。释迦出世。拏空塞空。达磨西来。将错就错。带累后代儿孙。一例随处卜度。休卜度。四海浪平。百川潮落。
　　三月十六日退院。示众云。欲去不去被去碍。欲住不住被住碍。元不碍。十洲三岛鹤乾坤。四海五湖龙世界。

　　平江府觉城山法华禅寺开山语录

　　指三门云。此门深固幽远。无人能到。如能到。脚头脚底长安道。
　　踞方丈云。闲地三寸刃锋铓。匝地风霜定纪纲。若是丈夫真意气。任君敲磕振风光。古人虽则入草求人。其柰土旷人稀。相逢者少。
　　拈山门诸山疏。好事不出门。恶事行千里。好恶不到处。拈起疏云。总不在这里。且道在什么处。不是俊流。徒劳侧耳。
　　升座。祝香问答罢。乃云。玉山归隐。自适本来佚老之心。法华开山。妙应宗英奉先之意。所以道。真如不守自性。随缘应用万差。蓦拈拄杖云。看看拄杖子。应用万差去也。在凡同凡。上合三贤十圣。本妙觉心。在圣同圣。下与六道四生。同一心地。直得　皇风永扇。四海晏清。祖令当行。十方坐断。且道。拄杖据什么道理。得恁么奇特。卓一下云。他家自是黄金骨。不必旃檀入细雕。
　　复举。裴相国。见大安寺画高僧像。乃问黄蘗云。容仪可观。高僧何在。檗呼裴云相国。裴应诺。蘗云。高僧何在。裴当下领旨。欲请黄蘗住山。蘗云。吾受业闽中黄蘗山。山有十二峰。终欲归隐。裴公遂遣使入闽。图其山形。於瑞州运土。为十二峰。创寺以处黄蘗。师召大众云。主宾道合。胶漆相投。一段光明。照映今古。輙伸一颂。相国亲传黄蘗心。移山新作古丛林。大千沙界针锋许。十二峰峦岩壑深。此道明明元不古。清风浩浩至于今。禅流不负　王臣意。行看祇园侧布金。
　　当晚小参。老不知止。犹结住山之缘。事出无心。自得随时之义。所以在金陵。唤作玉山庵主。乐莫乐而闲有余。来墅里则为法华主人。老莫老而难任重。既难任重。不免倾太湖三万六千顷。为血盆口。束洞庭七十二峰。为广长舌。横说竖说。常说炽然说。无间歇。若将耳听终难会。眼处闻声方始知。众中或有眼处闻声底。出来道。新长老。才入院来。便把众人物。作自己受用。只向他道。我为法王。於法自在　复举。三圣道。我逢人则出。出则不为人。兴化道。我逢人则不出。出则便为人。师云。二大老。把手共行无间路。其柰同辙不同途。既是同辙。为什么不同途。具眼者辨取。
　　上堂。三日鸣鼓升堂。不曾说着一字。或有人道。既不说着一字。且道掉三寸舌。鼓两片皮底。是什么人。只向他道。逢人但恁么举。
　　上堂。山僧忽然吃颠。大地山河迸裂。带累舜若多神。至今忍痛不彻。翻忆睦州担板。拶得云门脚折。

　　临安府径山兴圣万寿禅寺语录

　　师於淳佑己酉。十月二十九日。入院。
　　指三门云。天无门地无户。可中自有凌霄路。普请诸人。进这一步。
　　佛殿。烧香云。佛佛是何物。天上人间遭诳惑。不辞礼拜烧香。只向这里雪屈。
　　踞方丈云。这里是普请尽大地人。成佛底去处。众中设有嫌佛不做者。蓦拈拄杖。卓一下云。也少这一槌不得。
　　拈　勑黄云。天人群生类。皆承此恩力。且道如何是此恩力。拈　勑黄。示众云。我　皇有勑。
　　升座祝　圣罢。(问答不录)师乃云。耳聋眼暗步龙锺。毕竟凭何住五峰。天网恢恢无避处。不妨随分展家风。威音那畔。空劫已前。有一段奇特因缘。山僧三十年住山。也曾举。举之不全。也曾说。说之不到。及乎灵隐退席。玉山住庵。三四年间。秘在胸中。罕遇知音。可曾拈出。今被业风吹。上五峰绝顶。准拟尽力而举要举教全。肆口而说要说教到。那知才入国门。堕在人事海中。千波万浪。辊将出来。一时忘却。事出急家。幸有随身拄杖子。不免拈出。应个时节。以拄杖。左边卓一下云。王道兴而外户不闭。守在四夷。右边卓一下云。佛道备而诸法总持。防在魔外。正恁么时。是汝诸人。向什么处。与拄杖子相见。良久云。十洲三嵨鹤乾坤。四海五湖龙世界　复举。首山念禅师开堂日。举。佛法付属国王大臣。有力檀那。令灯灯相然。相续不断。至于今日。且道相续个什么。良久云。须是迦叶师兄始得。师云扶宗竖教。续焰联芳。则不无首山。其柰臂肘不向外曲。未免见处偏枯。新径山不避诸方捡责。更资一路。輙伸一颂。国王大臣。有力檀那。以佛为心。助佛扬化。灵山一会俨然存。正法眼藏增高价。
　　当晚小参。昔居版首。锅子大小。杓柄短长。盖尝粗知。今来住山。常住有无。人情厚薄。未曾经理。未曾经理。其理自彰。盖尝粗知。其知不昧。其知不昧。如一月行空。无幽不烛。其理自彰。似百川归海。无物不容。山僧恁么告报。众中或有个不受人谩底。出来道。长老才入门来。便乃口里水漉漉地。后五日。堪作什么。山僧只向他道。我侬不怕拖泥水。拚得浑身待作家　复举。僧问百丈大智禅师云。如何是奇特事。百丈云。独坐大雄峰。僧礼拜。丈便打。师云。奇怪诸禅德。百丈大智禅师。若不是棒头有眼。未免被者僧礼。得入地三尺。且道者僧。还知痛痒么。具眼者辨取。
　　上堂。召大众云。若论此事。青天白日。情与无情。俱无得失。自是诸人。不委悉。山僧住持事繁。也要为人拈出。良久云。今朝十一月初一。
　　上堂。山僧不惜性命。为诸人。打破尘劳窟宅。普请归选佛场中。设有一个半个。不心空及第者。我誓不取正觉。
　　曹源和尚忌。(兼为应庵密庵)一九二九。相逢不出手。冲上座迫不得已。出手爇此兜楼香。供养此三大老人。不图报德酬恩。且要遍界分身。作师子吼。未委诸人。曾闻否。
　　上堂。四九三十六。夜眠如露宿。冻杀无位真人。走入氷池里浴。是汝诸人。还觉寒毛卓竖么。拍禅床下座。
　　天基节上堂。四海一国土。乾坤一　圣人。乃拍禅床一下云。只凭这个法。仰祝万年春。
　　上堂。五日风。十日雨。君圣臣贤。歌谣满路。不见米岭曾有言。莫过於此。下座。
　　上堂。大珪不琢。巧者以拙为宗。至理忘言。拙者以巧为趣。只如与佛同生底。不愿见佛。放下屠刀底。是千佛一数。且道是巧是拙。担取诗书归旧隐。野花啼鸟一般春。

　　普说
　　夏中普说

　　登山须到顶。入海须到底。入海不到底。不知沧溟之深。登山不到顶。不知宇宙之宽。参禅人。若不透顶透底。到大休歇之地。则生死岸头不得力。十二时中。为物所转。不能得归家稳坐。丛林淡薄。无甚今时。高者为名。下者为利。余波末流。靡所不至。盖由主法者。不曾造道之渊源。又无扶宗竖教之心。甘自陷於名利之域。是致学者。从风而靡。我寻常向兄弟道。无脚未跨船舷。好与三十棒底炉鞴。不足以为师。有隔江望见剎竿。便回去底眼目。始可参学。但世变递降。人根浅陋。师与弟子。俱无远大之志。到处里三百五百。聚头譊譊。互相魔魅。不坐在理性玄妙中。则坐在语言文字里。得失居其怀。是非婴其虑。欢喜则互相称赞。一有不到。互相毁辱。犹且以为法道之盛。殊可怜悯。岂不见。昔日圆悟在京师天宁。忽罹丙午之变。虏人欲招二十禅讲名僧。时妙喜亦预其选。妙喜是个通身是眼底人。遂以计而脱归。时圆悟。移住金山。大慧至金山且过。极口骂圆悟云。这老畜生。是什么心行。却令我从虏而去。骂之不已。时知事头首。白圆悟云。杲兄在下面。骂和尚。和尚也须作个行遣。圆悟遂削一条竹篦。集知事头首。请大慧来。大慧至。圆悟云。我教你去外国。流通一支佛法。有甚不得处。你只管骂我。你肚里。少我五百个活马骝在。妙喜一闻此语。许多恶发。当下氷释。是知圆悟老人。凡为学者。一动静一举措。如善射者。箭不虚发。若非妙喜点眼知人意。未免荡而不反。时妙喜便欲谋住。圆悟云。你且去。恐有人。不利於汝。妙喜於是往临川。见韩子苍。然妙喜不为圆悟之所留。因与子苍夜话。尤极口骂圆悟。子苍曰。莫骂老和尚。我与老和尚。相处一平生。莫知老和尚底蕴。你与我相聚。不多时。倾盖已尽。如何骂得老和尚。妙喜云。你俗汉。理会甚底。遂珍重歇去。妙喜被子苍一拶。一夜不安。千思万虑。揣摩胸中。遂乃叹服。自料不知圆悟之底蕴。於是夜起。扣子苍堂门。子苍云。谁。妙喜云某甲。子苍云。你作什么。妙喜云。我一夜思量。非特子苍不知老和尚底蕴。我实不知老和尚底蕴。子苍云。且去睡休。明日理会。看他韩子苍。虽是个俗汉。然它曾见作家来。便有解粘去缚底手段。使妙喜倒戈卸甲。不坐在是非得失里。终欲穷圆悟之底蕴。来日子苍云。圆悟已住云居。兄可归云居去。然是时圆悟。道尊一代。子苍先遣书。探圆悟口气。然后津发。妙喜归云居。圆悟遂以第一座处之。一日秉拂。万口一词称赞。然当时会中。尽是龙象。虽然道首座秉拂好。而不知真个如何好。是时有个一村僧。上方丈。问圆悟云。首座秉拂如何。圆悟以两指。夹鼻示之。是时一众。殊不知。圆悟垂钩四海。独钓狞龙。閧然道。首座做得秉拂。元来不好。老和尚夹鼻不是。皆只向语脉里转却。然妙喜亦未免透这里不过。遂云。这老畜生。你主张我。彻底主张我。而今又却如此。教兄弟诮让我。我如何居人之上。遂欲起去。人报圆悟。圆悟云。他若去。但令他来辞我。妙喜辞圆悟。圆悟云。杲兄你记得夜来秉拂么。妙喜云。记得。圆悟云。你试举一遍看。妙喜举了。圆悟云。从上佛祖。被你骂得。分文不直。我只轻轻。以两指夹鼻。你便烦恼。妙喜被圆悟一点点破。不觉呵呵大笑。仍旧归首座寮。是时一众。只得眼眨眨地。被二大老热瞒。妙喜云。我自此。筹室中。手段更崄峻。为我曾着贼来。所谓饮泉水。贵地脉。当恁么时。莫便是参禅透顶透底。到大休歇之地么。且喜没交涉。须知圆悟恁么为人。养子之缘。固当如是。然当初妙喜在金山。待圆悟道。你肚里。少我五百个活马骝在。便与夺却竹篦。倒行此令。逗到后来云居山中。设使尽大地。是个圆悟鼻孔。通身是手。掩之。到妙喜面前。总用不着。虽然如是。汝等诸人。还知二大老落处么。若也未知。直须退步就己。行住坐卧参取。忽然参到无参之地。二大老。向诸人手里乞命。非特二大老。向诸人手里乞命。生死岸头。亦乃得力。诸人自然。於一切时一切处。不为物所转。至於宾主勘验。言论往来。着着有转身一路。不坐在是非得失窠臼里。以至玄妙理性。语言文字。一点也无着处。於无着处。事事着得。灵苗异草和根拔。从教大地生荆棘。

　　长宁知军文宗谕请普说(讳复之。字庭瑞)

　　天下无二道。圣人无二心。既无二道。又无二心。无一法不是真乘。无一事不为妙用。所以瞿昙。以此而修心。老聃以此而养性。尼丘以此而治身。莫不一一由此无二之道。无二之心。据实而论。修心者。至於无可修。则不为心之所碍。养性者。至於无所养。而不为性之所拘。治身者。至於无可治之地。则不为身之所累。既不为身之所累。不为性之所拘。不为心之所碍。全体是无二之道。无二之心。三界二十五有。当下平沉。八万四千尘劳。随处解脱。然则此无二之道。无二之心。未得洞明时。不曾欠一丝毫。既得洞明之后。亦未尝增一丝毫。是知此事。人人本有。各各圆成。但能一念顿超。自然见成受用。如未得见成受用。直须十二时中。行住坐卧。日用应缘。是非交结。逆顺纵横处。急着眼看。此未明无二之道。无二之心底一念。自何而来。蓦然得见此一念分明。如闹市里。逢故旧时。昔日风采。历历见前。不着问人。自心了了。然后日用应缘。是非逆顺。皆是自家。自受用三昧。无二之道。无二之心。尽在是矣。岂不见。昔荆公。问佛法大意於蒋山赞元禅师。元不对。荆公益扣之。元不得已。而谓之曰。公有障道者三。近道之质二。公受气刚大。世缘深厚。以刚大之气。遭深世缘。必身任天下之重。怀经济之心。然用舍不能必。则心未平。以未平之心。则安能一念万年哉。又多怒。学问尚理。教中谓之所知障。此其三也。惟视名利如脱发。甘淡薄如头陀。此其近道之质也。且以教乘滋茂之。更一两生。恐纯熟。大小元禅师。未免话作两橛。殊不知。若要洞明无二之道。无二之心。非刚大之气。不能远到。未免中途困踬。然离世缘外。而求此道。譬如避溺而求水。殊不知。世缘浩浩。正是此道之根源。但忘取舍之心。无有不是。此道见前底时节。既得此道现前。则觅世缘。了不可得。未平之心。当下消殒。全体是无二之道。无二之心也。
　　视名利。如脱发。甘淡薄。如头陀。此虽荆公近道之资。然争如我今府判宗谕。自魁多士。於人间世。现宰官身。倘非刚大之气。以临之。安得名动九天。趣归清要。奉母夫人。万里造朝。使白发老亲。瞻天子之光。见宗庙之美。百官之富。此乃人间世。第一义谛。圣眷方隆。急流勇退。自非胸中所养浑厚。安能一去就。一出处。惟义所在。初不以用舍。而二其心。
　　兹者得请半刺名郡。以便养亲。道由山中。令山野。举扬宗旨。盖亦欲以道。而达其亲也。
　　昔张魏公。奉母夫人国太计氏。判福州。谓开善谦和尚曰。某与舍弟。於圆悟处。各有所悟。而老母未得此直指之要。余於母子之间难言。公从径山大惠会中来。必有深证。可垂方便。俾老母。知有此事。亦某兄弟之幸也。谦遂谓国太曰。夫人但放下。日逐看经礼拜。於静室默坐。当心念纷飞之际。举僧问赵州。狗子还有佛性也无。州云无。但念念不舍。心心无间。日久岁深。自然瞥地。国太遂如谦之所教。一日中夜起坐。才始举念。提此无字。蓦然契悟。遂有颂云。终日复看经。如逢旧识人。勿言频有碍。一举一回新。此乃士大夫仕官中。以道达其亲底样子。所以道。养生不足以事父母。惟圣人。以道达之。是也。大抵佛法世法。初无两般。但能於世法。扰扰之中。识得无二之道。无二之心。譬如以大地。为一射垛。挽弓所向。无不中的矣。看他国太。得这无二之道。无二之心。分明了了。便能於经教中。有一条活路。不为语言之所役。可谓世间出世。平等顿超。人与非人。性相平等。然虽如是。毕竟唤什么。作无二之道。无二之心。且无二之道。无二之心。是一耶。是二耶。喝一喝云。若不喝住。几乎错下注脚　复举。王常侍。一日治事次。米胡至。侍乃举笔示之。米云。还判得虚空么。侍乃掷笔入宅。更不相见。师云。米胡当时。若解临机豹变。常侍要归宅。未得在。米胡致疑。明日凭华严和尚。致茶筵次。设问云。昨日米胡有何言句。便不得相见。侍云。师子咬人。韩卢逐块。米才闻。遽出大笑云。我会也。我会也。侍云。会则不无。试举看。米云。请常侍举。侍乃竖起一只筯。米云。这野狐精。常侍云。这汉彻也。师云。若不酬价。争辨真假。便恁么见得彻去。便知米胡。与王常侍。有主宾互换之机。阐啐啄同时之用。苟或尚留观听。更为颂出。宾主机先有路通。笔端不是判虚空。筯头再运回天力。千圣齐教立下风。

　　小师德言。先做道士。再为僧。请普说

　　昨日徒弟德言。炷香请。就五参时。为众东语西话。是日适当明庆祈祷。於是就今晚小参。为了此事。然德言本先为道士。便知有此事。特来南方。见尊宿。辨此事。往年来蒋山相聚。自念头脑不相似。何日得一度牒。为僧以陪广众。遂以此意。白宝公。庶祈加护。若遂此心。必为蒋山之徒弟。山僧是时。适丁旱涝。众少。遂令其入僧堂辨道。其纯一无杂。视听言动。无一丝毫。不在规矩绳墨之中。虽久历丛林者。未必如是之专也。山僧亦欲为募缘。助成其志。但以旱涝相仍。忍饥不暇。未暇及此。是其用意之专。所以诸圣加护。一旦得三道度牒。遂拈阄卜受业之所。果拈得蒋山。盖不忘宝公之力也。今晚小参。意欲山僧。提持为僧之本末。只如曩时。发足南方。见尊宿。辨此事。且唤什么。作此事。又如何辨。然此事。人人本有。各各圆成。不论僧之与道。圣之与凡。无一人不具此事者。是故释迦老子。四十九年。三百余会。横说竖说。费尽口业。终说不到。末后於百万大众中。拈一枝花。普示大众。独有迦叶一人。破颜微笑。便与他着一个名字云。吾有正法眼藏。涅盘妙心。分付摩诃大迦叶。且道。正法眼藏。涅盘妙心。是个什么。便是当日德言。做道士时。便知有此事底一念。必要为僧。以陪广众底一念。亦是如今各各当人。即今在此。挨肩并足。立地听山僧东语西话底一念。此念若明。超凡入圣。正在兹时。此念不明。随物流转。无有了日。迦叶是此一念明底人。释迦老子。遂乃分付正法眼藏。涅盘妙心。且道是有分付。无分付。若道有分付。屈辱迦叶尊者。若道无分付。辜负释迦老子。这里须是自家一念洞明。分付不分付。自然分明。不着问人。所以达磨大师。自西天航海而来。向少室峰前。九年冷坐。别无他说。於是二祖。得安心法。自此西天四七。唐土二三。天下老和尚。人传一人。的的相承。绵绵不断。至於垂一机。示一境。一言半句。皆是激扬天地未判。父母未生底消息。只要各人。一念分明。自证自悟。初不以实法。系缀人也。
　　后来有个潭州云盖志安禅师。便是自证自悟此一念底人。一日到云居。问云。某甲不柰何时如何。居云。只为工夫不到。安不肯。直造石霜。又如是问。霜云。非但阇梨。老僧亦不柰何。安云。和尚为什么。不柰何。霜云。老僧若柰何。粘过汝不柰何。安遂有省。石霜骑贼马赶贼。夺贼枪杀贼。则不无。未免伤慈太过。云盖安。若向云居言下悟去。甚处有石霜来。恁么注解。有权有实。有照有用。须是一念明始得。
　　是时潭州马王。当国佛法之盛时。有一道正。奏马王。乞与云盖论议。马王遂请云盖至。云盖就马王。借一口剑。乃握剑。问道正云。汝本教中道。恍恍惚惚。其中有物。是何物。杳杳冥冥。其中有精。是何精。若道得。即不斩。道不得。即斩。道正遂设拜哀求。云盖谓大王曰。还识此人否。大王云识。云盖云是谁。大王云。是道正。云盖云。不是。其道若正。合对得山僧。此只是个无主孤魂。因兹道门不复纷纭。云盖安禅师。见石霜。於言下。一念自证之后。等闲用将出来。自然去离泥水。活人眼目。只如恍恍惚惚。其中有物。是何物。不是心。不是佛。大千沙界海中沤。一切圣贤如电拂。杳杳冥冥。其中有精。是何精。不是鬼。不是神。自古上贤犹不识。造次凡流岂可明。且道山僧恁么注解。是契得云盖意。契不得。须是诸人。一念洞明。方缁素得分晓。然则天下无二道。圣人无二心。倘能一念洞明。无主孤魂道正。是何物。是何精。理无二致。苟或一念不明。有个物。有个精。有个道正。有个无主孤魂。使得七颠八倒。无有瞥脱底时节。当时道士。若具这个眼目。待云盖才问未了。便夺云盖手中剑。直拔。与之一刀两段。道门千古有光。当时既已放过。遂成不了公案。
　　后有漳州三平和尚。一日升座次。有道士出众。从东过西。又有一僧。从西过东。三平云。适来道士。却有个见处。师僧未在。未在底。本不欠一丝毫。有见处底。亦不增一丝毫。道士出作礼云。谢师接引。三平便打。僧出作礼云。乞师指示。三平亦打。道士与这僧。大不知惭愧。设使三平。以大地。作一条拄杖打他。亦未免明珠暗投。反遭按剑。三平复谓众云。此两件公桉。作么生断。还有断得底么。如是三问。众无对。三平乃云。既无人断得。老僧自断去也。乃掷下拄杖。归方丈。当初道士。与这僧。洎三平一会。若善临机应变。则三平要归方丈。未可在。只如道士。从东过西。这僧从西过东。意在什么处。及乎二俱作礼。一云。谢师接引。一云。乞师指示。是会三平意。不会三平意。三平老子。二俱打出。可谓令不虚行。其柰土旷人稀。相逢者少。德言徒弟。若能一念顿证。则释迦达磨。四七二三。天下老宿。云盖马王。道正三平。道士与这僧。老僧与汝。见前一众。觅一丝毫相。了不可得。既觅一丝毫。了不可得。则德言道士。即是德言新戒。德言新戒。即是德言道士。无二无二分。无别无断故。如是则当日顶星冠。披鹤氅底。不是你。除须发。着袈裟底。不是你。毕竟是谁。良久云。三贤固未明斯旨。十圣那能达此宗　复举。夹山尝遣一小师。徧游禅肆。殊无趣向。及闻夹山道誉远播。乃回省觐云。和尚有如许奇特事。何不早向某甲道。师云。寻物暴怨贼盗。夹山云。汝蒸饭时。吾为着火。汝行益时。吾为展钵。甚处是孤负汝处。师云。笑破土地鼻孔。小师因而悟入。师云。错认定盘星。复颂云。汝蒸饭时吾着火。汝行益时吾展钵。寻常恁么老婆心。自是你侬机不活。机若活。夹山本无奇特事。百川倒流闹聒聒。

　　法语
　　莹悦二上人。干陈塘闸。觅语

　　学道之要。无他。修身治心而已。身之不修。折旋俯仰。动用周旋。踰规越矩。陷於邪僻之域。心之不治。境风卷地。识浪翻空。前念未终。后念随至。必有荡而不反之患。即陈塘之无闸。涝则泥淤塞港。旱则咸潮上田。其为民病。不细矣。今也谨一身之操履。无一毫之弗正。持一心之念虑。无一丝之或放。入息不居阴界。出息不涉万缘。千邪万僻。入作无门。五欲八风。摇撼不动。全是平等法界。顿明自己家风。即陈塘之闸成。或丁旱涝。有堤防捍御之具。无填淤卤气之虞。百谷顺成。万家蒙益。其为民之利。岂不博且大也哉。所以吾祖达磨师。谓二祖大师曰。汝但外息诸缘。内心无喘。心如墙壁。乃可入道。如是则佛法世法。真谛俗谛。岂有两途。惟能坚真实之心。吾事无所不济。因普莹从悦二上人。创陈塘之闸。乞语於余。余喜其创陈塘之闸。兴利除害之事。有类乎学道。修身治心之要。故推其说授之。以劝施者。当有闻弦赏音。成兹胜缘矣。

　　示绍建化士

　　雪峰和尚示众云。三世诸佛。是草里汉。十经五论。是系驴橛。八十卷华严经。是草步头。博饭食言语。十二分教。是虾蟇口里事。还知么。所以道。如今千百人中。若有一人大肯去。我作驴驼物。供养他。有什么罪过。三世诸佛。十经五论。华严十二分教。若不是雪峰老子。用鳌山成道底眼目。从头一句句发扬。一字字校勘。俾一切人。悟自本心。见自本性。则未免被三世诸佛。十经五论。华严十二分教。使得。七颠八倒。无有解脱之期。
　　我观此会。尽是大肯去底人。更不学雪峰老子。作驴驼物。供养他。只是遣绍建化主。持此语。徧扣雪峰老子。乡中之人。必有未言先领。未举先知者。开大施门。辨真法供养。以饱我众矣。

　　示懒庵居士

　　儒者曰。君子深造之以道。欲其自得之。自得之。则居之安。居之安。则资之深。资之深。则取之左右逢其原。大凡欲明个事。须有自得之妙。然得心未忘。则不能居之安。而居安之地不脱。不能资之深。果能忘其所得之心。脱去安居之地。不住资深之域。始能左右逢原矣。左右逢原。则自得之妙。居安之地。资深之域。皆为吾之妙用。自然若染若净。若圣若凡。若好若恶。以吾所见事觑教尽是此境界。如如不动。若更有一法如丝发许。即是无明翳障。直须不见有一法。是别底法。方始名为深造之道。更能翻掷自由。照用无碍。如空藏空。似镜照镜。佛法世法。了无二致。得到恁么田地。更须知有衲僧门下。不近人情底一着。始得。

　　赞偈颂
　　出山相

　　天上星。眼中睛。星无悟人之意。睛无瞩物之情。以理而会。自诚而明。究竟何曾有道成。

　　观音大士

　　一切音声相。是人听以耳。我圜通大士。唯以眼而听。非特以眼听。六根互为用。当其互用时。根境不相杂。譬如帝珠网。交光相融摄。即此融摄相。各各住自位。以此三昧力。普施於一切。俾不离声色。透出声色海。眼处若闻声。耳处得解脱。共证十方空。同名观自在。我作如是赞。定招妄语罪。既招妄语罪。画者亦是妄。画者既是妄。此相非真实。於非真实处。此相常现前。应作如是观。是真法供养。

　　宝公大士

　　师示生於宋。入灭於梁。慨时君乏仁义之泽。以及民专杀伐之功。而有国乌足以王。师由是入悲愿海。运慈忍力。施凡圣罔测之机。明祸福未形之理。格其杀伐之心为慈祥。盖亦师愿力中。一毫芒耳。至若吾教东被。为其徒者。不囿於因果之域。则溺於知见之场。遂着菩提烦恼。佛与众生不二等颂。药乎偏见僻执者之膏肓。而使其各反乎本有之乡。然后推达磨传佛心宗之印。以启於梁皇。至今一花五叶。遍天下。而流芳师之扶宗竖教之德。虽天地之大。不足以方。独龙岗之黯黯。金陵水之汤汤。浮图巍巍摩穹苍。面目俨然而不亡。宜乎僧繇妙手。无得状其妙相之堂堂。

　　达磨大师

　　杨子江心。波涛鼎沸。一苇可航。如履平地。盖亦暂时之游戏。岂足以尽此老。十万里西来之本意。
　　人皆有心。人皆作佛。胡为西来。递相诳惑。心在何处。佛是何物。带累神光无处寻。后代儿孙[病-丙+斯]淈[泳-永+盾]。

　　曹源和尚

　　遭密庵骂。恨入骨髓。此恨难忘。充[穴/(畚-田+丰)]天地。四海五湖无处避。能有几人着它底。着它底。冤冤相报无穷已。

　　又(师侍立)

　　父曹源。祖密庵。碧落碑无赝本。破沙盆。正法眼。清庙瑟有遗音。坐者立者。以心印心。不肖之子。作如是赞。非特旌於往古。亦乃诏於来今。

　　丙辰年。别龟峰曹源和尚

　　葛溪深处定宗纲。一任乾坤大地荒。但得棒头明似日。可无临济解承当。
　　[拚-ㄙ+ㄊ]命来经蛊毒家。不尝滴水丧生涯。尚余穷相一双手。要向诸方痒处爬。
　　破袱从东挟过西。何时再上恶钳锤。怒雷一吼聋三日。自有怨憎会苦时。

　　戊午在灵隐。闻曹源和尚讣音。兼小师举老为开语录

　　杖黎随处是乾坤。迦叶峰前便垛根。贪看烟峦三十二。到头不识老曹源。
　　悔不当初放拍盲。烂椎一顿快平生。近闻活陷阿鼻狱。抚掌呵呵乐太平。
　　三处移场定纪纲。曾无一字落诸方。破家种草痴狂甚。丑恶无端向外扬。

　　看相扑

　　拳来踢去疾如飞。毕竟输赢是阿谁。闹里有人能着眼。未曾交辊已先知。

　　上尖竿

　　百尺琅玕摩碧空。四方八面绝罗笼。等闲进得竿头步。千圣齐教立下风。

　　退灵隐　京尹节斋大资相公。坚挽。辞免

　　丛林虚得誉。无一补宗门。有误　王臣鉴。徒沾圣主恩。岂堪持鈯斧。只合傍云根。默感始终惠。此生难尽言。

　　痴绝和尚语录卷上
　　痴绝和尚语录卷下
　　径山痴绝和尚普说

　　　　嗣法门人　行弥　绍甄　编
　　金山损翁和尚。请山野。以累年之涝。一众艰食。不免下山持钵。因得到紫金峰顶。瞻望。堂头损翁和尚。仰荷不鄙。令为众东语西话。纳此一场败缺。非明眼人前。安敢拈出。
　　云门道。光不透脱。有两般病。一切处不明。面前有物。是一。衲僧家。开眼见明。合眼见暗。要行便行。要坐便坐。有什么不明。山河大地。明暗色空。本来无一丝毫许。唤什么作物。设使外不见有山河大地。内不见有见闻觉知。不见之相。蕴在胸中。如仇同处。故知。透得一切法空。隐隐地。似有个物。亦是光不透脱。法身亦有两般病。得到法身。为法执不忘。己见犹存。坐在法身边。是一。直饶透得法身。放过即不可。点检将来。有甚气息。亦是病。兄弟饶你碍膺之物。脱然爆落。山河大地。不碍眼光。见闻觉知。了无拘系。三界二十五有。八万四千尘劳。一时解脱。尽乾坤大地。是个真实人体。一坐坐在这里。执以为是。谓之法执不忘。己见犹存。坐在法身边。亦是病。更向这里。不舍前功。翻身一掷。抹过太虚。佛见法见尚不起。岂有世间尘劳之见耶。点检将来。有什么气息。亦是病。所以道。悬崖撒手。自肯承当。绝后再苏。欺君不得。兄弟家。果能於无气息处。绝后再苏。等闲用将出来。不堕在是非得失窠里。便可出丛林入保社。主宾互换。一挨一拶。着着有出身之路。
　　岂不见。琅琊和尚。问举上座云。近离甚处。举云两浙。琅琊云。船来陆来。举云船来。琊云。船在什么处。举云步下。是佗於无气息处。转得身。吐得气。绝后再苏底人。露个消息。自然逈别。琅琊见佗此语。杀人可恕。无礼难容。便为佗拨转路头。向佗道。不涉程途。一句作么生道。若是别人。死在句下。作万千技俩。用尽鬼怪。举上座。到这里。更无周由者也遂以坐。具摵一摵云。杜撰长老。如麻似粟。有般汉。当这般境界不过。便作是非得失商量。佗琅琊老子。也不忙。款款地。问侍者云。此是什么人。侍者云。举上座。琅琊遂亲下旦过。问云。莫是举上座么。莫怪适来相触悞。你看。二大老。一人道杜撰长老。如麻似粟。一人道。莫怪适来相触悞。可谓拳踢相应。彼此不相饶。自然不坐在是非得失里。当时举便喝。好喝。若非举上座。四楞蹋地。未免当面蹉过。举复问云。长老甚时到汾阳。琅琊云。某时到。举云。我在浙江。早闻你名。元来见解只如此。何得名喧宇宙。琅琊遂作礼云。惠觉罪过。兄弟。举上座七事随身。战必胜。攻必取。若非琅琊。暗设机阱。平地[病-丙+斯]陷。争见功高汗马。直得主宾互换。水乳和同。玉转珠回。不留影迹。要且是非得失。粘缀伊不着。生死去来。羁绊伊不得。如今兄弟。志愿不坚。力量不大。才见主法者。轻轻道个不是。便头红面赤。打不过。起单去。一时作是非得失会。却如何了得生死。
　　岂不见。昔日慈明和尚。见汾阳。汾阳揣慈明之志。是个没量大汉。经二年。不许入室。每见必诟骂。使令去。或毁诋诸方。及有所训。皆流俗鄙事。激得慈明。三毒无明现前。便乃心愤愤。诉於汾阳曰。自至法席。已再夏。不蒙指示。但增世俗尘劳念。岁月飘忽。己事不明。殊失出家之利。语未卒。汾阳熟视。骂曰。是恶知识。敢裨贩我耶。举杖逐之。慈明拟伸救。汾阳以手掩其口。慈明大悟曰。乃知临济道。出常情。兄弟大抵是非之念不深。不足以到无是非之境。生死之心。不重。不足以到无生死之场。看佗汾阳。不容慈明入室。示之以流俗鄙事。意在於何。使其慈明。志愿不坚。力量不大。安得於汾阳所示之要。起如是生死之念。是非之心。如此深且重耶。惟其深且重。才被汾阳轻轻点破。便能到无是非之地。无生死之场。生死去来。笼罩不住。始知临济道。出常情。是知慈明。如龙门之跃鳞。汾阳以雷霆。助其威灵。云雾资其变化。遂能翱翔於九天之上。这个便是参禅学道。志愿坚。力量大。透顶透底。不坐在是非得失窠里。跳出生死去来底样子。所谓临济道。出常情。尽在是矣。然则临济之道。自汾阳而少衰。幸而慈明堀起北方。挟其道而南。於大炉鞴中。得杨岐黄龙二大老。喧轰於天下。是故舟峰庵主道。南之施设。如坐四达之衢。聚珍怪百物鬻之。遗簪堕珥。随所探焉。骎骎末流。冒其氏者。未可以一二数也。会乃如玉人之治璠玙。珷玞废矣。故其子孙。皆光明照人。克世其家。盖碧落碑。无赝本也。在今天下。惟大慧应庵之裔。其光明照人者。能几人耶。汝等诸人。在此紫金光聚中。朝参暮请。蓦然失脚踏翻。则损翁断不相孤负。始知临济道。出常情。然后信碧落之碑。果无赝本。固是一点谩诸人不得。只如碧落碑中。最初一字。是什么字。试参看。
　　壬辰结夏。是身寿命。如驹过隙。何暇闲情。妄为杂事。既隆释种。须绍门风。谛审先宗。是何标格。
　　此盖佛眼禅师。十分入泥入水。不顾傍观。痛的的地。揭示诸人。丛林中。无不念得熟者。求一人半人。亲履而行之。直是万中无一。只如道是身寿命。如驹过隙。一弹指顷。有六千五个剎那。一剎那。有九百个生灭。互相推迁。如汲井轮。无有穷已。要得平稳。除非一念顿忘。前后际断。生灭心死。三祇劫空。然后於一念中。以一剎那。为阿僧祇劫。而不长。以阿僧祇劫。为一剎那。而不促。从朝至暮。念念无虚弃底工夫。傥不如此。何暇闲情。妄为杂事。十二时中。四威仪内。贪瞋爱慢。謟曲嫉妬。堕在三界。二十五有中。被八万四千。尘劳烦恼笼罩。无有出期。固是杂事。然学佛法。求玄妙。事泯默。广见闻。以至百千法门。无量妙义。一一透彻。及尽精微。尤为杂事。岂知我此宗中。无剩底法。但能一念顿证。三界二十五有。八万四千尘劳。当下平沈。贪瞋爱慢。謟曲嫉妬。复是何物。百千法门。无量妙义。直下如红炉上一点雪。相似。觅其踪迹。了不可得。学佛法。求玄妙。事泯默。广见闻。是什么人。当恁么时。闲情尚无。安有杂事。傥不如此。何以隆释种。绍门风。且道是什么门风。便是释迦老子。三百六十余会。横说竖说。说不到底。一着子。末后於百万众前。拈花揭示。独有迦叶一人。领之於一笑之顷。谓之正法眼藏。涅盘妙心。自此西天四七。唐土二三。天下老和尚。的的相承。直至今日。这个便是释迦老子门风。作么生绍。若绍得去。释迦本不拈花。迦叶不曾微笑。且道绍个什么。傥或尚留观听。滞在皮肤。谛审先宗。是何标格。且道是什么标格。从上若佛若祖。天下老和尚。求道之心。达道之念。行道之志。底标格。大抵疑心不深。不足以到无疑之田地。道念不重。不足达此道之根源。
　　昔日大法眼禅师。久在长庆会中。无所契悟。遂与修进二上人。自漳州。氐湖外。将发足。而雨。溪涨不可渡。顾城隅。有古寺。解包休于门下。雨不止。入堂有老宿。坐地炉。见法眼问云。此行何之。法眼云。行脚去。老宿云。如何是行脚事。法眼云。不知。老宿云。不知最亲。者一句子。最是毒害。宗师家。与人解粘去缚。[托-七+(友-又+乂)]楔抽钉。无出这些子。法眼虽疑情未破。亦未免从死边过。只是死眼未活。三人附火。举肇论云。天地与我同根。老宿云。山河大地。与自己。是同是则。法眼云同。老宿竖两指。熟视法眼云。两个。拂袖便起。第二下铁锤来也。且道。法眼还知痛痒也无。当初法眼。若知痛痒。这老宿拂袖起去。未得在。法眼遂与修辈。同行廊庑间。读寺额。乃知。是石山地藏。法眼顾修等曰。此老琛禅师也。意欲留。语未卒。琛又至。雨已止。业已成行。琛送之。问云。上座寻常爱说。三界唯心。遂指庭下石云。且道。此石在心内。心外。眼云。在心内。琛乃呵呵大笑云。行脚人。着甚来由。着块石。在心头。一等是骑贼马赶贼。夺贼枪杀贼。罗汉老子。就中奇怪。法眼无以对。若是而今禅和子。撑两转语。贵图口不空。有可祗对。是佗法眼。是个大根器。大力量。不肯妄通消息。虽不妄通消息。正是法眼疑情将泮。命根将断。技掚将尽。成佛作祖底时节。将至。遂求决择。洞彻玄奥。使其疑心不深。道念不重。安得到不疑之田地。彻见此道之渊源。后来出世。遂为地藏之嗣。时有子方首座。乃问云。公久参长庆。而嗣地藏。何耶。法眼云。以不解万象之中独露身故。子方竖起拂子示之。且道。明长庆意耶。与法眼相见耶。法眼云。拨万象。不拨万象。可谓寸铁在手。是处割截子方云。拨万象。法眼云。万象之中。聻。子方云。不拨万象。法眼云。独露身。聻。子方於是大悟。也是因邪打正。乃云。我几枉过此生。款出囚口。看佗法眼。从地藏处。得这巴鼻入手。等闲用将出来。着着有出身之路。岂止药子方首座膏肓之疾。至於拈却尽大地禅和子。死在句下之病。其柰知音者少。这个便是求道之心。达道之念。行道之志底标格。山僧素来。百无所解。只是个随时及节。着衣吃饭底。老骨檛。汝等诸人。肯来相聚。千万以古为标格。只是不得学佛法。求玄妙。事泯默。广见闻。硬纠纠。各各竖起脊梁一回。透顶透底。生死心破。命根既断。技掚既忘。直向佛祖顶[宁*页]上行。便见释迦拈花。迦叶微笑。当甚闲公事。然后知地藏与法眼。至今坐在草窠里。出头不得。若捡点得出来。山僧不曾说着一元字脚。苟或未然。切忌向语脉里着到。
　　虎丘蒺藜和尚请。
　　云岩路滑。到者应稀。剑池水深。如何到底。当恁么时。莫道山僧。与诸上座。讨头鼻不着。直饶千圣万圣。现三头六臂出来。也自入作无门。如今幸遇虎丘蒺藜师兄。放一线道。蒋山借路经过。因行掉臂去也。
　　乃以拂子。击绳床左边云。这里见得彻去。主则始终主。以拂子。击绳床右边云。这里见得彻去。宾则始终宾。以拂子。中间点一点云。这里见得彻去。宾即是主。主即是宾。宾主交参。应用无碍。应用无碍也。宾头卢日应四天下供。不离当处常湛然。梁宝公现十二面观音。也知不是闲和尚。是汝诸人。还知蒋山与虎丘落处么。两翁总是王蛮子。举世谁人解赏音　山野一坐锺山九年。旱涝相仍。一众艰食。由是下山持钵。以谋一饱之计。仰荷虎丘师兄。令为众东语西话。然某道学肤浅。严命之辱。不敢固辞。不免借师兄鼻孔出气。应个时节。如师兄示众云。虎丘无可取。只有三转语。验尽天下人。非今亦非古。敢问大众。如何是虎丘三转语。久参先德。一举便知。后学初机。如何洞明。如何造入。须知这三转语。从上若佛若祖。天下老和尚。以此应世。乾坤大地。日月星辰。森罗万象。色空明暗。以此建立。四圣六凡。情与无情。以此出没。兄弟家。未透得三转语时。被从上若佛若祖。天下老和尚谩了。乾坤大地。日月星辰。森罗万象。色空明暗。谩了。四圣六凡。情与无情。谩了。既一一被谩了。如何得此三转语现前。除非自家。二六时中。四威仪内。一切时一切处。一动静一语默。自己三百六十骨节。八万四千毛窍。以至尽乾坤大地。一时皆是明此三转语底时节。直得心心无间。念念不忘。日久岁深。逢境遇缘。筑着磕着。如崖頺石殒。天崩地裂相似。一回便见。从上佛祖。天下老和尚。尽向手中乞命。乾坤大地。日月星辰。森罗万象。色空明暗。无处桩立。四圣六凡。情与无情。一时消殒。始信从上佛祖。天下老和尚。谩我不得。乾坤大地。日月星晨。森罗万象。色空明暗。谩我不得。四圣六凡。情与无情。谩我不得。何故。盖为从上佛祖。天下老和尚。以至四圣六凡。情与无情。尽从此三转语中流出。所以道。佛及诸众生。皆承此恩力。识得此恩力。众生绝消息。然虽如是。且道。此三转语。从什么处流出。须知虎丘师兄。自灵山付授而来。所以流自胸襟。盖天盖地。其奈土旷人稀。相逢者少。
　　岂不见。昔日雪峰住庵。有僧来参。雪峰以手托庵门云。是什么。僧亦云。是什么。雪峰低头归庵。雪峰等闲略露目前些子。如寸铁在手。遍地刀枪。只是这僧不得柄杷。若得柄杷。甚处有雪峰。僧遂辞雪峰。峰问云。什么处去。僧云。湖南去。峰云。我有个同行。住岩头。寄个信去。僧云。便请雪峰信。云一自鳌山成道后。直至而今饱不饥。兄弟。这个是岩头与雪峰。辞德山。至鳌山店上。阻雪底因缘。看佗古人。念道之切。至于孤村陋店。亦以此道为念。岩头长伸两脚眠。且道。意在什么处。雪峰堆堆打座。向什么处留心。岩头云。噇眠去。恰似七村里土地相似佗日异时。魔魅人家男女去在。是知切瑳琢磨。深锥痛札。若非具大眼目底。同行道伴。安能诫告。如此之切。雪峰既被岩头痛处一札。乃自指胸云。我这里。实未稳在。是佗大力量人。不肯只么休去。故得岩云。若恁么。据你平昔见处。一一举来。是则与汝证据。非则为汝刬却。峰乃诣实供通云。我初见盐官。闻举色空义。有个见处。只今目前。所见是色。当体即空。空亦不可得。如此见解。还得彻也未。是故岩云。此去三十年后。切忌举着。峰云。因见洞山过水悟道颂。有个省处。颂云。切忌从佗觅。迢迢与我踈。我今独自往。处处得逢渠。渠今正是我。我今不是渠。应须恁么会。方始契如如。且道。渠与我。是一是二。十二时中。还得如此也无。岩云。若恁么。自救也未彻在。岩头钳锤在手。应用临时。峰又云。我因问德山云。从上宗乘中事。某甲还有分也无。德山打一棒云。道什么。我当下。如桶底脱相似。岩头云。你岂不见道。从门入者。不是家珍。只如德山。打一棒云。道什么。还当得从上宗乘也无。雪峰当下。如桶底脱相似。又有甚不得处。因什么。岩头道。从门入者。不是家珍。将知万里无云。青天犹在。寸丝不挂。赤体犹存。雪峰敌国家财。既被岩头打并了。计穷力尽。乃问岩头云。毕竟如何得是。岩头云。佗后若播扬大教。须是一一从自己胸襟流出。与我盖天盖地。雪峰於此大悟。跳下床礼拜云。今日始是鳌山成道。今日始是鳌山成道。大众。雪峰自闻色空义。见洞山过水颂。於德山棒下。皆有证悟处。其奈一翳在眼。空花乱坠。当时若不是岩头有针膏肓。起必死底手段。安有鳌山店上。一段奇事。故信云。一自鳌山成道后。直至而今。饱不饥。也是贫儿思旧债。岩头遂问这僧云。雪峰更有什么言句。僧举前话。岩头云。雪峰道什么。僧云。无语低头归庵。岩头云。我当时悔不向伊道末后句。若向佗道。天下人。不奈此老何。且道。如何是末后句。但向雪峰低头归庵处会取。这僧既不荐。至夏末。请益岩头。头云。雪峰虽与我同条生。不与我同条死。要识末后句。只这是。这僧自雪峰处。担得一担骨董。到岩头处。添得一担颟顸。直是不奈何。了带累二大老。费口分疎。究竟不知落处。然则雪峰岩头。兄呼弟应。激扬此道。即不无。毕竟低头归庵。与末后句。如何理会。须信道。雪峰岩头。如转轮圣帝。施一号。发一令。四方八表。无不顺从。这僧为什么。头头蹉过。汝等诸人。若要彻底分明。须是参取虎丘三转语。若参透此三转语。则低头归庵。与末后句。自然念念现前。临机应变。得大自由。生死去来。了无朕迹。然虽如是。蒋山恁么说话。向虎丘师兄面前。不满一笑。何故。当门不用栽荆棘。后代儿孙惹着衣。
　　众道友。就净慈请。
　　山僧。自住锺山以来。旱涝相仍。今岁尤甚。下山持钵。荷众信檀越。令升此座。举扬宗旨。俾得余利。以为一饱之计。且道。如何是宗旨。作么生举扬。据实而论。设使尽大地。若草若木。各各具广长舌相。亦不能措一词。今为众信之心诚确。不免就第二义门。东语西话。应个时节去也。
　　所谓宗旨者。盖是释迦老子。三百六十余会。横说竖说。说不着底。一着子。末后於百万大众中。拈花示众。独有迦叶一人。破颜微笑。释迦老子。便与佗着一个名字。谓之正法眼藏。涅盘妙心。分付摩诃大迦叶。自此西天四七。唐土二三。天下老和尚。的的相承。而至今日。鞠其所归。不出只今见前一众。各各当人。真实一念。此念未明。以前诸人。日用应缘处。不曾减一丝毫。既明之后。诸人日用应缘处。亦不曾增一丝毫。上至诸圣。下及六道。一切含识。皆具此真实一念。以其於日月应缘处。迷则业缘。悟则佛性。然则业缘佛性。间不容发。但忘取舍之心。随处自然解脱。所以佛说。南阎浮提人。念头猛烈。最能为善。最能为恶。超四果。越十地。坐与诸佛齐等。亦由此一念所为。经三途历六道。终陷阿鼻地狱。亦由此一念所造。众信道流。傥能一念顿证。则善之与恶。笼罩不住。所以六祖大师。谓明上座云。不思善不思恶。正当恁么时。如何是明上座。本来面目。然则诸檀信。见前一众。日用应缘处。此一念。不系於善。不系於恶。殊不知。此一念。如大日轮。升于东方。清净光明。无幽不烛。只如诸檀信。见前一众。每日起心动念。运转施为。折旋俯仰。父母夫妇之间。兄弟朋友之际。或流於善。或流於恶。一一皆谩自心不得。既谩自心不得。但於日用应缘处。急急着眼看。此一念之善。一念之恶。自何而来。蓦然觑破。知此一念来处。则世间善善恶恶。笼络不住。三界二十五有。当下氷消。八万四千尘劳。随处解脱。全体是自家真实一念。方信道。从上佛祖。天下老宿。以至山河大地。日月星辰。草芥人畜。情与无情。悉从我一念。真实心中流出。所以道。只个心心心是佛。十方世界最灵物。纵横妙用可怜生。一切不如心真实。古人虽是慈悲之故。有落草之谈。只要个人。明此真实一念。
　　岂不见。昔日灵山会中。有一上首。为乞士。遇恒迦比丘。问之。乞士从何而来。乞士云。从真实中来。恒迦云。何名真实。乞士云。寂灭故名真实。只如见前。三界绵绵。四生浩浩。僧是僧俗是俗。立底立坐底坐。内为见闻觉知。生住异灭。所惑。外为万象森罗。色空明暗所移。是寂灭。不是寂灭。这里若不是真实一念见前。则未免被物所转。恒迦又问云。寂灭相中。有所求耶。无所求耶。乞士云。无所求。恒迦云。既无所求。何用求耶。乞士云。无所求中。吾故求之耳。看佗二人。问者穷源到底。要见浅深。答者似镜临台。难逃妍丑。恒迦又问。无所求中。何用求耶。乞士云。所有求者。一切皆空。得者亦空。着者亦空。实者亦空。来者亦空。语者亦空。问者亦空。寂灭涅盘。一切虚空分界。亦复皆空。吾为如是次第空法。而求真实。大众。得者不空。则为得心所累。着者不空。则处处执滞。不得解脱。来者不空。则为动相之所移。语者问者不空。则死在句下。为语言之所役。寂灭涅盘。一切虚空分界不空。则为胜妙境界之所笼罩。无有出期。则真实一念。何由发露。只如山僧。今岁诸庄大浸。颗粒不收。可谓空矣。下山持钵。所至处。被人所迫。不得已。东语西话。然未尝有一毫实法与人。可谓空矣。便恁么去。山僧以此一念。无说而说。见前一众。以此一念。无闻而闻。既无说又无闻。毕竟唤什么。作真实。喝一喝云。寐语作十么。
　　聪藏主为母请。
　　古人所谓。养不足以报父母。惟圣人以德报之。德不足以达父母。惟圣人。以道达之。道也者。非世人之所谓道也。妙神明。出生死。圣人之至道者也。德也者。非世之所谓德也。备万善。被幽明。圣人之至德。如何谓之妙神明。出生死之道。如何谓之备万善。被幽明之德。你禅和子。置身在丛林中。洁己虚心。究明自己。自己若明。无一事不是真乘。无一法不为妙用。三界二十五有。八万四千尘劳。四圣六凡。情与无情。尽向这里。氷消瓦解。当恁么时。非特报今生父母以德。达今生父母以道。以至。历劫以来父母。无不报之以德。达之以道。岂不见。昔日伏驮密多尊者。年五十。口未曾言。足未曾履。且道。佗五十年。口不曾言。足不曾履。意在什么处。一日见佛陀难提至其家。遽起作礼。而说偈言。父母非我亲。谁是最亲者。诸佛非我道。谁是最道者。难提以偈答曰。汝言与心亲。父母非可比。汝行与道合。诸佛心即是。此便是达亲以道。报亲以德底张本。只如吾人。禀父母之遗体。三年然后免怀抱。如何说个父母非我亲底道理。吾人剃除须发。着佛衣。吃佛饭。依佛而住。当行佛行。作么生说个诸佛非我道底道理。须知伏驮尊者。五十年中。为个一事。口不敢言。足不敢履。一旦得难提尊者。提金刚王宝剑。不犯锋铓。直下向咽喉上一刜。直得伏驮尊者。五十年碍膺之物。涣然氷释。所以难提道。汝言与心亲。父母非可比。汝行与道合。诸佛心即是。如是则言与心亲。则全是本来父母。道与行合。则诸佛之心。不从外得。是知妙神明。出生死之道。备万善。被幽明之德。伏驮密多。五十年间。了然蕴在胸中。口虽不言。言满天下。足虽不履。独步大方。蓦被难提尊者点发。直得光明盛大。照映寰宇。为在家出家。补报父母重恩底榜样。
　　是故。今日檀越。张丈省元。巫丈省元。同聪藏主入山。为令尊堂戴氏小一太君愍忌。与百日。同时辨香积供。供养见前。学般若道流。因命山野。升于此座。举唱宗乘。所将妙善。以资冥福。用报亲恩。真所谓善达其亲。以吾圣人之道。善报其亲。以吾圣人之德。大凡人生天地间。不论僧之与俗。在家有在家之孝。出家有出家之孝。在家则生事之以礼。死葬之以礼。祭之以礼。出家则参究妙神明。出生死之道。熏炼备万善。被幽明之德。傥能自己洞明。则此道此德。历历见前。到这田地。上无不报之恩。下有可行之道。闻之。尊堂太君。赋性温谦。乐善不倦。以其禀温谦之性。自然於日用中。与善相应。燕居食息。动容周旋。无有一事。不中礼法。用是日日晨昏。不暇他务。以看经念佛为务。当不暇佗务之际。便是善心纯至。善心既纯至。则所看之经。是自心之经。所念之佛。是自心之佛。是皆自温谦性中。流出也。至於宾辖造门。殚力祇遇。赈人患难。如己之急。自非平昔。乐善不倦。畴克若此。虽临终之际。索香汤沐浴。集阖门眷。聚乃子若孙。环立寝。所以授遗训。我没之后。必生好处。汝等不必忆我。又且诵阿弥陀佛。至瞑目。不辍於口。大抵临生死之际。不容以伪。看佗令尊堂太君。九十余年。游人间世。现妇女身。温以处己。谦以御众。乐善不倦。时节既至。付嘱便行。真所谓。佛子。若能於一切处。善用其心。则获一切胜妙功德。此之谓也。
　　昔城东老母。与佛同生。不愿见佛。才见佛来。以两手掩面。佛於十指间。顿现。直是无回避处。敢问大众。且道。城东老母。不愿见佛。与令尊堂太君。临终念佛。不辍於口。还有优劣也无。见前一众。但能参透妙神明。出生死之道。熏炼备万善。被幽明之德。透顶透底。了了分明。则知戴氏太君。与城东老母。二人落处。若知得此二人落处。则知各人自己落处。若知各人自己落处。此妙神明。出生死之道。备万善。被幽明之德。十二时中。无有不现前底时节。既得此时节现前。则世出世间。平等顿超。人与非人。性相无异。独有蒋山拂子。不入这个保社。何故。三贤固未明斯旨。十圣那能达此宗。
　　天童中夏。
　　教海渊深。万论千经。皆摄入。禅门浩博。六凡四圣悉包容。衲僧家。各各负冲天气宇。掀翻教海。千经万论。无处栖踪。击碎禅门。四圣六凡。无容身地。如是则禅之与教。皆是强名。黄面老子。四十九年。横说竖说。空有性相。顿渐偏圆。未免徒将五彩。描画虚空。碧眼胡僧。万里西来。直指人心。见性成佛。无端特与钵盂。强安柄杷。轩知。这些货赂。谁不有之。但能反己而求。自然随处解脱。
　　岂不见。昔日禾山普禅师。左绵人。赋性豪迈。不受控勒。气节孤高。见识明敏。讲唯识起信论。与众难疑答问。千变万化。七纵八横。无敢婴其锋者。常罪圭峰疏。多臆说。摘其失处。以戒学者云。不足信。间有老师宿学。皆数之曰。圭峰。清凉国师之所印可。汝敢雌黄之。蚍蜉撼大树之谓也。普叹曰。今之学者。以名位自惑。久矣。清凉圭峰。非有三头六臂。奈何甘自屈辱乎。是他气节高。见识明。虽是文字之学。已不为文字所惑。使其参请。有大发明。纵从上佛祖。有所未至。亦必直之。是时黄檗胜和尚。自江西归成都保福。吕龙图名大防者。帅成都。执弟子礼。日名参叩。普虽性豪迈。不受控勒。然却疑此事。於是易服。窃听其议论。终日不晓一词。遂心愤愤口悱悱。归卧看屋梁曰。昔胜曾业讲有名。而吕公当世第一贤者。相与酬酢。敬信如此。而我乃不信耶。所疑未解。坐寡闻也。大抵参究此事。须是有个般气宇始得。乃出蜀。至荆南金銮。闻其会中。有一老衲。曾见了山情庵主来。丛林目之为饱参。普遂叩之曰。经论何负於禅宗。每见长老家。多讥诃之。何也。老衲谓之曰。业经论者。以其是情识义理。思想边量。非能发圣成道。脱有发圣成道者。籍经论为缘耳。傥不因自证自悟。唯经论是仗。则世间能读能诵。能知能解。皆一时证圣成道去。宁肯仆仆。与吾辈。俯仰於丛林中耶。又况经论。皆纸上死语。教家谓之所知障。乌能发圣成道。寻常教家言。所知不是障。是障障所知。山僧旧曾在讲下。听诸讲师。讲所知障义章。翻覆讲解。枝词蔓语。终不可晓。以今日山僧见处。只就自家日用中。略为评品。只如适来老衲道。业经论者。以其情识义理。思想边量。是所知障。诸人十二时中。推穷寻逐。情识义理。思想之际。那个是能知之心。你若当情识义理。思想之境。见前之时。见彻能知之心。本空。则所知之境。自寂。便见所知之境外。无能知之心。能知之心外。无所知之境。心境既空。性相平等。直饶恁么。向衲僧门下。天地悬隔。是故达磨大师。得得西来。显言。教外别传。是也。这老衲。要推鞠普蹉过此事处。遂就佗经论窠子。问佗。只如经中道。一切众生。本来成佛。汝还信否。普云。世尊之语。安敢不信。老衲曰。既信。何用区区远来。普曰。吾闻。禅宗有别传之旨。故来。老衲曰。是则未信。非能信也。大抵禅宗直指之要。非有佗说。盖亦人人见行。本分事耳。如释迦老子。才出头来。以手指天地云。唯吾独尊。此乃明明显示直指之要。以悟人矣。及乎见明星悟道。乃云。奇哉一切众生。具有如来智慧德相。与夫一切众生。本来成佛等语。是知。吾佛。重重以直指之要。八字打开。扬在诸人怀里了也。自是吾人。为其徒者。不能当面便领。却向千经万论中。寻言逐句。甘自陷溺於语言名相之域。迷而不反。所以达磨大师。航海而来。径提此事。显言不立文字。直指人心。见性成佛。是故老衲。以经中所说。一切众生。本来成佛之语。痛惩诘於普。却似将一个铁蒺藜。着在普胸中。而普虽不当下便省。而胸中耿耿地。有个物碍塞。销镕不去。此销镕不去之时。便是佗渐有契证之地。乃云。其病安在。老衲曰。能见黄龙南禅师。当使汝之疾。有瘳矣。普於是即日遂行。才至黄龙。便问南禅师云。如阿难问迦叶云。世尊传金襕外。别传何物。迦叶遂召阿难。阿难应喏。迦叶云。倒却门前剎竿着。意旨如何。看佗置个问端。只从佗在讲下。罪圭峰臆说处来。及不晓黄檗与吕龙图议论。乃云。所疑未解。坐寡闻处来。又从老衲。以经论是情识义理。思想边量处来。黄龙南禅师。眼高一世。觑见佗心肝五脏中病痛。於其问端上。不易丝毫。而问之曰。上人出蜀。曾到玉泉否。云曾到。云曾挂搭否。云一夕便行。南云。智者道场。关将军打供。与结缘几时。何妨。此语正是倒却门前剎竿着底注脚。普虽默然良久。复理前问。正是普疑心将破。胸中之物销镕。发圣成道之时也。南公遂俛首。可谓杀人不用刀。活人不用剑。普当下大悟。顿忘所证。趋出大惊曰。两川义虎。不消此老一唾。看佗得这个时节入手。无言可对。无理可伸。只道得个两川义虎。不消此老一唾。后来出世。住禾山。临迁寂时。受一寺人生祭。足即坐脱而去。古人道。大疑之下。必有大悟。小疑小悟。不疑不悟。原其所悟之由。若不是疑教外别传之旨。疑之最深。不得南禅师。等闲俛首。以攻其膏肓之疾。安得到大安乐之地。然后知倒却门前剎竿底道理。智者道场。关将军打供。与夫俛首底时节。了无异辙。到这里。禅之与教。着不得。佛之与祖。着不得。当之着不得处。事事着得。终日经论。而不堕语言之域。终日圣凡。而顿忘升沉之迹。出生入死。得大自由。世出出间。了无剩法。便恁么去。犹是小小歇场。暂时活计。更须知有佛祖未兴。禅教未立。禾山未离讲肆。未见南禅师底一着始得。汝等诸人。若要知得这一着落处。但如禾山普禅师。见南禅师。大悟一回。自然分晓。不着问人。设或未辨端倪。他日异时。阎罗老子。征你饭钱。莫言不道。

　　径山痴绝和尚法语

　　　　嗣法门人　智圆　元省　元枢　编

　　示岩寿首座(前住彭州天宁)

　　瞿昙老子。费尽口业。横说竖说。初无一个元字脚。与人咂啖。达磨大师。得得西来。单传心印。亦无一针锋许。与人作道理。须是个汉。具天然气槩。於一切时。一切处。向瞿昙未出世。达磨未西来以前。研穷体究。时节既至。喷地一下。明见本地。便知。瞿昙不曾出世。达磨不曾西来。在在处处。常光现前。剎剎尘尘。初非外物。直饶恁么。犹是小小歇场。暂时活计。未是宗门中事。不见云门大师道。任你横说竖说。未是宗门中事。是甚么热椀鸣。三乘十二分教说梦。达磨西来说梦。若有老宿开堂。椎杀百千万个。有甚么过。云门恁么揭示。且道。还当得宗门中事也无。山僧自住持以来。亦曾为人。东说西说。若是宗门中事。未曾梦见。有人痛下毒手。椎杀山僧。不为分外。岩寿首座。极有志於道。忽来告别。觅语。蓦云。某甲下手。山僧只向佗道。善为道路。

　　示法嗣知客

　　衲僧门下。正令全提。如击石火。闪电光。旱地奔雷。悬崖落石相似。未曾眨眼。早是蹉过。是佗从上老宿。踏得这一脉着。等闲垂一机。示一境。自然去离泥水。活人眼目。初无实法与人。岂不见。良遂座主。参麻谷。谷一见来。便去锄草。良遂到锄草处。谷殊不顾。便归方丈。掩却门。良遂乃敲门。谷问云阿谁。遂拟对。忽然契悟。乃云。和尚莫谩良遂好。若不来礼拜和尚。几乎被经论。赚过一生。且道。麻谷有指示。无指示。若道有。麻谷向道什么。若道无。良遂因什么悟。后归到讲肆中。谓人曰。诸人知处。良遂总知。良遂知处。诸人不知。良遂得这些巴鼻入手。便有活人底眼目。检点将来。未免乞儿暴富。当时讲肆中。忽有个汉。不受人谩。翻转面皮。看佗良遂无容身之地。
　　法嗣知客。自锦城讲肆中。知有教外别传一段大事。得得南泉。寻人决择。两到山间道聚。山僧曰。衮於人事海中。无暇去锄草。亦不曾闭却方丈门。只是相烦客司一年了。是个气吞宇宙底汉。一点也谩佗不得。但如良遂见麻谷一回。便知经论。果有赚人处。若有赚人处。则自己知处。灼然一切人不知。如是则未离讲肆。未出瞿塘。行脚事毕。岂待区区八千里往来。然后为得耶。虽然。归到讲肆中。切忌妄通消息。忽然撞着个人。翻转面皮。莫言不道。

　　示悟开首座(前住建康清凉)

　　达磨六传。而至曹溪。曹溪之后。南岳收其余毒。肆其酷於江湖之间。马驹中毒。杀八十四人。个个阿辘辘地。独有百丈。向一喝下。拾得个穷性命。坐在大雄峰顶。幸自可怜生。无端被黄檗觑破。唤作大机之用。带累临济。只具一只眼。自此一人传一人。习以成风。莫之敢遏。至於杨岐栗棘蓬。白云上大人。东山暗号子。赚得圆悟於小玉声中。此毒现前。熏染应庵。毙於睡虎爪牙之下。幸而有个破沙盆。活得起来。直得炎炎之气。塞乎天地之间。穷其来处而无踪。究其用处而无迹。皆所以碎诸方之窠臼。发千圣之灵机。近来此毒。看看扫土而尽。绝无气息。
　　悟开首座。拚得性命。於无气息处。发此余毒。以施来学。则达磨正宗。不致寂寥也。

　　示智沂首座

　　诸佛未出世以前。好个清平世界。及乎灵山拈花。以正法眼。付金色头陀之后。便见干戈一动。四海尘昏。西天四七。略露锋铓。唐土二三。互施剑戟。带累后代儿孙。各据一方。递相鼓儱。指南作北。喝水成氷。未曾有一人。端的见正法眼之落处。独有云门风穴二大老。较些子。一人道普。一人道瞎。虽则各出只手。扶此正法眼。欲使其光明灿烂。殊不知。转见黑墨律崒。便恁么去。譬如清庙之瑟。朱弦而踈越。一唱而三叹。有遗音者矣。是故密庵师祖。得其遗音。唤作破沙盆。扬在粪扫堆头。无人会得。独有松源老人。知得落处。放出个拗驴。一踏踏得粉碎。只要於诸佛未出世以前。善自提持。以寿后世无穷之传也。

　　示了徽侍者(前住渠州延福)

　　佛祖阃域。衲僧巴鼻。非是聪明利智。博见多闻。而能证入。又非峻机慧辩。泯默忘言。而能造诣。直饶具通天作略。盖世英雄。未举先知。未言先领。亦未得其仿髴。须是於二六时中。回光返照。乍可不会。不可妄有领览。才有一毫发。妄自领览。执以为是。则便是生死根本。但一味退步。就己默默参究。愈退步。愈有力。愈不会。愈现成。蓦然一处错踏翻。千处万处俱透脱。始见从前聪明利智。博见多闻。峻机慧辩。泯默忘言。皆是自家受用三昧。便能欺贤罔圣。破二作三。拈一茎草。作倚天长剑。杀活自由。以黑豆子。换天下人眼睛。圣凡罔测。得到恁么田地。莫便是佛祖阃域。衲僧巴鼻么。且喜没交涉。
　　了徽侍者。为道正切。以省亲西泝。一日告别。蓦问云。如何是佛祖阃域。衲僧巴鼻。余谓之曰。若要洞明此事。初无佗术。别没誵讹。余三十年前。与令师祖哑庵老子。於江湖上。究之已熟。此老虽过去久矣。然浮屠巍然。肉犹暖在。归到家山。但拊塔而问之。此老虽冥冥中。自有方便。然子生平崛强。岂甘受秤锤落井之讥耶。佗日再南。却须为我说破。无爽此语。

　　示觉照首座(前住江州东林)

　　行脚道流。挑个钵囊。置身在丛林中。只要洞明自己。自己若不洞明。粗则被地水火风汩没。细则被生住异灭流注。内为见闻觉知所惑。外为色空明暗所使。无自由分。是佗本色行脚道流。一旦洞明自己。许多粗细。内外境界。尽向这里。一时氷销瓦解。任是从上若佛若祖。天下老和尚。悉须向背后叉手。盖由佗识得自己分明。於一切处。作得主宰。不为一切善恶凡圣摇撼。到此田地。亦未是本色行脚道流。立地处在。
　　岂不见。曹山和尚云。师僧家。在这个衲衣下。须会向上事。莫作等闲。若承当得分明。即转佗诸圣。向自己背后。方始得自由。若也转佗不归。直饶学得十成。须向佗背后叉手。说甚大话。若转得归自己。一切粗细境来。亦尽作得主宰。
　　曹山等是老婆心切。然就中要妙。只如道。须会向上事。且作么生是向上事。这里承当得分明。便知本色行脚道流。立地处。既知行脚道流立地处。非特转佗诸圣。向自己背后。亦乃敢开大口。说大话。捩转天下人鼻孔。
　　觉照首座。相处既久。造诣益深。且问大话。作么生说。捩转天下人鼻孔。无出这些子。试向未行脚以前。露个消息。直饶恁么。衲僧门下。当甚破草鞋。

　　示晞勤藏主

　　为人须得为人眼。见地须得见地句。是佗从上老宿。等闲垂一机。示一境。七纵八横。千变万化。不守故常。俾一切人。不觉不知。蓦然漆桶破。光影尽。譬如昨夜降雪相似。天昏地黑。朔风撼空。冻雪压屋。尽大地人。不知所以。及乎曙色才分。各各起来。豁开户牖。四方八面。世界一时别了。直得大地山川。了无高下。百草树木。莫辨洪纤。虽则一色全真。洞然明白。若不见晛则消。遇雨则解。依旧是从前世界。则一切万物。皆无生意。
　　参学人。若得漆桶破。光影尽。正是坐在一色全真。洞然明白处。若不是个具大眼目底。与伊痛下毒手。尽底揭翻。使之依旧眼横鼻直。一切寻常。则未免陷入解脱毒海里。头出头没。更无活路。只是个死汉。有甚用处。
　　晞勤藏主。久游丛林。今欲西泝。袖纸觅语。正值大雪漫漫。因呵冻述此。以遗之。且道。是为人眼。见地句。试辨看。

　　示从闻禅人(前住建康崇因)

　　西天四七。唐土二三。天下老和尚。互兴於世。略露目前些子。如刽子手里刀相似。直下截断人命根。初无丝毫许。实法与人。入思惟。作道理。向衲僧门下。犹如掘地觅天。那更谈玄说妙。举古明今。三玄戈甲里。定誵讹。四种料拣中。分得失。丝来线去。露布葛藤。锢鏴人家男女。未有了日。是佗有志参学之士。负冲天气宇。蕴盖世英雄。着眼於佛祖未兴以前。密契於古今窠臼之外。等闲一语默。一动静。自然超宗异目。草偃风行。终不肯倚佗墙壁。跨佗门户。坐佗床榻。吃佗残羹馊饭。以自屈抑。於衲僧门下。方较些子。
　　岂不见。高亭参德山。乃隔江问讯。山以手招之。高亭忽然开悟。便横趋而过。尽道。德山略露目前些子。无法与人。殊不知。无端与贼过梯。高亭横趋而过。其奈已是吃佗残羹馊饭了也。蒋山恁么道。未免罪过弥天。若检点得出。於衲僧门下。却较些子。苟或未然。三十棒山僧自吃。不干你事。

　　示惠照藏主

　　真实参学之士。欲明此道。至不一也。锐者喜进。怯者日退。敏者易趋。急者思止。或以泯默无言。为实地。或以研穷性理。作根源。或以明辨古今。为极则。或以百无所解。为歇场。智识之偏。趋向之异。虽豪杰特达之士。有不能自免。若不是个咬猪狗。恶手脚。活爪牙。有三千里外。定誵讹底眼目。提向上钳锤。攻其偏坠。击其乖异。则未免大家衮在草窠里。以谓此道。只如此。深可怜悯。
　　岂不见。赵州问南泉云。如何是道。南泉云平常心是道。这些子。如砒霜狼毒。峭壁悬崖。无你下口处。无你入作处。独有赵州较些子。便云。还可趋向也无。泉云。拟向即乖。州云。不拟争知是道。泉云。道不属知。不属不知。知是妄觉。不知是无记。若真达不疑之道。豁然如太虚空。岂可强是非耶。只如南泉恁么道。莫便是提向上钳锤。攻其偏坠。击其乖异么。且喜没交涉。
　　惠照藏主。要知落处。此去天台城外。有个瑞岩老子。具三千里外。定誵讹底眼目。脚未跨门。必能为子说破。便见光孝一场败缺。不同小小。

　　示绍明维那(前住建康天禧)

　　达磨大师。自西天。带得些毒气。来此土。惟神光中之。一失人身。万劫不复。自此毒气。流行天下。递代熏蒸。直至于今。虐焰愈炽。独有临济老汉。在黄檗山中。毒气熏心。无理会处。及到高安滩头。此毒见前。便解掣风掣颠。但有来者。一味喝将去。谁奈伊何。譬如鸩鸟飞空。一毛落处。山无草木。水无鳞介。后来兴化。於大觉棒下。此毒一发。於克宾维那法战之时。痛下毒手。即罚钻饭。赶出院。便是与临济。吃六十拄杖。雪屈在。今丛林列剎相望。据位称师。孰不自谓曾中此毒。欲求中得亲切。善用此毒者。谁欤。禅和家道。我到处行脚。往往寻香逐臭。亲切中此毒者。谁欤。山僧自行脚住山而来。横草不拈。竖草不斩。瞒瞒顸顸。饥餐渴饮。且恁么过。逈不知此毒来处。但只相烦绍明维那。悦众兹山。以无心应大帅天禧之命。袖纸觅语。不觉引笔及此。逗到天禧。忽地此毒流行。切莫错怪蒋山好。

　　示宗雅首座(前住建康奉圣)

　　世之学者。根有大小。性有利钝。是故从上老宿。以善巧方便。随其根本之大小利钝。而诱掖之。或马面夜叉。或诸佛菩萨。或刀山剑树。或佛国莲宫。或随类分形。予夺纵横。生杀自在。攻其所偏坠。激其所未到。俾其各悟自本心。明自本性。然穷其用处。初无一丝毫许。实法与人也。譬如物之在天地之间。虽洪纤长短之不齐。及其鼓之以风雷。润之以雨露。俾各遂其生育长养之事。凝之以霜雪肃杀之气。以成其结实藏敛之功。更无一芥子许。不适其宜。而不得其所。然穷其造化之用。了不可得。我这里。不问你根之大小。性之利钝。只有一圜悟关。透得过底。一任天下横行。透不过底。一任天下横行。透得过底。固是天下横行。透不过底。因甚么。也天下横行。要作达磨种草。请着眼看。勉之毋忽。

　　示了心藏主(前住建宁三峰)

　　衲僧家。在母胎中。自解作师子吼。有此体裁。方可担荷此宗。如其自负依佗。待人指授。记人言语。以当宗乘。总是灭胡种族。近来此道不振。良由师与弟子。递相印证。拨无因果。诳呼闾阎。自谓能荷此宗。譬如刻粪作旃檀像。纵经尘劫。只成臭气。有志之士。速须远离。自着精彩。自着眼脑。自成自立。一旦己眼洞明。放光照破四天下。方始不负行脚之志也。大匠诲人。能与人规矩。不能与人巧。宗师家用处则不然。先与汝拈却规矩。待汝解信手斫方圆。自然规矩符合。则巧在其中矣。虽然如此。亦是暂时岐路。小小歇场。便从衲僧门下过。更参三十年始得。且道。衲僧门下。有甚长处。

　　示祖聪藏主(见径山无准和尚。前住潭州智度)

　　世尊拈花。迦叶微笑。世尊便道。吾有正法眼藏。涅盘妙心。分付摩诃大迦叶。自此西天四七。唐土二三。人传一人。如水传器。的的相承。至於今日。皆是上梁不正。下柱参差。以致天下老和尚。各据一方。播扬大教。明眼汉没窠臼。且道有恁么事。无恁么事。若道有恁么事。大丈夫气宇。又安在哉。若道无恁么事。只如天下丛林。列剎相望。又作么生排遣。五峰顶上。有个无面目汉。可往见之。脚未跨门。必为子说破。

　　示巽升维那(前住梓州牛头山)

　　巽升维那。吾蜀英伟之士。久处丛林。浩然有归省之志。江湖道旧。欲留之而不可得。道过锺山出此纸觅语。余谓之曰。所谓法语者。盖前辈有道之士。提持佛祖不传之妙。警悟学者。余之不敏。乌足以能之。况子久参浙翁。大得其道。遍历江湖。饱谙浅深。又安用此。虽然。以子归省之志。形於梦想。故得发予之绪言。
　　余尝患。今之学者。父母不供甘旨。丛林中行脚。大事邈不加意。甘为明教罪人。真可怜悯。今子非特了行脚大事。又且切切於归省。是可嘉也。因记得。圆悟禅师示众云。生身父母居堂上。从本爷娘在顶门。且道如何是从本爷娘。试以子在淛翁炉锤之下。如爆龟纹。爆则成兆底时节。考之。则娘生面目。遍界难藏。昔日视亲庭。奉甘旨。昏定晨省。冬温夏清。而不为亲。及乎别亲庭。游江海。涉山川。寻师择友。参禅访道。而不为踈。而今归省也。脚才跨门。母念子之心。子宁亲之意。啐啄同时。默默相契。语言不及。融融泄泄。和气霭然於一堂之上。不知与当时。在淛翁炉锤之下。爆底时节。为同为异。蒋山口门窄。说不能到。子之令兄。儒门宗匠。眼高诸方。必能定当。子若能未言先领。未举先知。方信道。达磨不来东土。二祖不往西天。更能推此一着。以惠来学。使一切人。知有从本爷娘。在顶门者。真不负生平。行脚眼目。

　　示行弥藏主

　　正法眼藏。自灵山拈花。少林面壁而来。一人传虚。万人传实。是皆赃证分明。偷心已死。然后於一切处。施白拈手。当面换人眼睛。是故三圣贼行愈高。累及兴化。於大觉棒下。见彻临济在黄檗处。吃棒底意旨。自兹十一传。而至密庵。向白拈队。夺得个破沙盆。非特换却松源眼睛和耳根。一时塞却。至今尽大地人。东西不辨。无处雪屈。若是个善窃者。鬼神不知底汉。向未拈花。未面壁以前。验得赃证分明。便见。从上若佛若祖。历世老宿。白拈款桉。不待鞠勘。一时败露。则所谓正法眼藏。愈见光明盛大矣。

　　示正受知客(前住建宁府云溪)

　　古德云。参学人。且向着佛不得处。体取。时中常在识尽功成。瞥然而起。即是伤佗。而况言句乎。只如道着佛不得处体取。且道。佛有甚么过。阿那个是着不得处。作么生体取。这里见得彻去。识虽尽而不尽。功既成而无成。便见常在底人。脱体现前。妙用纵横。无有不利。更有何物。瞥起而伤之乎。当恁么时。一大藏教。千七百因缘。直下氷消瓦解。觅一元字脚。了不可得。全体是自家。常在底生涯。更须和这常在底。一时扬却。衲僧门下。方较些子。千佛不能思。万圣不能议。乾坤坏不坏。虚空包不包。一切比无伦。三世唱不起。且道是什么物。得恁么奇特。十二时中。试着眼看。释迦老子家法。达磨大师门风。非心思意解。而能洞明。岂语言文字。而能造入。是以灵山拈花。少林面壁。便有人。领之於一笑之顷。得之於觅心了不可得处。自兹千灯续焰。五叶流芳。的的相承。绵绵不断。等闲垂一机。示一境。一言半句。尽是与人抽钉拔楔。去离泥水。活人眼目。只要尽大地人。各各悟自心。见自性。初无实法与人。作窠窟。开活路。是故古德云。若以实法系缀人。土亦消不得。既是不以实法。系缀人。唤什么。作释迦老子门风。达磨大师家法。这里若有转身一路。始不负平生。参学眼目。

　　示觉崇禅人(前住建宁府三峰)

　　无一定不易之操。不足以行脚。无坚忍力行之志。不足以办道。是故古来参学之士。坚守其行脚之操。而不为虚文之所惑。力行其办道之志。不以小小不如意。而自沮。发之以强勉。为之以果敢。断之以决烈。故其行脚之操。愈久愈固。办道之志。日进日新。及其日久岁深。或师友激励。逢场遇缘。蓦然洞明。父母未生以前。一段风光。不从佗得。如抛家日久。一旦而返。故乡父母亲属。旧时丰采。一时顿现。不着问人。始不孤行脚之操。办道之志。岂不见。云峰悦禅师。参大愚芝和尚。三问佛法大意。大愚初无佛法玄妙。与之开活路。令其乞食。又令其营炭。而又令充悦众。且道。大愚老子。意在什么处。当时云峰。若无一定不易之操。坚忍力行之志。安能一一受大愚之训。至於闻桶篐爆声而悟耶。皆自云峰。不为虚文所惑。不为世纷自沮。当乞食营炭悦众之时。其操一定不易。其志坚忍力行。是致桶爆声中。透顶透底。洞明大事。及乎急走方丈。欲吐所悟。大愚才见。便谓云峰曰。且喜大事了毕。且道。具个什么眼目。这里识破大愚。则知俾云峰乞食营炭悦众。如善射者。箭不虚发。
　　觉崇上人。见流移坏芦场安众之具。事事失准。发心乞食。觅此为警策之方。但如云峰。有一定不易之操。负坚忍力行之志。何患大事不明。勉之毋忽。

　　示大方首座(前住梓州弥勒)

　　大方首座。道聚既久。一日袖纸觅语。西泝。余见其诚笃。由是以十方虚空为纸。四大海为砚。须弥为墨。大地草木为笔。用此砚。磨此墨。蘸此笔。以此纸。将从上佛祖。传不及。说不到底法门。一笔写就。聊以为赠。方遂欢喜踊跃。一心谛受。而谓余曰。好法语。但中间腕头用力太过。错了数字。余曰非子之敏。不足以知此。然余方以土木之[仁-二+(儿/又)]。装怀。未暇厘正。姑持以归。当有具大眼目者。为汝点破。便见蒋山。未曾容易错误人。

　　示宗定书记(前住明州兴善)

　　若论此事。非是智惠辩博。多闻强记。而可彷佛。又非泯默忘言。澄心静虑。而可造诣。设使击石火里。挨拶得出。电光影里。鞭逼将来。正是弄精魂汉。至於机境上。作活计。理性中。求妙解。皆为依草附木之妖讹。总不恁么。自有转身一路。也是痴狂外边走。所以道。丝毫系念。三涂业因。瞥尔情生。万劫羁锁。将知此事。才恁么。便不恁么。是句亦刬。非句亦刬。若有毫芒及不尽。总是天魔外道眷属。是佗得底人。出得一切险难。离得一切窠臼。终日只闲闲地。如痴似兀。亦不为此事所缚。等闲用将出来。自然裂破古今。摇乾撼坤。悉使尽大地人。各各洞明此事。独脱无依。不随许多涂辙。亦未是此事根抵在。
　　岂不见三角示众云。若论此事。眨上眉毛。早是蹉过。时麻谷出众云。蹉过即不问。如何是此事。三角云。蹉过了也。谷便掀倒禅床。三角便打。个条活路。踏着便知。二大老虽则把手共行。未免各自奔前程。若是此事。梦也未梦见在。
　　宗定书记久历丛林。深谙此事。我且问书记。那里是二大老。未梦见处。穿天下人鼻孔。无出这些子。稍或踌躇。待山僧换却舌头。款款为书记道破。

　　示道如书记

　　真如不动。动用三界之中。至理绝言。言满四天之下。只如世尊拈花。达磨面壁。是真如不动。是至理忘言。若明辨得出。便知世尊不曾拈花。达磨未尝面壁。真如至理。皆是空花。动之与言。俱为梦事。自家田地。触处现成。拈毫端於文彩未彰之前。天回地转。用一机於语默未施之际。鬼泣神号。如是则未出瞿塘。南询事毕。不移寸步。已到家山。若是行脚大事。未曾梦见。
　　岂不见。石头示众云。言语动用没交涉。药山云。直得非言语动用。亦没交涉。头云。这里针札不入。山云。这里石上栽花。个条活路。踏着便知。二大老把手共行。虽则各自奔前程。要且同时而到。若是行脚大事。亦未曾梦见在。
　　道如书记。久从天童老子游。行脚大事。此老必为说破。江湖兴阑。浩然有归志。故来探水。袖出此纸。觅语为警策之要。然蒋山素来。乾爆爆地。石上栽花。针札不入。要知浅深。但向未见天童时荐取。

　　示宗仁禅人游庐山

　　丛林高士。办一片真实身心。出丛林。入保社。寻师择友。只要洞明自己。了达生死。若不如此。只是个游山玩水。空踏破草鞋。赢得脚板阔。於己无益。所以永嘉大师道。游江海涉山川。寻师访道为参禅。自从认得曹溪路。了知生死不相干。古人恁么告报。已是十分入泥入水。若是个汉。能善其机。通其变。则不移寸步。独跨大方。掀翻自己山川。竭尽本来江海。脚根下。踏断释迦老子性命。拄杖头。擉瞎达磨大师眼睛。无道可访。无师可参。发无师智。纵自然智。岂不见。龙济修山主。再参地藏琛和尚云。己有未决。这回跋涉许多山川。极是辛苦。地藏云。许多山川。於汝也不恶。看佗地藏。不费纤毫气力。用将出来。岂止药龙济向外驰求之疾。直得尽大地人。驰求之心。於此氷消瓦解。
　　宗仁禅人。铁塔上足。欲为庐山游。袖纸觅语。途中为助道之要。但能於地藏所示。许多山川。於汝也不恶。急着眼看。忽然觑透地藏用处。便见一切时。一切处。无虚弃底工夫。一举足。一动步。尽在曹溪路上。信知生死了不相干。庐山面目。处处发现。直饶恁么。更须知有诸佛未出世。祖师未西来底一着。始称行脚高士。蒋山已是不惜口业。前途亲见庐山面目。和自己鼻孔。一时打失。却回铁塔堂上。为师拊背放光。始见蒋山败缺。不同小小。

　　示祖传维那

　　祖宗门下。据令而行。何啻法堂前。草深一丈。直得乾坤大地。一时荒却。也未得其彷佛。何况三婆两奶。说黄道黑。穷性理。谈玄妙。辨古今。从事泯默。游神觉观。广立门庭。展开户牖。簧鼓人家男女。以谓祖宗门中。实有恁么事。大似郑州出曹门。是佗从上老宿。具大眼目。初没周由者也。及其用将出来。如张道陵丹笔。等闲提起。自然石裂崖崩。神号鬼哭。看者不容眨眼。参学之士。到个里。若非蕴大根哭。有大力量。往往望崖而退。岂不见。兴化和尚。一日为克宾维那云。汝不久为唱道之师。克宾云。不入这保社。兴化云。汝会了不入。不会不入。克宾云。总不恁么。且道。克宾恁么祗对。还契得兴化意也无。若也契得。兴化为甚么便打。罚饡饭。赶出院。若契不得。为什么嗣佗兴化。祖宗门下。得人憎。无出这些子。看佗父子相投。水乳相合虽则就中要妙。未免递相钝置。当时兴化。更若尽令而行。临济正宗。不到如此。
　　祖传维那。亲从华藏会中。来此相聚。兴化打克宾底拄杖。在今天下。惟淳庵老子一人有之。想法战时。决然别有长处。惜余无定古今眼。以辨之。子虽理西泝之舟。不暇与余道破。然佗日再南。蓦札相逢。不勘自败。始知祖宗门下。令不虚行。青山一会。俨然未散。

　　示惠济藏主

　　达磨西来。直指人心。见性成佛。且道。有恁么事。无恁么事。若道有。埋没自己。若道无。孤负先圣。这一脉。虽则如天普盖。似地普擎。如风普吹。如日普照。其奈无你会处。无你不会处。设使有亦不立。无亦不着。不求诸圣。不重己灵。本自天真。不假工夫。学得正是依草附木精灵。守古冢底鬼子。那更拟心凑泊。着意研穷。玩寂默之乡。游语言之域。执性难相。析妙剖玄。考古论今。契理就事。譬如蒸砂作饭。岂疗饥疮。掘地觅天。莫睹霄汉。行脚人。等是踏破草鞋。索性一踏踏翻。天崩地裂。周行无辙迹。四顾绝遮栏。驱八面风。鬼神莫测。说甚么达磨西来。恁是黄面瞿昙。也须向手中乞命。虽然要且只明得达磨西来事。未明得达磨未来事。且道如何是达磨未来事。此去天台瑞岩。有大导师。名曰高原。达法源底。善说法要。到彼炷香作礼。而问曰。如何是达磨未来事。此老必为说破。却款款来锺山。请木上座。为汝证明。

　　示思远禅人

　　宗乘一唱。十二分教。瓦解氷消。祖令当行。尽大地人。亡锋结舌。威音那畔。无师自悟。正是倚墙傍壁汉。在母胎中。便解作师子吼。何异野干鸣。将知个一脉子。若不是个有力量大人。全身担荷。未免向骨董袋里。头出头没。岂不见。德山未出峡时。幸自可怜生。才到南方。向吹灭纸烛处。中龙潭之毒。此毒一发。只据一条白棒。但有来者。从头打将去。直至于今。尽大地人。忍痛不彻。虽然。要且未曾有一人。知得此痛来处。
　　思远上人罢讲行脚。有志於道。若知此痛来处。便见德山未出峡时。性命已在龙潭手里。龙潭心肝五脏。未吹灭纸烛。已被德山觑破。如是则万里南来。娘生面目。在在处处分明。及其西归本所住处。剎剎尘尘顿现。苟或未然。前途筑着脚指头。蓦然悟去。始知蒋山多口。

　　示海印禅人

　　大凡挑囊负钵。出丛林。入保社。见尊宿。究明袈裟下。一段大事。要得透顶透底。常光现前。自由自在。直是三界二十五有。八万四千。尘劳烦恼。笼罩不住。等闲行一步。直得尽乾坤大地震动。道一句。则从上若佛若祖。一切言句。尽情氷消瓦解。得到恁么田地。犹谓之暂时岐路。小小歇场。亦未是袈裟下大事在。那更寻言逐句。向外驰求。古今因缘里。剖拆玄微。诸方禅床角头。咂味野狐涎唾。以当平生。将谓袈裟下事。只如此。真所谓。地狱劫住。未有出期。岂不见。古德云。地狱未是苦。袈裟下事不明。最是苦。古人恁么告报。虽则一等和泥合水。然就中要妙。若是翻身师子。返掷无踪。大阐提人。佛也不识。更有甚么袈裟下事。地狱劫住。又向什么处着伊。自有超宗异目底气槩。又何患达磨正宗寂寥耶。
　　海印上人。久历丛林。今欲西泝。道过锺山。一见而别。又且需语。信笔遗之。若向此纸上卜度。则山僧当堕无间。

　　示宗亮藏主

　　见成公案。不涉廉纤。匝地普天。笼今罩古。拟心凑泊。分明对面隔西天。脱体承当。犹是依草附木汉。将知此事。无你会处。须是自家。蕴生铁铸就底身心。拚得性命。二六时中。密密体究。时时履践。蓦然打个没合杀。逢境遇缘。亲师见友。轻轻点着。如睡梦觉。如云开见日。方省个事。遍周沙界。为山河大地根源。作四圣六凡本要。而蕴在当人。方寸之中。不从佗处发挥。常在顶门显露。得到恁么田地。正好寻大炉鞴。恶钳锤底宗师。千煅万炼。去却从前顶门显露底。许多光影。然后眉毛。只在眼上。鼻孔依旧大头垂。只可随缘放旷。任性逍遥。设或兴慈运悲。等闲拈一丝头。自然摇乾撼坤。与一切人。截生死根源。碎圣凡窠臼。真不负平生行脚志趣。
　　岂不见。马大师。因水潦问。如何是西来的的大意。马祖当胸一踏踏倒。水潦起来。拊掌大笑云。百千法门。无量妙义。只向一毫头上。识得根源去。且道。这一毫头。从甚处来。这里知得来处。便见马大师。与贼过梯。不为好手。若总道。便是马大师。拈一丝头。与人截生死根源。碎圣凡窠臼。非但不识马大师用处。亦乃孤负行脚本志。方今天下。得马大师用处。惟长芦老子一人而已。宗亮藏主。宜往问之。将见脚未跨门。先遭一踏。莫言不道。

　　示闻解上人

　　吾蜀有志行脚之士。经万里之遥。历三峡之险。初不为游州县。看景致而过。直为生死心不明。着身丛林中。寻师择友。蕲一言半句。以脱生死。然此事。惟在当人办长久之心。立决定志。昼三夜三。孜孜地。於十二时中。行住坐卧。默默提撕。切切体究。直令自家。三百六十骨节。八万四千毛窍。以至尽乾坤大地。色空明暗。无一丝毫。不是我生死不明之心。若如此体究。如此提撕。从朝至暮。无有间断。时节既至。或逢缘遇境。或师友触拨。蓦然哑地一声。前后际断。三祇劫空。即此生死不明之心。当下如十日并照。如闹市里。逢着故人相似。方省本有之物。元来只在这里。参学人。得到恁么田地。十个有五双。尽向这里。点头咽唾。自谓快活不彻。殊不知。正是生死根本。若不是具大眼目宗师。用蛊毒底手段。烂却肚肠。断却性命。未免打入依草附木。魍魉孤魂队里。无出头处。
　　在今天下。用得这个手段底宗师。惟天童老叔一人而已。行脚人。往往贪生畏死。不肯亲近此老。
　　闻解上人。既拚得性命而往。决定未过钱塘江。被毒气一熏。丧却命根。和骨头一时换却。非特不负行脚本志。抑亦见吾言不妄。

　　示士杰侍者

　　近来学者。挑囊负钵。见善知识。求朋择友。到处千百成群。总道我行脚。及乎问佗。如何是行脚事。十个有五双。目瞪口呿。或道不知。或云不会。至於拂袖而出。掩耳便行。竖指擎拳。扬眉瞬目。画个圆相。作女人拜。绕禅床。跷足立。千般妖怪。万种技能。总是业识茫茫。无本可据。若是行脚大事。直是未在。且毕竟如何是行脚事。但於十二时中。回思发足。出丛林。入保社。诸方知识指示。良朋善友激励。其行脚大事。到与不到。彻与未彻。一一在当人方寸之中。不待他人指注。然后始知如是。其已彻已到底消息。未曾添一丝毫。其未彻未到底消息。未曾欠一丝毫。只要当人日用中。念念不忘。心心无间。一旦如三家村里人。於耕田处。拾得一粒金丹。等闲吃了。直得浑家白日升天相似。其彻与未彻。到与未到底。尽向这里。氷消瓦解。觅此方寸之地。了不可得。然后於不可得处。拈一丝毫。用将出来。自然一一盖天盖地。便可於一切处。造千般之妖怪。用万种之技能。使一切人。知有行脚大事。直饶到恁么田地。犹是业识茫茫。无本可据。毕竟如何。明眼汉。没窠臼。却物为上。逐物为下。透得过者。八面玲珑。透不过者。未免死在句下。可不勉哉。
　　士杰侍者。觅警策之方。因笔此。以示之。倘能信於言意之外。行脚大事现前。始不孤所示之要也。

　　示宗宝藏主

　　昔睦州勉临济。问黄檗佛法大意。三度发问。三遭痛棒。议者谓。三入炉鞴。不犯杂毒。殊不知。已深中黄檗之毒了也。只是不知此毒来处。是他睦州。不知具何眼目。又谓黄檗云。问话上座。甚如法。若辞和尚。方便接伊。向后穿凿。成一株大树。阴凉天下人去在。若果是阴凉大树。肯受人穿凿耶。逗到大愚。此毒一发。便能筑大愚三拳。挥黄檗一堂。看他知得此毒来处。拈来便用。岂止天愁地惨。鬼哭神号。纵千佛出来。也不柰伊何。虽然。未免已被人处分。当时睦州勉令问黄檗佛法大意之时。便用此拳。挥此掌。则黄檗宗乘。何翅如此。后来独据一方。专以一喝用事。快如倚天长剑。钝似无孔铁锤。至於三玄三要。四种料拣。做尽鬼怪。皆是此毒现前。
　　今天下丛林浩浩地。能有几人。知得此毒来处。若要知得。但於临济未见黄檗时会取。宗宝藏主。道聚甚久。袖纸觅语。以为警策之方。因出此以遗之。

　　示祖印侍者

　　达磨祖师。自西天来。将仐无文印子。印破尽大地人面门。更无一仐漏网底。其柰十仐有五双。不知落处。在今天下。丛林老宿。各各自谓。能用此印。譬如三家村里人。妄号帝王。自取诛戮。若要作达磨儿孙。远之远矣。除是有一口吞尽佛众生底气宇。方知得此印落处。便能信手拈来。於一切处。印破人面门。不为忝矣。是他古灵和尚。於百丈处。得此印入手。便将此印。於受业师面前。倒拈逆用。不守故常。一日为其师浴时抓背。错用此印。令其於无佛处。放光动地。至今挂人唇吻。
　　祖印侍者。以师老而归。汝师若效古灵之作。勘证汝之所得。试为拈出。

　　示祖徽侍者(见住治平)

　　佛法淡薄。祖道凌迟。无甚今日。间有一仐半仐。有志於道。天资不高。气宇不大。急近功。忘极果。便软暖。悦纷华。师家顺之则喜。逆之则嗔。示之以诸佛菩萨境界。乐以相从。锻之以夜叉罗剎手段。惧而弃去。欲佛法之兴。祖道之盛。不其难乎。临济见黄檗痛棒。大愚言下知归。德山见高亭。隔江招手。便乃横趋。黄檗德山恁么为人。且道逆耶顺耶。诸佛菩萨境界耶。夜叉罗剎手段耶。这里须是有临济天资。高亭气宇。缁素得明。担荷得行。佛法之兴。祖道之盛。尽在是矣。

　　示继能净头

　　古人云。若人欲知佛境界。当净其意如虚空。远离妄想及诸取。令心所向皆无碍。如何是佛境界。元是自家自心。日用常行之道。只为当人。日逐埋头。於事事物物之中。随境流转。要得与佛境界相应。但能十二时。念念无间。心心不舍。一旦如闹市里。逢着故人。恶。你元来只在这里。到这个田地。妄想诸取。当下冰消。事事物物。皆为吾之妙用。便可向粪扫堆上。现丈六金身。厕坑里虫。深谈实相。运筹酌水。不是别人。扫地涤槽。皆非他物。譬如虚空。具含众相。於诸境界。无所分别。便恁么去。犹是小小歇场。若不遇大手脚底宗师。为伊尽底揭翻。别行一条活路。未免坐在这里。向解脱毒海。头出头没。无透脱之期。
　　继能净头。直须猛省。彻底洞明。以透脱为期。则诸方具大手脚底宗师。必能为子点破。

　　示本觉长老

　　祖道之不振。盖始於为师者之不远到。专立於语言。眩耀於知见。以为笼罩学者之具。而学者无大志。徒徇世之所慕。时之所习。甘自陷溺於知见语言之域。而不知反。师与学者。递相狐魅。回视拈花微笑。面壁安心之旨。宁有不愧於心乎。大抵无拈花面壁之体裁。不足以为师。无微笑安心之根器。不足以参学。虽曰去古既远。世变益衰。人心愈讹。淳者日漓。厚者日薄。拈花面壁之风。不复作。微笑安心之人。不常有。而不知此道之在天下。虽历百千万亿劫。惟一日如也。有人於此。立地顿证。佛法世法。罗笼不着。凡情圣解。殒碎无余。不堕语言之域。渠自有超宗异目爪牙。等闲用将出来。非特一洗世之所慕。时之所习之弊。便见拈花面壁。已是欺人。微笑安心。未得独脱。傥能如是。何患祖道之不振耶。

　　示智光侍者

　　逢蒙学射於羿。尽羿之道。於是杀羿。衲僧家。寻师择友。访道参禅。纵饶尽羿之道。若无杀羿之心。未免只是个依草附木精灵。守古冢底鬼子。有什么用处。山僧百无所解。亦无羿之道可学。纵有杀羿之心。亦无施展处。

　　示祖庆藏主

　　世尊拈花。金色头陀失笑。达磨面壁。二祖觅心了不可得。自此西天四七。唐土二三。的的相承。如水传器。涓滴不漏。皆是上梁不正。下柱参差。直得尽大地丛林。浩浩地商量。总道我单传心印。是有恁么事。无恁么事。若道有。丈夫气宇安在。若道无。只如诸方列剎相望。各各自谓直指人心。又且如何排遣。明眼汉。没窠臼。却物为上。逐物为下。试向未拈花。未面壁时。荐取有临济吃黄檗拄杖体裁。始可参学。无黄檗打临济底拄杖。安可为师。而今南方浩浩。师与弟子。递相狐魅。而不以黄檗临济为则者。吾知其为佛法中罪人。相率为地狱种子。岂不大哀也哉。祖庆藏主。乞语。以此示之。傥如所示而行。佛法不致寂寥也。

　　示德莹侍者(见住超化)

　　衲僧家。出丛林。入宝社。直欲透生死。超佛祖。然则生死之变。人之所畏。作么生超。佛祖之道。人之所欲。作么生超。这里若是个没量大汉。呼唤不回。笼罩不住。孤危峭绝。独行无侣。便见未尝有生。安得有死。奚畏之有。未尝有佛。安得有祖。奚欲之有。透与不透。超与不超。生死之变。佛祖之道。更无一丝毫。为障为碍。然后念念生死。不为生死所畏。处处佛祖。不为佛祖所拘。方始名为了事衲僧。真不负平生行脚本志。苟或不然。则十二时中。被生死之变所惑。佛祖之道所欺。无自由分。便是地狱劫住。可不勉哉。

　　示以南侍者

　　江西以南侍者。欲乞语。往参径山佛鉴老子。余闻暂到。传其上堂语云。径山今夏。安众万指。口在凌霄峰顶。米在平江管下。将口就饭则易。将饭就口则难。饭是米做。诸人备知。且道唤什么作口。(良久云)老老大大。摇两片皮。口也不识。佛鉴老子。大施门开。来者不拒。南欲往见之。而需山野之语。是渠通身是口。通身是饭。岂问难易就不就耶。佛鉴纵有两片皮。无处施设。方见山僧三十年前。未尝与人。错下仐注脚。

　　示法印首座

　　无上法印。自黄面老子。於拈花处。一错分付之后。累及西天四七。唐土二三。天下老和尚。递相印授。直至于今。将错就错。然穷其错处。初无他术。别没誵讹。只要仐没量大人。离心意识。出圣凡路。提此法印。於一切处。与人印破面门。使其个个将错就错。知此无上法印。不从他得。不辜黄面老子。一错分付之旨。而今列剎相望。据位称师。莫不自谓提此法印者。而参学之士。挑囊负钵。在处如林。亦莫不自谓求此法印者。虽则各各孜孜克己。汲汲用心。或散於他意。成涉於他岐。或窃美名以自夸。或饰空言以欺世。师与弟子。互相热瞒。犹如水母。以鰕为目。欲望其黄面老子。一错分付之旨。直是远之远矣。昔永首座。与慈明同辞汾阳。而永未尽此法印之妙。相伴慈明二十年。终不得究竟。一夕围炉夜深。慈明以火筯敲炭曰。永首座永首座。永咄之曰。野狐精。慈明遂指永曰。讶郎当汉。又恁么去也。永由是。方得此大法印入手。看慈明。自汾阳处。得此无上法印。便解将错就错。用将出来。果能药永首座无病之疾。虽然。亦未免递相钝置。
　　蓬山印首座。亲自浙翁会中来。深明黄面老子。一错分付之旨。与余数处道聚。此无上法印。已不待举火筯敲炭时。顿领其要。行将提此印。以印破一切人面门。诚不辜浙翁印授。将错就错之根源也。

　　示绍甄首座(前住衢州南禅)

　　佛法至妙。妙在明心。心若洞明。十方通彻。既是十方通彻。只如北郁打三更。因甚西瞿日未暮。这里见得彻去。便见西天四七。唐土二三。天下老和尚。主宾互换。棒喝交驰。拈拂敲床。搬土曳石。擎杈竖指。打地斩蛇。一机一境。一言半句。尽在未屙以前。只要仐人。於父母未生时。荐取自己本来面目。自然有言皆破。无法不摧。风尘草动辨端倪。放去收来无剩法。至於睦州识临济。为阴凉大树底眼目。亦不出这仐元由。在今天下。具此眼目者。如星中之月。
　　绍甄首座。有志於道。心愤愤。口悱悱。探尽诸方浅深。平分灵山半座。已见一斑。更力勉旃。莫惜此大眼目。试请指出一仐半仐。大树之荫。俾阴凉天下。非特见凌跨睦州。生吞临济底气宇。亦乃不负平生行脚眼目也。

　　示宝传维那

　　宝传维那。自灵山来。乞语。因记得。云峰悦禅师。参大愚芝和尚。别无玄言妙语。以警之。只向他道。佛法不怕烂却。且为营炭。且为乞食。且为我悦众。一一就职。殊无难色。然终恨大愚不为其说。正兹闷闷不已。忽闻后架桶篐爆声。蓦然契悟。急走方丈。大愚见之。便云。且喜维那。大事了毕。只如云峰。不措一词。大愚便谓其大事了毕。大愚初无一语。以警之。云峰因甚悟去。大抵煅圣凡。烹佛祖。大炉鞴。恶钳锤。的的相承。以寿后世。传罔极。施无穷。断要仐生铁铸就底汉。脱体荷担。如云峰闻桶篐爆一回。始可作达磨种草。若不然者。吾宗丧矣。
　　宝传维那。乞语为警策之方。以云峰见大愚因缘。示之。更能向云峰未见大愚以前。着得一只眼活。便见。山僧败阙。不同小小。便以此所示之语。投诸火中。大丈夫之能事毕矣。

　　示绍隆禅人(住慧果)

　　参学人。见地不脱。理智不忘。堕在解脱毒海。情识未泯。识境不空。全是业识痴团。业识痴团不破。解脱毒海不竭。正是生死根本。欲造佛祖之道。直是三生六十劫。但能於此。从空放下。尽底掀翻。独脱无依。丝毫不犯。未是衲僧家泊头处在。岂不见。云门大师道。直得尽乾坤大地。无丝毫过患。犹是转句。不见一色。始是半提。更须知有全提底时节。且作么生是全提底时节。这里着得一只眼活。便见云门大师。遍界横尸露骨。佛祖之道。当甚破草鞋。始不负平生参学眼目。

　　示师智知客(监收前衡州花药)

　　日用常行之道。岂在事物之中。千圣不传之宗。不拘玄妙之域。若不是个脚踏实地汉。妙在转处。安足以语此。事物之中。见得彻去。千圣不传之宗。念念现前。玄妙之域。打得脱去。日用常行之道。处处合辙。
　　昔晦堂。一日见黄龙。有不豫之色。因逆而问之。黄龙曰。监收未得人。晦堂以感副寺为对。黄龙曰。感尚暴。恐小人所谋。晦堂曰。化侍者稍廉谨。黄龙曰。不若秀庄主。有量而忠。看他黄龙。择一监寺。其精审如此。则其煅圣镕凡三昧。不妄予人。它可知矣。然则参学道流。处事物之变。暴性一发。鲜克有济。果能於日用中。廉谨处己。忠亮御物。则千圣不传之宗。夫何远之有。

　　示若敬藏主(见住普门)

　　游江海。涉山川。寻师访道为参禅。自从认得曹溪路。了知生死不相干。永嘉大师。才开臭口。便见乡谈。有人向永嘉未开口已前。着得一只眼活。掀翻本有之江海。踏碎自己之山川。无禅可参。无道可访。发无师智。纵自然智。曹溪一路。只在目前。南闽故家。不居心外。全生全死。不为生死之所拘。自去自来。岂有去来之所碍。如是则未跨飞猿岭。遍游江淛丛林。不出圆悟关。已到海南乡井。
　　岂不见。玄沙和尚。行脚到飞猿岭。蓦然触着脚指头。血出。忍痛云。身非我有。痛从何来。后来雪峰。谓之曰。备头陀何不遍参去。玄沙云。达磨不来东土。二祖不往西天。大惠云。此语已迟了。当触着脚指头。流血时。便恁么道。亦免雪峰指注。若敬藏主出岭遍参。而不知曾触着脚指头也未。若曾触着脚指流血。不知在未出岭时。已出岭后。世无雪峰。为子证据。山僧亦无定古今底眼目。为子印之。然玄沙自触着脚指流血时。非但玄沙忍痛不禁。至今尽大地人。忍痛犹未彻在。不知藏主。曾觉痛么。三十年后。亦未免遭人捡点。

　　示本然禅人(化僧供)

　　古德云。道在迩。而求诸远。事在易。而求诸难。只如道之与事。为一为二。若也辨白得出。便见。难之与易。近之与远。皆为吾之妙用。自然在在处处。皆用此心。物物头头。复有何事。设使是非得失。极於万变。逆顺取舍。日用万差。无非活人之路。参学道流。得到恁么田地。岂止随处作主。遇缘即宗。一切时。一切处。行住坐卧。逆顺纵横。不动秋毫。抟妙喜世界於掌中。取上方香积。以饱三万二千众。皆是游戏三昧。赢得边事。所以道。佛法至妙。妙在明心。心若洞明。十方通彻。正恁么时。若向衲僧门下。天地悬隔。
　　本然禅人。极有志於道。见山门三庄被水。一众乏粮。损自己资千余缗。蕲转化一切檀信。自正至八月。开供养门。以济常住之乏。因袖纸觅语。余嘉其运心殊胜。且问其衲僧门下。有何长处。然曰。待化事毕。即为说破。余曰。灵利衲僧。不拨自转。前途必有闻弦赏音者。

　　示至明维那(前住袁州报恩)

　　大哉心乎。巨无不周。细无不入。增不为赘。减不为亏。默尔而自运。寂然而善应。不疾而速。不行而至。方体不能拘。度数不能穷。昭昭然。在於日用中。而学者不得受用者无他。盖情想汩之。利欲昏之。细则为生住异灭所役。粗则为地水火风所使。忘己逐物。弃真取伪。卒於流荡不返者。举世皆是。傥能去心之蔽。复性之本。於日用中。明见此心。则情想利欲。生住异灭。地水火风。皆为吾之妙用。以此随缘自适。更何生死去来之为碍耶。克宾维那。在兴化会中。吃棒赶出院。所谓精金百炼。要须本分钳锤。非兴化。不能行此令。非克宾。不足以当之。虽然。当兴化举令之时。若有一人。拊掌呵呵大笑。管取兴化父子。别有长处。当时既已放过。且道。即今事作么生。却请至明维那。下取一转语。

　　示智永禅人(开接待)

　　海智隶洪之普贤。实当四通八达之冲。凡发足游方之士。罔不由兹。而寺素乏恒产。难於供给。智永上人。山中之俊。慨然曰。我遍走诸方。脚头所至。四事供养。如归故家。岂我此方。云水往来。无所栖息。由是发心。募十方檀信。共办兹事。乞语於余。余谓之曰。百丈以前。无住持之责。无寸土之蓄。得道先辈。隐於深山穷谷。一旦腥膻发路。四方学者。裹粮相从。以觊一言。脱去生死。是故当时。坐脱立亡。扶宗竖教。在在皆是。今则不然。凡出丛林。入保社。游江海。涉山川。足迹所及。即享温饱。然求一人半人。洞彻此心。宏大此道。蔑闻者何也。永曰。然有是哉。去古既远。人根微劣。即其草衣木食。山栖水宿。必有[真*真]覆。莫能兴之病。我之所志。盖亦黄面老子。化城宝所之本意。请为我书之。以劝一切檀信。共成兹事。自今已往。去来休息之士者。岂无不历化城。直登宝所。别有生涯者耶。又何患心之不彻。道之不宏。所谓百丈以前事。夫何远之有。余嘉其用意之博。书以遗之。当有知子之意。了此胜缘。

　　示德琛书记

　　德琛书记。以玩珠歌。相示山僧。展卷谛观。被珠光一烁。东西不辨。南北不分。不知此珠。自何而来。而珠乃千变万化。七纵八横。玩弄此珠。如此之奇绝也。山僧每患。兄弟不识此珠。随物所转。三界流浪。间有得此珠者。一味宝惜。以为家珍。不肯放舍。於光影里。自现神通。向解脱海。自呈妙用。无有出期。正是生死根本恰似个蜣螂。抱粪团相似。只管从净地。衮来衮去。自不知止。亦不知臭。忽被人一击。击碎粪团。抹杀蜣螂。元只是旧来。一片净地。兄弟既得此珠入手。正好入大炉鞴。求恶钳锤。千煅万炼。俾此珠消殒。光影顿忘。解脱海竭。依前只是旧时人。亦无许多神通。不做这般妙用。终日闲闲地。如寻常人一般。等闲触着。自然水底火发。岂不见。南泉和尚示僧云。如是弄珠说珠光徧。有金盘在即得。忽被拈却金盘去。何处弄珠。向甚么处。寻他光。遍与不遍。僧礼拜。泉云。大难大难。古人骂你。田猎渔捕。唤作运粪人。南泉老人。慈悲深厚。以譬喻言词。使人识自本珠。顿忘所解。要且只为拈却金盘。不能为此僧。击碎此珠。是故目之。为田猎渔捕。为运粪人也。大丈夫汉。气吞佛祖。终不学田猎渔捕。为运粪人者。碎却此珠。自成活计。亦免初玩再玩三玩底工夫。流出胸襟。盖天盖地。始不辜负平生行脚本志。然虽如是。且道此珠。毕竟自何而来。却请下一转语。
　　去俗人家寄宿。看他得底人。吐露个消息。直是天回地转。雷动风行相似。无你近傍处。无你凑泊处。岂待人禅床上说。雪纸上写得。以为参学耶。山僧不是作家。只是瞌睡老和尚。虽千圣。亦不知其落处。
　　继定上人。相聚既久。纵你有脚才跨门。便知宗旨底眼目。也未梦见蒋山在。且道。蒋山有甚长处。试检点看。

　　痴绝和尚语录卷下(终)
 龛铭

　　予绍熙壬子。出峡。夏於公安二圣时。松源倡密庵之道於饶之荐福。旱暵艰於着众。适西湖妙果虚席。松源举云居首座曹源。应选。亦密庵之嗣也。听其入门提唱有省。遂投诚而住。未几归侍司。甲寅夏。曹源有信上龟峰之命。复从其行。留三年。出淛。松源由虎丘迁灵隐。遁庵住华藏。肯堂住净慈。皆往从之。松源在灵隐。门庭孤峻。八阅月。而后得归堂。凡求挂搭。必呵斥不得亲。一日忽曰。我八字打开挂搭它。自是它蹉过了。当下始知。昔在龟峰三年。曹源怒骂嬉笑。皆为人之方便也。自此不疑天下老宿。到与不到。皆瞒我不得。已而随缘放旷。曹源顺寂。后二十年。为人推出。瓣香不敢忘。凡六处。所聚兄弟。不可谓无。只是用翳睛法者少。苦哉。吾宗丧矣。今年八十二。时节将至。扶病执笔。直叙得法之由。刻诸龛阴。以昭至信。淳佑十年。岁在庚戌。三月初六日。痴绝书。

 径山痴绝禅师行状

　　师名道冲。自号痴绝。武信长江苟氏子。母郭氏。尝梦。经行木瓜树下。其实累累。取而食之。占者谓。当产奇士。已而师生。丰上短下。资禀过人。长应进士举。不利。受释氏学於梓州妙音院。礼修政落发。游成都。习经论於大圣慈寺。未几。以名相厌人。雅有志於出世间法。绍熙壬子。出峡。回旋荆楚间。时松源岳。倡密庵之道于饶之荐福。径造其庐。适值岁饥。闻曹源生首众云居。松源以西湖妙果举出世。师听其入门语。有省。参堂俾侍香。甲寅夏。复从之。徙龟峰。留三年。以偈辞入淛。有尚余穷相一双手。要向诸方痒处爬之句。江湖至今传诵。松源主灵隐。门庭高峻。不妄许可。师栖笠八阅月。未得归堂。每嗫嚅。欲自言。娄呵斥。不容近。一日有告之松源者。松源曰。我八字打开。挂搭他。自是他当面蹉过。师闻此语。口耳俱丧。始知侍曹源於妙果龟峰时。嬉笑怒骂。无非善巧方便。自此不疑天下老和尚舌头。既而曹源顺寂。遍历诸老之门。踰二十年。净慈肯堂充。华藏遁庵演。一见以为法器。知密庵之传。必复兴於异时。其后潜庵光。一翁如。痴钝颕。掩室开。淛翁琰。皆分半座。俾倡所学。
　　嘉定己卯。由径山。应嘉兴光孝请。一芗为曹源。修末后供。宝庆乙酉。被堂帖。移蒋山。蒋山田多。依山濒水。旱潦不常。岁租不足以供众。师攻苦食淡。相安於寂寞。十四年。始终如一日。
　　时参枢抑斋陈公。开阃金陵。素敬师操行孤高。举似於闽帅东畎曹公。会鼓山虚席。即命师主之。未行迁雪峰。嘉熙戊戌入院。甫半载。有。
　　旨。住太白名山。适育王住持。未得人。因师之至。又强之。兼领。师往来两山间。四方学者。从之如归市。声闻京师。淳佑甲辰。
　　诏移灵隐。说法飞来峰下。追念密庵松源旧游。方思所以振起祖风。而魔事出於意料所不及。难以口舌争。遽动终老故山之志。伐鼓亟去。虽京兆尹节斋赵公。致书力挽。堂帖有虎丘之命。升师虚斋赵公。以蒋山起之。俱莫能回其意。
　　戊申春育王散席。诸大老。落落如晨星。惟师为丛林尊宿。众举於朝。日夜傒师之出。亦固辞乃已。明年己酉。访丞相弘毅游公。侍郎沧洲程公。於苕溪私第。归涂京兆节斋赵公。命驾遣书。要於路。留连郡治。弥两旬。欲挽之为法华开山。恳祈再三。不得请。而勑牒住径山之命继至。师谓。先诺。固不可违。
　　君命岂应引避。乃以九月。至法华。踰月登双径。实踵无准范之后。人神向合。声欢如雷。俄染疾在心膈间。饮啖日减。自冬涉春。形体虽羸。而升堂提倡。精明如平时。三月六日。忽手书龛记。叙得法之由。遣遗书十数。且口占法语。寄无准塔所曰。无准忌。在十八。吾以十五即行。不得瓣香修供矣。侍僧骇其言。而以遗偈请。师笑曰。末后一句。无可商量。只要个人。直下承当。即命笔。书辞众上堂曰。世尊临入涅盘。告众云。汝等善观吾紫磨金色之身。瞻仰取足。无令后悔。今日即有。明日即无。拈云。世尊平生。用尽伎俩。临死之际。求生不得生。求死不得死。山僧则不然。要行便行。要去便去。八臂那咤拦不住。
　　自是屏医却药。果至十四日夜分。起坐移顷而逝。后三日。茶毗。舍利五色。粲然。弟子遵遗教。奉灵骨。以庚戌五月十九日。归葬金陵之玉山庵。学徒追悼不舍。中分其半。建塔径山菖蒲田玉芝庵。实是月二十四日也。寿八十二。腊六十一。
　　师纯诚无伪。表里如一。待人恕而律己严。应世圆而领众肃。住山三十年。所至以激扬宗风。为己任。以道法未得其传。为己忧。平居简淡沉默。若不能言。及坐筹室。勘验衲子。机锋一触。犹雷奔电掣。海立江翻。皆茫然莫知凑泊。誓不轻以词色假人。重误来学。晚年无他好。多留意字法。於小楷。最得三昧。往往端严凝重。类其人。僧俗归敬。求法语偈赞。无虚日。虽祁寒盛暑。挥染不倦。士大夫多乐从之游。而尤为名公巨卿。所推重。以至声名喧传海外。有具书礼。犯鲸波。而来问法者。其道德。有以服人。一至於此。方在天童育王时。被旨开堂灵隐。束担将戒行。而邻峰疾之者。声言欲嗾群大逞。梗於中道。左右闻之。举以告师。曰吾平日。以诚实接人。将何以加我。略不为之动。彼亦终於无所施而止。双径冷泉太白雪峰。海内甲剎也。近年以来。萌欲速之念者。挟奥援矜。智巧历阶而上。力可以通神。师则不然。短褐布衣。终其身。不为势利所动。故其进不由介绍。其退心常泰然。真法门之栋梁。后学之标准也。锺阜去东阳六十里。玉山实介其间。由润而升。禅锡经从。曾无驻足。放包之地。师诛茆结庐。凿石开径。倒囊钵所有。不足以给土木之费。京湖制师无庵孟公。秋壑贾公。闻而为之助。京尹节斋赵公。继捐金粟。以相其成。於是即庵之傍。定[疗-(日/小)+土]骨之所。峰峦回环。龙虎对峙。既尽挹金陵诸山之秀。而玉山玉芝。其名又适相符。夫岂偶然哉。故其亡也。葬如其志。
　　既葬后一月。嗣法弟子。法鉴。致师遗书。以行实属若琚。为之状。顾方屏迹田里。多病侵陵。有所未暇。越再岁。其徒了源。持木石侍郎尤公所作语录叙引。切切申前请益力。慨念。丙申之春。识师於独龙冈下。一见倾盖如故。今回首。十七年矣。谊不容辞。因摭门人所编行实。间参以所闻。绪次始末。面授了源。使持以乞铭于当世大手笔。为丛林不朽之传。谨状。
　　淳佑十二年。六月朔。朝散郎。新权知南雄州军州。兼管内劝农事。借紫赵(若琚)状。



　　径山玉芝庵主。源上人。持痴绝老人语录。求作行状。留连踰月。谈论铿锵。音吐鸿畅。众中之龙象也。临别书二绝。赠行。懒翁(若琚)。
　　暑入单絺雨压尘。扣门仍喜客来频。从容为说西来意。庭栢青青正可人。
　　应密单传的的真。一番举起一番新。老师末后殷勤语。直下承当正要人。
　　淳佑壬子。六月朔。书于。
　　静寿堂。
　　秀野闲人徐(敏子)。微物尘纳。并以一颂。上呈庵主禅师。
　　痴绝有庵不肯住。弄老挑云径山去。地水火风分裂时。亲书赠予黄葛布。蜕封读罢咽无语。会得龙须能辟暑。岂知玉骨本清凉。书则珍藏布不取。源老忽踏幽深路。道在隔山遥望处。巨帙已载闲葛藤。何堪又送闲家具。开眼一看笑呵呵。犹有这个可奈何。来而不往非世法。聊效芹忱媿不多。两角茶。十袋面。宝瓶飞钱五十万。虔心献此一瓣香。奉为禅师作清荐。且问先师来不来。玉山庵顶碧云开。更烦大众打圆相。拨取青莲火里灰。
　　事师。不难於生。难於死。了源庵主。送。
　　痴绝翁死。奋不顾身。於艰棘中当大事。结集流通。自不为难而成其难。岂不韪欤。
　　秀野。
　　懒翁。
　　皆翁方外友也。赠源祇夜。勉终其难。多叙於翁所得。恰如无垢对妙喜葛藤。懒翁又为塔状。以盛其死。嘱源。归刻两庵间。不玉山则玉芝。岂特蒋径知此翁不死。天下老和尚。亦皆知此翁不死。宝佑二年。四月八日。枯山比丘(艮传)敬跋。



　　东山正脉。无些子气息。啐啄同时失底。犹未梦见此。径山痴绝大禅师。说不说约博徧转将瞿昙七处开口不得底。撒向诸人面前。争奈尽大地。摸索他不着。摸索不着。只缘师自不知着落。到这里。弹指一下。拂袖便行。总使不着。且道肴讹在甚处。珊瑚枕上两行泪。半是思君半恨君。淳佑辛亥。五月既望。颜(汝勋)敬识。



　　嘉熙戊戌。余假守四明。己亥痴纵冲老。来天童。间至郡斋。款语竟日。莫逆於心。甲辰奉勑。移灵隐。宗风大扬。一日拂衣去。盖为法界立砥柱。不作桑下计也。乙巳访余於金陵。余以蒋山屈之。师云。老僧才展坐具。四方学徒云集。此山产薄。向住十四年。至行乞以供粥饭。今老矣。不能为也。余为虚其座。俾保宁兼管。专以奉师。丁未余召还。师亦入浙。得　旨主径山席。又复过我。往来一纪。如初识。时庚戌三月。遗余书偈。且留铜炉古鉴。为别。怆然叹。斯人之不作。而佛法之中微也。余尝问师佛法大意。师曰。日间做底。种种皆是。孟子曰。君子欲其自得。自得则居之安。资之深。取之左右逢其原。且道自得。得个甚么。於此荐取。即是佛法。辛亥其徒了源。出师语录。示余云。语录十册。今取其一行於世。盖师手编也。因书于卷后。而归之。中伏日。云泉野客赵(以夫)。

 补遗
　　赞偈颂
　　佛成道

　　正觉山前失眼睛。是凡是圣尽盲生。至今夜夜明星现。谁肯向伊行处行。

　　佛涅盘

　　山花如锦水如蓝。触目熙熙春正酣。若谓双林曾灭度。分明蹉过老瞿昙。

　　二祖

　　只臂冷随霜刃落。雪花分坠立齐腰。觅心无得安心竟。行到穷源逢断桥。

　　三祖

　　了知罪性本来无。绝后何曾得载苏。元是从前风恙病。被佗断臂强涂糊。
　　通身是病骨粘皮。举世无人识得伊。纵使罪根都忏了。依前失却两茎眉。

　　四祖

　　抹过从前解脱坑。双溪路上绝人行。衣盂至老无分付。逼得栽松死复生。
　　破头峰顶掩禅关。三却天书不下山。究竟全无些气息。有何面目见龙颜。

　　五祖

　　万本青松手自栽。老来无复强追陪。可怜溪畔周家女。也被渠侬脱赚来。

　　六祖

　　七百高僧总会禅。眼空四海鼻辽天。黄梅若也无私曲。有甚衣盂到汝传。
　　菱花扑碎已誵讹。夜半传衣事转多。从此曹溪玄路绝。无风夜起拍天波。

　　谈命

　　无位真人赤骨律。面门出入有谁知。太虚元与渠同寿。庚申凭君子细推。

　　省亲

　　娘生面目既分明。远不疎兮近不亲。试向途中门归客。不知谁是倚门人。

　　水灯

　　万里烟波接素秋。银缸耿耿泛中流。自从一点光明后。逐浪随波未肯休。

　　宗派图

　　列派分宗定此图。绳绳相贯兹联珠。不知佛祖未兴日。还有许多消息无。

　　苕帚

　　五蕴山头脱得身。草茆因此不同伦。几番信手拈来用。大地从教绝点尘。

　　面桶

　　做时不费工夫。用处全无渗漏。任是鼻孔辽天。未免低头相就。
　　(宝永己丑夏对考补写于[萸-人+(乳-孚)]兴室中)。



　　随隐漫录第五宋临川陈随隐撰云。阎妃以　特旨。夺灵隐寺菜园。建功德寺。住持冲痴绝。退隐示众云。欲去不去被去碍。欲住不住被住碍。浑不碍。十洲三岛鹤乾坤。四海五湖龙世界　随隐拈云。长长还有人。看方丈也无。

 痴绝项王像赞

　　古崖评二条出枯崖漫录卷下　　痴山住径山山门疏　璨无文　　汤榜　众寮祭痴绝　　题灵源痴绝二禅师二帖　南堂了庵禅师　　题痴绝和尚书应庵师祖法语　　题痴绝示众墨迹　元叟端禅师　　题痴绝墨迹　　跋痴绝赞迦文项王二墨迹　　题痴绝和尚龛阴墨迹　松月印月江和尚语录　　悼痴翁　灵叟　　题痴绝墨迹　北磵　　跋无准痴绝北磵送演上人法语　璨无文语录　　跋痴绝和尚墨迹
