续藏经   月林师观禅师语录
　(侍者)法宝．法璹．庆会．法清．有宗．惟珪．道果．慧开．德秀 编



　　月林禅师。既没於武康乌回山。其徒德秀宗月。裒语录一编。属余为序。余曰。此老。於无分别中。强生分别。又欲追而记之。何耶。二子曰。夫道不属有言。不属无言。有言无言。皆落边见。学者诚知所谓终日言而未尝言者。则此录之作。於解黏去缚。不曰亡补。不然。醍醐上味。翻成毒药。争怪得老师。余杜门僻处。思方外莫逆。如月林者。不可多得。二子又能知师之意如此。聊为书之。以慰其勤。以纾余之思。禅师名师观。道号月林。续杨岐正传为七世。嘉定戊寅上元日。三山陈贵谦益文书。

　　 

　　月林观和尚语录
　　月林和尚住平江府蠡口圣因禅院语录

　　　　侍者　法宝　编
　　师於嘉泰元年七月十四日入院。指三门云。佛语心为宗。无门为法门。个里全身入。别是一乾坤。
　　指佛殿云。若见诸相非相。即见如来。山河大地。森罗万象。尽皆是相。作么生说个非相底道理。时难只得同香火。莫听傍人说是非。
　　据方丈云。坐断要津。全提正令。佛祖到来。也须乞命。
　　承天同庵和尚度衣。师提起云。大庾岭头提不起。同庵亲手付将来。等闲搭在肩头上。凡圣齐教眼豁开。
　　拈帖云。灵山付嘱。有大因缘。掷地金声。分明举似。
　　指法座云。法法不隐藏。今古露堂堂。更进这一步。明明为举扬。
　　升座。拈香云。此一瓣香。恭为今上皇帝。祝延圣寿万岁万岁万万岁。次拈香。奉为判府显谟大监。阖郡官僚。资崇台算。又拈香云。此一瓣香。还知落处么。更不囊藏。爇向炉中。奉为前住随州大洪山老衲大和尚。用酬法乳之恩。一任熏天炙地。遂敛衣就座。乃云。毫端宝剎。慧剑光辉。出格道流。便请相见。僧问。承师道。若见诸相非相。即见如来。还端的也无。师云。不端的。僧云。为什么不端的。师云。为你信不及。僧云。擘破面门丑拙露。元来胡子没髭须。师云。照顾话头。僧云。只如法眼禅师道。若见诸相非相。即不见如来。未审如何。师云。言中有响。僧云。一念不生全体现。六根才动被云遮。师云。当头道着。僧云。三圣道。我逢人则出。出则不为人。意作么生。师云。错。僧云。兴化道。我逢人则不出。出则便为人。又作么生。师云。错。僧云。兴化枪旗倒卓。三圣肝胆齐倾。师云。引不着。僧云。只如今日新圣因和尚。作么生为人。师云。一棒一条痕。僧云。效古束腰三条篾。接物唯凭一指头。师云。错下名言。僧礼拜。师嘘一声。
　　师乃云。诸法空为座。处此为说法。法法不隐藏。清风生六合。一着高一着。一步阔一步。黄面老瞿昙。西来个达磨。尽向者里纳一场败阙。敢问大众。那里是他纳败阙处。毗婆尸佛早留心。直至而今不得妙。
　　复举。世尊一日升座。大众集定。文殊白槌云。世尊说法竟。世尊便下座。大众还知古圣落处么。动弦别曲。叶落知秋。风生大野。水向东流。
　　当晚小参云。圣因古兰若。湖边绝潇洒。知他几百年。已属斯人也。以至东弗于逮。西瞿耶尼。南瞻部洲。北郁单越。置于掌握之中。掷大千於方外。又作么生。拍膝云。风光都买尽。不费一文钱。
　　复举。志公令人传语思大和尚。何不下山教化众生。一向目视云汉作什么。思大云。三世诸佛。被我一口吞尽。何处更有众生可度。师云。要识思大么。贫恨一身多。
　　上堂。日可冷。月可热。众魔不能坏真说。且道如何是真说。十语九中。不如一默。
　　上堂。古镜阔一丈。虚空阔一丈。竖起拂子云。这个在虚空内。虚空外。参。
　　上堂。结夏又十日。个事作么生。无风荷叶动。决定有鱼行。
　　上堂。日日是好日。时时是好时。为什么。人人向脚跟下蹉过。只为分明极。翻令所得迟。
　　广度和尚至上堂。真正举扬。法堂前草深一丈。有如是作略。有如是榜样。个是阿谁。广度和尚。以拂子击禅床。下座。
　　上堂。举僧问赵州。狗子还有佛性也无。州云。无。师云。断人性命。不劳余刃。四海一家。风恬浪静。
　　慈懿皇后大祥升座。此世不移动。彼世不改变。惟一坚密身。一切尘中现。
　　上堂。今朝十月一。开炉是此日。赵州宾主话。圣因为拈出。拈也拈了也。说也说了也。毕竟如何。归堂向火去。
　　承天礼和尚遗书至上堂。去去实不去。来来实不来。去来如梦幻。虚空绝点埃。正恁么时。同庵和尚在甚处。竖起拂子云。佛祖位中留不住。夜来依旧宿芦花。
　　上堂。五日上堂。朝朝入室。三八念诵。丛林规式。喝一喝云。美食不中饱人吃。
　　上堂。本无迷悟人。只要今日了。了了了了了。面南看北斗。咄。
　　上堂。热即取凉。寒即向火。饥即吃饭。困即打睡。莫将无事会。无事困人心。

　　住平江府承天能仁禅寺语录

　　　　侍者　法璹编
　　上堂。世尊三昧。迦叶不知。迦叶三昧。阿难不知。阿难三昧。商那和修不知。从上诸圣三昧。互相不知。敢问诸人。且道不知个什么。若是俊流。便知落处。其或未然。莫将闲学解。埋没祖师心。
　　上堂。举宾头卢尊者。因阿育王问。承闻尊者亲见佛来。是不。尊者以手策起眉毛。良久云。会么。王云。不会。尊者云。阿耨达池龙王。曾请佛斋。吾是时亦预其数。师云。今日大檀越。入山供养罗汉。山僧因斋庆赞。下个注脚。以手策起眉毛。千圣从来不识。一会灵山俨然。说甚今朝昨日。
　　上堂。我有一转语。历劫常如此。迥绝无人处。聚头相共举。既是无人。阿谁共举。高声云。漆桶。
　　岁旦上堂。天得一以清。地得一以宁。君王得一天下治。衲僧得一眼横鼻直。皇恩佛恩。一时报毕。
　　上堂。满眼觑不见。满耳听不闻。空劫已前事。分明举似君。须记取。逢人莫错举。
　　佛涅盘上堂。诸佛於此转大法轮。诸佛於此而般涅盘。正恁么时。甚处见释迦老子。良久云。三门头合掌。佛殿里烧香。
　　上堂。十方诸国土。无剎不现身。举头天外看。谁是个中人。
　　四月八上堂。目顾四方。指天指地。独弄单提。无是不是。普请恶水蓦头浇。不忘灵山亲受记。
　　上堂。解语非干舌。能言不是声。剎剎尘尘尔。何处着浑身。拈拄杖云。看看。拄杖子与诸人相见了也。卓一下。下座。
　　谢典座上堂云。丛林法社共成褫。雪老当年用此机。颈上手巾腰下杓。至今千古有风规。
　　老衲和尚忌辰拈香云。咄这尊慈。口甜心苦。带累我侬。破家荡户。者僧话堕处。直下明明举。一炷栴檀充宇宙。谁道黄金如粪土。
　　上堂。腊八是今朝。如来成道日。夜半见明星。从此生荆棘。荆棘生。人间天上错流传。
　　除夜小参。年去年来年年事。日来日往日日新。木人抚掌呵呵笑。一段风光画不成。见便见莫沈昑。楼上已吹新岁角。堂前犹点旧年灯。
　　复举。僧问古德。年穷岁尽时如何。德云。东村王老夜烧钱。师云。年穷岁尽有何言。东村王老夜烧钱。野鬼闲神俱屏迹。无依无欲是金仙。
　　上堂。此众无枝叶。唯有诸贞实。我法妙难思。五千人退席。竖起拂子云。看看。剑刃上事非等闲。掷拂子。下座。
　　赴万寿请上堂。蓦然平地一声雷。惊得蟭螟眼豁开。是圣是凡俱不立。何妨随处舞三台。

　　住平江府万寿报恩光孝禅寺语录

　　　　侍者　庆会　编
　　上堂。横按拄杖云。既为达磨种草。须是识得者个。若也识得者个。十二时中许汝诸人有个受用处。三世诸佛也恁么。历代祖师也恁么。天下老和尚也恁么独有万寿却不恁么。何故。老僧笑指猿啼处。更有灵踪在上方。掷拄杖。下座。
　　上堂。无法可说。是名说法。搕[打-丁+(天/韭)]堆头。重添搕[打-丁+(天/韭)]。尽底掀翻。归家稳坐。且道到家后如何。良久云。切忌钵盂安杷。
　　上堂。一二三四五。五四三二一。无量妙义门。皆从此经出。且道。此经从何而出。卓拄杖一下。下座。
　　上堂。举乾峰示众云。法身有三种病二种光。须是一种　透得始解稳坐。云门出众云。庵内人为甚不知庵外事。峰呵呵大笑。门云。此犹是学人疑处。峰云。子是什么心行。门云。也要和尚相委。峰云。直须与么始解归家稳坐。门喏喏归众。师云。乾峰眼空四海。大似傍若无人。云门是精识精。不觉舌头拖地。正恁么时。向甚处见二大老。一点水墨两处成龙。
　　上堂。赵州无佛性。丰干太饶舌。南泉一枝草。云门乾屎橛。万寿又作么生。满口是舌。都不能说。
　　上堂。光阴何太疾。如白驹过隙。惟有衲僧家。日日是好日。毕竟衲僧有甚长处。良久云。千虚不博一实。
　　上堂。去年梅今年柳。馨香颜色常依旧。不属阴阳别是春。灵根本是吾家有。
　　上堂。弥勒真弥勒。分身千百亿。时时示时人。时人俱不识。且道。不识底作何面目。以拂子打一圆相。下座。
　　四月八上堂。目顾四方。法中之王。将何报德。一杓香汤。
　　上堂。唇上碧斑宾豹博。舌头当的帝都丁。鸳鸯绣出从君看。不把金针度与人。掷拂子。下座。
　　上堂。举盘山道。心月孤圆。光吞万象。光非照境。境亦非存。光境俱亡。复是何物。掷拂子云。直下来也。急着眼看。
　　上堂。暑退凉生。风高露冷。叶落归根。藏头露影。赵州吃茶。云门胡饼。如何是道。明眼落井。参。

　　住临安府崇孝显亲禅寺语录

　　　　侍者　法清　编
　　上堂云。去年贫未是贫。买帽相头。今年贫始是贫。据款结案。去年贫无卓锥之地。千口犹嫌少。今年贫锥也无。一身犹恨多。正当恁么时。又作么生。谁人知此意。令我忆南泉。
　　上堂。惺惺寂寂是。寂寂惺惺非。弃却甜桃树。沿山摘醋梨。如是句中能会得。从教人竞觅玄微。
　　上堂。六月炎炎如火聚。就中自有清凉处。犀牛扇子谩相随。头角峥嵘谁敢觑。觑着如何鹞子过新罗。
　　上堂。时不待人。月不破五。那一着子。未敢相许。
　　上堂。举台山有一婆子。凡有僧问台山路甚处去。婆云。蓦直去。僧才行三五步。婆云。好个师僧又恁么去。赵州闻云。待老僧为你勘过。州往如前问。婆亦如前对。州归为众曰。台山婆子。我已为勘破了也。师云。蓦直蓦直。青天白日。勘破了也。一文不直。

　　开山湖州报因佑慈禅寺语录

　　　　侍者　有宗　编
　　入院指三门云。开池不待月。池成月自来。寒山逢拾得。拊掌笑咍咍。
　　升座。祝香罢。师方敛衣就座。僧便出众云。选佛场开。有疑即问。师云。迟三刻。僧礼拜起云。便请答话。师云。蹉过了也。僧云。据虎头收虎尾。第一句下明宗旨。师云。裂破。僧喝一喝。师亦喝。僧云。是第几句。师云。将为具眼。僧云。天得一以清。地得一以宁。君王得一天下治。在坐开府相公得一为国安民。和尚得一又作么生。师云。横按镆铘行正令。僧云。记得王右军舍□为寺。天下归宗。今日相公新建梵宇。请和尚开山。是同是别。师云。春兰秋菊。各自馨香。僧云。有意气时添意气。不风流处也风流。师云。文不加点。僧云。向下文长。付在来日。师云。愿观盛作。
　　师乃云。德合乾坤。名齐日月。最尊最贵。惟一惟精。如来证此称无上慧。至人得之号无上尊。直得天垂玉露。地涌金莲。赫赫当阳十方坐断一句作么生道。四海浪平龙睡稳。九天云静鹤飞高(谢词不录)。
　　复举。世尊因地。布发掩泥。献花供养然灯。然灯指布发处云。此地宜建梵剎。时贤于长者。拈一茎草。插於指处云。建梵剎竟。师云。插一茎草。鼎新梵剎。然灯贤于。已是忉怛。且道。只今事作么生。等闲坐断金车峰。百川倒流闹聒聒。
　　结夏上堂。如来结制日。诸缘俱顿息。九十日长期。衲僧口挂壁。咄。正是黑牛卧死水。
　　上堂。举杨岐示众云。身心清净。诸境清净。诸境清净。身心清净。还知杨岐老人落处么。就船买得鱼偏美。踏雪酤来酒倍香。
　　上堂。熏风自南来。殿阁生微凉。要知端的意。拄杖为敷扬。掷拄杖。下座。
　　上堂。上元佳节是今日。匝地普天星斗出。好向机先着眼看。莫教蹉过然灯佛。
　　上堂。举僧问马祖。如何是佛。祖云。即心是佛。师云。若也直下见得。三世诸佛。尽向个里发现。其或未然。更听古人一偈。无形无影透人怀。二月桃花被拆开。就树撮将黄叶去。入山推出白云来。
　　上堂。伎俩有尽。我默无穷。达磨不识。眼瞎耳聋。

　　住平江府灵岩山崇报禅寺语录

　　　　侍者　惟珪　编
　　上堂。开眼见明。合眼见暗。开眼合眼。知而故犯。一毫头上现乾坤。堪笑云门咦顾鉴。
　　上堂。僧问。日可冷月可热。众魔不能坏真说。未审如何是真说。师云。一棒一条痕。一掴一掌血。僧云。只如保宁勇和尚道。潮出种稻重收谷。村路逢人半是僧。还谛当么。师云。只道得八成。僧云。恁么则今日和尚。出他古人一头地去。师云。莫埋没人好。僧云。承闻和尚先曾有言。十语九中。不如一默。还当得真说也无。师云。老僧无此语。僧云。领。师云。切忌向那里垛根。僧云。德山入门便棒。临济入门便喝。二大老恁么为人。相去多少。师云。总是隔靴抓痒。僧云。未审如何是和尚亲切为人处。师云。礼拜着。僧便礼拜。师云。捧上不成龙。师乃云。一棒一条痕。一掴一掌血。自古至今。人几个亲荐得。直饶荐得。只得一橛。为甚如此。若是栋梁材。岂假栽种得。
　　上堂。举南泉示众云。我自小牧一头水牯牛。拟向溪东放。未免食他国王水草。拟向溪西放。未免食他国王水草。不如随分纳些些。总不见得。师云。南泉水牯自天然。随分些些任变迁。长啸一声天地窄。了无佛法与人传。喝一喝。下座。
　　上堂。秋风冷。秋桂香。秋露白。秋叶黄。秋蛩吟。声短长。此时景。有余光。便恁么去。正好吃棒。须知远烟浪。别有好商量。
　　上堂。今朝七月一。解夏半月日。摩挲拄杖子。笠头勤拂拭。狗子无佛性。一文也不直。何故。黄金自有黄金价。岂可和沙卖与人。
　　上堂。大事未明。如丧老妣。大事既明。如丧老妣。大事未明。如丧老妣。即且置。大事既明。为什么亦如丧考妣。明眼衲僧。一举便知。其或未然。清平渡水。
　　上堂。时节若至。其理自彰。一番新雨过。禾稻弄微黄。
　　上堂。拈花微笑。接响承虚。断臂安心。埋没自己。以至拈椎竖拂。擎杈辊球。总是乞儿伎俩。若是个汉。岂肯受这般茶饭。须知人人脚跟下一着。如十日并照。更来这里。讨甚碗子。拈拄杖下座。一时赶散。便归方丈。
　　上堂。云门有一曲。腊月二十五。拍拍是令。全身里许。阿呵呵。万像森罗齐作舞。喝一喝云。是何言语。
　　上堂。梵志翻着袜。是人皆道错。宁可刺你眼。不可瘾我脚。莫莫。醍醐上味。翻成毒药。
　　上堂。便恁么去。千了百当。不恁么去。百了千当。毕竟事作么生。衲帔蒙头万事休。此时山僧都不会。
　　二月十五日上堂。一切法不生。一切法不灭。若能如是解。诸佛常现前。个里荐得。便见黄面老子法身常住而不灭也。设或未然。下座诣大殿。炷香作礼。忽然磕着额头。[祝/土]着鼻孔。始信道不欺於尔。
　　上堂。收麦才了插秧来。终日忙忙安在哉。直下更无回避所。优钵罗花当处开。
　　上堂。前念是凡。后念是圣。脱体无依。因邪打正。便与么时如何。须弥顶上击金钟。七佛如来合掌听。
　　上堂。举洞山示众云。初秋夏末。兄弟东去西去。直须去万里无寸草处去。师云。洞山恁么告报。已是入泥入水了也。若也未知下落。灵岩更为重说偈言。万里无寸草。衲僧何处讨。蘸雪吃冬瓜。谁知滋味好。
　　上堂。挝动禾山鼓。吹起少林笛。当机觌面提。觌面当机疾。咄。一任风吹日炙。
　　至节上堂。晷运推移。日南长至。自古自今。同天同地。灵山一会尚俨然。雷音堂中谈不二。便下座。
　　退院上堂。孤云野鹤。何天不飞。这一句子。同道方知。

　　住临安府西湖澄翠庵语录

　　　　侍者　道果　编
　　指门云。碍处非墙壁。通处没虚空。双关俱透彻。别是一家风。
　　升座。三人为丛林。四人为大众。拈起拄杖子。者个有杀有活有擒有纵。等闲信手拈来用。直教凡圣尽潜踪。卓一下云。百发百中。
　　上堂。葛公住此山。此山湛如蓝。只今何处去。犹自口喃喃。
　　上堂。月已破五。年又过半。拄杖拈来。如何判断。百年三万六千日。也是秦时[车*度]轹钻。
　　上堂。此世不移动。彼世不改变。当处发生。随处灭尽。阿呵呵。见不见。秋风一阵来。落叶两三片。
　　上堂。问讯烧香。闲行静坐。与么分明。是个什么。
　　上堂。一日不作。一日不食。木平搬土。石霜泥壁。洪山断足。仰山作息。澄翠门下。朝朝入室。如上所供。并皆诣实。
　　上堂。一法若有。毗卢堕在凡夫。万法若无。普贤失其境界。正当与么时如何。猛虎当路坐。
　　上堂。腊尽春至。头头显示。雪里梅花。馨香扑鼻。喝一喝云。认着依前还不是。
　　上堂。众集定。良久云。露。便下座。
　　上堂。一九与二九。相逢不出手。因甚不出手。免见扬家丑。
　　上堂。山奇水秀洞中天。与么分明知几年。左右逢原无限意。几人於此彻根源。

　　住湖州乌回山密严禅寺语录

　　　　侍者　惠开　编
　　上堂。法法本来法。无法无非法。拈起拄杖云。这个是乌回拄杖子。那个是本来法。掷拄杖下座。
　　施主设粥开浴请上堂。昨日入院。今朝设粥。斋罢吃茶。参前澡浴。个是灵山亲付嘱。以拂子击禅床。下座。
　　除夜小参云。朝朝相似。日日一般。年穷岁尽。尽底掀翻。且道。掀翻后如何。依旧孟春犹寒。喝一喝。下座。
　　上堂。人笑鹁鸠拙。鹁鸠自不拙。两茎柴子上。一生打得彻　打刀须是并州铁。
　　上堂。身心一如。身外无余。为什么火热水冷。喝云。一任安名立字。
　　上堂。今朝四月一。结夏又在即。若是到家人。日日是好日。
　　上堂。鹤立松梢月。鱼行水底天。风光都买尽。不费一文钱。须知此语无穷日。只恐沧溟有尽年。
　　上堂。今日十。昨日九。日来日往。阿谁知有。未了之人听一言。只这而今谁动口。
　　十三日参前入室罢就座。再鸣鼓普说。众集定。师拈起拄杖云。有拄杖与拄杖。无拄杖夺拄杖。众中莫有会底。出来道看。众无对。掷下拄杖云。高着眼。师於是端坐。至更尽。遂顾左右曰。释迦老子也如是。吾亦如是。侍僧请留偈。师即书云。来时无踪。去时无迹。七十五年。青天霹雳。书罢。放笔而逝。

　　颂古

　　　　侍者　德秀　编

　　世尊初生下时。周行七步。目顾四方。一手指天。一手指地云。天上天下唯我独尊

　　指天指地。无处回避。瞿昙瞿昙。讨甚巴鼻。

　　即心是佛

　　青天霹雳。何处寻觅。一人传虚。万人传实。

　　僧问古德。崄恶道中。以何为津梁。德云。以何为津梁

　　以此为津梁。赤体露堂堂。风光都买尽。当处是家乡。

　　云门话堕

　　青出於蓝。而青於蓝。坐筹帷幄。锻圣镕凡。

　　南泉云。我三十年前住庵时。有个伶利道者。至今寻觅不见

　　伶利道人何处去。至今寻觅杳无踪。有时冷地思量着。不觉全身在碧峰。

　　平常心是道

　　张打油李打油。不打浑身只打头。今朝有酒今朝醉。明日愁来明日愁。

　　德山托钵

　　傀儡棚头。全火祗候。明眼人前。一场漏逗。

　　赵州夹火示众云。我唤作火。汝不得唤作火

　　赵州唤作火。全身入荒草。我今不是渠。渠今正是我。

　　德山初到龙潭。问久向龙潭。及乎到来。潭又不见。龙又不现。潭云。子亲到龙潭

　　出乎尔者返乎尔。个里那容说道理。蹈雪沽来酒倍香。就船买得鱼偏美。

　　僧问玄沙。学人乍入丛林。乞师指示。沙云。还闻偃溪水声么。僧云闻。沙云。从这里入

　　乾坤独立。从者里入。风吹不着。雨打不湿。

　　僧问报慈。情生智隔。想变体殊。情未生时如何。慈云隔

　　报慈一隔。描邈不得。大用现前。不存轨则。

　　僧问智门。如何是衲衣下事。门云。腊月火烧山

　　腊月火烧山。毫发不相瞒。佛手遮不得。人心似等闲。

　　云门乾屎橛

　　虚空迸裂。当处超越。堪笑云门。多这一橛。

　　世尊升座。文殊白槌云。谛观法王法。法王法如是。世尊便下座

　　见成活许莫周遮。椎下分疎事转差。若是咬人狮子子。何须牙上更安牙。

　　风幡话

　　不是风兮不是幡。入泥入水与人看。莫把是非来辨我。浮生穿凿不相干。

　　罽宾国王斩师子尊者因缘

　　佛法王法。更无两样。直下一刀。未为谛当。

　　洞山麻三斤

　　唇上碧斑宾豹博。舌头当的帝都丁。频呼小玉元无事。只要檀郎认得声。

　　赞佛祖
　　三教

　　一即三三即一。者一个赞不及。天人群生类。皆承此恩力。

　　须菩提

　　老老大大。岩中宴坐。帝释雨花。见个什么。

　　千手眼观音

　　通身是遍身是。观世音无尽意。愿以此功德。普及於一切。

　　达磨祖师

　　手提金锡。银山铁壁。对朕者谁。还云不识。透过玄关。青天白日。

　　百丈和尚

　　独坐大雄峰。宗通说亦通。咄者老漆桶。不落有无中。

　　黄檗和尚

　　一棒一条痕。一掴一掌血。杀人能活人。不传之妙诀。

　　临济和尚

　　一喝当阳。寸丝不挂。挠括丛林。至今话杷。

　　雪峰真觉祖师

　　三到投子。九上洞山。鳌山成道。已是自瞒。阿呵呵。惹得虚名走世间。

　　禅人写师顶相求赞

　　或处禅林。或居树下。或在僧房。或白衣舍。法惠写出如是观。单明张拙秀才话。

　　同

　　禅不参道不学。个样村僧唱喏也。错错。一段风光无处着。

　　自赞

　　者村叟能杰斗。踞胡床一不守。临机拶着火星飞。惊起须弥颠倒走。

　　信庵居士。画　月庵。老衲。月林。顶相　求赞

　　佛祖权衡。人天眼目。瞻之仰之。鼎分三足。休言六耳不同谋。断弦须是鸾胶续。

　　小佛事
　　入塔

　　圆侍者。诺。三呼三应话头圆。只这些儿不受传。剔起眉毛何处去。太湖依旧水连天。

　　起龛

　　唯一坚密身。一切尘中现。把住放行。万化千变。坚禅人。急须荐。西风一阵来。落叶两三片。
　　生死俱不道。明明已说破。透脱两重关。活计天来大。周大德。还知么。有佛处不得住。无佛处急走过。

　　入塔

　　若人识得心。大地无寸土。脱体绝承当。何处有生死。心上座。须记取。无形本寂寥。能为万象主。

　　为满上座下火

　　满目是风光。腊月二十五。瞥尔便知归。唱起无生曲。且道。无生曲作么生唱。以火把指龛。[囗@力]。照顾火烛。

　　为誾上座下火

　　地水火风。梦幻泡影。三十三年。一弹指顷。誾上座。宜猛省。烈焰光中转得身。乘时坐断毗卢顶。

　　偈颂
　　化佛五脏。先被人偷了

　　古佛行藏识者稀。为人一着太孤危。蓦然撞着白拈贼。倒腹倾肠付与伊。

　　题中峰方丈

　　森森松竹耸中峰。八面玲珑眼界空。尽向石根寻马迹。谁人亲见道林翁。

　　木鱼

　　敲空作响人皆听。听听之时非是声。海藏龙宫留不住。却来个里现全身。

　　祖芳求僧

　　要得联芳继祖灯。直须发愤效卢能。三更月下传衣钵。惊动黄梅七百僧。

　　干帘席

　　卷起帘来见天下。千古丛林作话[栗-木+(革*月)]。承天今日再提撕。一段风光无缝罅。

　　和蒋御带荐合中三偈

　　威音那畔绝安排。个里何曾有去来。如是住而无所住。摩酰眼向顶门开。
　　唯凭者个荐严妻。借路经过般若池。撒手那边无避处。大洋海里火星飞。
　　威风凛凛实难栖。正是灵山受记时。老倒月林无别说。非心非佛总非非。

　　辞李大谏再住万寿

　　年来老倒觉痴顽。振作丛林岂等闲。珍重贤侯休更问。且容懒散卧云间。

　　灵岩金钵堂。化长明灯

　　龙潭吹灭纸烛。真个人天眼目。举似庞公点头。祖祖灯灯相续。

　　上伯井亭

　　曹源一滴水。散作人间瑞。茫茫宇宙中。几个知惭愧。

　　童子求颂

　　山童山童。叉手当胸。高低普应。常在其中。

　　惺惺石

　　惺惺石上坐频呼。绝后依前又再苏。自古自今无变异。直教觑着眼睛枯。

　　月林观和尚语录(终)


　　为人师友。人天眼目。与一切人不同。凡事更宜子细。不可草草。一言半句。落在人耳。作万古骂门。寺门大小事务。尽付司局。不可屑屑地。放教肚皮如海阔。世间无物不包容。专一行方丈职事。昼夜不舍。与兄弟朝参暮请。单明此事。凡百省缘。谛审先宗。是何标格。老僧四十年前。在潭州龙牙山。见信无言和尚。逐日入室。与兄弟说话。入室罢。不下田使牛。便入园种菜。放作随人工瓦椀竹筯。生平一纸衣布袴而已。岂非文章之士张安国。乃天下状元。尊敬之为师。今之长老。此风扫地。令人塞心。子宜自勉。虽然。又要左右辨事得人。道心广大。凡事听徒主法人区处。始得内方外圆。不可杜撰取笑傍观。须知此语无穷极。只恐沧溟有尽年。嘉定丙子十月中澣。澄翠庵月林老僧师观。书付天平方丈孤峰长老。

 体道铭

　　上士参玄人。光阴莫虚弃。渡江须用船。为人须有志。名相各不同。非一亦非二。佛法苦无多。於中无别伎。动着关棙子。非师自然智。彻底老婆心。触人无忌讳。剎境一毫端。到此无回避。唱起德山歌。道者合如是。佛祖出头来。吞声须饮气。作略这些儿。古今无变异。混沌未分时。早有个田契。人人本具足。不肯回头视。个个达本乡。切忌着名位。过去诸如来。不离而今咦。现在诸菩萨。转次而受记。智者暗点头。心空亲及第。愚人不信受。抛家自逃逝。哀哉猛省来。现成真活计。个里用无穷。宗门第一义。左古逢其源。亦不离行市。铜头铁额儿。脑门须着地。愿以此功德。普及於一切。

 祭文

　　维嘉定十年。岁次丁丑。四月丁未朔。十六日壬戌。朝奉大夫主管建宁府武夷山冲佑观陈贵谦。谨以斋蔬香茗之奠。致祭于新圆寂月林大禅师。鸣呼。学佛之道。以偏为病。行不究理。理或遗行。既落断常。云何究竟。堂堂月林。独得其全。高提心印。佛祖单传。六度齐修。果满因圆。殴辱怒骂。消融太空。包笠翛然。任性西东。我始识师。阖庐之城。契阔岁年。再见益亲。今我来游。值师示疾。雷音昼吼。蜕质夜寂。深知至人。本无来去。而我何为。未忘恻楚。迦陵绝鸣。众鸟飞舞。岂惟缁流。莫破聋瞽。吾道非耶。失此良助。尚有后缘。重为师举。宝实的子。素所印许。当结法社。龙山之坞。师逝不远。与之共住。斋馔陈前。尚证我语。　尚飨。

 月林观禅师塔铭

　　　　朝散大夫知太平州军州兼管内观农营田事陈贵谦撰
　　　　朝奉郎尚书礼部员外郎陈　谊书
　　　　朝请大夫真宝文阁两浙路计度转运副使赵伸夫篆
　　师名师观。道号月林。福州候官黄氏子。八岁牧牛。鞭叱间忽若有省。遂屏荤血不茹。十四岁。入雪峰山投忠道者出家。寻至荆南二圣寺。朝夕研究赵州狗子话。因洗盏次。口自成颂。从此慧解横发。师心知其非。不作圣证。闭门苦参。二十四。祝发受戒。具礼住山戒准为师。时证老衲住澧州光孝。道法盛行。师径造其室。衲云。若能转物。即同如来。面前香台。作么生转。师云。筑着磕着。衲叱云。去。会衲退席。师往来云盖沩仰者四年。复归雪峰鼓山。时可庵然。尤溪印。俱在闽中。师历扣与之争锋。然自以为未足。闻老衲移住饶之荐福。即徒步从之。看云门话堕话者又十年。一日绕莲池而行。自举云。那里是有僧话堕处。豁然大悟。遂造方丈自通。衲问。誵讹在什么处。师云。岂不是张拙秀才语。衲云。礼拜。即以法衣付之。自此尽得向上机用。前无坚垒矣。衲迁四祖。移大洪。师皆与俱。又尝至庐陵。见常不轻。举不是心不是佛话。师叉手。常率众留师居第一座。久之东游雪窦山。足庵鉴举以立僧。游育王山。佛照光问师。悟底人还有自己也无。师云。适来举似禅师了。照云。漆桶。师即喝。照知师为老衲法子。问那里是者僧话堕处。师云。文不加点。照益奇之。一时禅林法窟。争欲得师为上首。常不轻住瑞岩。涂毒策住双径。皆以偈延师分座。师皆诺之。涂毒又赠偈云。丧尽平生家珍。偶到径山峰顶。涂毒微笑一声。唯渠点头自领。继又为遁庵演。无证修分座说法。於苏常间。缁素归重。不容晦藏。嘉泰初。年踰五十矣。吴门圣因寺虚席。诸山合辞请师出世。宴坐凡四年。迁住承天。再迁万寿。吴人久服师道行。施者倾囷。学者问法。户外之屦常满。如是者又几十年。老勌应酬。退处西湖。为终焉计。李开府[孝/友]创寺於上柏曰报因。具衣冠造师。固请为之开山。其后复住平江灵岩。又其后也武康乌回寺僧。偕乡人数百环拜而请师。复勉从之。所住即为大丛林。垂慈接物。随其根器。示以方便。至室中则机锋峻峭。不可凑泊。昼夜危坐。念虑□彻。六坐道场。仅以巾钵自随。微有不合。倐然去之。未尝回顾。人多不知其所往。芒鞋徒步。至老不变。始或疑其出於矫拂。随起深信。因自调伏者。良不少也。后住乌回。时已示疾。日犹再鼓入室。且曰。桂花开时吾行矣。俾其徒预结夏制。已而桂果盛开。晨兴集众普说。趺坐深定。至夜一鼓。顾左右曰。释迦老子如是。吾亦如是。侍僧请留偈。书已掷笔而行。嘉定丁丑四月十有三日也。阅世七十五。坐五十一夏。阇维烟雾结如台盖。舍利无数。皆成五色。其徒即寺之西垄。塔以藏其骨。弟子妙湛。继踵住山。实崇奉之。造余门而请曰。先师托交游甚久。且尝遗之以诗。又题其语录矣。今愿得铭。铭曰。
　　杨岐七世　　冷然家风　　现水中月　　似空非空　　六坐道场　　单提祖令　　如大火聚　　镕凡煅圣　　惟乌回山　　是为师塔　　青山流泉　　常说妙法　　毋曰是塔　　足以见师　　夜半有衣　　尚克嗣之
　　嗣法小师(德秀)　重刊

 敬赞　月林观禅师

　　示现人间忍辱仙。单提独弄祖师禅。生涯一钵无安处。惟有声名万古传。
　　传得西林夜半衣。解将铁笛逆风吹。重重话堕全担荷。青出於蓝只自知。
　　与师曾结宿生因。一笑吴门二十春。再见已忘标月指。无言可赞法王身。
　　嘉定丁丑浴佛日　　三山陈贵谦益文



　　月林禅师。丛林老作。声誉四驰。七董名山。缁素钦敬。应机垂语。信手方圆。绳墨无拘。脱略窠臼。诚开口不在舌头上。若向言中取则。纸上追求。要见月林。远之远矣。时嘉定十年丁丑。十月望日。住平江承天。铁鞭元韶跋。
