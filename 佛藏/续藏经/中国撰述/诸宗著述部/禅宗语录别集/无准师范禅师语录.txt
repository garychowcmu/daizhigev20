续藏经   无准师范禅师语录
　(侍者)宗会．智折．觉圆．如海．妙伦．惟一．了禅．了心．普明．了南．绍昙．了觉．师坦．妙因．至慧 编


　　维佛鉴老。自蜀道来。早与石田师兄同为破庵上足。得句中眼。秉捆外权。险如剑阁崇墉。壁立万仞。夺却梓潼如意。截断众流。自清凉过焦山。由雪窦移鄮岭。业风飘转。驱来五顶峰头。宿债难逃。争奈西番劫火。你诸人百般较计这些子。一味痴顽。瓦砾成堆。楖栗杖依前横竖。工徒杂作。金刚圈各自咽吞。凡五会问答举扬。被丛林勘验不少。顺寂之前一月。搜拣而为臣编。况曾信笔亲书。自甘招伏。更引旁人作证。忒煞周遮。点检将来。有甚交涉。祇恐旃檀林下展转传抄。何如搕[木*(天/韭)]坑边等闲抛掷。且图省事。免起祸端。然虽如是。这一则公案毕竟如何合杀。不见古人道。阳焰何曾能止渴。画饼几时充得饥。劝君不用栽荆棘。后代儿孙惹着衣。咄。淳佑岁辛亥月建丑日壬子沧洲道人程公许希颕霅溪寓隐西瞻堂书。

　　佛鉴禅师语录目次

　　序卷第一
　　庆元府清凉禅寺语录　　镇江府焦山普济禅寺语录　　庆元府雪窦山资圣禅寺语录　　庆元府阿育王山广利禅寺语录

卷第二
　　临安府径山兴圣万寿禅寺语录

卷第三
　　小参　　法语

卷第四
　　普说　　拈古

卷第五
　　颂古　　偈颂　　赞佛祖　　自赞　　小佛事　　序跋　　祭佛鉴禅师文

卷第六
　　奏对录　　行状
　　 

　　佛鉴禅师语录卷第一
　　佛鉴禅师初住庆元府清凉禅寺语录

　　　　侍者　宗会　智折　编
　　师於嘉定十三年三月二十八日入院。指三门云。平直道路。敲磕门庭。竖四横三。是人知有。新清凉到这里又作么生。入寺看额。
　　佛殿。你坐我立。尺短寸长。口耳不及。正好商量。商量个什么。三门头合掌。佛殿里烧香。
　　踞方丈。前三后三。今日明日。达磨不会。九年面壁。
　　拈府帖。祖师巴鼻。衲僧巴鼻。有些巴鼻。全没巴鼻。因甚如此。公验分明。
　　拈法衣。着清净衣。说法身佛。着无差别衣。说报身佛。着无分别衣。说化身佛。遂提起衣云。这个是什么衣。众眼难瞒。
　　指法座。须弥宝座高八万四千由旬。佛身长八万四千由旬。当自立身如彼座像。乃可得坐。且道新清凉身长多少。乃云。俱。遂升座。拈香云。此一瓣香。恭为今上皇帝祝延　圣寿。万岁。万岁。万万岁。恭愿金轮统御。玉叶腾芳。四海归仁。万邦入贡。次拈香云。此一瓣香。奉为　判府节制尚书洎阖府尊官　判县郎中。伏愿永佐明君。长居禄位。次拈香云。此一瓣香。奉为杨岐第八世前住安吉州凤山资福禅寺破庵禅师大和尚。爇向炉中。用酬法乳。遂趺座(问答不录)。
　　乃云。灵山话月。曹溪指月。递代相传。证龟成鳖。范上座寻常有一张口。挂在壁上未曾动着。今日无端入这行户。事到如此。也只得东簸西簸。未免拈起多年历日。於中点出些子悞赚处说似诸人。且要郭大．李二．邓四．张三知道江南两淛春寒秋热。然虽如是。黄河三千年一度清。
　　复举。永明潜禅师。僧问。达磨西来。传个什么。潜云。传个策子。僧云。恁么则心外有法。潜云。心内无法。后来佛鉴拈云。心内心外。有法无法。稍稍参问底便知。只如道传个策子。且道策子中说个什么。孔门弟子无人识。碧眼胡僧笑点头。
　　师拈云。大凡明辨古今。决断是非。也须是斩钉截铁始得。佛鉴恁么提掇。前头莽卤。末后颟顸。所以蹉过策子里头事。且道策子里头毕竟说个什么。上大人。丘乙己。
　　当晚小参(问答不录)。乃云。法无定相。遇缘即宗。用不停机。随宜应变。有时好未必好。有时恶未必恶。栴檀林里喷伊兰。铁牛擎出黄金角。这个则且置。只如据令一句作么生道。吹毛曾不动。徧界髑髅寒。
　　复举。德山示众云。今夜小参不答话。问话者三十棒。时有僧出。山便打。僧云。某甲话也未问。因甚打某甲。山云。你是甚处人。僧云。新罗人。山云。未跨船舷。好与三十棒。
　　师拈云。德山老儿一条脊梁硬似铁。抝不折。无端被这僧将一片麻皮等闲缠倒了也。且道誵讹在什么处。具眼者辨取。
　　谢两班上堂。一个是一个。两个是两个。东土小释迦。西天胡达磨。拍膝一下。云。卞璧骊珠成滞货。
　　浴佛上堂。今朝又值四月八。天下丛林皆浴佛。清凉有令不能行。随例大家[病-丙+斯]淈[泳-永+盾]。虽然淈[泳-永+盾]。於中却有个分晓处。且道有甚分晓。西天胡子没髭须。黄面瞿昙无顶骨。诸人若不信。少间佛殿里验取。
　　上堂。十四十五。贱如泥土。十六十七。贵如金璧。此意分明说向谁。天上人间惟我知。
　　上堂。来住清凉寺。匆匆一个月。闲时闲有余。忙时忙不彻。谁知忙与闲。秤锤浑是铁。舜若多神笑点头。骄梵钵提长吐舌。
　　上堂。举一不得举二。放过一着。改旦令辰。恭惟知事．头首．耆旧．大众。各各道体起居万福。左顾如冰如霜。右盻如金如玉。鹄白乌玄。松直棘曲。山僧返复更思量。六六元来三十六。
　　上堂。瞿昙瞬目。迦叶破颜。山僧闻得。咬定牙关。
　　上堂。一叶落。天下秋。一尘起。大地收。新罗打铁火星飞。烧着庐山罗汉院里王和尚脚指头。碛境庙大王忍痛不禁。直得通身汗流。起来道。恩大难酬。笑倒沩山水牯牛。
　　解制上堂。一毛头狮子。百亿毛头现。百亿毛头狮子。一毛头现。拈起拄杖云。看看。十方诸佛．诸大菩萨．有学无学。尽在清凉拄杖头上作自恣佛事。浩浩地辩论不已。被维摩老子喝一喝。直得懡[怡-台+罗]散去。在东还东。在南还南。在西还西。在北还北。还本土已。依位而住。各务本事。诸人还见么。若不见。且听拄杖子重说偈言。卓一下。
　　中秋上堂。寻常月是中秋月。中秋月是寻常月。看来真个只寻常。道是寻常又还别。别。别。无物堪比伦。教我如何说。
　　瑞庆节上堂。云从龙。风从虎。圣人作而万物睹。雪峰辊三个木球。禾山老一味打鼓。海水扬波。须弥作舞。因甚如此。皇天无亲。惟德是辅。
　　老范首座至。上堂。阳春曲。无弦琴。声偃六律。韵排五音。月冷兮风清。山高兮水深。举世有谁知此心。良久。顾示云。聻。
　　上堂。索寞清凉寺。家风实可怜。白云迷谷口。黄叶聚阶前。衲破通身冷。柴生满室烟。谁知今日事。不异普通年。
　　谢新旧知事上堂。鹤唳于天。鱼跃于渊。涵波泳月兮悠悠。乘云驭风兮翩翩。时哉。时哉。不可得而明焉。令人长忆老南泉。
　　上堂。客从远方来。遗我径寸璧。中有四个字。个字无人识。雪窦只知开口。不觉舌长。清凉则不然。客从远方来。遗我径寸璧。中有四个字。不必重拈出。何故。古篆分明。
　　上堂。一不得收。二不得放。是则迦叶擎拳。非则阿难合掌。志公不是闲和尚。
　　上堂。诸佛知处。诸人不知。不知最亲。诸人会处。诸佛不会。不会尤切。且道因甚如此。鸡寒上树。鸭寒下水。
　　佛成道上堂。老胡半夜见明星。瞎却平生两眼睛。直至如今无摸索。一回举着一伤情。虽然。不经一事。不长一智。
　　王知县到。上堂。举王常侍访临济游僧堂公案。师云。临济老丝纶在手。不妨卷舒自如。王常侍明镜当台。一点瞒佗不得。只如末后道。将谓是个俗汉。诸人作么生商量。须知傅说非传说。莫把曾参作鲁参。
　　上堂。春日迟迟。春风浩浩。灵利衲僧。点即不到。唯有东村王大翁。作么生。良久。放牛吃我溪边草。
　　结制上堂。举。古者道。十方同聚会。个个学无为。此是选佛场。心空及第归。若道有无为可学。有佛可选。无有及第之时。若道无可选。无可学。亦无有及第之时。毕竟如何。花须连夜发。莫待晓风吹。
　　上堂。玄沙[祝/土]着脚指头。至今忍痛。水潦吃马师一踏。大笑不休。清凉山里万菩萨。到处觅不得。拈拄杖云。元来在这里。卓一下。云。赚杀人。
　　借庵至。上堂。和麸粜面。夹糠炊米。半夜三更。瞒神呼鬼。冷地有人觑见。直得左手掩鼻。山僧烧沉香供养他。何故。不是冤家不聚头。
　　谢监收上堂。谷熟豆熟。粥足饭足。仰面看天。两手扪腹。这个说话。分付佗了事衲僧。若是口赫赤地。说禅说道。说玄说妙。说有说无。说长说短。山僧不敢与佗较量。何故。家住东州。
　　谢职事上堂。衲僧用处。了无定度。握土成金。握金成土。所以有时进一步。百事头边没回互。有时退一步。衲被幪头浑不顾。只如不进不退。又作么生。行者打鼓。山僧上堂。大众问讯。侍者烧香。戒香．定香．慧香。愿此香云遍法界。供养过去诸佛．现在诸佛．未来诸佛。且望大慈大悲。乃举手云。莫怪空踈。伏惟珍重。
　　上堂。举。僧问云门。树雕叶落时如何。问云。体露金风。这跛脚阿师与么答话。悞了多少人。不作佛法会。便作世谛会了。不作世谛会。便作佛法会了。若是清凉则不然。有问。树雕叶落时如何。只向佗道。体露金风。须是恁么始得。
　　中秋上堂。八月十五。月圆当户。夜半正明。天晓不露。取个眼兮耳必聋。舍个耳兮目必瞽。君不见老长沙弄爪牙。一踏踏倒小释迦。将谓是个老大虫。元来却是一只虎。
　　上堂。乾坤之内。宇宙之间。中有一宝。拈拄杖示众云。见么。若真个见得去。随时受用。亦只可可地。终不大惊小怪。若不见。且安旧处。不得动着。遂靠拄杖。
　　上堂。南泉和尚道。山僧十八上解作活计。赵州道。山僧十八上解破家散宅。清凉不然。山僧十八上做僧。十八上行脚。出一丛林。入一宝社。到处横草不拈。竖草不把。於一切时。只领现成受用。如今四十五也。依然只是旧时人。懵懵懂懂。百无一能。阿呵呵。堪对暮云归未合。远山无限碧层层。
　　上堂。一冬二冬。你侬我侬。暗中偷笑。当面脱空。虽是寻常茶饭。谁知米里有虫。岂不见南泉道。夜来好风。吹折门前一枝松。
　　上堂。开口即错。闭口即丧。不开不合。十万八千。到这里。如何通信。监院昨日设斋。若僧若行俱饱。灯笼露柱亦饱。一饱忘百饥。人人尽展眉。太平无事日。唱个啰啰哩。好大哥。
　　上堂。一年三百六十日。腊月尽是岁除夜。夜来腊月已尽。旧岁当去。今日新岁到来。及至天晓。大开门户。祇候新岁。竟不见来。踌躇良久。正没理会处。忽然撞着个聪明大王出来道。长老。长老。好把历日子细看。更有一个闰月在。山僧被佗点破。不觉呵呵大笑。过去已过去。未来亦未来。即今名现在。现在安在哉。三段不同。收归上科。卓拄杖一下。
　　上堂。若论个事。直是省要易会。多是诸人自作艰难。自作障碍。所以有时东廊西廊见诸人和南问讯。山僧便乃低头相接。其实无他。只要诸人识得长老是西川隆庆府人事。若识得去。便与诸人打些乡谈。说些乡话。如今且未说你识得长老。且各自知得自家乡井也得。还知么。明州六县。奉化八乡。
　　上堂。年年是好年。日日是好日。好事大家知。今朝正月一。
　　元宵上堂。人看人。火照火。无杂坏。忘彼我。与么会得。许你亲见然灯如来。得受记别。如今十个五双多是坐在光影里。动輙随人脚跟后转。乃高声云。大众。众举首。复云。不信道。
　　普请上堂。一拽石。二搬土。三分甜。七分苦。粪箕拈起两肩担。扬下镢头无觅处。唵坟喷[口*发][口*发]悉哩苏噜。
　　佛涅盘上堂。黄面老汉二千年前有五件没量罪过。直至今日。未有一人举着。清凉小比丘不惜口业。从头点过。也要众人共知。始从兜率宫中不依本分。示生阎浮。是第一没量罪过。又不合半夜逾城。直往雪山六年苦行。做尽万千模样。向明星现时打失鼻孔。便大惊小怪道。奇哉。一切众生具有如来智慧德相。但以妄想执着。不能证得。似与么欺胡瞒汉。诳呼闾阎。是第二没量罪过。又不合起道树。诣鹿苑。列三乘。分五教。说有说无。说顿说渐。说偏说圆。说出许多闲言长语。污人耳目。累及后代。是第三没量罪过。至於末后打个没合杀。却向双林树下示般涅盘。以手摩胸告众。犹自口吧吧地道。汝观吾紫磨金躯。瞻仰取足。无令后悔。若谓吾灭度。非吾弟子。若谓吾不灭度。亦非吾弟子。所谓到老不知羞耻。是第四没量罪过。更有第五没量罪过。
　　良久。休。休。数人不要数尽。骂人不要骂着。少间下座。与大众同到大佛殿烧一炷香。点一瓯茶。普礼三拜。且与佗一时盖覆着。若盖覆得去。则天魔拱手。外道归心。迦叶擎拳。阿难合掌。若盖覆不得。来年更有新条在。恼乱春风卒未休。
　　结制上堂。安居结制。现前三昧。普化摇铃。老卢踏碓。
　　上堂。古圣道。是法不可示。言词相寂灭。是何言欤。清凉今日出广长舌去也。遂指云。这边是香炉。这边是花缾。会么。三钱买。两钱卖。
　　中秋上堂。举。玄沙示众云。吾有正法眼藏。涅盘妙心。分付摩诃迦叶。犹如话月。曹溪竖拂。犹如指月。鼓山出众云。月聻。沙云。这个师僧却来就我觅月。山拂袖归众云。道我就佗觅月。
　　师云。这两个老冻侬。顽处似牛皮。烂处如坏絮。虽然各有机关。争奈浑无展处。只么低头懡[怡-台+罗]归。不知忘却来时路。
　　谢月首座．琼首座持云巢语至。上堂。一止切一止。一动一切动。入荒田不拣。信手拈来用。昨日有人从西川来。却得江东信。说道赵州亲见老南泉。镇州萝卜三斤重。
　　上堂。摩腾入汉。平地风波。达磨西来。重增殃祸。是则是。且道祖意教意。是同是别。川僧藞苴。淛僧潇洒。
　　上堂。举。真净示众云。头陀石被莓苔裹。掷笔峰遭薜荔缠。罗汉院里一年度三个行者。归宗寺里参退吃茶。大众。会么。是大神咒。是大明咒。是无上咒。是无等等咒。能除一切苦。真实不虚。
　　谢监寺斋。首座秉拂上堂。古者道。於食等者。诸法亦等。诸法等者。於食亦等。如是则监寺施财。首座施法。所谓财法二施。等无差别。既无差别。不妨以禅悦为味。以法喜为乐。各随所宜。各得受用。各得充满。无有高下。无有限量。无有平等不平等者。因什么却道共宝器食。饭色有异。争怪得别人。
　　道旧相访。上堂。作者相逢。你西我东。水归沧海。月上孤峰。放出城中老鼠。咬杀村里大虫。因甚如此。闽蜀同风。
　　再住清凉。上堂。鼻绳拽脱上梅溪。横卧千峰适所宜。岂谓业缘逃不得。依前拽杞与牵犁。如是则重玩故山风月。再耕旧日田园。不辞领破蹄穿。岂惮拖泥带水。所以王老师道。自小牧一头水牯牛。拟向溪东牧。未免犯佗国王水草。拟向溪西牧。亦未免犯佗国王水草。不如随分纳些些。总不见得。清凉有条攀条。无条攀例。既然如是。且道作么生是纳些些底道理。昨日前山去。今朝后岭归。
　　上堂。上元正月半。无油不点灯。谁人知此意。有月上危层。看看。灯明如来在诸人眼睫上放光现端。见诸人不采。走入大石国里去也。拍禅床。下座。
　　上堂。去年梅。今岁柳。颜色馨香依旧。依旧则故是。因甚南枝向暖北枝寒。拍禅床云。莫道春风有两般。
　　上堂。佛法遍在一切处。一切众生及国土。有世界以光明而作佛事。有世界以香饭而作佛事。有世界以寂默无言无说而作佛事。有世界以梦幻．镜中像．水中月．热时焰．呼时响。如是等喻而作佛事。是故此方真教体。清净在音闻。卓拄杖云。非唯观世音。我亦从中证。复卓一下。云。唤锺作瓮。
　　退院上堂。住亦无可说。去亦无可说。窦八布衫穿。金刚嚼生铁。

　　佛鉴禅师住镇江府焦山普济禅寺语录

　　　　侍者　觉圆　编
　　指三门。三门佛殿。一见便见。踢倒净缾。撼动门扇。
　　佛殿你不识我。我不识你。狭路相逢。脑门着地。仁者见之谓之仁。智者见之谓之智。
　　方丈。横按拄杖云。山僧与么为中下机人。或遇上上机人来时如何。卓拄杖云。三十年后。
　　升座祝　圣罢(问答不录)。乃云。枕石漱流。正好唤起来打。拦街截巷。脑后也与一锥。直教昧者明。窒者通。坐者起。行者诣。方许跨焦山门。登焦山堂。入焦山室。见焦山人。见则见了。然后焦山缓缓地向你道语在。何故。长江流不尽。松露滴无时。
　　复举。僧问云门。佛法如水中月。是否。门云。清波无透路。
　　师云。这僧在光影里行。云门向草窠里辊。直至于今。转身不得。且道焦山与么批判。节文在什么处。喝一喝。下座。
　　当晚小参。一言坐断。千古万古黑漫漫。线路放开。前波后波闹聒聒。有时恁么。有时不恁么。秤头斤两。轻重随宜。尺下短长。剪裁在我。至於安邦乐业。顺俗和光。总四海为一家。会百川同一味。此犹是诸方普请边事。只如海门岸阔。浮玉峰高。浪激千寻。云横万迭。又向甚处觅佗缝罅。拍膝云。不是任公子。徒劳话钓竿。
　　复举。雪窦禅师一日与李殿撰坐次。有一秀才．一道士入来。殿撰云。三教中。那教最尊。雪窦起。侧身而立。殿云。有口何不道。窦云。对夫子难言。
　　拈云。大小雪窦被殿撰一问。直得侧身而立。若无后语。忌被打破蔡州。
　　上堂。夜暗昼明。天平地平。三日一雨。五日一晴。达磨大师不安本分。被人打落当门板齿。庐山归宗和尚无端拭坏一双眼睛。拈拄杖。卓一下。同坑无异土。
　　上堂。十字街头道得一句。三家村里使不着。三家村里道得一句。十字街头使不着。虽然。三家村里．十字街头。有钱骑马。无钱使牛。
　　佛涅盘上堂。正觉山前。双林树下。弄假像真。弄真像假。临风哮吼戴嵩牛。顾影嘶鸣韩干马。诸人还见释迦老子么。竖拂子云。来也。来也。
　　上堂。召大众。以手点鼻云。山僧一生被这个碍。众中有下得毒手底。为我拈却。若也拈得。许诸人十二时中有个安乐处。若拈不得。香自至鼻。亦谓之偷。
　　上堂。今朝七月一。明朝七月二。一日是一日。几个知惭愧。顾视大众云。有么。有么。乃摇手云。不是。不是。
　　谢新旧知事并监收上堂。静中有动。动中有静。然於动静之间。无有分别。而不见丝毫动静之相。动静之相既不可得。则一动一静。一出一入。一放一收。一进一退。无非神通光明。游戏解脱之处。既然如是。只如默时说。说时默。狮子吼野犴鸣。野犴鸣狮子吼。毕竟是分不分。良久。会么。洞庭山下水。南岳岭头云。
　　重九上堂。重阳九月九。个个尽知有。吃了茱萸茶。多是眉头皱。唯有陶靖节独欢颜。解道采菊东篱下。悠然见南山。虽然。俗气不除。
　　瑞庆节上堂。举。洞山云。若论此事。如国家二十四路相似。若一路信息不通。便是不奉於君。若据焦山今日看来。可谓是太平时节。非但二十四路。直是尘毛剎海。无有不通底信息。信息既通。奉君尽忠。风从虎兮云从龙。
　　上堂。举。僧问古德。一阳生后。日长一线。未审佛法长多少。德云。长一线。后来又有古德云。一线长。
　　师云。前头道底与后头道底。直是天地寥远。若缁素得出。不妨於佛法中有个入处。今时人多是浑仑吞却。所谓颟顸佛性。儱侗真如。如将鱼目乱明珠。
　　上堂。举。大通智胜佛。十劫坐道场。佛法不现前。不得成佛道。既是十劫坐道场。因甚么佛法不现前。不得成佛道。焦山从来疑着这汉。

　　住庆元府雪窦山资圣禅寺语录

　　　　侍者　如海　妙伦　等编
　　佛殿。迦叶擎拳。阿难合掌。黄面瞿昙。全无伎俩。新乳峰一时见了。却烧沉香供养。从教人道是罚是赏。
　　踞方丈。德云不下妙峰顶。善财七日无处参寻。吽。吽。你这一队汉在这里眼眨眨地守待个什么。何不瞥去。莫妨我东行西行。拍禅床便起。
　　指法座。千圣顶[宁*页]上一着子。自古自今少有人踏着。罕有人举着。山僧今日因行不妨掉臂。
　　升座祝　圣罢(问答不录)。乃云。衲僧行处。不在东西。遇缘即宗。随机应变。昨日焦山长老。今朝雪窦主人。扬下海门国万顷烟波。来看妙高台一川风月。声色俱泯。是非杳亡。石头大底大。小底小。休将佛法论量。山又青。水又绿。不得作境话会。既不作境话会。毕竟作么生会。人间纵有丹青手。应是难传入画图。
　　复举。僧问投子。如何是十身调御。投子下禅床立。
　　师云。大众。投子与么也不较多。然虽如是。未免有劳尊重。当时若见。只向面前深深打个问讯。教这老汉隐身无路。
　　当晚小参。不起一念。威音已前。弥勒下生。坐断千差。南赡部洲。北郁单越。与么会得。便乃不离菩提场而登妙峰顶。直得水云杂沓。凡圣交参。彼我情忘。主宾道合。座则同座。行则同行。归则把手同归。到则大家齐到。到则到矣。且其中事作么生。雨花千丈雪。偃盖万株松。
　　复举。达磨大师道。吾本来兹土。传法救迷情。一花开五叶。结门自然成。
　　师云。祖师与么道。好与三十棒。且道因甚如此。冬行春令。
　　谢两班上堂。方交正月一。又过了五日。世事冗如麻。光阴劈箭急。所以道。是日已过。命亦随减。如少水鱼。斯有何乐。乳峰看来。又有甚么不乐处。东边有知事。西边有头首。山僧赢得倚栏干。尽日仰头看云走。阿呵呵。时人往往听作山居歌。
　　上堂。春日晴。黄莺鸣。山花似锦。汀草如茵。堪悲堪笑。公塘寨里王节级。到处巡捕。自己不知不觉打失一双眼睛。良久。云。彩奔龊家。
　　护圣小净慈至。上堂。举。芙蓉禅师访实性大师。大师上堂。以右手拈拄杖安向左边。云。若不是芙蓉师兄。大难委悉。便下座。后来黄龙南禅师道。实性用不得便休。却将佛法以当人情。致令千古之下作人笑端。
　　师云。实性大师向十字街头货卖贼赃。犹道无人知觉。老黄龙不忍看见。巧为遮藏。殊不知欲隐弥露。虽然如是。要见实性大师则易。要见黄龙稍难。何故。为佗头匾似扇。
　　上堂。灵云见桃花。便道更不疑。玄沙又道。未彻在。后来五祖又道。说什么未彻。更参三十年始得。山僧尝闻说一亩之地。三蛇九鼠。初未为然。今日以此看来。前言信之矣。
　　端午上堂。举文殊令善财采药公案。师云。若据善财。徧采无不是药。争奈悞将甘草以当黄连。文殊只知亦能杀人。亦能活人。要且不知来处。文殊即且置。遂拈拄杖云。诸人且道这个从什么处得来。毕竟是黄连耶。是甘草耶。卓一下。云。江南尽有。江北全无。
　　因事上堂。只个现成公案。众中领解者极多。错会者亦不少。所以金鍮莫辨。玉石难分。乳峰这里直要分辨去也。张上座．李上座。一个手臂长。一个眼睛大。总似今日达磨一宗。教什么人檐荷。嘘一声下座。
　　破庵和尚忌。拈香。这老秃无面目。不具些子慈悲。却有十分恶毒。喜亦不可近。怒尤不可触。我昔被渠禁害。逼得顽蛇生足。以至今日烧一炷香。谩礼三拜。要且笑不成笑。哭不成哭。此冤此恨若为伸。唵部临唵齿临。
　　上堂。山僧自入院来。经今半年也。未曾与诸人说着本分事。今日又值明觉祖忌。普请去塔所讽经。又不暇说。虽然如是。你看乳峰眉毛在么。
　　上堂。佛法也不会。世法也不会。一夏九十日。瞎驴随大队。且毕竟成得个什么。乃云。不知。
　　上堂。二由一有。一亦莫守。新罗日午打三更。回首面南看北斗。堪悲堪笑。黄面禅和到处行脚。只管将鼻孔东边嗅西边嗅。自己鼻尖上有一点粪。十个五双因甚不觉臭。
　　上堂。记得昔日大梅常禅师问马大师。如何是佛。马师云。即心是佛。佗便向这里跺跟。更转动不得。住后有人问。如何是西来意。梅云。西来无意。良久。云。果然。
　　上堂。本色行脚人。须具行脚眼。千个与万个。多是空檐版。担版则且置。作么生是行脚眼。朝看东南。暮观西北。
　　上堂。风萧萧。雨萧萧。行人弓箭各在腰。缺齿老胡刚然不知有。却向少林九年面壁。要且不在壁上。诸人各各丈夫。何不转手摸索看。
　　谢首座上堂。举甘贽行者入南泉设斋请首座施财公案。师云。前头也与么道。因甚不行嚫。后头也与么道。因甚便行嚫。今日因行掉臂。下个注脚。曲中直。直中曲。有增减。无数目。等闲放在暗窗前。冷地令人看不足。
　　重九上堂。拈拄杖横案云。与么会得。三年一闰。若也不会。九日重阳。卓一下。云。赢得通人笑断肠。
　　上堂。经有经师。论有论师。乳峰到这里说个什么即得。今日放一线道。随例分科列段去也。以右手拈拄杖卓一下。安向左边。云。是何章句。复云。流通分。
　　上堂。举。瑞岩和尚近日示众举古云。秋江清浅时。白露和烟岛。良哉观世音。全身入荒草。古德与么道。玉本无瑕却有瑕。瑞岩即不然。秋江清浅时。白露和烟岛。十年归不得。忘却来时道。
　　师云。瑞岩与么道。可谓无瑕矣。乳峰今日更资一路。也要诸方捡责。秋江清浅时。白露和烟岛。支筇寂寞中。望断无人到。拍禅床。下座。
　　上堂。上下三指。彼此七马。似有似无。半真半假。乳峰被人问着。直得五年分疎不下。阿呵呵。笑倒东村王大姊。
　　上堂。语是谤。寂是诳。拟即乖。动即丧。明眼人。难近傍。绝尘情。忘伎俩。江西马大师。南岳让和尚。
　　散天基节上堂。乳峰有一张琴。不是焦桐。亦非凡木。多年挂在壁上。未曾容易品弄。今日幸遇。
　　新天子诞圣之辰。好日斯临。不可放过。试弹一操以祝万年之寿。遂作弹琴势云。丁当。丁当。良久。云。会么。愿将如是曲。长奉圣明君。
　　谢新旧知事上堂。世谛门中。有新有旧。有出有入。有进有退。佛法向上。无高无下。无彼无此。无党无偏。虽然如是。阿那个些子是佛法。阿那个些子是世谛。试为乳峰拈出一丝头看。良久。云。放憨作么。
　　上堂。德山老汉平生据一条白棒。佛来也打。祖来也打。却道不曾打着一个独脱底。兴他道东廊也下喝。西廊也下喝。直饶你喝得兴化上三十三天。扑下来。一点气也无。待兴化缓缓地苏息起来。向你道未在。诸人还知二大老立处么。天高东南。地倾西北。
　　冬节上堂。一冬二冬。叉手当胸。珠钻九曲。直在其中。
　　上堂。上元正月半。灯火连霄汉。千人与万人。聚头相共看。看即不无。第一各自照顾眼睛。乳峰不着便。末上打失了也。既是打失。将什么辨缁素。良久。云。文殊头白。普贤头黑。
　　上堂。举。僧问马大师。如何是祖师西来意。马师云。近前来。向你道。僧近前。马师与一掌。僧云。因甚打某甲。马师云。六耳不同谋。后来黄龙南禅师道。古人尚道六耳不同谋。如今诸方浩浩商量。祸事。
　　师召大众云。尽信书不如无书。
　　上堂。十方国土中。惟有一乘法。诸人还信么。若信得及。拽取占波国与新罗国斗额。若信不及。采石渡头船。
　　摘茶上堂。作家相见有底凭据。逈无人处聚头共语。寂子无端撼茶树。
　　结制上堂。拈拄杖。顾示大众云。安居已竟。梵行已立。所作已办。宾头卢尊者无端向这里起心动念。贬向二铁围山。卓一下。云。谛观法王法。法王法如是。
　　端午上堂。僧问。文殊令善财采药。云是药采将来时如何。
　　师云。意在钩头。
　　进云。善财云。尽大地无有不是药者。又作么生。
　　师云。莫将附子当川鸟。
　　进云。文殊又云。是药采将来。意在什么处。
　　师云。也好一拶。
　　进云。善财於地上拈一茎草度与文殊。文殊云。此药亦能杀人。亦能活人。未审此意如何。
　　师云。递相热瞒。僧礼拜。
　　师拈起拄杖云。今朝五月端午。乳峰收得一服药。不是耆婆留下。亦非扁鹊传来。虽然不直分文。要且无病不治。所谓佛病．祖病．禅病．心病。一切毛病。凡曰服者。悉得痊愈。乳峰不敢珍惜。今日击鼓升堂普施大众。若是有病者来。左手分付。无病者来。右手分付。且道因甚如此。有亦不有。无亦不无。乃卓一下。云。赵州东壁挂葫芦。
　　上堂。直钩钓鲸鳌。曲钩钓鱼鳖。乳峰粗识好恶。不敢屈抑诸人。便下座。
　　上堂。眼底年来胡种灭。丛林喜见太平时。太平消息谁相委。只许张公李老知。且知底事作么生。东州稻熟。西州米贱。
　　上堂。万木惊霜风。千林着秋色。堪笑寒山子。到处觅不得。拈拄杖云。元来在这里。看看。卓一下。云。又入露柱里去也。
　　上堂。秋风离离。秋色依依。岭上白云一片两片。篱边黄菊三枝五枝。世间多少登高者。只管步步登高。脚跟下蹉过往往不知。乳峰恁么道。画虎成狸。
　　上堂。乳峰今日开炉。不会挑灰拨火。大家衲被幪头。只么团圞打座。不求诸圣。不重己灵。从佗门外区区世路。扰扰红尘。夏了秋。秋了冬。冬了春。良久。云。思量也是慕西秦。
　　上堂。举。白云端和尚谓五祖曰。有一事。老兄还知么。祖曰。不知有什么事。端云。近有数禅客自庐山来。问佗也有个悟处。教佗说也说得。颂也颂得。批判也批判得。只是未在。五祖闻得。七日七夜不成肠肚。
　　师云。白云和尚用尽自己心。笑破佗人口。乳峰这里亦有一件事。不得不说与诸人。近日亦有数禅客。自诸方来。问佗也无悟处。教佗说也说不得。颂也颂不得。批判也批判不得。虽然如是。乳峰却许他是个千了百当底人。诸人闻得。亦不用疑着。何故。南天台。北五台。
　　上堂。声前一句。不封不树。坐断舌头。如何通吐。昨日有人从天台来。却往径山去。
　　上堂。临济为睦州所误。雪峰遭岩头毒手。没齿衔冤。万世不朽。所以学者当深思彼伐木丁丁之声。照古照今兮宜善求友。
　　上堂。召大众云。禅。禅。妙高峰顶。千丈岩前。作么生有个古松树。奇奇怪怪。屈屈曲曲。弮弮挛挛。诸人若恁么会。驴年。
　　谢首座藏主秉拂都寺斋上堂。古人道。法轮未转。食轮先转。乳峰这里二轮俱转。二轮既转。使我现前一众闻所未闻之法。得未曾有之食。此食势力至於七日。然后乃消。此食既消。其法亦忘。不妨三三两两。水边林下相呼相唤同徜徉。
　　上堂。举。丹霞访古寺。经宿至早煮粥熟。行者盛一钵与古寺。又盛一钵自吃。殊不顾丹霞。霞自盛一钵吃。者云。五更侵早起。更有夜行人。霞遂问古寺。何不教训这行者。得恁么无礼。寺云。净洁地上不可点污人家男女。霞云。忌不问过这老汉。
　　师云。行者虽好接高宾。争奈手头短促。丹霞不解作客。未免劳烦主人。当时若自盛粥吃了。拽拄杖便行。免累佗古寺。无点污中却成点污。且如何免得。良久。下座巡堂吃茶。
　　上堂。前面是悬崖万仞。后面是荆棘丛林。两边烈焰。火聚於中。如何转身。赵州老汉在青州作一领布衫重七斤。
　　正旦。因雪上堂。今朝正月一。只是寻常日。就中殊异处。徧界铺银色。银色世界已现。普贤在什么处。竖起拄杖云。看看。诸人既不相顾。不免却乘六牙香象入五台山与文殊师兄贺岁去也。卓一下。
　　满散天基节上堂。王道平平。其寿绵绵。渔歌樵唱。共乐尧年。无为焉。无私焉。乾坤一统旧山川。
　　上堂。拈拄杖。召大众云。未得底人。见拄杖便唤作拄杖。既得底人唤作什么。若也道得。卓一下。云。即今入地。若道不得。靠拄杖云。直待根生。
　　谢天童垠首座上堂。万别千差。处事同一家。事同一家时。万别千差。太白山前水磨日夜轮转不歇。乳峰寺里参退吃茶。
　　谢头首秉拂都寺斋上堂。纵无所畏。说大脱空。离有希求。辨最上供。虽然。又须是大无惭愧之人方能餍饱法味。自余下劣种草未免遇而不遇。不遇底且置而勿论。只如餍饱者还有报德处也无。乃噫气两声。下座。
　　寿庆节上堂。智度菩萨母。容受一切法。然於一切法。而离分别相。分别既离。诸法如如。蜀江万派朝沧海。闽岭千寻插太虚。
　　上堂。击鼓升堂。大众云集。佛法有底商量。今日热如昨日。
　　解制上堂。克期取证。系缚盲驴。休夏自陈。且莫鬼语。饶你一坐。坐断别有生涯。若到诸方。不得道从这里过夏来。何故。雪窦亲栖宝盖东。
　　谢后堂首座上堂。举。赵州会中有二僧。相推不肯作第一座。主事白赵州。州云。总教伊作第二座。主事云。教谁作第一座。州云。装香着。主云。装香了也。州云。戒香。定香。
　　师云。赵州老汉是则是。触着便动。捏着便转。争奈七手八脚一时露。乳峰这里不用相推。要识第一座。便是第二座。要识第二座。便是第一座。良久。云。少室峰前。迷逢达磨。
　　上堂。秋高增爽气。夜寒添夹被。草虫吟壁根。黄叶飘庭际。直得山僧展转返侧。喜而不寐。阿呵呵。伸脚元在缩脚里。
　　石岩和尚至。上堂。拈拄杖云。久默斯要。不务速说。既逢识者。玉石难藏。既是难藏。提拄杖云。且唤这个作什么。为复是玉耶。是石耶。卓拄杖云。分(叙谢不录)。
　　复举。阿难问迦叶云。世尊传金襕外。别传何物。
　　师云。面面相看。眼眼[病-丙+斯]觑。衣外别传。有甚凭据。倒却门前剎竿着。凤栖不在梧桐树。
　　中秋谢焙经兄弟上堂。火焰为三世诸佛说法。三世诸佛立地听。听在说处。说在听处。听说两忘。如何剖露。经入藏。禅归海。唯是马簸箕。拈弄有余态。每遇中秋玩月时。寻思直是令人爱。何故。不见道。簸箕有唇。米跳不出。
　　上堂。举。僧问长沙。如何转得山河大地归自己去。沙云。如何转得自己归山河大地去。后来大慧道。转山河大地归自己则易。转自己归山河大地则难。有人道得不难不易句。来径山手里请棒吃。
　　师召大众云。衲僧家自己尚不见有。山河大地甚处得来。又转个什么。大惠老汉无端随后说难说易。拍禅床云。拈得口兮失却鼻。
　　上堂。坦坦平如镜。弯弯曲似钩。无人收拾得。扬在粪堆头。诸人还收拾得么。良久。云。芽生也。
　　上堂。去去实不去。途中好善为。来来实不来。路上勿倾危。古人恁么道。也是踏地怕痛。乳峰即不然。要去便去。要来便来。善为个什么。又有甚倾危处。只是昨日经过新岭。洪水泛涨。吹断三处石桥。却被山僧一时等闲过了。今朝打鼓升堂。你这一队汉拟来这里觅佛法。良久。云。且缓缓。
　　上堂。拈拄杖示众云。弥勒真弥勒。分身千百亿。时时示时人。凭拄杖涌身云。诸人还识么。往往作须菩提尊者传将去也。便下座。
　　冬至上堂。节届书云。一阳生於此日。一阳既生。万汇发生。万汇既生。无不生者。竖起拄杖云。且道拄杖子生多少。良久。云。何啻七尺长。卓一下。
　　谢首座秉拂都寺冬斋上堂。无味乃真味。真味真无味。若知真味者。更不说真味。曾闻一饱忘百饥。今日山僧身便走。
　　上堂。一年三百六十日。看看尽也。所谓一年将尽夜。四海未归人。然未归之人直须归去。既归之者。不得守住家乡。何故。座久成劳。
　　上堂。举。僧问云门。如何是云门一曲。门云。腊月二十五。
　　师云。云门一曲。从来无谱。韵出五音。调高千古。就中妙旨许谁知。几拟黄金铸子期。
　　天基节上堂。君臣道合。正是法身边事。且作么生是法身向上事。祝融峰顶万年松。盘根耸干凌苍穹。
　　故旧至上堂(善演胎禽)。拈拄杖示众云。我有一语。非甜非苦。既遇知音。如何通吐。夜来点得柳土獐。如今变成尾火虎。卓一下。
　　佛涅盘上堂。灵山山上葛藤树。引蔓牵枝徧界生。惭愧波旬推倒后。东西有路与人行。虽然。也须照顾脚下。

　　住庆元府阿育王山广利禅寺语录

　　　　侍者惟一了禅了心等编
　　指三门。此个大解脱门。每日与诸人同出同入。游戏於其间。诸人行一步。山僧也行一步。诸人行两步。山僧也行两步。然一步两步较易。三步五步较难。脚头脚底当自看。
　　指法座。大众。须弥灯王无时不为诸人说大般若。诸人还闻么。其或未然。鄮峰又从序品去也。
　　升座祝　圣罢(问答不录)。乃云。形名未兆。玉本无瑕。文彩既彰。物归有主。添些子。张三发恶。减些子。李四生嗔。不添不减。云门扇子[跳-兆+孛]跳上天。[祝/土]着帝释鼻孔。东海鲤鱼打一棒。雨似盆倾。正恁么时如何话会。良久。云。南山依旧与云齐。
　　复举阿育王问宾头卢尊者亲见佛来公案。拈云。阿育王等闲借问。翻成节外生枝。宾头卢觌面提持。不觉眉毛拖地。育王当时若见佗与么祗对。便与近前。以手加额。叩齿三下。使老尊者纵有神通。亦无展处。当时既已放过。只如末后道阿耨达池龙王请佛斋。贫道是时亦与其数。意作么生。风来云意腾腾涌。雨霁雷声殷殷收。
　　当晚小参。三日前。五日后。佛法委在新鄮峰手里。放行也得。把住也得。卷舒在我。纵夺临时。倒拽横拖。七穿八穴。与么与么。狸奴白牯相共证明。大难大难。碧眼黄头亦须莽卤。黄连甜。甘草苦。发机须是千钧弩。卓拄杖一下。
　　复举。僧问镜清。如何是大道之源。清云。从这里流出。颂云。
　　从这里流出。滔滔无尽日。
　　巨浪涌千寻。谁知无一滴。
　　上堂。韶光烂熳时。百卉皆妍秀。处处有春风。村村自花柳。灵云眼里添钉。玄沙袖中出手。除非自解倒骑驴。一生不着随人后。
　　前仗锡率庵和尚至。上堂。举赵州访茱萸公案。师云。是则是。杀人可恕。无礼难容。子细看来。也是茱萸招得。当时若解咬定牙关。使赵州纵不斩头截臂。亦须自领出去。古人且止。只如今日率庵访来。虽则不言探水。然而未跨门时。屋里三长两短已被佗一时觑见了也。何故。明眼人难瞒。
　　上堂。举。古德道。说得一丈。不如行取一尺。说得一尺。不如行取一寸。鄮峰说也说不得。行亦行不得。只是当时不着便。悞从南方来。中途[祝/土]破脚母指。至今疼痛犹未已。
　　上堂。今朝解制。佛在世日谓之自恣之辰。诸修学人各呈所得。我此五百大众。一夏百二十日。岂无长处。有则出来吐露看。诸人既是秘而不言。待问拄杖子看。遂拈拄杖云。拄杖子。我此一众。你道还有长处也无。自云。无。众人既无长处。长老莫有长处也无。自云。无。长老既无长处。莫有短处也无。乃云。有。试道看。粗羹淡饭家常事。伤醋伤盐笑杀人。
　　前住天童净和尚遗书至。上堂。太白峰前收阵脚。鉴湖归唱村田乐。无端调转入新丰。谁知错处非常错。直得洞水逆流。乳峰倒卓。石女攒眉。木人泪落。此曲如今谁共闻。越山无际天无垠。
　　上堂。拈拄杖云。三日前。五日后。药若不瞑眩。厥疾弗瘳。卓一下。云。折脚云门见睦州。
　　重阳上堂。今朝九月九。谈禅不开口。若是陶渊明。攒眉便回首。篱边黄菊正芬披。一枝两枝三枝。四五六七枝。
　　上堂。一句子。墨漆黑。无杷柄。有准则。良久。云。会么。碓捣东南。磨推西北。
　　开炉上堂。清寥寥。白滴滴。匙挑不上。针札不入。是则是。须知花发不干春。切忌寒灰煨杀人。
　　上堂。千讨万讨讨不见。都不要讨却成现。十字街头逢阿爷。眉毛盖眼胡须面。咦。
　　佛成道上堂。拈拄杖云。天上星。地下木。见便见。休嘶速。老瞿昙。空捏目。三七日。心返复。从此拏空便脱空。天上人间徧流毒。带累儿孙直至今。医得耳聋成瞎秃。鄮峰虽与同路行。却不与佗同处宿。毕竟如何。乃撗担拄杖唱云。月子弯弯照几州。卓一下。云。欵乃一声山水绿。
　　正旦上堂。拈拄杖云。老僧旧岁一年。专与兄弟说虚头话。逗到腊月三十日。也无一句灵验。从今日新年去。不免改声换调。专与诸人说实头话去也。卓一下。云。牛角长三尺。兔角长七寸。
　　元宵上堂。楼台上下火照火。车马往来人看人。火照火则且止。所谓往来人但能看人。十个五双不能自看。诸人若解自看。直是教你无着面皮处。何故。投子道底。
　　上堂。拟即差。动即隔。忘伎俩。绝声色。两手揶揄懡[怡-台+罗]休。东村有个王大伯。喝一喝。
　　请渊首座立僧上堂。召大众云。山僧数年来泛一只无底铁船。运载南北东西无家之子。游泳於大寂灭海。有时顺水张帆。有时逆风把拖。要且不着此岸。不着彼岸。不住中流。然拨转船头处。须是大家着力。前堂首座。惯谙水脉。善别风云。今日正当千波万浪之间。岂容坐视。敢望慈悲出一只手。共相斡运。何故。不见道。船上无散工。
　　谢保宁即庵和尚至。上堂。凤凰台畔。玉几峰前。筑着磕着。夙世生冤。且道还解免得么。以手指空云。天。天。
　　结制上堂。拈拄杖云。育王传箭令下。应是此土佗方。人间天上。若凡若圣。若佛若魔。皆集吾拄杖头上安居禁足。共结长期。有不顺吾令者。四门天王飞热铁轮追之令至。至则至矣。合发明个什么事。卓一下。云。南斗七。北斗八。
　　上堂。举。赵州道。老僧除二时粥饭是杂用心。且道赵州二时粥饭外。在什么处着倒。虽然如是。鄮峰即不然。遇粥吃粥。遇饭吃饭。唤什么作杂用心。还会么。若也会得。二时上堂许你随队吃粥吃饭。若也不会。阎罗王在你钵盂匙筯上。
　　请保宁西堂挂牌上堂。善知识者。如大医王。善疗众病。应是佛病．祖病．心病．禅病。一切毛病。不待一见。便知深浅。既知深浅。不妨应病与药。所谓羸者益之。盛者损之。表者汗之。里者导之。至於用药之际。不问牛溲．马勃．巴豆．黄连。皆为妙药。亦能杀人。亦能活人。灼然能杀而不能活。一切死人活不得。能活而不能杀。一切活人死不得。善此二者。便能起膏肓。救必死。致一切人於大休．大歇．大安乐之场。至无疑之地。然虽如是。遂竖拂子云。且道这一捏子毕竟是杀耶。活耶。是黄连耶。巴豆耶。保宁西堂智眼洞明。善能区别。下座与大众同伸拜请。敢望慈悲为众点出。
　　上堂。分曲直。定锱铢。还佗作者。观风云。别气候。须是其人。我此一众。尽是其人。以拂子指云。试着眼看。还辨别得么。良久。云。朝霞不出门。暮霞行千里。
　　谢监收上堂。举。赵州和尚道。夫为善知识者。须以本分事接人。鄮峰这里。但愿诸庄丰熟。粥足饭足。供养我禅和子。令教个个饱齁齁地。若是本分事。断然不敢举着。何故。老不以筋力为能。
　　上堂。混沌未分已前。幸然好一局棋。无端佛祖竞出头来。一时着坏了也。鄮峰素非国手。今日试与诸人活一着看。拈拄杖。卓一下。云。错。
　　上堂。拈拄杖。召大众云。饥则伤暑。饱则伤风。不饥不饱。正是膏肓之疾。我此一众。固不在此数。虽然。作者好求无病药。卓一下。
　　解夏上堂。鄮峰一夏与诸人说无义语。却被阎家老子不肯放过。别置地狱相延。所谓镬汤炉炭．刀山剑树．碓捣硙磨．犁耕拔舌等事倍於无间。山僧末上檐头。便入如是众苦。甘受不辞。不辞则故是。诸人还甘么。三生六十劫。
　　上堂。有一物。黑似漆。亘古今。无人识。却被秋虫知唧唧。空叹息。而今拈出普请看。遂拈拄杖云。见么。见么。掷下云。分文不直。
　　上堂。人皆竞赏中秋。惟有山僧不管。大都天上月圆。只是寻常月半。更有不识好恶底。无端指月．话月．玩月。又道正好供养。正好修行。拍禅床。恶。长夜漫漫何时旦。
　　上堂。行不动尘。语不动唇。现成行货。黄金白银。君不见洞山老。问佛直答麻三斤。
　　上堂。轻如鸿毛轻。重若丘山重。安排不得处。信手拈来用。拈拄杖云。虽是死蛇。却要活弄。掷下云。爷爷。
　　开炉上堂。衲僧门下。无可不可。热则到处乘凉。寒则围炉向火。饥则餐。困则卧。执法修行。如牛拽磨。
　　上堂。拈拄杖。召大众云。这个拄杖子在诸人分上。过山过水。东拄西拄。不妨全得佗气力。若到山僧手中。直是要竖不得竖。要横不得横。何故。卓一下。云。大都缁素要分明。
　　上堂。二月春光明媚。是处花酣柳醉。五湖四海禅流。切忌开眼瞌睡。我此一众。尽是惺惺底。蓦拈拄杖竖起云。且道这个是什么。良久。云。我唤作拄杖子。卓一下。云。你不得唤作拄杖子。靠拄杖。下座。
　　灵隐高原和尚讣音至。上堂。来无所从。南高峰。北高峰。去无所至。东涧水。西涧水。幻泡忽灭。证得乌龟成白鳖。清风未已。须信高原元不死。既不死。且道在什么处。拈起拄杖云。见么。见么。卓一下。云。认着依前不相似。
　　上堂。名不得。状不得。复是何物。见得到。用得亲。不由别人。有时恁么。有时不恁么。无毛鹞子贴天飞。带角大虫当路卧。
　　上堂。当明有暗。当暗有明。口说如哑。眼见如盲。毕竟作么生。门外一条通驿路。朝朝暮暮有人行。
　　上堂。玄沙不出岭。保寿不渡河。高亭见招手乃撗趋。资福望剎竿便回去。这四个汉总欠一锥。何故。人无远虑。必有近忧。
　　破庵和尚忌辰。拈香。炎炎六月。飘风洒雪。百丈耳聋。黄蘗吐舌。海阔山高谁与论。一回饮水一回噎。
　　上堂。九日今朝是。那知是不是。若道不是。渊明把酒登东皋。若道是。穷子赤身眠露地。到这里。往往十个五双有理无雪处。且听拄杖子为诸人出气。卓拄杖一下。
　　开炉上堂。瞿昙你自瞿昙。达磨从佗达磨。佛法有底商量。各自归堂向火。虽然如是。也须照顾眉毛。
　　入城出队上堂。召大众云。现前坐立。俨然面面相看。眼眼[病-丙+斯]觑。诸人也瞒山僧一点不得。山僧也瞒诸人一点不得。虽然。须知有互相热瞒底句。若有。试出来露一班看。如无。山僧不免效七佛威仪。倒骑佛殿。穿汝诸人鼻孔去也。
　　出队归上堂。拈拄杖。召大众云。半真半假千家货。非实非虚百宝囊。卓一下。云。尽底打开都见了。有谁合火共分赃。靠拄杖云。一分奉释迦牟尼佛。一分奉多宝佛塔。
　　上堂。拈拄杖。召大众云。有般汉见拄杖唤作拄杖。有般汉见拄杖不唤作拄杖。要且总没交涉。还会么。二由一有。一亦莫守。一心不生。万法无咎。掷下拄杖云。三祖大师来也。
　　上堂。现前三昧。了无向背。雪压楼台。风号松桧。忆昔水潦被马师一踏踏倒。起来不觉失声道。只向一毫头上识得根源。阿呵呵。笑倒明州憨布袋。
　　腊八值雪上堂。召大众云。黄面瞿昙。昔往雪山六年苦行。夜睹明星。忽然悟道。於是三七日中思惟如是事。直得无启口处。非特瞿昙。鄮峰展转思惟。亦无启口处。虽然。事无一向。也要露个消息。良久。云。会么。今朝腊月八。回观雪山雪。密洒鄮峰前。曾无两般色。
　　上堂。一年三百六十日。看看尽也。所以道。是日已过。命亦随减。如少水鱼。斯有何乐。又道当勤精进。如救头然。诸人试各自猛省看。是乐。是不乐。若未得其乐。直须如救头然。纵饶乐去。亦须如救头然。何故。田厍奴。不见道。学则不固。
　　谢首座上堂。丛林纲纪之设。贵在得人。有如国家拜将相似。须是文武兼备。韬略双全。有济险扶危之手。然后可以克服天下。莫不从风而靡。而吾教亦类於是者。所谓肘臂欲其重。爪牙欲其利。非利不能开凿人天。非重不能权衡佛祖。具此二者。丛林乃振。丛林既振。且合发明个什么事。良久。鲁祖面壁。雪峰辊球。
　　上元请首座立僧上堂。突兀声前句。恢宏量外机。未明三八九。难辨力围希。诸人若辨明得去。便见从上来的的相承。灯灯相续。直至如今。真风不坠。傥或未然。堂中首座深谙此旨。各宜师而亲之。扣而问之。莫待老来空手归。
　　上堂。卓拄杖云。内空．外空．内外空。四大五蕴不可得。山河大地不可得。不可得亦不可得。复卓一下。云。舜若多神面皮黑。
　　上堂。拈拄杖云。拄杖子。难摸索。有时喜。有时恶。搅动沧溟。冲开碧落。卓一下。云。何如普化摇铃铎。
　　上堂。形名未兆。文彩全彰。短者自短。长者自长。黄面瞿昙徒自说黄道黑。胡须达磨何须历魏游梁。拍禅床云。长忆江南二三月。鹧鸪啼处百花香。
　　上堂。三月春将老。万木献青杪。微雨湿残红。泉声杂幽鸟。堪悲。堪笑。寒山子归不得。忘却来时道。
　　上堂。拈拄杖。卓一下。云。德山不会。喝一喝。云。临济不知。诸人向什么处与育王相见。复卓一下。连喝两喝。
　　上堂。拈拄杖。召大众。卓一下。云。恒沙世界诸佛国土索然粉碎。释迦弥勒饮气吞声。自余闲佛闲祖又向甚处出气。然虽如是。不当宗乘。
　　端午上堂。尽大地是药。无不是药者。信手拈来用。头头非取舍。拈拄杖云。这个是什么药。卓一下。云。万病丸。
　　新智门谊和尚至。上堂。举。僧问智门。莲花未出水时如何。门云。莲花。僧云。出水后如何。门云。荷叶。
　　师云。一径直。二周遮。衲僧会得。眼里添沙。若是育王。又且不然。有问。莲花未出水时如何。荷叶。出水后如何。莲花。且道与智门还有优劣也无。川僧藞苴。浙僧潇洒。
　　上堂。召大众云。古人九十日夏克期取证。而今眨眼已过半夏了也。诸人分上事作么生。是有所证。是无所证。若有所证则且置。而今止余半夏也。未有所证底。快须证取。且证取个什么。荷叶团团团似镜。菱角尖尖尖似锥。风吹柳絮毛球走。雨打梨花蛱蝶飞。
　　上堂。三分光阴二已过。作么生灵台一点不揩磨。灼然屙屎放尿亦无余地。贪生逐日区区去。樊哙踏鸿门。唤不回顾争奈何。不是河南。便是河北。育王今日鼻孔在诸人手里。一任横拖倒拽。
　　中秋上堂。万籁声沉沉。虚堂夜寂寂。不见寒山子。未免空相忆。休相忆。遂举拂子云。元来在这里与诸人共赏中秋。从而恶口小家道。吾心似秋月。碧潭清皎洁。无物堪比伦。教我如何说。说则说了。诸人因甚见似不见。闻似不闻。拍禅床云。可煞惺惺。
　　上堂。古者道。从文殊门入者。墙壁瓦砾为汝发机。从观音门入者。虾蟆蚯蚓为汝发机。从普贤门入者。不动步而到。虽然。新月有圆夜。人心无满时。
　　上堂。今朝八月二十五。记得洞山离查渡。韶石山头打不回。直至如今无本据。问佛便答麻三斤。何似庭前栢树子。会么。苍鹰搦卧兔。猫儿捉老鼠。
　　上堂。万籁风凄凄。千林露滴滴。塞雁起平沙。夜虫吟破壁。举一不得举二。放过一着。蓦拈拄杖云。更听拄杖子露个消息。卓一下。
　　上堂。召大众云。无道可学。无禅可参。黄头碧眼。徒话指南。雾敛云收天宇宽。门前幸有千朵青山．万朵青山。徘徊羸得倚栏干。
　　上堂。此个事。诸人除是不知。不理会则已。若知了。要理会。直是殃害杀人无理会处。何故。诸人拟向东边寻。要且不在东边。拟向西畔讨。要且不在西畔。诸人只欲硬放下。都不管着。又却一似宿世冤家相似。不能得脱离去。正恁么时。毕竟如何即是。竖拂子云。冤家。冤家。
　　谢首座秉拂上堂。横说竖说。何曾动着舌头。逆行顺行。总是家常茶饭。有准绳。无畔岸。以拂子划一划。云。会么。吾道一以贯。
　　冬至上堂。拈拄杖。召大众云。一阳生。万汇生。正当生。作么生。卓一下。云。群阴消殄。吾道大亨。
　　上堂。举。僧问普济。如何是祖师西来意。济云。庭前一丛竹。经霜不自寒。毕竟如何。只闻风击响。知是几千竿。
　　师云。诸人还会么。诸人若会。便见有宗门直指底道理。若也不会。育王更为颂出。仍举前颂。下座。
　　上堂。一年十二月。此月乃当尽。一月三十日。此日方起头。此日即是寻常日。那里是起头处。此月即是寻常月。那里是尽头处。若向这里着得只眼。许诸人会不迁义。其或未然。起灭不停。念念迁谢。逗到三十日。阎罗老子征你饭钱。莫言不道。
　　腊八上堂。黄面老汉二千年前於正觉山前夜睹明星。忽然悟道。於三七日中思惟是事。直是无启口处。灼然此事呈似人不得。说与人不得。其惟证者乃可知焉。且知底事作么生。岂不见真净和尚道。头陀石被莓苔裹。掷笔峰遭薜荔缠。罗汉院里一年度三个行者。归宗寺里参退吃茶。育王今日无暇与诸人吃茶。下座同诣妙胜殿炷香作礼。然於作礼处各宜照顾。且照顾个什么。莫教磕破脑门。
　　上堂。声前句。量外机。明历历。峭巍巍。举者既少。见者亦稀。拈袈裟角云。见么。见么。抖擞多年穿破衲。褴毵一半逐云飞。
　　散天基节上堂。虚空广大。圣心广大。虚空无边。圣德无边。以无边之德被於华夷。以广大之心包乎天地。包乎天地。其心愈明。被於华夷。其德日新。绵绵而长存。荡荡而难名。正恁么时如何。野老不知尧舜力。冬冬打鼓祭江神。
　　上元上堂。今日是元宵令节。不问红尘闹市．酒楼花洞。处处放灯。王孙公子车马骈阗。往来观看。乃至骚人墨客长篇短句。更相酬酢。莫不以灯为佛事。所谓一灯然百千灯。灯灯相续。一句演万亿句。句句朝宗。虽然如是。且道一灯未发。一句未形已前。如何体悉。良久。云。宁可截舌。不犯国讳。
　　佛涅盘上堂。黄面老冻侬。贱卖闲骨董。为世大医王。谁知多病痛。到头力尽计穷。犹自摩胸告众。谓吾灭度。非吾弟子。谓吾不灭度。亦非吾弟子。遂顾示大众云。会么。楚鸡不是丹山凤。
　　上堂。春风浩浩。春雨绵绵。花凝晓露。柳带寒烟。造化无作而作。万法不然而然。达磨九年空面壁。善财走得脚皮穿。
　　上堂。人人脚跟下有一坐具地。诸佛出世。祖师西来。不敢动着一丝毫。山僧今日亦不敢动着一丝毫。亦要诸人不动一丝毫。直下构取。愿视大众云。还构得么。良久。苔生也。
　　上堂。浅闻深悟。深闻不悟。迷逢达磨。赵娑呷醋。
　　上堂。木中有火。钻之始明。矿中有金。炼之始精。诸人分上各各有无价之宝。如何甘自溺於阴入之坑。阴入之坑。卓拄杖一下。云。打破了也。且宝在什么处。掷拄杖云。各宜辨取。
　　上堂。过去诸如来。斯门已成就。好与三十棒。现在诸菩萨。今各入圆明。好与三十棒。未来修学人。当依如是法。好与三十棒。何故。不见道。齐之以礼。
　　上堂。一夏逡巡已过半。往往精勤成懒慢。幸然底事十分现成。因甚到夜打迭不办。君不见赵州末上见南泉。何似雪峰参老观。
　　破庵和尚忌日。拈香。我昔未行脚时。便知道鼻孔在面上。及乎游历诸方后。依前不移易一丝毫许。幸自可怜生。无端失脚到这老冻侬面前。被佗横两横一时打失了也。直至如今无言可说。无理可伸。虽然。举香云。唤这个不是本色道地。得么。
　　上堂。阿剌剌。横该抹。天何高。地何阔。碧眼与黄头。徒自闹聒聒。育王恁么道。也是将盐止渴。
　　谢监收上堂。一处通。处处通。手头活落。脚下玲珑。常记南泉提起处。刈禾鎌子快如风。
　　上堂。仰面看天。低头觑地。明眼衲僧。讨甚巴鼻。岂不见山前明觉寺里有个陈阇黎。解道苏噜苏噜悉哩悉哩。
　　上堂。古者道。譬如雁过长空。影沉寒水。雁无遗踪之意。水无沉影之心。正恁么时。取不得。舍不得。不可得中只么得。且道得个什么。展两手云。会么。有钱布施。无钱惭愧。
　　中秋上堂。前月只此月。后月亦此月。何得尘世人竞赏中秋节。竞赏即不无。且作么生是广寒宫里事。良久。云。南泉拂袖之何处。药峤披云笑不休。
　　上堂。临济问佛法大意於黄蘗。三度吃六十拄杖。后来却於大愚处肋下[祝/土]三拳。所谓炉鞴之所。钝铁尤多。德山出峡来。气吞宇宙。逗到龙潭吹灭纸烛。失却鼻孔。遂将疏钞一时焚却。云。穷诸玄辨。若一毫置於太虚。竭世枢机。似一滴投於巨壑。犹涉廉纤。在临济．德山且置。且道育王为人在什么处。良久。云。昼见日。夜见星。
　　重阳上堂。拈拄杖云。九日当佳节。黄花处处新。相逢多醉客。少见独醒人。卓一下。云。打草只要蛇惊。
　　上堂。拈拄杖示众云。见见之时。见非是见。见犹离见。见不能及。且见不及处如何体悉。卓一下。云。僧堂觑破香积厨。鸱吻咬杀佛殿脊。
　　上堂。举拂子。召大众云。只这是。莫过於此。随我者。随之南北。不随我者。死住东西。诸人若抵死不信。后五日十字街头撞见阿爷。莫道育王今日不说。
　　上堂。七佛已前。无消息处有消息。那个不知。七佛已后。有消息处无消息。是人不会。知不知。会不会。璞玉浑金。泥团土块。
　　大慈笑翁和尚至。上堂。若欲发明个事。须遇其人。既遇其人。自然眼眼相照。彼彼相谙。似金博金。如水与水。岂不见大慈一日扫地次。赵州问云。般若以何为体。慈云。般若以何为体。州呵呵大笑。次日。赵州扫地次。大慈却问云。般若以何为体。州放下苕帚。仍复呵呵大笑。大慈便去方丈。
　　师举了。乃呵呵大笑云。这二老汉。冷眼看来也是好笑。笑须三十年始得。何故。将谓胡须天下赤。谁知更有赤须胡。
　　冬至上堂。六阴剥尽。不可停留。一阳复生。难为遮掩。难遮掩处。物物现成。不停留时。尘尘解脱。举拄杖云。只这个。岂不现成。卓一下。云。岂不解脱。恁么会得。许诸人证不退转地。其或不然。一九二九三九四九。从头数去。前头大有寒冻在。
　　上堂。一年十二月。只余此一月。此月极尽处。又见明年月。循环既无端。何劳强分别。分别不生。则前后际断。前后际断。则真智现前。真智现前。则不见有现前之量。亦不作不现前之解。正恁么时如何。岂不见琅琊赞菩提达磨云。师心兮戴。
　　上堂。锦包特石。铁裹泥团。现成活计。格外乡谈。明眼衲僧会不得。月移梅影上栏干。
　　岁旦上堂。今朝正月一日。且要捉景。第一不得说杂话。说佛说法是杂话。说禅说道是杂话。说玄说妙是杂话。作么生得不成杂话去。良久。云。果然。
　　散天基节上堂。言而足。终日言而尽道。言而不足。终日言而尽物。言而不足则且置。作么生是足底道理。良久。云。蟠桃结实三千岁。睿算延鸿亿万春。
　　因事上堂。有一人闻此事欢喜赞叹。我说是人永劫沉沦。有一人闻此事阐提毁谤。我说是人活陷地狱。且道二人中那个可救。会么。前三后三。十双五单。江南地暖。塞北大寒。
　　佛涅盘上堂。二月十五。瞿昙灭度。诸天悲泣。群魔鼓舞。且道鼓舞底是。悲泣底是。育王敢道总不是。何故。清平世界无闲地。
　　上堂。春色依依。花木芳菲。满眼满耳。绝毫绝厘。惟有子规知此意。一声声道不如归。
　　上堂。黄蘗树头。蜜果破席。袋里珠珍。愈藏愈显。日久日新。争似扬从闲壁角。听教人道不逢春。
　　谢都寺结夏斋。首座秉拂上堂。召大众云。山僧昨夜偶因无事起来东行西行。至佛殿前。约三更时。忽见张上座．李上座二人在中庭互相征问。张云。今年都寺好结夏斋。李云。好在什么处。张云。施主沓至。连供者三。使我一众皆获餍饱。一饱之余更无余念。所谓一饱忘百饥是也。李云。饱则饱矣。更须除却个饱始得。此饱不除。为饱所碍。则为虚饱。非真饱也。张云。某甲只恁么。老兄作么生。李云。恰是首座好秉拂。张云。好在什么处。李云。凡出一言。道一句。莫不惊群动众。去离泥水。活人眼目。使我一众见所未见。闻所未闻。皆得法喜禅悦之乐。张云。乐则乐矣。也须忘却个乐始得。此乐不忘。为乐所困。不为乐也。
　　二人互相问难。经八十反。山僧在暗地里听得忍俊不禁。咳嗽一声。二人惊愕云。恶。元来和尚在这里。二人於是近前问讯。复举前话殷懃致问。愿求一决。山僧见佗语声高低。遂於手上捏一捏。二人懡[怡-台+罗]散去。莫知所之。已而楼头钟动。东方既白矣。即今击鼓升堂。重举一遍。以谢都寺首座。也要大家共知。举亦举了。谢亦谢了。知亦知了。且道山僧当时於手上捏一捏。二人懡[怡-台+罗]散去。意作么生。诸人还会么。良久。云。断碑镌白字。当道种青松。
　　径山少林和尚遗书至。上堂。召大众云。少林消息绝。大地一团铁。愁杀寒山子。无言倚寥沉。悲风流水声呜咽。
　　端午上堂。入荒田不拣。信手拈来。无不是药。随手用去。无不应效。而能起膏肓。活必死。假使尽大地人一一抱疾。各各不同。到育王这里。不消一服。总教伊脱体安乐而去。遂拈拄杖。卓一下。云。诸人还觉神清气爽么。又卓一下。云。更饶一服。
　　上堂。五五二十五。六六三十六。纵以大衍数。终是数不足。数得足。无不足。碧眼黄头。口哑舌秃。
　　破庵和尚忌日。拈香。我与这老汉。本自无交涉。狭路偶相逢。欢喜成冤结。此结不可解。此冤不可雪。唵喷喷[口*发][口*发]勑摄。
　　上堂。朝碌碌。暮悠悠。非懈怠。非精修。毕竟如何。华亭船子。北地赵州。
　　解制上堂。九旬今已满。那事竟如何。无为无事人。往往成蹉跎。育王敢道不蹉跎。何故。少年曾决龙蛇阵。老倒还同穉子歌。

　　佛鉴禅师语录卷第一
　　佛鉴禅师语录卷第二
　　住临安府径山兴圣万寿禅寺语录

　　　　侍者普明了南绍昙等编
　　指三门。广大楼阁。门户不扃。了事衲僧。未行先到。且到后如何。眼不见为净。
　　佛殿。天上无弥勒。人间无释迦。烧香礼拜谁。遂烧香云。唵摩尼达哩吽[口*发]咤。
　　踞方丈。前佛性命。后佛纪纲。总被斯径山今日一把把定。直得尽天下衲僧无出气处。莫有不甘底么。拍禅床云。果然。
　　拈勑黄。从上来莫不贵重这一着子。直得不言而化。不约而同。风从虎兮云从龙。
　　指法座。召大众云。便恁么委得。畅杀五髻峰。傥或踌躇。且行双径路。
　　升座祝　圣罢(问答不录)。乃云。灵山密府。释迦老子面皮黄。少室单传。达磨大师无版齿。声前得句。意外明宗。透过是非关。不住罗笼表。便可十字街头横三竖四。孤峰顶上啸月眠云。的的无私。头头有据。以此弘济大法。以此仰助教风。竖抹横该。七穿八穴。正恁么时如何。千峰朝华岳。万派肃沧溟(叙谢不录)。
　　复举。世尊升座。文殊白槌云。谛观法王法。法王法如是。拈云。大众。幸自好一片无瑕白玉。却被文殊一槌打作百杂碎。直至如今收舍不上。然虽如是。不因樵子径。争到葛洪家。
　　当晚小参。直下便是划地为牢。别讨生涯。凿空求缝。恁么也不得。不恁么也不得。翻身一踯。抹过太虚。只此灵锋。阿谁敢拟。能纵能夺。能杀能活。无高无下。无党无偏。一切处不留。一切处成就。拍禅床云。不知世有谁知己。相共扶持折脚铛。
　　复举三圣问雪峰。透网金鳞未审以何为食。公案。拈云。软底不奈硬底何。硬底不奈软底何。然虽如是。点捡将来。未免一得一失。具眼者辨取。
　　谢两班并万年西堂至。上堂。释迦出世。一时文殊．普贤．观音．势至．金刚藏．弥勒大士．佗方国土诸大菩萨．声闻缘觉。悉皆毕集。莫不各务本事。助佛扬化。转大法轮。如百川赴海。同归一味。山僧此来新住径山。亦有知事头首．大众耆旧．诸方来者大善知识。各出一只手。作成保社。扶竖正宗。然於中间要且你不识我。我不识你。彼彼不相照。各各不相知。你若忻忻。我即不肯。且道因甚如此。义出丰年。
　　重阳上堂。召大众云。去年底。今年底。輙莫明年更明年。年年只如是。黄花烂烂醉重阳。落叶萧萧愁满地。诸人还会么。以拂子击禅床云。吾无隐乎尔。
　　开炉上堂。僧问。初冬时节又相催。浩浩诸方炉鞴开。独有径山文武火。不知煨杀几人来。如何是径山文武火。
　　师云。切不得动着我香匙火筯。
　　进云。只如赵州道。三十年前。南方火炉头有个无宾主话。未曾有人举着。此意如何。
　　师云。舌头拖地。
　　进云。毕竟如何是无宾主话。
　　师云。言满天下。
　　进云。只如玄沙闻得。云。这老汉脚跟未点地在。又作么生。
　　师云。一坑埋却。
　　进云。可谓焦砖打着连底冻。赤眼撞着火柴头。
　　师云。一划划断。僧礼拜。
　　师乃云。五峰门下。三个五个衲被幪头围炉打坐。鼻笑瞿昙。平欺达磨。又谁管你张三李六。然虽如是。诸方炉鞴正炎炎。何似径山文武火。
　　出乡归上堂。若论此事。如国家出师相似。须是先锋殿后。俱得其人。人无异志。心无异用。一往直前。折冲千里。然后战无不胜。攻无不取。且奏凯回戈。顿辔自乐一句作么生道。折弓放马无余事。倚杖逢春点异花。复云。赤手空拳下山去。满船和月载归来。五峰可煞无惭愧。面面相看眼未开。何故。穷坑难满。
　　天童晦岩和尚至。上堂。同身共命。同气连枝。阿难合掌。迦叶扬眉。就中一句子不许外人知。且道因甚如此。营里天王。
　　谢保宁西堂挂牌及新旧都寺上堂。说禅说道易。成佛作相难。又道成佛作祖易。说禅说道难。咄。有什么禅道可说。有什么佛祖可成。更有什么一丝头许难易来。然虽如是。忙者自忙闲者闲。
　　上堂。不寒不热。好个时节。黄莺频织柳丝烟。子规犹哭松梢月。佛殿脊被鸱吻咬杀则且置。且道透声色一句作么生道。良久。云。老不以筋力为能。
　　浴佛上堂。指天指地弄精魂。只为生来无脑门。韶石一棒打不杀。至今恩爱俱成冤。正当四月八底事与谁论。门外千峰万峰啼断猿。
　　上堂。南北东西八百牛。时来群聚五峰头。饥[(歹*又)/食]饱卧松风里。昼不拘兮夜不收。然虽如是。争奈鼻头绳索总在山僧手里。有时一掣教佗去。有时一掣教佗住。且总不恁么。又作么生。击拂子云。今日费我多少草料。
　　谢西堂首座秉拂上堂。万年石桥。三平石梁。总没交涉。恰恰相当足陌。见钱买卖。一毫不用商量。因甚如此。南泉斩猫儿。
　　火后上堂。劫灰飞尽见灵踪。突兀凌霄对五峰。意在目前谁共委。相同扶起旧家风。
　　端午上堂。五月端午节。底事不须说。百怪尽潜踪。群魔俱殄灭。是则是。且道无病之人如何发药。郑州梨。青州枣。绵州附。汉州姜。邠州铁。卓拄杖。下座。
　　入城归。谢宣赐上堂。去时万木含愁色。归日千峰展笑容。此意此心知有自。一炉香爇散天风。
　　上堂。七月八月。或凉或热。景色凄清。蝉声呜咽。观音菩萨将钱买胡饼。放下手。却是馒头。拍膝一下。云。韶阳老人得一橛。
　　大内升座。及见施主归。上堂。逾月走红尘。生涯随处新。逢人陪笑面。接物强精神。侥幸遇　明主帡幪。感重臣归来。何以报。卓拄杖一下。云。只此谢　尧仁。
　　上堂。三分光阴二早过。灵台一点不揩磨。贪生逐日区区去。唤不回头争奈何。古人并尽气力。只抓着径山痒处。山僧自罹劫火。奔走红尘归来。瓦砾堆中从事土水。非但业识忙忙。和鼻孔眼睛一时打失了也。如今要作全人。终不可得。然虽如是。家贫愿邻富。
　　重阳上堂。九日重阳节。东篱赏菊花。歌欢公子事。淡薄野僧家。虽然淡薄。不妨别有滋味。且道是什么滋味。胶胶粘粘黄栗粽。苦苦涩涩茱萸茶。
　　上堂。举。教中道。弥满清净中不容佗。又道。云何是中更容佗物。蓦拈拄杖云。这个且不是佗物。卓一下。云。岂不清净。你等衲僧家要行便行。要坐便坐。靠拄杖云。切不得动着。
　　入城归上堂。十五日以前。常在途中。不离家舍。十五日以后。常在家舍。不离途中。正当十五日。跛跛挈挈。百丑千拙。张都料。李作头。凿窍底凿窍。着楔底着楔。双径来来去去人。长安夜夜家家月。
　　谢两堂首座秉拂上堂。召大众云。山僧是个实头人。爱说实头话。凡一切事据实而论。前日两堂首座秉拂所说法要。一人全道得着。一人全道不着。道得着底。堪与人天为师。道不着底。堪与佛祖为师。若人辨得出。自救不了。若辨不出。南州北州名字行。却有何益哉。
　　水乡持钵归上堂。六月火边坐。三冬水里走。怒中呈笑面。闹处伸毛手。满载没底船。归来重抖擞。且道抖擞个甚么。卓拄杖云。苏州有。常州有。
　　郡知府至。上堂。倾盖相逢。已成多事。侧鞭回首。早涉繁词。须是恁么人。方明恁么事。恁么人既在这里。作么生是恁么事。旛竿头上铁龙头。复云。达磨西来。不立文字。教外别传。且道传个什么。径山久默斯要。不务速说。今日既遇知音。不免破悭去也。垂下一足云。不是朴庵。大难委悉。
　　佛涅盘上堂。记得世尊涅盘日普告大众云。谓吾灭度。非吾弟子。谓吾不灭度。亦非吾弟子。
　　师云。灭度不灭度既总不是。毕竟合作么生。诸人还见释迦老子么。其或未然。却听山僧分明为汝指出。迟日江山丽。春风花草香。泥融飞燕子。沙暖睡鸳鸯。
　　上堂。拈拄杖。召大众云。韶光去也谁能留。长江衮衮无暂休。人生既老不复少。此心未了空悠悠。或有个汉出来道。大小径山犹作这个语话。卓一下。云。打草只要蛇惊。
　　浴佛上堂。指天指地。徒张意气。一棒打杀。更无巴鼻。径山今日都卢放过。且要一时脑门着地。何故。岂不见道。礼之用。和为贵。
　　上堂。举。应庵示众云。三十三州七十僧。驴腮马颔得人憎。诸方若具罗笼手。今日无因到净名。
　　师云。应庵太师祖是则是。太煞舌长。径山则不然。数百禅和数十州。褴襂破衲面搊搜。诸方有道不肯学。甘共山僧拽木头。
　　上堂。拈拄杖。召大众云。今日四月十五结制之辰。尽山河大地．草木丛林．情与无情。尽在拄杖头上安居禁足。若凡若圣。若青若黄。长短洪纤。各住自位。不得动着。候七月十五。别有条章。这个则且置。竖拄杖云。你道这个拄杖子吞却拄杖子。不见有拄杖子。依旧是个拄杖子时如何。卓一下。云。应当如是学。
　　谢两堂首座秉拂上堂。拈拄杖云。前既无释迦。后亦无弥勒。即今何所睹。举拄杖云。见么。天台三百五十钱买得。卓一下。云。贼。贼。
　　中夏上堂。拈拄杖云。前半夏已往。已难推究。后半夏未来。未可讨论。正当今日。有个现成公案。诸人还断得么。若断不得。且听拄杖子断看。卓一下。云。乾三连。坤六段。
　　破庵和尚忌日。拈香。杨歧设忌。做尽鬼怪。径山设忌。一无所解。随分淡淡薄薄点一杯茶。烧一炷香。谩礼三拜。若谓报德酬恩。兔子吃牛奶。
　　上堂。时节不相饶。俄当七月朝。未闻桐叶落。已觉稻香飘。泣露蝉声咽。迎秋雁影遥。有谁相共委。突兀对凌霄。
　　解夏上堂。诸人分上各各有一节案牍。九十日内推勘已圆。今当自恣。既到山僧面前。无有不了底事。且毕竟如何决断。已结证。未结证。蓦拈拄杖。卓一下。云。大赦咸放。
　　出山乡归上堂。黄面瞿昙昔持钵入舍卫大城乞食。於其城中次第乞已。还至本处。饭食讫。收衣钵。洗足已。敷座而坐。召大众云。黄面瞿昙幸自可怜生。无端被须菩提出来道个希有。直得七花八裂。收舍不上。径山出乡四十余日。今日归来。饭食已了。衣钵亦收了。敷坐已了。只是诸人第一不得出来赞叹。何故。钱是足陌。物有定价。
　　御书至。上堂。拈香祝圣罢。趺坐(问答不录)。乃云。须弥山为笔。香水海为墨。尽大地为纸。吾大　圣人以主天下之力。秉此笔。蘸此墨。而於此纸大书特书。纵横得妙。辉腾今古。荣耀林泉。以此侈吾佛之光。以此霈神龙之泽。以此庄严宝。所以此成就福田。吉祥中吉祥。殊胜中殊胜。正恁么时。如何报称。万年恢正续。四海乐无为。臣僧　(师范)恭奉圣旨。特赐本寺释迦宝殿妙庄严阁凌霄之阁灵泽之殿宝所万年正续之院二十四大字宸翰。臣僧领众迎接归寺。永镇名山。升于此座。举扬宗旨。上祝　圣寿无疆。臣上感　圣恩。上感圣恩。下情无任感天荷　圣激切屏营之至。复说偈云。
　　尧仁及物丽如春。荣宠名山　御墨新。
　　将底酬恩崇寿域。碧天无际水无垠。
　　冬至上堂。拈拄杖云。过去也恁么。未来也恁么。见在也恁么。卓一下。云。一阳来复。万汇发生。寒谷回春。冰河解冻。且道是佛法耶。世法耶。卓一下。云。非思量分别之所能解。
　　上堂。摩腾入汉。如将蒿枝搅四大海。令一切鰕蠏鱼龙知水为命。达磨西来。又如将鸩毒置於海中。令一切鰕蠏鱼龙饮者皆死。虽然如是。心不负人。面无惭色。
　　浴佛上堂。昔年当此日。生个老妖孽。殃害大地人。有屈无处雪。云门愤不甘。一棒要打杀。打不杀。至今年年有个四月八。
　　结制上堂。径山今日结夏。不分上中下座。徤则运瓦搬椽。困则横眠倒卧。谁管你孔夫子．李老君．胡达磨。何故。善贾者不停死货。
　　上堂。佛之与祖是生冤家。禅之与道是大妄语。何故。岂不见道。冠者五六人。童子六七人。浴乎沂。风乎舞雩。咏而归。
　　上堂。拈拄杖云。一切有为法。如梦幻泡影。如露亦如电。举起拄杖云。拄杖子化作拄杖子。吞却拄杖子则且置。只如深沙神怒发。将嘉州大像一掴。因甚陕府铁牛飒然粉碎。卓一下。云。应作如是观。
　　上堂。七纵八横处见得透彻。寒灰死火时恰恰相当。寒灰死火时体得分明。七纵八横处头头合辙。所以道。古今一贯。声色纯真。竖拂子云。看看。德济龙王向这里逞大神通。降一阵卒风骤雨。泻向诸人面前。还知么。若也不知。却归灵泽殿去也。
　　上堂。古者道。为学日益。为道日损。损之又损。至於无损。正恁么时。蜻蜓许是好蜻蜓。飞来飞去不曾停。捉来摘除两个翼。便是一枚大铁钉。
　　佛涅盘上堂。举。文殊请佛再转法轮。世尊云。吾四十九年未尝说一字。汝今请吾再转法轮。莫是吾有所说法耶。
　　师云。黄面瞿昙以油洗皂。欲成素练。岂可复得耶。下座。诣大佛殿普礼三拜。和文殊一时领过。
　　上堂。举。梁山和尚道。南来者与三十棒。北来者与三十棒。虽然如是。不当宗乘。后来琅琊道。梁山好一片真金。只作顽铁卖了。琅琊即不然。南来者与三十棒。北来者与三十棒。一任天下人贬剥。
　　师云。琅琊恁么道。瓜田纳履。未免嫌疑。径山这里。南来者搬泥。北来者运土。拔一毫以利天下。吾不为也。
　　破庵和尚忌日。拈香。这个老冻侬。猛利如虎狼。威凛万壑风。眼摇百步光。我昔编其须。脱命於毫芒。至今数十载。毒恨不可忘。此世后世。永永不愿见。临风誓此一炉香。
　　出乡归上堂。千峰万峰浓泼眼。十溪五溪深没腰。只有山翁喜相接。声声惭愧与难消。且道还有所得也无。虾蟆口里一粒椒。
　　重九上堂。黄菊新开剪剪金。忻逢佳节兴难禁。临高无语写幽思。拄杖为吾聊一吟。卓拄杖一下。云。非但落韵。兼错平仄。
　　上堂。二由一有。一亦莫守。文殊普贤。泥猪疥狗。
　　上堂。今时参学多是踏步向前。道我参毗卢师．法身主。向上巴鼻。格外玄机。如渴鹿趂阳焰。於自己脚跟下事往往蹉过。殊不知举步处踏着释迦老子天灵盖。开口时触着达磨大师祖讳。要且无你在遮右掩处。径山恁么告报。还有猛省底么。咄。用省作么。
　　圣节上堂。拈拄杖云。天地之根。万物之主。大千无以居其尊。劫石难以并其固。卓一下。云。直得森罗万像．草木丛林．情与无情悉皆鼓舞。时哉。时哉。正月初五。
　　谢智首座．惠后堂并新旧头首上堂。径山一句子似有如无。却须是个具大智慧底领之於文彩未彰已前。然后知大藏小藏尽从这里流出。至於或卷或舒。或进或退。靡不中的。虽然如是。可惜许。
　　中夏归新僧堂上堂。大凡参学。先须自参。直须识取自家本来底面目。然后徧参。游人门户。升其堂奥。坐其床榻。至於自受用三昧．他受用三昧一时具足。傥或倚佗墙壁。看佗眉毛眼睫。终非究竟。既然如是。且作么生是自家本来面目。良久。云。北人不相鼻。南人不相色。
　　解制上堂。道无彼我。踏着不嗔。用不停留。了无辙迹。翠岩东语西话。着甚来由。仰山种粟畬田。翻成窠窟。文远於驴粪里落节。洞山向万里无寸草处亸跟。这一队汉一时裂下了也。毕竟事作么生。拈拄杖。卓一下。云。惊起暮天沙上雁。海门斜去两三行。
　　谢新旧知事两堂秉拂上堂。衲僧家。无本据。动静去留。无非活路。进一步。临机没回互。退一步。声色如聋瞽。不进不退。又且如何。前堂首座是果州人。后堂首座是蓬州人。蓬州人自打蓬州乡谈。果州人自打果州乡谈。虽然如是。君子千里同风。
　　出队。上堂。拈拄杖。召大众云。众生扰扰昏昏。寝於长夜。困於修途。径山不忍见。向三冬里轰一声霹雳。而使梦者觉。行者诣。卓一下。还觉神清气爽么。成龙升天。成蛇窜草。
　　檀越舍佛五脏请上堂。无量法门。同归方寸。河沙妙德。只在毫端。於一毫端上见得便见。灵山一会。心肝五脏尽在这里。放行把住不由别人。若论把住。不消一捏。若论放行。则释迦老子自还释迦老子。文殊普贤自还文殊普贤。阿难迦叶自还阿难迦叶。护法诸天自还护法诸天。不妨各得其要。各住自位。各务本事。助佛扬化。尽未来际无有退转。正恁么时如何。此功德海无边际。流出当人一念中。一念真心充法界。当知福报亦无穷。
　　上堂。恍恍惚惚。杳杳冥冥。非精非物。非佛非心。缺齿老胡得之而不识。扬在乎嵩山之阴。诸人还识得么。水上青青绿。元来是浮萍。
　　浴佛上堂。释迦老汉初生下时。一手指天。一手指地云。天上天下。唯吾独尊。后来有孝顺儿孙要一棒打杀与狗吃者。又有将恶水蓦头浇者。点捡将来。总出佗圈缋不得。径山则不然。当初若见。只与佗摩顶云。易长易养。管取教佗哭也不成。笑亦不得。
　　上堂。召大众云。猫有歃血之功。虎有起尸之德。所以秉持佛祖正印者。杀活卷舒。游刃自在。理故当然。若据今日。尽天下衲僧到径山这里。总须乞命。然虽如是。吹毛虽利。不斩无罪之人。
　　上堂。释迦掩室於摩竭。净名杜口於毗耶。须菩提唱无说以显道。释梵绝听而雨花。后来又道。斯皆理为神御。故口以之而默。岂曰无辩。辩所不能言也。
　　师云。肇法师不谬为座主。善说出格道理。若是径山则不然。草木天下同。
　　破庵和尚忌日。拈香。太湖滨。南湖畔。行脚不着便。撞着这老汉。分明两个五百文。刚然证道是一贯。当时被渠淈[泳-永+盾]一场。究竟成个不了公案。逗到今日。如何结断。炷香云。神光断臂。豫让吞炭。
　　出山乡归上堂。召大众云。三家村里神树子。十字路头牛屎堆。拾得寒山曾觑破。至今拍手笑咍咍。你这一队后生。三条椽下闭眉合眼。恣意妄想。知什么茄子．瓠子。
　　重九。能仁西堂同定首座至。上堂。召大众云。三十年前与吾石溪商量一段因缘。横也不奈何。竖亦不奈何。至於七日。竟无折合。懡[怡-台+罗]而休。谁知三十年后蓦然撞在面前。不待商量。自然默默相契。非但石溪。至于定公首座亦同此见。毫发无差。且道如何是相契底事。节届重阳。日短夜长。
　　为石溪和尚赴蒋山引座。宝公宝山之宝。非青黄赤白等色。亦非大小方圆等相。三贤莫辨。十圣那知。是故公亦秘惜。若非其人。未易分付。今日石溪不涉安排计较。突然在前。无心而得。既得之已。亦不以为奇特。眩曜於人。是则故是。争奈我此千百衲子虚心久矣。皆欲一见。是以鸣鼓集众。殷懃虔请。愿升此座。於香烟起处放此宝光。令我一众因此宝光获见此宝。同得受用。尽未来际。求无退失。然虽恁么。更有一事不得不疑。或有个没意智汉不识好恶。犯众出来道。蒋山。蒋山。不得将常住物作自己人情。吾侄却须自作支遣。莫教累及老叔。恐人无凭。先此奉白。
　　上堂。参禅衲子担个不会。到处问人。东边问张老。西边问李老。问来问去。忽然一旦会得。元来便是个不会底。虽然。莫将图上水。唤作洞庭波。
　　上堂。佛祖命脉。洞然明白。黑漆屏风。松萝亮隔。
　　冬至上堂。孟冬薄寒。仲冬严寒。寒则普天普地寒。结成冰片。冻破泥团。达磨不会。大难。大难。
　　腊八上堂。拈拄杖云。雪山六年冻不死。一麻一麦饿不死。无端更道悟明星。跶倒至今扶不起。拄杖子试着力看。卓一下。普贤蹙頞。文殊偷喜。
　　上堂。才拟恁么。便不恁么。成现生涯。陈年滞货。雪峰辊出三个球。[祝/土]着嵩山破灶堕。
　　师嘉熙三年正月二十五日奉圣旨。特赐佛鉴禅师。师领众迎接。望阙谢　恩毕。遂鸣鼓升座。拈香祝　圣罢。据座(问答不录)。　乃云。形名未兆。文彩全彰。见闻知觉。觌体纯真。坐卧经行。全身奉重。应万机而无滞。融十虚而不痕。左右逢原。纵横得妙。然虽如是。尧舜之君犹有化在。且把定乾坤。独超今古一句作么生道。云净日月正。风暄草木香。臣僧师范凉薄之踪於道无取。兹者恭蒙　圣恩。特赐禅号。宠踰其分。媿溢于中。是由昔日灵山付嘱之重。以至今日有兹叨遇。上感　圣恩。上感　圣恩。但臣下情无任激切屏营之至。复说偈云。
　　只个丛林粥饭僧。滥膺徽号媿无能。
　　临风将底祝　君寿。遥指南山千万层。
　　上堂。灵山独付饮光。少室单传可祖。黄梅夜半传衣。临济临行嘱付。径山这里无衷私底佛法。今日普为诸人保任此事。终不虚也。只是第一不得生风起草。第二不得匿影逃形。悬崖鸟道。不得寄迹留声。白日青天。不得噡言寐语。老僧恁么告报。莫成寐语么。良久。云。正是寐语。
　　浴佛上堂。僧问。未离兜率。已降王宫。未出母胎。度人已毕。此意如何。
　　师云。头陀石被莓苔裹。掷笔峰遭薜荔缠。
　　进云。世尊初生。一手指天。一手指地。目顾四方。周行七步。意作么生。
　　师云。乞儿伎俩。
　　进云。只如世尊道。天上天下。唯吾独尊。又作么生。
　　师云。屎窖里出头来。
　　进云。云门道。我当时若见。一棒打杀与狗子吃。贵图天下太平。未审据何道理。
　　师云。丧车后掉药袋。
　　进云。既是未离兜率。因甚已降王宫。
　　师云。南地有竹。
　　进云。未出母胎。因甚度人已毕。
　　师云。北地有木。
　　进云。如何是径山今日报恩一句。
　　师云。恶水劈头浇。僧礼拜。
　　师乃云。土宿颔下长髭须。净饭宫中生悉达。西天此土绝知音。千古万古阿剌剌。
　　上堂。山僧近日偶因送客下山。途中撞着个田厍翁。佗便近前相接。见其颇恭。遂问云。翁翁高姓。渠遂指空中一片云道。长老还见么。山僧对云。见。佗又道。见什么。乃依实对佗道。是一片黑云。翁云。今夜定有雨。山僧见其语颇异。又问佗。翁翁高居甚处。渠便荷锄而行。更不回顾。信之浅草有毒蛇。平田有猛虎。虽然已被径山勘破了也。且道誵讹在什么处。我这里七八百衲子。尽是禅中之精。必能缁辨。
　　解制上堂。孤峰顶上。百草头边。竖去横来。筑着磕着。汝等诸人提坐具向日本国里作自恣佛事即不问。长连床上吃粥吃饭一句作么生。三年一闰。
　　上堂。一是一。二是二。天是天。地是地。南北东西各依本位。只是当时二祖不合礼老胡三拜。使我东土人至今无处出气。然虽如是。蛇无头不行。
　　上堂。昨日九月九。过了重阳节。今日忆重阳。升堂何可说。拟欲问黄花。黄花虽有在东篱。拟欲问白醪。白醪虽有非我知。不如一时放下。衲被幪头。从教门外风飕飕。雨飕飕。幽州江口。采石渡头。三三两两钓渔舟。
　　挂御书宝所额。五峰插天。一尘不到。特标宝所。云汉昭回。不问南来北来。普请一时证入。证入则故是。其中事作么生。香风吹动春长在。瑞气氲蟠夜不收。
　　挂寺额(宁宗御书)。古佛示此额。今佛成此额。文彩全彰。当阳显赫。直得龙翔凤翥。日月腾辉。地辟天开。山川改观。凡曰见闻。骇心动目。莫不因此额而得入此门。既入此门。则见广大楼阁清净道场。绵亘十方。弥纶八极。重重华藏。处处庄严。交光相罗。如宝丝网。不相障碍。无坏无离。而使人人除一切障。灭一切惑。及得一切诸总持门。於少时间入无量劫。不动本处。徧游十方。得徧处定。殊胜境界随处现前。所见不忘。所思不乱。原其旨归。皆由古佛今佛广大愿力之所摄持。不可思议。
　　广大愿力既不可思议。则知佛之寿量亦不可思议。佛之寿量既不可思议。则知所化国土广博严净亦不可思议。所化国土既不可思议。则金枝玉叶晔晔腾芳亦不可思议。然此不思议事。非口能宣。非言所及则故是。只如涓此良辰。特标此额。千祥并集。万善同归一句作么生道。但愿春风齐着力。一时吹入我门来。
　　出乡归上堂。法无定相。遇缘即宗。竿木随身。逢场作戏。十字街头横拖倒拽。三家村里顺俗和光。桑树上中箭。柳树上汁出则且置。坐断千差一句如何话会。五峰依旧插天寒。复云。竿头丝线放还收。时有金鳞上直钩。风月满船虽不恶。争如峰顶冷湫湫。何故。富客不如贫主人。
　　佛涅盘上堂。举世尊临涅盘时以手摩胸告众公案。师云。衲僧家佛之一字尚不喜闻。有甚工夫观他紫磨金身。其如灭度．不灭度又干我什么事。虽然如是。少间大殿内因甚烧香礼拜。殷人以栢。周人以栗。
　　上堂。举。昔日障蔽魔王领诸眷属。一千年随金刚齐菩萨觅其起处不得。一日忽见。遂问云。汝依何而住。一千年觅汝起处不得。齐云。吾不依有住而住。不依无住而住。如是而住。
　　师云。不依有住而住。不依无住而住。诚实难见。径山逐日与诸人同出同入。同起同坐。同钵盂吃饭。诸人还知径山起处么。若也知得。则诸人十二时中无虚弃底道理。若也不知。径山分明为汝说破。乃云。东廊上。西廊下。
　　为新广寿引座。雪峰发九重圣箭。谁敢当锋。三圣跃透网金鳞。应无杂食。要明那畔事。须是这边人。三家村里。闹市丛中。妙应无私。临机有准。虽然如是。不是冤家不与邻。
　　结制上堂。径山结夏。不论功过。饭来展钵盂。困则伸脚卧。纵有千人万人。只消一个半个。岂不见流支要打胡达磨。
　　因事上堂。阿剌剌横该抹浑。无柄杷如何提掇。径山寺里八百来僧过夏。於中多有肉身菩萨。毕竟如何。摩诃萨。
　　上堂。召大众云。一夏九十日。只余半月了也。是汝诸人每日区区地理会佗家事。自家鼻孔还曾着眼觑着么。若也觑得见。便知道元来只在面上。十二时中许汝有出气处。若觑不见。径山分明为汝说破。遂喷嚏一声。下座。
　　谢翠岩西堂新旧知事上堂。雪峰辊球．睦州担版．杨歧栗棘蓬．东山铁酸饀。多处添。少处减。留得翠岩眉毛盖眼。
　　上堂。拈拄杖。示众云。人人有个水牯牛。迥迥地常露现前。只为耽於睡眠。役於尘事。失於管带。一向走入深草里去。竟无寻处。十二时中未免迷闷。然虽如是。要且元在。如今要见么。掷下拄杖云。头不少。尾不欠。
　　中秋上堂。一年十二月。月月有月半。何独喜中秋。一时争赏玩。人人尽道十分圆。我道依前缺一半。如何是那一半。待今夜月从西边出即向汝道。
　　上堂。径山无伎俩。住院多阻障。饭在平江府。口在凌霄上。河港既不通。千里空相望。暂假维摩手。一钵共分饷。分饷即分饷了也。只是其中饭色有异。却不干老僧事。
　　上堂。现成公案。何事不办。百发百中。无边无畔。捏不聚。拨不散。万籁俱沉兮明月半窗。一色难分兮芦花两岸。
　　上元上堂。从上有祖已来。的的相承。绵绵不坠。譬如一灯然百千灯。至于今日。灯灯相传。光光相照。无彼无此。无前无后。无坏无杂。平等清净。然於其间多在光影里。独有五祖老儿就中较些子。何故。不见道。无油不点灯。
　　日首座瑞世延庆上堂。拈拄杖云。释迦饮气。达磨吞声。德山临济曝腮鳞於龙门。自余之辈。三千里外斫额。放一线道。卓一下。云。随分身春色。一枝三两花。
　　结夏上堂。径山今日传箭令下。是汝诸人自今日去。眼不得妄视。耳不得妄听。口不得妄言。足不得妄举。一切皆不得妄。依吾令者。同此安居。不依吾令者。贬向无生国里。且如何说个不妄底道理。山僧淳熙四年生。经今六十五岁。本命丁酉。酉生人属鸡。何故。不闻道。养鸡意在五更初。
　　破庵和尚忌日。拈香。这个老冻侬。从来不赌[匙-匕+巳]。刚把胡张三唤作黑李四。更於眉上安眉。不向鼻中出气。我昔没兴遭逢。直得无处回避。所以一年骂一顿。终未快人意。而今对众尽底揭翻。非但教佗舌拄上腭。也要天下衲僧脑门着地。
　　上堂。达磨西来。添盐减酱。后代儿孙。千般万样。谁信碁盘石。元在凌霄上。山僧恁么道。已是龟毛长数丈。
　　开炉上堂。径山门下无彼无我。大家迭足挨肩。共向无烟宿火。若是香匙火筯。不得动着。何故。不见道。丹霞烧木佛。院主眉须堕。
　　结制上堂。径山今夏向瓦砾场中与诸人禁足安居。虽凡事不如仪。要且人乱法不乱。凡出一言。布一令。各要遵守。有四件事告报。诸人不得违戾。且那个四件事。徤时要坐禅。困时要打眠。肚饥须吃饭。陆地要行船。
　　上堂。户牖见通。墙壁生碍。簸箕有唇。洞庭无盖。若说经律论三藏。比量法门。现量法门。分科列段。教中自有人在。
　　上堂。达磨未来时。此土还有佛法么。既来后。别有佛法么。何不返照自看。只管向外驰求。东边参。西边学。禅床上老冻侬口角头咂啖。大策小策抄写。还当得么。径山从来无记忆。口吻迟钝。无可施设。唯是瓦砾场中有一枚铁钉。诸人朝朝暮暮来来往往。因甚觑不见。若觑得见。[翟*欠]瞎你眼。若觑不见。[翟*欠]瞎你眼。
　　上堂。今朝九月九。事例皆如旧。或采菊。或登山。或赋诗。或饮酒。此儒者之事。诸方长老遇此佳节。亦未免击鼓升堂。谈空说有。径山随例颠倒。遂展手云。闹中伸出一只手。良久。云。作什么。茶盐钱布施。
　　上堂。秋风清。秋月明。秋叶片片。秋露零零。缺齿老胡不道。佗全不知有。只是不合向少林九年面壁。未免坐久成劳。食饱伤心。
　　孟节使舍财建造。上堂。万缘泯息。大用现前。杀活卷舒。纵横得妙。水盈科而流也。所涸者济。弦持满而发也。所当者摧。不动神情。扫清魔垒。致乾坤於掌上。揭日月於域中。显逸群过量之机。作希有难能之事。至於不有其德。不居其功。安贴邦家。顿辔自乐。正与么时。如何通信。深沉沧海恩波阔。皎洁秋空气象高。
　　谢首座秉拂并诸庄执事上堂。夫说法者。无说无示。其听法者。无闻无得。所以南泉不出方丈。却在庄上吃油糍。既被鬼神觑破。未免土地前添一分供养。还会么。水高一丈。船高一丈。
　　端午上堂。以拂子作书符势。山僧书一道神符普施大众。使千妖百怪．邪魔魍魉之鬼。各退百由旬外。不敢仰视。佩此符者。皆获吉祥。忽亘符使者来告云。如上神符。莫不灵验。外鬼为殃。固以走散。内鬼作崇。最难遣除。山僧向佗道。诚如所言。然别有个神咒。使外鬼内鬼粉为微尘。悉皆扫踪灭迹。乃扣齿云。内鬼外鬼。是何面觜。有大神咒。消弭消弭。良久。云。太上老君急急如律令。以拂子击禅床。下座。
　　挂钟。声此洪钟。一新号令。有四愿言。宜加耸听。扣一下。云。皇帝万岁。扣一下。云。重臣千秋。扣一下。云。安镇邦家。扣一下。云。兴隆佛法。愿以此愿。同此洪音。殷殷谹谹。久而愈鸣。连扣三下。
　　上堂。万籁沉沉。孤月团团。叶零零兮山瘦。风萧萧兮夜寒。拍禅床云。不知谁共倚栏干。
　　重九上堂。去年不在家。虚过重阳节。今年既在家。须要强施设。淡水煮冬瓜。真个滋味别。不知滋味者。却似嚼生铁。何故。众口难调。
　　上堂。有求皆是苦。无求乃真乐。山僧前日出乡四十余日。昼乞村落。夜寄僧房。脚才到家。又复入城谒见檀越。区区如此。莫非有求。可谓是苦。然觅一针锋许苦相了不可得。事毕归来。通身放下。昼食三顿。夜卧一床。一切无求。可谓是乐。然觅针锋许乐相了不可得。苦乐双亡。如何通个消息得与诸人共知去。良久。云。德山托钵归方丈。麻谷携锄入菜园。
　　谢都寺首座上堂。重岩风露清。深院霜天晓。一曲少林春。几人弹得妙。自古弹者希。亦复听者少。以之赠伯牙。伯牙不肯要。以之献子期。子期拍手笑。休。休。不如留取。自弹一曲。谢我新旧知事首座。也要诸人共闻。以拂子击禅床云。何似大石调。
　　上堂。径山不敢相谩。开口便见心肝。今朝十月十五。下元解厄水官。或有个汉出来道。长老。长老。非但饱学。亦乃高才。只向佗道。便是苏东坡七世为人。也未会在。
　　出水乡归上堂。拈拄杖云。山僧前日领众泛一只无底铁船。徧化南州北县。聚落乡村无不经过。所化既众。所得亦不为不多。末后到一乾闼婆城。於闹肆中偶见舜若多神与骄梵钵提二人对坐於阎浮树下。其前置一宝物。价直不啻三千大千世界。於是二人论义。义胜者得此宝。骄梵钵提乃问舜若多神曰。汝既无身。凭何立义。舜若多曰。以虚空为义。舜若多神却问骄梵钵提。汝既无舌。凭何立义。骄梵钵提曰。以寂默为义。二人辩论经八十返。不分胜负。
　　山僧听之既久。忍俊不禁。於是近前问二贤者。可容老僧与此高论否。二人曰。有何不可。吾二人於此论义。胜负未分。若得吾禅师一决。不胜至幸。山僧遂云。若以虚空为义。则问者亦空。答者亦空。听者亦空。其义亦空。若以寂默为义。则问者亦寂。答者亦寂。听者亦寂。其义亦寂。有何胜负耶。二人不能加答。老僧遂向佗道。两人争不住。打归常住。於是得此宝归。脚未跨门。库司知事也要。修造诸公也要。山僧云。二俱不可。老僧出去多时。我此一众寂寞既久。不若先将此宝散我现前大众。且做个暖热。掷下拄杖云。浑仑休擘破。却要众平分。
　　圣节上堂。天清地宁。庆袭一人。九州四海。咸被尧仁。熙熙然涵泳化育。犹千花万卉之逢春。以拂子作舞势云。山僧恁么。且道意作么生。舞蹈扬尘。
　　上堂。五峰门下。百种全无。僧床迫窄。堂供萧疎。脚下踏着底破砖头．碎瓦砾。面前撞见底王獦獠．李麻胡。恁么薄福住山。真个辜负老胡。虽然如是。更点分明。
　　病起上堂。山僧病即诸人病。诸人病愈即山僧病愈。如是则山僧即是诸人。诸人即是山僧。於其中间觅一丝毫彼我之相了不可得。得到这个田地。是谓一味平等。无有高下。然后山僧自山僧。诸人自诸人。张上座自张上座。李上座自李上座。病则各自病。愈则各自愈。人人不相知。彼彼不相涉。是谓是法住法位。世间相常住。与么说话。阿呵呵。笑杀杜顺和尚。
　　开炉上堂。御寒古有家风在。三个柴头品字煨。今日无柴又无炭。从教各自拨寒灰。岂不见道。深深拨。有些子。平生事。只如此。是汝诸人也且恁么东拨西拨。忽然没兴被你拨着也不定。
　　上堂。举拂子示众云。一见便见。更不再见。张颠草书。李广神箭。
　　上堂。欲明此事。如临大敌。须是号令森严。军伍整肃。谋臣猛将。各得其人。然后战必胜。攻必取。若不然者。眨得眼来。一个个总是丧身失命底。卓拄杖一下。云。且喜天下太平。
　　正旦上堂。拈拄杖云。旧年佛法说到腊月极尽头。新年佛法又从正月还起头。若论起头与极头。都卢只在拄杖头。遂唤云。拄杖子。我且问你。今日正月一日也。新年佛法从那里起头。卓一下。云。元正启祚。万物咸新。伏惟首座大众。各各道体起居万福。东边立底如龙如凤。西边立底如凤如龙。人人公辨私辨。个个宗通说通。冤亲平等。理事圆融。又唤云。拄杖子。我且更问你。如何是理事圆融底道理。卓一下。云。一声遍在诸人耳。诸人耳在一声中。
　　谢两班执事上堂。人之形体。有耳目。有手足。可以视听。可以运用。一处不仁。不名全人。若备具者。则随意所适。可以成就一切事业。丛林体制亦复如是。则有知事。有头首。以之掌握寺门。纪纲清众。一不得人。则丛林衰。既得其人。则丛林振。丛林既振。且毕竟成得什么边事。一二三四五。各各面相睹。甜瓜彻蒂甜。苦瓠连根苦。
　　朝廷降香祈晴升座。拈香云。此一辨香。九重城里颁来。五髻峰头拈出。爇向炉中。为祥为瑞。供养常住三宝．三界龙天。祈求晴霁。愿赐感彰。仰符　圣主之丹心。克遂　明堂之大礼。遂趺座(问答不录)。乃云。大朴未散。古佛家风。至理既彰。通人活计。绝缘而照。离念而知。言发非声。色前不物。尘尘尔。剎剎尔。圆融无际。巍巍乎。荡荡乎。绵亘有余。舒卷自由。纵横得妙。且坐断千差一句作么生道。四海浪平龙睡稳。九天云净凤来仪。
　　复举。僧问太平恩禅师。日未出时如何。恩云。众人皆仰望。又问。日出后如何。恩云。万里照无私。
　　师云。太平恁么答话。可谓应时应节。径山今日更资一路。或有问。日未出时如何。只向佗道。在。日出后如何。却向佗道。普。若更问。径山是临济儿孙。因甚阐云门宗旨。向道。千车自古无歧辙。四海如今共一家。
　　谢首座维那上堂。黄蘗赴堂。无端向南泉位中座。兴化行令。从而逐出克宾。父不父。子不子。弟不弟。兄不兄。千载令人恨不平。如今莫有报不平底么。良久。云。吽。吽。
　　朝廷拨赐万年正续院产业。上堂。田地稳密。不妨荡荡乾坤。宝印发辉。又见重重光彩。得之谛当。用处玲珑。普济贫乏而有余。餍饱饥虚而无尽。而使狂者息。昧者明。来者安。去者适。无无不是。个个归源。法法全彰。头头有据。正恁么时。恩归何所。天高群象正。海阔百川朝。复云。晓来瑞气郁匆匆。流出恩波自九重。地厚天高何以报。饱看南岳祝融峰。
　　孟少保为石田和尚斋僧。请上堂。灵山密付。少室单传。的的相承。绵绵不坠。不论缁黄青紫。大都达者为亲。是故韩文公肯首於大颠。裴相国印心於黄蘗。李驸马参石门。着手心头便判。庞居士见马祖。一口吸尽西江。此皆从上真宗。古今一贯。我石田师兄末后句子固不容易今付。而无庵居士亦不容易承当。胶漆相投。绳绳有在。然这一片田地。四至界畔。契券分明。幸有当人一时承绍了也。惟中间树子。莫怪径山却有分在。何故。无蒂花头须结子。不萌枝上要抽条。
　　复云。前日无庵以石田拳头塞石田鼻孔。后来灵隐痴绝。凡以无庵拳头塞无庵鼻孔。逗到径山这里。无拳头可用。未免却借鼻孔特为出气去也。石田不下寻常种。一味深耕种蒺藜。没兴有人亲踏着。痛连心髓血淋漓。此恨难雪。此悔难追。慢骂咒诅。活陷泥犁。这般冤结何时解。直待虚空落地时。
　　上堂。达磨西来。不立文字。直指人心。见性成佛。尝闻大乱之本。生乎尧舜之间。其末存乎千载之后。千载之后。其必有人与人相食者也。诚哉是言。
　　解制上堂。举。岳林振禅师示众云。布袋口开。还有买卖底么。时有僧云。有。振云。不作贵。不作贱。作么生买。僧无语。振云。老僧失利。
　　师云。岳林设个问头也似从容闲暇。及乎被这僧道个有。便见荒乱。七手八脚一时俱露。径山今日布袋口开。莫有买卖底么。良久。云。异兽藏头角。灵禽惜羽毛。
　　谢首座秉拂新旧知事上堂。夫说法者。无说无示。其听法者。无闻无得。说听俱忘。语默不二。如是则一语一默。一动一静。一进一退。悉皆不二。是谓微妙清净平等不二法门。然虽恁么。不落因果。因甚堕野狐。不昧因果。因甚脱野狐。以拂子击禅床云。参。
　　上堂。非至巧。不能极其妙。极其妙处。巧亦无所施。巧无所施。妙亦不存。然后可以随机应变。不滞一隅。至於垂一机。示一境。自然去离泥水。有活人眼目。是故运斤者必须敏手。而受斤者亦须有不动之质。昔临济吃黄蘗六十山藤。犹蒿枝拂相似。百丈遭马祖震威一喝。直得三日耳聋。且道古人还有漏逗处么。炉鞴之所。钝铁犹多。
　　结制上堂。龙蛇混杂。凡圣交参。儱儱侗侗。颟颟顸顸。虽则颟顸於中。却有个分晓处。如何见得。前三三。后三三。
　　破庵和尚忌日。拈香。烧香草舍蚊烟。礼拜小儿匍匐。杨歧顶上握拳。何似镇州萝卜。噫。有年无德。
　　上堂。长河里有一只烂官船。橹棹蓬席。头尾都无。要撑驾又撑驾不得。修整又修整不得。毁拆又毁拆不得。官路上朝朝暮暮来来往往。多少人看见。多少人觊觎。只是不敢动着。何故。动着即祸生。
　　解制上堂。一夏已满。无事不辨。遂府钵盂。邛州磁碗。
　　谢新旧两班上堂。天知地知。你知我知。阿难合掌。迦叶攒眉。尽道径山寺里两班职事各得其人。如南泉之有黄蘗。慈明之有杨歧。新之与旧。退之与进。各得其宜。只如藏头白。海头黑。又作么生。禹力不到处。河声流向西。
　　中秋上堂。指月与话月。檐雪共填井。玩月与捧月。未免弄光影。月聻。以拂子打圆相云。见么。彷佛似盐官扇子。元来恰是云门胡饼。
　　开炉上堂。世人住处我不住。世人行处我不行。天下丛林今日开炉。诸方老冻侬声鼓集众。所说法要莫不说火说炭。以此二者为佛事。或说炭库藏身。或说折合还归炭里坐。不然说我唤作火。你不得唤作火。或说死柴头上火。或说无烟火．文武火。径山这里总不得道着。若道着炭火二字。便是触讳。犯突吉罗罪。既不许道着。毕竟如何露个消息。应个时节去。径山有个道理。乃云。通身黑[粼*ㄑ]皴。人人尽知有。开口便道着。何曾烧却口。虽然如是。也是萧何制律。
　　上堂。古德道。昨夜雨滂澎。打倒蒲萄棚。知事普请行者．奴子拄底拄。撑底撑。撑撑拄拄到天明。依旧可怜生。我今保任此事终不虚也。是故我不敢轻於汝等。缘汝等一个个皆是现在诸佛。是汝诸人还自信得及么。遂合掌云。恶。佛。佛。
　　上堂。达磨大师道。吾法三千年后不移易一丝发许。大众举头看见钵盂峰。一生参学事毕。何故。不见道。不移易一丝发许。
　　净慈无极和尚遗书至。上堂。六十四年作么生生憎佛祖。黄连未是苦。一笑翻身什么处去也。虚空独露。元来只在这里。下座。炷香瀹茗。以醒瞌睡。
　　谢两班上堂。山僧今日打个四门斗底阵。以阿閦[鞥-合+(白-日+田)]佛．须弥相佛等恒河沙数诸佛把定东门。以日月灯佛．名闻光佛等恒河沙数诸佛把定南门。以无量寿佛．无量相佛等恒河沙数诸佛把定西门。以焰肩佛．最胜因佛等洹河沙数诸佛把定北门。以释迦佛．弥勒佛．尽此土现在诸佛等以为中军。又以文殊．普贤．观音．势至等诸菩萨众。及阿难．迦叶．宾头卢颇罗堕等诸二乘僧以为队伍。阵势既圆。却出个暗号子。而使不期而集。不约而同。不令而行。不战而胜。既是胜矣。然后与见前大众同乐。无为之化事既捷矣。所谓暗号者。不妨明说与诸人。要知么。良久。云。东山下左边底。
　　浴佛上堂。黄面老子二千年前四月八日才生下来。便乃眩曜萤火之光。蚊蚋之见。却道。天上天下。惟我独尊。当时若早遇云门。后代儿孙不至遭佗钝置。虽然如是。一喜一悲。
　　朝廷降香祈雨满散水陆。升座。祝香罢。趺坐。僧问。震法雷。击法鼓。布慈云兮洒甘露。且慈云从何而起。
　　师云。弥纶八极。
　　进云。甘露从何而降。
　　师云。何处不清凉。
　　进云。恁么则法雨均沾。大千普润。
　　师云。石笋也抽条。
　　进云。记得沩山一日与僧楼上看雨。僧云好雨时如何。
　　师云。钩头有饵。
　　进云。沩山道。好在什么处。僧无语。又作么生。
　　师云。如天普盖。
　　进云。沩山道。你问我。我为你答。僧便问。好在什么处。沩山指雨示之。又且如何。
　　师云。切忌随佗去。迢迢与我疎。
　　进云。可谓只知看雨势。不觉湿伽梨。
　　师云。禅客亦宜照顾。僧礼拜。
　　师乃云。欲识佛性义。当观时节因缘。时节既至。其理自彰。拈拄杖云。看看。拄杖子化为龙。振鳞鬣。奋爪牙。鼓动风云。大霈甘泽。直得大根大茎。小枝小叶。随其大小。称法界性。各得生长。而使苗而不秀者秀。秀而不实者实。庆一人之有道。合四海之欢声。正恁么时如何。称赞太平。又见风光好。旅不赍粮户不扃(叙谢不录)。复卓拄杖一下。云。唤起凌霄峰顶龙。纵横变化妙难穷。一声霹雳擎头角。三日为霖四海通。
　　上堂。一叶落。天下秋。赵州八十行脚。中途撞着一块石。[祝/土]着玄沙脚指血溅梵天。直得山僧拄杖子至今忍痛。因甚如此。不见道。一以贯之。
　　上堂。扰扰匆匆。晨鸡暮钟。瑞岩不会。唤主人翁。
　　喜晴上堂。云收雾敛。地辟天开。处处弥勒。门门善财。拍膝云。安得真男子。同上黄金台。
　　上堂。入荒田不拣。信手拈来。一似预办。雪峰辊球。睦州担版。提起破沙盆。却是漏灯盏。径山三百六十骨节。骨节欲断。是汝诸人还构得么。若也目顾东西。却是老僧相赚。
　　病起佛涅盘上堂。病多谙药性。经验始传人。老僧自去年八九月得病。恰恰半年。是病皆病过。病既多。随分也谙些药性。元来黄连便甜。甘草便苦。附子至冷。大黄极热。其余药草各各有性。既知药性。便可疗病。而乃见验。所谓经验始传人。见验则故是。要且却传与人不得。须是自得其妙始得。若自得妙处。则手头活落。指下疎通。不问身病心病。肺肝胃肾。是冷是热。是深是浅。或表或里。或重或轻。来到面前。一一分晓。便能随病与药。令他一人人脱体而去。
　　记得黄面瞿昙临涅盘时摩胸告众。若谓吾灭度。非吾弟子。谓吾不灭度。亦非吾弟子。是则是。膏肓之疾。当时若有个作者下得一服药。便见释迦老子死中得活。当时既是放过。径山今日且作死马医。试下一服看。拈拄杖。卓一下。云。是你诸人还会么。若也会得。古佛元在。其或不然。靠拄杖云。过去久矣。
　　闰月旦上堂。二月复二月。韶光尚可留。雪消深涧底。花发旧枝头。万木寒威解。千峰翠色浮。有谁知此意。拍膝云。相共倚危楼。
　　上堂。古者道。不可以有心求。不可以无心得。不可以语言造。不可以寂默通。是汝诸人还会么。方圆一片。七亩有宽。界至已定。不用差官。
　　师将顺寂。上堂。山僧既老且病。无力得与诸人东语西话。从前说不到底。今日勉强出来。尽情向诸人面前抖擞去也。遂起身抖擞云。是多少。

　　佛鉴禅师语录卷第二
　　佛鉴禅师语录卷第三
　　小参

　　结夏小参。天高东南。地倾西北。一句全提。乾坤黯黑。三世诸佛望风斫额。历代祖师退后攒眉。德山有棒无处施呈。临济有喝亦须架阁。清凉长老固是不知惭愧。汝等诸人各自知时。寒时寒杀。热时热杀。青绢扇子足风凉。打刀须是邠州铁。然虽如是。长期百二十日。中期百日。下期九十日又作么生。清平世界。切忌讹言。
　　解制小参。一夏为兄弟说话。老翠岩落尽眉毛。正因两字不闻。衲僧家大无惭愧。清凉跛跛挈挈。百丑千拙。一夏祇与么过。实无可与诸人咂啖。所幸诸人各自顺时保爱。略不相怪。可谓上下相谙。彼此省力。然虽如是。九十日中毕竟成得个什么。冬瓜直儱侗。瓠子曲弯弯。
　　冬夜小参。群阴剥尽。向什么处去也。一阳复生。又从何处来。知得来处。明得去处。冬至寒食一百五。篱边石笋抽条长。丈二铁树开花又生子。直得寒山抚掌。拾得呵呵。释迦老子鼻孔辽天。楼至如来两脚踏地。惟有山僧拄杖子裂裂挈挈。硬葛怛地。直是不肯点头。却道我从贤劫来未尝闻有这个消息。吽。吽。幸然平似镜。谁管曲如钩。
　　岁夜小参。年穷岁尽。岁尽年穷。东村王老夜烧钱。张公吃酒李公醉。不作世谛流布。不作佛法商量。硬似绵团。软如生铁。灵利汉子一踏踏着。也是泗州人见大圣。其或未然。今岁今宵尽。明年明日来。
　　结夏小参。二千年前尺不如寸。二千年后寸不如尺。清凉到这里。眼不见为净。只将三文钱娶个黑老婆。长裙短袖。拖泥带水。隈隈[毯-炎+崔][毯-炎+崔]。且恁么过。更谁管你结制解制。长期短期。杀生护生。得念失念。阿呵呵。少林穿耳客。元是老臊胡。
　　冬夜小参。天寒人寒。当机谁辨的。风动旛动。切忌乱针锥。单明自己。不了目前。南北东西。撞墙撞壁。只了目前。不明自己。见闻知觉。半醉半醒。直须声色头上坐。声色头上卧。不为声色所转。不为寒暑所迁。一切处不留。一切处成就。方可随缘度世。任运过时。寒则言寒。热则言热。饥餐渴饮。闲坐困眠。不离尘中。逍遥世外。这个犹是打净洁球子。抱不哭孩儿。只如时当亚岁。节届书云。敢问金色光明云．青色光明云．红色光明云．紫色光明云。以手指云。那边是什么云。良久。云。相顾眼睛俱定动。可怜只解那斯祈。
　　岁夜小参。法无去来。无动转相。灯笼挂在露柱边。露柱挂在灯笼上。一年三百六十日。日日一般。一日十二时。时时一样。所以道。是法住法位。世间相常住。至於风动尘起。云腾鸟飞。夜暗昼明。时迁岁改。又有什么过。然虽如是。争奈新岁君与旧岁君。两人闻恁么告报。冷地不甘。却向佛殿角头互相耳语。且道说个什么。一年好处君须记。三月江南啼鹧鸪。
　　结夏小参。肉臭来蝇。垛生招箭。拟要完全。却成两片。所以从门入者。不是家珍。流出胸中。亦须吐却。灵利汉不受人瞒。向这里担得一片版去。我当刎颈而谢。若据见前一众。也有灵利不受人瞒底。有则有。敢问西天那兰陀寺今日有几人结制。若也知得。非惟不受人瞒。便见此土西天丝毫无间。若也不知。清凉分明道破。也要诸人共委。乃云。前三百。后五百。
　　解夏小参。以大圆觉为我伽蓝。癞马系枯桩。身心安居平等性智。黑牛卧死水。更说休夏自恣。取验蜡人。大似白日青天。大开眼了说梦。不见道。家无白泽之图。必无如是妖怪。所以衲僧家寻常蹉口道着佛字。便须漱口三年。不觉闻正因二字。急急临流洗耳。是故山僧一夏九十日与诸人同行同坐。同起同卧。直是顶戴诸人。不敢错悞诸人一丝头子。分明恁么道。也是久日桦来唇。
　　冬夜小参。正令全提。十方坐断。放开一线。满路歌谣。便见东家走过西家。西家走过东家。合掌擎拳。互相庆贺道。且喜一阳来复。万物重荣。黄梅石女依旧生儿。无角铁牛安眠少室。唯有担版禅和幪头打坐。寒涕垂颐。百不会。百不知。更谁管你四时八节。八节四时。卓拄杖一下。云。无孔铁锤。
　　解制小参。拗折拄杖子。尽大地是无孔铁锤。解开布袋头。遍十方有通霄活路。天台．雁荡．峨嵋．五台．罗浮．支提．祝融．五老。脚头脚底筑着磕着。东去也得。西去也得。不妨自由自在。只是前途或有人问。焦山今夏法道如何。却不得妄通消息。虽然。焦山也瞒诸方不得。诸方也瞒焦山不得。且道因甚如此。苏州菱。邵伯藕。
　　冬夜小参。滴水滴冻。浑无罅缝。明眼衲僧。失却鼻孔。岂不见适来禅客问。沩山至日垂问云。仲冬严寒年年事。晷运推移事若何。仰山进前叉手而立。点即不到。沩云。情知子答这话不得。贼无种。相鼓笼。香严云。某甲偏答得这话。鼠口终无象牙。沩山再理前话。香严亦进前叉手而立。到即不点。沩云。赖遇寂子不会。休。休。着甚来由。日从西去水东流。几人空白少年头。如今往事莫追。只据见定。与大众相见。拈拄杖云。阳极阴生。阴极阳生。明中有暗。暗中有明。且道是何宗旨。卓一下。云。参同契。
　　解制小参。大地黑如漆。古今无消息。达磨老臊胡。九年空面壁。所以乳峰这里不敢将昼作夜。指东为西。只有一味清水白米。大家吃了。聚头一处打眠。九十日中各自开眼做梦。如今三期告满。圣制已圆。且喜个个眼睛依旧乌律律地。终不被别人瞎却。然虽如是。要且世尊三昧迦叶不知。迦叶三昧阿难不知。阿难三昧商那和修不知。彼此三昧互相不知。乃至今日见前一众三昧亦乃互相不知。惟是长老三昧想见诸人一时知了也。遂拨胸云。且道山僧有几茎盖胆毛。良久。未明三八九。难辨力围希。
　　冬夜小参。初一初二。引手摸鼻。释迦老子两耳垂肩。达磨大师当门无齿。非不非。是不是。差之毫厘。失之千里。只这些子。把定天下衲僧咽喉。直是无处出气。拄杖子忍俊不禁。咬牙喷齿。出来通个消息。且要诸人知道晷运推移。日南长至。卓一下。云。九九元来八十二。
　　除夜小参。翻袴作裈。西天尽有。指桑骂柳。东土尤多。是皆欺罔良民。不顾弥天罪过。殊不知年穷岁尽。依旧孟春犹寒。淡饭黄齑。幸是清平长乐。与么告报。瓜田纳履。未免嫌疑。去却药忌。如何通信。夜来遍地春风动。开尽寒梅满树花。
　　结夏小参。无上法王有大陀罗尼门。名为圆觉。拈拄杖。卓一下。云。流出一切清净真如．菩提涅盘．及波罗蜜．乾屎橛．麻三斤．金圈栗蓬．蒸饼馎饦。一时撒向诸人面前。一任横咬竖咬。或有一个半个咬得破。透得过。乳峰鼻孔尽在诸人手里。且听诸人横拖倒拽。若咬不破。诸人鼻孔却在山僧手里。一夏九十日。要去不得去。要住不得住。正当恁么时。又作么生出气。卓拄杖一下。云。无云生岭上。有月落波心。
　　解夏小参。乳峰一众具大阐提。九十日夏夫复何为。所谓四月十五日结也。同住五无间狱。於一切时游戏。刀山剑树碓捣硙磨。开口悉吐黑烟。举意无非恶念。恶念起时。充塞虚空。尽虚空之量不能容受。如今七月十五日解也。恶业已具。证魔王身。尽未来际永无退失。如是则见前一众今夏实不空过。见前一众既不空过。灯笼露柱亦不空过。山河大地．草木丛林．情与无情悉不空过。至於拄杖子亦不空过。拄杖子既不空过。且道成得个什么。通身黑漆粗刺梨。非但登山兼打狗。
　　冬夜小参。过去诸佛。关空锁梦。见在诸佛。寄帽投河。未来诸佛。望梅止渴。大众。古今日月．古今山河．古今人伦．古今节令。汝等诸人各各含齿带发。第一莫受人瞒。如今有般汉。才闻轻轻举着。便向这里取次承当。一向定将去。合将去。要且只知仲冬严寒。孟夏渐热。殊不知孟夏渐热。仲冬严寒。乳峰恁么告报。且道是瞒人自瞒。为复别有长处。良久。云。倾心吐胆无人会。拔舌犁耕只自知。
　　解制小参。拈拄杖。示众云。看看。十方世界若凡若圣．情与无情尽向这里安居结制。一夏九十日。今日告终。其中所得法门。所修行愿。各各不同。所谓诸佛。则具足一切种智。其诸菩萨。则成就波罗蜜门。自余有学无学。这一队不唧[口*留]汉。置而勿论。只如见前一众与山僧於此眉毛[病-丙+斯]结一夏。牙齿敲磕。且道还有所得也无。若有所得。埋没大众。若无所得。辜负山僧。正与么时如何。卓一下。云。西风一阵来。落叶两三片。
　　结制小参。坐断主人翁。不落第二见。一念万年。万年一念。便恁么去。百二十日夏未是长期。其或未然。鄮峰别有个方便。穷则变。变则通。盏子扑落地。楪子成七八片。卓拄杖一下。
　　解夏小参。百二十日夏如今已告圆。就中一句子。切忌错流传。众中莫有通方底出来。将错就错。道一句看。若也道得。后园驴吃草。若道不得。秋至雁[口*(衔-金+缶)]芦。
　　冬夜小参。六爻既穷。阴魔自殄。一阳来复。吾道大亨。洞山果子格外安排。皓老布裈依前赫赤。鄮峰寡不敌众。相逢相见。随例道个仲冬严寒。且要诸人顺时保爱。若据从头数来。灼然大有事在。何故。九九八十一。穷汉受罪毕。方始展脚眠。蚊虫獦蚤出救摄急急。
　　结夏小参。风恬浪静。切忌亸跟。白日青天。宜须退步。鄮峰放一线道。且与诸人恁么商量。忽然结却布袋头。直得山河大地变作山河大地。吞却山河大地。你衲僧家毕竟向甚处出气。拍禅床云。无人知此意。令我忆南泉。
　　解夏小参。面门一思。长时无间。见成句子。百味完全。若论结也。当处安居。不是拽短就长。至於解也。随方任运。亦非拽长就短。黄连甜。甘草苦。掷地金声如粪土。睦州拶折云门脚。南泉不打盐官鼓。卓拄杖一下。
　　冬夜小参。诸佛不出世。祖师不西来。颟顸一句子。南岳对天台。灵利汉不在商量。性燥底何劳重举。只恁么座着。平地陆沉。更拟进前。藤蛇绕足。岂不见玉泉皓老道。晷运推移。布裈赫赤。不是不洗。无来换替。良久。云。古今争战干戈里。得到清平有几人。
　　除夜小参。旧岁今宵去。去去实不去。新年明日来。来来实不来。万古长空无变异。循环日月空相催。山僧与么告报。众中或有不甘底出来。道大小育王话作两橛。又作么生祇遣。虽然如是。也须真个始得。今时师僧往往语言相似。州县不同。所以差之毫厘。失之千里。卓拄杖一下。云。谁识阎罗王是鬼。
　　结夏小参。若据正令提纲。直须宝幢路上荒草连天。玉几峰前荆榛满地。犹未为分外。而况三百五百聚头接耳。浩浩商量。也大屈哉。育王今夜事不获已。略借古人方便一路。与诸人赴个程限。良久。以大圆觉为我伽蓝。身心安居平等性智。非不非。是不是。虎咬大虫。蛇吞鳖鼻。虽然。要且不得动着。动着则打折你驴腰。
　　除夜小参。无入作处。可煞见成。恰相当时。全没巴鼻。鹫岭妄传迦叶。少林谩付神光。自余列派分灯。未免递相屈辱。只如今腊月三十日。一个个岂不知是岁除夜。更来这里握节当胸侧听个什么。山僧从而不识好恶。更向诸人面前分拏劈裂也太无端。何故。彼此出家儿。
　　解制小参。以大圆觉为我伽蓝。身心安居平等性智。所谓从四月十五日结也。如是至七月十五日解也。如是威音王已前亦如是。弥勒佛下生亦如是。万年一念。一念万年。无古无今。不变不异。便恁么去。正坐在灵山窠臼中出头不得。有般汉便道。衲僧家有甚固必。要行便行。要坐便坐。钵盂里屙屎。净缾中吐唾。毁於佛。谤於法。不入众数。熏修十不善因。成就五无间业。若恁么去。又却堕在今时窠臼中。未有超脱一路。直饶恁么不恁么一时坐断。别有生涯。点捡将来。亦未可在。何故又却堕在自己窠臼中转身不得。如今要出灵山窠臼则易。要出今时窠臼则难。要出今时窠臼则易。要出自己窠臼则难。既然如是。且作么生出得。拈拄杖。卓一下。云。灵山窠臼．今时窠臼．自己窠臼。一击粉碎了也。到这里合作么生。顾视左右云。夜来何处火。烧出古人坟。
　　结夏小参。曹溪路上。无端浪起成堆。玉几峰前。谁信地平如掌。往复无间。动静一源。伸出手。触着达磨大师眼睛。举起步。踏断释迦老子鼻孔。了无回避。逈绝安排。更说甚么长期短期。只贵自家心肯意肯。既然如是。只如九十日中毕竟作么生履践。拄杖生根休用剪。钵盂无柄不劳安。
　　解夏小参。机不离位。沉乎醉乡。语不离窠。滞在金网。竖起拄杖云。看看。宾头卢尊者现在山僧拄杖头上为诸人作自恣佛事。广说一夏九十日内所得所证法门。所修所行行愿。人人具足。彼彼无差。直得西天那兰陀寺诸佛弟子悉皆闻已。莫不合掌赞善。叹未曾有。唯你这一队汉。有若持水纳石。恬不为事。既无奈何处。却入摩利支山去也。
　　结夏小参。十方同聚会。作么生。个个学无为。有甚闲工夫。此是选佛场。赚杀人。心空及第归。且在三门外。山僧恁么告报。且道节文在什么处。诸人还知么。草本天下同。
　　解夏小参。拈拄杖。示众云。超然独证。未免誵讹。卓尔见前。犹存顾鉴。须是擘开布袋口。突出拄杖头。得失两忘。是非俱泯。一切智智清净。无二无二分。无别无断故。文殊普贤竖起拄杖云。总向这里作自恣佛事。且道观世音菩萨在什么处。卓一下。云。莫向闻时认不闻。
　　出队至道场。冬夜头首秉拂罢。请小参。便恁么委得。已是落二落三了也。傥或踌躇。不免借主人威光。赴个时节。拈拄杖云。见成公案。不涉安排。竖去横来。总由这里。天地以之覆载。日月以之运行。四时以之代谢。万物以之敷荣。卓一下。云。群阴既剥。众魔已殄。又卓一下。云。一阳来复。吾道大亨。直得伏虎尊者忍俊不禁。将国一祖师背一拍。呵呵大笑云。惭愧。惭愧。风以时。雨以时。苏湖熟。天下足。东家西家总是王老师檀越。且道到这里如何教化。卓一下。云。须是堂头师叔始得。
　　结夏小参。一拨便转。犹涉程途。三搭不回。故难持论。岂不见广额屠儿放下屠刀道。我是千佛一数。障蔽魔王道。待一切众生成佛。尽众生界空。乃至无有众生名字。我乃发菩提心。直饶恁么刺脑入胶盆。你这一队汉更来这里聚头合火。道我禁足安居。克期取证。且拟证个什么。皮下还有血么。以拂子击禅床一下。云。夜深归去便归去。莫待天明失却鸡。
　　冬夜小参。当头坐断。冻锁寒潭。觌面提持。暖回幽谷。竖起拂子云。看看。神应龙王与国一祖师互相庆贺。且喜一阳来复。吾道大亨。双径山中楼殿又见重新。十字街头米盐依前旧价。这个则且置。祇如俱胝道者将盘陀石一喝。直得七花八裂。为复是神通妙用。为复是法尔如然。良久。云。北斗东转。南斗西移。
　　结夏小参。心外无法。法外无心。言发非声。色前不物。才开口。触着空王祖讳。拟动步。踏断弥勒脚跟。头头总是生涯。处处无非妙用。所以道。以大圆觉为我伽蓝。身心安居平等性智。咄。曹溪门下。切忌俗谈。
　　解夏小参。将心用心。重增过咎。以智遣智。转见病深。所以道。家无白泽之图。必无如是妖孽。厨乏聚蝇之糁。自然永绝饥虚。山僧一夏出出入入。略无一语与诸人相资相益。然好一釜羹。且道其中还着得鼠粪么。良久。云。恶。今夜无端打落两颗。
　　冬夜小参。土木场中过两冬。朝匆匆兮暮匆匆。从来业识无凭据。说甚东山大脱空。直得无禅可参。无道可学。四海禅流何处栖泊。含晖亭上望东溟。凌霄峰头揖南岳。翻笑老龙牙。手里把柄破木杓。
　　除夜小参。瞿昙出世。弄假像真。达磨西来。多虚少实。自余显大机。彰大用。玩弄神变。驰骋词锋。逗到腊月三十日。也只是个岁除夜。径山与么告报。莫有长处么。以拂子击禅床云。堪作什么。
　　结夏小参。无奈何处。狗舐油铛。绝伎俩时。猫儿见谷。直得眼不挂户。意不停玄。举步迷踪。转喉触讳。不知大尽小尽。说甚长期短期。世事纷纭日月忙。一身儱侗乾坤窄。正恁么时。且道还有出身处也无。良久。云。有功无功。莫使腹空。
　　解夏小参。言无展事。语不投机。承言者丧。滞句者迷。南斗七。北斗八。庐山罗汉院一年度三个行者。径山寺里每日两粥一斋。是汝诸人九十日内捧钵盂向长连床上恣意咂啖。於中还有知饱底么。通身是饭通身水。问着痴顽总不知。
　　解夏小参。僧问。选佛场开日。丛林气象新。心空及第者。毕竟是何人。
　　师云。只有你一个不是。
　　进云。佛鉴禅师聻。
　　师云。我亦不是。
　　进云。恁么则大家随处乐升平。
　　师云。老僧与上座不同。
　　进云。昔日沩山坐次。仰山．香严侍立。沩山云如今总恁么者少。不恁么者多时如何。
　　师云。钩头有饵。
　　进云。仰山从东过西。又作么生。
　　师云。一钓便上。
　　进云。香严从西过东聻。
　　师云。同坑无异土。
　　进云。仰山．香严恁么祗对。还契沩山意也无。
　　师云。料掉没交涉。
　　进云。沩山道。这个因缘。三十年后掷地作金声去。又且如何。
　　师云。不中喂狗。
　　进云。仰山云。这个须是和尚提唱始得。
　　师云。不是好心。
　　进云。香严云。即今亦不少。
　　师云。丧尽家门。
　　进云。沩山云。合取狗口。是肯佗不肯佗。
　　师云。苏州菱。邵伯藕。
　　进云。沩山有如是指示。今日见前大众侍立。径山有何指示。
　　师云。饥则吃饭。困则打眠。僧礼拜。
　　乃云。打开布袋口。击碎铁门关。是凡是圣。不妨北往南来。左之右之。自然七穿八穴。说到行不到处。行到说不到时。吹毛在握。凛凛神威。宝鉴当轩。澄澄光彩。万法岂能为扰。千圣不与同廛。捏定寰中。特标象外。正恁么时。文殊三处度夏即不问。至诸佛集处。因甚出女人定不得。小处多官府。空山有鬼神。
　　结夏小参。集方储药。病者愈多。剖斗折衡。争端益盛。恁么也不得。不恁么也不得。恁么不恁么总不得。然后径山与诸人向没交涉处同此受用。同此安居。忘彼忘此。非实非虚。二时粥饭气力粗。试问诸人会也无。
　　除夜小参。旧岁即新岁。新年即旧年。要知新岁岁。元是旧年年。到这里。添一铢则秤尾轩昂。减一毫则尺头短促。须是从空放下。当处平和。自然律气潜通。暖生幽谷。万物献敷荣之态。元枢忘煦育之功。水月无心。风云自异。正恁么时如何。路不拾遗真古道。民皆乐业见丰年。
　　结夏小参。言超情谓。理绝正偏。碓捣东南。磨推西北。浑仑无缝罅。平坦没誵讹。三世诸佛横说竖说。谩逞词锋。历代祖师全提半提。妄生节目。是汝诸人九十日内十二时中如何趣入。如何履践。如何受用。竖拂子云。若向这里会得。许你融十虚於毫端。置尘劫於当念。时时禁足。处处安居。脚头脚底。七穿八穴。其忽未然。佛殿里隔子门碍塞杀人。
　　解夏小参。江南两浙。春寒秋热。尘沙劫事在如今。如今不异尘沙劫。恁么见得。诸人九十日内常在家中。未尝不与山僧同出同入。山僧九十日内奔走於外。未尝不与诸人同起同倒。不见有纤毫彼我之相。亦不见有纤毫离合之踪。豁尔虚融。逈然独脱。虽然如是。且道山僧在长安城里唤你诸人。诸人在五峰顶上还应得也无。若也应得。如上所说。悉皆不妄。其或未然。带累山僧拔舌犁耕。无有休日。
　　冬夜小参。寒来暑往。个片田地何曾动摇。鼓寂钟停。一会灵山俨然未散。恁么会得。便见善财童子不离本位。入普贤毛孔剎中。经历无量国土。承事诸佛。参礼知识。一期事毕。却来径山面前鞠躬而立。合掌白曰。今当书云令节。天下丛林於此时兴大佛事。或拈洞山果子。或提皓老布裈。或举赵州茶。或示云门饼。浩浩商量。不妨闹热。惟是此间冷啾啾。空索索。闻无所闻。得无所得。未审师意如何。咄。岂不见道。朕闻上古。其风朴略。
　　除夜小参。光景匆匆若逝川。旧年去了又新年。年来年去自来去。底事何曾有变迁。与么会得。今年也与么。明年也与么。后年更后年。乃至百千万亿年也只与么。与么与么。是汝诸人还曾见有不迁变底道理么。叶生春树秋归土。日出东方夜落西。
　　结夏小参。六合九有。情与无情。竖拂子云。总在这里安居禁足。径山令下。不许妄行一步。不得妄说一句。说须说到行不到处。行须行到说不到处。说不到处如何行。须是无足人始得。行不到处如何说。须是无舌人始得。若说得。一句千句万句。句句朝宗。若行得。一步千步万步。步步踏实。且如何是踏实底道理。乃云。明眼人落井。
　　除夜小参。从上佛祖。的的相承。列派分枝。遍天遍地。子细看来。无非一人瞒一人。互相热瞒而已。然虽如是。又须是真个瞒得过始得。若只解瞒人。不能自瞒。此人有手无眼。若只自瞒得过。不能瞒人。此人有眼无手。若也自瞒得过。亦能瞒人。敢保是人手眼俱备。如处晴昼。见种种物。随手取与。无所疑滞。自然不为寒暑所迁。及时令所转。又不妨见人贺冬也贺冬。见人贺岁也贺岁。要且觅佗一丝毫起处了不可得。到得恁么田地。方许你说大脱空。行无间行。无间行则且止。如何是大脱空。良久。云。一年三百六十日。腊月尽是岁除夜。
　　结夏小参。一物不为。药峤早成多事。无言可对。仰山已涉繁词。去却药忌。如何通个消息。孟夏渐热。仲夏极热。子规枝上一声声。分明啼破三更月。诸人还猛省么。百丈耳聋。黄蘗吐舌。
　　冬夜小参。赵州南。石桥北。松根有茯苓。去却一。拈得七。龙门无宿客。信手拈来。信手便掷。随处破荡。随处成家。卷舒逆顺。左之右之。南北东西。无可不可。此犹是寻常用底。只如一阳未生。如何通信。以拂子击禅床云。京师出大黄。
　　结夏小参。三世诸佛说梦。历代祖师说梦。天下老和尚说梦。径山昨夜亦得一梦。梦游圆觉大伽蓝中。时主持者空王如来。适当结制。鸣鼓升堂。为诸大众说安居偈。护生须是杀。杀尽始安居。会得个中意。铁船水上浮。是诸大众悉皆默然受教。於中一人闻说是偈。得未曾有。於是起大精进。发大勇猛。秉智慧剑。一往直前。不问佛之与魔。凡之与圣。有学无学。情与无情。一切皆杀。杀一切已。然后自断其首。首已断故。无能断者。是诸大众见是事已。皆证无生。径山随后欢喜踊跃。於踊跃中。忽然省觉。细详前事。谓是虚耶。实耶。谓是有耶。无耶。谓是梦耶。觉耶。若谓是梦。觉者是谁。若谓是觉。因何有梦。我此众中必有智者。有则出来为我原看。若也原得。许你与沩仰父子畬田种粟。夜寝昼餐。捧水擎茶。不妨神通游戏。其或未然。铁船水上浮。莫道不疑好。
　　解制小参。我宗无语句。亦无一法与人。只贵各人自己鼻孔端直而已。黄面老汉．缺齿胡僧。犹自喎斜。所以山僧一夏费尽手脚与诸人整顿。因甚到夜不正。忽有个汉出来道。老和尚。且莫口吧吧地。只你鼻孔犹欠半边在。何不以手自摸索看。遂以手摸鼻云。恶。龙蛇易辨。衲子难瞒。
　　结制小参。人人有一片田地。自古自今未尝变易。无端被从上乃佛乃祖前后出兴。互相指占。各立门户。或说直指单传。或说克期取证。强生节目。疑悞后人。殊不知进一步犯着李四桑园。退一步侵佗张三麻地。不进不退这里一踏踏着脚跟下硬紏紏地。元是自家本业。更不用佗人作保。不妨於中随时受用。腾腾任运。任运腾腾。居不知所为。行不知所之。与物委蛇而同其波。阿呵呵。唤不回头争奈何。
　　为雪窦无相和尚对灵小参。大用全提。乾坤黯黑。大机独运。剎海齐彰。行一步。象王回旋。出一言。狮子踞地。了无枝叶。不近人情。逆顺卷舒。纵横得妙。此犹是无相贤属禅师平常用底。且道叶落归根。如何通信。云净八纮无觅处。乳峰高插暮天寒。
　　复举。僧问黄龙机禅师云。和尚百年后。钵袋子什么人得。龙云。一任将去。僧云。里面事如何。龙云。线绽方知。
　　师拈云。黄龙老汉。口头不吝。肚里犹悭。争如无相钵袋子。不待百年后。未死已前。一时擘破了也。若说里面事人人尽知。且道知底事作么生。洞视索空无可有。从教千古错流传。
　　为净慈北磵和尚对灵小参。大海乾枯。虚空迸裂。突然於中。产此英杰。弃儒服。着佛衣。说佛非。恣儒舌。戏笑怒骂为佛事。超然不守於途辙。横说竖说。巧说直说。浩浩然流布於人间。不知几千万言。如尘如沙。如金如玉。如长江之波。如霁天之月。而使四方学者莫知其为儒耶。其为释耶。是故有口如哑。有舌如结。不可得而拟议。不可得而分别。今既已矣。令人恸哭流涕。而今而后。不复见此明教师。甘露灭。正恁么时。径山如何剖决。拍禅床云。安得鸾胶续断弦。打刀须是邠州铁。
　　复举。僧问长沙。南泉迁化向什么处去。沙云。东家作驴。西家作马。僧云。意旨如何。沙云。要骑便骑。要下便下。
　　师拈云。诸人要知端的么。风流儒雅。

　　佛鉴禅师法语
　　示惠侍者(前住能仁)

　　文彩未彰已前。有一句子不横不竖。突兀地。自古自今。乃佛乃祖竞头出世。肆口宣扬。未曾有一人当头道着。四海禅流。瞻风拨草。择友寻师。傍窥暗觑。终未有一人蓦直觑透。然觑不透处。唯在鼻尖头。道不着时。不离唇皮上。若向鼻尖头唇皮上讨。则千里万里没交涉也。的的此事要个爽拔俊快底汉担荷。至担荷处。实无毫发许担荷底道理。所以迦文老汉於然灯所无一法可得而得受记。二祖觅心了不可得处而心安然。逗到呈朦袋时。唯礼三拜。依位而立。便有得髓底一杓恶水。
　　有祖以来。东西绳绳。针砭相资。水乳投合。大非容易。又不见国师一日三唤侍者。侍者三度应诺。这里又容得毫发许道理么。后来有不识好恶底汉。於无道理中强出道理。云。譬如暗中书字。字虽不成。文彩已彰。且莫说梦。如今未彰已彰。置之莫论。只如国师道。将谓吾辜负汝。元来汝辜负吾。且道有辜负耶。无辜负耶。若有辜负。那里是佗辜负处。若无辜负。国师因甚与么道。须知明眼衲僧到这里直是有气无出处。惠侍者本色英俊。岁久相从。善能体理。鼻头既有通天窍。试为山僧出气看。

　　示心侍者(前住马溪)

　　从上知识竞头出世提持个事。张罗布网接上上根器。鞠其要妙。不出乎发明各各自心而已。此心既明。只这明字亦无着处。有若红炉上一点雪相似。逗到恁么田地。更资悠久炼磨至於纯熟。根本既固。枝条花叶不愁不茂。方可临大事。当大任。死生祸福之际。纤粟不能动摇。逆顺卷舒。一动一静。靡不中的。与其动也。应变灵通圆融无际。与其静也。虚明独耀。不为胜妙境界之所桎梏。所谓一切时一切处皆吾活业。自然游刃有余地矣。心侍者。真英俊衲子。相从既久。告别宁亲。势不可遏。然通方道人。或归去。或再来。初无固必。昔香林远侍者归蜀。潜光匿耀於青城水晶宫。初不欲人知。其后臭烟蓬悖不容掩藏。竟大云门之门。岂小小哉。此真良范。心宜勉之。

　　示光首座(住福林)

　　从上来的的相承底。非阴界中事。莫不以心传心。以器传器。是须羽毛特异乃可付授。如虎之有彪。返睨其母。不守窟宅。哮吼咤沙。始得绝类离伦。超越格量。不见道。不是河南。便是河北。至索火处。岂徇涂辙者之所能及。而后益张吾宗。擘开太华。逗出黄河。有何疑滞。其道至今浩而不泯。岂小小耶。光首座。乳峰玉几至於兹山。首尾相从将十载许。中间有克由叵耐处固难备举。惟是分座说法。卷舒游刃。予切私喜。今腥香发露。不可掩藏。出应福林之请。虽未称设施。然道无方所。行之在我。如不负所嘱。其於临济。岂复多让。又何啻遇大风则止者哉。

　　示觉长老

　　的的个事须还佗挺特没量汉奋不顾身。直拔担荷。才涉廉纤。则撞头入魍魉魑魅队中。卒无解脱之日。岂不见道。俊狗不露牙。拟不拟便着。从上来唯德山．临济．罗山．明招．赵睦二州．云门辈颇似个体才。其余根器有利钝。得之有深浅矣。至於极处。固无二致。而其用处有妙不妙耳。大凡入个门户。不可草草。须得根本正当。脚下牢实。然后养育成就。扩而充之。不得已而随缘应世。操佛祖柄。开凿人天。要须不近人情。是与不是。尽与裂下。只贵独脱。当头契证而已。不将实法系缀於人。拟与么便不与么。是句亦刬。非句亦刬。才有所重。便成窠臼。瞎学者眼。不是细事。可不谨哉。觉长老相从甚久。於道深有趣向。霜露果熟。出应人天之请。求语为警。因掇笔书以赠。切宜勉之。

　　示宁侍者(见住灵岩)

　　宁侍者。自育王．双径。首尾相从已经数载。见其孜孜为道。真本色衲子。秋风吹衣。忽来告别。且袖纸求语而谒蒋山。吾不欲特地固却之。而所请益坚。因谓之曰。昔应庵据锺阜。大慧居五峰。一时龙象往来二开士之门。憧憧交武於道。又不知悞了多少人家男女。吾固不敢仰视前辈。而痴绝兄实当世宗匠。此行若空去。后必实回。若使实去。必须空回。断无疑矣。忽恐问着此间如何若何。却不得妄通消息。何故。彼此老大。

　　示南藏主

　　昔周金刚弘大经论。名震西蜀。而不信禅家有直指之要。以谓南方魔子。吾当倒其巢穴。搂其种类。免使鼓閧於人。遂负疏钞愤志南来。岂谓持守不坚。至中途买点心处。触於邪毒。遂生迷闷。没理会处。急登龙潭。欲求解救之方。殊不知撞头深入魔宫。竟为大魔所摄。向吹灭纸烛处丧却平生。便作魔语云。穷诸玄辨。若一毫置於太虚。竭世枢机。似一滴投於巨壑。魔作益炽。於是焚却疏钞。至於拆却佛殿。而后但持一白棒。佛来也打。祖来也打。又云未曾打着个独脱底。要且不知佗末上先自粘手缀脚了也。却要打着个独脱底。不亦难乎。南藏主亲从大慈雨花筵中来。遍历诸方。而於老僧相从最久。其愤愤之志。较之德山亦不少让。万里泝流。后日若见独脱底。当与德山痛出一口气。

　　示湛上人

　　学道无过两种病。若不滞在澄澄湛湛中。便在纷纷扰扰处。猛烈汉痛与摆拨。腾身一踯。透过那边。非但彼我声色能所俱亡。求其生死朕兆了不可得。方谓之大休大歇大安乐。绝学无为闲道人也。到得恁么田地。犹只名自悟自了底人。若论蜀之三十六江。前头大有滩在。切宜勉之。

　　示湛然道士

　　服有缁黄。道无彼我。如果能弘道。则不见有缁黄彼我之相。直下湛然清净。豁同太虚。包容一切。便见山河大地。人畜草芥。莫不因兹而立。如是则非特超圣凡。出生死。至於亘百千万亿劫不动不变。亦只恁么。所以古人道不出是。又道莫过於此。要且不得认个是。执个此。认着执着则祸生也。
　　须参活句。莫参死句。佗得底人宛尔不同。十二时中只么闲闲地。荡荡地。如珠在盘。触着便转。不留影迹。方得名为通变道人。然后随机应用。转化同事。度所未度。挈一切人同游虚无安乐之地。岂不伟欤。然更须知有衲僧门下没巴鼻一着子。你且道这一着子灼然是有耶。是无耶。有则达磨大师无板齿。无则老君头戴楮皮冠。然高士宿有灵骨。深疑此事。偕其徒立上人奋志南询。徧见知识。朅来鄮峰。眉毛[病-丙+斯]结。孜孜不少怠。忽中夏。错认橘皮作火。克由叵耐。临别。炷香求语为证。育王虽有三十棒。未欲下手。后五日或能再来。老夫当不惜也。

　　示彬典座(受牒正觉)

　　我宗无语句。亦无一法与人。这里只贵个眼横鼻直底汉。不涉廉纤。不行理路。直下顿领。然后随分着衣吃饭。任运过时。如是则非但世间名闻利养得丧。是非不能干其怀。纵有出世间殊胜又殊胜底法。亦无心顾着。长时只么闲闲地。荡荡地。不依倚一物。长养成就。立处孤危。自然用处峭拔。等闲靠着。莫教略露些子。便乃坐断天下人舌头。纵饶佛祖。亦无奈何处。虽然。正觉山头古有十二松。更须一一点过。一株不见。便是不了事。祝祝。

　　示日本然上人

　　我有一句子。未离日本。未跨船舷时。已是两手分付了也。这里札得脚。便见大唐国里无禅师。傥或迟疑。更要进前叉手道个咨和尚。老僧不免向净洁纸上重新涂糊去也。所以道无南北。弘之在人。果能弘道。则一切处总是受用处。不动本际而徧历南方。不涉外求而普参知识。如是则非独此国彼国不隔丝毫。至於及尽无边香水海那边更那边。犹指诸掌耳。此吾心之常分。非假於佗术。然上人如是信得及。则逾海越漠。涉岭登山。初不恶矣。

　　示清藏主

　　本色道流决欲究明此一段大事。非阴界中逐旋扭捏。逐旋安排。不二不四活计。是须天姿爽拔。志愿坚确。从跂步时便有吞佛吞祖之量。不与千圣并立底气槩。不拘得失。不顾危亡。只向未扃已前咬牙啮齿。直下顿悟顿证。不留纤粟。如狮子儿哮吼一声。壁立万仞。又如烈火触着便烧。不容近傍。正恁么时。非但荡去一切知见解碍。至於求丝毫头佛法亦不可得。却向丝毫不可得处拈出一丝毫。揭示未学。转化未化。转度未度。岂不是大丈夫成就大丈夫事业耶。
　　所以周金刚未出峡时。[祝/土]一肚皮骨董。充塞乎八万四千毛孔。匝匝地。谁奈其何。及见龙潭。轻轻点发。便乃到底翻转。和根拔却。向青天白日中撑开两眼。突出一条白棒。佛来也打。祖来也打。超然独立。如雷如霆。震惊寰宇。浩浩轰轰。至今未泯。岂小小哉。清藏主。本色道流。昔常烂游大慈讲席。深知非究竟学。於是焚舟南来。相从於乳峰。力究此事。愤愤之志。其於德山不复多让。临别。炷香袖纸求语。因书此段葛藤壮之。当如老德山发明独脱底一解子。以救末运异见邪解之疾。其佗非所望也。

　　示瑜上人

　　至道无难。惟嫌拣择。但莫憎爱。洞然明白。若端的一到明白之地。无有丝毫拣择之心。亦不见有丝毫憎爱之相。廓然荡豁如大虚空。无所障碍。然更须知有老僧不在明白里。有般汉不识好恶。便乃踏步向前。却问既不在明白里。又在什么处。似此参究。驴年也未梦见在。若是俊底。鉴在机先。领於意外。八面玲珑。逈然独脱。又更有什么在与不在。明与不明底事耶。
　　瑜上人。天姿淳雅。万里南来。寻访知识。孜孜於道。久而不变。乡信忽通。遽有归宁之行。临别。求语以为警策。祝之曰。决欲捉败赵州。切不得向山僧言下寻讨。

　　示求坚上人

　　道在日用。若滞在日用处。则认贼为子。若离日用。别讨生涯。则是拨波求水。这里丝毫及不尽。便成渗漏。十二时中触途成滞。殷殷似有一物顿在胸中。如受鬼胎。未能分解。岂可自宽。所以古者探究个事大不容易。莫非毕生尽世确志坚忍。须得一到大休大歇大安乐地。方为究竟。有若架千钧之弩。除是不发。发则铁鼓九重俱透。然后於六句外受用。了无一法可得。不与千圣并行。方为洒洒落落。真正了事衲僧也。其或不然。更向老僧语下咂啖。则成递相负累矣。坚上人宜痛思之。

　　示超如二上人

　　古者道。密在汝边。妙在转处。诚哉。若转不得动。为一切物刺着。眼盵瞪地摆拨不下。如衣坏絮。处荆棘林。轻轻转侧。即便惹绊。不得自在。若是个脱洒汉。佗自不同。十二时中胸次闲闲地。荡荡地。不为佛法禅道玄妙语言之所笼罩。而於语言三昧海中不妨游戏。所以因言显道。因道立言。有何是非得失於其间哉。超如二上人。真广南蛮无佛性者。顷尝相从於育王。今既旋乡。告别於双径廨院。且将从上佛祖痛处恣意扭捏呈露於老夫之前。因思古人索镇海明珠。直得无言可对。无理可伸。将古较今。何啻倾出一栲栳。无准有棒未暇打得。候再出岭来。却得分付。二上人还甘么。

　　示受业觉上人

　　动即影现。觉即冰生。不动不觉。翻身一踯。抹过那边更那边。不复回头顾着。始得离伦拔萃。名为脱洒道人。傥或趦趄。未免堕在鬼域中而为魑魅魍魉。无有出离之日。须知此事实无奇特玄妙。要且只是洛阳溪里有个普丰院相似。若是其中人举着。便知落处。老拙自幼出家。十八上行脚。到处横草不拈。竖草不把。如今五十三也。依旧只是旧时人。初无奇特玄妙。吾侄自乳峰玉几五年相从。岂不知之。如今临别。反持即庵贤属法语一轴相呈。欲老拙复书一段於其前以为助道之要。何其特地耶。因见其诚意切切。於是信笔一挥。不觉盈纸。是则是。且道还有一个元字脚么。试点捡看。若言有。则埋没吾侄。若言无。则辜负老僧。这里拨得开。所谓金刚圈。栗棘蓬。吞透有暇矣。其或不然。更为下个注脚。绍定己丑中秋后五日。阿育王山无准叟书于无异堂。

　　示溥塔主

　　世学一伎一能。若不得其要妙。则成常习。非伎能也。况学道乎。然学道是须得其纲领要妙。不尔。则成口耳传授。流入名相。终成戏论耳。昔五祖少游大慈学海。善发钩深之问。众皆忌之。及尽教理。知其不为究竟。於是舍而南来。已半百矣。一见白云倒底脱去。空拳索手。别立生涯。向佛祖提不到处拈出没巴鼻一着子。世莫能辨。皆目之为演山主。其可见也。而后杰出三佛。诸大弟子摐然密布於四方。其道大振。至今绳绳不绝。皆其儿孙。於宗乘岂小补哉。原其所蕴。锦心绣肠。不为不无。以世俗鄙俚之语发明至要。说略规模。调高韵古。诚难拟议。所谓耆婆死。百草皆泣。是地溥塔主真其的的乡人。当痛省而深慕之。则直指之道。光明有在矣。

　　梁王寺捺涂田求语

　　香水海底有一片膏腴田。不知几千万顷。往昔威音王传授与毗婆尸。七传而至迦文老汉。展转相承到胡达磨。达磨不守家业。将白契逾海越漠。欲贱卖与梁王。梁王知其意不臧。故不纳。只得恓恓渡江。直至少林。九年努觜。神光不忍见。折一臂以易之。而后子孙既繁。中间有不纳官税。冒姓名。佃之者多矣。年来往往堕於农事。遂至湮没。良可叹惜。今杲泽二上人愤气不甘。复欲追还旧观。如果确其志。则洪波险处。白浪堆中。试着工夫看。或不犯锹镢。等闲翻得转。则非但梁王一众餍饱有余。至於憧憧往来。悉皆餍饱。二上人宜勉之。吾说不虚。

　　示昙上人(号竺源)

　　瞿昙昔起祸於竺乾。寻波流於震旦。如决河源。注而为海。令一切鱼龙虾蠏游泳其中。悉知以水为命。升腾变化者。不可以数计。适此季运。昧其源者多。徇其流者众。往往甘抱焦渴。奔逐阳焰。欲求所济。竟乾死於沧溟之侧。良可痛惜。锦官昙上人。智识超然。始若不类。万里南询。欲以折筯探其浩渺。偶不着便。悞沾一滴。於一滴中穷尽瀛渤之味。彻见乎一沤未发之前。尽於尾闾之极。真瞿昙败家种草也。东湖率庵一见。喜而贼之以竺源。吾弟即庵从而肆其恶。江湖道旧异口同音。咒诅唾骂。殆无措身之处。於是不得已而理舟西泝。相从久之。且欲求语。固知其势将不利於蜀矣。吾亦无如之何。临岐谩祝之曰。行矣。善为方便。

　　示仁上人

　　道不可求。贵在歇心而已。然此之一歇。不可强也。须假朝求暮讨。至意路绝处。忽然自歇。一歇之后。驰求之心悉皆止息。有如途路旅泊之人。欲诣其所。力在乎行。非行不能到。一到之后。伶俜辛苦等事悉皆止息。无复奔走。岂不见善财历五十三参。至弹指处。楼阁门开。入已还闭。从前所得法门。所见境界。悉如梦幻。至於有见桃花而绝疑虑。闻击竹而忘所知。要且不在桃花上。亦不在击竹边。毕竟在什么处。本色道流。急须着眼。仁上人相从且久。告别。泝流炷香求语。以为道伴。且有再南之约。然初无固必。莫非任缘而已。但令一切处无第二人。一切时无第二念。不变不动。则无时不聚首也。行矣。勉之。

　　示彻上人

　　蓬山彻上人。冲虚庵之孙。万里南询。遍见知识。孜孜切切。略不少怠。真本色道流也。朅来鄮峰。相从数载。逮移凌霄。乐然偕行。五峰在天之表。一尘不到。实古今有道者集大成之地。彻亦自喜。秋风西来。乡信忽通。遽告归宁。义不可免。炷香求语。并记再南之约。复出示清节老人。畴昔送行及招归二篇。其略曰。事须莫学虚头禅。昼参夜请求真实。然真实亦不可求也。求而得之。亦虚头耳。弃虚头。舍真实。究竟底事如何体悉。行者磨墨。山僧走笔。写护身符。五月五日。

　　示周司户

　　某稔闻德望有日。但未遂一见为快。兹沐真染。殊慰此心。又蒙不鄙。特以此段大事因缘相期於形骸之外。附到瓣香素轴。欲索数语以为日用助道之资。自知林泉野人。固不当眩曜知见於名公巨卿之前。然既出诚意切切。亦不得不以诚意相告。但此事不从佗得。只是人人脚跟下本有底一段事。历历孤明。亘古亘今。不动不变。才拟心相向。便是千里万里没交涉。所贵当仁直下谛信。不越一念。超然独脱。顿悟顿证。至证悟处实无一法可得。只是旧时周司户而已。若别有所证。则心外有法。乃成外道矣。
　　今时士大夫不是不聪明。不是不灵利。只缘以聪明灵利去冥合个事。返为灵利所惑。不见本法。要须离心意识参。出凡圣路学。才有一丝头。便与剪断。纵有奇特更奇特。玄妙更玄妙底事。亦与一时裂下。至无栖泊处。略整顿精神。冷眼谛观。鼎鼎是什么道理。稍觉烦闷。无入作处。却不得放舍。只就这里紧靠着。抵死与之作头底。不知不觉忽然洗面摸着鼻孔。自笑一回。方知道无生死可出。无佛法可求。释迦老子是个黄面汉。达磨大师是个老臊胡。一大藏教是甚破故纸。至於百千法门．无量妙义。莫不从风而靡。回省前来。愤愤悱悱。咬牙奋齿。必定惭惶无地也。写至此。更欲列陈数段古人因缘。以尽斯轴。忽思来书。所谓非事葛藤。涂糊后人之语。不觉抚案掷笔于地。虽然。已是葛藤不少。

　　示鉴侍者

　　鉴侍者。英俊者流。愤志南来。决明己事。始相从於玉几。而至五峰。首尾数年。略不少怠。良可喜也。秋风袭衣。遽起归欤之兴。栢庭友于赓歌以壮其行。无下数十篇。且呈无准老叟。因谓曰。一吟一咏。如析旃檀。片片皆香。然於中有意到句不到。有句到意不到。有意句俱到者。语未竟。鉴袖出小轴。趋前而言曰。意句俱不到处。愿求一语。予罹劫火。自夏及秋。奔走红尘。有口无取气处。何暇及此。鉴请之益。勤不得已而为之。姑纪岁月。时绍定癸巳八月十八日。是日也。钱塘之潮大於常年。观者如堵。迎潮之人莫知其数。出没往来等儿戏耳。中间也有出不得者。何故。不见道。弄潮须是弄潮人。

　　示垠侍者

　　学道如世巨商。经涉大海。渺无涯际。始须假舟楫。懃橹棹。及其到也。只在须臾。正恁么时。回视前来所用功力。一时俱息。当下自然稳贴贴地。奇珍异宝悉皆现前。方是自家元物。然后周贫济乏。随意运用。不由别人。岂不见昔日善财游百一十城。参五十三善知识。一一善知识各得其法门。要且终有限量。后於弥勒弹指声中入大楼阁。顿忘前证。本智现前。方名无限量法门。方名得大自在受用。当时善财若不得这一解。亦只赢得脚板阔矣。垠侍者万里南来。游历江湖。想所见知识亦不少矣。其於所证。却须超过善财一头地乃善。

　　示升上人

　　长老小师不参禅。讲主徒弟不听教。如忽真个不参不听。直下踏着瞿昙未生时脚跟。摸着达磨未来时鼻孔。并将二老胡缚作一束。倒卓放尿塌下。岂不是挺特丈夫。傥或泥迹循言。准前打入骨董袋里。无有摆脱之期也。嘉定升上人。乃能仁清溪上足。访予于径山。趋前而言曰。自离师日。告以欲参锺山。又参双径。已蒙痴绝和尚示以法语。佩服其教。不敢少怠。袖纸炷香。复欲老僧助拳。因谓之曰。子合吃六十棒。舍汝师而佗求。合吃二十棒。又受锺山涂糊。合吃二十棒。今到老僧处。犹更云云不已。合吃二十棒。适值拄杖不在。并送归能仁行遣。后忽自知痛痒。吾三人皆犯突吉罗罪。

　　示月上人

　　学者始入道。如月初生。曲弯弯地。及至望。则弥满。清净光徧十方。无幽不烛。然尚堕在光影里。坐在法身边。未得透脱一路。所以却从十六夜去。渐渐消磨至於晦。如未生时无异。当恁么时。说与人不得。呈似人不得。只可自知。若丝毫许及不尽。便成渗漏。列在下风。向人背后叉手。若是上上根器。则不在此限。岂不见古灵行脚归。师问曰。汝出游方。学得几许佛法。灵云。一似当初未去时。恶。开口便作屎臭气。月上人相从甚久。切切於道。殊可尚。今以有师有父在堂。意欲归省。且炷香求语为别。从而谓之曰。子归与师相见时。傥或问着如何若何。第一不得学古灵乱呈蒙袋。恐其效德山行事。则并吾此轴俱为拭不净故纸耳。

　　示宁藏主

　　语是诳。默是谤。语默向上。别有一窍。从上佛祖未尝敢以正眼觑着。德山．临济虽尽力提掇。要且只在左边立。以手指点而已。正定处亦未尝动着一丝头。若欲真实担荷。是须向胞胎未具时究取始得。不尔。纵学得盛水不漏。未免离家失业。灼然个事大难承当。写至此。宁一见。便喝云。住。住。我未离嘉定时。已知大佛坐在九顶山中。直至如今转身不得。只你这老汉口里水漉漉地。敢保亦未彻在。噫。三十年弄马骑。今日被驴扑。

　　示垕上人

　　古宿道。诸方说禅浩浩地。争似我这里种田博饭吃。虽则软郎当地。看来较之巨灵擘太华之威。犹未猛也。又有闻版声呵呵大笑。及乎编辟将来。却言肚饥。於是乎喜。此又何曾恣骋驴唇。乱呈蒙袋耶。今时参究。往往不本源由。动輙撒屎撒尿。良可哂也。垕上人。本色衲子。必不雷同。见此快以粪箕笤帚用事乃可。

　　示湘监寺

　　湘监寺。乃石田师兄上足。舍其师而从吾游。多历年所。始归侍司。后归库司。人或曰湘爽拔。非笼槛中物。以予为悞。予曰。昔杨岐辅慈明。振汾阳之道。迫慈明晚参。此亦一小节也。而后应世时。曰。会监寺也会禅。非特一时不知之。至於翠岩有曰。慈明佛法如一只船。前则大宁。中则黄龙。后自称而已。而不言杨岐。是亦不知之耶。是不可容易而拟之耶。而后续临际正统。绳绳不泯者。又岂以清浊为累哉。所谓不知则为□。诚不妄也。湘当知人不知未为极。仍须至自不知乃善。

　　示灯禅客

　　灯禅客。乃法战场中宿将也。大凡出场定当个事。须是七事随身。韬略俱备。临时布置意句。着着有出身之路。头头具生杀之机。或背手弯弓。或单刀直入。或迎锋破的。或诈败拖旗。所以有担擎。有借事。有心行。有编辟。才手蹉脚跌。则性命落在别人手里。灯真差其要者。故能全身远害。临阵对垒。诸方老作往往无奈其何。而於径山面前犹敢干戈相待。乃持此轴。低情下颜。趋前而曰。久依严帐中。从前器械皆使不着。今就师处。别请一个问头。随应之曰。并却咽喉唇吻。置将一问来。

　　示小师德通禅客

　　德通。吾子中不肖者。侍吾最久。而尝病其口多。每欲卸下衲衣。痛与一顿。既默识吾意。遂作庐岳游。是避此而逃矣。又敢卑辞愿求一语。为途中自警。恭而无礼。尤为叵耐。然嗔拳不打笑面。於是引笔而谓之曰。既往。宜早归。吾晚年虽不澡浴。要子洗脚。无爽吾祝。

　　示日本尔侍者(住东福)

　　道无南北。弘此在人。果能弘道。则一切处总是受用处。不动本际而历遍南方。不涉寻求而普参知识。如是则非特此国彼国不隔丝毫。至於及尽无边香水海那边更那边。犹指诸掌耳。此吾心之常分。非假於它术。如此信得及。见得彻。则逾海越漠。陟岭登山。初不恶矣。尔侍者效善财游历百城。参寻知识。决明己躬大事。其志不浅。炷香求语。故书此以示之。

　　佛鉴禅师语录卷第三
　　佛鉴禅师语录卷第四
　　普说

　　善哉三下板。知识尽来参。既善知时节。吾今不再三。若据恁么告报。已是埋没诸人了也。直饶向未鸣板已前各自知时去。亦未救得一半。那堪三三两两聚头接耳。握节当胸。在这里听山僧胡言汉语。也大屈哉。彼彼丈夫。彼彼行脚。阿谁无分。何不奋发。拈坐具将山僧劈口便摵。拽倒禅床。掉臂而去。岂不庆快平生。虽然。也须实到恁么田地始得。所以参须实参。悟须实悟。须两脚踏实地始得。须得本道公验入手始得。若真个得入手底。自是不干事。过关过铺。胸次荡荡地。掉臂便行。了无疑忌。你若未得入手。才到关津去处。心下未免不稳。纵然硬不管。拍盲打过脑背后。忽然有个人道[囗@力]地一声时。你便面赤。被他人捉下。一场败阙。不同小小。又如你众中兄弟相似。若辨得千百贯钱。买得一道真正度牒插在怀里。到处行脚。抽单挂搭。不妨自由自在。
　　你若来处不分明。得处不正当。便是自求不快活也。你才跨门。便被人指点这汉了不得。莫教更撞着个不恰好底。将你无巴鼻捏一捏。你便手忙脚乱。反不如做个三家村里汉过世。却无如许多事。所以适来向你道。须是两脚踏地始得。本道公验入手始得。你若到恁么田地。亦未可便休。不见古者道。参禅须是悟。悟了须是遇人。若不遇人。十个五双杜撰。灼然如是。第一不得檐板自恃。须是舍短从长。就人决择。我此门中千差万别。隐显殊途。除大智洞明。其他莫能知之。
　　岂不见木平参洛浦。便致一问云。一沤未发时如何。浦云。移舟谙水脉。举棹别波澜。平不契。却往问盘龙。一沤未发时如何。龙云。移舟不别水。举棹即迷源。木平便悟去。后来云峰悦和尚拈云。木平若向洛浦言下悟去。犹较些子。后来不合。向盘龙死水里浸杀。住后有问。如何是木平。平云。不劳斤斧。果然只坐在这里。你道他恁么说话。意在於何。多见兄弟往往商量道。移舟不别水。举棹即迷源。便是死水。如何是木平。不劳斤斧。所以只坐在这里。若恁么会。驴年也未梦见在。这里须是觑透他古人一些子得人憎处始得。
　　又不见芙蓉宁训禅师访实性大师。大师上堂。以右手拈拄杖安左边。云。若不是芙蓉师兄。大难委悉。便下座。后来黄龙拈云。实性大师用不得便休。却将佛法以当人情。至今千古之下作人笑端。你且道黄龙恁么道。是肯他不肯他。到这里。若只是参得萝卜头禅底。敢保他理会不下。所以参禅既是得头。又须得尾。方是不疑天下老和尚舌头。你若是真个未有入头处。便须把做至紧至要底一件事理会始得。古人大有方便控你入路。便须昼三夜三。将一则咬不破底话头。冷地里东咬西咬。忽然蹉口咬破。自笑一回。然后就这里扶持起来。甚生标格。
　　更有一事奉告兄弟。切不得自作艰难。先自退屈。才作恁么见解。便无有得底时节。虽然。又须是着些眼脑始得。若是俊底。一觑便透。自然不死在句下。记得古人道。我有一句子。待犊牛生儿即向汝道。又道。我有一句子。待洞水逆流即向汝道。又道。我有一句子。待案山子倒卓即向汝道。到这里。眼瞢瞪底也。且莫怪山僧今日老婆更为你通一线路。我有一句子。未到焦山时已与诸人道了也。自是诸人当面讳却。虽然如是。还讳得么。拍禅床。下座。
　　今夜普说。乃是因大师所请意旨。伏为报荐淑妃娘子陈氏。欲结般若因缘。资荐冥福。又为一切人开发道心。直是殊胜。直是广大。山僧少曾普说。以平生口吻迟钝。又无记性。夫盖普说。须是法性宽。波澜阔。还佗前辈大珠．南阳．德山．临济．岩头．罗山。后来圜悟．大慧．应庵。近来亦少。虽然。云月是同。溪山各异。大底有大底生涯。小底有小底活计。然又千说万说。究竟只是说底。此事又不在说处。
　　盖当人分上。各各壁立万仞。直是坐断誵讹。曾无个非个是。自是道流於中妄生节目。妄生纽捏。自作障碍。以至不得受用。灼然这里着一点外料不得。才涉一丝毫外料。便成剩法。为钵盂安柄。所以动即影现。觉即冰生。直饶你不动不觉。正坐在必死之地。到这里。如何体悉。如何凑泊。如何得与此事相应去。是须得通身汗出。自家冷地里失笑一回始得。你若未得恁么一回。任你说得盛水不漏。只成外边打之绕。只添得个一场热闹。要且与此事了没交涉。岂不见白云祖师道。你若得真正一回汗出去。一茎草上便现琼楼玉殿。你若未得一回汗出。纵有琼楼玉殿。却被一茎草盖却。诚哉是言。可谓是棒打石人头。剥剥论实事。
　　你若真个踏着这些子。自然无许多劳攘。等闲荡荡地。闲闲地。蓦被人拶着。便乃水底火发。拈来便用。一一盖天盖地。其实无佗。一切处总是自家底。不用安排计较。所以不动一尘。不拨一境。见事便道答话长老插脚不入。是皆前辈见得透顶透底。无一丝毫渗漏。方有这个说话。若是肤浅之流。岂可同日而语耶。若据乳峰这里。实无禅与人参。无道与人学。只是个着衣吃饭。屙屎送尿底一个无意智汉荷湖海衲子。
　　诸位大师不鄙来此孤峰绝顶。共守枯淡。所以寻常亦不敢轻易。兄弟凡遇五日须要上堂。三八须挂牌。勉强以塞方丈之责。亦不是矜夸学解。眩曜见知及造妖捏怪。只据自家所见。赤骨律地与兄弟相见。然兄弟来室中吐露个消息底。不道全无。亦多有在正路上行底。才见兄弟在正路上行。亦不敢轻放过。便乃下阶引行一两步。才到放手处。又却多去不得。其实无佗。盖未曾真正一回汗出故也。然这一解。安排不得。计较不得。若是俊底。一咬便断。一觑便透。却无许多顾忌。若是机思迟钝底。却不可等闲放却。直须志愿坚确。勇锐直前。一切境界摇撼不动。一切语言移换不得。如经蛊毒之乡。水也莫沾佗一滴。壁立千仞竖将去。始终不变。蓦地手蹉脚跌。便见倒扑。始得不受人瞒。方可不辜负行脚初志。腊月三十日亦不怕阎家个汉。
　　且如因大师。佗虽是个尼僧。宛有丈夫之作。原其所以。佗从富贵中来。正因出家。正因行脚。正因见善知识。正因学道。盖佗因地既正。始终不妄。所以亦不辜佗。前日十月二十八日夜。忽然引手摸着鼻孔。便知道元来大头向下。便来方丈。通其所以。当时悔不痛与一顿。想他如今却思得一顿吃。惜山僧拄杖又却不在。且待别日分付。然得个杷柄入手。正好放下云头就人淘汰。佛殿里。黄面老汉正参禅在。所谓粗餐易饱。细嚼难饥。今时粗餐者多。细嚼者少。山僧今日打开更说与你。如今正好近前理会也得。退后理会也得。乳峰长老也是好笑。又教人近前理会。又教人退后理会。是什么语话。若是得底人。必然暗地点头。佗前日初得个消息。欢喜无限。便自主张。讳人道个不是。近来却一向放下听人说话。
　　然参禅第一不得担板。若不担板。自冬至夜。数到太年朝。前头大有雪在。你才担板。便赚了天下。盖无第一手。山僧往年入众参禅。自知只得个不担板气力。如今虽不望佗古人。然却也略知羞耻。昔日老东山参得禅了。那时也有人不肯佗。便有人去与佗说。佗便对得。别却是诸公尽得。老师说话。我见老师但识羞耳。这识羞两字。子直是软顽。古今知识。天下衲僧是到不到。总出佗底不得。灼然此事须是识羞始得。若不识羞。直饶你参得彻。悟得到。只是个会禅汉。才被明眼人觑见。只成好笑。且道乳峰与么道还识羞么。也要诸人捡责。更有一颂举似大众。
　　开化因大师。正因来行脚。
　　跨门一句子。等闲亲踏着。
　　开却无须锁。解却无绳缚。
　　末山顶上放痴憨。牛头向北马头南。

　　拈古

　　世尊升座。众才集。迦叶白槌云。世尊说法竟。世尊便下座。
　　师云。世尊所说底。只是序分。迦叶所说底。只是流通分。若是正宗分。未曾动着。径山今夜不惜眉毛敷演去也。拈拄杖。卓一下。云。会么。三段不同。收归上科。又卓一下。
　　世尊般涅盘已。迦叶后至。椁示双趺。
　　师召大众云。灵山百万胜集。唯迦叶独绍祖位。诚不忝矣。何故。为佗亲见黄面老子脚跟来。
　　世尊见文殊在门外立。世尊云。文殊。何不入门来。
　　文殊云。我不见有一法在门外。
　　师云。解说出格道理。还佗七佛之师。检点将来。不可放过。当时待佗与么祗对。从而向佗道。且居门外。若向这里透得。许佗出得女子定。
　　傅大士道冠衲衣儒履朝　梁武帝。
　　师云。傅大士如善玩珠。固无触手堕地之失。虽然。未免傍观者哂。育王当时若作傅大士。待佗问。莫是僧耶。便以手指衲衣对之。免见重重败阙。古人则且置。遂以拳安顶上云。诸人只今唤作什么。
　　梁武帝请傅大士讲经。
　　傅大士分科列段已是周遮。老志公曲顺人情。重增话杷。然虽如是。要且未曾动着正经在。且正经毕竟作么生讲。顾示大众云。洎合落在葛藤窠里。
　　六祖风旛话。
　　师云。祖师与二僧恁么说话。总是盲人摸象。清凉不然。不是风动。不是旛动。不是心动。掷下拄杖云。是什么。
　　布袋和尚以破布裹一块乾屎。逢人拈起云。兜率陀天底。兜率陀天底。
　　琅琊云。慈氏菩萨。
　　圜悟云。熟处难忘。
　　大慧云。不才净汉。
　　师云。若是育王则不然。待佗拈起恁么道。只向佗道。牢收取。
　　僧问马祖离四句。绝百非。
　　师云。马师父子传杯满泛。意在延接高宾。惜乎这僧不善开怀。到底却成虚设。只如道藏头白。海头黑。又作么生。不觉日又夜。争教人少年。
　　马祖同百丈．智藏．南泉玩月。
　　师云。三个老冻侬。一人曲弯弯地。一人圆陀陀地。一人黑漆漆地。马大师养子之缘。末后念一道真言。一时与佗盖覆着。可惜放过。当时一等与佗本分草料。后代儿孙不致扶篱摸壁。
　　有僧参马祖。祖画一圆相。云。入也打。不入也打。僧便入。祖便打。
　　僧云。和尚打某不得。祖靠拄杖便休。
　　师云。这僧敢将赤体挨佗白刃。要且入得出不得。诸人还知么。马师一条拄杖。至今犹靠壁在。
　　马祖画圆相。雪窦云。二俱不了。靠却拄杖。劈脊便打。
　　师云。雪窦也只见一边。殊不知马师当时靠却拄杖。这僧至今无奈何处。是汝诸人还奈何得么。若奈何不得。到雪窦面前总是吃棒底汉。
　　荷泽见思和尚。思问。甚处来。
　　泽云。曹溪。
　　思云。曹溪意旨如何。泽振身而立。
　　思云。犹带瓦砾在。
　　泽云。此间莫有真金么。
　　思云。纵有。向什么处着。
　　师云。可惜二俱放过。当时见佗道犹带瓦砾在。便与掀倒禅床。不然。待佗更觅真金。便好和声痛打。岂不剿绝。古人且置。遂拈拄杖云。且道这个是真金瓦砾。掷下云。龙蛇易辨。衲子难瞒。
　　西天大耳三藏至。得佗心通。　唐肃宗召忠国师验之。
　　师云。前两度互相热瞒。第三度亲见国师。只是通吐不得。诸人只今还见国师么。良久。云。不是。不是。
　　丹霞访忠国师。
　　国师耽源总被丹霞一状领过。然虽如是。不会做客。劳烦主人。
　　南泉住庵时。有一僧到。泉云。某山上作务。汝斋时做饭吃了。送一分来。其僧斋时吃了。却将家事一时打破。乃就床卧。泉久伺不来。遂归。见僧卧。泉亦去一边卧。僧便起去。
　　泉住后云。我往前住庵时。有个灵利道者。直至如今不见。
　　师云。这僧虽然灵利。翻成懵董。当时赖是王老师。若是别人。咬定牙关。浑不采着。管教佗一生起不得。然虽如是。却须救取南泉。
　　庞居士问七峰。此去峰顶有几里。
　　峰云。甚么处去来。
　　士云。可谓峻硬。不得问着。
　　峰云。是多少。
　　士云。一二三。
　　峰云。四五六。
　　士云。何不道七。
　　峰云。才道七。便成八。
　　士云。得也。得也。
　　峰云。一任添取。
　　师云。一二三四五六。得者自得。添者自添。终竟不知峰顶有几里。
　　归宗与南泉同行。一日告别。煎茶。
　　师云。南泉惯将冷口吃人热物。若不是归宗。洎遭惑乱。然虽如是。可惜一铫茶。
　　归宗斩蛇。　本觉云。二俱不了。待归宗道。你甚处见我斩蛇。夺锄头便与一镢。然虽与么。死蛇斩得。也无用处。
　　师云。本觉道二俱不了。徒有此话。既知是个死蛇。又却不能活得。如今要见活底么。掷下拄杖云。看脚下。
　　归宗有僧辞去诸方学五味禅。
　　师云。古今咸谓这僧等闲将个五味换得一味。殊不知带累归宗为佗一人费了多少盐酱。鄮峰这里也有一味。今日不惜。普为破悭。良久。云。若到诸方。不得错举。
　　这僧将五味换得一味。是则是。大似惹祸临身。归宗一味不同五味。好则好。争奈分付不着人。清凉这里五味也无。一味也无。或有人来辞往诸方学五味禅。只向佗道。善为道路。且道还有誵讹处么。也要诸方捡责。
　　泐潭常禅师一日面壁而坐。南泉来见。遂抚师背一下。常云。谁。
　　泉云。某甲。
　　常云。如何。
　　泉云。也寻常。
　　常云。汝何多事。
　　师云。古人道个寻常。早成多事。汝辈后生晚进。朝暮聚头忉忉怛怛地。驴年梦见。
　　睦州问一座主。讲什么经。
　　主云。涅盘经。
　　州云。问一段义。得么。
　　主云。问什么义。
　　州遂踢一踢。吹一吹。云。此是什么义。
　　主云。经中无此义。
　　州云。脱空谩语汉。此是五百力士揭石义。主无语。
　　师云。嗄。青天白日有恁么事。当时若见佗道。此是五百力士揭石义。只小小地向佗道。不说那知。当时若进得此语。纵使睦州老汉铁作面皮。也教两眼觑地。
　　赵州勘婆。
　　师云。一人闹市里扬碌[土*敷]。伤中者方知疼痛。一人惯施无病药。解服者始觉轻安。注也注了。解也解了。诸人还知勘婆处么。洎合停囚长智。
　　僧问赵州万法归一。
　　师云。这个老汉。有年无德。被人逼着。直得踰墙透壁。若是径山则不然。或有问。万法归一。一归何处。只向佗道。有马骑马。无马步行。
　　赵州访道吾。吾着豹皮裈。三门外立。
　　师云。诸人还会么。奴见婢殷懃。
　　赵州到一乡院。经旬。辞院主。游五台山。主有颂送之。
　　师云。可惜院主开口了合不得。若是径山。待佗问。如何是正眼。拦腮便掴。教这老汉知道草窠里也有大虫。
　　赵州一日向雪中卧。乃叫云。相救。相救。时有僧便来赵州身边卧。州便起去。
　　师云。这僧好心不得好报。当时一期虽救得赵州。争奈自己一个浑身至今卧在雪堆里。众中莫有救得这僧底么。出来救看。若救不得。三冬严寒总是冻杀底数。
　　婆子偷赵州笋。
　　师召大众云。婆子下掌。快便难逢。赵州休去。莫道无事好。
　　沩山问仰山．香严仲冬严寒年年事。
　　师云。沩山暗抛香饵。谁知牵动清波。二子摆尾摇头。未免上佗钩线。是则是。只如道。赖遇寂子不会。又作么生商量。时人只看丝纶上。不见渔翁把钓竿。
　　告往知来。道头会尾。还佗难弟难兄。若据子细检点将来。非唯寂子不会。只这香严。犹较三步在。具眼者辨。
　　畬田种粟。昼食夜眠。
　　师云。沩仰父子故是无一点佛法身心。勘证将来。浆水钱则且置。草鞋钱教谁还。
　　二老汉如奏蒉桴土鼓。虽无音韵。六律全彰。育王即不然。或有问。和尚一夏作得个什么。只向佗道。待有所作即向汝道。且山僧恁么是空过耶。不空过耶。良久。云。我与沩山父子不同。
　　沩山问仰山。即今事即不问。自古事作么生。
　　师云。仰山进前退后。自是今古历然。为什么沩山却道。汝屈我。我屈汝。会么。良久。云。鸬鹚语鹤。
　　僧问沩山。如何是道。
　　沩山云。无心是道。
　　僧云。某甲不会。
　　山云。会取不会底好。
　　僧云。如何是不会底。
　　山云。只是你。不是别人。
　　师云。沩山如箭射地。虽然不巧。箭箭射着。育王今夜拟发一箭。诸人急须着眼。良久。云。时暑不宜久立。
　　香严问僧。甚处来。
　　云。沩山。
　　严云。近日有何言句。
　　云。有问。如何是祖师西来意。沩竖起拂子。
　　严云。彼中兄弟如何商量。
　　云。尽道。即色明心。附物显理。
　　严云。着甚死急。
　　云。师意如何。严亦竖起拂子。
　　师云。奇哉。香严老子果然有长处。若人辨得。许你於佛法中有个入处。
　　僧问香严端和尚。如何是直截根源。严掷下拄杖。归方丈。
　　师云。恶。早带枝叶了也。山僧恁么告报。诸人还猛省么。良久。云。三生六十劫。
　　和安通禅师令仰山。与我过床子来。
　　仰将床子至。通云。却安旧处着。仰如教。
　　又问。床子那边是什么。
　　仰云。无物。
　　又问。这边是什么。
　　仰云。无物。
　　通云。惠寂。仰应诺。
　　通云。去。
　　师云。本色住山人。且无刀斧痕。点检将来。也是无风起浪。
　　德山托钵。
　　师云。尝闻沛公豁达大度。从谏如转丸。诚不妄矣。何故。不见道。蹑足封侯。
　　岩头问德山。是凡是圣。
　　师云。岩头前头疑杀李将军。后头笑倒王大伯。虽然如是。且道那里是佗一手抬一手搦处。哦成月下风前句。便有人传作鬼诗。
　　德山示众云。问即有过。不问尤乖。
　　师云。德山老汉一条白棒胡打乱打。及乎被这僧拶着。折作两橛。
　　黄蘗示众云。汝等诸人尽是噇酒糟汉。
　　师云。黄蘗潼关巨辟。贵图直取长安。这僧既往西秦。老汉却之东鲁去也。
　　临济侍德山次。山云。老僧今日困。
　　济云。寐语作么。山拟拈棒。济便掀倒禅床。
　　师云。二大老奋於百世之上。固无以加。然被甲婴冑。望尧之治远矣。
　　麻谷问临济。大悲千手眼。那个是正眼。
　　师云。以的破的。以机夺机即不无二大老。捡点将来。未免一得一失。具眼者辨取。
　　麻谷问僧。甚处来。
　　僧云。不审。
　　谷再问。僧云。珍重。
　　谷下禅床擒住云。这个师僧问着。便作佛法祗对。
　　僧云。和尚大似无眼。
　　谷托开云。放汝命。通汝气。僧礼拜。谷又擒住。这僧掣肘便行。
　　谷云。休将三岁竹。拟比万年松。
　　师云。麻谷用尽神通。要且勘这僧不了。末后未免麻缠纸裹。当时若是径山问。甚处来。待佗道。不审。便与热棒打出三门外。教佗冷地里叫屈。
　　龙牙问翠微。如何是祖师西来意。
　　微云。与我过禅版来。牙过禅版。微接得便打。
　　牙云。打即任打。要且无祖师意。
　　又问临济。济云。与我过蒲团来。牙过蒲团。济接得便打。
　　牙云。打即任打。要且无祖师意。
　　住后。有问。二尊宿祖师西来意。还肯佗也无。
　　牙云。肯即肯。要且无祖师意。
　　石门聪拈云。龙牙不被人挨着则可。被这僧一问。失却一只眼。
　　师云。石门恁么道。只见一边。殊不知龙牙梦中叫屈。后来不得这僧问着。几无雪处。
　　龙牙问翠微云。自到法席已经月余。每遇上堂。不蒙一法示诲。意在於何。
　　微云。嫌什么。
　　又问洞山。山。争怪得老僧。
　　又问法眼。眼云。祖师来也。
　　师云。三大老头脑各别。鼻孔一般。然总被龙牙将个断贯索一时穿却了也。惜乎龙牙到了自无出气处。众中莫有为龙牙出气底么。良久。云。如无。老僧拾得性命。
　　雪峰寄木蛇与懒安。上书云。本自天然。不假雕琢。
　　安接得。云。本色住山人。且无刀斧痕。
　　师云。雪峰好条木蛇。无端与佗安足。返不得为蛇。安云。且无刀斧痕。要且瞒人眼不得。提起拄杖。召大众云。且道径山底何似雪峰底。还辨得么。掷下拄杖云。撺入草蓬里去也。
　　孚上座参雪峰。才上法堂。顾视雪峰。便下看知事。次日。再上方丈。见雪峰云。昨日不合触杵和尚。
　　峰云。知是般事便休。
　　师云。大小孚上座向雪峰面前重重纳败。若非一千五百人善知识度量深明。当时直须棒折始得。
　　孚上座逞俊太过。翻成落节。老雪峰不施寸刃。坐致太平。是则是。可惜放过。当时一等与佗本分草料。儿孙未致断绝。
　　孚上座参雪峰。　后来雪窦拈云。千五百人善知识被孚上座一觑。便乃高竖降旗。
　　师云。大小雪窦随邪逐恶。殊不知孚上座当时只升得雪峰堂。未入得雪峰室。
　　三圣问雪峰。透网金鳞以何为食。
　　师云。三圣如苍桧。耸千寻之干。霜而不萎。雪峰犹大海。容万顷之波。搅而不浊。虽然如是。总欠一着在。
　　玄沙白纸。
　　雪峰一千五百人善知识。轻轻被人抓着。便乃全身放倒。后来玄沙虽尽父子之情。要且扶不起。
　　玄沙坐次。见面前一点白。指问侍者云。见么。
　　者云。见。
　　如是三问。如是三对。沙云。你也见。我也见。因什么不会。
　　师云。玄沙老汉可谓无事生事。瞒人自瞒。你也见。我也见。用会作什么。
　　声明三藏善别音声。刘大王请玄沙验之。沙以铜筯敲铁火炉问云。是什么声。
　　藏云。铜铁声。
　　沙云。大王莫受外国人瞒。
　　后来法灯代云。却是和尚瞒大王。
　　本觉云。三藏瞒大王。何似玄沙瞒大王。
　　师云。噫。佛法淡薄。那时早恁么递互相瞒。若论今日。径山也瞒诸人不得。诸人也瞒径山不得。遂以拂子击禅床云。且道是什么声。
　　长庆道。总似今日。老胡有望。
　　保福道。总似今日。老胡绝望。
　　师云。老胡有望。不须问着。老胡绝望。也且罢休。毕竟今日事作么生。来日向你道。
　　僧问云岩钦和尚。如何是真言。
　　答云。南无佛陀耶。
　　师云。古人恁么。可谓明投暗合。更不用翻译。然虽如是。莫将梵语悞作唐言。
　　僧问幽溪。大用现前。不存轨则时如何。
　　师云。这老汉平生伎俩向这僧面前呈尽。径山即不然。待佗道。大用现前。不存轨则时如何。便与和声一踏。待佗眼孔定动。老僧已入大石国里去也。
　　白头因见韶山。山云。莫是多口白头因么。
　　师云。白头因口虽多。争奈开了合不得。合了开不得。返不奈个无口底何。径山当时若见佗问。莫是多口白头因么。只向他道。这老贼前后触忤多少贤良。以坐具便摵。直饶韶山手中有棒。亦无施展处。
　　僧问曹山。抱璞投师。请师雕琢。
　　师云。曹山虽不损花而得蜜。亦未免费口分疎。山僧即不然。或有人问。抱璞投师。请师雕琢。只向佗道。明朝更献楚王看。
　　税阇梨问曹山。清税孤贫。乞师赈济。
　　师云。老曹山虽则眼目睛明。争奈放过税阇梨。若是育王则不然。当时待佗恁么问。拈起拄杖。劈脊便打。何故。礼防君子。
　　曹山辞洞山。洞山云。子向什么处去。
　　曹山云。不变异处去。
　　洞山云。不变异处岂有去耶。
　　曹山云。去亦不变异。
　　师云。好大众。田地稳密。血脉贯通即不无曹洞父子。检点将来。俗气犹在。
　　洞山万里无寸草处去。
　　师云。二大老。一人下脚不得。一人抬脚不起。有人辨得。许你东去西去。
　　洞山一盲引众盲。相牵入火坑。石霜虽尽力[跳-兆+孛]跳。要且跳不出。鄮峰则不然。秋初夏末。兄弟东去西去。第一不得向万里无寸草处去。何故。长安虽乐。不是久居。
　　洞山虽则布漫天网。捞虾蚬摝即得。若要罗龙打凤则不可。后来石霜道。出门便是草。果然。
　　腊月二十五。
　　师云。这公案往往多作奇特话会。便道。云门一曲。韵出五音。殊不知这老汉等闲放屁。合着大石调。
　　僧问云门。秋初夏末。东去西去。忽有人问着。作么生祗对。
　　云门云。退后。退后。
　　僧云。某甲有什么过。
　　门云。还我九十日饭钱来。
　　师云。云门先锋有作。殿后并吞。是则是。要且无大人相。径山则不然。待佗道。某甲有什么过。只向佗道。此去逢人但恁么举。
　　云门问僧。甚处来。
　　僧云。岳山来。
　　门云。我寻常不曾与人葛藤。来。僧近前。
　　门云。去。
　　师云。葛藤不少。
　　僧问云门。如何是直截一路。
　　门云。主山后。
　　僧云。谢师指示。
　　门云。合取皮袋。
　　师云。云门大师是则是。直截未免翻成纡曲。径山不然。或问。如何是直截一路。案山前。若言。谢师指示。只向道。一任东行西行。
　　云门问僧。什么处来。
　　僧云。江西。
　　门云。江西一队老汉寐语住也未。僧无对。
　　师乃云。噫。可惜许。好与劈口掴。当时既已放过。至今寐语未已。喝一喝。
　　云门放洞山三顿棒。
　　师云。云门前头疑杀人。后头笑杀人。洞山於言下悟去。更是好笑。如今莫有解笑底么。设有。也好与三十棒。
　　乾峰示众云。三种病．二种光。
　　师云。乾峰白日青天刚道有鬼。不是云门眼目精明。洎遭恐吓。古人则且置。只如三种病．二种光。诸人作么生透。良久。云。罕逢穿耳客。多见泣岐人。
　　金峰示众云。只欲举来。恐遭人唇吻。只欲不举。又恐遭人怪笑。於其中间。如何即是。时有僧出。金峰便归方丈。
　　后有僧问。和尚适来为什么不答。
　　金峰云。大似失钱遭罪。
　　师云。金峰大开东阁。不遇高宾。末后未免自斟自酌。
　　金峰拈枕子云。一切人唤作枕子。金峰道不是。
　　师云。唤作枕子。不唤作枕子。总在金峰窠里。且作么生出得。良久。云。无人过价。卓拄杖一下。打与三百。
　　长庆暹禅师长期以铁弹子为验。
　　师云。若人会得。蜡人即是铁弹子。若也不会。铁弹子即是蜡人。只如末后道。大底大。小底小。又作么生。落叶飘空。或西或东。
　　南源示众云。快人一言。快马一鞭。
　　时有僧出云。如何是一言。
　　源吐舌示之云。待我有广长舌即向汝道。
　　师云。这僧可惜放过南源。当时待佗与么道。只向佗道。即今亦不短。若进得这语。管取南源舌头吐了。决定缩不得。
　　僧问乌石灵观师。如何是佛。观吐舌示之。其僧礼拜。
　　观云。见个什么便礼拜。
　　僧云。谢和尚出舌相示。
　　观云。近日老僧舌上生疮。
　　师云。大众。还会么。医不得也。
　　梁山颂云。
　　我有一柄拂。真棕铁作骨。显道赫蚊虻。指南不相屈。
　　扫除佛祖病。击碎衲僧窟。若是上上人。终不唤作物。
　　德山闻得。云。梁山好颂。话作两橛。
　　梁山闻。云。也是当时少子细。
　　师云。吽。吽。克由叵耐。青天白日。有恁么事。何故。贼无种。相鼓笼。
　　大慈扫地次。赵州问。般若以何为体。
　　后来黄龙新云。赵州金鍮不辨。玉石不分。直饶分去。也未梦见大慈在。
　　师云。这孟八郎汉既少子细。未免偏枯。殊不知赵州金鍮不辨。大慈玉石不分。两个无孔铁锤打就一合乾坤。
　　种田博饭吃。
　　师云。地藏老儿尽力[跳-兆+孛]跳也只跳不出。径山莫有通方处么。待计较得成。即向汝道。
　　僧问佛日弼禅师。如何是毗卢印。
　　弼云。草鞋踏雪。
　　僧云。学人不会。
　　弼云。步步成踪。
　　师云。古人信脚行。信口道。不妨明投暗合。若是育王。又且不然。如何是毗卢印。七凹八凸。学人不会。古篆分明。虽然恁么道。犹较古人半月程。
　　这里风头稍硬。
　　师云。明招祇知卖峭。不觉重重败缺。复云。这里风头稍硬。鄮峰无可商量。你这一队汉来这里讨什么碗。掷拄杖。下座。
　　这老汉将明珠作豌豆粜。可惜无人酬价。当时待佗道。这里风头稍硬。且归暖处商量。一时散去。非特表显丛林参学眼目。亦且救得明招一半。
　　僧问严阳尊者。如何是僧。
　　阳云。吃粥吃饭。
　　师召大众云。若也会得。吃粥吃饭。若也不会。直待饱方休。
　　浮石开卜铺断人贫富生死。
　　师云。浮石恁么答这僧话。是离五行。不离五行。若道离五行。又道金木水火土。若道不离五行。且道那里是佗直指处。会么。金木水火土。大虫元是虎。堪笑李将军。蓝田空没羽。
　　汾阳云。夜来梦见亡父母觅酒肉纸钱。
　　师云。汾阳用处故是鬼神莫知。捡点将来。不无漏逗。乳峰这里素无枝叶。亦无闲神野鬼可遣。且道还有真实底么。喝一喝。
　　五祖举。僧问赵州。狗子还有佛性也无。自云无。也胜猫儿十万倍。
　　师云。邓师伯他是蒲许村里人。爱说蒲许村里话。外人闻得。直是莫辨语音。邻舍看来。也是寻常谈吐。然虽如是。可惜放过。当时若见佗与么道。只以手近前擘开眼。向佗道。猫。教这老汉嗔也不得。笑也不得。
　　晷运推移。布裈赫赤。
　　师云。玉泉个汉卖弄一腰布裈。浑无缝罅。可谓古今难并其风流。然捡点将来。犹带些子屎臭气在。有鼻孔者验取。
　　老宿一夏不为兄弟说话。
　　师云。这老宿幸是一个好人。无端被这僧连累。便见失钱遭罪。清凉门下不说佛法。不论正因。且道还免得人点捡也无。吽。吽。
　　净因揩禅师接韩相公。公云。禁足不出。因什么却出。
　　因云。官不容针。私通车马。
　　师云。净因长老祗对俗官即得。若是禅。更参三十年也未会。
　　僧问保宁。如何是佛。
　　宁云。铁锤无孔。
　　师召大众云。不得动着。动着。打折你驴腰。
　　黄龙玑和尚问学者云。禅以何为义。众下语皆不契。
　　有僧请益。玑云。禅以谤为义。
　　师云。禅以谤为义。诚哉是言。虽然如是。须是会谤始得。若也会得。释迦老子是乾屎橛。达磨大师是破草鞋。一大藏教是粪埽堆头拭不净故纸。其或未然。十二时中切不得胡谤乱谤。
　　天平见西院商量两错。
　　师云。天平当时便去。不受商量。不妨令人疑着。及乎住后。吐露个消息。子细看来。却欠商量在。唯如西院两错毕竟如何商量。良久。云。天堂未就。地狱先成。
　　长生问灵云。混沌未分时如何。
　　芭蕉云。相见便休。又打破作什么。
　　白兆云。若不打破。又争得相见。
　　师云。若论打破。也未得相见。若不打破。也未得相见。正恁么时。如何相见。良久。云。隔。
　　本生问僧。近离甚处。
　　僧云。太原。
　　生云。彼间风景如何。
　　僧云。与此间不别。
　　师云。不同处不别。不别处不同。诸人不言自知。只如踏破施主草鞋。毕竟当为何事。这里出得那边风景在。若出不得。且向此间求。
　　僧问高安澄禅师。旧岁已去。新岁到来。还有不受岁者么。
　　澄云。作么生。
　　僧云。恁么则不受岁也。
　　澄云。城上已吹新岁角。窗前犹点旧年灯。
　　僧云。如何是旧年灯。
　　澄云。腊月三十日。
　　师云。一句合头语。万仞系驴橛。然虽如是。错会者多。

　　佛鉴禅师语录卷第四
　　佛鉴禅师语录卷第五
　　颂古
　　世尊拈花

　　灵山一会善堤防。蛊毒之家水莫尝。迦叶无端沾一滴。至今犹自面皮黄。

　　女子出定

　　古老相传鬼叫坑。看来人鬼不多争。早知鬼便是人做。夜半三更也可行。

　　宾头卢亲见佛来

　　君王一语出如纶。尊者眉毛八字分。四海风清烟浪静。碧天无际水无垠。

　　梁武帝请傅大士讲经

　　大士错解注。志公错注解。臭肉积屠门。堪笑无人买。

　　那咤太子析肉还母。析骨还父

　　雨散云收后。崔嵬数十峰。王维虽敏手。难落笔头踪。

　　居一切时不起妄念

　　春生夏长。淡饭粗茶。鱼投臭水。彩奔龊家。

　　六祖风旛

　　地神归地。天神归天。殷懃奉送。宝马金钱。

　　马祖升堂。百丈卷席

　　一柄无情雪刃刀。当锋谁敢犯秋毫。马师父子亲提掇。血喷千山风怒号。

　　马祖与西堂．百丈．南泉玩月

　　诸子生涯各有成。从来孝顺两边生。贪欢一夜浑家乐。失晓连忙打五更。

　　日面佛月面佛

　　日面月面。突出难辨。拟欲抬眸。空中两片。

　　即心即佛

　　金毛狮子。生铁秤锤。浑仑无缝。切忌针锥。

　　庐陵米价

　　冲开碧落松千尺。截断红尘水一溪。饱食高眠人不到。日从东出又沉西。

　　石头问长髭。大庾岭一铺功德成就也未

　　南岳峰前老石头。怜儿何事不知羞。为人点眼长伸脚。直至而今懒不收。

　　药山久不上堂

　　铺席宏开见也么。买人何似看人多。十成好个吹毛剑。只作陶家壁上梭。

　　药山坐次。僧问。和尚兀兀地。思量个什么。山云。思量个不思量底。僧云。不思量底如何思量。山云。非思量

　　兀兀地思量。无可得思量。无可思量处。真个好思量。大庾岭头逢六祖。
　　鳌山店上见曾郎。

　　龙潭送天皇饼

　　持来送去样团团。覆阴儿孙义不寒。何似当时休擘破。浑仑留与后人看。

　　赵州亲见南泉

　　萝卜从来出镇州。城南门外水东流。饶君说得浑相似。须是亲曾到地头。

　　赵州洗钵盂(二)

　　千载岩前树。曾无刀斧痕。羚羊才触着。满地叶纷纷。
　　混成一气。周行四时。惟天为大。惟尧则之。

　　赵州访二庵主

　　闪烁旌旗骤往来。几人遥望起疑猜。此时若得樊公脚。一踏鸿门两扇开。

　　婆子偷赵州笋

　　骤马加鞭上酒楼。何如坐地看杨州。是非长短俱裁了。鼠窃终难似狗偷。

　　赵州勘婆

　　台山路上个婆婆。平地无风起丈波。下却斗门通底闸。更无一滴到黄河。

　　沩山普请次。有一僧闻版声。呵呵大笑而归

　　风前一曲动离愁。那个行人不举头。手把花枝半遮面。不令人见转风流。

　　沩山同僧楼上看雨

　　分明指出与人看。多少禅和被热瞒。举目只知看雨势。不知秋水没栏干。

　　刘铁磨到沩山。沩山云。老牸牛。汝来也

　　共乐升平道泰时。相逢终不展枪旗。随宜淡饭清茶外。困卧闲行几个知。

　　仰山插锹

　　贼火相逢恰五更。见成赃物不须争。暗中多少都分了。天晓依前各自行。

　　清税孤贫。乞师赈济

　　铜公塘。铁奉化。得人憎。得人怕。不是明州人。定说苏州语。

　　洞山万里无寸草处去

　　洞山平地露尸骸。庵主将身一处埋。狼藉髑髅相枕藉。悲风愁雾不胜怀。

　　大随盖龟

　　骨裹皮兮皮裹骨。大随放出辽天鹘。东西南北谩抬眸。不知已过新罗国。

　　廓侍者问德山。从上诸圣向什么处去

　　顽皮老虎卧林丘。一任傍人放滴油。满肚只因曾饱肉。纵加呼唤懒抬头。

　　岩头起灭不停

　　起灭不停谁解看。当机一拶透重关。东西总是长安路。荡荡无拘自往还。

　　僧问石霜。咫尺之间。为什么不睹师颜。霜云。我道徧界不曾藏。僧后问雪峰。徧界不曾藏。意旨如何。峰云。什么处不是石霜。僧回。举似石霜。石霜云。这老汉着什么死急。玄沙。山头老汉蹉过也

　　同舟共赏洞庭春。终日徘徊柳岸阴。却得渔人加橹掉。等闲抹过碧波心。

　　地藏种田博饭吃(二)

　　一片荆山璞。分明辨者难。几人偷眼觑。只作石头看。
　　种田博饭吃。饱卧长伸脚。把将三界来。安向左边着。引得龙牙老古锥。
　　手里把柄破木杓。

　　国师三唤侍者

　　一掷神杯定吉凶。再占重卜转灵通。分明见了今年事。却说明年事不同。

　　渐源吊慰

　　梦里思归问故乡。明明说与尚徉狂。白云尽处重回首。无限青山对夕阳。

　　盘山闻歌郎

　　红轮决定沉西去。未审魂灵往那方。哭恸一声无处避。擢头亲见本爷娘。

　　僧问天章宝月禅师。如何是佛法大意。章云。一年三百六十日。便与么去时如何。迢迢十万未是远

　　一年三百六十日。日日日从东畔出。昨夜黄昏又落西。茫茫无处寻踪迹。

　　皓老布裈

　　衿夸富贵。贱卖赤穷。杀人可恕。无礼难容。

　　僧问谷隐慈照和尚。如何是道。照云。腊月三十日

　　腊月三十日。开口便为勑。更拟问如何。明朝正月一。

　　僧问古德。如何是和尚深深密密处。古德下禅床作女人拜。云。谢子远来。无可祗待

　　深深亲下拜。三代礼全该。此意如不然。玉帛云乎哉。

　　山前麦熟也未

　　大匠不巧。大儒不学。动輙中方圆。举皆成礼乐。堪笑乡村卖卜人。徒劳。
　　钻破乌龟壳。

　　人间无水不朝东。黄河因甚向北流

　　黯澹滩。黯澹滩。十只船来九只翻。惟有三山陈上舍。我向陆地里行。看。
　　你奈我何。

　　僧问大龙色身败坏

　　山花似锦水如蓝。突出乾坤不露颜。曾踏武陵溪畔路。洞中春色异人间。

　　偈颂
　　花光十梅
　　悬崖放下

　　万仞崖头自放身。始知花发不干春。更从个里寻枝叶。笑倒当年树下人。

　　绝后再苏

　　孤根脱落偃苍苔。冷地无端笑眼开。莫怪雪霜欺不得。只因曾向死中来。

　　平地回春

　　万木千花冻未醒。东君无处觅归程。抬眸忽见春风面。的皪枝头数点青。

　　淡中有味

　　半开半合荣枯外。似有似无闲淡中。自是一般风味别。笑佗红紫斗芳丛。

　　一枝横出

　　莫谓南枝能放花。傍分北秀亦堪夸。黄梅不用争高下。草本传来共一家。

　　五叶联芳

　　花开五叶自芬芳。欺麝欺兰别是香。传得灵根元不朽。岂惟流落在花光。

　　正偏自在

　　花合花开有正偏。不完全处却完全。要知根蒂从何得。多见生埋洞水边。

　　高下随宜

　　树有高低枝短长。花开随处恰相当。都缘妙得毫端趣。竖抹横拖总不妨。

　　幻花灭尽

　　花分枝北与枝南。向背横斜有许般。何待支郎强描邈。开时便作谢时看。

　　实相常圆

　　黄底自黄青底青。枝头一一见天真。如今酸涩都忘了。核子如何举似人。

　　朝阳穿破衲

　　横片竖片胡乱搭。长针短针信意联。但见日头东畔出。不知尘世是何年。

　　对月了残经

　　入海算沙徒自疲。风前月下几攒眉。即今休去便休去。欲觅了时无了时。

　　入已还闭

　　南方经历几云烟。收得珍奇货满船。弹指便风帆到岸。一时翻作大光钱。

　　怀古

　　空山寥寥。黄叶萧萧。斯人不来兮。暮待之以朝。斯人或来兮。两无语而意消。归去也。衣飘飘。路迢迢。谁同其孤标。月在青霄。

　　四威仪

　　山中行。移步放教轻。无别意。恐佗幽鸟惊。
　　山中住。落叶不知数。无人扫。翳却松门路。
　　山中坐。习闲成懒堕。少献花。但见猿偷果。
　　山中卧。不知时节过。雨打窗。好梦都惊破。

　　次建康留守赵龙图雷音堂韵

　　晴空霹雳绝追寻。听者须教辨者喑。坐断封疆行正令。逈然超越去来今。
　　底事明明不用寻。通身有口却如喑。笑佗卢老能多事(龙图语)。引蔓牵枝诳古今。
　　居士门高几万寻。曾聆一语警盲喑。谁知千里同风事。历历分明在目今。

　　次平江知府邹编修韵(并引)

　　博道者自西州持一杓恶水来泼老僧。育王借渠杓柄连泼两泼。既是道中人。必不发恶也。
　　曹溪平地起风涛。后代船高水亦高。寄语随流入流者。更须抛却手中篙。
　　曾驾铁船惊海涛。想应不怕浪头高。鄞江一滴浑无有。切莫妄传深几篙。

　　次长沙赵督相送惠首座韵

　　行脚亲曾到地头。固知不是等闲游。归时有问五峰信。为报龙渊已绝流。
　　绝流之句许谁知。独有毗耶老古锥。非是望梅图止渴。调羹已熟向南枝。

　　次韵题大梅常禅师塔

　　马师问处没踪由。或示三冬话九秋。认着即心心即佛。一丝头是一丝头。
　　茫茫摘叶与寻枝。独许山翁亲见伊。点着直行三万里。至今脚迹少人知。
　　视死生如游戏场。固知老子不曾亡。祇今何处问消息。风递梅花扑鼻孔。

　　寄云居掩室和尚

　　鹫峰云散霜天冷。南北东西片月孤。喜得江湖好消息。点胸尊者在云居。
　　几回梦到白云颠。欲往难禁懒病牵。何日相依倾倒夜。月寒千嶂一声猿。
　　从来有口挂虚壁。谁信如今口亦无。因记通身红烂客。无端白纸强涂糊。

　　少室

　　尘蒙虚壁冷萧萧。未厌家风太寂寥。门外依前积深雪。不知谁肯立齐腰。

　　止翁

　　万法都卢归一法。一法不知何所归。肚饥买个油[饥-几+(磁-石)]吃。吃了油[饥-几+(磁-石)]肚不饥。

　　石田

　　纷纷多是竞膏腴。确实谁能下一锄。几见萌心还懡[怡-台+罗]。只缘无处着工夫。

　　别浦

　　东海西边西海南。芦花袅袅水漫漫。谢郎犹自不知处。莫作寻常洲渚看。

　　高原

　　佛祖仰望不及处。暗通一线几何深。冰严雪冷无人会。空泻断崖千万寻。

　　死翁

　　一惊涂毒鼓。脱尔丧全躯。谁信髑髅上。重生颔下须。

　　复古

　　麦已登场稻满田。蒉桴土鼓乐平平。不知将谓羲皇世。元是天开宝庆年。

　　云谷

　　或卷或舒多变态。随呼随应发天真。谁知路转峰回处。幽鸟啼芳别是春。

　　枯木

　　不入樵夫手。不登郢匠门。只么老丘壑。且无刀斧痕。

　　无际

　　儱侗复儱侗。平夷更平夷。伸手不见掌。赵州东院西。

　　讷堂

　　德山无语归方丈。象骨低头入草庵。大鹏一举九万里。篱边燕雀空呢喃。

　　淈[泳-永+盾]

　　抓头忘痒处。弄物不知名。一个无分晓。千金买不成。

　　常觉

　　暂时不在还同死。彻底惺惺亦自瞒。长爱东村老婆子。逢僧也解道和南。

　　琴枕

　　巧出焦桐样。淳含太古音。多因和梦听。只作夜虫吟。

　　跛翁

　　平常行一步。却不堕平常。尽道脚长短。谁知脚短长。

　　臭庵

　　全无气息。直是熏人。无鼻孔者。方堪与邻。

　　次野云南和尚雪窦锦镜韵

　　万象融一奁。九色犹未多。圆净出良范。罗纹非巧梭有样不可制。无痕安用磨。试问光影亡。如何复如何。

　　送赵龙图归四明

　　昔年曾约归四明。缀钵共饭莆菜羹。东园蔬荠几衰长。望之何以辜斯盟。
　　铿铿小节何足拘。大名当振声谹谹。旌旗不动剿胡种。屈伸一臂逾长城。
　　淮甸既肃四海肃。丰功盛德应难名。了知八珍与藜苋。清闲富贵但等平。
　　我罹劫火固无闷。公视昼锦不以荣。七佛承承竟何据。六祖忉忉空碗鸣。
　　君不见剎竿头上铁龙头。鸿毛至重山岳轻(六祖七佛乃龙图语)。

　　送无相和尚归乡

　　同名同号同桑梓。同住江湖亡彼此。有时同上孤峰巅。有时同下沧溟底。
　　苦同忧。乐同喜。金博金兮水洗水。有时捩转铁面皮。心口全然不相似。
　　你若住兮我即行。你若行兮我即止。白日青天轰怒雷。平地无风波浪起。
　　非不非。是不是。西川大随。桐城投子。

　　送讷堂和尚住秀之天宁

　　苏州有。常州有。真个有。未尝有。贱时倾国不可换。贵则陪钱挜一斗。伸一手。缩一手。日月奔忙。山河倒走。济北瞎驴退三步。跛脚云门大张口。阿呵呵。
　　只今此话大行。何待三十年后。

　　送率庵和尚住云居

　　东湖水深蟠老龙。晨昏出没无定踪。开口合口喷香雾。举足下足生阴风。
　　而今改宅云居去。威风万窍声号怒。谓言不是抉珠人。未应轻踏瓯峰路。

　　送凝藏主归蜀

　　凝藏主。五载恶相聚。我既横点头。公亦未相许。就中犹叵耐。拗折露明柱。似。
　　此拙去就。端的不可恕。萧萧九月风露寒。忽来告别还乡去。临歧可煞没巴鼻。
　　却要就我觅转语。一转语。如何举。湿纸裹大虫。大棒打老鼠。阿呵呵。无你会。
　　处。

　　送昙藏主雪峰见痴绝(前佛陇)

　　世上有蛇皆可弄。南山鳖鼻不可动。动着冷口暗伤人。伤人至死未知痛。子今去。
　　也。当自着便宜。后日毒遭一口归来。莫道山僧不曾说与伊。

　　送妷昭上人归乡

　　昭昭灵灵是何物。非物非心亦非佛。五湖云衲竞头参。空把光阴恣埋没。我游江。
　　湖三十有四年。饱饭之余。一味闲打眠。子今迢迢苦寻讨。不知寻讨何慕焉。问吾道。今年大熟收成早。问吾禅。秋林噪。晚声喧喧。抖擞屎肠都说了。莫将一字归去。容易空流传。斯言写就相违别。目断家山云迭迭。我亦欲归归不得。千里万里一条铁。

　　林泉野人

　　乐哉林泉人。自得林泉趣。渴则掬泉饮。徤则穿林去。几见幽鸟啼。黄叶聚熏入。奏雪飞絮。四时适吾意。万象为吾侣。有人更问意如何。笑指岩前大松树。阿呵呵。快活。快活。有甚讨处。

　　再铸粥锅

　　不解多方锢鏴成。一锤打破与重烹。等闲脱体离窠臼。煮粥依前不是羹。

　　大芙蓉接待

　　水云何处觅行踪。踏破天台雁荡峰。脚力尽时消息在。小芙蓉接大芙蓉。

　　宁海接待

　　烟波尽处良田阔。歧路穷时活计新。南北憧憧故多士。不知谁是饱参人。

　　鸡鸣接待

　　水云遇夜须投宿。饭饱何妨又进程。山主岂徒开接待。养鸡意在五更鸣。

　　元道士(前玉隆知宫)

　　黄衣舍去混缁衣。弃却甜桃摘醋梨。酸涩一时尝过了。攒眉归去许谁知。

　　净道士

　　伊予头脑不相似。鼻孔由来只一般。冷地自家亲摸着。老君元戴楮皮冠。

　　相士

　　[粼*ㄑ]皴一块烂枯柴。几见春风长绿苔。岂谓先生也相许。驴年决定放花开。

　　无方刊字

　　道在贵亡羁。宁容滞一涯。是山皆有石。随处可镌碑。

　　赞佛祖
　　释迦出山相

　　入山去。何所图。出山来。胡为乎。早知今日事。悔不慎当初。

　　观音大士

　　提起数珠呈伎俩。无端弄出孩童相。何似月明霜满天。孤猿啼断千峰上。
　　随流入流。无所分别。处处圜通。头头漏泄。云净八纮天宇宽。万顷波心。
　　莲一叶。
　　寂灭现前。如月在天。分身利物。影含百川。是所谓不然而然。虚而通。静而应。万国春容。千江月影。如今何处求。普门一声。鹤唳寒松顶。
　　大哉观自在。善观诸音声。而於诸音声。不作音声见是见亦寂灭。亦无寂灭者。由是离众苦。处处得解脱分身十方剎。救度於一切。然於救度中。而无救度想如春在百花。不分长短枝。又如月在水。不分大小器寻声随所念。平等获利益。是三十二应。十四无畏法无量方便门。一一皆成就。一一成就处。当体皆如幻我观如幻相。愿作如幻赞。若有见闻者。当作如是观。

　　渔妇观音

　　腥秽通身不自知。更来渔市讨便宜。就中活底无多子。提向风前卖与谁。
　　篮内鱼。衣中珠。见买见卖。少实多虚。

　　文殊大士为龙女说法(泰首座请赞)

　　文殊所法。所说何法。女子成佛。所成何佛。无法可说。无佛可成。卧龙奋迅。狮子嚬呻。

　　三教合面相

　　一三三一。三一一三。解不能散。聚不成团。今古合成闭口面。只因门尸有多般。

　　十六罗汉

　　身如枯柴。心如断崖。万般神变。一种平怀。面面相看。究竟不知论底事。阿耨达池龙王来日请佛斋。

　　须菩提

　　头白齿豁。空腹高心。被憍尸迦当面上当。对维摩诘甘自屈沉。说甚解空称第一。只堪倚杖独沉吟。

　　布袋

　　露胸坦腹。皱眉搭觜。做个模样。是何仪轨。谓渠惺未必惺。请渠睡未必睡。吽。吽。奉化子。我侬识得你。
　　肉重千斤。智无半星。回头转脑。昧却天真。一处尤堪笑。街头等个人。我当时若见。只缓缓地向佗道谢三娘秤银。
　　谁管你地。谁管你天。放下布袋。打一觉眠。若论当来补处。驴年更待驴年。
　　巡行掠布。既饱且醉。无用心处。打个喷嚏。更言是真弥勒。想见别有假底。

　　维摩居士

　　诈病从来不可医。文殊特为下针锥。事褫一啄长三尺。问着依前似鼓槌。
　　示疾毗耶。平地风波。医不得处。病在口多。

　　达磨祖师

　　大破六宗。单传一心。游梁历魏。罕遇知音。少室九年空面壁。谁向同霜夜月沉沉。
　　满面尽是胡须。当门却无版齿。纵不画影图形。东土有人识你。
　　触忤梁王。恓恓渡江。九年冷坐。重重话堕。一花五叶自芬披。不在春风。
　　着意吹。

　　祖师图

　　等是清平世界人。多因闲事长无明。使佗个个能安分。图上何缘有姓名。

　　丰干

　　净土不居居秽土。良马不骑骑猛虎。回头转脑谩招呼。谁肯与伊为伴侣。

　　寒山持经拾得手接

　　手持经卷。付与同伦。己所不欲。勿施於人。
　　自有一经。不肯受持。却从佗觅。可煞愚痴。

　　蚬子

　　出手露脚。捞虾摝蚬。这穷鬼子。可贵可贱。纸钱堆里谩藏身。莫言冷地。
　　无人见。
　　溪尾溪头打野盘。捞虾摝蚬当朝餐。想应不是钓鳌手。得个虾儿便喜欢。

　　金华圣者

　　饱啖猪头肉。长斋不吃素。莫言滋味别。要且少盐醋。吽。吽。大有着你处。

　　端狮子

　　要弄便弄。要置便置。眼睛倒转。眉毛踢起。虽然好个金毛。争奈爪牙未备。

　　普化

　　恣意放颠放呆。走徧前街后街。就中一处叵耐。大悲院里有斋。

　　泉大道

　　这瞎秃。无捡束。浴龙湫。系蛇腹。飘里酒。钵里肉。到头底事若为论。
　　郴州城中六月六。

　　郁山主

　　收得蚌蛤珠。夸张无价数。我侬不怪佗。佗是村山主。

　　言法华

　　褰裳而趋。或然而住。咄咄书空。喃喃独语。尽语渠侬转法华。知得身心。
　　在何处。

　　鸟窠

　　佛法有些子。言中设网罗。布毛吹起处。依旧不离窠。

　　临济

　　善战不动旗枪。善缚不加绳约。其毒犹恒山之蛇。被伤者决定无药。
　　窃不见踪。败不见赃。是真白拈。其谁与当。
　　晴空轰霹雳。官路栽荆棘。没兴遭逢着。前凶后不吉。

　　忠道者

　　听教一味瞌睡。参禅不入炉冶。盗橘过於挥剑。骑虎稳如乘马。伎俩元来。
　　个样生。几乎唤作忠道者。

　　灵照女

　　有鬓垂肩。无鞋磹脚。一掬精神。十分销铄。最苦拈来泼罩篱。风前索价。
　　无人着。

　　常不轻童子

　　作佛名何佛。不轻成自轻。谁知眼睛里。个个有瞳人。

　　丰干寒拾虎四睡

　　善者未必善。恶者未必恶。彼此不忘怀。如何睡得着。
　　恶者难为善。善者难为恶。老虎既忘机。如何睡不着。

　　题岩寒拾

　　五峰路上。双磵寺前。藏头露面。抚背拍肩。举笔欲题题不得。断崖千仞锁寒。
　　烟。

　　圜悟(妙喜侍立)

　　坐底是谁。立底是谁。两枚漆桶。一种无知。非惟咈诟啒[口*聿]。恣意凤林咤之。
　　坏尽东山穷活计。都因这汉两爷儿。

　　大慧

　　僧中之龙。法中之王。赞不及处。衡阳梅阳。

　　破庵(为即庵赞)

　　噫嚱吁何人欤。无德可敬。无言可书。非横灭族。是真瞎驴。有口不能骂得。卷而分付云居。
　　生平萧散。浑无羁绊。奋恶拳头。打会禅汉。我尝一见。口似匾檐。凡侍之者。莫知其几。往往瞠乎其后。终莫得其畔岸。是故不可毁。不可赞。至於不可奈何。但如今必要知其所窃之羊。谩去西边屋角头蜂桶里寻看。

　　无相(祥长老请赞)

　　重如山。静如水。轻轻触着。双眉剔起。这般漏绽许谁知。分付天章破家子。

　　孟保相

　　澄之不清。混之不杂。融融澹澹。辛辛辣辣。径山横赞竖赞。终是赞之不着。但以手加额。道个南无大慈大悲救苦救难杀人不眨眼底观世音菩萨。

　　自赞
　　邹编修请赞

　　骨棱层。发[髟/(盐-卤+(必-心))]鬖。且不安分。更说指南。置须弥卢於一针锋。贮四大海於无底篮。不知世有谁知己朴庵。

　　彰圣辉长老请

　　一之上。三之下。有来由。无缝罅。是甚牛溲马浡。刚自辽天索价。累及儿孙成话杷。

　　兴化益长老请

　　益无所益。为无所为。逈超玄化。杳绝机宜。桃红李白自芬披。问着东风。
　　总不知。

　　定慧圻长老请

　　诈哑徉聋。指西作东。肆无所畏。说大脱空。弯弓曾发蓬蒿箭。射中南山。
　　白额虫。

　　延庆日长老请

　　不爱人赞。不怕人谤。令是一条筋。见者难近傍。要识渠侬端的。日在东。
　　山之上。

　　伦侍者请(见住瑞岩)

　　见假像真。弄真像假。裂破面门。非驴非马。世上有谁亲见来。天台方岩。
　　伦侍者。

　　东林日长老请

　　无德可崇。无善可从。近之不吉。远之必凶。傲慢释迦文。说甚临济宗。
　　谁知目视凌霄外。意在庐山五老峰。

　　觉际融长老请

　　无个模样。画个模样。既有模样。是甚模样。节节危梁十二层。垂垂白发。
　　三千丈。

　　曹山矩长老请

　　头圆象天。足方象地。耳朵闻声。鼻孔出气。马驹踏杀天下人。瞎驴不受。
　　灵山记。

　　洪长老请

　　西有岷峨。南有雪峰。灵龟未爆。爻象重重。拈却玄沙白袋。自然千里同风。

　　永寿础长老请

　　怒骂当慈悲。脱空成善巧。三钱买李子。偏向赤边咬。如今此话许谁知。永寿破家真种草。

　　因大师请

　　不是神。不是鬼。突出人前是何面觜。妙因等闲觑破。扣齿擎拳顶礼。唵苏嚧苏嚧[口*悉]哩[口*悉]哩。

　　日本琳上人请

　　头拄天。脚踏地。大宋国里鼻孔。日本国里出气。觉琳持此归故乡。大似波斯入闹市。

　　禅人请赞

　　似牛无角。似驴欠尾。突个形容。诚难比拟。无所思。无所为。卧月眠云。
　　谁得知。
　　眼里没瞳人。鼻头无孔窍。单卖赤发综。鬼见拍手笑。世有愚痴个样僧。
　　难为名字上传灯。
　　人道脱似。我道不似。口少四方。眉欠八字。不是普丰清上人。定应唤作。
　　王蛮子。
　　须发蓬松。眼孔定动。解拈死货。手头活弄。触着梧桐老树桩。等闲惊起。
　　丹山凤。
　　这瞎贼。无羁勒。指槐骂柳。将南作北。横也凑他不得。竖也凑佗不得。
　　谁知箩里生姜。元是井中侯黑。
　　僻性拗木枕。天生没意智。自己独冤家。佛祖闲奴婢。尝闻一饱忘百饥。
　　今日山僧身便是。
　　大不可忽。细不可欺。丘岳之崇起於毫厘。善恶之积发乎隐微。洞彻根源。
　　逈绝机宜。可以拈一尘融十虚以无遗。

　　小师德輶请

　　喜一上。怒一上。少机关。足伎俩。硬把虚空量。刚道有一丈。似这般会。
　　算底本师。如何唤作无准和尚。

　　德义请

　　义出丰年。俭生不孝。自古自今。岂容师教。义兮义兮知不知。官税了兮。
　　何用钞。

　　德浚请

　　踞胡床。握麈尾。默默自问谁家之子。宁可并吃五斗醋。不敢说着东山下左边底。

　　小佛事
　　为天童无际和尚起龛

　　大海渺无际。漫天鼓黑风。悠悠烟渚客。到此尽迷踪。故我无际和尚。惯谙水脉。一生鼓棹扬帆。不犯波澜。收尽锦鳞红尾。扫去今时途辙。全提向上爪牙。功魁佛祖而不居。声震雷霆而难掩。化缘既毕。一笑翻身。天无四壁地无门。毕竟真归何处去。东家作驴。西家作马。要骑便骑。要下便下。负鞍[口*(衔-金+缶)]铁当生涯。佛手明明不可遮。

　　为灵隐妙峰和尚秉炬

　　来也如是。浙东山。浙西水。去也如是。七十三。八十二。来去一如。普贤文殊。清风万里。抬脚不起。这个是妙峰和尚临行得力句子。诸方已为饶舌。虽然。云月是同。径山更与一决。且作么生决。掷下火炬云。铁作肝肠。也须迸裂。

　　为印西堂秉炬(涂毒小师)

　　涂毒一震。远近皆死。亲闻者谁。松庵老子。所谓如是证入。如是践履。穷万法之根源。彻千圣之骨髓。至於出没死生之际。如同游戏而已。然虽与么。争奈命脉犹在径山手里。且道把住则是。放行则是。木生火。土克水。

　　为择维那秉炬

　　苏州有。常州有。两两未为双。三三不成九。分明抹过威音前。何须更问涅盘后。正恁么时如何。通身无寄赤条条。破屋从教野火烧。

　　为一维那秉炬

　　去却一。拈得七。无孔铁锤当面掷。拏着便行千万里。南北东西绝消息。消息绝。火里乌龟嚼生铁。

　　为开上座秉炬

　　生从何来。铁树花开。死从何去。云收岳露。去来生死两俱忘。火自炎炎风自凉。
　　为开上座秉炬
　　昨日茶毗开上座。今又茶毗开上座。匆匆各自奔家乡。先行后行俱蹉过。不见道。开不能遮。勾贼破家。勇而能断。只得一半。举火炬云。声前火急要君看。会么。秦时[车*度]轹钻。

　　为觉上人秉炬

　　迷本无迷。觉亦非觉。才涉丝毫。病如山岳。且膏之上。肓之下。如何发药。掷下火炬云。拟不拟便着。

　　为海观上人秉炬

　　观大海者难为水。穷尽烟波一沤尔。如今沤灭无可观。回头丧尽自家底。一不成。二不是。白日青天火把子。

　　为足知仓秉炬

　　平生万事足。知足常自足。所欠惟一死。今朝死亦足。生也足。死也足。种种足。无不足。且如何是足底事。泥捏金刚水底行。纸画天神火中浴。

　　为钦上座秉炬

　　以火炬打一圆相。云。不是心。亦非佛。究竟名何物。若谓死生只这是。钦师犹被马师惑。如何得不惑去。天色正严寒。只宜烧榾柮。

　　为埴上人秉炬

　　身心一块烂泥团。几曾经历陶家手。虽然不假埏埴功。其器须知已成就。昨夜无端打破坯模。大地山河一时出丑。正恁么时如何。冰蚕水底行。神龟火里走。

　　为闻上座入塔

　　某人闻闻闻不闻。不闻闻不闻不闻。透得这四重关了。便知石头大底大。小底小。春融百鸟喧。云净千峰晓。

　　为法清上座入塔

　　是法非思量分别之所能解。离念清净乃能证入。若果能证入。则森罗万象．四大五蕴．根根尘尘悉皆清净。指骨云。只这个岂不清净。既然如是。不得动着。元处安着。

　　序跋
　　跋大丞相游公所书心经

　　此经吾佛以覆大千之舌所说。句句皆心语也。大丞相以运造化之手所书。字字皆心法也。灯既能受持。则知古佛今佛无二心尔。

　　跋圆觉经集注

　　唤作圆。亏缺了也。道个觉。迷昧了也。黄面瞿昙十二大士。密说显演。已是注解。其余经师论师於注解中又添解注。且正文毕竟在什么处。恁么问。好与三十拄杖。觉如居士傥能下手。径山甘受不辞。

　　费居士请诸山书金刚经得最后一分仍命跋

　　若谓如来有所说则为谤佛。若谓如来无所说则为谤经。这里着得一只眼。瞿昙善现。无地容身。其或不然。非但诸山。乳峰亦遭连累。

　　跋能凝范三人赞十二散圣

　　这一队贼非常败迹。有赃者五。无赃者七。已经三司明断於中。一人受屈。屈者重加一等。唵部临唵齿临。急急其余并在不赦。嘉定十年腊月二十五日结。

　　跋船子和尚颂后

　　船子上无片瓦。下无卓锥。安有剩语流布丛林。是皆传之者悞。而赓歌赞之者亦悞矣。今又兼行於世。岂不转悞后人耶。径山从而注脚。也是萧何制律。

　　跋圜悟法语

　　警诲学徒笔授之语。盛於圜悟祖师。其纵横之作。如大药肆。窗窗洞开。奇材异品。牛溲马浡。插架盈橱。贵贱粗细。莫不有也。拈起一物。皆能杀人。亦能活人。中间悞服食者往往致病。然非药之咎也。敏既能宝之。宜谛审之。

　　跋大慧法语

　　大慧禅师得法自在。譬如川流泉源。其势就下。浩然无涯。或激而怒。或决而汛。或恬而静。或暴而吼。变态万状。初无作意。及至于海。则混乎一味。而无川源泉流之异。修罗蚊虻随器而饮。皆得充满。若酌一蠡。自谓尽其大海之量。非愚即憨。

　　跋云窠语录

　　云窠入灭未久。有不肖子摘其平生败迹之欵。成一巨轴。将欲流布诸方。以肆无穷之谤。且携质於子。曲求知证。因为原其语。彷佛横巾右祖之作。然又节节誵讹。不通翻译。於中有一句子稍似唐言。若人辨得。直饶刎颈。未足谢诸。傥涉迟回。清凉赢得鼻孔出气。

　　跋念铁觜语录

　　此老平生无所重。惟畜一喙勘验诸方。故其所至。一时大老无敢婴其锋。由是铁觜之名。大播江湖。后住吴门金芝小剎。有古宿风韵。学者过其门。或以别传机要及异教之语扣之。随扣而成颂。如谷答响。其徒摭其绪余。欲流通於世。且要雪窦剩语。因谓从上佛祖切害处痛遭一觜不可禁。当后之览者。亦宜善看方便。

　　跋啸岩语录

　　啸岩一啸。岂止闻四十里。直得三千剎土悉皆震惊。猛兽窜伏。飞禽坠落。非雷霆之所拟。今既灭矣。余音尚存。殷殷谹谹。殆不可掩。眼里闻声者。当自甄别。

　　跋少林语录

　　少林有一句。不在六会语中。若人辨得。便请焚却此录。其或不然。始自篇首。至於卷末。满纸盈册总是黑豆子。不妨从头咬看。忽然蹉口咬着也不定。

　　跋石岩语录

　　瑞岩缘侄以石岩兄语一编见示。且乞余序语。余与石岩兄固善。然迦叶三昧阿难不知。则吾石岩兄三昧余岂知之耶。后人欲知其三昧。不可无此录。然不得於此录中讨。若人知得。潮阳有鳄鱼。

　　跋石田语录

　　吾父翁活业为石田兄破荡无遗。今观前项所供。皆是诣实。至切害处。不觉咬断拇指。

　　跋大歇语录

　　拈上死柴头。且向无烟火。老松源擅杨歧斯旨。嘘而发之。大行於世。所至龙象如林。得其要者。吾大歇兄耳。今观其录。虽一萤不耀。而冷焰逼人尤甚於燎原之酷。览者宜退身七步。

　　跋大慧出队归止知事头首出迎手帖

　　此是大慧退闲时帖。既言省缘。又言省静。观其恁么写出。大故不省也。余持钵江乡。纯上人持以觅语。奔走中为书。当与大慧并桉。

　　跋破庵法语

　　破庵老人书此法语日。恰在侍傍。是时不觉恶心呕吐而去。经今数十年。岂谓复有宝之者。我所不解。

　　跋痴绝书石田语

　　石田供来。句句不实。痴绝写出。字字誵讹。然上项事。於劣弟即无干预。恐后难以分说。书此为凭。

　　跋无庵语(孟少保)

　　无庵语质而不文。阅者如吃木札羹。然舌头具眼底自有真味。

　　书杨省元学道论

　　此书乃五里单牌。十里双堠也。登徒欲诣之人不得不一观。杨公虑其半途而暮者。故求剩语於后。以速其行。虽勉强而作。但恐翻成钝踬也。

　　枯禅序

　　今时师僧往往禅多病在乾不尽处。非特贯乎形色。作乎四肢。至於八万四千毛孔。皆咂咂地动輙流出。莫之能遏。求个脱枝叶。绝气息底。有若星中拣月。成上人深谙此旨。故以枯禅自名。亦虚空钉橛耳。且欲无准饶舌。予平时不曾与人葛藤。况枯禅分上岂容葛藤耶。成遽而咄曰。已是葛藤不少。径忍笑。书以遗之。

　　跋阐提颂轴

　　性上人以阐提为称。其大旨已见於栢庭友于之作。袖轴亦欲求语。因谓之曰。老夫有一句子。出之不辞。但不知上人信耶。不信耶。与其信。胡为阐提。若不信。则书之何益阐提。闻之。乃仰天掉臂长歌而去。云。饭一钵兮香普熏。卧连床兮堂七楹。一句子也年已陈。信不信兮自有人。於是引笔呼之。笑而为书。

　　跋弼知客山水轴(破庵石田痴绝跋在前)

　　弼知客以山水小轴示余。轴虽小而有无尽之意。无尽之意不可形容。不可形容处已为吾父兄形容矣。径山尚何言哉。

　　跋用庵轴后

　　用不及处。炽然用之。炽然用时。卒无可用。如人夜间背手摸枕子。用庵还甘么。径山书于即庵后三季。

　　跋出化先驰颂轴

　　淳佑五年秋。余将率师出征于山之南。拜玉为先锋。四方子弟各出奇策以助其行。观其意。视其势。决有必胜必取之效。后日奏凯回戈。吾当片析太虚为赏。有所不吝。

　　题牧牛图

　　谁家牯。谁家犊。溪东溪西。水甘草足。宜乎后夜当春耕。怀袖应难秘斯轴。

　　题僧画草虫

　　似则似矣。是则未是。若是伶利衲僧。不作这般虫豸。

　　佛鉴禅师语录卷第五(终)
 大丞相游公祭文

　　维皇宗淳佑九年岁次己酉四月壬寅朔。右丞相兼枢密使提举．国史院实录院提举编修玉牒提举国朝会要提举编修．敕令提举编修经武要略南充郡开国公食邑三千户食实封一千四百户游侣。谨以香茗之奠。佑昭告于故径山佛鉴范公无准圆照大禅师之塔。
　　师起剑阁。锡飞入吴。觉性既圆。声誉甚都。十有八年。挥尘双径。再幻楼阁。一弹指顷。出世间法。非我所知。自世间言。谁能及之。胡不百年。续佛慧命。使彼丛林。知所取正。尺书告别。寂果乐邪。遣一瓣香。临风叹嗟。尚飨。
