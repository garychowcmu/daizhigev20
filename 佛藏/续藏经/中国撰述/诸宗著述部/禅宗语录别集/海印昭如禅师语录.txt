续藏经   海印昭如禅师语录
　(门人)行纯．道彰．从心 集
 海印禅师三会语序

　　至大戊申夏。巽申为先母丁夫人。作盂兰盆斋。请慧力海印禅师。举扬次。得侍师万松间。熟谭累日。师大见器。谓尔宿命中来。从容往复。尝举不为说破一则笑云。将谓老僧别有。自尔深契。明年余涉北。师去住江东荐福。洎余还山。师亦归憩宝林。属疾。遣僧持寄手书一偈。末曰。妙转机先曾领略。东轩一月古今明。盖师尝赞先君武城郡伯遗像云。古今天地。月照东轩。先君捐馆日。书颂。有曰凌风而行。秋月中天。师意□□在三之义。古今一揆。感念罔极。涕泪交零。昔湛堂□□□塔大慧请铭　无尽居士。承问眼睛不坏□□□□遂云这金刚□□□□□□□□□□□□□□吾师今之湛堂也。若夫金刚眼□□□□□久矣。师语录乃其徒行纯所辑。将刻布□□□□□伻书　馆。远求序引。固虽莫措一辞。而谊无□□□噫。第一义非言说。岂智知识识。及思量分别之所□解哉。师之道犹水循器。有言。此水之方者圆者曲者直者大者小者。是其器自殊。非水之有二也。观是录者。无局其器。则后五百年以海注海。否则自缠葛藤。犹沐漆而求解也。
　　延佑四年七月　日翰林　国史院编修宫曾巽申序

　　 

　　海印和尚语录
　　目次

　　序　　袁州木平兴化禅寺语录　　临江瑞筠山慧力禅寺语录　　饶州东湖荐禅寺语录　　颂古　　偈颂　　佛祖赞　　自真赞　　跋　　法语　　小佛事　　塔铭　　跋

　　海印和尚住袁州木平兴化禅寺语录

　　　　门人　行纯　集
　　师於至元十九年四月十五日。在仰山首座寮。受请。
　　入寺。指法座云。三世诸佛行不到处。天下老和尚说不到处。今日新木平。一时举似诸人去也。骤步便登。
　　祝圣罢。复拈香云。奉为我见住大仰山。宣授慧朗大禅师雪岩和尚。用酬法乳之恩。乃敛衣就座。僧问。三世诸佛行不到。天下老和尚说不到。□好人天法座前。请师一句分明道。□□□□□□□祝圣。海众咸臻。学人上来。请师　　□□。□□□□德。山河壮　　帝居。进云。祝圣已蒙师指示。向上宗乘事若何。师云。此□□□□远。进云。恁么则言言见谛。句句朝宗去也。师云。也是寻常用底。进云。此事且止。只如昔日大禅佛到仰山。绕绳床三匝。振锡一下。翘足而立云。西天四七也与么。唐土二三也与么。天下老和尚也与么。和尚也与么。某甲也与么。仰山打四藤条。意旨如何。师云。分开泰华。裂破黄河。进云。大禅佛。后至霍山云。集云峰下四藤条。天下大禅佛参。霍山唤维那打钟着。大禅佛便走。又作么生。师云。贼是小人。智过君子。进云。后来雪窦道。藤条未到折。因甚么只打四下。又且如何。师云。左半斤右八两。僧云。只如和尚。亲见仰山。且道。与大禅佛相去多少。师云。山僧是新淦人氏。僧云。与么则今古应无异。分明在目前。师云。大远在。僧礼拜。师乃云。我此法印。为欲利益世间故说。谨护秘藏。勿妄宣布。今日豁开锦缝。文彩全彰。不问情与无情。一印印定。直得石头佛回避无门。钵盂峰包裹不及。正与么时。还当得出世边事也无。良久。犹握金鞭问归客。夜深谁共御街行。
　　举开山道禅师。初参洛浦和尚。问。一沤未发时。如何辨其水脉。浦云。移舟谙水势。举棹别波澜。道不契。后参蟠龙文禅师。复理前问。文云。移舟不别水。举棹即迷源。道当下大悟。师拈云。二大老。虽具辨龙蛇擒虎兕眼目。未免和泥合水。道禅师与么悟去。也是泥里洗土块。新木平与么点捡。还有出古人见处也无。大海若知足。百川应倒流。
　　上堂。一沤未发。地阔天宽。山云冉冉。涧水潺潺。向者里见木平即易。见真寂即难。何也。江南地暖。塞北天寒。
　　留两序上堂。不旧不新。不进不退。天以之而覆。地以之而载。虽然。尧舜之君。犹有化在。
　　上堂。僧问。记得昔日僧问开山和尚。如何是木平。答云不劳斤斧。意旨如何。师云。妙手画难成。进云。其僧又问。如何是不劳斤斧。答云木平。又作么生。师云。犹有圭角在。僧礼拜。师乃云。破有法王出现世间。蓦拈主丈。主丈是有。卓一下。即今破也。还见法王出现么。靠主丈。疑杀天下人。
　　上堂。(谢广南海藏主)镇海明珠。光生宇宙。马祖玩月。南泉拂袖。只如经归藏。禅归海。又作么生。一条官驿路。今古有人行。
　　腊八上堂。六载雪山。穿衣露肘。午夜明星。指槐作柳。便道。如来智慧德相。大地众生具有。也是自扬家丑。宜乎。云门一棒。刚要打杀与狗。哑。负恩者多。知恩者少。
　　出城归上堂。惟此一事实。余二则非真。空山白云。闹市红尘。天高无极地无垠。镇州萝卜重三斤。
　　上堂。二月过。三月来。千红万紫。雨洗风摧。瞥见空山。晴昼绿杨。影里一树白桃开。风前凝伫小徘徊。呵呵呵。无人知此意。独上高高台。
　　上堂。如来禅。祖师意。鸡寒上树。鸭寒下水。恁么也是。不恁么也是。恁么也不是。不恁么也不是。诸人向者里瞥地。方知道。拈却鼻孔。将甚么喷嚏。
　　上堂。禅非坐卧。亦离功勋。道无取舍。全超见闻。说甚栢树子乾屎橛麻三斤。三世如来一口吞。真个那。只闻其语。不见其人。
　　祈雨上堂。炎炎六月。雨竟未通。拈主丈卓一下。鞭起碧潭龙。三日为霖兮。时和岁丰。咄。
　　七月初一日上堂。动弦别曲。以拂子击一下。还闻么。叶落知秋。以拂子拂一拂。还见么。纵使离闻离见。不见不闻。犹隔青山几点云。
　　解制上堂。鹅雪通身白。腊人全体氷。颓然无伎俩。直下绝功勋。索索西风。倚瘦藤静看。山南山北起寒云。
　　上堂。见闻之内。动静之中。取之不竭。用之无穷。日午炎炎畏日。夜深飒飒凉风。竹篱头壁角落。渐听啾啾唧唧鸣秋虫。
　　上堂。举白云端和尚。初参杨岐会和尚。会问云。闻汝师有悟道颂。试举看。白云便举云。我有神珠一颗。久被尘劳关锁。今朝尘净光生。照见山河万朵。会乃大笑。白云怀疑。通夕不寐。次日入室启问。时方岁暮。会云。汝见昨日打夜狐底么。云见。会云。汝一筹不及他。他爱人笑。汝怕人笑。白云言下大悟。师拈云。郁山主。拾得一颗豌豆。唤作明珠。引得白云怀为至宝。不消杨岐轻轻点破。分文不直。前面未免疑杀天下人。后面笑杀天下人。点捡将来。直是好笑。何也。握土为金犹可易。变金为土却还难。
　　上堂。举阿难问迦叶。世尊传金襕外。别传个什么。恁么问即易。相续也大难。迦叶召阿难。阿难应诺。迦叶云。倒却门前剎竿着。大小迦叶师兄。被阿难一问。直得分踈不下。后来汾阳和尚道。不问那知。且莫诈明头。五祖戒和尚云。露错。翠岩芝和尚云。千年无影树。今时没底靴。看孔着楔。有甚用处。泐潭清和尚云。剎竿未倒。穿却汝诸人鼻孔。换却汝诸人眼睛。剎竿倒后。甚么处见释迦老子。札。性空观和尚云。是什么说话。如今要问诸方倒却门前剎竿着。还当得教外别传旨趣也无。悬羊头卖狗肉。诸大老虽则提持向上巴鼻。未免随语生解。木平别无长处。也要与古人活一只眼。蓦拈主丈卓一卓。疑杀天下人。

　　临江瑞筠山慧力禅寺海印和尚语录

　　　　门人　道彰　集
　　天寿圣节上堂。僧问。记得太宗皇帝问僧。近离甚处。僧云。卧云。太宗云。卧云深处不朝天。因甚到这里。僧无语。此意如何。师云。乾坤收不得。宇宙不知名。进云。后来雪窦代云。难逃至化。又作么生。师云。金屑虽贵。落眼成翳。进云。只如今日。
　　天寿圣节。未审。和尚将何祝赞。师云。合国咸知。进云。龙得水时添意气。虎逢山色长威狞。师云。高高处观之不足。僧礼拜。师乃云。天得一以清。地得一以宁。君王得一而天下大治。且道。一从何起。卓主丈。大哉乾元。万物资始。
　　上堂。有句无句。如藤倚树。树倒藤枯。因甚三千里外卖却布单远来。放下泥盘。呵呵大笑。毗婆尸佛早留心。直至如今不得妙。
　　浴佛上堂。未离兜率。已降王宫。未出母胎。度人已毕。释迦老人还有出没处也无。恶声恶迹洗难清。云门有令不虚行。下座诣佛殿普请。大礼三拜。与他一时盖覆却。
　　结制小参。护生须是杀。杀尽始安居。鬼窟里活计。会得个中意。铁船水上浮。也是强说道理。瑞筠门下。一任龙蛇混杂。凡圣交参。不拣甚么昆虫草木有情无情。同入清净觉海。游泳平等性智。吃饭底吃饭。瞌睡底瞌睡。卓主丈。清平世界无闲地。
　　次日上堂。瑞筠一关。似乎等闲。说时则易。透却还难。青萝夤缘。直上寒松之顶。白云淡泞。出没大虚之间。我今为汝保任此事。终不虚也。忽有个汉。不守圣制。不住伽蓝。却如何指示。卓主丈。喝一喝。
　　上堂。进一步。银山万仞。退一步。铁壁千寻。正与么时。诸人若知有转身句。便见澄澄江月。廓尔全彰。浩浩松风。炽然常说。良久。大小瑞筠。话作两橛。
　　上堂。结夏过半月。那事如何说。寒山子水牯牛。蜡人氷鹅护雪。总是钻空觅穴。诸方难见易识。瑞筠易见难识。直饶万缘休罢。一字不留。拟议不来。青天霹雳。
　　上堂。问着不知。拶着不会。至理玄关。泥团土块。知不知。会不会。白云尽处是青山。行人更在青山外。
　　上堂。举卢祖得法后未剃落。寓广州法性寺。时。风扬剎旛。一僧曰。风动。一僧曰。旛动。诤论不已。祖曰。还许俗流忝预高论否。僧云。可尔。祖曰。不是风动。不是旛动。仁者心动。二僧息诤。今日不肖儿孙。点捡将来。卢祖虽能息二僧诤。要且不能使二僧活。若是瑞筠则不然。拈主丈示众云。亦不是风动。亦不是旛动。亦不是心动。掷下主丈。是什么。
　　散青苗经会上堂。依经解义。三世佛怨。离经一字。即同魔说。只如沩山和尚问仰山云。涅盘经中。多少是佛说。多少是魔说。仰山云。总是魔说。到此如何甄别。银椀里盛雪。无智人前莫说。打伊头破脑裂。
　　示众。身要端。坐要直。十二时要纯一提个无。猛着力。如一人与万敌。忘情谓绝气息。冷湫湫空寂寂。三大劫只一念。四大海只一滴。昏与散无踪迹。佛与祖休寻觅。动与静定乾坤。照与用轰霹雳。能与么。参学毕。元来自己便是生铁壁。铁壁铁壁。
　　上堂。流汗不彻。挥扇不彻。蓦然打着个豹脚花蚊。直得通身顺快。欢喜不彻。所以道。杀尽始安居。诸人瞥不瞥。痖子得梦向谁说。木人笑得口唇裂。便与么会去。是真作家。不及诣寮陈谢。下座巡堂吃茶。
　　解制小参。九旬禁足鱼投网。冲浪锦鳞犹滞水。三月安居鸟入笼。摩霄俊翮尚迷云。生杀尽时蚕作茧。才有所重。便作窠臼。如何透得这三重。说甚三重。百匝千重。一时俱透。验蜡人氷与不氷。怜鹅护雪而不雪。总是家常日用边事。如今三期已满。万行自圆。诸人到此。还知时别宜么。一叶落天下秋。水光云影天悠悠。卓主丈。负命谁来上直钩。
　　举东山空禅师示众云。百炼黄金铸铁牛。十分高价与人酬。庭前不有花含笑。又是东山一夏休。师拈云。空禅师与么道。大似东头买贱。西头卖贵。多处要添。少处要减。未免价数不登商量不圆。瑞筠一夏。随分摊出。寒山子。水牯牛。蜡人氷。铁弹子。同诸人开钵共饭。不作贱不作贵。东行不见西行利。有利无利。不离行市。瑞筠便是挜与人。也没要底。哑。见之不取。思之千里。
　　次日上堂。解开布袋口。南北路头通。十方无壁落。三界绝行踪。西者西兮东者东。云水自重重。
　　上堂。信脚行。信口道。用处不须生作造。蓦然踏着伏马桥。不觉撞得破灶堕。才与么不与么。却忆归宗曾有言。头陀石被莓苔裹。以拂子击绳床下座。
　　上堂。猿抱子归青嶂后。鸟衔花落碧岩前。二十年只作境会。锦遮机阱。又云。既不作境会。毕竟作什么会。铁裹泥团。华梵不可译。呼应有来端。瑞筠门下。毫发难谩。何故。阑干虽共倚。山色不同观。
　　上堂。僧问。昔日僧问投子。大死底人。却活时如何。投子云。不许夜行。投明须到。意旨如何。师云。南天台北五台。进云。学人不会。师云。昼打三千。暮打八百。僧礼拜。师乃云。言迹之兴。异途之所由生。言未兴。迹未形。无内无外。无彼无此。无远无近。无一丝头不现成。及乎即内即外。即彼即此。即远即近。繁兴妙转不留情。正与么时如何通信。乾坤收不得。今古不知名。
　　上堂。似有似无。半真半假。疑杀天下人。不在之乎者。十二时中。须知自己落处。若也知。粗齑淡饭。且与么过。若也不知。白日青天。切忌瞌睡。
　　上堂。莫行心处路。莫挂本来衣。何须便恁么。切忌未生时。莫行心处路。拟心即差。动念即隔。只如不拟心不动念。还有心处路么。言语道断心行处灭。即是不行心处路。既不行心处路。便是挂本来衣。便是堕落在解脱深坑可畏之处。古人谓之墨汁。谓之黑山。又谓之贴肉汗衫。学道之士。十个五双。到这里脱不下。直饶暂时脱下。触目遇缘。便恁么去。只似顺水推舟。不谙水脉。随波逐浪。不觉不知。流入毒海。所以道。何须便恁么。切忌未生时。未生时。也无佛。也无众生。也无人。也无我。也无彼。也无此。只么浑然。好个真净妙明广大圆摄境界。又不可坐那里。谓之座在解脱胜妙境界。到者里。须知有转身一路始得。且如何是转身一路。良久。任从沧海变。终不为君通。
　　上堂。山前一片闲田地。叉手叮咛问祖翁。几度卖来还自买。为怜松竹引清风。老东山和尚。与么投机。落草不少。诸人还点检得出么。山前一片闲田地。不立一尘空界至。叉手叮咛问祖翁。了无南北与西东。几度卖来还自买。不知却有何凭据。为怜松竹引清风。祖祢不了。殃及儿孙。黄梅老人。早是引蔓牵枝。瑞筠不肖。向枝蔓上添芒索。每日与诸人。从朝至暮。从夜至旦。见诸人不昏不散。便把这索子一掣。教你不坐在净地上。抱不哭孩儿。诸人即昏即散。便把这索子一掣。教你不得和泥合水。指鹿为马。诸人若总不与么。到这里。须要认得祖翁面目。是同是别。一回亲见面。千载永难忘。
　　复云。无一法从外而入。无一法从内而出。无一法和合而生。无一法自然而成。亦不见有生相。亦不见有住相。亦不见有异相。亦不见有灭相。於此觉得转得。犹是以楔出楔。不以楔出楔时如何。两头俱坐断。一剑倚天寒。
　　上堂。云悠悠。水悠悠。挑囊负钵。今日明朝。撞着荒村破院。白滴滴。清寥寥。滴断离肠。点点愁夜雨通宵。
　　上堂。秋风萧萧。黄叶飘飘。来不在挽。去不在招。我且问你。世间与么广阔。因甚向钟声里。披起七条。
　　上堂。要识金刚圈。以拂子击右边。只者是。要识栗棘蓬。以拂子击左边。只者是。吞得透得。无是不是。瞎驴曾受灵山记。
　　施主入山斋僧。请上堂。实际理地。不受一尘。般若如大火聚。四面无可入。佛事门中。不舍一法。般若如清凉池。四面皆可到。妙在转处。拟思即差。机不离位。堕在毒海。直须一明一切明。一见一切见。一照一切照。一了一切了。如虚空广莫。廓然有容。如大地载持。圆摄无际。弗踰日用。弗异劫初。越去来今。断言语道。实地履践。还得与么相应么。还得与么受用么。卓主丈。努力今日须了却。莫教累劫受余殃。
　　举昔日婆子入南泉斋僧。维那为婆请意旨回向。婆将鬓边梳子插向后。敛手而退。维那罔措。婆云。回向已竟。瑞筠。今日因斋庆赞。輙成一颂。插梳敛手退身时。此意明明会者谁。一段风光亘古今。看来只许老胡知。
　　冬夜小参。白银世界金色身。无为无事人。情与无情共一身。空花结空果。何况黑夜见电光。白日开眼梦。大海中凿井。虚空里夹界。更或瞒瞒顸顸。儱儱侗侗。逐寒暑变迁。说阴阳消长。见闻不脱。声色未忘。譬如澄清百千大海。弃之。惟认一浮沤体。目为全潮。政好唤起来打。众中忽有个伶俐衲僧。出来道。瑞筠棒教谁吃。按主丈。吽吽。三十年后。不得错举。
　　次日上堂。拟学佛法。被佛法缚。拟学玄妙。被玄妙缚。拟学古今差别言句。被古今差别言句缚。坐被坐缚。卧被卧缚。寂寂惺惺。昏沉散乱。被寂寂惺惺昏沉散乱缚。静被静缚。闹被闹缚。迷被迷缚。悟被悟缚。殊不知。缚即是解。解即是缚。岂不见道。执之失度。必入邪路。放之自然。体无去住。任性听其逍遥。随缘纵其放旷。山僧等是入泥入水。向你道。自生至老。不是别人。阴极阳生。不离当处。有佛处不得住。无佛处急走过。三千里外摘杨花。撺主丈。耶耶。
　　除夜小参。前日立春已了。便合呼为新岁。今宵未到五更。依旧只成残腊。且烹露地白牛。炊无米饭。向无烟火。唱村田乐。离见闻绝知觉。楼头已动梅花角。
　　正旦上堂。乾坤开旦。宇宙回春。瑞筠主丈子。全露法王身。百亿须弥日月。寿祝圣人。日新日新日日新。
　　上堂。松风清江月明。不是色亦非声。从来共住不知名。庭前栢树子。乾屎橛。麻三斤。哑。水上青青绿。元来是浮萍。
　　上堂。此道出平常。言踈意自忘。水落石头出。松高风韵长。休於人领会。莫作境商量。初机晚进。切忌承当。何故。曾经三峡猿啼处。不是行人也断肠。
　　上堂。流泉是命。湛寂是身。千波竞涌。是文殊境界。一亘晴空。是普贤床榻。流泉是命。无间断故。湛寂是身。无起灭故。千波竞涌是文殊境界。大智普应故。一亘晴空是普贤床榻。大行普明故。无间断。无起灭。大智普应。大行普明。尘尘尔。剎剎尔。法法尔。念念尔。如理即事。如事即理。无理外之事。无事外之理。僧是僧。俗是俗。山是山。水是水。南山起云。北山下雨。山河大地点头。草木丛林欢喜。毕竟承谁恩力。击拂子。逢人但恁么举。
　　复云。白薝卜花露滴滴。碧苾刍草香蒙蒙。田地更无尘一点。是何人合住其中。且道。其中事作么生。东西十万。南北八千。毕竟住者是谁。蓦拈主丈示众。我不敢轻於汝等。汝等皆当作佛。卓主丈下座。
　　上堂。坐断十八滩。无风波匝匝。到此拟参寻。却下虚空闸。也不负来机。有转语谁答。久雨不晴时如何。札。
　　结制小参。直下便是。早涉廉纤。格外全提。翻成露布。威音王已前。无师自悟。是第二头。然灯佛以后。得记相传。是第三首。黄面汉到这里。回避无门。碧眼胡结舌有分。扫踪绝迹。不落今时。放去收来。卷舒在我。长期一百二十日。画地为牢。诸人一日十二时。有死无犯。悬崖撒手。自肯承当。绝后再苏。欺君不得。灼然真个与么。瑞均却不放过。何故。棒头有眼明如日。要识真金火里看。
　　举圆觉经云。居一切时。不起妄念。於诸妄心。亦不息灭。住妄想境。不加了知。於无了知。不辨真实。颂云。风摇杨柳春欹侧。雨缀松筠露正斜。白鹭下田千点雪。黄鹂上树一枝花。
　　次日上堂。凡圣情尽。体露真常。理事不二。即如如佛。东弗于逮。南阎浮提。西瞿耶尼。北郁单越。若凡若圣。有情无情。总在瑞筠拂子头上。共住圆觉伽蓝。发明平等性智。非不非。是不是。拈却鼻孔。诸人向什么处出气。击禅床。参。
　　晚参示众。登山须到顶。方见宇宙之宽廓。入海须到底。方见溟渤之渊旷。参禅须是悟。乃透佛祖之玄关。见性须是彻。乃超魔外之机智。四个之字。有权有实。有照有用。有与有夺。全今全古。全主全宾。全生全杀。五千余卷藏教。千七百则葛藤。总不出个之字。未说。以前。既说之后。正说之时。却又如何发明。达磨大师。一日谓门人曰。盍各言其所得。道副出云。某甲所见。不即文字。不离文字。而为道用。不快漆桶。尼总持云。某甲所见。如庆喜见阿閦佛国。一见更不再见。不快漆桶。道育云。如某甲所见。四大本空。五阴非有。无一法可得。不快漆桶。二祖礼三拜。依位而立。不快漆桶。大小达磨。被二祖三拜而立。打个脱空。乃传衣钵。失却一只眼也。只如当时道副道。不即文字。不离文字。与二祖三拜依位而立。相去多少。如今一辈知解宗徒。总作实法商量。疑误后人。瞎将来眼。将谓。道副道。不即文字不离文字。是果得其皮。以至。如庆喜见阿閦佛国一见更不再见。与四大本空五阴非有无一法可得。是果得其肉。果得其骨。殊不知。达磨大师。将西天带来底正传衣钵。觌面分付了也。却是断臂神光。听事不真。唤钟作瓮。山僧适来。提起个之字。打破是非。掀翻得失。使诸人智眼洞明。照今照古。分别邪正。竖拂云。达磨大师来也。分皮分肉分骨分髓。作么生辨。击绳床。切忌刻舟求剑。
　　解制小参。我眼本正。因师故邪。邪师过谬。非众生咎。灼然棒打石人头。嚗嚗论实事。天高地厚。夜暗昼明。暑往寒来。花开叶落。物物头头。一一明了。至於折旋俯仰。见闻知觉。行住坐卧。是皆是我。不是别人。得非我眼本正。无端佛祖出兴。道有道无。道是道非。说体说用。说玄说妙。全提半提。如击石火闪电光。便见一大藏教千七百公案。误赚后学。向语言文字中着到。被语言露布。缚作一团。如羝羊触藩。进不得。退不得。从生至死。拨剔不下。化作一堆灰。流入六趣。为生死漂荡。得不是因师故邪。邪师过谬。丛林中一等兄弟。己眼未能明。只要作个坐禅辨道。名色一味。向传灯统要。大藏一览。高僧传。法苑珠林。东逴西逴。逴得一担砖头瓦砾。塞在肚皮里。秘若差珍异宝。开个卖蒲团铺席。正因行脚。乍入丛林兄弟。被勾引入草窠中。教伊休去歇去。一念万年去。枷上添枷。杻上添杻。若拈出许多砖头瓦砾。与伊说因说果。说善说恶。或然指。或炼臂。绝佛种性。造地狱因。是为可怜愍者。不道你全不是。只是脚跟不正。连枝带叶。一时不是了也。你若直下一刀两段。连枝带叶。总是旃檀沉水。何处有是有不是底消息。如水银落地。颗颗皆圆。只为你要求速效。便被者恶知恶觉。坐在八识田中。如油入面。永取不出。兄弟。切莫要求速效。亦莫问佛问祖。问我问他。但只盲头单提一个无字。忽然触着磕着。方知老僧。是金石之言。亦是尘沙之语。我今为汝保任此事。终不虚也。
　　举僧问赵州云。未有世界。早有此性。世界坏时。此性不坏。如何是此性。州云。四大五蕴。僧云。此犹是坏底。如何是不坏底性。州云。四大五蕴。颂云。春有百花秋有月。夏有凉风冬有雪。若无闲事在心头。便是人间好时节。击拂子下座。
　　次日上堂。有解有结。虚空钉橛。无解无结。脑后拔楔。夏末秋初。兄弟东去西去。万里无寸草处去。还离得这里么。逢人但恁么举。
　　除夜小参。拥毳居山。明月堂前。清风浩浩。持盂穿□。红尘堆里。白日闲闲。不知为己为人。等是入泥入水。捱到年穷岁尽。腊尽春回。更无一物可堪拈出。且不学东山将无作有卖弄赤穷。亦不似北禅犯手伤锋徒夸富贵。瑞筠与么告报。诸人还会么。莫言世上无知己。须信壶中别有天。
　　举僧问石门和尚。年穷岁尽时如何。门云。东村王老夜烧钱。不妨神通妙用。又僧问开先暹和尚。年穷岁尽时如何。开先云。依旧孟春犹寒。不妨田地稳密。又僧问圆悟和尚。年穷岁尽时如何。圆悟云。定盘星上转风车。不妨机用活鱍鱍。若是瑞筠即不然。忽有人问年穷岁尽时如何。只对他道。雪压古松枝。较他古人。终是别。[此/且]子具眼胜流。试点检看。
　　上堂。举古德道。流泉是命。湛寂是身。千波竞涌。是文殊境界。一亘晴空。是普贤床榻。拈云。古人是一期方便。未免夹截虚空。诸人还知起灭不停处么。见时便好猛提取。莫待天明失却踪。
　　佛生日上堂。僧问。昔日僧问云门。如何是诸佛出身处。云门云。东山水上行。意旨如何。师云。西岭孤松秀。僧云。学人不会。师云。诸佛出身处。因什么不会。僧拟进语。师便喝。僧礼拜。师乃云。天上无。地下无。我非我。吾非吾。云门瞎棒。谩费分踈。大众且道。释迦老□□今在什么处生。卓主丈云。洎乎错下注脚。
　　谢照了堂首座相访。上堂。法界海慧。照了诸相。□□打鼓。侍者烧香。大众凝立。山僧升堂。戒香。定香。慧香。解脱香。解脱知见香。以手拈主丈。放左边云。首座莫怪空踈。

　　饶州东湖荐福禅寺海印和尚语录

　　　　门人　从心　集
　　入寺上堂僧问。鄱湖行尽到东湖。蔼蔼佳声满道途。莫莫堂前看号令。云门普字赵州无。祝圣开堂。愿闻法要。师云。总被禅客道了也。进云。与么则一言用祝无疆寿。万里无私贺太平。师云。又是从头起。进云。此事且止。只如昔日僧问云门。如何是正法眼。云门答普。意旨如何。师云。天不言而四时行。僧云。又僧问赵州。狗子还有佛性也无。州云无。又作么生。师云。地不言而万物生。僧云。与么则一句合头语。万劫系驴橛。师云。云门普字赵州无。僧礼拜。又僧问云。诸佛出世。各坐一华。和尚开堂。有何祥瑞。师云。日出连山。月圆当户。僧云。与么则大众沾恩去也。师云。更待何时。进云。只如昔日保寿开堂。三圣推出一僧。保寿便打。意旨如何。师云。风不来。树不动。进云。三圣云。与么为人。非但瞎却者僧眼。瞎却镇州一城人眼去在。又作么生。师云。金刚顶上铁昆仑。进云。保寿掷下主丈。便归方丈。又且如何。师云。脑后见腮。莫与往来。进云。只如和尚今日开堂。学人问话。且道与三圣推僧。是同是别。师云。莫将三岁竹。拟比万年松。进云。与么则一句逈超千圣外。松萝不与月轮齐。师云。不经一事。不长一智。僧礼拜。师乃云。十八滩水月空寒。浩浩声前谁辨主。三百里湖天昼静。莫莫堂深亲到时。举一法。则万法全彰。示一机。则群机普应。直得全彼全此。绝毫绝厘。逼塞虚空。非如非异。所言未既。蓦忽伏虎祖师。忍俊不禁。出来道。长老长老。绝江透湖。得得而来。将谓必新提唱。必异见闻。元来也只可可地。山僧只欵欵向他道。黄河三千年一度清。卓主丈一下。
　　小参。目前无法。头顶天。脚踏地。意在目前。眼见色。耳闻声。不是目前法。甚么处去也。非耳目之所到。元来只在这里。伶俐汉。上上流。未举先知。未言先领。直下转得。便知一堤杨柳月。十里芰荷风。新荐福□□□境会。既不作境会。毕竟作什么会。其或未辨。□□后五日看。
　　举台山路上。有一婆子。每有僧问。台山路向什么处去。婆云。蓦直去。僧才行。婆云。好个师僧。又恁么去也。传之赵州。州云。待我与你。勘破者婆子。赵州至彼。亦如是问。婆亦如是答。赵州归谓众云。台山路上婆子。我为汝。勘破了也。拈云。尽谓赵州眼光。烁破四天下。却被者婆子。倒用个翳睛法谩了。今夜莫有为赵州雪屈者么。也知你只在古人语脉里做窠臼。
　　上堂。平湖日暖。古柳风高。若谓如来灭度。争奈目前何。若谓如来不灭度。诸人於什么处。与释迦老子相见。灭不灭。见不见。白鸥烟没水如天。三三两两钓舟横。卓主丈。下座。
　　上堂。古来为法老尊宿。荷众曾无有倦时。况是年来衰落甚。动为多与行相违。应须痛念平生事。着意披襟善护持。语默果能无渗漏。少林初不隔毫厘。应庵老人。与么示众。用尽自己心。笑破他人口。今日不敢望超出古人一头地。但知有个些子话编辟。归己履践。力行必到。慎勿唐丧光阴。虚消信施。且道。如何力行。如何必到。良久。莫将闲话为闲话。往往话从闲话生。
　　复云。静不为理迷。动不为事碍。儱儱侗侗。瞒瞒顸顸。知他是个什么。阿呵呵。笑倒西来胡达磨。
　　上堂。衲僧巴鼻。没一针头许佛法大意。充塞太虚□信口道着。信脚踏着。只是不许承当。恁么也得。不恁么也得。只是不容拟议。才与么不与么。头头具生杀之机。是亦刬。非亦刬。着着有出身之路。不言而信。不令而行。纯真一如。无坏无杂。只如高超物表。不堕见知。正与么时。如何发明此事。以拂子挂绳床。
　　复云。应庵和尚。举云门道。尽乾坤大地。无纤毫过患。犹是转句。不见一色。只是半提。更须知有全提时节。应庵老人云。大小云门。听事不真。唤钟作瓮。荐福今日。亦资一路。要与古人相见。莫将传说为传说。休把曾参作鲁参。
　　朝廷看藏经。满散上堂。三转法轮於大千。其轮本来常清净。天人得道(坚拂子)此为证。三宝於是现世间。过去现在未来。一切诸佛。三十二大人相。八十种随形好。十力四无所畏。大慈大悲。大喜大舍。佛十八不共法。若不以此为证。即不能成就。地前地上一切菩萨。超三祗。历五位。断二障。明一心。自利利他。进修胜行。若不以此为证。即不能成就。一切声闻。一切缘觉。观十二缘空。悟四谛真理。具八解脱。得六神通。若不以此为证。即不能成就。西天此土。从上佛祖。古往今来。一切知识。种种建立。种种施为。以至俱胝竖指。秘魔擎叉。临济三玄。洞山五位。巴陵银椀里盛雪。云门北斗里藏身。隐显纵横。千差万别。若不以此为证。即不能成就。教中道。一切诸佛。及诸佛无上菩提之法。皆从此经出。但是世间出世间。一切佛法。无有不从此经出者。佛法且置。毕竟如何是此经。莫是以两手舒空作展经势么。莫是叉手进前。退身三步是么。又莫是最初如是我闻。末后信受奉行是么。莫是不着他语言文字是么。又莫是但向料掉没交涉处。道一句便得么。若作如是见解。大似隔靴抓痒。既不作如是见解。毕竟作么生。击拂。须是恁么明得。苟能恁么明得。於朝夕日用之间。无一处而不见佛。无一处而不闻法。所以道。在在处处。即为有佛。一切法皆是佛法。若恁么见得。一任三门头合掌。佛殿里烧香。经案上横拈倒把。左卷右舒。放去收来。朝读暮诵。直得竖穷三际。横亘十方。周法界之群生。徧剎尘之品类。包罗万有。该括二仪。无一法而不明。无一法而不显。可谓法门重迭。若云起於长空。行解纷披。似花敷於锦上。言言见谛。句句超宗。其舒也。穷微极妙而不违及。其卷也。经头只有个以字不成。八字不是。且道是什么字。假使智如鹙子。辩若满慈。到这里。也须目瞠口呿。所以僧问睦州。经头有个以字不成。八字不是。未审是个甚么字。睦州弹指一声云。会么。僧云。不会。睦州云。上来讲赞。无限良因。且道。当时睦州是与这僧说这个字。是不说这个字。因甚。睦州便问这僧会么。诸人若向这里会得。不惟可以上报。
　　当今圣主大恩。亦可表显自己看经眼目。正与么时。还会得么。圣心广大包寰宇。佛法流通亘古今。
　　复云。教中云。有大经卷。量等三千大千世界。书写三千大千世界中事。只在微尘中。谁能破此微尘。出此大经。卓主丈。即今一微尘已破。诸人还见此大经卷么。喝一喝。
　　冬节小参。群阴剥。子啐母啄。一阳生。壳绽眼明。功用绵密。持养老成。忘其物。忘其情。空而妙。虚而灵。正恁么。何似生。回机转位异类中行。几度黑风翻大浪。未曾闻道钓舟倾。
　　上堂。至德如流。上善若水。一尘入正受。诸尘三昧起。洗面摸着鼻。吃茶湿却觜。忽有个出来问。久向荐福。元来只说古人旧话。只向他道。熟处难忘。
　　上堂。八尺钉。丈二楔。着在眼中。撼摇不得。荐福门下。妙在转处。谁是知音。不见三祖大师道。才有是非。纷然失心。乃掷下主丈。

　　颂古

　　僧问云门。树凋叶落时如何。门云。体露金风。
　　秋风叶落动凉飔。堪笑云门跛阿师。销尽浮华到真实。不知开口落今时。
　　僧问香林。如何是衲衣下事。林云。腊月火烧山。
　　香林腊月火烧山。黑齿波师带白环。唐梵一时俱译了。肯将名字落人间。
　　僧问赵州云。未有世间。早有此性。世界怀时。此性不坏。如何是不坏底性。州云。四大五蕴。僧云。此犹是坏底。如何是不坏底。州云。四大五蕴。
　　老谂年尊阅事多。清平世界乐无何。一身儱侗无边表。地覆天翻也只那。
　　云门示众云。十五日以前不问汝。十五日以后。道将一句来。代云。日日是好日。
　　日日是好日。时时是好时。鲸吞海水尽。露出珊瑚枝。
　　僧问古德。冬至后。日长多少。德云。长一丝。佛法长多少。德云。一线长。
　　佛法一线长。青天谩度量。丝头才咬断。红日上扶桑。
　　泐潭常禅师。一日面壁而坐。南泉来见。抚师背一下。潭云谁。泉云某甲。潭云如何。泉云也寻常。潭云汝何多事。
　　言中有响语藏锋。一色明边分异同。月棹各撑俱到岸。不知身在草窠中。
　　谷隐性空和尚。因僧问。灵山一会。何异今日。性空云。不异今日。僧云。不异底事作么生。性空云。如来密语。迦叶不传。
　　酬应相於理不乖。泯然一种似平怀。及乎话到聱讹处。树上心肝不带来。

　　偈颂
　　水心

　　一源见彻万波翻。澄不清兮挠不浑。识浪境风俱列下。铸成沧海铁昆仑。

　　灵竺

　　鹫岭人天鸭听雷。大仙密付绝纤埃。飞来小朵从何有。两涧琮琤一径开。

　　云顶

　　溶溶泄泄复闲闲。来者从教斫额看。起灭无踪空绝迹。竖摩酰眼照人间。

　　震上人

　　恶辣儿孙丧本宗。向空拏撮便填空。震威一喝无今古。百丈马师皆患聋。

　　刀镊沈生

　　空弹霜镊到岩扃。觌面难将妙手呈。雨洗秋容同澹泊。远山无限佛头青。

　　远上人

　　远来一见便相违。竹外清风听者稀。却是晚鸿知此意。数声清唳入云微。

　　秀上人之仰

　　碧岩千尺瀑雪落。峭壁万迭峰云寒。一筇双履超声外。圆相暗机谁共看。

　　无相

　　意地消融见亦空。名模何有可形容。百千明镜俱时照。一法不痕归大同。

　　总心

　　休攀月窟蹑天根。及尽玄微见本元。一发不遗千圣共。湛然随处洞无痕。

　　正堂

　　当轩大坐照无偏。争肯颟顸数屋椽。三目洞明惟直指。虽然无语有人传。

　　觉海

　　非湛非摇见量消。一沤那更目全潮。不知水底蓬尘起。但见珊瑚长玉苗。

　　印空

　　万象森罗古篆文。太虚无际水无痕。当阳一搭全提处。直得三千海岳昏。

　　海峰

　　万浪声消一镜新。金鳌寒从玉璘珣。珊瑚枝上照红日。融尽十洲三岛春。

　　莹然

　　碧落无云水似天。清明表里一虚玄。纤尘不立充寥廓。十世古今如目前。

　　晓山

　　大明洞起烁群昏。黯黯青青未易论。眨得眼来迟八刻。金乌已过铁昆仑。

　　仰山中村接待

　　水云食息且休论。东土西天也莫存。此去仰山问来历。但云昨夜宿中村。

　　剑关

　　焰焰寒霜不可干。湛卢光射斗牛寒。直饶过得连云机。一札当阳透者难。

　　十牛图

　　寻踪见迹得逢渠。牧就骑来蓦直归。物我两忘纯白后。透花春入万红围。

　　明维那再往踈山

　　法身向上不须论。留个枯椿示子孙。卖却布单招感得。累人频上白云门。

　　桂侍者

　　耽耽双眼视空山。伏虎师曾放一斑。春雨春风谢来往。山中佛是石头顽。

　　淦傅子仁号无无居士

　　一尘不立万缘空。才有丝毫便失宗。蹉口连声提起处。赵州来也不相容。

　　石门沩侍者

　　声撼天风虎出林。石门无钥海涛深。瑞筠不闸虚空槛。放去云峰千万寻。

　　远上人

　　远来问讯近相迎。物外相於不世情。蒿汤备礼松阴坐。山鸟自啼春昼晴。

　　送兴首座归乡

　　诸老门庭已徧参。青出於蓝青於蓝。表仪多士冠东南。宾主历然曾对谈。长篇短章玄可探。杖藜所到如优昙。夜月娟娟松毿毿。深期瘦影同萝龛。定力已固轻毗岚。德山临际空喃喃。

　　示芳上人

　　万里无寸草。连天日杲杲。出门便是草。接地长安道。庭际立无人。古径迹亦扫。付与芳禅人。问取虚空讨。

　　萧山孤峰持谈季萧梅轴惠访。书于后

　　孤峰雪后归萧关。我来瑞筠时往还。能消几屐看青山。展梅一笑俱苍颜。孤山山人盟未寒。逃禅禅意墨未乾。季萧左干万钧重。坐客骇嘱推其难。造化无始舒卷间。先天下春非等闲。岁晚相看成二老。此诗此画古今宝。

　　毗陵自然居士

　　非因非缘非自然。自然而然然不然。无然非自自然自。无自非然然自然。自其不然常现前。斯言吻合天地先。万化茫茫从此出。堂堂日用乘谁力。

　　示攸州慈云玉侍者

　　石碌碌。玉落落。光彩惟浑圆。尘泥自消砾。匪穿凿。匪磨琢。翻笑曹山露圭角。学子投师空抱璞。玉兮玉兮知不知。老野三呼应者谁。剖破方知自家底。价重连城莫轻许。自有声光满寰宇。

　　佛祖赞
　　出山

　　智慧德相。大地谁无。见星说悟。谩自分疎。流毒至今未已。邪法难扶。

　　观音(淦州判李济川。世居饶。昔有以绢素绘大士像。为风水所漂。后二十年。渔人网得之。像不坏。济川重新装饰。请赞)

　　菩萨渔师。持正法网。入生死海。摝诸众生。达大觉岸。昔於华严法门。尝诵其言。今於济川居士。所得水中观音画像。乃验其事。是知法力应化。言像皆真。必有入净心海。得不坏信者。不言而喻也。偈曰。
　　舒卷流通亘古今。最难消是大悲心。全身入水全身出。奈彼众生业海深。

　　渔篮

　　提锦鳞。露珠璎。年华如许。高韵绝尘。篮子尚有眼。如何谩得人。

　　郁山主

　　拾得明珠。当甚驴屎。溪桥横浸洣川水。

　　政黄牛

　　一字不稳。骑牛觅牛。万迭寒山翠如流。

　　朝阳　待月

　　海天高。山月小。大地是卷经。何时看得了。放下自分晓。
　　穴鼻针。无丝线。一咬便断。自然成片。杲日当空现。

　　达磨

　　对梁王不契。休言东土无人。令二祖觅心。将谓西天有佛。少林月冷。扬子江空。至今雪浪号霜风。

　　自真赞
　　立首座

　　行不踏人前。立不落人后。老去移东湖。言疎道转踈。自非笔墨可明模。分付雪岑首座。看是甚么面孔。唵[癹-又+文]癹叱咄摄。

　　黄锷钝翁请

　　浑大璞。匪琱琢。聚精会神。藏锋敛锷。回入尘劳。虽涉万缘。全提佛祖。机先一着。寻常只用钝钳锤。从教大地人描邈。

　　处靖庵主

　　靖而专。笑面[祝/土]嗔拳。温而厉。触人忘忌讳。谓此是一而二。谓此非伊复谁。竹外远山青似眉。

　　跋
　　佛照和尚书帖南冈长老求跋

　　佛照在灵径时。益公政当国。王臣外护。得行其道。遂有孤云秀岩空叟诸老。相继而出。可想当时法社之盛。偶持钵来吉文。访南冈於龙华。出此轴相示。炷香展味。恻然久之。

　　跋痴绝书伯夷颂

　　夷齐高风。穷天地。亘万世。苏公赞。文公颂。痴绝老人。界方眼作小楷书。相望虽邈。相尚乃同。道之所同。理契即邻也。就中痴绝犹较些子。何故。我王库内。无如是刀。

　　明极西堂。南游省己行。请跋

　　至大己酉良月。薄寒烘日之余。隐几於梅边竹所。适有剥琢之声。启而视之。乃明极西堂也。手持南游省己行一帙。谓予曰。诸大老着笔已多。请海印为转一语。遂受之展开。次第熟阅明极所游之地。所见之境。历历心目中。看至蓦忽好风动地而来。乘风徧观三千大千。等微尘境。入瞌睡三昧。不觉鼻息如雷。明极乃撼之。诵了末后句。於是摩挲睡眼。卷而归之曰。同床各自做梦。当有同觉者知之。

　　法语
　　示明了侍者

　　明明百草头。明明祖师意。了得底。未言先领。未举先知。已是落第二见。岂况随语生解。拟意搏量。未得谓得。未证谓证。望他祖师门下。十万八千。那里洎在履践稳密者。心机泯绝。智照活脱。一明一切明。一了一切了。然后了无一物可得。不与千圣并行。堪为洒洒落落了事衲僧。此事至简至易。不从人得。不越一念。直下证取。无第二人。无第二见。祖云。了了常知。故言之不可及也。到这里。须有个转身处始得。明了侍者。相从一年。孜孜不倦。兹欲徧参。求语为途中道伴。信笔示此。勉之至祝。

　　示师程居士

　　德无常师。主善为师。师程则知所师矣。穷理尽性以至於命。不涉阶梯。当念超越。却须究竟。僧问赵州。狗子还有佛法也无。无。不是有无之无。亦非真无之无。便是绝理性玄妙底利刀。转性命祸福底妙法。直前提起。当下豁然。如银山铁壁。铁壁银山。利衰毁誉。入作无门。称讥苦乐。笼罩不得。不堕凡情。不落圣解。虚而灵。寂而妙。一切处不留。一切处成就。到与么时。须知有末后一句。此方是大丈夫。了大丈夫事。谓之世间出世间上上也。

　　送学士曾巽堂

　　本地风光。生佛未具。圆融无际。倐为妄尘翳障。便汩没尘劳。取一切境。遂染烦恼。当下若不能回光自照。如何透出如许万缘。於违顺境界。不取不着。语默有无。动静彼此。一并截断。涉缘应机。如飞剑轮。如猛火聚。直得纤毫丝发。不留影迹。直下虚而灵。寂而妙。万别千差。一照照了。直到大安稳处。了无纤芥凝滞。只么随处轻安。究竟佛亦不存。唤什么作众生。菩提亦不立。唤什么作烦恼。翛然独脱处。阛阓山林。初无二种。致之廊庙亦不生欣。置之江湖亦不生厌。总是赢得边事。何有於我哉。巽堂学士。生富贵中。不为富贵所罗笼。乃为母庐墓三载。蔬茹五年。阅金经。明佛理。至於诸子百家之书。无不通究。犹为未了。祖师无上妙道为不足。得得远来山中。饭僧请山野升堂。复出此纸。求一言受用。随喜不觉露丑。巽其勉之。

　　答员峤李总管

　　迷时迷个悟底。悟时悟个迷底。迷悟两忘。譬如有人。自断其首。首已断故。无能断者。见此明白。直下无第二念古德道。明明无悟。有法即迷。到者里。立亦不得。住亦不得。若立则危。若住即瞎。但出不随应。入不归空。外不寻枝。内不住定。要须意不停玄。句不停意。用不停机。三者既明。一切处不须管带。自然现前。一切处不须照顾。自然明白。与么境界。时时相见不为密。迢迢相迂不为疎。汩汩应酬。不为事碍。兀兀静坐。不为理迷。随处作主。遇缘即宗。出没卷舒。得大自在。更须知有向上一窍始得。侍读大学士员峤真逸总管相公。留意佛法。咨询师友。欲得一道伴讲明。山中今夏。虽有百余单。皆居学地。未可亲近大居士酬对。拙谬径直。写数字以当面言。万冀。亲而求之。当必掀髯一笑。

　　小佛事
　　雪岩和尚忌日拈香

　　尽道先师今日死。不知今日是生朝。不知却有何凭据。紫栢黄檀一处烧。昔时语今日举。今昔一时。绝毫绝厘。大众。还见老和尚么。插香凝立云。面目现在。两彩一赛。

　　周禅师忌拈香

　　何似生。辽天鹘。万重云。只一突。者里见得分明。便与祖师。同起同倒。同放同收。其或未然。头长三尺知是谁。相对无言独足立。咄。

　　瑛监寺入塔

　　用石窗灯盏。瑛瑛美玉无瑕。跨杨岐蹇驴。凛凛寒霜无影。正与么时如何。明眼人落井。

　　贤首座起骨

　　表帅丛林。山高水深。贤劫前事。只在如今。髑髅眼活老龙吟。转身门外看。红日上危岑。

　　海印和尚语录(终)
 塔铭

　　　　前集贤侍　读学士中大夫两浙都转运使河东　李倜　撰
　　余来江右。以至元丁亥。理事宜春。始识师于木平。式相好也。继住慧力。余适守临江。得颛意讲道。居三年。往来至密。大德丁未。余调南剑。师来饯别豫章。无何。师亦往住荐福。音问不绝。尝以古塔主语录。及师上堂。普说等语见寄。其惓惓可知也。壬子春。余由泉南。漕两浙。闻师复还慧力。其年六月十六日。沐浴坐逝矣。噫。二十六年间。相见相闻。登临酬酢。究竟析理。昌黎之於大颠。苏公之於佛印。亦人情已乎。明年。其徒行纯以状来乞铭。师杨姓。昭如名。海印其自号。世居临江之新淦。生宋淳佑丙午。十二月二十日。以莲社家儿。能言。即随母邹氏作梵呗声。七岁。出家学佛。居邑之建兴寺香室院。十九岁。受咸淳制勑。落发为僧。始学于沙门智宁。次拜雪岩祖钦得法。在集云堂。第一座。至元庚辰。侍雪岩入。
　　觐。旨赐畦衣。归住木平十年。其住慧力十九年。实始至元辛卯也。元贞丙申。
　　赐号普照大禅师。给金襕袈裟。高丽亦具衣。副以金经玉盏。西极云南。东迈辽海。禅衲四来。齑粥稍弗继。或丐质从事。不倦槌拂。而众安之。至大己酉。行宣政院辟师。住持荐福。荐福番之巨剎。唐颜宋范流风未远。赖师为重。而师以疾故亦惫矣。然於名闻於世。行信於人。视西江为益盛。去年春。还慧力也。西江之徒。实具舟焉。既至。犹力疾为众说法。夏初归香室。造常所来往。道香积天长。登仰山礼再来塔。访慈化。所至逢迎道旧。一夕潜理归檝。及抵瑞筠东庵。则疾革矣。行纯又言。师乳时。紫胞呈祥。蛟出地中。其逝也。久旱忽大雷雨。逝之四日。奉龛阇维。飞烟余烬所及。舍利如粟。如黍如豆。齿牙如生。数珠不坏。今塔遗骨于故邑之青石圃中。凡年六十七岁。为僧四十八期。所说法语颂赞。数十万言。度一姓子。六十余人。嗣其法者。未易槩举。师为人。明敏闲雅。有智识度量。人不见其喜愠。五经一见成诵。结字有古意。所交游多贵重。今丛林如师。不复可多得。以师之行迹。其可无铭。铭曰。
　　内究至理　　外敷贞辞　　千江月落　　溥照同时　　师席崇居　　衲子云集　　饘粥稍亏　　或丐或质　　东湖三载　　西江跂思　　远具舟檝　　勇退来归　　载喜载驰　　力疾演法　　衣既有传　　重登祖塔　　其生也异　　其死也奇　　舍利伙只　　见闻靡疑　　功行积真　　大觉氷释　　聊掇绪余　　文兹乐石

 塔铭

　　　　前翰林直学士承直郎知　制诰同修国史庐陵　　曾德裕　撰
　　西方圣人。以正法眼。单传四七祖。届于东土。其后派为五宗。而临济尤盛。宋之末年。有居袁之仰山。号雪岩师者。法音雷震。大亢厥宗。其得法上首。曰海印。智证特殊。开道最胜。道价揭于诸方。玄风畅于外域。一时贤士大夫。喜从之游。而於予季巽初为稔。予投闲索居。深讼昔迷。方将从师讲明第一义。以蠲涤缘习。而师既寂矣。后二年。慧力首座处闲。以师行实。介予季求铭其塔。因不复辞。輙叙而铭之。师名昭如。杨姓。世家临江新淦。父母俱事佛。生时有异。学语即随母梵讽。七岁。从建兴寺香室僧智宁出家。性明敏。读诵通利。一览终不忘失。年十九剃发。明年受具戒。游方参雪岩。示以狗子佛性话未解。秋游南岳。雨后度蕉溪。足踣顿有省。归仰山精事禅宴。一日岩开室。师拟有言。岩挥竹一击。[(举-与)/石]尔大彻。令归侍司。复掌藏钥。同堂皆推让。以受业师老回省。留半载。侍御高安陈仲微过。与语奇之。为赋诗。重归仰山。居第二座。岩开炼尤至。阅十载。
　　圣元至元庚辰。随岩应。
　　诏诣。
　　阙。寓上京胜善寺。岩解行[胜-力+巾]。搔痒次。适僧读华严经。至剎等行等正觉等。问师等义。师对惬岩意。遂作礼。六月朔瞻。
　　觐。例赐畦衣。还山。居第一座。公举住木平。寺多耆宿。皆悦而安之。十年退休普光堂。辛卯徇众请。住临江慧力。未期为讲僧来据。禅众无所安。散居谋食。蚁慕不忍去。师力复为禅。迄与俱归。自尔学者麕至。日食数百人。寺恒产不充。至乞贷以给。又不继。则质衣钵。责负者雁立。处之怡然。平居缁素启问无虚日。师安详谦下。悲智交融。贵贱等观。引接无倦。或得其片言。无不满意。其笔墨尤为人宝爱。元贞丙申。
　　特旨赐普照大禅师。加锡金襕衣。大德中。高丽亦遣使。贻师大衣。金经玉盏。至大己酉。行宣政院请居饶之荐福。临江人挥泪送之。师亦自以为是邦有缘。故居慧力至十九年之久。皇庆壬子春。其徒闻师婴疾。具舟迎还。夏至香室。往礼雪岩塔。归慧力东堂。将示寂。或具纸笔请语。乃示云。末后句。无别说。六月炎天飞片雪。复赞王将军真。了了如平时。既命具浴。时久旱忽大雷雨。雨止。师已坐逝。四众悲号。人天愁恸。六月十六日也。越五日。奉龛阇维於瑞筠山西南。薪尽火灭。牙齿数珠不坏。烟爓所及。草木壤石间。舍利无数。掘地求者。余半载不竭。其徒行纯等。奉灵骨塔于淦北青石圃中。师生淳佑丙午。十二月二十日。寿六十有七。腊四十有八。语录数十万言。度一姓子。六十余。嗣法者甚众。闲尤见器重。至是分取舍利。置塔阇维之所。从西竺律仪也。其所述如此。质以他所闻。可信不诬。予於最上乘之道。知好之而未造其阃域。故於师之所以得证於其师者浅深之际。弗能知也。所可知者。师梵行精白。性度慈忍。为缁素所归。至於生死。不怛坚固可征。非真有得者而能然耶。铭曰。
　　祖来自西救迷情　　历玄暨钦教大行　　师明其微久益明　　於法无我忍得成　　体圆智满源澄清　　行严机峻用纵横　　廓然现量包寰瀛　　东湖瑞筠与木平　　终始去住浮云轻　　岩前片雪飞无声　　松风六月犹哀鸣　　不断相兮非常名　　了无灭兮本无生　　流珠奕奕函真精　　我铭□塔标化城



　　海印和尚。得法於仰山慧朗禅师。径山圆照之嫡孙也。其宗正。其眼明。其机峻。其用险。端自钳锤妙密。重烹熟炼中来。不知者以语言为流布。吁。执指是月。非狂即愚。当起此老。为之发药可也。此录既出。岂少补哉。
　　延佑七年。臈月望日。鄱阳澹湖住山清茂手书。



　　佛祖之道。如青天白日。只贵亲证亲悟。绵绵密密。无纤毫渗漏。然后垂一机。示一句。无非与一切人。解粘去缚。拔楔抽钉。若也缁素不分。和泥合水。譬如灵龟负图。自取丧身之兆。荐福海印和尚。久侍　雪岩先师。尽得其末后句子。所以三会说法。纵擒自若。杀活自由。着着有出身之路。今欲锓梓流通。为题之於后云。
　　至治辛酉五月望径山法第比丘希陵拜手。
