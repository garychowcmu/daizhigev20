续藏经   为霖道霈禅师秉拂语录
　(书记)太靖录

 霖禅师秉拂语题辞

　　先老人年八十。预知涅盘时至。乃举大法授霖公禅师。即命首众秉拂闻其提唱。众大悦服。未几老人示灭。而众强师继廗。法轮大转宛如老人无恙。时兹同门诸弟兄佥议请师秉拂语先梓流通。而属余序诸卷首。余以谓禅师之出世。譬如旭日东升光射宇内。凡有眼者孰不见之。又安用序为。第承众命不辞荒芜。聊纪缘起云尔。　　法弟传善和南题

　　目次

　　秉拂(四则)　　茶话(三则)　　举古(六则)　　佛事(十二则)　　偈(二十八首)　　颂(十七首)　　赞(二十二首)　　鹄林哀悃(七篇附)

　　 
　　　　书记　太靖　录
　　付法日。老和尚命秉拂。师云。多子塔前无缝袄。黄梅室里破袈裟。吾师今日亲分付。铁树重开五叶华。还有共相证明者么。僧问。面禀亲承建法立僧。大众上来特申庆贺。师云庆贺个甚么。进云。石鼓峰头开瑞色。祥云万里匝乾坤。师曰一任赞叹。进云。分明举起报诸方。洞水逆流波万丈。师曰切忌妄通消息。僧问。石鼓喧空。大地侧耳。偃月长蛇即不问。子承父业事如何。师展两手。进云。果然出窟金毛异。哮吼乾坤异类惊。师曰不妨证明。进云。玉蹄踏破澄潭月。金角撑开云外天。大用现前如何施设。师便喝。进云堂中首座天然自在。师曰礼拜了退。僧问。凡有言说尽属浊句边收。某甲从浊句中问。请师向净句中答。师云背后是甚么。僧礼拜云谢师答话。师不对。僧问。春风浩荡瑞气氤氲。法王法嗣绍续祖风。今日人天众前。未审所传何事。师竖起拂子。进云。当阳一句蒙师指。洞上宗乘事若何。师云漆桶放光。僧礼拜。僧问。昔青峰答则监院自己话云丙丁童子来求火则不悟。法眼亦答云丙丁童子来求火则悟去。未审如何是渠悟的道理。师云今日汝问我。进云。夜静水寒鱼不饵。满船空载月明归。师云闲言语。还有问话者么。众不出。师乃云。举古举今。残羹馊饭不劳拈出。向自己胸襟道一句。怎奈舌头短。当阳直指。迟了八刻。声前一路。切忌道着。所以此事三世诸佛证入无门。一大藏教诠显不及。直饶云门曹洞临济德山到者里只得拱手归降瞠乎其后。忽有个汉闻恁么道。当下歇去心猿休却意马。向万仞崕头撒手放身。直令命根顿断气息不存。然后苏息起。来向虚空里打个[跳-兆+孛]跳。拈一茎草作丈六金身用。将丈六金身作一茎草用。搅长河为酥酪。变大地作黄金。为天下人解粘去缚赈饥济乏绰有余裕。如不负出家行脚初志。还有恁么人么。若有。佛法有赖。其或未然。不免泼第二杓恶水去也。乃举拂子召大众云。祇这个。道大众不见得么。又击案一声云。道大众不闻得么。既见既闻。毕竟是个甚么。咄。更是个甚么。复云。道霈忝居老和尚座下二十余年。受霜雪姁妪之恩备至。其奈根性驽钝一无所成。今日伏蒙慈旨。於人天众前以衣拂见付嘱累传持。仍命居第一座为众兄弟秉拂说法。如将宝位直授凡庸曷胜愧悚。然而冤有头债有主。到这里毋容推委。祇得冒昧祇承。况现前众兄弟皆老和尚会中久参胜士硕学名流。乃屈尊就卑同预法筵共作影响。无任感荷之至。复举开山晏国师有偈曰。直下犹难会。寻言转更赊。若论佛与祖。特地隔天涯。国师举问一僧曰汝作么生会。僧无语。乃谓侍者曰请为某甲代一转语。者云和尚恁么道早已隔天涯。僧举似国师。国师唤侍者问汝为这僧代语是否。者云是。国师打趂出院。师云。国师虽则令行。争奈侍者语在。虽然如是。官不容针私通车马。今日霈上座狗尾续貂亦有一偈。不免举似大众。乃云。上大人。丘乙己。化三千。良久笑云。可知礼也。伏惟大众久立珍重。
　　秉拂。今日乃监院九兄以老和尚久不上堂。要霈上座说几句佛法与大众结缘。若论佛法二字。诚不易说亦不易闻。若果称实说得闻得一偈半偈蕴在八识田中。世世生生永为道种。何况能信能解能修能证耶。今试举教中一偈与大众商量看。华严经中道。一毛现神变。一切佛同说。经於无量劫。不得其边际。敢问大众。一毛分量至微。一切佛智慧辩才甚大。无量劫时节甚长。为甚么不得其边际。须知这一毛高而无顶。深而无底。旁而无边。中而无在。而亦不坏一毛之相。尽乾坤大地森罗万象若草若木情与无情总在这一毛止出没。亦无出没之量。各不相知。各不相到。一毛既尔一切毛亦然。所谓尘尘尔。法法尔。念念尔。还有辨明得底么。若辨明得。则一切诸佛异口同音说此一毛所现神变经无量劫不得边际。理合如是。非为分外。其或未然。且向这一毛上究取。若端的向这一毛上研究得彻。则更不劳游历百城遍参知识。无量百千法门一时成就。岂不见水潦和尚问马祖。如何是西来的的大意。马祖云礼拜着。水潦方礼拜。马祖便踏倒。水潦大悟。起来抚掌大笑云。百千三昧。无量妙义。只在一毛头上。识得根源去。后来又自卖弄云。自从一吃马师踏。直至如今笑不休。且道渠毕竟笑个甚么不休。咄。乞儿见小利。珍重。
　　老和尚八十庆[言*(廷-壬+旦)]开大藏经秉拂。僧问一大藏教即不问。人法双忘时如何。师良久。进云还有别通消息处也无。师云大无厌生。进云。海枯见底龙方现。月落波心水没痕。师曰闲言语。僧问。世尊说法四十九年。谈经三百余会。末后拈花示众谓之教外别传。如何是别传一句。师竖起拂子。僧云谢师指示。师云。伶俐衲僧问教内教外总是繁词。不涉文彩略借一看。师曰多了这一问。僧喝云看这汉今日一场败缺。师曰自领出去。乃云。昔年黄植三居士尝施资为本山印造大藏经。今年七月十九日伏遇老和尚八十降[言*(廷-壬+旦)]命辰。有庆寿二邑弟子特请僧众开此大藏。为老和尚祝延法算。回兹善利为国祝厘为民植福。祇如一大藏中七千余卷。有经有律有论并三宗诸师着述语言。不啻汗牛充栋。且道其中还有元字脚也无。老和尚劫外藏身顺时导物。寿又作么生祝。若向这里其得一只眼。则知释迦老子未开口已前开藏竟。老和尚未降生已前祝寿竟。其或未然。不免架起葛藤倒缚虚空去也。乃拈拄杖示大众云。三世诸佛祇说这个。释迦牟尼佛亦说这个。今日霈上座亦说这个。且道这个作么生说。卓一卓云。此是经藏。复卓一卓云。此是律藏。又卓一卓云。此是论藏。有权有实有顿有渐。有事有理有因有果。三贤十圣四向四果各随根性修行证入。然而者个非权非实非顿非渐。非事非理非因非果非。三贤非十圣不属修不属证。大众。此一大藏已觌体现前了也。且道如何看读。昔鹿门和尚有言。尽大地是学人一卷经。又云尽乾坤是沙门一只眼。以如是眼看如是经。千万亿劫无有间断。万松老人云。看读不易。直饶恁么也祇看得半藏。要望此一大藏犹大远在。祇如这一大藏。毕竟作么生看读。良久云。弹指圆成八万门。剎那灭却三祇劫。又卓三下喝一喝。复举僧问寿山。师解禅师和尚年多少。山云与虚空齐年。僧云虚空年多少。山云与老僧齐年。师云。先天地而不生。后天地而不老。无古无今非延非促。此是寿山之寿。今日或有人问老和尚年多少。但向他道屴崱擎天千古秀。灵源透海万年清。且道与古人相去几何。若向这里拣辨得出。亲为老和尚祝寿来。若拣辨不出。藏中七百函一任从头翻过。珍重。
　　腊月八日授戒。石灯心间二开士请秉拂普说。僧问如何是正中偏。师云露柱立庭前。进云如何是偏中正。师云唤甚么作露柱。进云如何是正中来。师便喝。进云如何是兼中至。师云今日且共汝颠倒。进云如何是兼中到。师云明日向汝道。进云。恁么则铁牛吼出长空外。金殿重重显至尊。便礼拜。师乃云。旷劫来事祇在如今。蓦拈拄杖云。今日释迦老子在霈上座拄杖头上成等正觉。诸人见么。卓一卓云。又叹奇哉一切众生皆具如来智慧德相。但以妄想执着而不证得。诸人闻么。若也直下闻得。不妨与释迦老子同证。直下见得。不妨与释迦老子同成。既同证又同成。正当恁么时。释迦老子即是诸人自己。诸人自己即是释迦老子。自己即是释迦老子则自己不可得。释迦老子即是自己则释迦老子亦不可得。证亦不可得。成亦不可得。妄想执着亦不可得。智慧德相亦不可得。只个不可得亦不可得。且道是个甚么。良久云。皮肤脱落尽。唯有一真实。乃掷下拄杖复云。今日乃世尊成道之辰。伏承诸山法友慕先老和尚遗风。特到本山求受戒法。又蒙石灯心间二开士远来设齐。殷勤启请要道。霈与众戒子发明个戒的道理。夫戒之一字乃防非止恶为义。须知当人自己心体本无是。何处有非。本无善。何处着恶。无善无恶无是无非。净裸裸赤洒洒。怎奈众生日用而不知。既不知则於无是非中妄构其非。无善恶中妄兴其恶。由是内炽三毒外染六尘。汩没三界之中轮转四生之内。迷沦苦海无有出期。是故世尊成道首立戒法。且为防其非而止其恶。还其是而修其善。善极则恶化。恶化则善亦不存。是极则非忘。非忘则是亦不立。譬如借路还家。家还而弃路。假舟到岸。岸到而捐舟。又如国家兵器益为讨乱诛奸安邦定国不得已而用之也。然戒法虽多不出四种。曰五戒。曰沙弥十戒。曰比丘二百五十戒。曰菩萨十重四十八轻戒。此四种戒虽有世间出世间小乘大乘之不同。然皆以五戒为根本。根本若深枝叶自茂。五戒者。一不杀生。二不偷盗。三不淫欲。四不妄语。五不饮酒。凡受戒者须于此五戒中深明止作。善达持犯。如不杀生是止。捄护一切众生是作。戒杀是持。故杀是犯。如不偷盗是止。修行檀波罗蜜是作。戒盗是持。非理贪求是犯。如不淫是止。精修梵行是作。戒淫是持。染心内萠是犯。如不妄语是止。真实语质直语柔软语和合语是作。戒妄是持。故妄是犯。如不饮酒是止。修行慧业是作。戒饮是持。故饮是犯。若唯持而不犯止而不作。是人天五戒。若持而不犯止而亦作。但安于自利不能利人。是声闻五戒。若以此止作持犯自利亦复以此广化众生。是菩萨五戒。唯一五戒由持者不同。故有此种种差别。更须知声闻持戒但执身不行。菩萨持戒直令执心不起。从浅而至深。由近而致远。如倒食蔗法渐入佳境矣。诸仁者。三界无安四大不实。光阴难可把玩。生死不是细事。虽则已入佛门着佛袈裟受佛禁戒。若不知有自己本分事。亦不知有三界生死苦。但乃耽着髑髅。将谓百年可保留恋尘世。岂知万丈深坑五欲火日夜烧心。六根贼时刻侵害。虽有出家受戒之名。而无自利利人之实。一旦无常卒至。不觉不知错过一生了也。岂唯一生错过。将恐百劫千生皆从这里错去。故古德云。地狱未是苦。向袈裟下失却人身是为最苦。诸仁者。人身难得。佛法难闻。善友难值。今日一会不是小缘。所以弗惜苦口相与策发。从今日去。宜各人人发出世心。立出世志。行出世事。年深月久习以性成。自然渐能回三毒为三聚净戒。回六识为六神通。回烦恼为菩提。回无明为大智。非有假于他术。乃自心之常分尔。复举高沙弥参药山。山问甚处来。答云南岳山来。山曰甚么处去。答云江陵受戒去。山曰受戒图甚么。答云图免生死。山曰。有一人不受戒亦无生死可免。汝知么。答云恁么则佛戒何用。山曰这沙弥犹挂唇齿在。至晚上堂。山召曰。早来沙弥在何处。高沙弥出众立。山曰。我闻长安甚闹。汝还知么。高沙弥云我国晏然。山云何不受戒去。高沙弥云。知是般事便休。更唤甚么作戒。师曰。高沙弥最初发心受戒便要图免生死。志气何等猛烈。及药山推出个无面目汉。要与渠相见。渠到这里却自疑云。恁么则佛戒何用。及闻药山曰这沙弥犹挂唇齿在。方乃知归。故药山再勘云。长安甚闹。渠便解道我国晏然。从此更不挂域中日月。独立劫外乾坤。凛凛高风千古莫继。虽然如是。大丈夫汉人人鼻中有窍。若个皮下无血。岂肯甘自陆沉不求出离。敢问大众。祇如药山道有一人不受戒亦无生死可免底。且毕竟是阿谁。参。

　　茶话

　　师曰。不用参禅。不须学佛法。但识得生死二字。一生参学事毕。所以博山老人当时常教人看个生从何来死从何去。若果识得生所从来死所去处。更有什么事。虽然如是。还有三件亦须道破。吃茶不得打湿舌头。咬果子不得沾着牙齿。归寮去不得撞着露柱。此三件事若有人透得过。明日别设茶筵为渠接风。若透不得。天色已晚。切须紧峭草鞋。
　　除夕茶话。师云。今夕是除夕。云堂上灯火荧煌果盘错落。山中三百大众聚首分岁。相与啖云门饼。吃赵州茶。送旧迎新。共享太平之乐。正当恁么时。但见雍雍肃肃熙熙陶陶。不知孰宾孰主孰我孰人。孰亲孰踈孰同孰异。而监院九兄以一年院事圆满。到这里更要霈上座锦上铺花饶个注脚。不免举一则古话与大众商量。也要大家知有。大智度论云。在有情数中名曰佛性。在非有情数中名曰法性。敢问大众是甚么在有情数中名曰佛性。在非有情数中名曰法性。有情无情从甚么处得来。佛性法性谁为安立。会么。自[木*巂]瓶去沽村酒。又着衫来作主人。珍重。
　　元宵茶话。师曰。月当岁首节届元宵。极一夜之清观。灿万枝之灯火。当斯时也。然灯佛处处分身。释迦文在在受记。转法轮於一尘之内。现宝剎於一毛之端。会得也目前包裹云洒晴空雨。会不得也目前包裹春开铁树花。会得会不得则且置。且道无阴阳地上即今是甚么时节。良久云。吃茶去。

　　举古

　　僧举浮山远送投子青禅师偈请益。师曰。须弥立大虚(事理不涉)。日月辅而转(偏正纵横)。群峰渐倚他(依倚成悞)。白雪方改变(昧却本明)。少林风起丛(迷云吹散)。曹溪洞帘卷(豁开眼睛)。金凤宿龙巢(见渠侬否)。宸苔岂车碾(无路堪行)。复云。会得金凤宿龙巢。便会得须弥立大虚。此是本分向上境界。非智识所到。须妙悟始得。中间也只是随时说话。看取下面注脚。
　　举宝镜三昧云。夜半正明。天晓不露。如何是正明不露底句。自代云。玉兔抱日走。金乌衔月飞。
　　举寿昌师翁示博山和尚偈曰。空拶空兮功莫大。有迫有也德犹微。谤他迦叶安生理。得便宜处失便宜。师曰。道霈效颦亦有一偈。石女梳妆临木镜。幻人把笔写虚空。天文不是人间字。真态那因红粉浓。
　　举踈山有僧为造寿塔毕白山。山曰将多少钱与匠人。曰一切在和尚。山曰。为将三钱与匠人。为将两钱与匠人。为将一钱与匠人。若道得。与吾亲造塔来。僧无语。师曰任公把钩牛为饵。后僧举似大岭庵闲和尚。闲曰还有人道得么。僧曰未有人道得。闲曰。汝归与踈山道。若将三钱与匠人。和尚此生决定不得塔。若将两钱与匠人。共出一只手。若将一钱与匠人。累他眉鬓堕落。师曰一钓连山十二鳌。僧回如教而说。山具威仪望大岭作礼叹曰。将谓无人。大岭有古佛放光射到此间。虽然如是。也是腊月莲华大。岭后闻此语曰。我恁么道早是龟毛长三尺。师云。若无后语。二俱瞎汉。
　　举大慧禅师曰。天命之谓性。清净法身也。率性之谓道。圆满报身也。修道之谓教。千百亿化身也。师曰。妙喜老人惯得其便。等闲开口便穿他释迦仲尼鼻孔。拽去拖来得大自在。虽然如是。霈上座则不然。拈拄杖云。只有这条木楖栗。竖也。释迦底还他释迦。仲尼底还他仲尼。妙喜底还他妙喜。横也。释迦仲尼妙喜性命总在这里百杂碎。正当恁么时。不横不竖一句作么生道。听取一颂。大虚寥廓兮那设藩篱。沧海汪洋兮谁筑岸堤。无端扶起与推倒。笑杀山僧个杖藜。个杖藜。无人知。春秋不涉拟何为。长年靠在壁角落。任他暗地自抽枝。咄。
　　举镜清问曹山。清虚之理毕竟无身时如何。师云太尊贵生。山曰理则如是事作么生。师曰须是别峰相见始得。清云如理如事。师曰。见卵求时夜。其如太早何。山曰。瞒曹山一人即得。其如千圣眼何。师曰不是曹山泊合放过。清曰若无千圣眼争鉴得不恁么。师曰强作主宰。山曰官不容针私通车马。师曰须是恁么道方始话圆。复云。这一则公案古来批判者固多。得旨者甚少。今日不避讥笑从头注破。虽然如是。祇如镜清道如理如事。此一转语若在他宗门下。不妨掉臂长往。到来曹洞门下。直是千里万里。所以真如云。镜清虽则玉本无瑕。争奈未经敏手终成废器。且道誵讹在甚么处。颂曰。个里本来无位次。旁通线路正偏圆。直向那边如事理。还如仰首唾青天。

　　佛事
　　玄考禅人火

　　低头不见地。仰面不见天。欲识金刚体。但看髑髅前。髑髅在这里。金刚体在甚么处。玄考上座还知么。若也知得。祇这个昔本不生今亦不灭。其或未然。以火炬打圆相曰。亘天烈焰好翻身。看取红炉一点雪。遂下火。

　　克俊柴头火

　　以火炬打圆相曰。今日为克俊柴头茶毗。且道与昔日丹霞烧木佛是同是别。掷下火炬云。火后一茎茅。

　　诚庵上座火

　　以火炬打圆相云。譬如大火聚。猛焰同时发。各各不相知。诸法亦如是。复打圆相云。如是如是。掷下火炬云。诚庵上座但向这里出气。

　　心惕上人火

　　心惕上座汝妙龄出家锐志入道。语默不苟动静无乖。乃丛林之有恒者也。无何尺头太短。才年二十九岁。一病沾沾遽倾大命。可胜悼惜。虽然如是。汝会有言。此事我已明白了。照见蕴空更何说。死生寿夭若空花。果然无地觅生灭。今朝送汝到其中。更有一个最后诀。且道如何是最后诀。举火炬云。会么。灵光烁破太虚空。千里万里一条铁。喝一喝下火。

　　乾德上人火

　　元亨利贞乾之德也。始于一气。且道这一气又始个甚么。举火炬曰。会么。我见灯明佛。本光瑞如此。便下火。

　　送跬存大师入塔

　　雪覆千山与万山。孤峰逈逈露孱颜。木人夜半轻舒手。打破云门一字关。恭惟跬存大师。戒坛上座法社老成。清苦律身似寒松之操雪。慈和接物若午莲之蒸香。古貌古心行藏有据。实解实行目足无差。撇去皮囊胜热火已。经百炼收来舍利。无缝塔方乃永藏。从此寒暑莫迁凡圣不识。正当恁么时。坐断乾坤独超方外一句作么生道。十洲春尽华凋残。无影树头日杲杲。

　　送大休上座入塔

　　挂锡南禅已数秋。单持一念绝驰求。因圆果满西归去。到此方名为大休。虽然如是。争奈犹有这个在。今日收归窣堵波。世出世间无挂碍。

　　送内柔禅友入塔

　　昔日同参事若何。灯前月下共揩磨。白云峰上重相遇。又送君归窣堵波。祇如安家乐业一句作么生道。抛下灵骨曰。骊珠光灿烂。蟾桂影婆娑。

　　送法珍禅友入塔

　　法珍矮阇黎。平生负大志。谭玄说妙簸弄机关。择友亲师倾泻意气。而今一火功成。不免归于此地。且道归此地后作么生。澄潭不许苍龙蟠。天上人间恣游戏。

　　送卓生禅友入塔

　　无生无不生。卓然而独存。谁人接得渠。石女夜开门。且道此门作么生入。髑髅里面眼睛开。黑似日兮明似漆。

　　送众师灵骨入塔

　　诸上座。未到这里。主宾各别物我皆差。既到这里。物我混融主宾一致。藩篱既撤浩然大均。且道这里是甚么所在。会么。无影树下合同船。因风到岸无人识。

　　送众父母灵骨入报亲塔

　　人各有父人各有母。今日会归这里。方知无彼无此。虽然如是。娑婆印坏即不问。净土文成一句作么生。木人岭山歌。石女溪边舞。

　　偈
　　示不异禅人

　　万象森罗元不异。续凫截鹤枉劳神。但能一念无私去。劫外风光斩斩新。

　　示昙瑞禅人

　　优钵标嘉运。偏从火内开。灵根盘劫外。道果熟当来。瑞气弥寰宇。清气徧九垓。春缘浑不涉人。力谩栽培。

　　示宅出禅人

　　三界无安犹火宅。一门逈出不寻常。白牛车上身长御。毒虫乡中水莫尝。推倒化城谁借力。直登宝所独超方。丈夫立志当如此。勿待临岐失却羊。

　　诚名

　　四大幻身旋即灭。剎那梦虑转成迷。毕生碌碌驱驰去。赢得浮名付与谁。

　　净土

　　婆娑窠臼能翻转。极乐莲房始得居。心净自然佛土净。瑞从火里现芙蕖。

　　偶病躬自煎药作药病相治偈以自警

　　髑髅煎药医髑髅。那个髑髅医到头。识得身心本无病。千般药忌一时休。
　　尽观大地无非病。尽观大地无非药。药病相治是一期。那事何曾轻动着。
　　维摩寝疾在毗耶。不二门中勘作家。一默若雷群蛰惺。看来犹是眼中沙。
　　世尊出世号医王。四十余年说药方。到底自身医不得。至今偃卧涅盘堂。

　　补喻弥陀以般若心经句为颂

　　自在行深般若时。照见蕴空度苦厄。不异色空即色空。受想行识亦如是。身子欲知法空相。生灭垢净了无有。是故空中阴界无。谛缘度亦不可得。以无得故得菩提。般若神明无上力。

　　中秋玩月　(二首)

　　谁将宝镜挂长空。一片虚明堕眼中。匝地流辉孤逈逈。千江倒影色融融。乾坤磨老光何减。寒拾论心意自通。群衲聚观清兴发。不知见处几人同。
　　月到中秋倍可观。十分净满出东峦。清江散影珠千颗。碧汉孤明玉一团。林木颠风光俞静。庭华醉露色尤寒。快吟好句酬佳节。转□□西似跳丸。

　　赠潘山子茂才举孝廉

　　髫年方入泮。既冠即成名。廉孝来天性。文章得法程。龙潜渊或跃。豹隐雾将明。看取春雷发。拏云直远腾。

　　送潘士阁封君计偕乃郎山子孝廉北上

　　久卧衡门自乐天。贤郎及第益加鞭。功名得意浑间事。忠孝根心是世传。乔梓联镳庭训切。　君臣际会庙谟宣。朋□听取胪音后。杖履登山好问禅。

　　曹山祖塔被僧窃发。见全身骨石具焉。其首骨大如斗。齿白如玉。身长约九尺计。惊而复掩之。寿昌竺公闻其事。往启圹视之。果如所传。遂谋重造塔。乃作偈以纪其事。用浪和尚韵

　　洞山门下酒颠人。不变易处自藏身。一朝发出与人看。方知吾道久逾新。徧地儿孙皆法乳。寿昌密迩便为主。无缝塔子复巍巍。影落湘潭谁荐取。

　　寿宁居士八人求偈
　　邦才

　　这段戈情何处来。灵然恰似镜当台。遇缘即现离心意。本有光明徧九垓。

　　若龙

　　神龙变化不可测。此心灵妙更难思。大用现前无轨则。何须特地更生疑。

　　邦乘

　　一乘妙法白牛车。揽辔如飞直到家。火宅不须求出去。个中消息若莲花。

　　宗化

　　天本无言化育成。四时万物自纵横。但能亲契无言旨。造化小儿是我生。

　　邦辅　(求嗣)

　　通身手眼是观音。普应人间愿力深。一念皈依全体现。宝珠在掌不须寻。

　　敏侯

　　自心敏妙如空谷。呼应同时定不差。识得自心端的处。大千沙界一沤华。

　　温夫

　　仲尼昔日最温恭。振起斯文百世宗。鱼跃鸢飞无别法。释迦鼻孔共通风。

　　乐夫

　　颜渊乐处竟何如。岂在簟瓢陋巷居。欲识阿侬亲切处。不违终日只如愚。

　　寿封翁右君王老居士六帙初度

　　封君余同门友也。留心此道有年。兹腊月廿有九日属翁六帙初度。贤子佳孙济济满前。竞图松石以祝。翁笑曰。区区松石。尔辈自足。怡情非阿翁事。乃移书问予。父母未生前事。益翁深有得於此。将以此自寿於无穷。而假予言以发之耳。藐兹松石又焉足与较其数量哉。予知翁意有在。漫为染翰。
　　松长青兮石长坚。举以寿翁翁不然。寓书诘我未生前。个中消息若为传。毗耶一默露真诠。不二门开接有缘。惟翁妙契在机先。不离阴界脱盖缠。泥牛出海浪泼天。耕破三千及大千。轩辕甲子任推迁。浮光幻影梦中圆。虚空何处觅中边。含天裹地自绵绵。为翁写出面目全。遥知一笑响尘寰。

　　送智藏禅人归寿昌

　　却忆当年蓑笠翁。深耕浅种自无功。君归有问通霄路。报道田中事正浓。

　　送恒真禅人归寿昌

　　立处即真非借力。脚跟着地自知音。寿昌桥下肝江水。浩浩东趋无古今。

　　勉同参

　　自心自悟自真修。谩把间情更别求。有限光阴容易过。无边生死几时休。剎那缘虑如灯焰。一个浑身是髑髅。十二时中须识主。莫教瞥起认浮沤。
　　西来大道惟直指。落意之时曲万千。见解入微纯是识。机锋出格总非禅。研穷至理悟为则。履践玄途证乃圆。莫学今时口鼓子。葛藤自缚到驴年。

　　鼓山为霖禅师语录卷上
　　鼓山为霖禅师语录卷下

　　　　书记　太靖　录

　　颂
　　洞山五位颂
　　正中偏

　　自从屋破见青天。旷劫朦胧事晓然。万法浑融银碗里。一真独露月明前。形山有宝何曾秘。大地无尘不用捐。理量未消成见刺。依稀云雾尚缠绵。

　　偏中正

　　深宫默默体无为。奉顺须教勿暂离。一念不生冥本妙。丝毫才动落今时。声前裸裸勤担荷。法上空空谨护持。未转大功成诞子。依然出入涉离微。

　　正中来

　　溪山历尽到其间。满眼清光未许眠。一色渐消台上月。灵机旋发火中莲。华冠卸却情何滞。鸟道行来步自玄。用处但能通不犯。从教平地履青天。

　　兼中至

　　掣开金锁示全身。妙用纵横逈绝伦。木马倒骑飞碧汉。铁牛高驾舞轻氷。随缘变化无今古。遇物安心立假真。莫怪阿侬多意气。毗卢顶上要扬尘。

　　兼中到

　　混沌之先谩强名。释迦弥勒也难惺。夜明帘卷亡偏正。性海波澄孰浊清。法尔自来超那畔。灵然终不堕虚凝。绵绵古锦暗中织。劫外春风剪剪轻。

　　总颂

　　我祖当年立自宗。犹如宝镜影重重。悟明必也穷幽极。奉重还须尽始终。子合父时功始息。正垂偏后用方融。冻云深锁家山杳。午夜月明何处钟。

　　末后句

　　声前抛不出。句后觅无踪。欲识个中意。三更月正红。

　　百丈卷廗

　　登堂卷廗气如虹。昨日今朝事不同。一阵风吹烟雨散。巍巍独露大雄峰。

　　百丈再参

　　龟毛拂子挂床头。拈弄何曾得自由。不是马师施一喝。至今两耳闹啾啾。

　　风旛

　　非风旛动是心动。折角泥龙出古洞。布雨兴云遍大千。幽然一枕好春梦。
　　茫茫四海参玄士。争向风旛去论心。心与风旛如可论。老卢犹自不知音。

　　玄则禅师龙吟雾起因缘

　　狂心未歇夸禅道。一问誵讹带浊清。非是当时大法眼。至今赏罚不分明。

　　子胡狗

　　恶狗当门难近傍。教人好看吼全机。孰知老汉婆心切。敌胜还他师子儿。

　　四今时着语并颂

　　洞宗以知有为头。以尽却今时为尾。故今立尽四今时。以但有功勋皆落今时也。未入正位则总未离念。是界内今时。既入正位而坐在尊贵。是界外今时。转位就功而功位并显。是大用今时。功位双泯而不落言诠。是究竟今时也。
　　问。如何是尽却界内今时底句。答曰。大功才转后。洁白却难留。颂曰。
　　空华灭处荷担轻。一片晴光映太清。行过雪山归那畔。方知尊贵自天成。
　　问。如何是尽却界外今时底句。答曰。踏翻空界月。掌上立乾坤。颂曰。
　　不戴华冠御宝筵。翻身浊界恣留连。莲华火里随时发。乐事欣欣徧大千。
　　问。如何是尽却大用今时底句。答曰。万方皆顺化。一默自无为。颂曰。
　　汗马勋成已太平。六门无锁自虚明。深宫窈窕谁能到。谩说箫韶奏九成。
　　问。如何是尽却究竟今时底句。答曰。炭库放光明。斩新悬日月。颂曰。
　　坐断上头无贵位。却来岩谷挂烟萝。沉沉古井深千丈。时涌无风匝匝波。

　　赞
　　六代祖师赞　(有引)

　　嵩山面壁。老不歇心。雪夜安心。斩头求活。与汝忏罪竟。彼自无疮勿伤之也。谁人缚汝。三千里外穿却鼻孔。黄梅无性儿。问着屙漉漉地好不丈夫。碓头卢行者。得衣窜无门。偷心不死。这一队老古锥。可惜当时放过。致令一人传虚万人传实。直至今日葛藤蔓延。总无一人为渠刬却。虽然事无一向。只得将错就错。向枯木上糁花。虚空里安耳。直令有眼者见。有耳者闻。各各脑门放光。脚跟着地。岂不快哉。若是个阐提汉。向达磨未来已前撩起便行。只这许多长言短语。是甚热椀鸣声。付之丙丁。抚掌一笑。也怪他不得。其或未然。直须子细。且莫草草。

　　初祖达磨大师

　　自昔论珠露贼身。铁枷着头怨难申。六宗击破南天梦。五叶单传震旦春。中毒何妨身便死。西归一任眼生尘。谁知熊耳峰前月。白昼团团冷照人。

　　二祖慧可大师

　　不闻诲励恨何穷。立雪齐腰志莫通。断臂呈时犹可在。觅心安处竟无踪。直施三拜敲爷髓。便吐残涎治子风。欲识阿师端的处。涅盘偿债二俱空。

　　三祖僧璨大师

　　姓氏不言来处亲。法身有病亦堪陈。忽知罪性空无在。便觉种华生有因。铭出此心教起信。广开法会度何人。皖公山色今犹古。大树参天不涉春。

　　四祖道信大师

　　大地都卢解脱门。全机拶入与谁论。法开双岭光初着。衣付小儿道益尊。三降天书呼不起。一施雪刃志难翻。至今塔户犹开辟。生死浑仑一口吞。

　　五祖弘忍大师

　　身前有约许重来。又掘青松火里栽。智母不烦方便父。老翁还作白头孩。师资道合投针芥。龙象屯。鼓电雷。却有碓头卢行者。得传衣钵便南回。

　　六祖慧能大师

　　自是獦獠根性利。着归槽厂息群疑。三更写偈知涂我。八月腰舂岂欠筛。怀会藏锋潜日下。风旛论义骇当时。曹溪从此波涛涌。得道如林万古师。

　　五宗祖师赞
　　沩山灵佑禅师

　　一星拈出忽知有。时节因缘亦快哉。踢倒净瓶机独迈。夺来山子道弘开。短长杓柄调盐酱。父子家风辨墨煤。水牯沩山休卜度。曹溪境里绝纤埃。

　　临济义玄禅师

　　种性顽嚚一水厮。受人指画陷泥犁。顶门吃棒蒿枝折。胁下还拳闪电迟。一着机先频独占。三玄句内每连驰。吹毛凛凛辉今古。道出常情几个知。

　　洞山良价禅师

　　师真描出尚沉吟。睹影方知师意深。止水有光昭幻象。清波无路扣玄音。圆机落落除三漏。五位重重示一心。斋罢不知何处去。闲名谢尽更难寻。

　　云门文偃禅师

　　睦州门下折驴脚。象骨岩前觅蛇踪。寄语上山贼捉贼。低头合妙空归空。徧参洞下诸尊宿。建立云门三句宗。月到天心谁顾鉴。三门合掌笑灯笼。

　　清凉文益禅师

　　三界唯心唯片石。才分内外堕狐疑。半生咦。毕竟是何模样。洞水逆流波万丈。
　　屴崱峰头八十翁。晏然端坐白云中。道兴曹洞灯无尽。学贯天人智莫穷。神鬼钦承知德重。虎蛇驯伏见心空。腾身一抹威音外。万古遗声震聩聋。
　　灭寿昌禅。破真寂戒。三十年来卖脱空。天下丛林作殃害。临行撒手去如飞。三界内外寻不在。人来个个问如何。带累瞎驴偿口债。

　　西堂本智公道影赞

　　公入鼓山。垂三十载。浮云迭变。德操弗改。身静如山。心安若海。瞻之仰之。恒观自在。

　　照空师兄赞

　　荷山随师来至石鼓余二十年倾心夹辅扶树法幢。功不下禹。戒逾氷雪。志吞佛祖。绍师毗尼。孰曰莽卤。天胡不仁。夺归西土。间解多虚掷。一句全提始自知。用不换机开众眼。言无渗漏起家私。山河大地谁坚变。法法现成何所师。

　　观音大士赞

　　旋倒闻机。反闻自性。寂灭现前。拍拍是令。天空云澹。水流花开。普门圆应。大地春回。蠢蠢凡愚。犹如赤子。哀哀顾复。不帝慈母。众生热恼如坐沸汤。一念归依当下清凉。

　　送子观音赞(为周美撕居士作)

　　这宁馨儿送与阿谁。富沙君子周氏美撕。我闻菩萨三十二应。心诚求之如象现镜。是故周氏图像敬瞻。日夕归依爪瓞绵绵。

　　又(为魏俊土居士作)

　　本是不羁汉子。随方贱卖风流。如风徧号万窍。似月普照阎浮。魏君尽像供养。全身突出笔头。为求福德男子。真童与绍箕裘。是谓圆通大士。津梁万世不休。

　　血写普贤大士赞

　　金刀割舌流鲜血。写出普贤大愿王。香象骑来全体露。踏翻华藏是刚肠。

　　寿昌师祖赞

　　后五百岁。有若是翁。犹如大夜。日忽涌东。大好山中破祖师之关棙。黄龙峰下振曹洞之纲宗。揭胸襟而遮天盖地。拈戒尺而策象鞭龙。翛翛若云间逸鹤。凛凛如雪里孤松。无挂无碍有始有终。临行一句分明指。石女吹笙上碧空。咄。

　　老和尚赞

　　这个老汉。如空宽旷。裹地含天。离名绝相。辨古今得失而毫厘弗差。验龙蛇真伪而丝忽不让。通霄大路任人行。步履如飞趂不上。道德文章世谁知。捕影捉风徒怅望。於君何伤。法门无补。缅怀哲人。泪落如雨。聊作赞词。寸心千古。

　　自题小影

　　虚空缝里下一楔。飞出乌龟变成鳖。白马芦花难辨别。分付云门乾屎橛。咄。

　　鼓山为霖禅师居首座寮秉拂语录(终)
 鹄林哀悃
　　先和尚归真记

　　丁酉七月十九日属老和尚八十初度。四方缁素弟子毕集。为师庆寿。竞请开法。先是辛卯春禁止上堂。后虽力请弗许。至是幡然许之。但垂示法语每露谢世意。众窃疑之。果于九月初一日示欬逆之疾。请医诊候病乃稍闲。既而痰复作不食者已念余日。而精神炯炯起居如常。说偈示众曰。老汉生来性太偏。不肯随流入世廛。顽性至今犹未化。刚将傲骨抹儒禅。儒重功名真已丧。禅崇机辩行难全。如今垂死更何用。祇将此念报龙天。复云。老僧世出世事尽在此偈。汝等毋忽。至念四日侍者进汤药。师曰。吾会当行矣。非药所疗也。竟不服。惟闭目吉祥而卧。若入定然。有问疾者辄开眼视之。晴光射人。良久复闭。至十月初四日晚。道霈问曰。和尚今夜尊候何如。师曰只是明后日事也。众皆恻然泪下。道霈进曰。和尚既无意于人世。而末后一句如何分付大众乎。师乃索笔书曰。末后句。亲分付。三界内外无可寻处。由是众执事竞以后事问。师并不答。竟以手挥去之。至初六日未刻六脉俱绝。而侍者以报。师点首而已。及晚大众拥集榻前。师令众散。众不去。道霈启曰。大众所以不去者。欲念清净法身毗卢遮那佛候送老和尚耳。师笑而首肯。至中夜引道霈手写四字曰不有病了。令侍者扶起坐定。以目普观大众。如象王回顾之状。良久即瞑目。侍者进沸汤。撼之已脱去矣。寔初七日子时也。呜呼。法日既沉。生死长夜谁为开晓乎。言念及此五内崩裂。但道霈窃观老和尚虽示疾月余而动止安详欢若平昔。不见不豫之色。不闻呻吟之声。而每日清晨众弟子围绕问候。垂诫谆谆皆宗门大事。并无一言语及世谛。盖师平生一言一行斩钉截铁。无一毫涂饰之意。故临生死关头神思不乱超然自得。譬如青天白日户门洞开。信步直去无少留碍。是岂可以凡情拟议者哉。第恐诸法眷有未知老和尚归真颠末者。谨据实记录如此。庶几相慰其哀慕之诚云尔。

　　最后语序

　　梁普通间。菩提达磨自南天竺国来。倡为禅宗不立文字直指人心见性成佛。其付法偈曰。我本来兹土。传法捄迷情。一华开五叶。结果自然成。嗣是六代传衣。五宗竞出。由唐历宋其化大焉。五宗者沩仰．云门．法眼三宗与宋运俱终。其传至今日者唯临济．曹洞二宗。其洞上一宗亦已久衰。至万历间寿昌无明老祖杰出。始中兴於世。寿昌入室弟子凡数人。其最着者博山无异和尚与先师鼓山永觉老人。老人年二十五省发。四十出家。四十六悟道。五十七岁出世。八十岁入灭。二十余年间四坐道场。大作佛事。言满天下道被域中。凡丛林久参耆衲罔不腰包来觐。而海内贤士大夫亦多折节问道。其生平语录着述甚富。俱已刊行于世。而此万余言是其最后绝唱。标名最后语者。老人所自命也。窃惟老人之道广大精微。其学贯通该博。其见地圆明超绝。其说法纵横无畏。其所守严。其所养到。其福德寿考允称圆备。而临终之日说偈辞众。危然坐脱头正尾正。即求之古尊宿亦不多得。况时辈乎。呜呼。达磨一宗传至今日而弊已极矣。老人出而挽之以力行。镇之以正大。绳之以纲宗。验之以言行。牢把铁关不少假借。故虽诸方号饱参者。其始至无不行行然擎头戴角。而老人不动声气微垂勘辨。即皆土崩瓦解懡[怡-台+罗]而去。唯真参之士具择法眼乃能俯就炉鞴久炼不退。盖知当今之世少林一线之脉不至坠地者。唯老人是赖耳。无何。世缘告毕。遽戢化权。人天眼灭。孰不哀慕。於是建州弟子谢飞卿氏请以最后语。寿诸梨枣公之海内。庶几他日问道者知路头在兹。不至迷误入于邪林。甚盛心也。小子霈忝预法席有年。兹又滥膺付嘱。凡老人生平履历颇得其详。于是谨序其梗槩於卷首。其他备乎林涵斋居士行业曲记云。

　　祭文(二章)

　　维顺治十四年岁次丁酉。十一月壬子朔越十有二日。嗣法弟子道霈谨以辨香杯茗昭奠于鼓山堂上示寂本师传曹洞正宗第三十二世永觉老和尚灵龛前而言曰。呜呼。和尚以生知之资。跃出儒林投身法窟。得不传之秘旨。振已坠之纲宗。二十余年间四坐道场。海口澜翻电机闪烁。言满天下道播寰中。今岁丁酉和尚年登八旬。鹤发飞霜童眸耀日。盎然睟然。晏坐於天风海涛之上。龙象围绕天人护持。七月十九日属和尚初度。四方毕集为和尚上寿。孰不以赵州百二十祝。期其长住季世寿佛慧命。胡意报缘忽终化权长戢。人天眼灭哀恸何极。呜呼。不孝道霈年十八岁于宝善庵中因掌石老人指礼和尚於荷山。和尚一见即许执侍巾瓶。汲水负薪罔敢忽。后一日于野田中采瑞莲以献。和尚曰吾道当馨于世矣。明年春和尚出世鼓山。道霈随以至。执经问义。和尚垂诲不倦。又明年辞和尚出岭徧历讲肆。未几和尚以吊掌石老人来真寂。道霈复得执侍。然和尚每以本分事提持。其奈往往错过。一日因读临济语有省。和尚欣然抚之曰。子已入门矣。宜加精进。勿怠。道霈益激厉。於是即弃讲席参密云老人于天童。凡八阅月。归以所得白和尚。和尚乃举从上古德机缘一一勘诘。是为证明。非即刬削。道霈于是时。如暗得灯如贫得宝。其欢喜踊跃无以为喻。及道霈入天目访高峰死关凡一年。和尚又遣僧唤归。琢磨煅炼罔替晨昏。后以亲老辞和尚归闽。未几和尚亦归。道霈又得时时亲炙。及二亲殁乃复卷裓上山。而和尚甚喜即命充堂司。于是重加披剥。大翻前案不然所见矣。道霈益迷闷。又经三年始蒙印可。至今岁正月上元日。声钟集众。付以衣法。即命首众秉拂。其提唱之余大蒙赏识。师资道契不减寂子之在沩山。呜呼。方期和尚寿考百年。作大法之司南为。末流之砥柱。道霈因得少展微蕴助转法轮。以报法乳。讵意未及一载。遽有鹤林之悲。苦海沉济岸之舟。长夜失大明之照。号天泣地拔发捶胸为之奈何。兹当五七之期。敬陈薄奠少诉哀私。庶几为和尚传无尽灯於未来。计般若缘於永劫。太虚可殒。此盟莫渝。伏冀老和尚常寂光中慈悲鉴念。尚飨。
　　维岁在丁酉十一月壬子朔二十又八日丙寅。嗣法弟子道霈率合山众弟子等谨陈纯陀之供。昭奠于鼓山堂上示寂本师永觉老和尚灵龛前曰。於惟老和尚宗灯犀炬。法海骊珠。曩劫发菩提心。慈悲本具。多生为善知识。福慧天成。裂逢掖而着袈裟。类丹霞之选佛。当入室而疑痛俸。似洞山之邈真。及闻弹指謦欬之声。乃灭宝所化城之迹。从兹大白牛东西任放。曹溪水左右逢源。开纯金铺于四山。辽天索价。唱新丰曲于五位。信口高歌。影象重重。善入宝镜三昧。玄机落落。惯穿没鼻金针。夺食驱耕用寻常手段。敲骨取髓施格外钳锤。屴崱峰头法波浩渺。通霄路上灵木森阴。百鸟同栖四海共会。兹当化缘告毕。何妨闹里抽身。慧日云沉。一任个中灭迹。闲名既谢。三界莫寻。髑髅顿乾。十方坐断。某等委身炉鞴。恨顽钝之难镕。备员丛林。愧踈慵之失职。斯丁鹄林之变。深衔失怙之悲。每怀狮吼之音。长动泣岐之叹。山风海月彷佛来仪。草露花滋讵胜挥涕。敬陈最后之供。用伸终亡之诚。哭不成声。言多失次。呜呼哀哉。伏惟尚飨。

　　塔志

　　鼓山永觉贤公大禅师者。寿昌无明和尚的嗣也。系曹洞第三十二世云。本贯建阳人。姓蔡氏。生于明万历戊寅七月十九日巳时。幼业儒。负大志。有诗曰。道德师颜闵。文学宗游夏。其余二三子。不愿在其下。年二十补邑庠弟子员。然赋性冲憺不乐世氛。二十五因读书山寺中。闻僧诵法华经曰。我尔时为现清净光明身。忽喜跃不自胜。喟然叹曰。周孔外果别有此一大事耶。自是留意教乘。贯通经论。回视世典。不啻大海之于牛迹。自以为是矣。久之寿昌无明和尚开法邑之董岩。闻其提唱茫然自失。又叹曰。画饼若为充饥。于是尽弃所习。从寿昌参禅。一日闻僧举斩猫话忽有省。作偈呈昌。昌曰。此事不可於一机一境上取则。虽是百匝千重垂手直过。尚当遇人始得。所谓不知已在青云上。犹更将身入众藏。是参学眼也。师退而参究益力。至年四十竟裂逢掖弃妻拏从寿昌落[髟/采]。师后凡有请问。昌但曰我不如你。一日值昌田中归。师逆而问曰。如何是清净光明身。昌挺身而立。师进曰祇此更别有。昌便行。师当下豁然如释重负。随后入方丈。礼拜起将通所得。昌遽拈棒打三下曰。向后不得草草。仍示偈曰。一回透入一回深。佛祖从来不许人。直饶跨上金毛背。也教棒下自翻身。师犹疑云。因甚更要棒下翻身。及昌迁化后。依止同门博山无异禅师三载。即从受具。已而辞归闽住山。舟过剑津。闻僧唱法华经曰。一时謦欬俱共弹指。是二音声徧至十方诸佛世界。廓然大悟。乃彻见寿昌用处。有偈曰。金鸡啄破碧琉璃。万歇千休祇自知。稳卧片帆天正朗。前山无复雨鸠啼。时当天启癸亥秋九月。师年四十有六也。师既得道乃随缘隐遁。始居瓯宁金仙庵三载。复移居建安东溪荷山凡八载。火种刀耕栈绝人世。至五十六岁因谒闻谷大师于宝善。一见契投力劝出世。乃以所传云栖戒本授之。明年应鼓山请。犹以庵主自居。又二年开法泉之开元。而怀中辨香始为无明老人拈出。师尝曰。禅本寿昌。戒本真寂。未可诬也。继又开法杭之真寂。延之宝善。后复归鼓山。重建寺宇大阐宗风。海内皆尊之曰古佛。於清顺治丁酉年九月初一日示微恙。十月初七日子时说偈辞众。危然坐化。春秋八十。腊四十有一。以明年正月念一日午时奉全身塔于寺之西畬。遵治命也。三会语及诸撰述凡二十种。计八十余卷。并盛行于世。

　　起龛告文

　　维顺治十五年正月念有一日寅时之吉。嗣法弟子道霈率合山众弟子等谨陈香积之奠。昭告于鼓山堂上示寂本师永公大和尚灵龛前曰。於惟我老和尚太虚为龛全身已閟。青山举步大用方兴。不离菩提场而升他化天。遮那旧辙。不出圣箭堂而归无缝塔。石鼓成规。乘木马於空中。趂玉象於劫外。清风凛凛道化绵绵。十方诸佛赞叹莫穷。四众弟子瞻仰有分。咦。大家送上通霄路。共转吾师正法轮。尚飨。

　　封塔告文

　　维顺治十五年正月念有一日午时之吉。嗣法弟子道霈率合山众弟子等谨陈香积之馔。昭告于鼓山堂上示寂本师永公老和尚塔前曰。於惟我老和尚寿昌的嗣石鼓正主。圆兴圣当年之公案。梵剎重兴。振曹洞已坠之纲宗。法幢高建。大名驰宇宙。识与不识皆仰德风。化雨徧山河。情与无情咸资法乳。而今因圆果满水到渠成。撤开大寂定门。全身拶入。树起无缝塔样。万古式瞻。并屴崱以嵯峨。共灵源而澎湃。当斯时也。坐断报化佛头。[医-酉+金]开人天眼目。松风鸟语炽然闻说法之声。海月山云廓尔见寂光之境。太虚可殒那事无妨。劫火洞然这个不坏。百灵守护万象归依。尚飨。



　　窃观为霖禅师者。永觉禅师之的嗣也。其秉拂语录自足知行道之胜躅矣。且又详载永觉禅师之鹄林哀悃。因兹则知无此父无此子也。呜呼。父子道契。针芥相投。盛德大业无以为喻。余又洞家之麒麟楦也。岂不喜吾宗之中兴於中华哉。是故加和点於此录。而却要使人知其如此者矣。
　　时万治龙集辛丑四月四日　释交易谨题
