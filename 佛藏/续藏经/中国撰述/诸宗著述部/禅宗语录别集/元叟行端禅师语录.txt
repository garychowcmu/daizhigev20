续藏经   元叟行端禅师语录
　(门人)法林．禅噩．祖铭．梵琦 等编
 径山元叟端禅师语录序

　　古尊宿。出世为人。举目动容。莫非开示。坐大道场。参学众多。辩诘证据。不能无所言说。门人弟子。窃录而藏之。以相传示。其来尚矣。前辈凋零。旧规澌泯。强辞之流。掇拾文具。则亦无所逃於人天之众矣。是以识者。有慨慕古人之意焉。
　　径山老人。端公元叟。以盛德令闻。一坐二十余年。四众安隐。年垂九十。耳聪目明。举扬宗风。曾不少懈。饱参宿学。无不归之。岿然灵光。环视四海。一时未或有能出其右者矣。山之第一座正印。本蒙古人。久亲棒喝。契证特深。过予山中。出师四会语录。以相示。因相与叹曰。大慧晚得佛照。经二百年。而至於师。才三传耳。耆年尊行。不复他见。且径山。自宋南渡以来。地望最重。以大慧前后两居之。仅七年。无准居十八年。然以道处逆为顺。经营劳瘁。所不免。未有如师之坦然泊然者也。印曰。昔真净语。颖滨苏公序之。应庵语。松窗钱公序之。径山之言。公得无情乎。予曰。颖滨於真净。松窗於应庵。皆有往来之旧。是以言无愧辞。集之颛蒙固陋。何足以望二公。然於径山。仰其崖峻。而以莫之即为叹。敢为序乎。印且曰。此其正可以序者也。乃喜为之言曰。偏见常识。殆不足以镇压兹山。今师之言。波澜汪洋。门庭恢拓。广说略说。莫不弘伟。如春雷发声。昆虫振作。长风被坂。草木欣荣。至於关要。隐而不发。以待其人。大慧之流风余韵。犹有如此者矣。譬诸名藩。镇以宿将。隐然持重。风霆不惊。握机行令。舒卷由己。犹足使方城连戍。有所仰放。而不敢违越。况师大机大用。提临济正印。续佛慧命者乎。因书以遗之。
　　时。
　　至正元年。三月十三日。微笑居士雍虞集序。

 重刻元叟端禅师四会语题辞

　　寂照和尚元叟端公。既示寂。金华黄文献公。为铭其塔。蜀郡虞文靖公。为序其四会语。二公以文辞。名天下。亦云备矣。其入室弟子。清凉子楩。金山慧明。天宁祖阐。复合辞请曰。旧刊所录。先师语。不幸毁于兵。然非此。无以见道之所存。窃惧不传。子楩三人者。已协力。命印生。重雕之矣。敢重以首简。请为序。虽然序犹可略也。先师事迹。多涉神异。状行者。辄讳而不书。神异之事。大乘者。固所不乐闻。苟录以示入道之士。亦足以起其正信。初何伤乎。愿并识之序中。濂不敢辞。稽子楩等言。公平顶古貌。眼光铄人。颔下数髯。磔立凛然。雪后孤松。坐则挺峙。行不旋顾。英风逼人。凛如也。所过之处。众方讙哗如雷。闻履声辄曰。端书记来矣。噤默如无人。宾友相从。未尝与谈人间细故。舍大法。不发一言。秉性坚凝。确乎不可拔。自为大僧。至化灭。无一夕脱衣而寝。
　　其从南屏。归化城受经。夏夕启窗而卧。忽一梵僧。飞锡而来。与谈般若枢要。亹亹不绝。未几腾空而去。
　　虎岩师主双径时。尝言。道家者流。有上章谒帝者。其还甚迟。因叩之。答云。为选径山四十八代住持。故天阍久不开尔。公正符其数。公朝京师。梦径山潭龙君。持金匙举食。食公数凡十又八。公主法席。实十八春秋也。
　　公将示灭。所剪爪发。留[疗-(日/小)+土]化城幻有庵。逮启视之。设利累累然生矣。公之遗事。有若此者。皆宜补书。以见於世。不可略也。盖公道契佛祖。名震华夏。诚堪舆间气之所锺。其祥应之至。亦出自然。非苟涉於神怪者比也。文献所谓。门庭之盛。规重矩迭。法雷普震。裂地轰天。文靖所谓。譬诸名藩。镇以宿将。隐然持重。风霆不惊。握机行令。舒卷自由。足以使方城连戍。有所仰放。不敢踰越。其言试不诬哉。濂何敢复赞一辞。颇念文靖之学。粗闻而知之。又执弟子之役於文献之门者最久。於是剿其绪论。重申之如此。呜呼公之四会语。其尚假濂文。以传之哉。子楩字用堂。慧明字性原。祖阐字仲猷。皆设化一方。黑白咸归仰云。
　　洪武七年。冬十月朔。翰林侍讲学士中顺大夫知制诰。同修　国史。兼　太子赞善大夫。金华宋濂序。

　　元叟端禅师语录目录

卷首
　　序文

卷一
　　湖州翔凤山资福禅寺语录

卷二
　　杭州中天竺万寿禅寺语录

卷三
　　杭州灵隐景德禅寺语录

卷四
　　杭州径山兴圣万寿禅寺语录

卷五
　　法语

卷六
　　偈颂赞

卷七
　　题跋

卷八
　　题跋

卷尾
　　塔铭

　　元叟端禅师语录目录(终)

　　 

　　住湖州路翔凤山资福禅寺语录

　　　　门人　法林等　编
　　师於大德四年。八月二十八日。径山寺楞伽室受请。九月十日入院。指山门云。无尽藏神通门。无尽藏解脱门。今日向者里。八字打开。虾蟆跳上梵天。蚯蚓蓦过东海。
　　佛殿。玉毫徧照十方。金色普辉千界。便礼拜。
　　据室。拈拄杖。掣开金殿锁。撞动玉楼钟。不是吾家种草。高高峰顶立。深深海底行。即非本分衲僧。师子儿咤沙地。哮吼一声。壁立千仞。脑后犹欠一椎。靠拄杖便起。
　　院疏。此是宣政诸官。当面所付。谓之金刚秘密三昧。魔外以之殄除。正宗以之光显。
　　檀越疏。孤峰顶上。天不知地不管。因甚被者个勾引出来。过去阿僧祇劫。与合府豪俊。同修无上佛果菩提。
　　指法座。此普光明华藏师子之座。尽十方世界。无一人不大坐其中。兹者特地高升。正是画蛇添足。
　　拈香。此香蟠根错节。在威音王佛以前。续焰联芳。居迦文世尊之上。爇向宝炉。端为祝延大元世界主。当今皇帝。圣躬。万岁万岁万万岁。陛下。恭愿。统百亿香水海。为一福海。永永无穷。聚百亿须弥山。为一寿山。巍巍不动。
　　次拈香云。大慧师祖道。宁以此身。代大地众生。受地狱苦。终不将佛法当人情。径山先师藏叟和尚。一生不肯四天下人。纵饶释迦老子达磨大师到来。也须退身有分。山僧昔年。在侍者寮两年。弄尽机关。做尽伎俩。直是没凑泊它处。所以知其为大慧适孙。今有炷香。供养它。也要大家证明。
　　垂语云。拈一机则千机万机顿赴。如刻人粪。作栴檀香。举一句则千句万句朝宗。似持蠡[谷-禾+卵]。量大海水。莫有净裸裸赤洒洒。独脱无依底么。出来共相证据。
　　有僧出问云。峥嵘象驾下龙渊。翔凤山中坐宝莲。时节因缘且休说。愿闻一句祝尧天。师云。风不鸣条。雨不破块。僧云。三圣和尚道。我逢人则出。出则不为人。兴化和尚道。我逢人则不出。出则便为人。意旨如何。师云。鸡[衔-金+缶]灯盏走。鳖咬钓鱼竿。僧云。为人不为人则且止。如何是逢人出底句。师云知。僧云。逢人出不出则且止。如何是为人底句。师云切。僧云。天人群生类。皆承此恩力。师云。知恩者少。僧云。未离双径时如何。师云。耳朵两片皮。僧云。离双径后如何。师云。牙齿一具骨。僧云。龙吟雾起。虎啸风生。师云。闲言长语。僧云。未到凤山时如何。师云。一径松杉老。僧云。到凤山后如何。师云。千峰气象雄。僧云。天垂宝盖。地涌金莲。则人人知有。未审新凤山。今日说甚么法。师竖起拂子云。说者个法。僧云。我此九部法。随顺众生说。聻。师云。错了也。僧云。行中书省行宣政院。本路僧俗诸官。诸山宿德。诸大檀越。各以疏语。敦请和尚。荣镇兹山。且应缘利物一句。作么生道。师云。一雨普滋。三草二木。僧云。有心用处还应错。无意求时却宛然。师云。莫将鹤唳。误作莺啼。僧礼拜。
　　师乃云。山河大地。草木丛林。昼夜常作师子吼声。普为天人群生。开演无上微妙解脱法门。於斯若也担荷得去。不可说不可说。微尘数劫。以至如今。若佛若魔。若圣若凡。一一无差。一一明了。其或情存限量。堕在见闻。不免向虚空。重加彩画去也。竖拂子云。菩提达磨。从南天竺国。来至中华。传此上乘一心之法。在天同天。在地同地。在僧同僧。在俗同俗。在当今圣天子。则以本自在大愿力。示现克绍金轮宝位。百亿须弥卢。百亿香水海。日月所照。风雨所至。悉禀威灵。咸归化育。在合朝诸勋贵。则以本自在大愿力。各树大功。各成大业。为忠为孝。为武为文。为王室股肱。为生民父母。在合郡诸宿德。则以本自在大愿力。明大机。显大用。为擒为纵。为卷为舒。为金刚宝幢。为摩酰正眼。在法筵诸净信等。则各以宿昔所种善根。万别千差。皆与实相。不相违背。在凤山新长老。毕竟如何。击拂子。切忌钻龟打瓦。
　　复举。府主王常侍。请临济开堂。升座云。若约祖宗门下。称扬大事。没你开口处。没你措足处。此日以常侍坚请。那隐纲宗。时有僧出云。师唱谁家曲。宗风嗣阿谁。济云。我在黄蘗处。三度发问。三度被打。僧拟议。济便喝。复打云。不可向虚空中。钉橛去也。
　　师云。常侍不忘付嘱。为法求人。临济大树一株。阴凉天下。敢问大众。是有纲宗可隐。无纲宗可隐。谓有纲宗可隐。埋没临济老师。谓无纲宗可隐。孤负常侍府主。总不与么。者僧因甚被打。拈拄杖画一画云。石牛栏古路。一马生三寅。
　　小参。世出世间。一切诸法。本无虚实。色不曾道我是色。声不曾道我是声。香味触法。名身句身。悉皆如是。只为你无量劫来。恶业浓厚。善根浅薄。被色换了。被声换了。被香味触法。名身句身换了。有诸佛可慕。有众生可厌。有天堂可欣。有地狱可怖。在名言句义中。如蚕作茧相似。没个出头处。山僧今夜到来。若更说佛说法。说心说性。广陈蹊径。巧述言辞。禺泉亭又如何。凤山关又如何。则是名句上。更加名句。其利固无。其害甚重。时光可惜。时不待人。大家讨较明白。作个洒洒落落衲僧。岂不庆快生平。
　　复举。二祖问达磨云。诸佛法印。可得闻乎。磨云。诸佛法印。匪从人得。祖云。我心未宁。乞师安心。磨云。将心来。与汝安。祖云。觅心了不可得。磨云。与汝安心竟。
　　师颂云。十万里来非易事。有何佛法可传持。山堂夜静蒲团冷。汝等诸人合自知。
　　上堂。即心即佛。蜜果换苦葫芦。非心非佛。宝器贮於不净。不是心。不是佛。不是物。郑州出曹门。且喜没交涉。拈拄杖云。拄杖子。钻过北郁单越。走入西瞿耶尼。向翔凤山中。兴云吐雾去也。卓一卓。大洋海底火发。烧却嘉州大像。颔下眉毛。复卓一卓。下座。
　　上堂。达磨是老臊胡。释迦是乾屎橛。文殊普贤是担粪汉。等妙二觉。是破戒凡夫。菩提涅盘。是系驴橛。十二分教。是鬼神簿。四果三贤。初心十地。是守古冢鬼。直饶与么见得。也是错认定盘星。
　　上堂。谢宝中原藏主。
　　举大珠和尚云。贫道闻江西和尚道。自家宝藏。一切具足。使用自在。不假外求。从此一时休去。乃至尽十方世界。无纤尘不是自家财宝。师云。马师一期与么说。大珠一期与么闻。终身不忘。得大受用。苟非深信坚固。安能透顶透底如此。中原藏主。昔年於古鄮山中。显示此个法门。还有深信坚固。得大受用者么。此日特承光降。幸望欵留。
　　上堂。剃发着袈裟。宜应行圣道。自余闲杂事。俱为生死因。着衣吃饭。是闲杂事。观山玩水。是闲杂事。菩提涅盘。真如解脱。是闲杂事。毕竟唤甚么。作圣道。击拂子。姹女已归霄汉去。呆郎犹向火边蹲。
　　元宵上堂。并谢监收浴主维那。
　　千粒万粒。从一粒生。只者一粒。从甚处生。千灯万灯。从一灯起。只者一灯。从甚处起。识得一灯。千灯万灯。灯灯不疑。识得一粒。千粒万粒。粒粒无碍。三脚驴子弄蹄行。踏破无边香水海。拈拄杖。卓一卓。顶门也少者一槌不得。
　　上堂。今朝三月初一。一春之事将毕。菜麦青黄满川。四野和风袭袭。历劫直至如今。丝毫何曾走失。可怜懵懂痴流。刚自啾啾唧唧。下座。
　　为聚净人下火。
　　不是风动。不是幡动。此是卢行者。坐断人舌头底句。直下如大火聚。近之则燎却面门。
　　道旧至上堂。青山白云里。客来无可迎。草药带烟掘。野茶和露烹。盘陀石上坐。长啸时一声。击拂子下座。
　　朝廷看藏经。满散上堂。毗卢藏中。有大经卷。量等三千大千世界。书写三千大千世界中事。悉尽无余。今上皇帝。以清净天眼。观此大经卷。在一微尘中。敦遣使臣。颁降御香。命天下僧员。破此一尘。出此经卷。普使法界有情。知一一尘中。有如是经卷。一一经卷。有如是章句。一一章句。有如是妙义。一一妙义。有如是奇特。如是殊胜。如是广大。如是自在。今朝满散之次。仍命山僧。升于此座。举扬无上般若。表忏上项功德。所有种种法门智慧海。种种因果德相海。种种进修行愿海。种种教导方便海。种种依正究竟海。种种互融摄入海。不可说不可说。种种功德光明海。普用回向真如实际。庄严无上佛果菩提。四方销兵革之忧。万民乐耕桑之业。正与么时。八表来朝。万邦入贡。一句作么生道。但见皇风成一片。不知何处是封疆。
　　上堂。心不是佛。兔马有角。智不是道。牛羊无角。蓦拈拄杖。画一画云。一夜落华雨。满城流水香。
　　浴佛上堂。指天指地称第一。胞胎曾出向今朝。云门打杀与狗吃。翔凤山僧恶水浇。
　　示众。兄弟此个梦幻[谷-禾+卵]子。一呼吸间。便归无常。向此娑婆界上。觅个甚么物。作依倚凭仗。有什么佛法禅道可学。有甚么玄解义路可求。设有求得学得底。试拈出一丝头看。直饶[祝/土]得一肚皮。口里说得。一堆一担。也只虚头诈伪。妄想记忆中来。腊月三十日。一点也用不着。何如直下无事。向自己衣单下。密密体会取好。岂不见。古人云。参须实参。悟须实悟。阎罗大王不怕多语。
　　结夏上堂。二千二百五十年前。光明藏中。金口亲曾付嘱。二千二百五十年后。比丘行端。其当显示。护生须是杀。杀尽始安居。会得个中意。铁船水上浮。
　　上堂。举僧问风穴。如何是佛。穴云。丈林山下竹筋鞭。师颂云。丈林山下竹筋鞭。疑杀禅和万万千。唯有首山提得起。新妇骑驴阿家牵。
　　上堂。谢夏斋秉拂。
　　雪峰和尚云。演一句。则千句万句流通。拈向一边。饮一味。则千味百味具足。置之一壁。雪峰低头归庵。岩头闻云。雪峰与我同条生。不与我同条死。且作么生。临朕砧。井底种林禽。今年桃李贵。一颗直千金。
　　为别谷和尚入祖堂。白云作丛林纪纲。以达磨居中。开山居左。百丈居右。天下依而行之。丝毫无有紊乱。别谷和尚。在兹山。为二十六代。涓以此日。居于此堂。晨香夕灯。其永无替。
　　为此上座下火。此虚妄身若无。六尘则不能有。火里蝍蟟。吞却山河大地了也。今者妄身。当在何处。
　　上堂。谢首座维那。
　　金槌未动以前。大地山河百杂碎。玉麈未挥之际。森罗万象尽交参。殷人以柏。周人以栗。家住海门东。黄昏候日出。
　　上堂。举僧问南泉。摩尼珠人不识。如来藏里亲收得。如何是藏。泉云。王老师。与汝往来者是藏。僧云。直得不往不来时如何。泉云。亦是藏。僧云。如何是珠。泉召僧。僧应诺。泉云。去汝不会我语。
　　师云。南泉虽一时纵夺可观。争奈摩尼珠。被者僧摵碎了也。山僧不惜眉毛。露个消息。也要诸方检责。拈拄杖。即今还有问话者么。
　　解夏上堂。四月十五日结。拈拄杖。左卓一卓。诸方向者里。禁足安居。七月十五日解。拈拄杖。右卓一卓。诸方向者里。休夏自恣。空劫前。无佛名。无众生名。结又结个甚么。解又解个甚么。靠拄杖。便下座。
　　上堂。月湛云澄觉海秋。鱼龙鰕蟹任沈浮。千寻铁网高悬者。应笑禺山祇直钩。
　　圣节启建上堂。一佛出现。千佛赞扬。一华开敷。千叶周匝。一人端拱无为。八表来朝。万邦入贡。只如林下道人。共乐升平。同归化育一句。如何举唱。下座就大佛宝殿。启建天寿圣节。
　　大德七年。八月二日。护持圣旨到山。领众。望阙谢恩罢。上堂。说偈云。平生抱愚拙。必意安林丘。盘陀一片石。松下聊优游。回鸾五色诏。瞥尔来岩幽。天恩浃肌骨。浅薄将何酬。愿君为尧舜。愿臣为伊周。金枝与玉叶。光耀千千秋。万民赡秔稌。四海销戈矛。竺仙正法眼。如水常东流。
　　示众。从古至今。人多错认。还有一法。遮障得你么。还有一法。羁绊得你么。自是你。突然起得如许头角。无羁绊中。翻成羁绊。无遮障中。翻成遮障。一切时一切处。粘作一团。不得自由自在。你若是个丈夫。当下一刀两段。尽十方世界。是个自己。尽十方世界。是个炟赫虚空。尽十方世界。是安居之所。禁足之场。三世诸佛。六代祖师。是甚掇洗脚水汉。又何必分期立限。画地为牢。无绳自缚。若乃未得如斯。长期百二十日。中期百日。下期八十日。教有明文。依而行之。
　　端午上堂。五月五日端午节。艾虎桃符总休说。凤山只个金刚王。百怪千妖俱殄灭。江南两淛。春寒秋热。观世音菩萨。将钱买胡饼。放下手。却是生铁。
　　上堂。拈拄杖云。有物先天地。无形本寂寥。能为万象主。不逐四明凋。卓一卓。傅大士骑牛。入你鼻孔去也。
　　开垆上堂。举雪峰云。三世诸佛。向火焰上。转大法轮。云门云。火焰为三世诸佛说法。三世诸佛立地听。应庵云。三世诸佛。为火焰说法。火焰烧杀三世诸佛。
　　师云。三大老。一人鼻孔辽天。一人眼睛突出。一人脚跟不点地。诸人若也拣辨得出。凤山今日开垆。其或未然。前头大有雪霜在。
　　上堂。举世尊一日。以兜罗绵手。举金色波罗华。普示大众。时迦叶破颜微笑。世尊云。吾有正法眼藏。涅盘妙心。付嘱於汝。师云。一盲引众盲。相牵入火坑。
　　示众。日月逝矣。岁不我与。它俗人家。尚乃说到者里。人身难得。佛法难逢。我沙门释子。合作么生。如今兄弟。才入门便道。生死事大。无常迅速。口里说得分明。肚里全不理会。永嘉到六祖。当时也只恁么道。六祖云。何不体取无生。了无速乎。永嘉云。体本无生。了本无速。者里须是个人始得。若乃颟顸佛性。儱侗真如。阎罗老子。索汝饭钱。有日在。莫言不道。
　　腊八上堂。未到雪山。脚跟下。好与三十。既到雪山。脚跟下。好与三十。夜半见明星。脚跟下。好与三十。更有三十。山僧自吃。释迦老子无分。何也。有功者赏。
　　上堂。一年十二月。一日十二时。年与月相逐。日与时相随。人间年月尽。地府来勾追。无常捷疾鬼。顷刻不暂违。参玄诸上人。早早当知之。临渴乃掘井。掘之徒尔为。
　　上堂。举德山一日饭迟。自掌钵。至法堂上。雪峰见云。这老汉。钟未鸣。鼓未响。托钵向甚么处去。德山便回。峰举似岩头。头云。大小德山。不会末后句。山闻。令侍者唤岩头。至方丈。问尔不肯老僧那。岩头密启其意。山至来日上堂。与寻常不同。岩头到僧堂前。抚掌大笑云。且喜得老汉。会末后句。它后天下人。不奈何。虽然如此。只得三年。
　　师颂云。大冶洪垆。烹佛烹祖。乾旋坤转兮。非可测量。电激飙驰兮。岂容通吐。韩卢逐块空一时。俊体摩霄自千古。明眼衲僧莫莽卤。
　　上堂。举文殊令善财采药云。是药采将来。善财徧观大地。无不是药者。却来白文殊云。无有不是药者。文殊云。是药采将来。善财遂拈一枝草。度与文殊。文殊接得示众云。此药亦能杀人。亦能活人。
　　师云。善财解采。不解用。文殊解用。不解采。以致尽大地人。病在膏肓。大众且道。誵讹在甚么处。猴愁搂搜头。狗走抖擞口。
　　上堂。众才集。乃顾视左右云。幸自太平无像。何用好肉剜疮。便下座。
　　受杭州路中天竺寺请。别众上堂。我昔来禺泉。四年八个月。打鼓弄猢狲。日夜不知歇。朝廷公道开。分条遇明哲。拯弊除贪婪。搜贤选英桀。胡为天竺峰。而乃付愚拙。官差逼杀人。不容更分说。束包登前途。聊与众人别。千岁禅岩跳上天。六月火云飞瑞雪。

　　慧文正辩佛日普照元叟端禅师语录卷第一
　　慧文正辩佛日普照元叟端禅师语录卷第二
　　住杭州路中天竺万寿禅寺语录

　　　　门人　昙噩等　编
　　师於大德九年。五月十六日。入院。
　　指山门云。重重无尽楼阁门。只此一门而入。喝一喝。
　　指法座。从上老秃奴。向者里。轰青天霹雳。鼓平地波涛。新长老。别资一路去也。骤步云。一二三四五。
　　升座拈香。蕴盘古开天正气。仰之弥高。钻之弥坚。均伯禹敷土大功。涅而不缁。磨而不磷。爇向宝垆。端为祝延大元世界主。当今皇帝。圣躬。万岁万岁万万岁。陛下。恭愿。自西自东。自南自北。咸归有截之区。乃圣乃神。乃武乃文。永享无疆之祚。
　　次拈香云。此香。赞之则眼瞎耳聋。谤之则口哑舌秃。三世诸佛。六代祖师。一时现前。也只瞻仰有分。奉为前住径山。临济直下第十五世。藏叟大和尚。一垆爇却。
　　垂语云。刮龟毛於铁牛背上。未是作家。截兔角於石女腰边。亦非好手。莫有总不与么者么。出来证据。
　　问答不录。
　　师乃云。豁开正眼。千差路绝。净裸裸包含万有。赤洒洒融摄十虚。离相离名。非语言可造。透声透色。非寂嘿可通。不是心。不是佛。不是物。天地以之覆载。日月以之照临。诸佛以之出世。祖师以之西来。世主今上皇帝。以之垂衣御极。合朝勋贵。以之致君泽民。千岁宝掌。以之悟明心地。成大道场。提本分钳锤。碎圣凡窠臼。便乃道。它年吾道重兴日。枯木华开别是春。端上座。以之克绍芳猷。远离凤山。竟登鹫岭。直得猨吟古木。鹤唳长空。白叟黄童。咸歌至化。当此之时。毕竟功归何所。九天云尽处。红日上龙楼。
　　小参。一切诸法。本无自性。亦无生性。菩提涅盘等名。从净法中得。贪瞋爱取等名。从秽法中得。净秽两边。俱莫依怙。但有空名。名字亦无。三藏五乘。十二分。种种名言。种种句义。总不出此个元由。所以古圣有言。若心相所思出生诸法。虚假皆不实。心尚无有。云何出生诸法。如人取声。安置箧中。又如吹网。欲令气满。此是谛实之说。若以为实。大错了也。开山宝掌和尚。年一千七十二岁。三藏五乘十二分。种种名言。种种句义。靡不练磨。靡不究竟。后於梁武城中。得遇缺齿老胡。方乃顿明大法。不是容易。直须仔细。
　　复举。宝掌和尚偈云。梁城遇导师。参禅了心地。飘飘二淛游。更尽佳山水。师亦说偈云。参禅只要了心地。心地了时诸法空。南山昨夜日卓午。白额咬杀焦尾虫。
　　上堂。再留两序。
　　十五日以前。如龙得水。十五日以后。似虎靠山。正当十五日。是法住法位。世间相常住。青萝夤缘。直上寒松之顶。白云澹泞。出没太虚之中。
　　元日上堂。昨日唤今朝作新岁。今朝唤昨日作旧年。且如何是物不迁义。击拂子。岭上寒梅才破雪。城边杨柳已含烟。
　　上元上堂。尽大地是一椀灯。三世诸佛。六代祖师。天下老和尚。在灯里横尸露骨。进一步。筑碎释迦脑门。退一步。踏折达磨脊梁。不进不退。坐在临济德山鼻尖上。且作么生。得平展去。良久云。海枯终见底。人死不知心。
　　上堂。道远乎哉。触事而真。圣远乎哉。体之则神。山是山水是水。僧是僧俗是俗。大尽三十日。小尽二十九。
　　为明州新瑞岩前山和尚引座。
　　控佛祖大机。定乾坤正眼。从上以来。据曲录木。如恒河沙。鞠其指归。直是万中无一。所以道。譬如琴瑟箜篌琵琶。虽有妙音。若无妙指。终不能发。击拂子。十二峰前月如剪。清光千里共依依。
　　上堂。两两非双。三三非九。三世诸佛不知有。狸奴白牯却知有。蚍蜉把住大风轮。八角磨盘空里走。参。
　　结夏上堂。中峰门下。千岁岩前。囊无系蚁之丝。厨乏聚蝇之糁。兹者时当首夏。凭何揭示玄徒。说性说心。行棒行喝。是弄猢狲家具。向上向下。亦有亦无。是诸方煎过药滓。三世诸佛。与你岂殊。六代祖师。与你何别。百千劫内。谩自驰求。十二时中。何曾欠少。变现普周法界。收摄在一微尘。寒暑固难变迁。生死岂能拘缀。但办肯心。必不相赚。
　　上堂。金佛不度炉。木佛不度火。泥佛不度水。真佛内里坐。金佛木佛泥佛。诸人总识。且如何是真佛。有般龊汉便道。长者长法身。短者短法身。殊不知。我王库内。无如是刀。
　　为了上座入塔。三百六十骨节。八万四千毛窍。烧作堆灰了也。二十九年。逆底顺底。是底非底。无绳自缚底。今在何所。一塔矗青汉。四山悬绿萝。
　　上堂。谢秉拂。并夏斋。
　　举赵州会下。二僧相推。不肯作第一座。主事白州。州云。总教它作第二座。主事云。第一座。教谁作。州云。装香着。主事云。装香了也。州云。戒香定香解脱香。
　　应庵叔祖云。赵州下者一槌。不妨惊群动众。子细检点将来。也是泥里洗土块。荐福门下。不用相推。第一座也有人。第二座也有人。第三座也有人。虽然不免从头注过。第一座。铁额铜头觑不破。第二座。阳春白雪无人和。第三座。真实身心同达磨。师云。玉本无瑕。雕文丧德。赵州应庵之谓也。中峰咬定牙关。尽力[跳-兆+孛]跳。出它绻缋不得。亦未免从头注过。第一座。露柱灯笼俱拶破。第二座。偏向净缾里吐唾。第三座。璞玉浑金能几个。都寺营办夏斋。又且如何。水长船高。泥多佛大。
　　午节上堂。中峰今朝五月五。且无桃符并艾虎。当阳直截便知机。妙用纵横绝方所。衲僧家。休莽卤。甜瓜彻蒂甜。苦瓠连根苦。
　　上堂。今朝五月十五。结夏恰恰一月。夜来僧司告报。今晨省院众官。同到明庆烧香。山僧侵早。过湖入城。诸人己躬下事。打彻不打彻。姑且束之高阁。喝一喝。话作两橛了也。
　　行新广度桥。
　　神机密用。妙应无方。示险处津梁。作中流砥柱。横身宇宙。直教通地通天。平步云霄。说甚度驴度马。七凹八凸。由此坦平。万别千差。从兹融会。成一方之胜槩。壮千古之雄基。庆衍皇图。辉腾佛日。正恁么时。脚跟下。纵横十字一句。作么生道。骤步云。无边法界华严藏。共踏毗卢顶上行。
　　上堂。草衣木食。雪虑冰怀。佛法不增一毫。疥狗泥猪。灰头土面。佛法不减一毫。住则孤鹤冷翘松顶。去则片云忽过人间。既无心於彼此。岂有像於去来。击拂子。莫把是非来辨我。浮生穿凿不相干。
　　上堂。大云弥布。汗雨滂流。当兹炎暑正隆。不欲久烦慈重。有个现成公案。举似诸人。千岁宝掌。在周威烈王时生。梁普通间。方见达磨。淛西八个军州。连年重遭大水。六月半犹未插秧。击拂子。下座。
　　上堂。僧问。月旦清晨升宝座。请师先祝万年春。师云。麒麟出凤凰现。僧云。祝圣已蒙师指示。向上宗乘事若何。师云。冬瓜直儱侗。瓠子曲弯弯。僧云。只如台山有一婆子。凡有僧。问台山路。向甚么处去。婆云。蓦直去。僧才行数步。婆云。好个师僧。便恁么去。未审婆子。具甚么眼目。师云瞎。僧云。只如赵州道。婆子被我勘破了也。意旨如何。师云。贼是小人。僧礼拜。师便喝。
　　乃云。恁么恁么。西天尽有。不恁么不恁么。东土全无。才恁么。便不恁么。大尽三十日。不恁么中却恁么。小尽二十九。总不恁么时如何。喝一喝。下座。
　　为道上座下火。道不在内。亦不在外。大海不宿死尸。烈焰不藏蚊蚋。掷下火。
　　解夏上堂。秋山削玉。秋水磨铜。南北东西活路通。两只草鞋健如虎。一条锡杖狞如龙。忽然撞着定上座道。无位真人。与非无位真人。相去多少。切忌无言满面红。
　　上堂。有一人。常在孤峰顶上。静悄悄中闹浩浩。有一人。常在十字街头。闹浩浩中静悄悄。二人中。且那一个。具衲僧正眼。若也拣辨得出。与你千两金。
　　上堂。从本无心无可传。何须掘地觅青天。无心恰似中秋月。照见三千与大千。
　　上堂。谢首座藏主侍者。
　　开口道着。鹞子过新罗。举步踏着。猢狲入布袋。赵州会下。二僧相推。不肯作第一座。义出丰年。南泉道。王老师与汝往来者是藏。俭生不孝。忠国师云。将谓吾孤负汝。元来汝孤负吾。烂泥里有刺。中天竺快便难逢。一时掀翻了也。会则天高东南。不会则地倾西北。
　　上堂。向上一路。贵在心空。心若不空。如人夜行。东西南北。罔知所向。庞居士云。十方同聚会。个个学无为。此是选佛场。心空及第归。
　　为定上座下火。那伽大定。动寂常真。生死去来。如同游戏。剑刃上翻身。火焰中走马。
　　开炉上堂。举雪峰云。三世诸佛。向火焰上。转大法轮。云门云。火焰与三世诸佛说法。三世诸佛立地听。应庵云。三世诸佛。与火焰说法。火焰烧杀三世诸佛。
　　师云。若向雪峰言下荐得。笑杀旁观。若向云门言下荐得。自救不了。若向应庵言下荐得。尽大地人。眉须堕落。
　　上堂。不见一法。名为见道。不行一法。名为行道。嘉州大像吃盐。陕府铁牛渴发。是无上咒。是无等等咒。能除一切苦。真实不虚。
　　上堂。兼谢首座。
　　东弗于逮打鼓。西瞿耶尼说禅。南赡陪洲吃饭。北郁单越噇眠。钟楼上念赞。床脚下种菜。胜首座道。猛虎当路坐。摘杨华摘杨华。
　　冬至小参。衲僧家。顶门上。日日一阳来复。脚跟下。时时万汇发生。南头买贵。北头卖贱。无非本地风光。东家暗坐。西家厮骂。总是毗卢心印。慈明揭榜。堂前自彰家丑。洞山掇退果卓。倚势欺人。便恁么去。向我中峰门下。黑漆拄杖。还甘么。吽吽。且待别时。
　　复举。沩山问仰山。仲冬严寒年年事。晷运推移事若何。仰山叉手进前。沩云。我诚知。你答者话不得。却傍顾香严。严云。某甲偏答得者话。沩山蹑前问。香严进前叉手。沩云。赖遇寂子不会。师云。叉手当胸。进退两同。父慈子孝。兄友弟恭。谁道仲冬时节冷。一团和气在其中。
　　上堂。谢秉拂。
　　首座说底。见也见了。闻也闻了。藏主说底。见也见了。闻也闻了。拈拄杖云。拄杖子。涌身虚空。放大光明。现大神变。说四十二波罗蜜法门。未见者。直须见取。未闻者。直须闻取。卓一卓。只此见闻非见闻。无余声色可呈君。个中若了全无事。体用何妨分不分。
　　上堂。今朝又是十一月。须知有法离言说。旷劫至今常坦然。普请归家稳休歇。拈拄杖云。丝毫邪见妄生。打你头破脑裂。
　　上堂。大光明藏绝遮拦。八面玲珑透胆寒。十二时中不知处。通身多是黑漫漫。
　　上堂。举僧问赵州。万法归一。一归何处。州云。我在青州。作一领布衫。重七斤。
　　师云。赵州好语。要且不赴来机。中峰则不然。万法归一。一归何处。至大四年。西山洪水泛涨。一夜冲倒三座石桥。山门头石师子。作大哮吼。山河大地。悉皆震动。你辈贪眠汉子。知甚东西南北。
　　元日上堂。旧腊昨朝送。新春今日迎。九天腾瑞气。万国霭叹声。
　　上堂。举古德云。心随万境转。转处实能幽。随流认得性。无喜亦无忧。师云。一十二面。千百亿身。牛头狱卒。马面夜叉。泥猪疥狗。罗汉圣僧。是一是二。挥剑斫开人我易。劝人除却是非难。
　　上堂。猫有歃血之功。虎有起尸之德。二乘即色明心。十地当体即空。灯笼跳入露柱。佛殿走出山门。
　　一日座主来参。师问云。十方国土中。唯有一乘法。天台为甚八教。华严为甚五教。主云。春色无高下。华枝自短长。师云。屙屎见解。
　　浴佛上堂。迦维罗城四月八。净饭王宫生悉达。头上宝盖从空垂。脚下金莲随地发。殃祸由兹弥大千。引得诸方恣忉怛。知恩独有老云门。当时若见便打杀。都卢识破不为冤。岂在喽啰逞奸黠。恶水一杓香一垆。且图真风扇尘剎。咄。
　　结夏示众。世道不古。人根益微。背本趋末甚多。遡流穷源极少。但言即心即佛。不知心佛旨归。惟云藉教明宗。不省教中玄要。争锋唇吻。怀宝胸襟。拾瓦砾以当黄金。指萤火而为阳燧。甘驰求而靡怠。竟劬瘁以何成。轮回六道之中。盘绕四生之内。深所畏者。良可悯焉。三月安居。由兹开创。十方聚会。从此进修。若也外息诸缘。自然内心无喘。尘尘虚明湛寂。处处廓彻灵通。烦恼即是菩提。障碍皆名解脱。
　　上堂。百千法门。无量妙义。胞胎未具已前。世界既成之后。只作一句会却。正是万里望崖州。半明半暗。半合半开。十字街头破草鞋。有甚用处。知时别宜。堪作阇黎。
　　上堂。兼谢吉祥香长老。
　　达磨尽力提持。只道得个不识。六祖全身担荷。只道得个不会。小根小器。轻心慢心。师承学解。露布葛藤。其可妄生希冀哉。东陵法侄。久处众中。深谙此事。应缘利物一句。作么生道。掣断金锁天麒麟。高举铁鞭击三百。
　　上堂。举李都尉杨内翰。与唐明嵩和尚。问答次。李云。弥陀演化於西方。达磨传心於东土。胡来汉现。水到渠成。五岳镇静以峥嵘。百谷朝宗而浩渺。一灵之性。托境现形。三有之中。凭谁立命。嵩云。仙人无妇。石女无夫。杨云。尼剃头不复生子。嵩云。陕府铁牛能哮吼。嘉州大像念摩诃。李云。侧跳上山颠。嵩云。骑牛不着靴。
　　师云。大小唐明。墙堑不坚。扃鐍不固。致令他俗人。有入室操戈之举。是你诸人。且作么生会。击拂子云。白鹭下田千点雪。黄鹂上树一枝华。
　　四月八日上堂。云门当时一棒。中峰今朝一杓。只此报德酬恩。一任诸方贬剥。下座。
　　结夏上堂。诸方禁足。我者里是事不足。诸方护生。我者里逐旋营生。诸方也怪中竺不得。中竺也怪诸方不得。
　　上堂。举僧问玄沙。如何是学人自己。沙云。是你自己。云门云。大小玄沙。向语脉里转却。时有僧问。如何是学人自己。云门云。忽有人。路上请老僧斋。你也随例得饭吃。师云。玄沙见处偏枯。云门解处疎谬。致令者僧。前不遘村。后不迭店。今日忽有人问。如何是学人自己。劈脊便棒。且道。与古人。是同是别。
　　上堂。举僧问云门。如何是诸佛出身处。门云。东山水上行。师云。古今见亡。佛法情尽。则不无云门大师。中峰门下。则不然。如何是诸佛出身处。冬至前后。沙飞石走。
　　解夏上堂。结却布袋头。万象森罗。没出气处。解却布袋头。山河大地。得大自在。结也结了。解也解了。诸人一任东去西去。前程忽有人问着。辄不得道在中天竺过夏。下座。
　　上堂。仰之弥高。钻之弥坚。随之不见其后。迎之不见其首。且道是个甚么。乃云。三年一闰。
　　为定维那下火。一槌之下。正眼豁开。亘尘沙劫。是个大寂定门。顾视左右云。夜来何处火。烧出古人坟。
　　上堂。目前无法。意在目前。不是目前法。非耳目之所到。所以道。譬如虚空。体非诸相。不拒诸相发挥。蓦拈拄杖。画一画云。除非自解倒骑牛。一生不着随人后。
　　上堂。执之失度。必入邪路。放之自然。体无去住。黄面瞿昙。三百余会说不出。阙齿老胡。十万里传不到。临济德山。用尽自己心。笑破它人口。端上座。百无所长。也要诸方共相委悉。以拂子。画一画云。人穷不到金刚际。未免区区役路岐。
　　上堂。兄弟。光阴可惜。时不待人。即今六月一日了也。期制之中。成得个甚么。他心天眼。漫骋神通。帝释轮王。徒彰福报。争如直下无事好。珍重。
　　上堂。举丹霞行脚。至一荒院。值天寒。取木佛烧火向。院主云。何得烧我木佛。霞以杖拨灰云。烧取舍利。主云。木佛焉有舍利。霞云。如无。更取两尊烧。院主嗣后。眉须堕落。
　　师颂云。丹霞烧木佛。院主堕眉须。一场奇特事。天下几人知。
　　上堂。举达磨大师偈云。我本求心不求佛。了知三界空无物。不如端坐静观心。只此心心心是佛。师云。坐杀达磨大师了也。
　　上堂。一叶落天下秋。一尘起大地收。隔山见烟。便知是火。隔墙见角。便知是牛。
　　上堂。八月秋何处热。万里长空明皎洁。通途八面任纵横。今古何曾有途辙。别别。藕丝窍里骑大鹏。等闲挨落天边月。击拂子。下座。
　　冬至上堂。僧问。如何是祖师西来意。师云。草鞋无跟。
　　乃云。开口道着。举步踏着。十个有五双。因甚不知落处。冬至月头。卖被买牛。冬至月尾。卖牛买被。不觉日又夜。争教人少年。
　　上堂。三世诸佛。拈向一边。六代祖师。置之一壁。十二时中。且要识取自家主人翁。随处作主。立处皆真。五欲八风。摇撼不动。四生九有。笼罩不住。方有少分相应。我且问你。着衣吃饭。屙屎送溺。行住坐卧。见闻觉知。且阿那个是你自家主人翁。有般汉。便向第八识里。妄生卜度。便道。呼之有声。不见其形。只今言谈祗对。历历孤明。岂不是我自家主人翁。错了也。此是无量劫来。生死根本。无始劫来。业识痴团。使得你。七颠八倒。役得你。万苦千辛。岂可认以为实。降此之外。毕竟阿那个是你自家主人翁。复高声唤云。主人翁。惺惺着。下座。
　　上堂。古戍朝鸣角。空山夜答钟。时人皆共听。何处不圆通。
　　除夜示众。百丈和尚云。你者一队后生。经律论固是不知也。入众参禅。禅又不会。腊月三十日。且作么生折合去。
　　云峰和尚云。灼然诸禅德。去圣时遥。人心淡泊。看却今之丛林。更是说不得也。所在之处。或聚三百五百浩浩地。只以饭食丰浓。寮舍稳便。为旺化也。兄弟。当时早有者个说话。在今诸方。岂堪具述。据曲录木者。智眼既已不明。担钵囊行脚者。信根又复浅薄。争人争我。以当宗乘。行盗行淫。而为佛事。身披师子皮。心行野干行。闻禅闻道。似鸭听雷。视利视名。如蝇见血。伤风败教。靡不有之。先佛所谓。师子身中虫。自食师子身中肉。此其是也。今朝是个小年夜。你自家大年夜。忽然到来。且作么生排遣。还曾猛省也未。古人云。向外作工夫。总是痴顽汉。在眼曰见。在耳曰闻。在鼻嗅香。在舌谈论。在手执捉。在足运奔。本是一精明。分为六和合。一心既无。随处解脱。只为你情生智隔。想变体殊。飘流汩没。不能自知。若也直下是去。拈一茎草。作丈六金身。将丈六金身。作一茎草。七纵八横。无是不是。其或未然。直饶烂嚼。白汤咽下。未免粘牙带齿。切宜自生勉励。
　　上堂。僧问云。如何是实头一句。师云。刀斫不入。僧云。如何是虚头一句。师云。火烧不着。僧云。如何是不虚不实一句。师云。切忌从他觅。迢迢与我疎。
　　师乃云。祖师道。心心如木石。又有道。终日忙忙。那事无妨。与么说话。总无交涉。拈拄杖云。救得老卢头。失却少林齿上堂。放下屠刀。我是千佛一数。无位真人。是什么乾屎橛。主人翁。惺惺着。菩萨子。吃饭来。者一队汉。悬羊头卖狗肉。指鹿为马。认奴作郎。知他有甚凭据。中天竺别开一路。与汝东行西行。拈拄杖。掷下云。看脚下。

　　慧文正辩佛日普照元叟端禅师语录卷第二
　　慧文正辩佛日普照元叟端禅师语录卷第三
　　住杭州路灵隐景德禅寺语录

　　　　门人　祖铭等　编
　　诸山疏。提起云。合郡宿德名员。以此穿天下衲僧鼻孔。西天四七出不得。东土二三出不得。
　　方外疏。杳杳冥冥。其中有精。恍恍惚惚。其中有物。未举先知底。固不在言。只者锦标玉轴。甚处得来。塞却耳根。分明听取。
　　佛诞上堂。举应庵和尚颂云。草本无端拈出来。更加注脚放痴呆。西天此土谁知己。夜半优昙火里开。
　　师云。应庵与么道。大似看锢鏴着生铁。山僧别资一路。要与黄面老人相见。宝觉真空。无是非是。悲愿弘深。上下分指。七十九年中。妖怪从兹起。瞎眼波斯满大唐。懵袋乱呈知几几。
　　上堂。无不无。有不有。金毛师子变作狗。南辰昨夜唱巴歌。惊起法身藏北斗。卓拄杖。下座。
　　上堂。举教中道。居一切时。不起妄念。於诸妄心。亦不息灭。住妄想境。不加了知。於无了知。不辨真实。师云。松直棘曲。鹄白乌玄。昨日有人。从天台来。却往南岳去。
　　断江首座至上堂。山僧昔年行脚。驻足兹山。育王横川和尚。一偈寄云。清□长短声。独自倚廊柱。三际俱不来。一片冷泉水。非惟无众生。无佛亦无己。短句与长吟。遣兴适意尔。夜半落霜华。日轮正卓午。寥寥天地间。只有寒山子。好大众。有祖以来。提持衲僧顶[宁*页]上一着子。如击石火闪电光。构得构不得。未免丧身失命。总出不得者个老和尚。今日因其得法上足。断江首座垂访。举似诸人。大家荐取。
　　上堂。拥之令聚而不聚。拨之令散而不散。侧耳欲闻而不闻。瞪目欲见而不见。卓拄杖云。无量劫来生死本。痴人唤作本来人。
　　上堂。深山古寺。枯木死灰。逈绝异缘。了无它念。耳畔松风瑟瑟。门前涧水潺潺。正恁么时。就中还有奇特也无。击拂子云。一月才过便休夏。脚绷高打任东西。
　　解夏示众。参玄上士。拨草瞻风。动踰万里。只为生死两字不破。明朝又七月十五日了也。还猛省么。莫粗心胡乱领览。莫骋眼下一期口快。莫悠悠漾漾虚度光阴。他时后日。没人替代你。英邵武云。媒一身之祸。造万劫之殃。未是苦也。向袈裟下。失却人身。实为苦也。忽一日世缘告终。只个肉团心。昏了散了。刀斫也不痛。火烧也不疼。驴胎马腹。龙畜良贱。总竟不知。岂不是袈裟下。失却人身。如今众中。有般恶友。将古人垂慈处。向第八识里。妄生穿銮者是。玄妙机关者是。向上爪牙者是。一乘圆顿者是。将错就错。借路经过。依他出语。他语印板上打来。模子里脱出。如把屎块。向自口含了。吐过与别人。点胸点肋。称杨称郑。以谓无敌於天下。还破得他生死么。灼然是一点也用不着。你诸人幸自与佛祖不别。何故甘心下劣。枉受沈沦。你但歇却攀缘染净。凡圣取舍。有无诸念。拈却四大五蕴。十二处。十八界。和合诸入。有什么生可贪。死可怖。破与不破来。你若向外驰求。别要出他生死。一夏又一夏。一秋又一秋。便到弥勒下生。也未有成办时节。珍重。
　　上堂。举僧问赵州。狗子还有佛性也无。州云无。又僧问赵州。狗子还有佛性也无。州云有。
　　师云。若以无为究竟。后来因甚道有。若以有为谛当。前面因甚道无。者里捉败赵州。许你天上天下。
　　上堂。举赵州初参南泉问。如何是道。泉云。平常心是道。州云。还假趣向不。泉云。拟向即差。州云。不拟焉知是道。泉云。道不属知。不属不知。知是妄觉。不知是无记。若真达不疑之道。犹如太虚廓然虚豁。岂可强是非耶。州於言下大悟。
　　师云。南泉被赵州一问。直得分疎不下。赵州被南泉一坐。至今抬身不起。两个汉。总有过处。诸人检点得出。许你真达不疑之道。
　　开炉上堂。举雪峰示众云。世界阔一丈。古镜阔一丈。玄沙问云。火炉阔多少。峰云。如古镜阔。沙云。者老汉。脚跟未点地在。
　　师云。古镜即是火炉。火炉即是古镜。不是雪峰老汉。争得头正尾正。鹫峰今日。忽有人问。火炉阔多少。只向道。随家丰俭。
　　至节上堂。群阴剥尽。一阳复生。千卉万汇。无不发生。拈拄杖云。拄杖多年挂屋壁。夜来头角也峥嵘。
　　佛成道日上堂。举世尊。於雪山。夜睹明星。豁然大悟。乃云。奇哉一切众生。具有如来智慧德相。但以妄想执着。不能证得。
　　师云。者老和尚。一时错认鱼目。以为明珠。直至如今。翻成话杷。灵鹫峰前。明星烂烂。与昔日雪山。略无少异。我此一众。莫有豁然大悟者么。良久云。家无白泽之图。必无如是妖怪。
　　为尼能上座下火。生缘既了。能事既毕。四大五蕴则且置。性比丘尼。转一念。成阿罗汉。毕竟有何凭据。掷下火云。炎炎火一团。触着烧杀你。
　　元旦上堂。岁律新还旧。人生古又今。西来无一事。切忌错留心。
　　请典座上堂。草木衰谢。春至自荣。众生颠倒。妄尽自觉。僧问三平。如何是有漏。平云。笊篱。如何是无漏。平云。木杓。乱走衲僧。一任图度。
　　佛诞上堂。黄面老子。初生下时。一手指天。一手指地。周行七步。目顾四方云。天上天下。唯我独尊。与么说话。如将金轮宝位。直授凡庸。其奈土旷人稀。相逢者少。云门云。我当时若见。一棒打杀。与狗子吃。却贵图天下太平。因风吹火。雪窦云。徐行踏断流水声。纵观写出飞禽迹。画虎成狸。山僧恁么抑扬。意在於何。珊瑚枕上两行泪。半是思君半恨君。
　　上堂。春山青春水绿。在处风光皆溢目。百岁都卢能几何。谁道光阴非迅速。朝悠悠。暮碌碌。辄莫随时但驰逐。衲衣之下本来人。要在识渠真面目。喝一喝。
　　上堂。僧问。大通智胜佛。十劫坐道场。佛法不现前。不得成佛道。西天广额旃陀罗。放下屠刀。因甚便道。我是千佛一数。师云。水流江汉去。云向帝乡归。又问。文殊是七佛之师。出女子定不得。罔明是初地菩萨。为什么却出得。师云。一对无孔铁槌。
　　乃云。不是心。不是佛。不是物。着衣吃饭。有什么难。恁么也不得。不恁么也不得。恁么不恁么总不得。着衣吃饭。莫道不难。拈拄杖云。无事晚来江上望。三三两两钓鱼舟。
　　冬至上堂。灵机廓彻。万法无私。智鉴洞明。十虚无间。转一阳。出六阴之内。驱六阴。入一阳之中。尘尘普应。剎剎全彰。道泰时清。民康物阜。拍禅床云。五色祥云连凤阙。一轮红日耀龙楼。
　　上堂。僧问。如何是正法眼藏。师云。十字街头石敢当。僧云。莫只者便是么。师云。月似弯弓。少雨多风。
　　乃云。月似弯弓。少雨多风。狞龙戏海。孤鹤翘松。正法眼藏。瞎驴边灭却。黄梅衣钵。付与卢公。拈起簸箕别处舂。熨斗煎茶铫不同。
　　上堂。举僧问镜清。新年头。还有佛法也无。清云有。僧云。如何是新年头佛法。清云。元正启祚。万物咸新。僧云。谢师答话。清云。镜清今日失利。
　　僧又问智门。新年头。还有佛法也无。门云无。僧云。年年是好年。为甚么却无。门云。张公吃酒李公醉。僧云。老老大大。龙头蛇尾。门云。智门今日失利。
　　师云。二尊宿。与么答话。脚跟下。好各与三十棒。何故。为他不合向有无里。鼓弄人家男女。
　　上堂。举赵州。访上庵主云。有么有么。庵主竖起拳头。州云。水浅不是泊船处。拂袖便行。又访下庵主云。有么有么。庵主亦竖起拳头。州云。能杀能活。能纵能夺。便礼拜。
　　师云。者个公案。诸方错判者甚多。山僧论实不论虚。上庵主截铁斩钉。下庵主和泥合水。大小赵州。识甚好恶。
　　涅盘上堂。拈拄杖。释迦老子。即今在山僧拄杖头上。放无量妙宝光明。出无量妙宝音声。摩胸普告大众云。汝等谛观吾紫磨金色之身。今日则有。明日则无。瞻仰取足。毋令后悔。诸人若也谛信得及。拄杖子。功不浪施。脱或未然。释迦老子。入般涅盘久矣。掷下拄杖。
　　上堂。举镜清问僧。櫩外是什么声。僧云雨滴声。清云。众生颠倒。迷己逐物。师云。镜清有年无德。爱讨便宜。者僧逐色随声。合受屈辱。当时见他问櫩外是什么声。便好与一喝。更或如何若何。拂袖而去。直饶镜清有生擒活捉之机。也无用处。

　　慧文正辩佛日普照元叟端禅师语录卷第三
　　慧文正辩佛日普照元叟端禅师语录卷第四
　　住杭州径山兴圣万寿禅寺语录

　　　　门人　梵琦等　编
　　据室。摩竭陀国。掘地觅天。毗耶离城。接竹点月。如金翅擘海。直取龙吞。似香象渡河。截流而过。苕帚柄三十。且待别时。
　　方外疏。言言见谛。句句朝宗。西天昔日净名老。东土今朝庞蕴公。
　　升座。拈香云。此香。蕴唐虞太和。根本荡荡。无能名焉。协殷周至治。馨香巍巍。有成功也。爇向宝炉。恭为大元世界主。当今皇帝。祝延圣躬。万岁万万岁。
　　遂敛衣就座。僧出问云。堂前鼓响。大众云臻。学人上来。请师说法。师云。破粪箕。生扫帚。僧云。临济和尚示众云。夫说法者。一句中。须具三玄。一玄中。须具三要。还端的也无。师云。有甚不端的。僧云。如何是一句中须具三玄。师云。人天本竖。僧云。如何是一玄中须具三要。师云。畜生本横。僧云。如何是第一玄。师云。东村王老屋头穿。僧云。如何是第二玄。师云。大海波心驾铁船。僧云。如何是第三玄。师云。阿谁家里灶无烟。僧云。如何是第一要。师云。眼里瞳人吹木叫。僧云。如何是第二要。师云。寒山拍手拾得笑。僧云。如何是第三要。师云。皎月当空无不照。僧云。三要三玄蒙指示。西来的意事如何。师云。答汝亦不难。僧云。大善知识。岂吝方便。师云。老僧入院事繁。僧礼拜归众。
　　师乃云。千峰顶上。出身一路。十字街头不知。十字街头。觌面一机。千峰顶上不会。千峰顶上若会。即是十字街头。十字街头若知。即是千峰顶上。尽无量阿僧祇劫。天人修罗。若圣若凡。全体是个国一道场。尽浮幢王剎。山河大地。若草若木。全体是个妙喜世界。释迦弥勒。拱手归降。文殊普贤。全身奉重。天魔窥觑无门。外道瞻仰有分。如壮士展臂。不假他力。狮子游行。不求伴侣。逈绝异缘。高超诸有。以之寿圣君。则天地同久。日月并明。以之福贤佐。则安若太山。固如盘石。以之康济兆民。则风以时雨以时。以之锻炼衲僧。则虚而灵寂而妙。正法眼藏。自此流通。邪见稠林。由兹寝息。正恁么时。毕竟功归何处。击拂子云。蒲团静坐无余事。永日寥寥贺太平。
　　复举法灯和尚云。本欲深藏岩窦。隐遁过时。奈缘法眼老人。有未了公案。出来。为他了却。时有僧出云。如何是未了底公案。法灯打云。祖祢不了。殃及儿孙。僧云。过在什么处。灯云。过在我。殃及你。
　　师云。能杀能活。能纵能敚。法灯不失本分钳锤。惜乎伤锋犯手。致使贻笑傍观。山僧本志。亦欲深藏岩窦。隐遁过时。柰缘藏叟老人。有未了公案。出来。为他了却。就中忽有个浑钢打就。生铁铸成底。担当得去。领略得行。一棒也不打他。一句也不骂他。向明窗下。如法安排。何故。总似今日。老胡有望。
　　为佛开光明。我如来。以清净天眼。普观大地众生。去劫以前。来劫以后。纤尘无有障碍。径山今日。因甚为他重新点出。只恐诸人。味其所自。
　　上堂。一华开天下春。一叶落天下秋。理随事变。事逐理收。无一尘而不徧。无一剎而不周。历劫分明至今日。东西南北谩驰求。喝一喝。
　　请首座上堂。有际天之云涛。可容吞舟之鱼。有九万里之风。可负垂天之翼。建法幢立宗旨。苟非其人。安任其事。拍禅床云。有意气时添意气。不风流处也风流。
　　上堂。拈拄杖。卓一卓云。德山在你顶门上。耀大法眼。临济在你耳门里。轰大法雷。靠拄杖云。只为诸人。当面蹉过。走入露柱里去也。
　　上堂。僧出众。提起坐具云。过去诸佛亦如是。现在诸佛亦如是。未来诸佛亦如是。师云。三脚虾蟆着锦裆。僧礼拜云。谢师答话。师云。有人笑你。
　　师乃云。病在一师一友处。病在多知多解处。病在求禅求道求菩提处。病在泯默无闻。冷水浸石头处。只如着衣吃饭。屙屎送尿。还得不病也无。无为无事人。犹是金锁难。
　　为玄首座下火。摧残峭峻。销烁玄微。兜率宫中。了无梦想。劳生路上。永绝驱驰。火里乌龟头戴角。翻身触倒五须弥。
　　解夏上堂。举东山和尚示众云。百炼黄金铸铁牛。十分高价与人酬。庭前不有华含笑。又是东山一夏休。师云。径山随氀[叟*毛]。也有一颂。老矣无心铸铁牛。眼前随分即相酬。庭前叶脱西风起。且喜凌霄一夏休。
　　城归上堂。去时夏暑侵衣热。归日秋风满面凉。弹指声中便差别。百年能得几时长。
　　师一日勘僧云。擘开华岳连天秀。放出黄河彻底清。则且置。平实地上。道将一句来。僧拟开口。师便打。僧休去。
　　天童云外和尚遗书至上堂。举云居膺和尚迁化次。问侍者云。今日是何日。者云初三。居云。三十年后。但云只者是。遂乃端然告寂。
　　师云。云居得曹洞正传。为宗门百世师表。末后全提。因甚一场懡[怡-台+罗]。击拂子云。无缝塔中云匼匝。不萌枝上月团圆。
　　上堂。僧问云。门门一切境。回互不回互。如何是不回互。师云。阇黎自阇黎。老僧自老僧。僧云。如何是回互。师云。阇黎即是老僧。老僧即是阇黎。
　　师乃云。南泉斩猫儿。赵州头戴草鞋出去。鸟窠吹布毛。通侍者当下悟去。咄咄咄。力囗希。禅子讶。中眉垂。
　　上堂。穷千仞之巅。则必与之俱。错。极九渊之底。则必与之俱。错。一种平怀。泯然自尽。错。达磨云。但有心分别计较。自心现量者。悉皆是梦。错错错。何曾错。祥麟只有一只角。
　　为旌忠了堂和尚引座。开莲华於腊月。落冰片於炎天。疏正脉之渊源。碎邪师之窠臼。寒木在握兮。全机可笑。秋水横按兮。半提可灭。使八极顶目者。不自争衡。将见斯人兮驾驭昂蘖。击拂子云。丛林在处今寥落。听取西山第二禅。
　　上堂。舜若多神。无身觉触。跋难陀龙。无耳听闻。棋盘石。雨过苔生。钵盂池。春来水满。若作佛法商量。入地狱如箭射。不作佛法商量。入地狱如箭射。
　　一日僧来参。师问云。何方圣者。甚处灵祇。僧云。临朕砧。师云。杜撰禅和。如麻似粟。参堂去。
　　上堂。风吹不入。水洒不着。迈古超今。光明烜赫。昨夜杨岐三脚驴。翻身踏倒黄番绰。今朝仔细辩踪由。却是西川李八伯。
　　为泳掌财下火。秤盘上。分斤定两。是汝。算筒边。横千竖百。是汝。且道生死海中。涵泳游戏。是汝。不是汝。掷下火云。烈焰堆中。分明荐取。
　　谢秉拂并夏斋上堂。教中道。於食等者。於法亦等。於法等者。於食亦等。都寺营斋。内外悉皆饫饱。是名食等。首座秉拂。内外悉皆见闻。是名法等。其施汝者。不名福田。供养汝者。堕三恶道。喝一喝。下座。
　　上堂。即心即佛。唤起窗全曙。非心非佛。催归日未西。不是心。不是佛。不是物。无心华里鸟。更与尽情啼。拈拄杖。卓一卓。
　　上堂。入水不避蛟龙。渔父之勇也。入山不畏虎兕。猎人之勇也。见佛杀佛。见祖杀祖。衲僧之勇也。拈拄杖云。出头天外看。谁是我般人。
　　朝廷金山作水陆升座。拈香云。此香融五岳之神秀。五岳莫并其高寒。结九地之精英。九地莫穷其深厚。爇向宝炉。端为祝延大元世界主。当今皇帝。圣躬。万岁万万岁。陛下。恭愿。怀保小民。茂昭大德。本枝百世。寿考万年。
　　问答不录。
　　乃云。尽不可说不可说。微尘数世界。是个金刚正体。净裸裸绝承当。尽不可说不可说。微尘数世界。是个宝觉真心。赤洒洒无空阙。如天普盖。似地普擎。如日普照。如风普吹。无一时不徧。无一处不周。无一理不圆。无一事不具。尘尘剎剎。八面玲珑。物物头头。十方通畅。拈一茎草。作丈六金身。将丈六金身。作一茎草。腹中现百亿阎浮提。室内涌三万二千狮子座。七纵八横。千变万化。左之右之。无可不可。三世诸佛。以此正体。以此真心。坐宝莲华。成等正觉。津济四生。梯航九有。六代祖师。以此正体。以此真心。开甘露门。广度群品。启迪盲聋。炳耀痴昧。奕世人王帝主。以此正体。以此真心。为生民立极。为世开太平基。拯黎元於涂炭。措天下於盘石。
　　大元世界主。当今皇帝。以此正体。以此真心。克绍丕图。缵登大宝。百亿须弥卢。百亿香水海。日月所照。风雨所至。悉禀威灵。咸归化育。
　　乃至此日。特颁圣旨。敦遣使臣。就金山古泽心寺。照依梁武皇帝科仪。修设天地冥阳。水陆大会。七昼夜。爇种种香。然种种灯。营种种上妙饮食。设种种上妙服御。金银珊瑚。真珠玛瑙。种种上妙珍宝。而为供养。命僧一千五百员。披转三藏五乘。十二分秘典真诠。权也实也。顿也渐也。半也满也。偏也圆也。交光相罗。如宝丝网。上以翊卫皇图。下以资培民本。
　　径山臣僧行端。与教禅律三宗。耆年硕德。以此正体。以此真心。钦奉纶言。高升宝座。阐扬诸佛无上奥旨。发挥诸佛无上秘传。若幽若显。若圣若凡。若飞若潜。若动若植。普仗良因。均沾妙利。四方消灾沴之虞。万姓乐耕桑之业。同跻仁寿。共享升平。当此之时。理周事徧。果满功圆。直下无私一句。毕竟如何擎展。击拂子云。化行舜日山川外。人在尧天雨露中。
　　复说偈云。执尺量虚空。终难究其数。持蠡测海水。岂解知其源。吾君本心体。广大亦如是。欲求其边际。毕竟不可得。吾君之寿量。与此心体同。欲求其穷极。是亦不可得。吾君之福源。与此寿量同。欲求其穷尽。是亦不可得。太后皇太子。嫔妃诸眷属。心体及福源。等无有差别。一尘一佛剎。一剎一释迦。各现广长舌。共说如上事。百千万亿中。亦不能及一。天人群生类。地狱鬼畜等。十方诸有情。三界众含识。当知此心体。本来相如是。
　　上堂。举临济示众云。若与么来。恰似失却。不与么来。无绳自缚。一切时中。莫乱斟酌。会与不会。都来是错。分明与么道。一任天下人贬剥。
　　师云。者老汉。刺脑入胶盆了也。乃云。若与么来。无绳自缚。不与么来。恰似失却。一切时中。切宜斟酌。会与不会。莫错莫错。分明与么道。是甚秦时轹[车*度]。喝一喝。下座。
　　城归上堂。华街柳巷。恢张本地风光。酒肆茶坊。突出衲僧巴鼻。人人八面玲珑。个个十方通畅。何必觉城东际。始见文殊。楼阁门开。方参慈氏。拈拄杖云。三个童儿抱华鼓。莫来拦我球门路。
　　结夏上堂。十五日以前。水长船高。十五日以后。泥多佛大。正当十五日。狸奴白牯。情与无情。身心安居。平等性智。
　　复说偈云。蜡人还只尔。铁弹复何如。夜短睡不足。日长饥有余。
　　普庆请开山上堂。僧问云。法筵初启。佛寺新开。作么生是斩新一句。师云。天不能盖。地不能载。僧云。恁么则普庆山中祥雾起。翠屏峰下瑞云生。师云。莫嘶速。僧云。争奈目前何。师云。教你莫嘶速。僧云。记得。世尊因地中。布发掩泥次。然灯如来。指布发处云。此处可建梵剎。为复因时建立。为复触处皆真。师云。南斗七北斗八。僧云。会中适有贤于长者。持标竿。以指处插云。建梵剎已竟。又作么生。师云。随邪逐恶。僧云。是时天帝释。於空中雨华。赞叹云。庶子有大志矣。还谛当否。师云。剎竿头上仰莲心。僧云。只如子愚能长老。刳心独力。营创宝坊。可谓出他古人一头地。师云。同坑无异土。僧云。还许某甲末后赞叹一句也无。师云。试乱统看。僧拟开口。师便喝。僧礼拜归众。
　　师乃云。法身无相。融摄十虚。法眼无瑕。包罗万像。净裸裸绝承当。赤洒洒无空阙。如天普盖。似地普擎。直得一为无量。无量为一。小中现大。大中现小。於一毛端。现宝王剎。坐微尘里。转大法轮。正恁么时。还有与子愚能长老相见者么。若也见。三十棒。一棒也不较。若也不见。三十棒。一棒也不较。何故。知恩方解报恩。
　　复举。世尊。因地中。布发掩泥公案。师云。适间禅客。问一句来。老僧答一句去。可谓彻头彻尾。苟或迟疑。更听一颂。无上宝王剎。当机谁解看。然灯才举手。长者便标竿。解起天人敬。能摩星斗寒。埋头火宅者。今古自颟顸。
　　上堂。於心所生。即名为色。知色空故。生即不生。马簸箕应西天悬谶。传东土大法。因甚却将驴鞍桥。作阿爷下颔。击拂子云。急须着眼看仙人。莫看仙人手中扇。
　　上堂。一夏悠悠今已半。克期取证事如何。幻华非幻消磨尽。只与从前不较多。
　　上堂。平白地上。拈起一丝。十个有五双。眼瞠瞠地。若作佛法商量。错认定盘星。不作佛法商量。刻舟求剑。三十年后。蹉口咬着舌头。径山生身堕无间狱。拈拄杖。画一画云。毗婆尸佛早留心。直至如今不得妙。
　　上堂。秋风凉。秋夜长。未归客。思故乡。拍禅床云。自是不归归便得。五湖烟景有谁争。
　　为存上座下火。偷心死尽。毛发不存。正是大病之源。涅盘台上。皎月当空。胜热门头。清风匝地。
　　上堂。闻声不被声惑。是你观音三昧。见色不被色迷。是你文殊法门。居一切事。不被事碍。涉一切理。不被理拘。是你普贤境界。若也成褫得去。受用得行。常在途中不出门。无去无来亦无住。若也当头蹉过。当面讳却。便是阿逸多出世。更须买草鞋。行脚始得。
　　上堂。尽大地是金刚正体。二时粥饭。向甚处屙。尽大地是涅盘妙心。六道轮回。因甚处得。良久云。啼得血流无用处。不如缄口过残春。
　　上堂。举黄蘗和尚示众云。你诸人。尽是噇酒糟汉。恁么行脚。何处有今日。还知大唐国里。无禅师么。时有僧出云。只如诸方。匡徒领众。又且如何。蘗云。不道无禅。只是无师。
　　后来沩山。举问仰山。黄蘗意旨如何。仰云。鹅王择乳。素非鸭类。沩云。斯实难辩。
　　师颂云。大唐国里无禅师。乱凿胡穿知几几。鹅王择乳鸭不同。惟有仰山较些子。
　　上堂。谢秉拂并夏斋。
　　无弦琴上。抚出五音六律。无底钵中。饤出七珍八宝。未闻者得闻。未饱者得饱。碁盘石。[跳-兆+孛]跳上天。钵盂池。哮吼入海。俱胝道者。忍俊不禁。将国一祖师禅石。喝成三片。直下恰似川字籀文。喝一喝。
　　上堂。举南岳和尚示众云。道一曾为人说法也未。总不见寄个消息来。僧云。已与人说法了也。遂令访彼。待他升座。但出问云。作么生。有甚言句。记将来。其僧依教往问。一云。自从胡乱后三十年。不少盐酱。其僧回举似。南岳大称赏之。
　　师颂云。三十年不少盐酱。二时粥饭只如常。可怜南岳让和尚。垂老悬悬挂肚肠。
　　请两序上堂。一心不生。万法无咎。欲左即左。欲右即右。如头之耳目。如身之臂肘。其进用也。罔涉离微。其退藏也。岂存窠臼。日午打三更。面南看北斗。
　　上堂。僧出众云。丹霞烧木佛。院主眉须堕。师云。一家有事百家忙。僧回首召云。大众记取。师云。老僧今日不着便。
　　师乃云。若论此事。不可以有心求。不可以无心得。不可以语言造。不可以寂嘿通。十二时中。且作么生得相应去。者里风头稍硬。且归暖处商量。
　　上堂。本大者其叶茂。源深者其流长。源之通塞。要在疏之导之。使无匮竭之忧。本之荣悴。要在培之植之。使无夭折之患。上而诸佛。下而诸祖。竖大法幢。耀大法眼。乃至有国有家。垂绅正笏。措天下於泰山盘石之安。总出者个圈缋不得。击拂子云。剑为不平离宝匣。药因救病出金缾。
　　请监收上堂。山乡每忧旱。水乡常畏潦。付托既得人。安用挂怀抱。古人云。千粒万粒一粒生。只者一粒甚处生。归堂吃茶。
　　上堂。内不住受想行识。外不着声香味触。出息不涉万缘。入息不居阴界。菩提妙华徧庄严。随所住处常安乐。便与么去。只成个杜撰座主。向我衲僧门下。未梦见在。击拂子云。独立周行如便休。谁振宏纲照千古。
　　上堂。无名名之父。空手把锄头。步行骑水牛。为万物之根源。作天地之太祖。人从桥上过。桥流水不流。拈拄杖。左卓云。者里会得。见肇法师即易。见傅大士即难。右卓云。者里会得。见傅大士即易。见肇法师即难。坐断主人翁。不落第二见。老好痛与三十。贬向无生国里。靠拄杖下座。
　　上堂。半明半暗。半合半开。无向无背。无去无来。旷大劫来觅不得。四天下人空呆呆。
　　上堂。人间五月汗滂流。山雨连朝冷似秋。直下便明心地法。铁鞭三百未轻酬。
　　师廊下见僧。便云。棋盘石。斫破你脑门。钵盂池。浸澜俩脚板。僧拟议。师便喝。
　　上堂。诸人知处。良遂总知。威音王前。无一法可增。良遂知处。诸人不知。阿逸多后。无一法可减。只如麻谷携锄入菜园。是有指示耶。无指示耶。迷来总似蛾投火。悟去浑如鹤出笼。
　　上堂。身上着衣方免寒。口头说食终不饱。百千诸佛诸祖师。别更无禅亦无道。拍禅床。下座。
　　谢两序上堂。灵机廓彻。智鉴虚圆。固无动寂之殊。岂有久新之异。拈起也十日丽天。放下也百川赴海。后先齐致。左右逢原。正恁么时如何。三界炎歊烁金石。蒲团永日自寥寥。
　　示众。初祖菩提达磨云。若人造一切罪。自见己之法王。即得解脱。者老臊胡。佩般若多罗正印。十万里踰沙越漠道。我传法救迷情。因甚却作野干鸣。脾胃肝胆。涕唾脓血。是你地水边事。非己之法王也。寒暖呼吸。动转施为。是你火风边事。非己之法王也。呼之有声。不见其形。孤明历历。言谈祗对者。是你无量劫来生死根本。非己之法王也。且阿那个。是你己之法王。别教什么人见。当其见时。有形耶。无形耶。青耶黄耶。大耶小耶。者里脱体分明。达磨大师。与你洗脚有分。其或未然。碧眼胡。从普通年。直至如今。在你眉毛眼睫上。放妙宝光明。出妙宝音声。演说安心法门。切忌当头蹉过。珍重。
　　上堂。举南泉。因入园。见一僧。乃抛瓦砾掷之。其僧回首。泉乃翘一足。僧无语。泉便归。僧随后归请益云。和尚掷瓦砾。打某甲。岂不是警觉某甲。泉云。翘足又作么生。僧无语。
　　师云。明月之珠。夜光之璧。以暗投人。莫不按剑而视。南泉老汉。失却一只眼。毕竟如何。头上是天。脚下是地。甜瓜藤结苦胡卢。释迦不受然灯记。

　　慧文正辩佛日普照元叟端禅师语录卷第四
　　慧文正辩佛日普照元叟端禅师语录卷第五
　　法语
　　示果侍者

　　拈华微笑。断臂安心。听事不真。唤钟作瓮。势不获已。将错就错。说个佛。说个祖。说个心。说个性。何异平白地上。好肉剜疮。本色衲子。向胞胎未具。眹兆未分以前。着得一只眼。廓然荡豁。洞彻十虚。便与释迦老子达磨大师无二无别。谓之顶王三昧。谓之随色摩尼。谓之无尽藏神通门。谓之金刚宝剑。踞地狮子。烈焰聚。种种名尽三界十方。世出世间。更无一尘一法。与你为缘为对。为障为碍。水潦於马祖踏下。呵呵大笑云。百千法门。无量妙义。只向一毫头上。识得根源。根本既明。源流既正。转大法轮。耀大法眼。操杀人刀。秉活人剑。抽钉拔楔。解粘去缚。使有情界中。佛种不断。岂不是大丈夫。成就大丈夫事也。

　　泳藏主入京。书金字藏经。求语

　　山河大地。草木丛林。昼夜六时。常放妙宝光明。常出妙宝音声。普为汝诸人。开演无上第一义谛。为汝诸人。当头蹉过。当面讳却。不能领个现成受用。遂乃劳他迦文老汉。起道树。诣鹿苑。四十九年。三百余会。曲开方便。巧说多端。有权有实。有顿有渐。有半有满。有偏有圆。如将黄叶。暂止儿啼。其奈去圣时遥。其弊有不可胜言者矣。
　　当今圣天子。以佛心统御万邦。日月所照。霜露所坠。悉禀威灵。咸归化育。观此大经。多成迷昧。悯此众生。多成懈怠。大挥公帑精金。诏天下善书僧儒。毕会京师。重为书之。径山泳藏主。由是以书画。预选於斯行也。深蘸紫毫。大书碧楮。一经一偈。一文一义。一句一字。悉皆放光动地。将使五浊众生。闻是经者。革迷昧。为明了。见是经者。策懈怠。为精进。同悟如来。十二行轮。岂但法门。增九鼎之重哉。

　　示寿维那

　　英锐之士。如金翅擘海。直取龙吞。似香象渡河。截流而过。向我衲僧门下。尚未能彷佛万一。钻头入知见网中。插脚向情识海里。狗口里。求象牙。马头上。寻牛角。万劫千生。永无成办之期矣。年来此道殊甚。据曲木床称师者。智眼既已不明。担钵囊行脚者。信根又复浅薄。麻缠纸裹。递相热瞒。俾少林直指正宗。流成戏论。可不痛心疾首者哉。
　　昔太行山克宾禅师。在兴化作维那。化一日谓云。你不久。为唱道之师。虾为子曲。宾云。不入者保社。浑钢打就。生铁铸成。化云。你会了不入。不会不入。几乎蹉过。宾云。总不与么。真狮子儿。能狮子吼。化便打。复云。克宾维那。法战不胜。罚钱五贯。设饡饭一堂。复白槌云。克宾维那。法战不胜。不得吃饭。即便趂出院。兴化此令虽行。无奈傍观者丑。云居舜老夫云。不是克宾维那。也大难承当。总是而今之流。翻转面皮。多少时矣。大慧师祖云。要作临济炟赫儿孙。也须是翻转面皮始得。
　　二大老。一期截长补短。检点将来。总欠悟在。且道。当时别作什么道理。向兴化门下。免致罚钱出院。试下一转语看。

　　示染禅人

　　旷大劫来。生生死死。如旋火轮。无有休息。如汲井轮。互为高下。良由迷自本心。昧自本性。逢境便缘。逢尘便执。头出头没。不自知非而已。
　　天台染禅人。无染其名。绝尘其号。盖以眼无所染。则色尘绝。耳无所染。则声尘绝。一根既尔。诸根亦然。诸根既尔。诸尘亦然。诸尘既尔。诸法亦然。诸法既尔。则旷大劫来。舍身受身。出胎入胎。四大五蕴。十二处。十八界。二十五有。森罗万像。明暗色空。世出世间。无一针锋许。非各各当人。得大自在。得大受用。得大解脱。得大安乐时节。於其中间。生亦不可得。死亦不可得。染亦不可得。净亦不可得。如是名亦不可得。如是号亦不可得。四大五蕴。世出世间。一切法亦不可得。此不可得。亦不可得。譬如虚空体。非诸相。不拒诸相发挥。拈一茎草。作丈六金身。将丈六金身。作一茎草。七纵八横。千变万化。左之右之。无施不可。岂不光明俊伟者乎。古德云。灵光洞耀。迥脱根尘。体露真常。不拘文字。心性无染。本自圆成。但离妄缘。即如如佛。亦岂外此。别有指陈也。

　　示立首座

　　寂静中做工夫者。以寂静。为究竟。他且不是你寂静中。究竟底物。愦闹中。作主宰者。以愦闹。为得意。他且不是你愦闹中。得意底物。经教中。领览者。以经教为根本。他且不是你经教中。领览得底物。师友中。讲磨者。以师友。为渊源。他且不是你师友中。讲磨得底物。此无形段。金刚大士。从尘点劫来。直至而今。如潜泉鱼。鼓波而自跃。你拟向东边讨他。他向西边立地。你拟向南边讨他。他向北边立地。教他与一切人。安名立字。即得。一切人。与他安名立字。即不得。一切处一切时。与你万像为主。万法为师。此其是也。自非上根利智。具杀人不眨眼底手段。将第八识断一刀。岂有成办时节。
　　岂不见。卢祖至大庾岭。时有明上座者。陈宣帝之裔也。膂力绝人。故有将军之号。犇逐至前。卢祖知势不可敌。因以衣盂。置盘石间云。衣以表信。可力争耶。任汝将去。明尽力举之。如山不动。踟蹰悚栗。乃云。我来求法。非为衣也。卢祖问曰。汝今欲求何法。明曰。我实未识自己本来面目。愿行者开示。祖曰。不思善。不思恶。正当恁么时。阿那个是明上座。父母未生以前。本来面目。明当下豁然大悟。徧体汗流。悲泪请曰。上来密语密意外。别更有否。祖曰。今与汝说者。即非密也。汝但返照自己本来面目。密即在汝边。明作礼曰。某甲在黄梅。实未省本来面目。今蒙开示。如人饮水冷暖自知。咄。便以此为本来面目耶。驴鞍桥。且不是阿爷下颔。
　　潮阳立首座。尝分座於山中。临别求语。因而不觉忉怛。

　　示报侍者

　　向上一路。恢廓十虚。不可以有心求。不可以无心得。不可以语言造。不可以寂嘿通。要在当人深信坚固。向胞胎未具。朕兆未分以前。一觑觑破。透顶透底。迥绝罗笼。亘古亘今。了无向背。七纵八横。得大自在。方有少分相应。若乃依师差别。见人差别。被他曲木床上。瞎老师。胡指乱注。有佛有法。有禅有道。有玄有妙。有机关境致。如何若何。胶住你舌头。钉住你眼睛。隘住你胸襟。如油入面。永取不出。日久月深。化为精魅魍魉。放无量光明。现无量神通。以谓天下无敌。我眼本正。因师故邪。斯之谓也。老胡十万里西来。尽力提持。只道得个不识。六祖传黄梅衣钵。全身担荷。只道得个不会。由兹而降。或行棒。或行喝。或擎拳。或竖指。至於打地面壁。辊三个木球之类。鞠其指归。如国家兵器。不得已而用之。岂有佛有法。有玄有妙。如何若何。与你作究竟栖泊哉。

　　示意首座

　　威音王佛以前。有一坐具地。从古至今。未曾移易一丝毫。十个有五双。刚自不知落处。邓师伯云。山前一片闲田地。叉手叮咛问祖翁。几度买来还自卖。为怜松竹引清风。也只是个破家不肖之言。岂知有上祖田舍翁阴德也。
　　僧问赵州。狗子还有佛性也无。州云。无。快如倚天长剑。钝似无孔铁槌。僧又问赵州。狗子还有佛性也无。州云。有。钝似无孔铁槌。快如倚天长剑。伶俐汉。横拈得去。倒用得行。一任天上天下。其或未然。且向七百甲子。老瞎秃。手中乞命。
　　佛果谓圆首座云。彼以恶来。及以恶声名色。非理相干。但直下坐断。如初不见不闻。久久魔孽自消。若与之较。则恶声相返。无有了期。亦不表显自己力量。此虽古人煎过药滓。倘以元和津。日进一服。则世间一切逆顺境界。皆吾解脱游戏之场矣。衲僧家。既已置身此个法门。愤一口气。挺然出来。与从上佛祖雪屈。方乃不辜行脚本志。随氀[叟*毛]。趂大队。向老鼠孔里。头出头没。岂其然哉。

　　拙隐居士求示

　　此不思议。大解脱门。在各各当人分上。从旷劫至今。无丝毫间隔。无丝毫亏欠。只为你根性不等。智识不明。听声不出声。见色不超色。被他无明烦恼。人我是非。情见想习。使得七颠八倒。苦海中。头出头没。无有了期。以故诸大佛祖。递相出兴。曲垂方便。巧设多端。以诸幻药。治诸幻病。不过欲汝诸人。一个个。退步就己。向梦幻壳子上。明自本心。见自本性。直到大休大歇。大安乐田地而已。即非向外。别有一尘一法。一技一能。一言一句。担得将来。诳呼於汝。是故德山有言。向三界十方世间。若有一尘一法可得。与汝执取生解。保任贵重者。尽落天魔外道。是有学得底。亦是依草附木。精魅野狐。岂不信哉。
　　番阳孟居士。游宦南北两朝。徧参江淛尊宿。晚慕刘遗民之风。入西山莲社。为肥遁计。径山佛慧老师。因以拙隐号焉。盖以世间诸子百家。文章技艺。皆小巧边事。非自己大休大歇。大安乐之妙。惟直下啐地折。嚗地断。巧尽拙出。方可与从上佛祖。把手共行。无二无别。只如博地凡夫。现行无明。如千波万浪相似。作么生究竟。作么生洞明。方乃得到者个田地。
　　岂不见。昔张拙秀才。访禅月齐己泰布衲於石霜会中。一向只与此三人。说诗讲文章。初不知有脚跟下奇特事。禅月向他道。堂头和尚。是肉身菩萨。何不参礼。拙因依教而往霜。问云。秀才何姓。拙云。姓张名拙。霜云。觅巧了不可得。拙自何来。张拙秀才。当下豁然大悟。如贫得宝。如暗得灯。如白衣拜相。如平地登仙。随口便说个偈道。光明寂照徧河沙。凡圣含灵共我家。一念不生全体现。六根才动被云遮。断除烦恼重增病。趣向真如亦是邪。随顺世缘无挂碍。涅盘生死等空华。只者便是明自本心。见自本性。到大休大歇。大安乐田地。与从上佛祖。把手共行底时节。然虽如此。若乃闻人与么道。便将者闲言长语。[祝/土]向臭皮袋里。以为究竟。以为知解。如刻人粪。作旃檀香。尽未来际。只作屎气息。脚跟下事。要且了无交涉。
　　后来云门问僧。光明寂照徧河沙。岂不是张拙秀才语。僧云是。门云话堕也。云门年老成魔。无风起浪。者僧据实而答。因甚却成话堕。俊快底。翻身一掷。抹过太虚。无一丝毫处所。非自己大休大歇。大安乐田地也。勉之哉。勉之哉。

　　示善侍者

　　自家根蒂下。积生累劫。多诸恶习。若也照烛不破。剔脱不行。日用之间。岂免触途成滞。一切法中。或有所疑。地即碍杀了你。一切法中。或有所爱。水即淹杀了你。一切法中。或有所瞋。火即烧杀了你。一切法中。或有所喜。风即飘杀了你。四者既是五蕴。十二处。十八界。二十五有。明暗色空。森罗万像。到处粘作一团。如黐胶相似。驱你入驴胎。使你入马腹。总由他在。千佛出世。亦无如之何矣。如今要得瞥脱。尽你三百六十骨节。八万四千毛窍。秉作一口吹毛剑。佛也祖也。凡也圣也。逆也顺也。好也恶也。一时斩为三段。但有来者。悉皆裂破。积生累劫。纵有多诸恶习。自为解脱矣。正恁么时。毕竟唤什么。作吹毛剑。至治二年。八月十九日。为匡庐善侍者书。

　　示可宗禅人

　　我宗无语句。亦无一法与人。古人与么道。平地凿成沟壑了也。者里裂破古人舌头。全心即佛。全佛即心。道有亦得。道无亦得。道不有不无亦得。道不不有。不不无。亦得。所以道。法无定相。遇缘即宗。
　　可宗禅人。由西蜀南询。志高气锐。颇不为邪师恶友。所迷谬。谒余於不动轩中。因而问曰。汝云可宗。以佛为宗耶。以祖为宗耶。以佛为宗。佛无可宗。以祖为宗。祖无可宗。世出世间。一切诸法。悉无可宗。汝之名号。从何而立。宗曰。宗既无宗。可亦无可。如上所说。莫便是某甲安名立号处么。余叱之曰。者野狐精。向汝道。一无可宗。汝更要安名立号在。

　　示阐侍者

　　佛法大事。非劣根躁进可求。办悠久铁石身心。向自己脚跟下。微细揣摩。忽一朝桶底子脱。自然海印发光。生丝毫异见。作丝毫圣解。则又打入九十六种数中。认贼为子矣。三祖云。一种平怀。泯然自尽。德山云。毫发许。言之本末。皆为自欺。者个说话。十个有五双。多成蹉过。
　　四明阐禅人。尝侍吾香几於五髻山中。孜孜矻矻。不倦於斯。真末法英俊。余惧其为九十六种所摄持。本地风光。本来面目。不能显发。因述兹。激其深造远诣。印板打来。模子脱出。口传心授。以当宗乘。今时普例边事。非吾望也。请自着精彩。

　　示浩侍者

　　临济云。夫出家者。须办得平常真正见解。辩佛辩魔。辩真辩伪。辩凡辩圣。若如是辩得。名真出家。若魔佛不辩。正是出一家。入一家。唤作造业众生。未得名为真出家人。
　　南阳忠国师。三唤侍者。侍者三应。家肥生孝子。国霸有谋臣。国师云。将谓吾孤负汝。元来汝孤负吾。倒转枪头了也。
　　盐官国师。唤侍者云。将犀牛扇子来。贫时思旧债。侍者云。扇子破了也。头落也不知。国师云。扇子既破。还我犀牛儿来。穷渊须到底。侍者无对。苍天苍天。
　　又一尊宿。不赴堂。侍者覆云。和尚何不赴堂。宿云。我庄上吃油糍饱。傍观者哂。侍者云。和尚不出门。因甚庄上吃油糍。折箸搅沧溟。宿云。你去问取庄主。推恶利己。侍者出门。值庄主至。云谢和尚访及。疑杀四天下人。
　　天台浩侍者。久栖太白择木寮。尽得平石老禅要领。魔之与佛。固是洞然明白。只如国师三唤。侍者三应。那里是他孤负处。扇子既破。唤什么。作犀牛儿。既不曾出门。因甚庄上吃油糍。者里倜傥分明。者一队弄泥团汉。不消一镢。便见冰消瓦解。其或未然。玄沙道底。

　　示永禅人

　　七处九会。同一菩提觉场。三世十方。同一毗卢性海。由根器之差殊。致宗乘之各异。兹乃教乘中。平常见解。山阴永禅人。昔尝掉鞅其间。固是不劳拈出。只如杜顺云。怀州牛吃禾。益州马腹胀。天下觅医人。灸猪左膊上。明法身耶。赞法身耶。才思量拟议。打入阴界去也。事上不明。为事所障。理上不明。为理所障。事上见得。为事所刺。理上见得。为理所刺。刺拔障除。凤萦金网。粲祖云。一种平怀。泯然自尽。中峰门下。拄杖且不打者汉。
　　亮座主。参马大师。始闻虚空解讲之语。拂袖便行。稍有衲僧气息。至於回头转脑之处。打失鼻孔。却乃一生受屈。当时若遇个本色咬猪狗大手脚。使知有转身一路。岂止西山坐杀而已哉。
　　永寄锡山中时。一日来参。余问云。你是教庠人物。我且问你。十方国土中。惟有一乘法。天台因甚八教。华严因甚五教。永云。春色无高下。华枝自短长。余云。屙屎见解。永拟议。余即打出。其时适有官冗。未暇尽情。祛其所絷。相别岁余。忽携此纸需语。为江西沿途警策。从而谓曰。情存圣量。犹落法尘。己见未忘。还同渗漏。自东徂西二千里。水宿风飱。晨兴夜坐时。作么生道得十成绝渗漏之句。以雪前耻。

　　示康藏主

　　佛法无功用处。一切平当。着衣免寒。吃饭止饥而已。你拟心思量他。他且不是你思量底。你拟心庄严他。他且不是你庄严底。说得如缶泻水。会得如刀破竹。千里万里。愈没交涉。所以道。诸佛不曾出世。亦无一法与人。随病施方。遂有三乘十二分教。如将蜜果换苦葫芦。淘汝业根。汰汝情见。只图你作个脱白露净。无事衲僧。岂有针锋许实法。与你作咀嚼。与你作蹲坐也。你若不肯自信。挑囊负钵。傍人门户。求禅求道。求玄求妙。求佛求祖。求善知识。以为究竟。以当宗乘。譬如埋头向西走。要取东边物。转走转远。转急转迟。但切疲劳。终何所益。
　　岂不见。沩山问香严。我不问你平生学解。及经卷册子上。记得底。未出胞胎。未辩东西时。本分事。道将一句来。严懵然无对。屡上堂头。呈所解。乞为说破。沩云。我说得。是我见解。终不益汝道眼。严归寮。徧检平日所集。诸方言句。并无一语。可酬此问。自叹曰。画饼岂可充饥。以火一时焚却云。此生不学佛法也。且作个长行粥饭僧。免役心神。泣辞沩山。而去抵南阳。睹忠国师遗迹。遂憩止焉。因芟除草木。抛瓦砾。击竹作声。忽然契悟。沐浴更衣。望沩山。遥礼云。和尚大慈。恩逾父母。当时若为我说。安得有今日事也。由是言之。死却现行。灭却意根。全身放下。方有商量分。聪明智识。喽啰巧黠。岂能希冀万一。

　　示印空禅人

　　迦文老子。未出母胎。便用个无文印子。将十方虚空。世出世诸法。一印印定。丝毫无有走作。及乎既出头来。只手指天。只手指地。周行七步。目顾四方。乃云。天上天下。惟吾独尊。也只用者印子。起道树。诣鹿苑。历三百六十余会。开八万四千法门。也只用者印子。末后人天百万众前。拈金色波罗华。普示大众。时迦叶尊者。破颜微笑。便云。吾有正法眼藏。涅盘妙心。用付於汝。也只用者印子。由斯而降。竺乾四七。唐土二三。正按旁提。横拈倒用。无非此印之妙。曹溪大鉴而下。马师一喝以来。印文大着。如十日丽天。纤悉莫能隐遁。光明俊伟。其亦极矣。迨今近年以来。匡徒领众者。己眼既已不明。寻师择友者。信根又复昧劣。各以冬瓜印子。递相传授。颟颟顸顸。儱儱侗侗。如黑月夜行于险道。丘陵坑坎。终不分晓。盖为来处不谛当。遂乃如斯。
　　长沙潭禅人。心愤愤。口悱悱。要与从上佛祖雪屈。因以印空自号。期揭此普示天下后世。其高风英槩。固以超出时流。数百倍矣。更须和者印子。一扑百杂碎。径山老汉。然后与汝三十拄杖。

　　示绍藏主

　　道人之心。其直如弦。但无人我是非。圣凡优劣。诈妄谄曲。诸等过患。自然得入无住心体。从本以来。不是人。不是我。不是凡。不是圣。不是心。不是佛。不是物。不是禅。不是道。不是玄。不是妙。只为一念妄心。分别取舍。突然起得如许多头角。被他万境回换。十二时中。不能得个自由自在。所以道。寻牛须访迹。学道访无心。迹在牛还在。无心道易寻。

　　海首座省亲求示

　　伏驮蜜多。问佛陁难提曰。父母非我亲。谁是最亲者。诸佛非我道。谁是最道者。佛陀难提云。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。二大士蓦札相逢。显扬此个法门。如大日轮。升太虚空。照四天下。丝毫无有障碍。伶俐汉。向者里。着一只眼。旷大劫来。舍身受身。出胎入胎。所生父母。所缠爱网。一时裂破。旷大劫来。得念失念。成法破法。所作事业。所堕樊笼。一时透脱。内四大。外四相。五聚十八界。种种名言句义。求其踪迹。了不可得。一切处。一切时。如龙得水。似虎靠山。於一毫端。现宝王剎。坐微尘里。转大法轮。可不为世出世间。真大丈夫哉。洞山以不归劝人。欲明此也。黄蘗身至庭闱。不交一言而去。揭示此也。老卢鬻薪而给。睦州织蒲以养。显诸世相。施诸人事。非外此也。或时与么。或时不与么。与么不与么。皆吾佛。大报恩之妙。业火所烧。迷云所覆。爱河中。头出头没。岂足语此哉。
　　高安海首座。法中俊人也。一日以父死母老。言别西迈。因举。那咤太子。析骨还父。析肉还母。却现本身。为父母说法。而征之曰。骨既还父。肉既还母。唤什么人。作那咤太子。海低头问讯云。谢和尚证明。即书以为赠。其时实泰定二年。七月十有九日也。

　　为渤海月轩朱处士掩土

　　尽十方世界。是个大光明藏。从古至今。无一法可增。尽十方虚空。是个大解脱门。从古至今。无一法可减。故我渤海月轩处士。为一乡之善士。作三界之韵人。其在儒也。则儒苑之蓍龟。其在佛也。则佛门之墙堑。虽示作有为事。而不灭坏。无为之相。虽示学无为法。而不分别有为之名。虽示有功名富贵。而不为功名富贵所拘牵。虽示有尘劳业感。而不为尘劳业感所汩没。拓本来田地。显自己家风。以诗书。振祖宗。以礼义。悦亲友。处夫妇。如琴如瑟。生子孙。如凤如麟。行种种方便。成种种因缘。昔年全体与么来。蛇现酒中之影。今朝全体与么去。鸿遗沙上之痕。酒中蛇影。既无实迹可留。沙上鸿痕。岂有真踪堪恋。七通八达。了没遮拦。万别千差。都无挂碍。正恁么时。归根得旨。末后光扬一句。如何擎展。一抔黄土盖平生。千古清风动岩穴。

　　为妙净洁长尼起龛

　　见身无实是佛身。山河大地。迥绝异缘。了心如幻是佛幻。草木丛林。更无别法。故我某人。现比丘尼身。成大丈夫事。抛玉楼金殿。直趣此宗。挺铁壁银山。单明自己。廓性天之云翳。荡心地之尘[(尤-尢+民)/日]。透声透色。八面玲珑。亘古亘今。十方通畅。毋固毋必。能柔能刚。道契南北两朝。名满东西二淛。灵机活脱。刘铁磨未足观光。智鉴虚圆。凌行婆亦须退步。全体是个解脱大海。全体是个涅盘妙心。无起灭可求。无生死可出。百骸溃散。卓尔独存。四大分离。湛然常寂。正与么时。身里出门即不问。门里出身作么生。毗卢顶上从来往。安乐邦中任去留。

　　答慈云珏长老嗣法书

　　警知客来。得所惠书。就审。体候安和。且知。四众所推。瑞世大方。一香不忘灵山道聚之旧。与今时趋炎附势。待价而沽。不原所自者。大有径庭矣。既得座披衣。入者行户。作者虫豸。不可容易。山不让尘。故能成其高。海不让流。故能成其深。一切处。一切时。但只铺心如地。久久自然灵验。或些少魔孽。亦当自化。先圣有云。昔在佛树力降魔。得甘露灭觉道成。斯之谓也。缺齿老胡。十万里西来。单传心印。直接上根。二祖三拜。得髓后。复说四行。以传于今。何也。深虑后人。为喜风所飘。瞋火所烧。随世迁流。有失正念之故。宜深思焉。上堂提唱。务在单提个事。开悟人天。前则马祖百丈德山临济。后则大慧应庵。纵横波辩。直达心源。得大自在。无出曹溪卢祖。皆可为法。软嫩嫩。曲弯弯。打入今时口传耳授队中。强生节目。疑误来学。非吾望也。争人争我。以当宗乘。行盗行淫。而为佛事。劫掠常住。结好贵人。冒称善知识。出佛身血之徒。岂堪共语。未间。幸自保爱。

　　慧文正辩佛日普照元叟端禅师语录卷第五
　　慧文正辩佛日普照元叟端禅师语录卷第六
　　偈颂赞
　　示瑰上人

　　尔家一字之宝王。星喻劫来无有二。无今无古无死生。日日放光光动地。释迦弥勒是他奴。外道天魔总其侍。随时任运本腾腾。蹉脚便遭魔境累。恶业猛火烧须弥。长堕三途受颠踬。大千沙界海中沤。况乃文章一小技。此心若善自知非。何处别求真实义。

　　赠上天竺伟首座

　　台衡以三观为正传。嵩少以一心为直指。会则事无两般。不会则千里万里。各开户牖萃英髦。虎骤龙骧知几几。上人间出多慷慨。誓将生死穷根株。平生足迹半天下。岂肯汩没文字海中。甘作钻故纸之蠧鱼。德山见龙潭。便乃烧却钞疏。良遂参麻谷。便乃散却讲徒。男儿旷达有如此。光明炟赫何代无。光明炟赫何代无。

　　送闻禅客归净慈

　　枪其唇剑其舌。劈面机电光掣。荡二三直指之流蓬。扫四七单传之落叶。争如默坐解空人。一字当年不曾说。诸天赞叹复雨华。千古清风动岩穴。闻禅闻禅归去来。草鞋跟断空尘埃。南屏幸有旧泉石。何妨且卧云涛堆。

　　示洁上人

　　本源自性佛。妙应无真形。千身总幻相。万法皆空名。迷头认影不知歇。如饥吃盐添得渴。澄神静虑而无为。似水浸石空经时。钩章棘句说道理。痴狂业识徒劳耳。老胡昔日南天来。九年面壁嵩山隈。别无毛发可传授。只要当人心眼开。出盖缠脱羁锁。要行即行要坐即坐。南北东西无不可。山僧与么葛藤。如邀空华。还结空果。平白重重成话堕。洁禅洁禅。会么会么。

　　山房自述

　　故园归路隔天涯。绝顶闲房且寄家。翻罢贝多山月上。一棚华影漾袈裟。

　　雪樵

　　珠霰飘飘柴在肩。且谋烧火过残年。庭前此际无人立。炉内凭谁续断烟。

　　寄希白藏主

　　青杉高簇天。仁者此安禅。双涧水回合。四山云接连。灯分红焰远。茶点白华圆。别后为谁语。祖门玄又玄。

　　悼通灵仲

　　古今人所共。如电闪青天。一相不二相。千年还万年。院扃云坞竹。塔面石峰莲。因想游从旧。闲心亦怅然。

　　送胜上人。归省方山和尚

　　徐家园里苋菜根。杀人活人妙无歒。丈夫不自守箕裘。躐县游州竟何益。秋风满眼多尘沙。客途虽好争如家。结束衣囊快归去。此身且免空波咤。阿师心事吾所识。天台寥寥眼双碧。若问参寻事若何。切忌当阳乱抛掷。

　　题水月猨图

　　水中明月轮。可玩不可觅。探猨徒自狂。触破寒潭碧。

　　深源

　　大法之本根。如渊杳无极。赵州探茱萸。拄杖空靠壁。

　　答竺元和尚。二首

　　此时有院不爱住。闻在江皋自隐居。劫火灰飞大千界。普光心印只如如。
　　出息常不保入息。年来况乃病犹多。故人襟义高千古。忽枉瑶华到薜萝。

　　次韵。答林首座。二首

　　一房闲寄长松下。残喘虽留如病何。为报南山旧玄侣。幻华光景已无多。
　　祖师门户无关钥。今古谁云到者稀。兜率宫中恣游戏。对扬曾不负来机。

　　寄东屿和尚

　　相别于今八载余。君匡徒众我闲居。白云流水乾坤外。终不相亲在寄书。

　　经故人别墅

　　门径无尘有绿苔。东风落日旧曾来。白头道者今何在。一树樱桃华自开。

　　送亮上人。归甬东

　　有口莫吃赵州茶。有眼莫觑灵云华。毗卢心印廓寰宇。今来古来常无差。吴江裂地直。鄮岭摩天斜。或泉或石并草木。或云或月兼烟霞。万象森罗总惟我。十方剎土曾非他。业海众生自迷闷。合尘背觉成誵讹。辄勿卤卤莽莽。直须咤咤髿髿。跨德山临济。超弥勒释迦。拈一机明中洞边。示一境显正摧邪。千人万人近傍不得。直下如蝎如蛇。是为了事真衲僧。高奋金策游天涯。

　　送方上人西蜀省亲

　　道本绝方所。随缘触处真。家乡元不远。父子即非亲。亻藓粘轻策。江华拂净巾。东吴与西蜀。曾不间纤尘。

　　文殊赞

　　七佛之师。只者便是。形现百千。剑去久矣。

　　明藏主。手制竹拂。为惠。偈以谢之

　　翛然香且洁。拈出几人知。节抱氷霜劲。姿含水石寄。怜君能制作。媿我懒提持。悬向绳床角。因怀马簸箕。

　　悼灵座主

　　道不分年少。朝闻夕可亡。讲精文彻梵。吟好句谐唐。托质思他界。遗骸厌此方。台宗旧游在。名共白云香。

　　送初西堂。游江西

　　由吴西入楚。风雨正秋残。不爱住山乐。岂辞行路难。江明斋钵净。岳静夜灯寒。为了玄中旨。胸襟肯自瞒。

　　次晦机和尚韵。送悟上人。归径山

　　瓦缶固已无黄锺。雪曲岂混巴歌中。石房巉岩自丘壑。兀坐赢得闲观空。上人何从悟玄旨。了知是法非文字。高高解穷千仞巅。深深能极九渊底。岁晚相看正摇落。此身勿讶无锥卓。归去凌霄古寺间。且听松风撼乔岳。

　　寄晦机和尚

　　流落似孤蓬。君西我复东。二三千里外。一十五年中。老去头毛白。寒来树叶红。所期盘石上。松月夜禅同。

　　送张中丞北归(并序)

　　大德八年。十一月。御史中丞张公。以荣禄大夫。行宣政院使。至之日。凡政之不便於僧。法之有叛於佛者。一扫而刮绝之。人神悦和。上下胥庆。十年春。公赴召。中天竺野叟某。说山偈。以赠云。
　　我佛如来无上尊。其法充满大千界。从尘沙劫至今日。无一处所而不周。世有奇特过量人。现宰官身为弘护。遥奉玉音来自天。为此大法之墙堑。以勇猛力制群魔。以慈悯心拯众苦。瓦砾化为睹史天。寒者得衣饥得食。譬如清凉之宝月。一切物像悉皆照。又如摩尼之宝珠。一切尘泥不能染。不出当人一念中。成就如上胜功德。此胜功德既已成。一念之中亦无异。人人同以此一念。愿公寿考康且强。永佐金轮圣天子。对扬休命恢此宗。

　　寄无维那。七首

　　从教入禅今古有。从禅入教古今无。一心三观门虽别。水满千江月自孤。
　　文字波涛如大海。穷源徒只困心灵。德山棒打四天下。早岁何曾不讲经。
　　化仪无假无不假。化法无空无不空。陕府铁牛耕大海。西天夜半日轮红。
　　重玄迭妙两交加。病眼还应见黑华。梁上炉灰那是饭。盏中弓影奈非蛇。
　　顶门有眼要须开。莫待天明失却鸡。八万四千诸法相。但将黄叶止儿啼。
　　古德不离方丈内。云胡庄上吃油糍。三贤十圣犹迷懵。八教阇黎岂得知。
　　青天时雨讲华新。离却言诠有几人。教网鞔鞔大千界。只应良遂是金鳞。

　　次横山和尚韵

　　匡徒领众知多少。尽把龟毛拂一枝。灵鹫山中手头短。祇将扫帚画蛾眉。

　　栽松

　　钝镢横肩雪未消。不辞老步上岧峣。等闲种得灵根活。会看春风长绿条。

　　示有上人

　　有身便有世间事。心念如何得会无。将灭止生生止灭。犹如水上捺葫芦。

　　示徒弟天启

　　真个龙生金凤子。自然冲破碧瑠璃。池中[感*鸟][感*鸟]只痴懵。脚下鱼游都不知。

　　出队。寄归示众

　　钵盂有口吞千界。宝藏无扃洞十方。七佛以前一段事。相逢谁肯便承当。
　　太湖三万六千顷。垂白西来把钓竿。虾蟹鱼龙都不见。月明空照夜涛寒。

　　化浴

　　欲洗劳生旷劫尘。灰寒火冷旋添薪。老僧别也无他意。只要当人悟水因。

　　黄河舟中。示善藏主。二首

　　滥觞能起滔天浪。辄莫随流便入流。合眼跳来开眼看。要分清浊在源头。
　　东涌未停西复起。凭君且勿怪黄河。五千余卷毗卢藏。早是无风匝匝波。

　　草堂陵藏主火浴。牙齿数珠不坏。坚固尤多。因为说偈。八首

　　火冷孤烟息。悠然见本真。金精都绝矿。珠莹迥无尘。不住光明藏。非离秽恶身。天魔难测处。几度劫华春。
　　幻体虽空了。光明在翠岑。冰霜一具齿。铁石几生心。烈焰终难燎。飞埃岂易侵。古藤人去后。寥落到如今。
　　三十有一岁。精修世少知。五千编贝叶。百八颗轮珠。念念总无别。心心宁有殊。金刚同不坏。历历照昏衢。
　　此日茶毗毕。因君笑复悲。生来谁是我。死去我名谁。石女夜怀孕。木人朝养儿。本无形与相。何处有亏危。
　　东西诸祖塔。曾已徧参寻。般若谩多体。涅盘惟一心。芙蕖敷觉海。薝卜绽禅林。劫火洞然后。清芬腾古今。
　　悟了空王法。乾坤任去留。偶为双径住。又作九莲游。月冷金台夜。风生玉沼秋。乡关楚江上。谁为话踪由。
　　出生兼入死。此事本来同。常寂光明里。真空境界中。诸尘无隔碍。众法尽圆融。一个闲皮袋。何曾是我侬。
　　破屋孤峰顶。因思在去年。分香朝诵咒。联榻夜修禅。解脱华同绽。菩提果共圆。胡为先我去。令我独凄然。

　　山居。二首

　　山木交柯莎满庭。马蹄且不污岩扃。篝灯对雪坐吟偈。拥裓绕泉行课经。睡少每知茶有验。病多常怪药无灵。金园一岁一牢落。谁似孤松长自青。
　　小榻新营岩瀑西。白云无路草萋萋。月明扃户野猿啸。日晏拥衾山鸟啼。积世诗书空简蠧。累朝坟墓只田犂。邯郸驿店一炊黍。堪笑古今人自迷。

　　中山

　　四方八面绝跻攀。直下孤危透顶寒。多少时人外边觅。却从平地起峰峦。

　　月舟

　　冰轮夜冷水天空。万里清光一棹中。七百高僧撑不上。黄梅赢得送卢公。

　　赠日者

　　年今八十有三岁。来日难侔去日长。为报诸方无别说。木裁直裰是行装。

　　赠医牙道士

　　牙齿分明一具骨。十中今只二三存。先生若不重栽种。老去如何咬菜根。

　　示龚锯匠

　　万物与我同本根。随心所向悉皆见。当机一截心手忘。一片由来对一片。

　　示写神黄德中居士

　　空华影里人天相。石火光中驴马形。历劫分明至今日。如何描貌上丹青。

　　因书前偈毕。德中拱手而问云。正与么时。径山老汉。在里许。不在里许。师云。尽大地是端上座顶相。你向什么处分辨。德中罔措。再示一偈

　　千身弥勒牛擎角。八臂那咤马踏蹄。一相之中一切相。僧繇何处辨东西。

　　示刀镊金生

　　五蕴山头一段事。黑漫漫又白漫漫。圆光要得洞天地。试听金刀为举扬。

　　送莹上人广州省师

　　禅者流非寻常。当机着着须超方。一语一默兮。解脱光明之藏。一出一没兮。神通游戏之场。三十四老尚非侣。肯与浮世争茫茫。径坞之颠。罗浮之址。彼兮此兮。无是不是。师也资也殊未忘。裓卷寒云二千里。虎骤龙驰相见时。伫看平地清飙起。

　　朱居士。化姜芋。以实斋庖。因示之

　　佛功德海不可量。有如虚空含众像。园林衣食及卧具。作诸佛事随所须。姜芋为物虽甚微。能灭世间饥火苦。纳诸香积国土中。香气周流十方界。乃知一切诸众生。具有无边佛功德。佛之功德非有无。众生心量亦如是。而我现前诸衲子。实无能受所受心。檀波罗蜜众上人。亦无能施所施者。有无能所二俱遣。空之一字还非真。是名为佛最微妙。世出世间难思议。

　　赵李倪三居士。建凌霄会。求赠

　　双径在吴淛。实为山之雄。天目如屏拥其北。钱塘如练纡其东。重峦迭巘不知几千万数。但见五峰秀色崷崒摩青空。下有跋难沙竭神龙之窟。上有睹史夜摩之宫。晴云暖霭生岩松。朝开暮合无终穷。祖师据之而鞭麟笞凤。灵物依之而给雨支风。参玄上士由之。洞森罗宝印。明万象真宗。纳须弥於芥子。卷法界於针锋。皆本源自性之常分。且非妙用并神通。诸上善人。登此山预此会者。境由心摄。事得理融。治生产业。皆与实相。不相违背。俨然如鹿园鹫岭。睹紫金光聚於百万人天之中。说法至今犹未散。天华如雨飘空蒙。噫四生纷扰兮。白云苍狗倏变灭。五欲驱驰兮。惊涛骇浪常撞舂。苟非冰怀雪虑。而栖禅此地兮。其将曷从。

　　因上人。求字於予。字曰蹒之。仍为说偈

　　在昔蹒庵公。曾居净因寺。廓彻贤首宗。洞达西来意。五教一喝分。光明照天地。子今名净因。欲以何为字。吾字曰蹒之。慕蔺乃其义。倘不昧斯言。古人岂难至。袒肩担大法。行看契吾志。

　　般若妙长老。以丈殊问疾图。请说偈

　　四大都是空。五蕴亦非有。病从何处生。问由何处起。能病及所病。生即无所生。能问及所问。起即无所起。□义既已然。万法悉无碍。此大解脱门。何曾有羁絷。三万狮子座。九百万菩萨。入净名丈室。岂分空□□。上方香积国。在一屈伸肘。妙喜佛世界。如针持□□。究竟其所归。亦岂离是说。世有过量人。住甚深□□。演以如上缘。为时作佛事。我今以幻言。赞扬其万一。普愿诸众生。同得成解脱。

　　清首座拭经。火绵得舍利。请说偈

　　此摩尼珠。常照世间。谓从经出。特地颟顸。谓因绵有。瞒人自瞒。非即非离。透胆光寒。如日曈曈。如月团团。无坏无杂。影现万端。作是观者。名为正观。若他观者。名为邪观。

　　月印池亭。为廉公允同知赋

　　明蟾天上飞。与此不相接。清泉地中行。与彼不相洽。胡为蟾与泉。彼此相含摄。由彼蟾之明。万像悉昭晣。由彼泉之清。纤尘难污杂。以兹清且明。光影两和叶。照古复照今。莹彻百千劫。伟哉公允公。亭扁竟高揭。使人登斯亭。凭栏洞眉睫。心源常若兹。迥脱黑暗业。

　　已茅屋坐化。偈以悼之

　　圆明实性绝修持。亘劫何曾有坏时。五十八年一茅屋。从教业火自阇维。

　　静轩

　　六户虚凝湛不摇。从教尘世自喧嚣。阶前尽日无人到。只有闲云伴寂寥。

　　海翁

　　穷尽波澜绝一沤。余生甘自老扁舟。四溟高卧月如昼。闲把渔蓑枕白头。

　　示心上人

　　即心便是佛。离心别无佛。外求有相佛。非汝本真佛。

　　示圆觉居士

　　觉性本圆。尘尘无碍。诸佛祖师。别无三昧。

　　拟寒山子诗。四十一首

　　百千诸佛师。只者心王是。廓然含十虚。灵明妙无比。弃之而别求。机巧说道理。非徒谤宗乘。亦乃谩自己。
　　出家学参禅。只要了生死。生死不了时。非干别人事。疾病被他牵。强健被他使。推寻不见他。无名又无字。
　　权门有贪狼。掠脂又剜肉。一己我喜欢。千家尽啼哭。溢窖堆金银。盈箱迭珠玉。只知丹其毂。不知赤其族。
　　此个血肉团。也须识得破。饮食聊资持。衣裳暂包裹。中有宝觉王。常居法空座。相逢不相识。永劫成蹉过。
　　何事居此中。此中绝尘迹。盈朝雾蒙蒙。竟夜泉沥沥。巑岏四面山。磥砢一拳石。高眠百无忧。任你春冬易。
　　城中一少年。容貌如神仙。身披火浣服。手把珊瑚鞭。常骑紫骝马。醉倒春风前。三日不相见。闻说归黄泉。
　　吾家有一物。出入身田中。趂渠渠不去。觅渠渠不逢。赈渠渠不富。劫渠渠不穷。圆光烁万像。如日游虚空。
　　形本无其形。分彼复分此。名本无其名。攻非复攻是。一朝两眼闭。送向荒山里。蓬蒿穿髑髅。谁管他与你。
　　昨日东家死。西家赙冥财。今朝西家死。东家陈奠杯。东东复西西。轮环哭哀哀。不知本真性。懵懂登泉台。
　　近来林下人。多学尘中客。养妇兼养儿。买田复买宅。善果无二三。恶因有千百。他日阎王前。恐难逭其责。
　　古今学仙者。炼药烧丹沙。七龙兼五凤。期以升紫霞。一朝两脚儡。骨竟沈泥沙。前路黑如漆。苦哉佛陀耶。
　　佛以慈悲故。金口宣金文。三百六十会。八万四千门。显此本有性。随彼众生根。似剑斫虚空。何处求其痕。
　　人生在世间。其才各有施。大非小所堪。小非大所宜。若使尧牵羊。而令舜鞭之。羊肚不得饱。尧舜空自疲。
　　田园草舍间。男女每团圞。摘果谋供客。缫丝备纳官。妇忧夫貌悴。母忧子身寒。一个溘然死。号咷哭绕棺。
　　心为万法宗。万法因心有。心空万法空。生死没窠臼。世间多少人。闻法不听受。骑驴更觅驴。颠倒乱狂走。
　　有妇眩颜色。折华吴水春。绣裙金蛱蝶。宝带玉麒麟。窈窕言无歒。娉婷谓绝伦。谁知杨氏女。骨化马嵬尘。
　　木落湫水寒。千峰正岑寂。惟闻虎啸声。不见人行迹。霜露湿岩莎。月轮挂空碧。此时观此心。独坐盘陀石。
　　世有无上宝。其宝非青黄。在人日用间。皎洁明堂堂。万像他为主。万法他为王。与他不相应。盲驴空自行。
　　名利是何物。人心自不灰。荣来终有辱。乐去可无哀。富冢草还出。贫门华亦开。耕桑枉辛苦。须白鬓毛衰。
　　生知生是幻。则生可以出。死知死是幻。则死可以入。智士登涅盘。痴人受羁絷。本身卢舍那。只要信得及。
　　世有一般汉。实少虚头多。口中一片锦。肚里森干戈。真佛自不信。喃喃念弥陀。饶你见弥陀。弥陀争奈何。
　　浮世空中华。只今须剿绝。四蛇同箧居。两鼠共藤啮。六道常轮回。三途每盘折。一生百千生。何时得休歇。
　　今古一场空。凭谁较吉凶。巴歌搀白雪。瓦缶乱黄钟。运去虎为鼠。时来鱼作龙。贤明贫轗轲。痴呆富雍容。
　　偃仰千岩内。超然与世违。采芝为口食。纫槲作身衣。瀑水淋苔磴。湫云渍草扉。闲吟竺仙偈。几度历斜晖。
　　人生无百年。业累有千般。奸诈盈肠肚。贪婪满肺肝。声为声诳惑。色被色欺瞒。欲脱轮回去。如斯也大难。
　　山中高且寒。人罕来登陟。松摇雪珊珊。萝罥烟幂幂。岩华春不开。潭冰夏方释。住此夫何为。心源湛而寂。
　　我住在峰顶。白云常不开。窗扉沿薜荔。门径迭莓苔。山果猨偷去。岩华鹿献来。长年无一事。石上坐堆堆。
　　纸薄未为薄。人薄方为薄。虎恶未为恶。人恶方为恶。虎恶尚可防。人恶难捉摸。纸薄尚可操。人薄难凭托。天堂是自修。地狱非他作。何如早归依。如来大圆觉。
　　东海扬蓬尘。青山作平地。王母蟠桃华。迢遥不知处。人生能几何。刚抱千年虑。芭蕉欲经冬。秋来早枯悴。
　　磨砖不成镜。掘地难觅天。如何苦死坐。要学如来禅。欲识如来禅。历劫常现前。卷之在方寸。舒之弥大千。耆婆不得妙。烈火开金莲。
　　报尔参玄人。及早须猛省。心佛皆虚名。浮生只俄顷。莫待无常来。临嫁却医瘿。
　　我笑一种人。平生好轻忽。读书不曾精。开口辄骂佛。佛者觉义也。何必苦骂之。古佛去已久。骂之徒尔为。觉即觉自心。常令无染污。宝月瑠璃中。光明洞今古。心外无别佛。佛外无别心。此心若不信。六道长漂沈。西方大圣人。况乃孔丘语。吾侬非谬传。你侬须听取。
　　祖师铁牛机。虚空没关锁。须弥上摇船。大海里烧火。放去非属他。收来岂存我。咄哉哑羊僧。如虎观水磨。
　　高高峰顶头。阒寂无人游。烟云日夜起。崖树风飕飕。巢鹤作邻并。野鹿为朋俦。渴酌岩下水。寒拖粗布裘。扪萝陟危峤。[跳-兆+企]石窥遐陬。盘桓倚松坐。俛仰时还休。逢春恰如腊。在夏常如秋。长年没羁绊。终身有何愁。东西市廛子。苦火烧髑髅。今生不了绝。更结来生雠。
　　人生在世有何事。日用但教心坦平。珠与金银冲屋栋。到头难免北邙行。
　　众生所抱病根别。诸佛因谈药味殊。别亦不真殊亦妄。妄穷真极本如如。
　　因果历然如指掌。颟顸莫谩过青春。皮囊出了又还入。六趣茫茫愁杀人。
　　天上日没月又出。山中叶落华还开。黄泉只见有人去。不见一人曾得回。
　　当人早早宜自修。欢乐何曾有终毕。长安陌上貂锦儿。祇恐无绳系白日。
　　业风鼓击枯髑髅。贪心如海不知足。诸佛悟之登涅盘。众生从此入地狱。
　　事过都是空。事来本非有。请君听我言。莫饮无明酒。

　　观音赞。二首

　　三十二应身。十四无畏力。如日游虚空。何处有踪迹。
　　篮里锦鳞。活鱍鱍地。提起便知。早落第二。

　　题罗汉图

　　诸谛空来世所无。神通百变绝名模。不知何处有踪迹。却被人传作画图。

　　题牧牛图

　　谁家荒疃连平原。何处孤村带乔木。官田耕尽牛正闲。且对东风弄横玉。

　　须菩提尊者赞

　　雨华曾动憍尸迦。赞叹重重世稀有。可惜手中粗刺棃。当时不与劈脊搂。

　　宾头卢尊者赞

　　神通妙用总饶伊。我且分明一问之。手策眉毛不曾放。何如烦恼未空时。

　　寒山拾得赞

　　作偈吟诗。既村且野。谓是文殊。吾不信也。
　　烧火扫地。掣风掣颠。安得佛世。有此普贤。

　　朝阳穿破衲。对月了残经。赞

　　线涩眼正昏。俄逢太阳照。冬来天正寒。且补者一窍。
　　冰轮飞上天。空庭白如昼。此帙偶未终。非贪数黑豆。

　　达磨大师真赞。二首

　　长江十月浪滔天。脚踏茎芦去如箭。阖国人追不再还。争如莫上梁王殿。
　　震旦来求大乘器。分明杓卜听虚声。当时幸遇梁天子。得脱浑身出凤城。

　　鼓山晏国师真赞

　　圣箭射入九重城。曾郎怜儿不觉丑。南国搅得沸如汤。大地山河颠倒走。

　　大慧和尚真赞

　　眼盖五天。胸吞四海。碧眼胡。以之不直分文。黄面老。因之倍增光彩。断妙喜世界。如陶家轮。置须弥卢於蜗牛角上。无不得大自在。临济一宗。由是大兴於世。岂趋冥蓦暗。小根魔子。所得干浼。

　　中峰和尚真赞

　　巍巍堂堂。炜炜煌煌。言无舌。而充塞乎五湖四海。名无翼。而轩翥乎九有八荒。其廓彻也。似备头陀契机雪峰之球室。其痛快也。如忠道者悟旨佛眼之磨坊。由是四十年。不下西天目。即青山白云。为宝华王狮子高广之座。与森罗万像。同一敷扬。斯所以锺普明一门之秀。联慧朗三世之芳也。

　　断崖义首座真赞

　　天目之白云不白。天目之青山不青。只者是渠真面目。莫听断崖流水声。

　　东屿和尚真赞

　　明水大羹。其纯淡也。浑金璞玉。其粹温也。扬蓬尘於海底。摘杨华於火中。其妙而不痕也。西丘三世之重。南宕一门之秀。赖以独存。其袒肩担荷之功。尚何言也。

　　福臻琦长老请赞(以下师自赞。凡六首。琦即楚石也)

　　心直如弦。性急似箭。触着则发。无背无面。父藏叟不设藏叟门庭。祖大慧不识大慧机变。福臻手眼既通身。切忌随他脚跟转。

　　隆教铭长老请赞

　　谓是径山。本无此相。谓非径山。今有此相。说是论非。转增幻妄。古鼎长老。要作他家儿孙。直须烧却此帧。三世十方空荡荡。

　　五祖意长老请赞

　　非驴非马。百无所长。三十年间。四坐大床。只将真实两字。自谓高出诸方。即此为黑暗崖。照夜宝炬。即此为浊恶海。济人舟航。譬如煮沙。欲成佳馔。而拟填末法无底之饥疮。庭柏从渠既久知渠肺肠。要须别资一路。却成大树。与世作阴凉。

　　镜中居士请赞

　　处世甚疎。谋生至拙。其夭矫也。青山有雪之松。其皎洁也。碧落无云之月。共佛祖若仇若雠。与衲僧为妖为孽。三十年四着戏衫。皆诸方之所不悦。镜中居士庵提遮。知心岂在多饶舌。

　　徒弟惠玘都寺请赞

　　有擒虎兕机谋。无辩龙蛇眼目。坐断天下径山。须是者个瞎秃。

　　慈侍者请赞

　　百无所长。眼空当世。厌钝德山。点污临济。言称大慧嫡孙。直是令人叵耐。当机些子不容情。偏与衲僧作冤对。

　　慧文正辩佛日普照元叟端禅师语录卷第六
　　慧文正辩佛日普照元叟端禅师语录卷第七
　　题跋
　　题圣凡融会图

　　迦文以神道设教。故幽明无间。仲尼以人道设教。故彼此有殊。由性命言之。幽明不得不通。由形迹论之。彼此不得不分。伯阳清净无为。几乎声闻四谛之作。书曰。为道不同。同归于治。三圣之同。同於善世利人也。文中子曰。观皇极谠议。三教可一。其斯之谓乎。因陀罗以传记所载。耳目所接。幽明彼此之事。笔成此图。岂亦文中子之意耶。虽然。世之览者。切忌按图索骏。

　　题英宗皇帝手诏。洎苏子瞻小帖

　　大觉琏。在宋为禅门硕德。仁宗赐以龙脑钵盂。琏谓。非佛仪式。輙对中使焚之。苏文忠作碑。纪述其详。可得闻也。英宗赐以任性住持之诏。琏谓骇人耳目。内诸针线包间。苏文忠作书。求示其详。莫得闻也。琏后坐蜕四明阿育王山。其后莫得闻者。人皆共睹。什袭至今。由是如希世之宝焉。
　　眉山程正辅。文忠外兄也。绣衣持斧。为南海详刑使者。时文忠谪居罗浮。与正辅相别已久。其小帖所言。嗒然陶然。岂知当轴。有欲杀意乎。噫彼儒此佛。虽各不同。其砥节砺行。守志不回。上悚九重明主。下激万世颓波。谁谓其果不同耶。

　　题徽宗皇帝墨宝

　　宋有天下第八世。大柄日移。庶政日解。时薛昂由尚书左丞。登门下省。进无謇谔之忠。退无恬静之节。区区为二子。祈请职名。可谓社稷臣乎。佑陵亲御翰墨。批其谢辞。龙翔凤翥。虽耸观瞻。禄位之冗。莫甚於斯者。又六年金人长驱汴京矣。宗庙既沦禾黍。生民亦坠涂炭。此札独流传至今。脱或播之太史。实为千古商监。

　　题云居即庵和尚入院佛事遗稿

　　即庵始登云居时。先一夕。宿瑶田庄。梦伽蓝神安乐公。谓曰。汝与此山。祇有一粥缘。明日午后至寺。晚参罢。会同袍二僧斗狠。闻于寺司。凡新到例遭斥逐。师深切疑讶。后数年。蜀士有官达于朝者。与师亲故。以云居虚席。请师补处。师欣然承命。将复征往梦。竟至瑶田庄而寂。佛能空一切相。成万法智。而不能即灭定业。能知诸有性。穷亿劫事。而不能化导无缘。於斯二者。即庵可无憾矣。痴绝以福不逮慧。为虑。重加粉饰。何言之小哉。
　　番阳克贯藏主。出其入院佛事真墨。为示。余谓。此纸有关教门重轻。豁达空拨因果。妄谋进取者。观此。得不稍戢芒锐云。

　　跋张紫岩及圆悟宏智诸老墨迹

　　紫岩张魏公。为宋南渡。第一人物。其宣抚四川时。圆悟大师祖。尝把其手嘱曰。杲首座。真得法髓。苟不出。无支临济宗者。叮咛再三。至於忍泣。故公造朝。首以径山奏请。大慧师祖出世。济北一宗。由是震耀天下。兹偈之寄。其於大法。岂小补哉。师祖平生。痛事韬晦。有不作者虫豸重誓。故偈末。因以肯出头否诘焉。叙引朽腐。[衔-金+缶]位磨灭。览者固难晓解。今以公所述塔铭。与小溪云门祭文。及圆悟临终。录日月证之。洞然无复余蕴矣。圆悟为隰州诸父行。大慧与隰州并化四明。当时号二甘露门。默照邪禅。尤大慧所深诋。
　　天目为圆悟五世孙。跋语盛称隰州。云篷月棹。沙鸥旅雁。皆题品详悉。独无一语。及力扶圣主。作中兴。赢得广传无尽灯之寄。岂当时未有魏公张紫岩此祗夜伽陀耶。何掎摭星宿遗曦娥也。

　　题赵伯驹画隋矦救蛇图

　　虫类之毒。莫如蛇。人皆知恶焉。昔有蛇被伤。隋矦救而活之。其蛇后含一珠致谢。其大径寸。其光可并明月。世之见利忘义。负大恩不报。有愧是蛇者多矣。而人不知恶。方矜之骋之。以为能事。赵伯驹岂无激於中。而然耶。

　　题照律师遗墨

　　大智老人。为宋僧一狐之腋。四明颜圣徒。评之详矣。今观燕寂遗墨。因寄意云。律中麟角者。一字直千金。五浊波涛海。何人识此心。

　　题灵隐寺重刊镡津文集后

　　井蛙不可语海。夏虫不可语冰。庄周之达言。古今之极论也。宋皇佑间。笃时咎冰。拘墟藐海。日用不知者。尝欲致疮痏於吾佛教法。仲灵嵩公禅师。由永安山中。抱成书。奏之天子。天子览其书。赐号明教大师。诏付传法院。编联入藏。使与诸佛修多罗。同为万世耿光。当时立朝。如韩稚圭。富彦国。田况。赵抃诸豪。莫不心悦诚服。其平昔以弥戾车。执迷自昧者。由是悉皆从风而靡。劫石可磨。明教此之大功。不可磨也。劫波可尽。明教此之胜德。不可尽也。
　　灵隐所刊文稿。年深损坏。天台耆宿志真。挥槖金。一新板本。以寿天下后世。其於教法。岂小补哉。

　　跋高前山所藏兰亭。并无禅诸老墨迹

　　龙跃天门。虎卧凤阁。梁武至公之评也。况兰亭又其得意者耶。吾宗诸老。在道眼。不在翰墨。无禅则戒月孤高。见地[日/出/大/米]白。由前山翁。嗣其法知焉。雪岩则禅门巨擘。有向上爪牙。而波澜放肆者也。佛慧佛心木翁。辈行虽不同。则与前山翁。同颉颃西淛雄席间。胶漆其情。金石其义。死生以之固宜。

　　题昙藏主拆袜线集

　　以拆袜线。欲补此向上一窍。其胆气。可谓过人矣。殊不知。我王库内。无如是刀。

　　题浮山远禅师小帖

　　师始参叶县。县门庭峻硬。衲子畏。莫敢近。时天方雪寒。既水洒之。又挺逐之。师志益锐。言曰。某甲数千里。特为此事而来。岂以水挺去。县笑曰。子却要参禅。遂得挂搭。后充典座。众苦枯淡。县偶出。师取油面。作五味粥。县归赴堂。大怒其事。坐僧堂前。估衣钵。趂出院。师无难色。因僦屋而居。托人愿求随众入室。县亦不许。后征索僦屋钱。师持钵以偿。县出见之。复笑曰。子真有意参禅。令人唤归。未几遂浩然大彻。光明至今烛天。
　　今之雏道人。稍不协意。谤焰蜂起。恨不诛之。如仇视师。宜如何哉。余尝想其人。不可见。今观此小帖。亦足聊慰万一。师自号柴石野人。以其通晓吏事。或称录公云。

　　题东林十八贤图

　　晋室土崩瓦解。[一/(匚*(厂-一)*〡*(巨-匚))]金傍睨。怀窃取神器之心。陶靖节寄兴於酒。谢灵运托志於诗。因与雁门大士。同结净社於九江庐阜之间。共其事者。凡十有八人。斯时也果何时也。宋李伯时。以笔端如幻三昧。摹写普示天下后世。览者其可无感於中哉。

　　题华光墨梅

　　得其精而忘其粗。在其内而忘其外。华光其有之矣。简斋云。意足不求颜色似。前身相马九方皋。旨哉言乎。

　　题龙头

　　头角峥嵘。非怀握所玩。风朝雨夕。宜常宣吾佛无上神咒。以呵护之。霹雳一声。恐擘天飞去也。

　　题圆悟帖

　　高皇幸江都时。圆悟由金山。诣行在所。一日上遣使者八辈。请悟。就殿说法。敷演简径。奏对明白。皇情大悦。尝问所居金山何如。悟以大江多风寒。恐老病浸极为对。因有天下名山。惟师择居之诏。遂迁瓯峰祖席。时高庵已挝退鼓。居寺之东堂。塔碑载之详矣。此帖谓金山和尚以窝蜂怀持江心。因以病辞。当是高庵既立僧之后。未华顶之前。有旨补处金山。而坚卧不起。故形简牍如此。不然。何言其在东塔。甚安稳也。禅门宝训云。同高庵者。异圆悟。是圆悟者。非高庵。此乃二家宗徒事也。悟退院上堂。与临归蜀小参。略曾及云。今赝浮图。往往引以为故事。以藉攘夺之口。岂果知古人也哉。

　　题紫岩张魏公所书心经后

　　唐太宗。以般若辞义浩博。卒难究尽。玄奘因缩大为小。译成此经。以便观览。紫岩张魏公。忠孝两全。为宋南渡第一人物。自非明悟此不生不灭。般若清净心体。思陵二百年。中兴之业。何由克成。今观经中所书。劲正之气。与南岳争高。当不在王逸少遗教经下也。

　　跋痴绝所书。草堂法师示道璋书。授其徒惠派

　　有运斤之手。无受斤之质。则其道不传。有受斤之质。无运斤之手。则其道不知。知者其津涉也。传者其源流也。源不清则其流必溷。津不正则其涉必迷。斯二者。所以常相求。而不相离也。西天四七。东土二三。师胜资强。本深末茂。光明俊伟。磊落掀天地。亘万世者。岂外此。别有旨意哉。
　　草堂之於道璋也。谆谆其言。运斤受斤。可谓明矣。痴绝之於惠派也。咄咄其书。受斤运斤。可谓至矣。源清而流溷。津正而涉迷。吾不信也。

　　题龚翠岩罗汉图

　　西方大圣人。尝虑正教湮微。命高第弟子。应身末法之中。随其颠倒所欲。而诱掖之。杨文公大年。修传灯录。叙正传傍出外。别收应化圣贤。其得之矣。宋南渡。有老融者。由汴京。弃儒归释。以笔端如幻三昧。取应化事迹。画而成图。使贤愚。一目皆了。楼大参谓。老融惜墨如惜金。盖言其精如此。传融之学者。四明则有胡直夫。西蜀则有元上人。今观龚翠岩所作十二相。虽出於老融。脱略笔墨畦径。则又非胡与元。所能跂及。融也龚也。噫其诱掖正教之功。岂止契合佛意。与杨大年争衡而已。昔孔子作春秋。以一字。为褒贬。太史公。志货殖。传滑稽。其褒贬。虽若稍异。鞠其指归。亦岂异哉。

　　书大慧答常禅师书后

　　中天竺晓常禅师者。始与大慧。同依普融於汴之咸平。咸平。太宰辅香火寺也。会圆悟升天宁。慧由太宰园庵。复往依之。既而深得法髓。不疑古今舌头。悟因以分座训徒浼焉。高皇驻跸吴会。常居中竺。嗣普融。慧居径山。嗣圆悟。法门叔侄。由此遂分。及南迁衡阳也。常遣密首座。田巡检。殷勤致问。此意岂挤之又下石者。可同年语哉。慧之报章也。又岂以道大望重。眼高四海。遽忘叔父之敬乎。其答王大受书云。密首座。某与渠同在普融会中相聚。则密之将命数千里。访问生死。犹非苟然。今庸谬寡识。以麒麟楦自冒。不知有法门礼义者。视此。为何如哉。常后终闰之金山云。

　　题毛氏放龟图

　　晋咸康中。有得白龟于武昌市者。豫州刺史毛宝。赎以金。畜之瓮间。放诸江。及邾城之败。为石季龙所逼。士卒陷没江水者。不可胜计。宝所践。独若巨石。乘以抵岸。回顾而去。即前所放龟也。噫介虫之精。且能报恩如此。弯射羿之弓。怀杀原之刃。滔滔皆是。可以人而不如龟乎。

　　书镜岩颂轴后

　　轩后所铸。分妍丑者镜。鲁邦所瞻。亘古今者岩。院同章公镜岩。推斯二者。位乎僧省之间。其明也若彼。其高也如此。既复名之。又复实之。歌乎镜。咏乎岩。岂止是而已耶。

　　题梅诗十君子图

　　诗之召南。书之说命。孔子昔所删定也。皆言其实。而不及其华。由梁何逊。至唐宋十君子者。诵召南。读说命。习孔子之业者也。形诸咏歌。述诸章句。皆言其华。而不及其实。世道不古。人心益薄。且伪。其不敦本也。类皆如是。予观是图。切有感焉。

　　题四皓唱歌。四之鼓腹图

　　西秦鹿失。四皓唱蓝田之歌。东晋土崩。四之鼓华胥之腹。山林朝市。虽各不同。其求志自适。未始不同也。雪窗晴玩。令人远想慨然。

　　题雪岩语

　　雪岩老秃。以自己煎过药滓。欲起世人膏肓必死之疾。其危甚矣。耀禅人。偶收姚居士所传旧方。宜急付烈焰聚中。庶免后之来者。有误服饵。

　　题痴绝示众墨迹

　　龙门佛眼云。是身寿命。如驹过隙。何暇闲情。妄为杂事。迦文老人。最后决定明训。莫过此也。玉山痴翁。举以示徒。从而忉怛再三。致使随声逐色禅流。一时堕在葛藤窠里。无出头处。徒弟希昙。尝典锺山藏钥。但以龙门最初四句。作日用警策。非独一大藏教。皆成剩语。且知鹰窠。元有镜容十二面也。

　　题过水罗汉图

　　住寿命。动天地。飞行虚空。举念即至。惟佛一人。乃得呵之。李龙眠。以画滑稽。作一轴。诡形怪状。为过水罗汉图。俗工效颦。由是徧寰宇。一犬吠虚。千猱啀寔。信然。

　　题子昂赵学士所书。中峰和尚钟铭

　　昔拘留孙佛。於竺乾。造青石钟。顶类诸天。腹陷众宝。其中可容十斛。有化如来。随日出没。明宣秘演。或闻不闻教典。至今传焉。古杭为东南第一都会。天目则高出古杭众山。狮岩禅苑。则又高出天目西顶。比丘志彰。冶青铜万斤。而成一钟。簴于寺岩之后冈。其化如来。霜朝月夕。常为吴淛梦境众生。作大佛事。将使声尘所至。登正法楼。悟无生忍。臻自觉圣智之妙。殊勋胜烈。非独不在拘留孙下。幻住之记。子昂之书。亦将与此钟音吼。同不磨也。

　　书友山颂轴后

　　孟子曰。友也者。友其德也。屹立天壤间。亘万世不可磨。皆莫山若也。山之德也如是。其可不友乎。朱博萧育张耳陈余。反眼若不相识。视此为何如哉。

　　题钱舜举垃圾堆图

　　舜举此图。其以画滑稽。游戏者也。当与柳子厚之蝜[虫*反]。陆鲁望之蠧化。苏子瞻之八物。同一机轴。於世岂曰无补。蒙庄谓东郭子云。道在蝼蚁。道在稊稗。道在瓦甓。道在屎溺。可以垃圾堆。而眇视之耶。

　　题大慧示大禅法语

　　大慧老祖。在宋南渡。光明如十日丽天。音吼若千雷震地。阿修罗手。乾闼婆城。虽不无蔽亏。亦岂伤其耀古腾今。警聪发聩者哉。不因蟠根错节。不足以别利器。杞梓连抱。必有数寸之朽。其斯之谓也。
　　当其梅衡二阳时。为法忘躯之士。负大经论者有之。博极书史者有之。诗词高妙者有之。翰墨飘逸者有之。非其平生道眼明白。高出死生之表。能使之不自疲厌如此。
　　东吴明大禅。盖参徒之磊落杰特者。故偈语有识得玄中玄。作得主中主之句。后乃继踵五峰。今此纸。为灵隐慈首座所藏。雷电之夜。宜谨视之。仙官六丁。负之而趋。五浊世中。不复有此法宝也。

　　题圆悟帖

　　如是顺物。如是方便。此菩提达磨。十万里西来。悲诲边隅。家法也。当黏罕陷汴。四海九州。侔一鼎之沸。高皇以兵马都元帅。即位南京。行幸吴会。圆悟老祖。由金山。得请云居。能循弘觉旧例。遣化五十员。丰粮食。赡斋盂。使八极顶目者。优游禅悦。究明生死大事。法席之盛。至今传焉。视碧眼胡如上格言大训。真不忝矣。后生晚进。以世俗简牍。衒鬻者。其可得与此帖。并案哉。

　　跋觉范寄黄蘗佛智禅师书

　　大慧老人。黑暗崖。照夜之火炬也。浊恶海。济人之津筏也。尝自誓云。宁以此身。代大地众生。受地狱苦。终不将佛法当人情。烧乃翁碧岩之板。揭洞上密传之榜。排郑尚明默照之非。其以天下至公。为无上大法施主。有祖以来。一人而已。
　　今观觉范与黄蘗智此帖言。某窃见百禅师传。輙焚去者。一十九人。不知为何意。盖虎生三日。其气固已食牛。觉范虽称前辈词彩照映禅门。见地差讹。岂能全免。谚有曰。明眼人前三尺暗。其斯之谓乎。

　　书义山颂轴后

　　君臣父子之义。崒乎。五岳不足为其高。师徒朋友之义。屹乎。十虚不足为其大。此义也。此山也。仰之弥高。钻之弥坚。瞻之在前。忽焉在后。范围天地之化。而不过。孱夫謟子。执一而废百。日用而不知。可得妄生睥睨者哉。

　　书梅隐颂轴后

　　伯夷西山之隐。托薇以自晦。吕望东海之隐。托钓以自显。绮皓商山之隐。托芝以自高。元亮栗里之隐。托菊以自逸。十锦沈君。以梅隐为其别称。将慕逋仙。而为藐姑射之游乎。抑起板筑。而为商鼎之调乎。其必有以自处矣。

　　重镌蔡君谟。记径山游。题其后云

　　首楞严云。山河大地。皆是妙明真心中所现物。上而竺坟鲁典。下而稗官小说。乃至百家异道之书。未有舍此所现。而能铿金锵玉。震耀古今者。
　　宋景佑间。莆阳蔡君谟。由观文大学士。出守杭城。其记兹山。岩石之奇峭。水木之幽茂。自谓若觉而言梦。信不诬矣。涟水尉杜叔元。尝磨崖大书。昭于当时。苔埋藓剥。霜冻雨淋。不二百年。漫灭殆尽。少林嵩禅师。易以木板刊之。今亦日就圮腐。耆宿惠洲。出己资。伐石。重加雕镌。置之流止亭间。与唐崔元翰所铭。大觉之道之德。并行於天下后世。可不远且大哉。后至元丙子岁题。

　　慧文正辩佛日普照元叟端禅师语录卷第七
　　慧文正辩佛日普照元叟端禅师语录卷第八

　　题跋

　　题张义祖墨迹

　　邓国文懿公。当宋有天下。第四世。君明臣良。海宇宁一。三登中书门下省。於仁宗前。尝为范仲淹。极口开解谤讟。其事伟矣。纳女宫中。以图固位。由是时论鄙之。义祖文懿晚子也。生绮纨中。五十年。以书画自娱。而不为声色所鸩。张方平以宣徽南院使判陈待之十日。竟不一至。所立卓尔。贤於乃翁。远甚。其引笔行墨。有晋诸王凝操气骨。得而不知宝之。可乎。

　　题痴绝墨迹

　　痴绝得法自在。其汪洋衍迤。出同时诸老上。至若钳键绵密。机语切深。视圆悟大慧应庵。则不无惭色。今楫藏主所收。揭示开禅法语。黄蘗打临济。则固是。临济因甚却掌黄蘗。谓知此毒来处。埋没临济老师。谓不知此毒来处。辜负痴绝和尚。总不与么。黄蘗在鼻孔里。冷地发笑。

　　跋宏智石窗自得张汉卿诸老墨迹

　　今天下。据曲录木。以铁炉步。自冒者。求一刚正。如石窗。已不可得。况古淡。如自得者乎。求一古淡。如自得。已不可得。况典赡丽密。光明俊伟。如隰州古佛者乎。宗门号称本色。尚皆看不上眼。副墨之子。洛诵之孙。求一轩豁磊落。深信吾法。如雪窗张左藏。何异钻冰索火。压沙讨油哉。焚香三复。令人心意朗然。回视今诸方。作望尘态。於形势之途者。何其陋耶。

　　书颜圣徒手抄四六稿后

　　用世语言。入佛知见。如来深所诃责。易之一阴一阳。老之道可道。清凉尤加摈斥。况骈四俪六。抽黄对白者乎。
　　四明颜圣徒。宋建绍间。由毗尼而天台。由天台而禅肆。当时号为俊人。其达磨疏。有曰。日居月诸。曾根源之罕究。齿摇发脱。犹枝叶之徧寻。能自知入海算沙之困。庶几可无媿焉。

　　跋则无范礼塔。得舍利。颂轴后

　　梵语设利罗。此云骨身。孔老之书。无有也。惟砥节砺行。於如来最上乘。其圆明正性。不与形质俱弊者。乃得有焉。
　　昔康僧会。於吴大帝朝。膜拜至三七日。获设利罗。光彩夺目。佛慧命。由是大昌。今饶城则无范。膜拜不崇朝。获设利。多至三十颗。视僧会。尤加奇伟。佛慧命。其复昌乎。钩棘其句。藻绘其辞。铿锵之。咏歌之。吾未见其已也。

　　蒋氏子。书莲经。请题

　　由雉身。为晋开士。杭之翼公是也。由蛤身。为宋名缁。婺之印公是也。山梁吐绶之姿。春池吠月之质。一闻此经。便乃蝉蜕死生。超然物表。为光明幢。炳耀痴昧。三周七喻之功。不其大乎。至若禀五行之秀。口诵此经。归真后。舌作青莲华香。与置铁镂书镇于母氏者。固不在言也。
　　古霅蒋君。手书此经。诚心所发。楷正遒丽。与此经。相终始。异世他生。可得涯涘哉。览者其毋忽。

　　跋一村僧帖

　　村僧之村。阿伽陁药。所不能疗。诸大秃兵。复出村语。增其沈痼。千佛出世。亦无如之何矣。

　　题旧作诗后

　　余今八十有一。闭门静坐。日俟无常之至。忽集庆齐万峰。出五十年前旧诗。为示。如房管见夏口瓮中之书。张方平见琅琊梁上之经。真隔世事也。况晦中明。东屿海。古林茂。商隐予。四友皆成古人。无可为太白残月之配也。

　　跋心远同知。五峰参政。题高前山诗卷。墨迹

　　昔无畏琳公。玄理外。吟笔尤高古。一时士大夫。皆与为方外交。苏文忠。尝擘窠大书云。琳老诗禅。或曰禅诗。丛林至今。以为美谭。
　　今心远同知。於前山翁。其所书。既已暗合孙吴。五峰之激赏。雪庵之品评。咸不在熙丰诸老下。岂今人中。果无古人耶。

　　跋大慧墨迹

　　济北之道。至大慧。如朗日丽天。何幽不烛。如疾雷破山。何蛰不醒。呫呫动其喙。腾妬谤之焰者。非盲与聋。则不为也。一时文章巨公。弃所学。执弟子礼。如李汉老韩子苍冯济川张无垢辈。骈肩累迹。殆不可悉说。其光明俊伟。绝出古今矣。
　　此偈由无相居士。发以偈句。事迹推之。则内都知董德之。其人也。以法语道号校之。则内殿直邓子左。其人也。师被命育王。十三阅月。复被命径山。岂当时参问。有两子张。法语所示。是董非邓。其抠衣既多。其说法亦广。禅录难备考乎。读之者。宜详焉。

　　跋痴绝赞迦文项羽。二墨迹

　　法性宽。波澜阔。在玉山痴翁。则固有之。黄面老人。三百六十余会。说一大藏。之乎者也。至拈华。普示大众。迦叶波只一破颜微笑。便云。吾有实相无相。微妙法门。用付於汝。
　　项王麾百胜之师。所向无不如意。至垓下之会。乃泣下数行。取彼一骑一都尉。引天之亡我。非战之罪。为辞。由是而言。若儒若释。至切害处。岂言议。足以尽其所蕴耶。

　　题方山和真净二偈

　　东山因读真净禅录。尝合掌赞叹云。末世中。有恁地尊宿。大慧老祖。目其。为弄大旗鼓手段。尤以不一识为恨。由是言之。真净说法。非他人可比。今方山翁所书二偈。特其太山一毫芒耳。既书其语。复次其韵。岂亦东山大慧遗意耶。不然。何跂慕之笃如此。

　　跋铁牛与净人。化檀越为僧书

　　人人皆净名庞蕴。不剃发可也。人人皆老卢丹霞。不市牒可也。大法浸衰。不逞之曹。窜名僧籍。身虽出家。心不入道。视铁牛此语。当缩颈入地。

　　跋大慧痴绝天目偃溪晦岩断桥象潭叔凯诸老墨迹

　　新州樵者。倩童子书壁。光明至今。如日月丽天。吾宗诸老。非在笔墨畦径间。昭昭矣。大慧起济北於将仆。香水海为口。苏迷卢为舌。亦莫称扬万一。痴绝见曹源。天目见松源。其法中伯仲也。偃溪晦岩断桥。同时鼎立。今皆有儿孙。据雄席。象潭尝典惠严破院。欲聚泥团听法。而泥团亦无。叔凯苦吟。师浪仙而不及者。九皋集今在焉。

　　跋石田寄孟无庵。辞世颂

　　少保孟无庵。由定海统制。受命灭金。手提步卒七千。拔淮蔡之根柢。雪汴梁之冤雠。由是遂为南北两朝名将。丰功伟绩。布在青史。非可诬也。至於屣弃功名。唾委利禄。徧参江淛老禅。究明父母未生。一段奇特大事。尤非他人所能及。
　　冷泉石田法兄。只履临行时。独於少保孟公。悬悬不能自已。此乃灵山付嘱遗意。岂流俗浅见。可得管窥蠡测者哉。

　　题庄子画像

　　漆园之文。视老列。最为奇峭。其所谭道妙。未始离乎老列也。
　　宣明养素真人。慕其为人。宝其肖像。与胡椒八百斛。金钗十二行。大有径庭矣。

　　题盐官犀牛扇图

　　盐官国师。道契主上。名落天下。黄蘗分座说法其间。李唐宣宗丁内难。时尝掌记室。道大德备。不在言矣。其索犀牛扇话。尤脍炙人口。今观此图。虽是头角分明。若乃认以为实。正如失剑刻舟。

　　跋名公帖

　　紫溪真逸。楷法外。兼臻草圣之妙。此书。恐非得意者。
　　蓬居事母。以孝闻当时。
　　济颠灵迹甚异。泉大道之流也。
　　朴翁学诗蓬居。而青於蓝。由鄮峰悟旨之后。开口动舌。无非歌咏本地风光。松源三句注脚。脱出语言窠臼。灭翁谓其深得彭郎家训。岂必然耶。

　　书子昂千濑唱酬诗后

　　子昂此二诗。韵高而气清。才长而工熟。非韦苏州柳河东。则不能为也。昔相遇於钱塘廨舍。举以为示。尝诘之云。清净安得有障。子昂云。厌垢秽。爱清净。去彼取此。是非障与。予曰。将谓是个翰林官人。元来却是个冠巾和尚。胡卢一笑而罢。子昂复云。老母出某之夕。梦一异僧入室。故平生酷嗜佛书。禅门诸祖语。虽不全解。一见皆略知其意。千濑惯与子昂言诗。不知曾言及此否。

　　题裁缝颂轴后

　　一针锋上。拓开百千微妙法门。能大能小。能短能长。能高能下。能玄能黄。龙蟠凤逸。衲僧赞叹有分。鹰扬虎视。称师匠者。拱手归降。鸡足山中。黄梅夜半。又何足云。

　　题尧民鼓腹图

　　洞庭之蛇既断。桑林之狶亦禽。由猰貐至十日。诸害皆熄。怡怡愉愉。咸跻仁寿。於斯其见之矣。

　　书海翁书记。诸友赠行。颂轴后

　　余与海翁别。今三十四年。其的骨孙鉴上人。忽出此卷。咸淳间。南北宕诸君子。恍然如见颜色。曾不知身在陵迁谷改。城是人非中也。鉴方潜鞭密练。以佛祖事业居怀。固将揭斯道。焜耀当世。孰谓海翁其果亡与。

　　跋偃溪墨迹

　　天台宗徒西堂。以所号。为请佛智师伯。以笑堂命之。欲其蝉蜕客尘烦恼。怡然自家阃奥。意固伟矣。殊不知。迦叶波破颜微笑。反居门外。水潦遭蹈。正堕阶前。千古之下。翻成笑具。

　　松江明上人。舌端血。书九经。请题

　　如上九部妙典。诸佛骨髓也。众生命脉也。禅门关键也。教苑精华也。悟之则高蹈十方。迷之则流浪诸趣。
　　松江慧明上人。发大勇猛。施大精进。於自己舌端。放红莲华色光明。发挥此无上法宝。普为有情界中。非器人等。作大饶益。其功行。可思议乎。

　　题无择颂轴

　　伽黎倒搭和身卧。楖栗横拖信意游。不办刀山并剑树。岂分酒肆与歌楼。此四十二年前。居蒙堂时。与玉冈霖公所作。无择号鄙语也。时虚谷在后板。云峰为不动轩主人。后三十年。虚谷由宜阳大仰。而踵云峰之席。无择神秀昌公。尝以此轴。请虚谷题焉。又六年予由良陼西庵。复补虚谷之席。昌公亦复以此为请。回视轴中故人。十无二三。吁后之视今。亦犹今之视昔。悲夫。

　　题孔门诸子图

　　蜡毕之游。舞雩之咏。於斯求之。何异按图索骏者哉。从孟氏者。常以曾子为称首。从荀氏者。常以馯子为称首。二子皆出夫子。各专师说。互有不同。九原可作。吾将起此十一子。而问之。其必有以语我矣。

　　跋瞎堂和尚墨迹

　　瞎堂老人。曾参云岩逊及起铁拂者。皆蒙印可。其心终不自肯。至圆悟室中。然后大彻。有奋铁舌。转关棙之赠。故禅林至今。以铁舌称焉。大慧师祖。在梅衡。有传其提唱。骇云。老师晚年。有此儿耶。遂以圆悟所付法衣寄之。其所说。超离情见。脱略窠臼。皆非承言滞句雏道人。可窥测。
　　彻禅此偈。奚足涯涘其平生万一。

　　题藏叟所作。偃溪茶汤榜遗稿

　　四六非古也。魏晋以降。道丧文弊。此作由是兴焉。藏叟老人。妙喜三世的骨孙。临济命脉所系。骈四俪六。岂其责乎。盖其天姿英发。早岁家塾间。为之。素塾故习。未能顿忘耳。
　　天和首座。得其偃溪茶汤二榜。十袭以为至宝。谓其平生。实在於此。误矣。

　　题罗汉图

　　梵语阿罗汉。此云应真。一应断烦恼障。二应不受后有身。三应受人天供养。证此圣果。以旷大劫为寿命。随意或延或促。飞行水陆。震动天地。皆游戏余事。惟其沈空滞寂。只知自了。不顾度生。迦文老人。所以深所诃责。唐宋诸贤。想其仪轨。寄之笔端如幻三昧。使流俗知所跂慕。今妄一男子。随例辄恣毁斥。拘墟而藐海。坐井而小天。可笑不自量也。

　　题香山九老图

　　商山之四皓。竹林之七贤。皆以不能深藏密伏。为时人。所描画。今古筠圆上人。示予香山九老图。予今平头八十。胡杲吉旼刘真郑据卢真。则长予。九岁八岁七岁五岁三岁。张浑白居易狄兼谟卢贞。则少予三岁六岁十岁。复乃署名其后。安知异日。不为他人所描画。谓予老不知死。尚复把人杓柄。与时俯仰哉。元统阏逢阉茂。三月吉旦。书于不动轩。

　　塔铭

　　　　中顺大夫秘书少监致仕黄溍撰
　　菩提达磨。以摩诃迦叶所得。无上正法。来止中土。直接上根。其后支分为二。心印独付於曹溪。派别为五。而宗风大振於临济。至大慧。而东南禅门之盛。遂冠绝於一时。故其子孙。最为蕃衍。
　　径山元叟禅师。大慧四世孙也。师讳行端。元叟盖其字。族临海何氏。世为儒家。母王氏。能通五经。师生而秀拔。幼不茹荤。超然有厌薄尘纷之意。六岁母教以论语孟子。辄能成诵。雅不欲汩没於世儒章句之学。十二从族叔父茂上人。得度於余杭之化城院。十八受具戒。一切文字。不由师授。自然能通。而其器识渊邃。夙负大志。以斯道自任。宴坐思惟。至忘寝食。
　　初参藏叟和尚於径山。叟问。汝是甚处人。师云台州。叟便喝。师展坐具。叟又喝。师收坐具。叟云。放汝三十棒。参堂去。师於言下。豁然顿悟。一日侍次。叟云。我泉南无僧。师云。和尚聻。叟便棒。师接住云。莫道无僧好。叟颔之。即延入侍司。是时众满万指。莫有契其机者。
　　叟既告寂。师至净慈。依石林巩公。即处以记室。相与激扬此事。与虚谷陵。东屿海。晦机熙。东州永。竹阁真。为莫逆交。
　　寻以灵隐山水清胜。往挂锡焉。师尝自称寒拾里人。
　　横川珙公。在育王。以偈招之曰。寥寥天地间。独有寒山子。师竟不渡江。而谒觉庵真公於承天。
　　复参雪岩钦公於仰山。岩问何处来。师云两淛。岩云。因甚语音不同。师云。合取臭口。岩云。獭径桥高。集云峰峻。未识书记在。师拍手云。鸭吞螺蛳。眼睛突出。岩笑顾谓。侍者点好茶来。即送师归蒙堂。
　　居三岁。而岩逝。乃还淛右。虎岩伏公。时住径山。请师居第一座。既而退处楞伽室。拟寒山子诗百余篇。皆真乘流注。四方衲子。多传诵之。
　　大德庚子。出世湖之资福。伏公加盛礼。觊师唱其道。师微笑而不答。瓣香酬恩。卒归之藏叟焉。学徒奔凑。名闻京国。后三年癸卯。特旨赐慧文正辩禅师。
　　中书平章政事张闾公。任行宣政使。首举师。主中天竺。开堂之日。公率僚属。亲临座下。寺当久废之余。师为树门榜。而正邻剎之侵疆。治殿宇。而还丛林之旧观。皆出公外护之力。
　　皇庆壬子。迁灵隐。有旨。设水陆大会于金山。命师升座说法。竣事入觐。於便殿。从容奏对。深契上衷。加赐佛日普照之号。陛辞南归。即拂衣去。养高于良陼之西庵。
　　至治壬戌。径山虚席。三宗四众。咸谓非师莫能荷负其任。相率白于宣政行院。请师补其处。泰定甲子。用使院阖词奏请。为降玺书。作大护持。师至是凡三被金襕袈裟之赐。二十年间。足不越阃。而慕其道者。鳞萃蚁聚。至无所容。岁饥。皆裹粮而来。以得见为幸。径山自大慧中兴后。代有名德。得师而其道愈光。
　　师尝勘一新到僧云。何方圣者。甚处灵祗。僧云临朕砧。师云。杜撰禅和。如麻似粟。参堂去。
　　又勘一僧云。棋盘石。斫破你脑门。钵盂池。浸烂你脚板。僧拟答。师便喝。
　　又勘一僧云。擘开华岳连天秀。放出黄河彻底清。即且置。平实地上。道将一句来。僧拟开口。师便打。其机锋峭峻。多此类。
　　师以呵叱怒骂。为门弟子慈切之诲。以不近人情。行天下大公之道。为藏叟之的传。一人而已。师之利他。皆阴为之。没齿不言。而其道德闻望。为朝野所推服。荐膺命赐。人以为荣。而师未始自衒。意漠如也。暇日以余力。施於篇翰。尤精绝古雅。石田林先生。隐居吴山。不与世接。独遗师以诗曰。能吟天宝句。不废岭南禅。其取重於前辈如此。
　　师生於宋宝佑乙卯。佛涅盘后一日。以至正辛巳。八月四日。终于径山之丈室。世寿八十八。僧腊七十六。其先五日。示微疾。问侍僧云。呼之曾已休。吸之尚未舍。寄同诸苦源。来者不来者。如何是来者不来者。侍僧无语。师良久云。后五日看。越四日夜分。沐浴更衣。别众趺坐。书偈云。本无生灭。焉有去来。冰河发焰。铁树华开。投笔垂一足而化。龛留七日。颜貌如生。以是月十一日。奉全身。窆于寂照塔院。而分爪发。建塔于化城幻有精舍。四会说法语。有录行于世。所度弟子。若干人。嗣其法。而同时阐化於吴楚闽粤蜀汉间者。若干人。
　　其上首灵隐法林。本觉梵琦。中天竺祖铭等。状师行业。俾溍书之兹碑。溍霟从章甫逢掖之后。未能於宗门中。齅薝卜之香。尝醍醐之味。罔知所以措其颂美之辞。庸备着状所述。为之序而铭诸。庶几不失其实。来学得以究极夫旨趣云尔。铭曰。
　　大雄唱灭　　宗途肇分　　不有单传　　孰开我人　　巍巍大慧　　垂阴四叶　　门庭之盛　　规重矩迭　　法雷普震　　裂地轰天　　据狮子座　　四十二年　　被遇三朝　　便蕃异数　　王臣顺风　　有严外护　　大法栋梁　　一夕而摧　　本无生灭　　焉有去来　　寂而常照　　碧潭秋月　　散为千光　　非同非别　　径山苍苍　　上与云齐　　真身常住　　大慧焉依　　赞述虚空　　非愚则惑　　直书具文　　刻此山石

　　慧文正辩佛日普照元叟端禅师语录卷第八(终)
 元叟端禅师语录后跋

　　诸法无法体。所说惟是心。不见於自心。而起於分别。今观径山元叟禅师四会语。一一从自己胸中流出。其妙用也。如鼓百万雄兵於远塞。蔑有当其锋者。其方便也。如聚珍怪百物於通衢。至者随所探焉。收放纵横。得大自在。大慧云。如将福州名品荔枝。剥了皮。去了核。送在你口里。自是你咽不下。以此知。禅师得大慧五叶之正传。能大其家世者也。其有未得鱼兔者。当勿忘於筌罤。至正癸未。上元日。妙道敬题于竹山闲檐。时年八十七矣。
