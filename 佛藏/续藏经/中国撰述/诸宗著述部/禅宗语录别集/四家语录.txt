续藏经 四家语录（序．引．跋）

四家语录序

　　达摩大师西来。不立文字。直指人心。见性成佛。心心相印。以迨六祖。六祖以下。分为南岳青原。而南岳最盛。南岳又分为临济沩仰。而临济最盛。正所传四家语录者。乃南岳以下。马祖百丈黄檗临济四尊宿。应机接人语也。多者万言。少者亦不下数千言。果文字乎。非文字乎。西来之意。果不出此乎。嗟夫。指月示迷。迷者睹指遗月。以盘喻日。盲者自盘之锺。种种差别。胡可胜言。诸尊宿。其能忘言邪夫。岂不欲直指人心。令其顿悟。譬之写照。以形求形。仅肖十一。惟此妙明。非可形求。非可意度。况可言显。即令可言。顾从门而入。恐非家珍。因言而明。不离道听。诸尊宿。其忍直言邪。不忍直言。不容易言。又不能忘言。诸尊宿之心。其若之何。或谓。人具此心。自有鉴觉。何烦诸尊宿之喋喋。不知情欲萌生。知识并出。前尘分别。悞谓妙明。趋妄背真。愈求愈远。傥执定相。辄堕黑山鬼窟。听其纳草。且至犯人禾稼。参承既远。余绪茫茫。不有格言。胡寻正脉。一心傅公深入三昧。妙脱言诠。於诸尊宿。有深契焉。谓入道者。非此无阶。谓法施者。非梓莫广。会东安解君静山宁。宿植灵根。深培善力。相与捐赀。竟为缮刻。心公。犹恐观者滞于文字。属余序其意於首。余不能深知诸尊宿之心。尝闻圣人之训矣。曰予欲无言。然今之希圣者。舍圣言又奚识焉。要知善会者。侈然无间。总是一嘿。不善会者。离言绝句。转隔万尘。四尊宿之语。其为文字邪。非文字邪。直指邪。非直指邪。必有能辨之者。　　　毗陵唐鹤征书

读四家语录引

　　解君。刻是录毕。有客扣予曰。但形文字。即属言教。乌得谓之教外别传邪。予曰。非也。有言固教。而无言亦教也。乃至非有言。非无言。非非有言。非非无言。皆教也。所谓离四句绝百非。客又曰。灵龟曳尾。而其迹弥彰。四尊宿之语。不亦曳尾乎哉。予曰。非也。言四尊宿有意泯迹。非教外也。无意泯迹。亦非教外也。乃至非有意。非无意。非非有意。非非无意。具非教外也。客曰。然则孰谓为别传哉。予曰。待觑破下文。试与汝道。
　　万历丁未秋八一日　　　荆溪释正传书

刻四家语录跋

　　客有以四家语录示者。予终日持诵。不能去手。因出与一心师共读之。师请寿诸梓。予曰。诸方语录。流布不少。柰何复侈兹举。师曰。不然。大约我祖家说话。端的要人妙悟。不容拟议商量。教伊立地得彻去。当下便了去。讵图陈露布。益葛藤乎。藉风扬尘。而眯人目乎。且夫奋大机显大用。何似马祖黄檗老婆心最切。其承禀。则奚如百丈临济卖弄处偏奇。吾何忍置此等事。不一提撕。以痛快千古邪。予曰。师更欲搊人鼻孔。令其知痛邪。又将施棒於众。欲我还拳邪。师笑而无语。予於是邀诸明公发心。捐俸梓行。庶留心斯道者。得此驰求顿歇。默尔知归。相与四尊宿。可谓千载一遇者也。吾师勉是刻。岂小补哉。
　　时
　　万历己丑腊八日。东安静山居士　解宁　识
