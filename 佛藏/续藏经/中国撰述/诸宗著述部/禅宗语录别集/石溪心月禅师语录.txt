续藏经   石溪心月禅师语录
　(侍者)住显．宗焕．祖定．宗茂．光玉．仁安．应俨．永珍．祖森 编



　　景定元年夏四月。径山比丘正彬。袖一编书。过余而言曰。吾师石溪佛海禅师之没。且六年矣。门弟子录其语锓梓。而未有叙引。无以传不朽。惟公知吾师为深。愿以为请。余於是窃有感焉。文公朱夫子。初问道延平。箧中所携。惟孟子一册。大慧语录一部。公於异端。辟之甚严。顾独尊信其书如此。是岂无所见而然哉。
　　方秦桧柄国。自公卿大夫。无敢违忤。大慧藐然一衲子。乃能援复雠大义。抗言无讳。至语桧云。曹操挟天子。以令天下。今公挟夷狄。以令天子。虽身被南迁之祸。而名震海内。与张横浦胡忠简辈。相颉颃。
　　盖尝窃窥其书。其要言精义。往往多与孟子合。所谓贫贱不能移。威武不能屈者。大慧有焉。文公之所取。固在此而不在彼也。石溪之在蒋山也。有王氏子。实介甫苗裔。挟权贵势。规取山中地。为墓田。石溪争之不得。则鸣鼓说偈而去之。以为是其先世。以学术误天下者。而吾徇其请。独不为山灵笑乎。乃往趋东淛。徧游佳山水。将终老焉。自是名重一时。不惟搢绅诸公知之圣天子亦知之。主名山。锡徽号。宠灵赫奕。视大慧所遭遇无间。呜呼老桧之凶焰。举世畏之。而大慧能抗之。介甫之遗孽。当路主之。而石溪能排之。虽其用力有难易。而卓见伟识。如出一人。自非聪明才智。有学问识道理。畴克尔耶。然则是编也。与大慧语录。并行於世可也。若夫传松源祖衣。绍杨岐正脉。说八万四千偈。谈三十二义法。此袈裟下事。非余所能知。独取其超绝於流俗。而有补於世教者。表而出之。冠於篇首。是亦朱夫子之遗意也。
　　师眉山人。名心月。姓王氏。家世业儒云。
　　是岁七月既望。中奉大夫。宗正少卿。兼国史院编修官。实录院检讨官。渤海刘震孙序。

　　石溪和尚语录目次

卷上
　　序　　建康府报恩禅寺语录　　建康府能仁禅寺语录　　建康府蒋山太平兴国禅寺语录　　平江府虎丘山云岩禅寺语录　　临安府灵隐景德禅寺语录　　临安府径山兴圣万寿禅寺语录

卷中
　　秉拂　　小参　　普说　　法语

卷下
　　题跋　　偈颂　　赞佛祖　　自赞　　小佛事　　新添　　跋

　　石溪和尚语录目次(终)

　　 

　　石溪和尚语录卷上
　　石溪佛海禅师初住建康府报恩禅寺语录

　　　　侍者　住显　编
　　入院。指三门。不立孤危。不坐平实。转身有路。举步超方。正在报恩门外。且如何入得报恩门。喝一喝。
　　佛殿。前佛后佛。一身多身。总在这里。插香云。以此为验。
　　踞方丈。百炼不变。一槌便成。还同顽钝炉鞴。若为施工。见解玄微。机锋峭峻。正是膏肓良医。如何发药。新报恩。虽非炉鞴。又非良医。狭路相逢。拍禅床云。放过不可。
　　拈帖。寰中天子勑。塞外将军令。佛祖出头。也须乞命。今日合作么生。度帖与维那云。将逐符行。
　　拈疏。浑仑颠扑不破底句。如风吹水。自然成文。虽然。切忌向口角澜翻处荐取。
　　拈法衣。披牯牛皮。辊瞎驴队。带水拖泥。东倒西[仁-二+雷]。黄梅七百无人会。
　　指法座。此座高广。吾不能升。舍利弗败阙犹可。若佛若祖天下老师。高升此座。败阙愈甚。今日不免为他拔本去也。便升座。
　　拈香云。此一瓣香。恭为今上皇帝。祝延　圣寿。万岁万岁万万岁。
　　次拈香云。此一瓣香。奉为　权府都运大卿。洎诸司官僚。资陪禄算。
　　次拈香云。此一瓣香。奉为前住云居。后住紫金。掩室先师大和尚。用酬法乳之恩。遂就座。
　　乃云。从前把定。一切人性命。在月上座手里。今日放行。月上座性命。在一切人手里。莫有放不过者么。
　　僧问。暂辍锺山板首。来登报恩道场。四众咸臻。愿闻法要。师云。石城东畔冶城西。进云。大众欣然去也。师云。今日不着便。进云。如何是最初句。师云。大地载不起。进云。如何是末后句。师云。倒腹倾肠说向谁。进云。此句。在云居得。云顶得。师云。浮生穿凿不相关。僧礼拜。
　　师云。过去已过去。未来则未至。正当见在灵山单传之旨。少林直指之宗。还有分付处也无。还有荷担分也无。有则东土不传西祖印。无则今日一会坐立俨然。月上座虽则翻着戏衫。入此戏场。要且不打者鼓笛。莫有辨明得底么。出来横身担荷。和者场子一时掀翻。要见佛法。有所分付。直饶与么。也未与你点头在。何故。一百五十难放君　复举。首山和尚示众云。佛法付与国王大臣。且道付个什么。须是迦叶师兄始得。
　　师云。首山与么提唱。大似重处偏坠。殊不知。付嘱国王大臣底。五百年前。被升元阁与御街里人说了。直得一四天下。和气霭然。且道说个什么。须是首山老人始得。
　　当晚小参。问答不录。师云。有即是无。无即是有。捩转鼻孔眼睛。才拟与么。便不与么。换尽心肝五脏。咬断去住。裂破古今。自然花衢柳巷。闹浩浩处。古佛家风。古寺闲房。冷湫湫时。道人活计。同声相应。同气相求。剔起眉毛。面目见在。只如僧问曹山。佛未出世时如何。山云。曹山不如。出世后如何。不如曹山。且道。出世未出世。如与不如。誵讹在什么处。善能切磋底。道一句子。救取新长老。有么。良久云。长因送人处。忆得别家时。　复举。宝公令人传语思大。何不下山。教化众生。目视云汉作么。思大云。三世诸佛。被我一口吞尽。有甚众生教化。
　　师云。思大向孤峰顶上。自谓多少奇特。被人於十字街头。飞片瓦一击。便乃和身掇转。要知么。不图打草。也要惊蛇。
　　道旧至。上堂。遂举拂子云。高山流水。击节者稀。石火电光。交肩者少。将拂子。复安旧处云。不得草堂诸故人。洎合一场懡[怡-台+罗]。
　　腊八上堂。先觉六年苦行。於腊八明星现时。成等正觉。良久云。八十翁翁辊绣球。不顾通身是泥水。
　　元朝上堂。拈拄杖云。元正启祚。万物咸新。山形主丈子。只么黑鳞皴。时来也解笑翻身。卓主丈云。倒腹倾肠为君说。唱歌须是帝乡人。
　　上堂。正月又过半了也。跛跛挈挈。还得相应也未。若谓开口道着。信步踏着。三岁孩儿。也解恁么道。且通途合辙一句。作么生。理能伏豹。
　　掩室和尚忌。烧香云。瓯峰一句。声前密布。伫思停机。热喝出去。於此见先师。未识先师。识先师。未见先师。而今要见先师。识先师么。插香云。先师过去久矣。
　　上堂。忌口自然诸病减。多情未免有时劳。贫居动便成违顺。只得清闲一味高。报恩今日事。为什么被白云祖师道了也。拍禅床云。好日多同。
　　上堂。十五日已前。知有道不得。家居芳草渡。身在杏花村。十五日已后。道得不知有。一家有事百家忙。河里失钱河里摝。正当十五日。天朗气清。惠风和畅。首座大众。各惟万福。西家已富忧不足。东老虽贫乐有余。无角铁牛眠得稳。一生不用暗嗟吁。
　　上堂。终日忙忙。那事无妨。如何是那事。会得入地狱如箭。若也不会。终日忙忙。那事无妨。
　　佛生日上堂。连城之璧本无瑕。何事生来便撒沙。跛脚阿师知落处。好冤家有恶冤家。
　　结夏上堂。四月十五日。建康府城西古寺某。与见前徒属。若圣若凡。情与无情。以拂子打圆相云。同向者里禁足安居。於一切时。淫坊酒肆。鱼市鸡行。出没卷舒。纵横自在。苟或未然。且向鬼窟里作梦。
　　上堂。过去底。以手划一划云。一划划断。只今两眼对两眼。唤作寐语得么。更说未来底作么生。还曾梦见也未。试顶省看。三十年后。开眼尿床。切莫钝置好。
　　上堂。金乌飞玉兔走。目前事看不透。十日前五日后。喝一喝云。谁敢咳嗽。
　　上堂。说得历历落落。绝涓滴渗漏。未必能行。行得绵绵密密。无丝毫间断。未必能说。说到行到。咄。悔不慎当初。
　　谢职事上堂。长期百二十日。九十日已过。此事得不得。拈向一边。虽曰闹市门头。主丈子可曾动着。道伴交肩。语意俱足。盐贵米贱。寺主自知。翻手云覆手雨。且落在阿谁分上。良久云。赤心片片。
　　上堂。无背面有孔窍。转相亲转料掉。凤台平石城小。喝一喝云。日下孤灯。果然失照。
　　散夏上堂。报恩住院。方第一夏。二时粥饭粗疎。有甚气力。管他二千年前。灵鹫山头。是非得失。只见六月十六。七月十二日。大风吹雨。从东北来。驾起潮头。伤损甚众。惟城西。地势稍高。殊无沾湿。遂高声云。诸上座。照顾脚下。
　　谢道旧上堂。门内有君子。门外君子至。江西马大师。却道。六耳不同谋。相逢不下马。各自奔前程。赵州又道。道人呈漆器。平常辩似悬河。到此也难分雪。何故。坐中尽是江南客。
　　开炉上堂。举僧问叶县。自远趋风。乞师一接。县夹火示之云。会么。僧云不会。县云。炉中添炭犹嫌冷。路上行人只守寒。
　　师云。好一炉宿火。轻轻触着。烈焰炽然。今日香匙火筯。一时分付了也。夜深一拨。燎却面门。莫言不道。
　　寿庆节上堂。威音已前。空劫那畔。消息未兆。正体全彰。殊胜吉祥。尽在于是。以何为验。九天瑞气晓盘礴。四海同观奉母仪。
　　上堂。横按主丈云。便与么去。如渴得浆。如旱得雨。喜从何来。忧从何去。卓主丈云。野老不知尧舜力。冬冬打鼓祭江神。
　　上堂。昨日同木上座。游锺山回。极目田畴。栽插俱毕。今秋得熟。一饱可期。何幸如之。何喜如之。更愿边城无鼓鼙。太平曲子大家吹。举主丈云。是何曲调。
　　上堂。一人出没於寒暑之中。寒暑不能及。一人优游於寒暑之外。寒暑不可禁。且道二人中。那个有长处。
　　上堂。不动步而行。不动口而说。少室岩前。因什么伎俩俱尽。良久云。恩大难酬。
　　上堂。竺土大仙心。东西密相付。拈主丈云。者里知得来处。劈脊一棒。我亦不惜。若也踌躇。谨白参玄人。光阴莫虚度。
　　上堂。九年少室。悬鼓待槌。一宿曹溪。如胶投漆。若与么会。三十年后。满面惭惶。喝。
　　谢金山法属上堂。拈主丈云。主丈子。拈起也。列列挈挈。搅杨子江千丈之洪波。放下也。澄澄泠泠。注中[泳-永+灵]泉一滴之止水。且道。拈起是。放下是。卓主丈一下。
　　上堂。举拂子云。此经为最上乘者说。若人受持。成就第一希有之法。即名荷担阿耨菩提。大众。先圣立地相待。还觉眼瞤耳热么。以拂子。击禅床。下座。
　　元日上堂。昨日送残年。东村王老夜烧钱。今朝贺新岁。张翁吃酒李翁醉。轻如泰华。重若鸿毛。佛法商量。世谛流布。一任一任。只如能为万象主一句。作么生。看取令行时。
　　谢首座旧住上堂。拈主丈云。此是太白峰前。交肩共用底句。别来浙东西。江南北。浩浩地。总未曾动着。今幸水云再会。未免风月平分。卓一下云。若非正庵。大难委悉。
　　上堂。与么则易。不与么则难。不与么则易。与么则难。金乌飞上玉栏干。眨上眉毛子细看。
　　四月八上堂。二千余年前。迦毗罗园。有则公案。百亿四天下。阿兰若地。不改条章。今朝为他翻欵去也。便下座。
　　谢知事上堂。上刀山。攀剑树。双暗双明。裂开捻聚。倒跨杨岐三脚驴。踢断岩头末后句。谁是其人。目前荐取。
　　上堂。尽大地是清净猊台。极万象为广长舌相。演说是法。曾无间然。正与么时。谁是毗卢师。谁为法身主。喝一喝。
　　结夏上堂。四月十五。西天此土。四七二三。面面相睹。更相告曰。自今结制之后。坐卧经行。循规蹈矩。照顾水牯牛。莫教犯人苗稼。侵他水土。中有一人。拊掌两下云。低声低声。皇天无亲。唯德是辅。
　　上堂。一即三。三即一。剩则不足。少则有余。相续得去底。道将一句来。自代云。七十三八十四。
　　青苗会上堂。忆昔东山演祖有云。每日起来。驱沩山牛。扶地藏犂。拄临济棒。担仰山锹。耕白云田。七八年来。渐成家业。是则是。大似打独弄杂剧。未免手忙脚乱。不若使沩山驱牛。地藏扶犂。仰山担锹。临济拄棒。白云耕田。岁岁年年坐收花利。何故。他家自有好儿孙。祖父从来不出门。
　　上堂。有巴鼻没消息。匙挑不上。针札不入。少室九年看不出。立雪断臂。用尽心力。也只懡懡[怡-台+罗][怡-台+罗]。三拜依位而立。直至而今无处觅。举手云。屋力。
　　上堂。开口道得着道不着。总是第二句。去却药忌。还我第一句来。
　　谢陈知县施法鼓上堂。虚空为鼓。须弥为槌。知音之士。携手同归。报恩今日也打一槌。拈主丈。卓一下云。直得群聋皆耸。诸梦自除。又卓一下。非唯观世音。我亦从中证。又卓一下。
　　上堂。才拟恁么。便不恁么。不假一槌。还同懡[怡-台+罗]。只如玄沙未彻。云门话堕。又作么生。拍禅床一下。
　　解夏上堂。一叶落天下秋。布袋今朝又解头。古路不曾生寸草。慈明何事过汾州。
　　上堂。虚空无边故。世界无边。世界无边故。众生无边。众生无边故。心行差别。亦复无边。横按主丈云。虚空世界。众生心行。在什么处。划一划云。若不得流水。还应过别山。
　　上堂。无头无尾。无背无面。知之则隔。向之则远。见之则瞎。言之则謇。隔则半合半开。远则同出同处。瞎则全体作用。謇则一句提持。乃顾视左右云。会么。剑去久矣。
　　上堂。目前无法。意在目前。三平二满。七穴八穿。不是目前法。非耳目之所到。枯木龙吟。髑髅虎啸。要见夹山么。风回京口潮未平。月在华亭人已老。
　　至日上堂。南天台北五台。牛头没马头回。昨夜三更举手相贺。且喜六阴俱剥。一阳复来。但愿荆棘林。变为松栢栽。拈主丈云。水边林下人。管什么来不来。栽不栽。卓一下。只么聊闻猛提取。纵饶碓觜也花开。
　　座主至上堂。衲僧家。横担主丈。天下江山。无处不到。甚处是亮座主隐身处。十经五论。无一不知。那里是良遂知处。明暗色空。无有不见。如何是德山见处。直饶知得亲。见得到。三十棒未到你在。
　　佛涅盘上堂。花开世界春。春归花自合。释迦老子七十九年。大似劳而无功。有能着只眼於开谢之表。则异色殊香。不妨将错就错。
　　道旧至上堂。到处筑着磕着。为什么到处推寻不见。终日寂寂寥寥。为什么终日排遣不暇。不因道伴来相访。欲剖斯心谁得知。
　　谢维那上堂。岩头大师道。却物为上。逐物为下。大似嚼饭喂婴儿。性燥底。一槌定当。高登法战场中。因甚不入者保社。喝一喝。
　　结夏上堂。百草颠微尘里。圣与凡同居止。示实相谈妙义。九旬中不出是。会也无。莫过於此。
　　上堂。结夏半月了也。一句子。全开全合。全暗全明。拈来分两破。放下又浑仑。若道只这便是升元阁。曾未点头。喝一喝云。又向甚处去也。
　　上堂。举东山演祖示众云。以四大海水。为一枚砚。以须弥为一管笔。有人向虚空里。书得祖师西来意五字。老僧大展坐具。礼他三拜。若写不得。佛法无灵验。
　　师云。直是好笑。东山年腊最高。偏事褫笔砚。又不破钱买纸。却教人。於空中。描邈祖师西来意。报恩虽是晚生。今日看来。这般老婆心。也不消得。何故。文彩全彰。
　　上堂。举别峰示众云。不是风动。不是幡动。卢行者命若悬丝。仁者心动。讶郎当汉。又恁么去。或者易后语云。救得一半。果若如此。鱼目乱明珠。有屈无雪处。大众。不是风动。不是幡动。高声云。不是心动。莫有全身奉重者么。
　　上堂。乾坤之内。宇宙之间。中有一宝。挂在壁上。达磨九年。不敢正眼觑着。而今衲僧要见。劈脊便打。雪窦大似词穷理尽。腕头有余力者。出来。试扶持看。
　　蒋山痴绝和尚至。上堂。昔在白云山中。得一则因缘。觅些缝罅。了不可得。今锺山尊叔光临。未免。借水献花。贵图家声不坠。上大人丘乙己。化三千七十士。尔小生八九子。佳作人。恶。忘却末后句了也。良久云。好语不可说尽。便下座。
　　中秋上堂。举玄沙示众云。世尊云。吾有正法眼藏。付嘱摩诃大迦叶。犹如话月曹溪。竖拂犹如指月。鼓山出众云。月[吃-乙+小]。沙云。这阿师。就我觅月。山不肯。归众云。道我问他觅月。
　　师云。作家相见。因甚有肯。有一肯。莫是玄沙。构不得他鼓山么。莫是鼓山。识不破玄沙么。若与么。未可称曹溪门下。若解拨开细雾。放出清光。自然南瞻部洲。北郁单越。
　　腊八上堂。夜寒错认定盘星。金屑霏霏翳眼睛。教坏平人至今日。惺惺刬地不惺惺。且甚处不惺惺。你诸人。还曾点检么。开眼也着。闭眼也着。
　　上堂。顾视左右云。利刀剪却。令人爱。便下座。
　　元宵上堂。教中道。譬如一灯。然百千灯。灯灯无尽。如何是最初一灯。或道。山河大地。日月星辰。此正是他影子。向光未发已前。倒转舌头。答我一问来。
　　掩室和尚忌。烧香云。者老冻[身*农]。无擒虎兕底爪牙。无辨龙蛇底眼脑。无奔流度刃底手脚。无嗅土知机底巴鼻。昔年狭路偶相逢。只有一些不赌。是如今冷地思量。揭谛揭谛。波罗揭谛。
　　借庵遗书至。上堂。叶落归根。来时无口。会得恁么说话。最初末后。不离于今。海角天涯。总在这里。石虎沿江走。泥牛入海眠。踪迹既无。消息亦绝。阿呵呵。见也么。等闲拗折苍龙角。移身[跳-兆+孛]跳过新罗。大众。借庵来也。错。
　　上堂。举赵州问僧。曾到此间么。僧云。曾到。州云。吃茶去。又问僧。曾到此间么。僧云。不曾到。州云。吃茶去。院主遂问云。曾到。吃茶去。不曾到。为什么也吃茶去。州召院主。主应喏。州云。吃茶去。
　　师云。赵州如饿虎当途。遇物即噬。院主横身。果遭一口。而性命犹在。
　　艮岩首座至。上堂。频频唤汝不归家。贪向门前撮土沙。每到年年三月里。满城开尽牡丹花。个是为未到家者说。能冷眼一觑。则东山老人。隐身无路。报恩今日。为到家者举。还知么。遂府出钵盂。
　　结夏上堂。九旬禁足。三月护生。护生须杀。禁足须行。云收天逈。雨过山青。出门句里入门句。鼻直眼横眉亦横。
　　上堂。一夏三个月。已过两个月。子细好生观。只余一个月。说与林下人。莫空度岁月。或云。好个颂子。不合落韵。只向道。一任检责。
　　上堂。一九二九。百拙千丑。昨日今朝。地逈天寥。少林门下客。立处雪齐腰。千载令人恨不消。
　　元宵上堂。绍定癸巳。上元佳节。室内一盏灯。寒光逈然别。猎师神箭。挑之不焰。毗岚猛风。吹之不灭。诸佛众生。在其光中。出没舒卷。日月星辰。在其光中。互相灿发。岂独建邺一城人。观之不足。亦使尽大地人。见之欢悦。忽有人道。今年常住无收。不应如是点照。只向他道。今佛放光明。故作如是说。
　　掩室和尚忌。烧香。打圆相。女人拜。老杨岐。偏捏怪。依稀兔子吃牛奶。今日熏香瀹盏茶。岂是贫人思旧债。
　　上堂。空劫已前。绵绵密密。既往莫追。空劫已后。密密绵绵。未来且置。正当空劫。绵绵处密密。密密处绵绵。以何为证。挛卷枯树子。春信在其中。
　　上堂。一夜春风浩浩。拂尽千花百草。十二危楼一倚栏。珊瑚枝头日杲杲。
　　上堂。举云门示众云。闻声悟道。见色明心。乃举手云。观世音菩萨。将钱买胡饼。放下手云。却是馒头。
　　师着语云。方始瞥地。
　　东山云。闻声悟道。见色明心。引手作打杖鼓势云。掤八啰扎。
　　师着语云。熟处难忘。复云。此二老。一人推倒见闻。不离见闻。一人扶起声色。不堕声色。乃举拂子云。还免得么。击禅床云。不因紫陌花开早。争得黄莺下柳条。
　　上堂。拈主丈云。主丈子。无规绳。有准则。长不得短不得。恰好亦不得。毕竟如何。作是观时为正观。若他观者即邪观。
　　佛生日上堂。释迦老子道。天上天下。唯吾独尊。若能直下承当。正好东泼西泼。
　　上堂。结夏五日了也。寒山子作么生。眼倒生筋。水牯牛又作么生。昨夜今朝又明日。主人翁聻。诺。笑杀傍观。
　　蒋山和尚至。上堂。(是年水涝)华藏世界。有二十重。外有浮幢王剎。莫测涯涘。此娑婆世界。正在第十三重。初祖泛巨舟。自西天三周寒暑。而至金陵。举此一端。余皆可见。如今撮在主丈头上。拈主丈云。有时洪波浩渺。有时一滴也无。换了多少人眼睛。嬴得北山尊叔不满一笑。且笑个什么。一滩高百尺。十滩高百丈。斫额望成都。成都在天上。
　　上堂。新学用工。犹如习射。弯弓架箭时。手眼俱亲。久久自然。破尘破的。今日山僧。试放一箭。遂举手云。看看。众举目。乃云。中也。
　　开炉上堂。得也与么。未得也与么。寒灰烧杀人。冷地不可卧。今与诸人。拨红炉向活火去也。丹霞烧木佛。因甚院主眉须堕。参。
　　上堂。乾峰示众云。法身有三种病。二种光。一一透得。始解归家稳坐。饵不虚抛。云门云。庵内人。为甚不见庵外事。一钓便上。
　　后来僧问云门。如何是透法身句。门云。北斗里藏身。可谓头正尾正。只如三种病二种光。作么生。喝一喝云。又是从头起。
　　道旧至。上堂。昨日游山。一夜困睡。至五更三点。有三客。同至相见。就坐因问。近离甚处。一人曰。长芦。问雅讳。曰不识。为甚不识。曰达大道兮过量。通佛心兮出度。又问其次。曰近离。锺山。问雅讳。曰不知。因甚不知。曰内外中间觅总无。境上施为浑大有。又问其次。曰近离鄮峰。问雅讳。客便喝。因甚便喝。曰有节非干竹。三星绕月宫。山僧随声。亦与一喝。张观察在傍曰。宾主相逢。此何理也。山僧不免向道。自古上贤犹不识。造次之流岂可明。
　　冬至上堂。并谢道旧。六阴剥。一阳复。寒谷交肩。春容可掬。少室山高难措足。断弦须是鸾胶续。
　　上堂。闹中静悄悄。静中闹浩浩。侧耳听不闻。举步行不到。没誵讹勿寻讨。鸦作鸦鸣。鹊作鹊噪。
　　上堂。举云门问僧。光明寂照徧河沙。岂不是张拙秀才语。僧云是。门云话堕也。
　　师云。将军费尽腕头力。射中那知是石头。
　　天基节上堂。至人无己。言犹在耳。万法作本根。天地相终始。毕竟以何为验。一占帝与九龄梦。三听山呼万岁声。
　　迁祖堂。上堂。九年面壁。有理难伸。三日耳聋。无辞可措。堪悲堪笑。自昔自今。尽道以心传心。一向将错就错。年代深远。欵案难稽。既然呷汁罪同。合与一状领过。
　　上堂。此一坐具地。内无王税。复无征徭。已曾和中心树子。随契券。一时交付。毕竟那边一至。与谁为邻。
　　浴佛上堂。佛在母胎中一转语。幸自可怜生。出母胎来。一向随娄溲打之绕。辊一身泥水。累及后人。一年一度。以一盆汤洗之。则且置。母胎中一转语。作么生。依依稀稀水三点。曲曲弯弯月一钩。
　　上堂。髑髅前成团成块。一唤便回。脚跟下绝毫绝厘。三拨不动。且过在什么处。
　　上堂。月不破五。岁不满百。窄处放教宽。宽处捻教窄。如冲天之俊鹞。如当路之白额。敢有近傍者么。骼。
　　结夏上堂。九十日安居。二千年圣制。念念三世十方。步步十方三世。何如闹市里。保寿面目全露。肉案头。盘山自心密契。喝一喝云。使府近有指挥。不许攀条援例。
　　青苗会上堂。若论此事。如人作田相似。须知者一片田地。祖翁活业。努力深耕。及时下种。忽逢甘泽。自然发生。旱则浇灌。涝则疎通。滋养灵苗。俟其秀实。以南泉鎌子。收刈将来。普化连枷。从头打过。粗舂细刬。既有卢公净淘熟炊。宁无雪峤。浑家一饱。顿忘百饥。报恩因斋庆赞。也是家常。毕竟所种底。是谷是麦。若道总在里许。可煞瞒盰。要端的么。但愿有钱留客醉。也胜骑马傍人门。
　　上堂。机先领旨。海晏河清。句下明宗。天回地转。刬除在我。建立非他。阿呵呵。竖拂子云。见也么。击禅床云。鹞子过新罗。
　　上堂。六月火边坐。有眼无耳朵。铁蛇钻不入。铁牛冲不破。毕竟如何。有眼无耳朵。六月火边坐。
　　上堂。散夏余五日。那事稳也未。争似长汀子。低头打觉睡。不管你。金乌东升。玉兔西坠。生死到来。甚处回避。摇手云。低声低声。墙壁有耳。
　　上堂。古人底今人底。道着道不着。一场没巴鼻。象王回旋。师子游戏。拍禅床云。洎合扶不起。
　　上堂。去年今年。八月九月。一树两树。丹桂离披。三枝四枝。黄花漏泄。於斯见面不相逢。於斯相逢复相别。老丰干心未歇。骑个无齿大虫。只管见人饶舌。阿呵呵。南北东西。一团生铁。
　　元正上堂。元正启祚。千门万户。众物咸新。山间水滨。堂中首座。千花包裹。洎诸大众。卷舒同用。各各伏惟尊候万福。镇海明珠。昆山美玉。岂不见。摩酰首罗天人。擘破面皮。竖亚三目。堪与人天为轨躅。
　　上堂。一处是。千处百处。非而亦是。一处非。千处百处。是而亦非。是而亦非。非而亦是。此两句语。以那句为主。拍禅床云。是非里荐取。
　　上堂。古德道。暂时不在。如同死人。且道不在。却在什么处。喝。大好不在。
　　掩室和尚忌烧香。瓯峰布铁连阵。我曾长袖拂开。瓯峰掷金刚圈。我曾铁鞭击碎。没仇雠处起仇雠。无怨对中作怨对。今日何以报之。插香云。报之以此为最。
　　上堂。露柱灯笼。为诸人说底。是第二句。国师良久。是第二句。真实第一句作么生。拟将心意学玄宗。大似西行却向东。
　　结夏上堂。以大圆觉。为我伽蓝。过去诸佛。罪不重科。见在菩萨。理无曲断。未来学人。咄。切忌草里辊。
　　上堂。举赵州访一庵主。问云。有么有么。主竖起拳头。州云。水浅不是泊船处。又访一庵主。问云。有么有么。主亦竖起拳头。州云。能纵能夺。能杀能活。遂礼拜。
　　师云。能纵能夺。能杀能活。也是惯得其便。
　　上堂。喝一喝云。者里不许。钻龟打瓦。便下座。
　　上堂。机先转步。句下腾身。与夫睡来合眼。饭来开口底。相去几何。莫有善窥鞭影者么。
　　上堂。直下犹难会。寻言转更赊。拈主丈云。不得唤者个作主丈子。莫有转身吐气者么。不得乱走。
　　解夏上堂。去年七月十五。去去留之不住。今年七月十五。住住推之不去。去也师子翻身。住也象王回顾。且道。去年底是。今年底是。若有道得。分一半与之。若道不得。一时分付。且分付个什么。一时分付与春风。
　　上堂。举僧问曹山。雪覆千山。为什么。孤峰不白。山云须知有异中异。僧云。如何是异中异。山云。不堕众山色。
　　师云。混不得类不齐。六爻宛转见重离。夜深下视千山白。不是其中人不知。
　　山堂。我有一言。彻根彻源。举之不全。听之不圆。拟问如何。苍天苍天。
　　上堂。我有一语。通今贯古。全主全宾。全规全矩。直下承当。未敢相许。
　　上堂。我有一机。对面提持。石火莫及。电光罔追。乃仄掌云。咦。
　　上堂。我有一要。千差齐照。未曾拈花。不劳微笑。拟问如何。云横海峤。
　　上堂。我有一句。非默非语。日用见成。一时分付。拍禅床云。依前罔措。
　　上堂。举东山演祖道。今夏诸庄旱损。吾总不忧。堂中一百禅人。不会狗子无佛性话。深以为忧。
　　师云。荷担大法。不得不然。报恩诸庄旱损。亦何足忧。堂中五七兄弟。尽会狗子无佛性话。深以为忧。何故。镬汤无冷处。
　　辞报恩上堂。跛跛挈挈。列列[造/火][造/火]。跛跛挈挈处。匙挑不上。列列[造/火][造/火]时。炎天散雪。十有二年。来住此地。杨岐家风。未曾漏泄。今漏泄。秤锤元是一团铁。

　　住建康府能仁禅寺语录

　　　　侍者　宗焕　编
　　入院。踞方丈。烹金之炉。铸人之模。净名一默。国师三呼。虽然如是。你诸人。又向甚么处摸索。喝一喝。
　　拈帖云。青山白云。红尘闹市。见成公案。理当即行。为什么不知有。度帖与维那云。公验分明。
　　升座。拈香。祝圣罢。遂就座。
　　僧问。马祖升堂。百丈卷席。意旨如何。师云。非父不生其子。进云。只如马祖归方丈。又作么生。师云。还见马大师么。进云。雪窦道。正令不行。拗曲作直。又且如何。师云。又得傍人证明。进云。能仁门下。忽有个汉。出来卷却席。和尚如何祗对。师云。落在第二。僧礼拜。
　　师乃云。掩关摩竭。三七日思惟不能。面壁少林。一九年推穷不到。如将折筯。搅动沧溟。只要鱼龙知水为命。知则知矣。还曾梦见么。新能仁因行掉臂。将金弹子。作泥弹子。撒向诸人面前了也。面赤不如语直。眼亲曷若手亲。莫有手眼俱亲者么。良久云。若无。新能仁今日失利。
　　举五泄参石头云。一言相契则住。不契则去。石头据坐。五泄拂袖便行。头召上座。泄回首。头云。从生至老。只是这个。回头转脑作什么。五泄大悟。遂拗折主丈。
　　师云。五泄问头。如猛虎出穴。石头据坐。似师子当门。拂袖便行。令人疑着。末后因甚向三婆两奶。哆哆和和处。方悟去。还曾梦见么。
　　当晚小参。山遥海阔古兰若。月白风清老比丘。万象森罗总宾客。相逢莫不小低头。乳峰道。一花开大地春。古佛为什么不着便。你若透得。也许伊是个金毛狮子。
　　师云。阿呵呵。与么说话。正是作贼人心虚。山僧不是普州人。断不入这保社。因甚数日来。泥里水里。直得眼不见鼻孔。与么不着便。莫有出手相救底么。良久云。把梢把柂并摇橹。分付同舟共济人　复云。出得尘来又入尘。休论便重复便轻。试看门外清溪水。动静由来一样清。
　　开炉上堂。一番风雨送寒来。底事开炉炉未开。寄语参玄诸上士。冷湫湫处且相隈。所以道。休去歇去。古庙香炉去。冷湫湫地去。古人与么道。也是寒灰烧杀人。喝一喝。
　　上堂。冠盖骈阗。已为诸人。说不可思议法门。拈主丈云。今请木上座。从头注破。卓一下。
　　上堂。张智慧弓。发坚固箭。重重铁壁。迭迭银山。那边更那边。一透一切透。忽被雄师百万。剑客三千。打一围绕时。却如何转身。咄。眼若不睡。诸梦自除。
　　上堂。厨库对僧堂。三门朝佛殿。南来与北来。一见一切见。见后如何。客是主人相师。
　　腊八上堂。昼见日夜见星。妙高山色青又青。便与么去。不惟打失鼻孔。亦乃失却眼睛。且过在於何。黄河从源浊。
　　上堂。举汾阳示众云。识得主丈子。一生参学事毕。
　　师云。古人略露星儿。可谓一了百了。能仁今日别作个商量。举主丈云。者个是主丈子。诸人那个不识。既已识得了。宜善护持。
　　上堂。青萝夤缘。直上寒松之顶。白云淡泞。出没太虚之中。国师在诸人眼睛里出头来。眉毛上翻身去。若也见得分明。始知万法本闲。惟人自闹。
　　圣节上堂。黄河清圣人生。君临四海。子育群情。还会么。从兹鼙鼓卧边城。永日寥寥贺太平。
　　上堂。吾有大病。非世所医。
　　茗溪老人。言犹在耳。是什么病。攒簇不得底病。扶持不起。人人皆有。莫谤他好。正觅起处不得。咄咄。诸佛不病。为伊惺惺。惺惺正是病。众生若病。即非众生。曾为宕子。偏念客情。曹山可谓识病者。今日山僧。也要与茗溪相见。他道。吾有大病。非世所医。只向道。请归方丈歇去。管取病者不病者识病者。瓦解氷消。
　　掩室和尚忌烧香。瓯阜山头。龙蛇阵上。将头不猛。累及三军。自此江西湖南。便与么去。吴山蜀水。纷纷纭纭。重城夜月。青山白云。一度思君复恨君。
　　江东陈招捕制置。为阵亡请升座。问答不录。
　　灵山举花。饮光微笑。少林面壁。神光点头。自尔四七单传。二三直指。不与物我为侣。不与圣凡同廛。寂尔忘缘。超然自得。曹溪之后。江西已来。明大机显大用。倒使司农印。高提王库刀。扫荡欃枪。剪除寇贼。肃清寰宇。建立太平。乃顾视大众云。者里承当得去。功不浪施。苟或未然。淮山雨过添新绿。疑是将军破虏心。复有一偈。赤心报国丈夫儿。进退存亡已自知。盖世英雄宁畏死。一时忠勇更无谁。冶城夜月将军墓。蒋岳春云武帝祠。从此龙光山下寺。龟哥也着载丰碑。
　　佛涅盘上堂。十五日已前佛生。佛未曾生。你诸人在我这里。不得起攀仰之心。十五日已后佛灭。佛未曾灭。你诸人在我这里。不得起追思之想。正当今日。攀仰之心既无。追思之想亦寂。你诸人在我这里。合作么生。喝一喝。
　　上堂。三月二十五。芳春余几许。一道平常心。颠言及倒语。谩道举手摘杨花。那知漫空飞柳絮。趂流光猛提取。吃粥了也。洗钵盂去。
　　上堂。举世尊。见文殊在门外立。乃云。文殊文殊。何不入门来。文殊云。我不见一法在门外。何得教我入门来。
　　师云。说得道理好。颂云。不见一法在门外。平地无端自活埋。若是金毛师子子。急须移步入门来。咦。
　　上堂。禅禅万万千。眉插鬓耳垂肩。千花影里。百草头颠。或时虚空里钉橛。或时旱地上生莲。引得寒山子笑掀天。吟得新诗一两联。足成三百篇。喝一喝。习气犹在。
　　谢庄主上堂。青山为家。白云作户。稳密田园。鸦飞不度。鼓腹台前一转头。不觉四月二十五。
　　上堂。长安甚闹。我国晏然。古人一期酬对。不妨奇特。未有出身之路。唤什么作我国。纵遇锋刀常坦坦。假饶毒药也闲闲。
　　上堂。九十日克期取证。八十日已过。有预通个消息底么。良久云。异兽藏头角。灵禽惜羽毛。
　　解夏上堂。举僧问风穴。九夏赏劳。请师言荐。穴云。出岫拂开龙洞雨。泛波僧涌钵囊花。
　　师云。论功惜赏。总未作家。若问能仁。只向道。好将一滴曹溪水。散作人间三日霖。
　　上堂。一句如铁橛子。少室秤提不起。曹溪摇撼不动。有伎俩者。一任左扶右持。无伎俩者。不妨全体受用。喝一喝云。巴蓬集壁。去天一尺。
　　上堂。敲床拊桉。邪法炽然。竖指擎拳。正宗平坠。忘言得旨。滞悫迷封。一句投机。离宫失殿。毕竟如何。喝一喝。
　　上堂。举僧问国师。如何是本身卢舍那。国师云。与老僧过净瓶来。僧将净瓶至。国师云。却安旧处着。僧将净瓶安旧处。复问如何是本身卢舍那。云古佛过去久矣。
　　云门道。无朕迹。
　　雪窦道。直得一手指天。一手指地。争得无。还会么。云在岭头闲不彻。水流磵下太忙生。
　　师云。古佛动地放光。可怜只么蹉过。云门千手掩之不能。雪窦千眼观之不足。若会去。云在岭头。若也不会。水流磵下。会么。拍禅床下座。
　　上堂。拈主丈云。鳞皴主丈子。非长亦非短。东行西行处。十分着力。归家稳坐时。一味不管。着力处是我同流。不管时吾之道伴。且道伴同流。是一是二。靠主丈云。见成公案。
　　上堂。龙蟠虎踞。今古嶷然。楚水秦淮。滔滔无间。问着因甚么道不会。
　　上堂。举僧问岩头和尚。利剑斩天下。谁是当头者。岩头云。暗。僧拟进语。岩头云。钝汉。
　　师云。者僧一剑。拟取天下人头。到岩头面前。先折一命。直至而今不再活。
　　上堂。藏身处没踪迹。没踪迹处莫藏身。古人与么说话。未出窠子。如今锺山上把手。御街里挨肩。与么说话。还出得窠子也无。良久云。缓缓。
　　上堂。举马大师示众云。凡有言句。是提婆宗。以此个为主。
　　师颂云。玉转珠回着眼看。有相干处没相干。只将此个以为主。喝一喝云。一剑倚天星斗寒。
　　谢庄主上堂。进一步退一步。镢头镢底无回互。以一机夺一机。没便宜处讨便宜。插锹叉手田中事。是即担泉带月归。记取话头。
　　腊八上堂。金轮殿上。舍重从轻。正觉山前。弄真象假。将无边虚空。剜一孔笼。於一孔笼。显示无边虚空。尽大地穷未来。情与无情。把作一状领过。不受他瞒底。同往大殿。展坐具。礼三拜。看伊面皮厚多少。
　　上堂。举云门云。十五日已前。即不问。十五日已后。道将一句来。自代云。日日是好日。
　　师云。蜀山楚水。江北江南。步步稳密。念念相谙。前三三后三三。眨上眉毛早不堪。毕竟如何。参。
　　上堂。凛凛孤风藏不得。倒骑角虎出山来。大唐国里人无数。噇酒噇糟唤不回。唤得回。笑容未动。牙爪先开。有捋虎须者么。喝一喝。
　　掩室和尚忌烧香。笑密庵巧。喜松源拙。扫临济喝。折德山棒。自谓不蹑前踪。又道抛三放两。自谓无法与人。又道开口不在舌头上。阿呵呵。者老汉。今日被我点捡了也。还有不甘底么。祸不入谨家之门。遂插香。
　　上堂。举僧问古德。如何是佛。古德云。清谈对面。非佛而谁。
　　师颂云。偃蹇苍髯十万本。参差翠玉数千竿。风敲月户三秋冷。雨打茅堂六月寒。
　　上堂。德山一棒。临济一喝。家贫难办素。事忙不及草。三千里外见誵讹。未免虾跳不出斗。卓主丈一下。喝一喝。
　　上堂。是句亦刬。非句亦刬。辜恩负义汉。闻与么道。便与么去。未免落在第八。何故。水云月色疑无地。花柳春风别是村。
　　上堂。举僧问陈尊宿。以一重去一重。即不问。不以一重去一重时如何。宿云。昨日栽茄子。今日种冬瓜。
　　师云。笼中白鹤。意在云霄。网底游鱼。龙门难度。睦州老人。赖遇者担板汉。
　　端午上堂。今朝端午。不欲效先作采药去。只据见定用底。亦能杀人。亦能活人。如何是见定用底。喝一喝云。只与么去。和骨头换却也不定。
　　解夏上堂。结夏解夏。灵山旧制。鹅以瓶拘。鱼以网系。拈主丈。卓一下云。风雷变化在今时。霄汉振飞何更拟。有么。再卓主丈一下。
　　上堂。举僧问五祖。一大藏教。是个切脚。未审切个什么字。祖云。八啰娘。师云。东山老人。虽则满口乡谈。不妨奇特。看来却是类格切。何以见得。别国却为亲。

　　住建康府蒋山太平兴国禅寺语录

　　　　侍者　祖定　编
　　师於嘉熙二年。九月十九日。在径山受请。
　　无准和尚。引座云。宝公宝山之宝。非青黄赤白等色。亦非大小方圆等相。三贤莫辨。十圣那知。是故。公亦秘惜。若非其人。未易分付。今日石溪。不涉安排计较。突然在前。无心而得。既得之已。亦不以为奇特。眩曜於人。是则故是。争奈我此千百衲子。虚心久矣。皆欲一见。是以鸣鼓集众。殷懃虔请。愿升此座。於香烟起处。放此宝光。令我一众。因此宝光。获见此宝。同得受用。尽未来际。永无退失。然虽恁么。更有一事。不得不疑。或有个没意智汉。不识好恶。犯众出来道。蒋山蒋山。不得将常住物。作自己人情。吾侄却须自作支遣。莫教累及老叔。恐人无凭。先此奉白。
　　师拈帖云。罗笼得住。以此却不住。呼唤不回。以此却又回。且誵讹在什么处。度帖云。恼乱春风卒未休。
　　指法座。天下径山。第一导师。所踞之座。千百衲子。常共围绕。尽大地人。仰之不及。因甚今日。新蒋山却入一分。快便难逢。乃升座。
　　僧问。本自无心有所求。无边宝藏自相投。志公和尚遥招手。人在凌霄暗点头。学人上来。愿闻法要。师云。五峰烟幂幂。双涧水泠泠。进云。记得宝公大士。令人传语思大和尚。何不下山教化众生。目视云汉作什么。此意如何。师云。三台须是大家催。进云。思大云。三世诸佛。被我一口吞尽。何处有众生可度。又作么生。师云。一拨便转。进云。当初若是和尚。未审如何祗对。师云。剑去久矣。僧礼拜。
　　师乃顾视大众云。还知么。五峰峭峙。双径岧峣。非其人不可到。亲到者乃方知。我观此会。千百龙象。无一不是亲到者。且二千年前。灵鹫真规。何异今日。还辨明得么。还透得过么。若也辨明得。透得过。不妨江之南北。浙之东西。崄布危分。恢疆拓土。忽被径山不放过时如何。相逢不下马。各自奔前程。
　　叙语不录。
　　复云。适来堂上尊叔。指出宝公宝山之宝。对众分付。且令放此宝光。供养大众。庶因此光。获见此宝。与么提掇。照用齐显。与夺双行。一点瞒诸人不得。诸人分上。语默动静。转辘辘地。还瞒得堂头。一点也无。可谓此宝放光。交相照映。若教小侄。头上安头。不免犯将常住作自己人情之诫。却有一事。不容不疑。径山门下。忽有个出来缓缓道。与么放光。总是说底。毕竟宝在什么处。却又如何支遣。良久云。洎乎错下注脚。
　　入院踞方丈。顾视大众云。山僧已是一杓两杓。泼你诸人了也。有攒眉便回者。脚跟下自领一顿。苟或迟回。待独龙岗点头。为你说破。
　　拈帖。衲僧家。寻常鼻孔辽天。去住自在。为什么。刚被这个捩转。度帖云。却烦维那。为我分雪。
　　升座。拈香祝圣罢。遂就座。
　　僧问。记得保寿开堂。三圣推出一僧。意旨如何。师云。金将火试。进云。保寿便打。又作么生。师云。不可放过。进云。三圣道。恁么为人。非但瞎却这僧眼。瞎却镇州一城人眼去在。[吃-乙+小]。师云。为人须为彻。进云。保寿掷下主丈归方丈。又且如何。师云。象王行处绝狐踪。进云。新蒋山今日开堂。有何垂示。师云。主丈未到你吃在。进云。可谓今古应无坠。分明在目前。师云。放过一着。僧礼拜。
　　师乃云。圆悟一关。全无肯路。把定则云横岳立。斫额不容。放行则地辟天开。横身有分。此犹是诸方共用底。须知更有放行处把定。通幽有径。到者还迷。把定处放行。竹户松窗。霭然和气。所以杖头刀尺。裁剪临时。袖里风云。开遮在我。新蒋山与么告报。诸人不得与么流通。何故。太子岩高风月异。一回亲到始应知　复举适来禅客。问。保寿开堂三圣推出一僧。保寿便打。圣云。恁么为人。非但瞎却这僧眼。瞎却镇州一城人眼去在。寿掷下主丈归方丈。
　　师云。江西顶髓。济北眼睛。非具通天作略底。莫能担荷。又非作略通天底。莫能成褫。虽然。未免吾宗扫土而尽。拈主丈云。古人且置。今日合作么生。遂靠主丈云。近见不如远闻。
　　当晚小参。晓披北山云。暮宿北山雨。来为北山人。须辨北山主。举拂子云。若已过圆悟关。升宝山堂。入正传室底。自然与山中主人。面面相看。春风和气。敢问宝公大士。未剖面门之前。为甚描也描不成。画也画不就。要知落处么。风行草偃凭谁委。水滴冰生只自知　复举。宝公大士云。大道只在目前。要且目前难睹。欲识大道真体。不离声色言语。乃竖一指云。这个是色。拍禅床云。者个是声。说底是言语。大道真体。在什么处。急须着眼看仙人。莫看仙人手中扇。
　　上堂。檐头滴滴。分明历历。好片祖师心。无端已狼籍。只如观世音菩萨。将钱买胡饼。放下手。却是一块生铁。誵讹在什么处。
　　接雪峰痴绝和尚书上堂。客从京都来。手持福建信。说道。石门巇崄铁关牢。何似蟠龙万仞高。无角铁牛拦不住。却登象骨鼓波涛。大众。雪峰球子辊也。退步斫牌者谁。
　　上堂。是不是。非不非。交肩过。携手归。南泉不出方丈。为什么在庄吃油糍。今兮昔兮同一时。知音知后更谁知。
　　上堂。举僧问投子。定慧等学。明见佛性。此理如何。投子云。打水用桶。舀粥用杓。又南泉问黄蘗。定慧等学明见佛性时如何。蘗云。十二时中。不依倚一物。始得。师云。问头一同。答处各异。参黄蘗底。须是见投子。见投子底。须是参黄蘗。若一穿穿过。蒋山主丈子。未点头在。
　　上堂。道远乎哉。触事而真。圣远乎哉。体之即神。百丈遭喝。三日耳聋。水潦被踏。起来大笑。何似一指头禅。一生受用不尽。喝一喝云。俱胝来也。
　　谢冬斋秉拂上堂。香积世界。以香饭作佛事。娑婆世界。以音声为道场。我此一众。不离本处。历四十二恒河沙国土。亲到上方。饱饫众香。顷刻之间。经二千一百余年。还至本处。听演妙法。忽被多口老净名。道其施汝者。不名福田。供养汝者。堕三恶道。又作么生。只向道。惭愧惭愧。
　　上堂。锺阜龙盘。石城虎踞。牛首横前。方山傍住。正传阁上。一观不觉双眉[陡-土+止]聚。何故。秦淮一带西流去。
　　上堂。举青原和尚。僧问。如何是佛法大意。原云。庐陵米作么价。
　　师颂云。庐陵米价没高低。直下承当已是迟。多少牙人并贩子。却来升合较毫厘。
　　上堂。拈主丈。卓一下云。七佛已前只与么。又卓一下云。七佛之后亦复然。卓一下。片云生晚谷。孤鹤下辽天。
　　上堂。心王如不动。六国自安宁。其或咬定牙关。翻转面具。利刀斫断。大斧凿开。又如何道得不涉功勋句。
　　圣节满散上堂。仁王一卷经。舒卷甚分明。诸佛及众生。无非受持者。与么说话。正是序分。如何是正宗分。良久云。有星皆拱北。无水不朝东。
　　上堂。举僧问广德。如何是佛。德云。画戟门开见坠仙。僧问悟空。画戟门开见坠仙。意旨如何。悟空云。假饶亲见释迦文。智者咸言不是佛。德云。悟空古佛。岂止羊二十口。
　　师云。二古佛。一人斩新建立。一人倒底掀翻。且道。建立底是。掀翻底是。若也定当得出。岂止羊二十口。
　　上堂。没誵讹处最誵讹。美玉无瑕贵切磋。几度浑仑提不起。鼠肝虫臂总由他。复云。彩奔龊家。
　　上堂。十一十二。无处回避。十四十五。充塞寰宇。者边那边。或去或住。一箭上红心。黄金如粪土。
　　上堂。事无一向。智有千差。有时丁一卓二。有时放两抛三。若向丁一卓二处见伊。伊不在丁一卓二处。若向放两抛三处见伊。伊不在放两抛三处。忽有个出来道。你口劳劳地底[吃-乙+小]。只向他道。莫错认定盘星。
　　上堂。拈主丈云。四七二三。天下老和尚。因甚么向这里纳败。卓一下云。不是标名虚事褫。如来宝杖亲踪迹。
　　浴佛上堂。风磨湛湛真空体。雨洗如如法界身。大地山河并万象。今朝与佛共生辰。且道。是那个佛。低声低声。
　　结夏上堂。以大圆觉。为我伽蓝。漫天网子。身心安居。平等性智。罩住了也。还有透得出底么。喝一喝。
　　上堂。举睦州问僧。什么处来。僧云。那边札。州云。老僧屈。僧云。和尚即得。州云。檐枷过状。劈脊便打。
　　师云。这僧据虎头捋虎须。竟莫逃虎口之厄。
　　云峰云。睦州何用繁辞。那边札。劈脊便打。
　　斩钉截铁。不无云峰。擒纵之机。还睦州始得。
　　上堂。说时默。默时说。处处投机。门门合辙。正是虚空里钉橛。须信虚空便是橛时如何。喝一喝。
　　上堂。阿呵呵。昨夜三更时。鸡足嵓低头假寐。惺惺石呼云。主人翁惺惺着。自倒还自起。便乃举头。只见西天数息系念。东土危坐摇头。被岩头奯公喝云。何不噇眠去。咄。洎合瞌破锺楼。
　　谢两班上堂。大厦非一木可支。巨舟须众手可济。众手既集。亦复同心。南北东西。无往不利。以手指右边云。截流一句子。更看把梢人。复云谁。
　　上堂。久晴不雨则旱。旱固可忧。久雨不晴则涝。涝亦可忧。不旱不涝。尤为可忧。既不旱涝。忧个什么。不曾下得春时种。空向田头望有秋。
　　上堂。举盐官唤侍者。将犀牛扇子来。者云破也。官云。扇子既破。还我犀牛儿来。侍者无对。师云。清风动地。投子云。不辞将出。恐头角不全。师云。却与侍者出气。雪窦云。我要不全底头角。师云。重处偏坠。石霜云。若还和尚即无也。师云。何不早道。雪窦云。犀牛儿犹在。师云。犹欠蹄角在。保福作[○@牛]相。师云。身似脚不似。雪窦云。适来何不将出。师云。恰是。保福云。和尚尊年。别请人好。师云。[跳-兆+孛]跳作么。雪窦云。可惜劳而无功。师云。也好穿却。复云。盐官索一犀牛儿。得一犀牛儿。引得众角森然。尾巴齐露。其间皮毛同异。骨骼高低。总被雪窦无星秤尾。缺画尺头。分寸锱铢。秤量俱定。只有些子誵讹。抑不得已。
　　复说颂云。犀牛扇子破多时。全暗全明。问着元来总不知。最为亲切。无限清风与头角。成群作队。尽同云雨去难追。鼻绳在我手里。大众若要清风再复。头角重生。何独雪窦门下。彼一时此一时。有能平展家风。自然古今不坠。扇子既破。还我犀牛儿来。莫有清风步步者么。良久云。云月溪山面面殊。
　　上堂。我有一句子。待秦淮流向东。即向汝道。便下座。
　　上堂。举云门示众云。人人尽有光明在。看时不见暗昏昏。作么生是诸人光明。自代云。厨库僧堂。
　　师云。高举慧炬。助佛光明。却向厨库僧堂里着到。
　　上堂。四月十五。云龙风虎。扫荡欃枪。肃清寰宇。五月十五。松峦竹坞。明月作龛。白云闭户。即今六月十五。又作么生。喝。毒蛇横古路。
　　山前行道上堂。山前田地谁为主。喜见灵苗战晚风。将谓年年求岁稔。由来岁岁愿年丰。且年丰岁稔。是同不同。向田头田尾行一遭。蓦然踏着也不定。
　　解制上堂。四月十五日。结却布袋头。拈主丈云。主丈子。卷卷挛挛。转仄无路。今日解开。主丈子作么生。卓一下云。旱天施雨泽。平地鼓风涛。
　　上堂。举乾峰示众云。法身有三种病二种光。一一透得。始解归家稳坐。
　　师云。三种病二种光。即不问。且如何是法身。不识庐山真面目。只缘身在此山中。
　　开炉上堂。密密绵绵细着工。从来此室不通风。庭前三尺齐腰雪。身在霭然和气中。为什么明招道。个里风头稍硬。且归暖处商量。喝一喝云。不得瞌睡。
　　上堂。雨从何来。风作何色。有人於此代一转语。可谓饥馑劫中饮食。焦枯境里云雷。山僧作一头驴。驮米归来。别甑炊香。供养有分。忽有人道。下语即不辞。驮亦不无。且米在什么处。只向他道。太无厌生。
　　谢冬斋秉拂上堂。於食等者。於法亦等。於法等者。於食亦等。法食双运。平等普熏。解空因什么。被净名所呵。两彩一赛。
　　上堂。举僧问香林。如何是室内一盏灯。林云。三人证龟成鳖。
　　师颂云。风前敲落珊瑚枝。白玉鞭头直下垂。要识香林家住处。水晶宫殿草离离。
　　腊八上堂。我佛入深山。六载冷相守。中夜一举头。南辰对北斗。於此眼皮穿。一场成漏逗。普观大地人。此事皆具有。至今二千年。公案宛如旧。不见赵州曾有言。修行变作不唧[口*留]。
　　上堂。直上觑直下觑。七佛已前。闲家泼具。喝一喝云。少室铁牛。黄梅石女。
　　元宵上堂。百丈下堂句。云门顾鉴咦。进前叉手立。端的许谁知。若也知去。譬如一灯传百千灯。灯灯无尽。若也未知。切忌向灯影里走。
　　掩室和尚忌烧香。这老子。虎据瓯峰。十有二年。目光电卷。啸韵风生。有入其穴。敛其目。编其须。收其尾。骑之而不得下者。过在阿谁。悔不慎当初。
　　上堂。举疎山垂语云。老僧咸通年已前。会得法身边事。咸通年已后。会得法身向上事。云门问。如何是法身边事。山云。枯桩。如何是法身向上事。山云。非枯桩。门云。还许学人说道理也无。山云。许。门云。枯桩岂不是明法身边事。非枯桩岂不是明法身向上事。山云。是。门云。法身还该一切也无。山云。作什么不该。门遂指净瓶云。法身还该这个也无。山云。阇黎莫向净瓶边会。门遂作礼。
　　师云。山僧当时若见。也只以手拍一拍云。笑倒傍观。复颂云。法身向上法身边。会得咸通无后先。一个矬来一个跛。担为一担更无偏。
　　上堂。古古今今路。朝朝暮暮行。因甚者一搭子踏不着。无边香水海。百亿须弥卢。撮来如粟粒大。因甚见不到。良久云。只为分明极。翻令所得迟。便下座。
　　上堂。立足於万仞悬崖之巅。方有撒手之理。分身於三尺露刃之下。方有断命之时。有断命之时。有撒手之理。方言绝后再苏。欺君不得。而今莫有绝后再苏底么。喝一喝。
　　上堂。平怀常实事同风。正在昏昏梦寐中。扶起脊梁重猛省。莫教蹉过五更锺。众中或有个出来道。已蹉过了也。只向他道。一钓便上。
　　谢知事上堂。一句子。有时坐断乾坤。笼罩今古。有时风高月冷。海晏河清。有时变化晦明。兴云致雨。今日总抛向面前。切不得世谛流布。
　　上堂。凭栏拭目旧山川。迭迭峰峦带晓烟。不是梦中论梦事。今朝正是普通年。竖起一指云。以此为证。
　　上堂。举赵州云。苦沙盐大麦醋。菽黍米饭齑莴苣。又云。裈无裆袴无口。头上青灰三五斗。师云。赵州老人。卖弄不少。
　　退院上堂。白发垂垂一叶身。今年贫似去年贫。住山不与山为主。水石烟云也笑人。

　　住平江府虎丘山云岩禅寺语录

　　　　侍者　宗茙　光玉　编
　　入院。踞方丈。与么也在我。不与么也在我。明眼汉。担主丈。绕天下横行。为什么。透这些子不得。喝。
　　拈府帖。举帖云。二千年前。灵山付嘱品。二千年后。吴地流通分。度帖云。却烦维那。普告大众。
　　升座。拈香祝圣罢。遂就座。
　　垂语云。一寻秋水逼人寒。几度临崖着眼看。不动锋铓提得去。早知伤手犯波澜。莫有不犯波澜底么。
　　僧问。昔日锺山顶上。惯钓鲸鲵。今朝海涌峰头。大开炉鞴。正恁么时。祝　圣一句。作么生道。师云。祥光生六合。瑞气绕乾坤。进云。古人道。据虎头收虎尾。第一句下明宗旨。如何是第一句。师云。虎头虎尾一时收。僧礼拜。
　　师乃云。佛未出世。祖不西来。一人人鼻孔辽天。壁立千仞。洎乎苏州有常州有。是第二句。江南无江北无。是第八机。直饶截断吴松。拓开海涌。正在虎丘门外。只如跨虎丘门。升虎丘堂。入虎丘室。见虎丘人。摩捋虎须。雍容谈笑。却又是阿谁分上事。莫言深远无人到。满目青山皆故人　复举乳源和尚示众云。西来的的意。也不易举。时有僧出。源便打云。而今是什么时节出头来。
　　师云。尽道乳源恁么提唱。如虫御木。殊不知。这僧未出头时。已落他陷阱了也。
　　当晚小参。教中道。见见之时。见非是见。见犹离见。见不能及。且道。见个什么。古人道。知而无知。不是无知。而说无知。知个什么。与么则语默动静。不堕见闻觉知。见闻觉知。不离语默动静。所以圆悟禅师。举拳问隆祖云。见么。隆祖云。见。圆悟打一拳云。头上安头。隆祖大悟。且道那里是它头上安头处。者里见得。顿超知觉。独脱见闻。处处全彰。头头显露。千车共辙。四海一家。虎头虎尾。一时收却。又如何转侧。江上青山殊未老。屋头春色放教迟　复举乾峰示众云。法身有三种病二种光。一一透得。方解归家稳坐。云门云。庵内人。为什么不见庵外事。乾峰呵呵大笑。门云。正是某甲疑处。乾云。子是什么心行。门云。也要和尚委悉。
　　师云。把手同归者。琅琅笑语新。移身藏北斗。举步入南辰。少室残冬雪。武林三月春。辘轳千万偈。顽石两眉伸。
　　谢普门首座。留两班上堂。白云举雪窦颂云。偶续灵峰照夜灯。遽泛铁舡下沧海。承天此日也随例。泛一只铁舡。文殊普贤。招头把柂。观音弥勒。打篙摇橹。山僧嬴得坐地看杨州。
　　师云。白云祖师。清白传家。古今榜样。虎丘喜有见成舟楫。招头把柂。打篙摇橹。一一见成。惟是谙水脉别波澜。坐舡头者。舍普门而谁。山僧亦不敢端坐看杨州。何故。舡上无散工。
　　上堂。知之而行。见之而止。对面白云千万里。言中定旨。语外明宗。一重一重复一重。良久云。斯门寂寂无关锁。清坐不知谁与同。
　　上堂。举石霜在沩山。筛米次。沩山云。施主物。不得抛撒。石霜云。不敢。沩山乃拾起一粒。你道不敢。者个是什么。霜无语。沩山云。你莫轻者一粒。千粒万粒。从者一粒生。霜云。者一粒。从什么处生。沩山呵呵大笑。遂告众云。米里有虫。
　　师云。沩山慈悲心安在。非惟两度放过。又且掘地深埋。当时若是临济门下。管取别有长处。
　　谢道旧上堂。三十年前。得一转语。不在天台南岳。便在江西湖湘。有时千思万思。思之不来。三十年后。不复思矣。却又在前。且道是什么一转语。清风来故人。
　　上堂。摩竭陀国。少室峰前。尽力道不得底。一时分付阿谁。良久云。塞壑填沟犹自可。风吹日炙可怜生。
　　浴佛上堂。举世尊初下生来。一手指天。一手指地。云天上天下。惟吾独尊。后来云门云。我当时若见。一棒打杀。与狗子吃。贵图天下天平。
　　阿呵呵。一场好笑。且笑个什么。未出胞胎事已蹉。出胞胎后转誵讹。韶阳主丈头边眼。供佛烧香不在多。
　　谢两班上堂。举道吾问云嵓。大悲菩萨。用许多手眼作么。嵓云。如人背手摸枕子。又陆亘大夫。问南泉。大悲菩萨。用许多手眼作什么。泉云。如国家用大夫作么。
　　师云。二尊宿。一人理上主持。一人事上施设。未免各有偏枯。有问虎丘。大悲菩萨。用许多手眼作么。即鞠躬云。全火祗候。
　　上堂。天高地迥。海阔山遥。秋风袭衣。主丈[跳-兆+孛]跳。只如万里无寸草处。还有人道得么。看脚下。
　　上堂。初三十一。上上大吉。中九下七。有口挂壁。双林傅大士。儒履道冠。蒋山梁宝公。剪刀曲尺。笑倒生公台畔石。
　　上堂。有句无句。如藤倚树。树倒藤枯。毒蛇横路。咄咄咄。缩头去。
　　上堂。举琅琊云。汾阳先师道。汾阳门下。有西河狮子。当门踞坐。但有来者。即便咬杀。作何方便。入得汾阳门。见得汾阳人。琅琊者里。也有踞地狮子。若有来者。即自丧身失命。作何方便。入得琅琊门。见得琅琊人。师云。二尊宿。起模画样。只要控人入路。山僧也有个方便。不用入其门。见其人。只消咤沙地。哮吼一声。壁立千仞。便乃踞其窟穴。拔其爪牙。还有恁么者么。拍禅床一下。
　　上堂。十五日前。处处逢渠。问着。为什么道不知。十五日后。拍拍是令。问着为什么道不会。正当十五日。龙蛇易辨。衲子难瞒。举拳云。且道。山僧手内是什么。参。
　　腊八上堂。昨夜三更。文殊普贤二人。在善法堂前。一云。大觉世尊。今日成等正觉。一云。世尊从旷劫已来。成等正觉。如是二人。分辨不已。被王老师。各与二十主丈。一时趂出。虽然。官不容针。也有一问赵州道。棒教谁吃。喝。只知问过。不知正令已行。
　　上堂。拣择於是非句外。呈露於啐啄机先。总是草窠里辊。莫有透关底么。老僧罪过。
　　上堂。诸佛机。祖师意。百草头。双眉底。不可得而一。不可得而二。赵州关即且置。云门曲作么生。一堂风冷淡。千古意分明。
　　元朝上堂。刘右司施法衣嘱云。清惠公所制。遇升座说法一披。大众。座已升。衣已披。法作么生说。但得雪消去。自然春到来。
　　州府散　圣节升座。(问答不录)五须弥卢之高。未足为高。以其高可穷。四大海水之深。未足为深。以其深可测。虚空法界之量。不足为广。以虚空法界之量可量。世界微尘之数。不足为多。以世界微尘之数可数。遂举拂子云。如是之法。不可穷。不可测。不可量。不可数。如是之法。既如是。圣人之寿亦如是。要会如是之法么。以拂子击禅床云。如是如是。
　　因雪上堂。五九四十五。太阳开门户。一点微云何处来。散作人间三日雨。晓来忽推窗。所见非常处。白玉作楼台。烂银为国土。盐官王老师。欢喜无着处。拈起须弥槌。击动虚空鼓。清音闻远近。雅韵贯今古。法眼和一通。听之犹莽卤。古人有言兮。千年田八百主。
　　掩室和尚忌拈香。最初机。末后句。有准绳。没规矩。岂可错承当。岂可错分付。
　　遂举香云。若道有分付。辜负先师。若道无分付。亦是辜负先师。有道得者么。插香云。寥寥此日一炉香。铁作心肝也断肠。
　　上堂。即心即佛。黄叶作黄金。非心非佛。虾跳不出斗。不是心不是佛不是物。喝一喝云。剑去久矣。
　　上堂。初五初十。铁蛇钻不入。有也莫将去。无也莫将来。虽然南岳自南岳。天台自天台。那更峨嵋对五台。抚禅床下座。
　　上堂。斩关之用。截铁之机。若非作家。不免伤锋犯手。平高就下。拆半裂三。虽是作家。亦未免拖泥带水。只如春雷一震。蛰户自开。因甚却道。龙无龙句。
　　上堂。有所说野干鸣。无所说狮子吼。山僧恁么道。正是野干鸣。毕竟如何是狮子吼。众中有么。出来哮吼一声看。如无。拈主丈云。主丈子代一转语。卓一下。
　　即翁首座相访上堂。仰山梦往天宫说法。虽则惺惺。未免落在第二。争似即翁在灵山。与老僧交承第一座。其所说之法。诸人知么。今古应无坠。分明在目前。
　　上堂。举大慧问无着。古德不出方丈。因甚到庄吃油糍。师云。探竿影草。无着云。和尚放某甲过。却与和尚道。师云。兴波作浪。大慧云。我放你过。师云。骑贼马赶贼。无着云。某甲也放和尚过。师云。赃在贼在。大慧云。油糍聻。师云。穷教到底。无着便喝。师云。鲸吞海水尽。露出珊瑚枝。
　　浴佛上堂。举药山浴佛次。问遵布衲云。只浴得者个。不浴得那个。遵云。把将那个来。山休去。
　　师云。药山休去。直得三十二相。八十种好。一时现前。然虽如是。也好与一杓。
　　上堂。举演祖云。夫为善知识者。驱耕夫之牛。夺饥人之食。驱耕夫之牛。令他苗稼滋盛。夺饥人之食。令他永绝饥虚。
　　松源师翁云。虽然逼到万仞崖头。放身舍命。须是你当人。自肯始得。既是驱耕夺食。如何得苗稼滋盛。永绝饥虚。
　　师云。松源恁么道。大似计穷力尽。将诸人作死马医。殊不知。长空雨散云收后。一段风光属当家。
　　上堂。虎丘家风。内空外空。十分富贵。十分贫穷。有时扬声止响。有时诈哑佯聋。犹是平常小脱空。且如何是大脱空。良久云。六耳不同谋。
　　上堂。闰月十五。风生庭户。三十二大人相。啾啾唧唧。饿吵穷煎。千百亿随类身。去去来来。朝朝暮暮。牛溲马浡。十倍增光。明月夜光。分文不直。井楼上辘轳。幸自转辘辘地。路傍试剑石。分身两处看。有恁么会。滴水难消。
　　云谷藏主至上堂。山僧四十年前。收得时新一物。而今道伴相访。只得拈出。且道是什么物。青山门外白云飞。杨柳溪边引客归。莫怪坐来频劝酒。自从别后见君稀。咦。
　　上堂。三条椽下。七尺单前。澒澒洞洞底。而不知有寂寂寥寥。寂寂寥蓼底。而不知有澒澒洞洞。忽若静闹两忘。是非不及一句。试道看。
　　盖法堂上堂。大慈悲为室。诸法空为座。三世诸佛。共尽法界众生。同居此室。同处此座。各务本事。转大法轮。只如玉泉仰面数屋角。德山背身着草鞋。又作么生。老矣难禁风雨夕。聊将片瓦为遮头。
　　上堂。千说万说。不若亲面一见。高声召大众。众举首。乃云。有眼无耳朵。六月火边坐。
　　淳佑丙午。八月初一日。在寺受灵隐请。拈勑黄。示众云。诸人还知么。黄金殿上轻招手。佛地位人齐点头。今日落在微僧手中。却请对众说破。
　　升座拈香云。此一瓣香。恭为今上皇帝。祝延　　圣寿。万岁万岁万万岁。就座问答毕。乃云。此段风光。无在不在。天地以之覆载。日月以之照临。佛祖以之流慈。君王以之敷化。故我圣天子。皇图丕阐。睿泽滂流。山林枯槁之余。亦预沾濡之数。误蒙　圣恩。补灵山虚席。自惭衰朽。岂堪是任。因思瞎堂叔祖。松源师翁。皆自此山。而迁彼处。方四十年。今微僧得踵前躅。一门三世。如斯际遇。岂偶然哉。此生他生。何以云报。举拂子召大众云。誓传西祖不传旨。仰祝南山亿万春　复举太宗皇帝问僧。甚处来。僧云庐山卧云庵。帝曰。卧云深处不朝天。因甚到此。僧无语。雪窦代云。难逃至化。
　　新灵隐。快便难逢。别一转语。卧云深处不朝天。因甚到此。只奏云。今日亲奉　天颜。便下座。
　　辞众上堂。　勑书来自九重天。宝墨琳琅色尚鲜。移取嵓间枯树子。和根植向鹫峰巅。须知心自无心。岂堕去来之辙。境不自境。那形彼此之端。海涌峰飞来峰。携手同归。生公台韬光庵。交肩共语。正恁么时。还着得别之一字也无。拍禅床一下云。珍重云山。不胜恋恋。

　　住临安府景德灵隐禅寺语录

　　　　侍者　仁安　应俨　等编
　　入院。指三门。外息诸缘。心行无路。入得无门之门。犹较昔日三步。喝一喝。灵踪不在猿啼处。
　　佛殿。以香指佛云。者老子。有弥天之过。累及平人。卒无了日。我侬虽不入你保社。以不平报不平。放过又争得。便插香。
　　拈　勑黄。髻中珠。只者是。如优昙花时一现尔。顾视左右云。要知端的么。坐断意根。方能侧耳。
　　拈疏。云兴泉涌。玉转珠回。且道。是随波逐浪句。是截断众流句。试请辨看。
　　拈松源和尚衣。大庾岭头。黄梅夜半。争之不足。让之有余。而今公案见成。不免将错就错。捧起衣云。敢问此衣。白云传来。松源留下。明什么边事。恼乱春风卒未休。便披衣。
　　松源和尚。住灵隐日。欲付此衣。垂三转语。而无契者。遂留塔所。嘱云。三十年后。有我子孙。来住此山。当以此衣付之。守塔小师。宗礼藏主。付衣。后一日云。衣有所付。吾见先师无愧矣。遂书偈而化。
　　升座拈香。此一瓣香。恭为今上皇帝。祝延　　圣寿。万岁万岁万万岁。皇帝陛下。恭愿。金轮统御。华藏十三重世界。尽入提封。玉叶腾芳。大椿八千岁春秋。永严　圣算。
　　次拈香云。此一瓣香。奉为　大丞相国公。　枢密相公。　大参相公。洎　合朝文武百官。增崇禄算。伏愿。高扶舜日。共扇　尧风。舟檝斯民。金汤佛氏。
　　次拈香云。此一瓣香。奉为　判府安抚详定尚书。洎合府官僚。资陪禄算。伏愿。高超元凯。下视龚黄。袭千载之雅风。锁万邦之春色。
　　又拈香云。此一瓣香。奉为前住天上云居。次住紫金峰顶。掩室先师大和尚。用酬法乳之恩。遂就座。
　　僧问。昔年麻谷访南泉。振锡三回自绕旋。只听声声言不是。誵讹一句请师宣。师云。公案见成。进云。记得麻谷到章敬。绕禅床三匝。振锡一下。卓然而立。意在於何。师云。针札不入。进云。章敬云是是。又作么生。师云。未是好心。进云。又到南泉。绕禅床三匝。振锡一下。卓然而立时如何。师云。胡孙打筋斗。进云。南泉为什么道不是。师云。徐六担板。进云。麻谷云。章敬道是。和尚为什么道不是。南泉云。章敬则是。是汝不是。誵讹在甚处。师云。杀人刀活人剑。进云。又道此是风力所转。终成败坏。南泉具什么眼。师云。老老大大。进云。三十年后。专为流通。师云。不得错举。进云。只如今日。开堂祝　圣一句。如何话会。师云。万年松上一枝藤。僧礼拜　师乃云。教中道。我本无心。有所希求。今大法王宝。自然而至。月上座。岂是有心。今　君王之宝。自天而下。大众要识大法王宝么。左边击拂子云。只这是。要识　君王之宝么。右边击拂子云。只者是。灵利汉一见便见。乃知大法王宝。即君王之宝。君王之宝。即大法王宝。所以松源师翁自虎丘。持此宝。登此山。求此人。两手分付。今三十余年。成不了公案。山僧亦自虎丘来。又付以法衣为信。若然者。今日不免为他了却。举拂子云。有心用处还应错。无意求时却宛然　复举。本朝太宗皇帝。有僧朝见云。陛下还记得么。帝曰。甚处相见。僧云。灵山一别。直至如今。帝曰。以何为验。僧无语。师云。太宗高垂天鉴。一拶当机。者僧渊默雷声。所供是实。虽然如是。未能坐断天下人舌头。微僧今日借水献花去也。灵山一别直至如今。以何为验。遂起身鞠躬叉手云。即日恭惟。圣躬万岁。
　　当晚小参。心同虚空界。示等虚空法。证得虚空时。无是无非法。
　　为甚却道。古交如精金。百炼色不回。今交如暴流。倐忽生尘埃。禅月大师。只见锥头利。不见凿头方。且如山僧。去春与诸公相别。今复际遇。可谓一会灵山犹俨然也。若非松栢岁寒之操。精金不变之交。安能如是。岂不见。临济示众云。我欲建立黄蘗宗旨。谁为我成褫。时普化克符二人。出问讯下去。次日上问。昨日和尚道什么。济便打。二人便礼拜。阿剌剌。临济恁么建立。二人恁么成褫。也大远在。山僧无一法可建立。却要诸人大家成褫。且道成褫个什么。八月秋何处热　复举杨岐再参慈明。便问。幽鸟语喃喃。辞云入乱峰时如何。明云。我行荒草里。子又入深村。岐云。官不容针。更借一问。明便喝。岐云。好喝。明又喝。岐亦喝。慈明连下两喝。岐便礼拜。
　　师云。一人跨三脚驴。一人骑三角虎。三家村里交肩。万仞崖头移步。虽然。漆桶相揩。争柰二俱话堕。喝。
　　谢新旧两班上堂。泛铁船下沧海甚易。拈灯笼挂露柱即难。以其难者。土旷人稀。相逢者少。以其易者。前梢后柂。皆得其人。且道。行看东南。坐观西北。又作么生。以主丈。卓一下云。众眼难瞒。
　　上堂。於三七日中。思惟如是事。阿呵呵。者老汉败阙了也。还有人点检得出么。若点检得出。不妨白日青天。其忽未然。切忌开眼作梦。
　　上堂。一言道尽。滴水难消。千眼顿开。堕坑落堑。临危不悚。未见其人。既去复来。置而莫录。降兹已往。宜善知非。如更云云。利剑不斩。更有一人聻。且居门外。拍禅床下座。
　　上堂。昨夜三更。文殊跨五台。普贤骑峨嵋。登天台入南岳。与罗浮支提共会。在你诸人眼里耳里。话东家杓柄短长。西家锅子大小。只见诸人纸被蒙头。都不采览。依旧各自散去。蓦拈主丈卓一下云。自觉年来身老大。各宜安分过残生。
　　上堂云。龙吟雾拥。虎啸风生。正落今时。家常茶饭。妙峰孤顶。因甚七日不逢。拟心追求。已在他山之上。且道过在什么处。拈主丈。卓一下。下座。
　　上堂。举僧问雪窦。如何是雪窦正主。雪窦云。何不问雪窦山中人。僧云。恁么则把定乾坤去也。雪窦云。出门惟恐不先到。当路有谁长待来。
　　师云。问处有准的。答不负来机。召大众云。还见雪窦正主么。青山对面少人识。徒看白云空卷舒。
　　天基节上堂。微僧升此宝座。以虚空为口。万象为舌。讲一遍仁王寿量品。又恐上下天竺讲师。听得将谓搀行夺市。不免且解个题目。以拂子。击禅床云。一弹少室无私曲。尽是千秋万岁声。
　　元正上堂。新年头佛法。镜清道有。明教道无。二俱失利。须是决之於拄杖子始得。遂拈拄杖云。新年头佛法是有耶。拄杖子不答。是无耶。拄杖子亦不答。有无新旧。一时拈却时如何。卓拄杖一下云。巡堂吃茶。
　　上堂。簇簇上来。却之不回。簇簇下去。留之不住。於斯立片时。瞬目不扬眉。且如何是百丈下堂句。有甚近傍处。
　　上堂。横按拄杖。召大众云。莫有透得者里过底么。朝三千暮八百。翻手云覆手雨。若透未过。今不是古。古不是今。试[跳-兆+孛]跳看。卓拄杖一下。
　　掩室和尚忌拈香。巴陵三转语。南源女人拜。人贫智短。马瘦毛长。灵鹫峰头一炷香。
　　上堂。二僧卷帘。一得一失。两堂下喝。宾主历然。毕竟谁是主谁是宾。那个得那个失。良久云。野老从教不展眉。且图家国立雄基。
　　上堂。举黄鲁直太史。参晦堂。晦堂请鲁直。讲二三子以我为隐乎。吾无隐乎尔。不契。及游山。闻木犀香。却问鲁直云。还闻么。鲁直云。闻。堂云。吾无隐乎尔。鲁直忽然契悟。
　　师颂云。渠侬家住白云乡。南北东西路渺茫。几度欲归归未得。忽闻岩桂送幽香。
　　上堂。眼中物。物中眼。雪峰辊三个球。睦州担一片板。恁么会去。无事不办。便下座。
　　上堂。大仙心。休莽卤。三十三。错分付。细推穷在何处。只知昨日雨今日晴。而不知今日晴昨日雨。灵云陌上桃花飞。翻忆玄沙未彻语。
　　谢秉拂斡斋上堂。法不可说。离语言文字故。法不可求。离见闻觉知故。昨夜两堂首座。不可说而说。汝等诸人。不可求而求。是以四事供养。争敢辞劳。万两黄金。亦合消得。山僧恁么道。莫有两指夹鼻者么。自云。谁敢。
　　承天和尚遗书至上堂。设有一法过於此者。我亦见之。如梦如幻。是故短蓬和尚。觉斯梦境。因之为出没之场。知彼空花。因之为修习玩具。末后一句。坐断千差。还知落处么。尊贵位中留不住。肯为林下守株人。
　　上堂。秋风袭衣。兄弟东去西去。山僧有一转语。举似相送。第一不得错听。第二不得错会。第三逢人不得错举。三处无过。犹是谤老僧。莫有免得底么。拈拄杖卓一下。
　　松源和尚忌拈香。未见此老人已前。上是天下是地。既见此老人之后。山是山水是水。一别五十年。恩怨通身是。恩则且置。怨个什么。没量大人。抬脚不起。累了儿兮累了孙。恼乱春风何日已。
　　上堂。常在途中久不归。可怜庭户草离离。青山门外忽相见。问着刚然道不知。且道知而道不知。不知而道不知。这里有三十棒。若也未分。山僧自领。
　　上堂。举僧问多福。如何是多福一丛竹。福云。一茎两茎斜。僧云。学人不会。福云。三茎四茎曲。
　　师颂云。此君面目甚分明。曲曲斜斜是几茎。但得一回亲见后。不随风雨听虚声。
　　上堂。日月照临不到。天地覆载不着。劫火坏处彼常安。万法泯时全体现。随流不变。闹处常宁。一道恩光。阿谁无分。古人以此为事贯带。事既如此。理作么生。古人瞒山僧不得。山僧也瞒诸人不得。向官不容针处。道将一句来。便下座。
　　上堂。作么生。是什么。狮子当门。猛虎据坐。千人万人。一个半个。石火电光中。掣断黄金锁。拟议依然还蹉过。
　　送故旧归古渝上堂。山苍苍。水茫茫。直下是。非相当。整三玄戈甲。淬三要锋铓。举意非他物。回眸即故乡。好将马祖旧游地。题作渝州选佛场。
　　谢秉拂冬斋上堂。举天亲菩萨。升兜率内宫。谒慈氏。闻一座说法回。已经三年。无着问云。内宫慈氏。说什么法。天亲云。只说这个法。惟是梵音清雅。令人乐闻。
　　师云。宛尔不同。昨夜首座说底。岂不是者个法耶。都寺设供。岂不是这个法耶。忽有人问。者个是什么法。只向道。藕丝孔里骑大鹏。等闲挨落天边月。
　　上堂。一九二九。相逢不出手。今冬和气可人。山僧出手。与诸人相见去也。若合掌太僧生。若叉手太俗生。毕竟作么生相见。以手点空三下云。一二三。
　　铸锅上堂。若论此事。如大冶烹金。鼓扇烈火。千煅万炼。去尽顽矿。纯是真金。然后入范模。铸成大器。岂不见。百丈再参。被马祖震威一喝。三日耳聋。黄蘗闻之。不觉吐舌。当恁么时。不唤作大炉韛铸成。则不可。若唤作大炉鞴铸成。则压良为贱。然虽如是。即今莫有不受烹煅底么。喝一喝。下座。
　　上堂。云门一曲。腊月二十五。惊起陕府铁牛。撞倒石霜角虎。时节既相当。因缘难莽卤。莫有善酬唱底么。拈拂子云。山僧自歌自唱去也。以拂子击禅床。下座。
　　上堂。古人用底今人用。今人为底古人为。但一处誵讹。不是川僧咬蛇定。被浙僧扛鼓。我且问你。誵讹在古人分上。在今人分上。相见无言情意足。不愁别后见君稀。
　　元宵上堂。尽大地是诸人自己。总万象是自己光明。因什么动转施为。捞天摸地。山僧今日。因斋庆赞。点盏孤灯。助发光明去也。南高峰对北高峰。
　　上堂。临济道。我有时夺人不夺境。有时夺境不夺人。此为中下之机。若遇上上人来。人境俱夺。人境俱不夺。全体作用。只如中下之机。与上上根仝到。又如何相见。良久云。如王秉剑由王意。似镜当台要绝观。
　　谢练塘和尚上堂。德山入门便棒。彻底老婆心。临济入门便喝。慈悲成古倒。灵隐门下。又作么生。玉笛一吹云外曲。知音知后更谁知。
　　上堂。举僧问洞山。寒暑到来。如何回避。山云。何不向无寒暑处回避。僧云。如何是无寒暑处。山云。寒时寒杀阇黎。热时热杀阇黎。
　　师云。洞山门下。正偏五位。回互旁通。正位虽正却偏。偏位虽偏却正。毕竟如何是无寒暑处。喝一喝云。莫瞌睡。
　　上堂。是目前机。非目前法。有时放两抛三。有时斩钉截铁。只如古人道。登於九仞之上。吾亦与之俱。困於九渊之下。吾亦与之俱。明什么边事。良久云。不惟荒草里。又更入深村。
　　谢后堂首座上堂。举赵州会下。二僧相推。不肯作第一座。院主白州。州云。总教伊作第二座。主云。教谁作第一座。州云。装香着。院主装香了。州云。戒香定香慧香。
　　师云。赵州老人寻常道。诸方难见易识。我者里易见难识。点检将来。也是和麸粜面。当时待他道装香着。只向他道。正是第二座。还有不甘底么。
　　青苗上堂。举东山和尚云。山前一片闲田地。叉手叮咛问祖翁。几度卖来还自买。为怜松竹引清风。灵源和尚。下个注脚云。理得山前地。安闲即祖翁。乾坤无外界。松竹有清风。
　　师云。二大老。只知松竹清风之乐。而不知稼穑之艰难。山僧效颦去也。人人有一坐具地。占断犹来自祖翁。四界打量量不尽。及时耕种待秋风。
　　上堂。峭峻门庭。平白道路。担板睦州。面壁鲁祖。不问南来北来。东去西去。须信长年不出户。
　　上堂。才有是非。纷然失心。汝等诸人。开眼则心念纷飞。闭眼则梦魂扰扰。且如何免得。良久云。无端无端。
　　上堂。坐在千圣顶头行。在三途底里。不涉万缘。不守自己。直饶与么不与么。犹是玄沙道底。
　　上堂。举王常侍访临济。同至僧堂前。常侍云。者一堂僧。还看经么。济云。不看经。侍云。还坐禅么。济云。不坐禅。常侍云。毕竟教伊作什么。济云。总教伊成佛作祖。侍云。金屑虽贵。落眼成翳。济云。将谓是个俗汉。
　　师云。门内有君子。门外君子至。常侍现宰官身。与临济激扬此事即不无。点检将来。犹欠一着。且道在常侍分上。临济分上。具眼者。试点检看。
　　上堂。摩竭掩室。分明戴角擎头。毗耶杜词。岂是卷旗收阵。清机历掌。明镜当台。一句作么生。赤脚踏霜雪。方知彻骨寒。
　　上堂。袖头打领。腋下剜襟。皆是寻常裁剪。只如放下剪刀曲尺。又向甚处摸索。良久云。南山云起北山云。
　　上堂。昨夜冷泉亭。会前后诸亭来谒见。山堂以风和日暖。跨东西磵。升南北峰。观海门之潮。掬西湖之月。忽听三更三点。不觉懡[怡-台+罗]而散。为甚如此。回而更相涉。不尔依位住。
　　上堂。举东山演祖。一日上堂。作手势云。閧弄閧弄。是什么。自云。雷乃发声。
　　师云。东山恁么道。也是春行夏令。
　　佛涅盘上堂。若以色见我。以音声求我。是人行邪道。末后以手摩胸。告众云。汝善观吾紫磨金色之身。今日即有。明日即无。者老子。两处露影。一处横身。且道前头底是。后头底是。
　　上堂。春山青春水绿。独立危亭看不足。李花白桃花红。一色同中又不同。知音惟有寒山子。拊掌歌笑临春风。
　　上堂。闰二月十有五。灵山有语今分付。心洞十方。通今贯古。途路未归人。朝朝复暮暮。不醉桃花村。定入杏花坞。何如相唤复相呼。飞来峰下吃茶去。
　　上堂。举大愚和尚云。大家相聚吃茎齑。唤作茎齑。入地狱如箭射。
　　师云。既是吃茎齑。为什么。不唤作一茎齑。这里东咬西嚼。忽然咬着。入地狱如箭射。
　　上堂。大众。堂堂相貌。鼻直眼横。唤什么。作无形段金刚大士。饥餐渴饮。困卧徤行。又唤什么。作无位真人。众中有个出来道。长老且莫放憨。只向道。明日不得普请。
　　上堂。不贪香饵味。可谓碧潭龙。举拂子云。莫有跃浪冲波。呈头角底么。
　　上堂。举大通智胜佛。十劫坐道场。佛法不现前。不得成佛道。
　　师颂云。修行作佛人无数。捏目无非是乱花。十劫坐来还懡[怡-台+罗]。不图打草要惊蛇。
　　上堂。恁么恁么。鼻直眼横。不恁么不恁么。三头八臂。恁么也得。不恁么也得。钝鸟栖芦。困鱼止泺。恁么也不得。不恁么也不得。若教频下泪。沧海也须乾。
　　上堂。拈拄杖示众云。灵山布一个漫天网子。道得道不得。总在这里。只如罗笼不住。呼唤不回底。又作么生。卓一下云。一网打就。
　　上堂。重关未辟。百匝千重。万户俱开。七穿八穴。只如万户未开时如何。良久云。将谓山河俱隔碍。往来只在一微尘。
　　因雪上堂。六载青山。少林半夜。住明白里。不在明白里。示一色边。不滞一色边。塞壑填沟。普天匝地。只如片片不落别处。庞翁便掌。又作么生。夜深各自知寒冷。莫待齐腰三尺深。
　　上堂。举沩山侍立百丈。夜深。丈云。看炉中。有火也无。沩山云。无。百丈自去。深深拨得少火。夹起云。你道无。者个[妳-女+口]。次日游山次。丈云。将得火来么。山云。将得来。遂拾一枝柴。吹两吹。度与百丈。丈云。如虫御木。
　　师云。沩山老人。自别灵山之后。三为国王。打失话头了也。却向者里。错认定盘星。转见没交涉。今日开炉。火种有无。不免自家点检。遂举拂子吹云。偶尔成文时节至。且非依样画葫芦。
　　谢后堂并化主上堂。分第二座於兜率内宫。公案见在。取一钵饭於香积世界。清规宛然。众目所观。若为证据。良久云。月色静中见。泉声幽处闻。
　　上堂。一非一。二非二。仰面不见天。低头不见地。恁么说话。淈[泳-永+盾]中有些分晓。一即一。二即二。仰面见青天。低头亦见地。恁么说话。分晓中有些淈[泳-永+盾]。大众且道。淈[泳-永+盾]底是。分晓底是。良久云。收归上科。
　　淳佑十年。六月廿一日。在寺受径山请。捧勑黄。谢恩毕。上堂云。旃檀林里老檀树。饱阅风霜不记春。自谓摧颓已无用。又沾雨露一番新。
　　辞众上堂。缘会此山。前后七载。荷诸道旧。相共扶持。粗成保社。会聚巾钵。实倍於前。如幻机缘。幸成于后。云楼峭峙。月殿岧峣。二塔鼎新。五亭复旧。藏典缺而再备。像设坏而重新。是皆有所自来。山怀岂忘知感。自愧老不知止。复有双径之行。不容回互者。
　　天子之命也。今则庚暑正炽。专使促行。不免与合山尊众。湖海禅流。暂尔相别。各宜护持。初无离合之殊。岂有去来之相。
　　复云。云楼月殿瑠璃地。无住无依一片心。莫谓相逢又相别。他年再见只如今。

　　临安府径山兴圣万寿禅寺语录

　　　　侍者　永珍　祖森　等编
　　入院。据方丈。与么来者。以左手拍禅床云。过者边立。不与么来者。以右手拍禅床云。过者边立。与么不与么。又作么生。花须连夜发。莫待晓风吹。
　　升座。拈香。祝圣罢。遂就座。
　　僧问。鹤书来自九重天。象驾峥嵘别冷泉。双径烟云俱改观。请师一句祝尧年。正与么时。愿闻法要。师云。帝与九龄梦。嵩呼万岁声。进云。记得僧问百丈。如何是奇特事。丈云。独坐大雄峰。此意如何。师云。谁敢[石*斥]额。进云。者僧便礼拜。又作么生。师云。也好胆大。进云。百丈便打。此僧还甘也无。师云。放过不可。进云。古人且置。今日若有人。问如何是奇特事。和尚作么生对。师云。你莫要捋虎须么。僧礼拜。师云。放你三十棒。
　　师乃举拂子。示众云。我此法印。为欲利益世间故说。山僧行脚五十年。住持三十载。未尝动着。今日既到凌霄顶[宁*页]。双径禅林。与诸人把手同归。正在此日。以拂子击禅床云。诸人如是见。如是知。如是信解。如是护持。则山僧入院。一场佛事。功不浪施。堪报不报之恩。以助无为之化。又击拂子云。且置是事。
　　复举。佛照和尚。住此山日。　孝宗皇帝诏问。世尊入山。修道。六年而成。所成者何事。佛照奏云。将为陛下忘却。师云。　孝宗倒腹倾肠。金汤佛氏。佛照抱头撮脚。觌面当机。则不无。毕竟所成者何事。从前汗马无人识。只要重论盖代功。
　　上堂。召大众云。山僧自灵隐来登此山。得与诸人相见。一无所有。只提得一瓶东西磵水。数片南北山云。今日拈来。平等供养。或有个道。甚处青山无此物。何须特地当人情。只向道。莫怪轻微。久立。
　　上堂。我有一语。在在处处。提起分开。放下捏聚。两手持来。一手分付。江西曾有言。拍禅床云。以此个为主。
　　上堂。举马祖。一日令智藏。驰书上径山。山接书开见。一圆相。乃於中下一点。封回。国师闻得乃云。钦师犹被马师惑。后来雪窦云。雪窦见处。也要诸人共知。祇者马师。当时画出。早自惑也。
　　师云。江西清平世界。轻动干戈。径山。行阵久经。不劳余力。南阳。忍俊不禁。也入一分。雪窦。一代拈提宗师。到者里。却作初行脚时语。也是杭州纸贵。
　　谢两班上堂。观音大士。一身有八万四千。母陀罗臂。美则美矣。若做个偏衫子。向甚处着许多袖口。争似径山自有众务。各出只手。自然无事不办。虽然富嫌千口少。
　　谢监收上堂。八月初一。好个消息。积雨报初晴。新凉生八极。禾稻满田畴。催人早收拾。一颗颗一粒粒。宜爱惜。莫教遍地成狼籍。直待去年今年。官租私租。一时还毕。不妨一饱忘百饥。鼓腹讴歌度残日。且道歌作么生讴。快活快活。
　　山乡归上堂。一月相抛不出门。几经花县几烟村。桑麻影里炊香早。松竹阴中笑语温。幽磬朝离迎白日。疎锺晚泊送黄昏。卷旗收阵归来也。谁是知恩与报恩。
　　上堂。十月十有五。败叶堆云。寒风推户。明窗下东司头。东行西行。总是提持处。参玄人须记取。古人有言兮。百岁光阴。切莫虚度。
　　浴佛上堂。黄面老爷。自法界藏身。流出正体智。从正体智。流出后得智。从后得智。流出大悲心。上从兜率下降阎浮。如河如汉。如山如丘。入生死海。逆生死流。以法为城。以慈为舟。惺惺寂寂。优优悠悠。半合半开。双放双收。被人唤作麻三斤。乾屎橛。西天老比丘。或折他殿宇。或一棒打杀。可谓恩大难酬。多事皆因强出头。今日诞辰。不肖孙。间说偈言。空手把锄头。步行骑水牛。人从桥上过。桥流水不流。动地清风来未休。咄。下座佛殿别听因由。
　　端午上堂。月五日亦五。那堪时正午。采药药最灵。问疾疾即愈。因思七佛师。曾被善财悞。信手拈来。瞒瞒盰盰。随手发去。莽莽卤卤。何如审脉察色。细切浓煎。使其一服。通身冷汗如雨。自然佛病祖病法身病。众生颠倒病。都无栖泊处。不然。被李胡子张道婆。咒土书符。未免欺汝。山僧别有一方。普施大众。令一个个。安乐而去。卓拄杖一下。咄。
　　举乾峰示众云。举一不得举二。放过一着。落在第二。云门出众云。昨日有人。从天台来。却往径山去。
　　师云。乾峰举话。云门着语。不是觌面之机。亦非隔身之句。检点将来。只解同生。不能同死。千载之下。莫有同生同死底么。试出头看。
　　启建天基节上堂。(时拜左右相)贤明宰辅圣明君。好语山中喜得闻。愿饮淳风餐至化。五香敬作一炉焚。
　　元正上堂。拈拄杖云。拄杖子我且问你。如何是新年头佛法。卓拄杖一下。此外别有奇特事也无。卓一下。春煦发生无硬地。假饶铁树也开花。又卓一下。
　　满散圣节。清净慈门剎尘数。共生如来一妙相。以大愿力出世间。示梵玉身宣正法。三十六旬有六日。惟有此日最吉祥。稽首殷懃一瓣香。万岁千秋为寿考。掩室和尚忌烧香。闻名於紫云之前。浑家富贵。识面於瓯峰之后。彻骨贫穷。只知驱耕夺饥。未许移厨换灶。一回饮水。积恨填胸。如斯漏泄家私。何啻减师半德。便插香。
　　上堂。三十年来寻剑客。甚生气宇。几回叶落又抽枝。讶郎当汉。自从一见桃花后。作么生。直至如今更不疑。可惜坐在者里。我此一会七百余众。心愤愤口悱悱。还有见此不平者么。拍禅床一下云。各自顶省看。御书传衣石溪四大字至。上堂。　宸奎飞下九重天。凤舞鸾翔墨色鲜。水石山云最佳处。殷懃一炷玉炉烟。
　　上堂。祖师道。山上有鲤鱼。井底有蓬尘。须信千年桃李核。依然仁是旧时仁。竖拂子云。大众何似生。便下座。
　　上堂。举拂子云。敲空作响。以拂子击空云。阿爷爷。阿爷爷。击木无声。又击禅床云。唤什么作声。便恁么去。犹较生公半月程。
　　明堂大礼。天使降香祈晴。升座。祝香。所冀明堂大礼天色晴霁者。伏愿。性空智日。佼舜日以长明。觉地慈风。仰　皇风而永扇。乃就座。
　　有僧出问。诸佛说不到处说一句。句句朝宗。诸佛行不到处行一步。步步踏着。且如何是诸佛说不到处底一句。师云。文彩已彰。进云。如何是诸佛行不到处底一步。师云。清风匝地。进云。记得僧问福昌和尚。金乌未出时如何。昌云。众人皆仰望。其意如何。师云。好个话头。进云。出后如何。福昌云。万国尽观光。又作么生。师云。公案见在。进云。正恁么时。如何祝赞。师云。愿将清净教。长奉圣明君。僧礼拜。
　　师乃云。举花微笑。单传见性之宗。面壁忘言。直指安心之要。当机分付。岂涉思惟。觌面承当。不容拟议。是以一人应运。千佛同源。如优昙花。时一出现。尘尘显瑞。剎剎敛氛。譬如东方日轮腾空。清净光明。无幽不烛。凡在区宇。悉荷照临。皆由一念感通。自然万善同会。正当恁么时如何。举目碧空净如洗。金乌飞上玉栏干。輙有一颂。　尊临四海圣明君。步步毗卢顶上行。自己法身只者是。巍然千古振佳声。
　　上堂。入理深谈。古人说了也。门庭施设。古人用了也。鸟道玄路。古人行了也。针筒线袋。古人弃了也。且道今日又作么生。钓竿斫尽重栽竹。但得金鳞心便休。
　　上堂。佛法世法。拈向一边。祖意教意。靠在一壁。只如久雨不晴。毕竟衲僧皮革。向甚处晒眼。以拂子指云。呜那里。
　　结制上堂。五峰对峙。双径迂盘。去王舍城。甫近百里。有大丛林。海上第一。水云万指。走使千人。以宝佑改元。四月既望。遵灵山旧典。同此安居。息念熏修。克期取证。众中忽有个不堕众数底。出来抚掌呵呵大笑。又且如何理论。喝一喝。只恐不是玉。是玉也大奇。
　　中夏上堂。大众。九十日克期取证。今已中夏。前四十五日。昨日已去。后四十五日。今日方来。诸兄弟。於其间。所修所证。所得所悟底。是有是无。是正因是邪解。出来并却咽喉唇吻。道一句。离却见闻觉知。发一机。道一句。使天回地转。发一机。使鬼哭神号。山僧要知。免得背地里埋冤。有一夏空过之叹。良久云。有么。不许夜行。投明须到。
　　上堂。举崔相国。问国一祖师云。某甲欲出家参禅。得否。祖师云。出家乃大丈夫事。非将相之所能为。
　　师云。发千钧之弩。用七札之箭。国一祖师。又似倚势欺人。犹幸崔相国。度量恢洪。谈笑自若。后二百年。石门举似李都尉。尉不觉中此毒。乃作颂曰。参禅须是铁汉。着手心头便判。直趣无上菩提。一切是非莫管。径山今日不免土上加泥去也。自家冷暖自家知。莫管他人是与非。说未到时行得到。无端辜负两茎眉。
　　上堂。举密庵和尚示众。拈拄杖云。迷时只迷者个。卓一下。悟时只悟者个。迷悟两忘。粪扫堆头。重添[土*盍][土*(天/韭)]。
　　师云。密庵老人。年老心孤。不觉泥里水里。引得后代儿孙。说迷说悟。末后虽然救得一半。犹在门外。
　　上堂。涅盘心。差别智。一非一。二非二。自古诸上贤。曾未达斯理。举拂子云。直饶恁么会得。也是乌龟行陆地。击禅床。下座。
　　上堂。然灯之前。六六三十六。然灯之后。九九八十一。数目甚分明。因甚数不出。数得出。弄到弥勒下生。依旧杳无消息。遂举拂子云。者个聻。
　　水乡归上堂。溪山送别出门日。云水相迎得路时。七佛轨仪持钵去。满船载得月明归。
　　上堂。车辚辚马萧萧。行人弓箭各在腰。正与么。龙骧虎踞。雾拥云屯。选甚偃月长蛇。管取百战百胜。安南拱手。塞北归降。且如何。说个功成竖赏一句。清风生五竺。杲日丽真丹。
　　日本僧。驰本国丞相问道书至。上堂。五髻峰头望海东。烟重重又水重重。同人相见论心事。又得西来一信通。且道西来意。作么生通。拈拄杖。卓一下。
　　上堂。举南阳国师。三唤侍者。侍者三应。师云。有是父有是子。国师云。将谓吾辜负汝。却是汝辜负吾。师云。如在灵山。亲闻此语。雪窦云。国师三唤。点即不到。师云。云生岭上。侍者三应。到即不点。师云。月转波心。将谓吾辜负汝。却是汝辜负吾。谩雪窦一点不得。师云。试道看。云门云。作么生是国师辜负侍者处。会得也是无端。师云。结舌有分。雪窦云。元来不会。师云。来也来也。门云。作么生是侍者辜负国师处。粉骨碎身未足酬。师云。又与么去。雪窦云。无端无端。师云。步步追随。投子云。抑逼人作么。师云。低声低声。雪窦云。垛根汉。师云。看脚下。兴化云。一盲引众盲。师云。以己妨人。雪窦云。端的瞎。师云。利动君子。法眼云。且去别时来。师云。败也败也。雪窦云。瞒我不得。师云。被瞒了也。玄沙云。却是侍者会。师云。那里是会处。雪窦云。停囚长智。师云。随邪逐恶。赵州云。如人暗中书字。字虽不成。文彩已彰。师云。路转深村。雪窦便喝。师云。好一喝。有人问雪窦。雪窦便打。师云。犹较些子。复云。山遥海阔。月白风清。一曲没弦琴。几人相共赏。山僧把不定。山边水际打一遭。满眼满耳。总是希声。要穷端的么。年老心孤德不孤。平常三诺对三呼。声前将谓吾辜汝。句后那知汝负吾。会也无。斯文不在者之乎。
　　佛海禅师号至。谢恩上堂。祝圣罢乃云。道出常情。禅超数量。禅超数量。作么生参。道出常情。作么生学。语默不及处。文彩未彰时。便领略得去。如天普盖。似地普擎。如雨露之滋沾。如日月之照烛。九州四海。悉禀威灵。草木虫鱼。咸承恩力。臣僧生缘西蜀。学慕南宗。八十年渴饮饥餐。一万里瞻风拨草。滥叨巨剎。皆荷　国恩。自惟林间枯槁之余。获被　天上徽猷之号。如斯际遇。实谓希逢。只如知恩报恩一句。又作么生道。天高群象正。海阔百川朝。
　　复举　太宗皇帝。因僧朝见。僧云。陛下还记得么。帝曰。甚处相见。僧云。灵山一别。直至如今。帝曰。以何为验。僧默然。
　　辄伸一颂。灵山一别二千年　圣世重逢岂偶然。细掬清泉揩老眼。豁开云雾见青天。
　　上堂。宝剑出匣。孰敢当锋。圣箭离弦。谁堪啮镞。机先坐断。不妨水滴氷生。句下承当。未免灰飞火乱。以平报不平者。岂无一个半个。以不平报不平者。直是罕逢。抚禅床云。几拟黄金铸子期。
　　上堂。明头来。咄。暗头来。咄。四方八面来。咄咄咄。总不与么来时如何。头枕天台。脚踏南岳。
　　上堂。云漫漫。水漫漫。往来一致。高下同观。炊无米饭。饱不来人。甚易。吃粥了也。洗钵盂去。还难。难难。冬不寒腊后看。

　　石溪和尚语录卷上
　　石溪和尚语录卷中
　　秉拂
　　清凉冬节秉拂

　　鹫岭未曾拈花。少林何曾面壁。巧尽拙露。法出奸生。黄梅半夜。碓觜开花。南岳庵前。磨砖成镜。至於胡挥乱喝。瞎棒盲枷。点检将来。大似隔靴抓痒。一错百错。错到如今。一家不管一家。新官不理旧事。况我清凉门下。云深火冷。水滴氷生。从来纸捻无油。秤锤纯是生铁。无提掇处。逈不通风。只与么放去也。跛跛挈挈。百丑千拙。收来也。拳拳挛挛。如痴如聋。山重重水重重。烟蒙蒙雨蒙蒙。自南自北。自西自东。风从虎兮云从龙。又谁管你深三尺阔三尺。今年冬去年冬。冬至寒食一百五。精金火里看通红。喝一喝。
　　举僧问香林。如何是室内一盏灯。林云。三人证龟成鳖。
　　颂云。室内孤灯只自知。入流须辨截流机。辽天一镞三关外。玉兔金乌不敢飞。

　　焦山冬节秉拂

　　千佛秘印。列祖玄关。诸方爪牙。衲僧巴鼻。竖起拂子云。总在者里。喝一喝云。一不得正眼觑着。二不得放过。六耳不同谋。只手都分付。若也承当得起。担荷得行。驱将去用将去。直使浮玉山头。滔天白浪。海门国里。辊底蓬尘。杨子魂惊。石翁胆仄。以拂子划一划云。无端彻底老婆心。掷地金声如瓦砾。然虽如是。且道。君子道长一句作么生。良久云。祸不入谨家之门。
　　举沩山问仰山。仲冬严寒年年事。晷运推移事若何。仰山进前叉手而立。沩山云。情知你答这话不得。香严云。某甲偏答得这话。沩山如前问。香严亦进前叉手而立。沩山云。赖遇寂子不会。
　　颂云。一竿丝线两金鱼。不犯清波意自殊。斜拽蓑衣遮盖后。空余明月满江湖。

　　焦山结夏秉拂

　　观大海者难为水。游圣门者难为言。既入海门国。复升海云堂。无一滴可助其深。无一言可资其辩。与么与么。且图顺水流舟。不与么不与么。又见逆风把柂。与么中不与么。断篷推月上杨州。不与么中却与么。等闲拨转还归那。截流香象。透网金鳞。还瞒得他。一点也无。若是稍谙水脉底。好於一沤未发已前。乘大愿船。张坚密帆。随清净流。入无为海。直得九江合派。百谷朝宗。水月齐观。风云一致。是谓踞菩萨乘。修寂灭行。九旬之内。功不浪施。子细点检将来。何异煞瓜栖芦。困鳞止泺。引得跛脚阿师。手中扇子。忍俊不禁。[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。阿呵呵。六十甲子。都乱了也。德云走过别峰。善财忽移初步。海云老冻[身*农]。把不定辊在千波万浪中。眼不见鼻孔。嘿自念言。我住此国。一十有二年。观察思惟。大海以为境界。幸自可怜生。今日无端一时打失。时有同行木上座。知其底蕴。虽则邪法难扶。只得出来合掌赞善。蓦拈主丈。卓一下云。弄潮须是弄潮人。
　　举东山云。狗子虽然无佛性。也胜猫儿十万倍。
　　夜来堂头云。老东山虽狡狯。点检将来。元不会。谓言狗子无佛性。何翅胜猫十万倍。
　　师云。恁么说话。大似肥处添瘦处减。殊不知。东山老人。惯得其便。

　　蒋山冬节秉拂

　　我此法印。如涂毒当轩。吹毛在匣。拟者亡闻者丧。在所游方。未尝妄通消息。一期狭路相逢。讵可囊藏被盖。良久云。恶。未动舌头。早被独龙冈说了也。圆悟关说了也。宝山堂说了也。圆悟关宝山堂则且置。毕竟独龙冈说个什么。莫有听览得分明底么。还是拂子始得。举拂子云。客从西州来。手持东州信。报道仲冬严寒。日南长至。玉泉皓老。一条布裈。直至如今。依旧赫赤赤地。霜天月冷夜更寒。江国春风吹不起。阿呵呵。好个无孔铁锤。便恁么去。平地上无数。如何过得荆棘林。灵利底。善别端倪。和座子不消轻轻一踏踏翻。东西南北。甚处得来。佛及众生。总须乞命。然於衲僧门下。远之远矣。秉拂上座。恁么提唱。莫有傍不甘底么。喝一喝云。洎合停囚长智。
　　举疎山问云门。得力句道将来。门云。何不高声问。山便高声问。门云。早间曾吃粥么。山云。如何不吃粥。门云。乱叫唤作么。
　　夜来堂头云。大小云门。向疎山面前。失却一只眼。秉拂上座。今夜向鹰爪边。夺兔去也。大小疎山。向云门面前。失却一只眼。

　　蒋山结夏秉拂

　　声前一路。千圣莫窥。面门一思。千手莫掩。二千年前。先觉仰之不及。向彷彷佛佛处。做个圈子。呼为圆觉伽蓝。大似开眼做梦。使人於中。踞菩萨乘。修寂灭行。也莫压良为贱好。二千年间。总是随氀[叟*毛]底。西天禁足。东土护生。南洲经行。北洲宴坐。自谓无空阙处。殊不知。正是金屑翳目。还出得他圈子也无。二千年后。列在锺山堂上。将错就错。依样画将来。且图寒山子水牯牛。随队於九十日内。渴饮饥餐。谨初护末。且与么过。莫教昏昏。瞌睡时。被锺声咬破七条打一番转。撞倒僧堂。磕碎佛殿。直得尽大地人。眼横鼻直。一布袋子。盛将去则不无。忽镜容大士。擘破面皮。呵呵大笑云。好劳劳攘攘一场。依然只在他圈子里。喝一喝云。寐语作么。
　　举南泉问黄蘗。定慧等学。明见佛性。此理如何。蘗云。十二时中。不依倚一物始得。泉云。莫是长老见处么。蘗云。不敢。泉云。浆水钱则且置。草鞋钱。教什么人还。蘗休去。
　　师云。二大老。功高名着。故当议论於朝堂之上。因什么却作诸生几案间语。洎乎倒转舌头。便见风行草偃。黄蘗休去。唤他作陷虎之机。未梦见在。

　　蒋山解夏秉拂

　　道得道不得。圣谛廓然还不识。金陵肯再来。九年空面壁。知有不知有。一颗圆珠明已久。擘开老面皮。一场还漏逗。顾视大众云。要见镜容碧眼二大老么。一夏九十日。渴饮饥餐。徤行困卧。枕天台踏南岳。揖峨嵋凭五台。风吹不入。雨洒不着。总不离这里。因甚么抬脚不起。喝一喝云。放行了也。天台自天台。南岳自南岳。峨嵋自峨嵋。五台自五台。溟鹏九万。辽鹤三千。亦不出这里。因什么下脚不得。喝一喝云。总若透得。放过不放过。尽在蒋山手里。何故。客听主裁。
　　举僧问云峰。西天以蜡人为验。此土以何为验。峰云。铁弹子。
　　师云。云峰一弹子。直得五天蜡人。悉皆消殒。苟非浑钢打就底。也莫粗心好。

　　灵隐冬节秉拂

　　灵鹫一峰。面目全露。冷泉滴水。公案现成。有时恁么。海阔山遥。风清月白。有时不恁么。波翻浪涌。电击雷轰。千姿万态。显晦随机。然则多虚不博少实。近见绝胜远闻。马师瞬目扬眉。石霜咬牙啮齿。敲床竖拂。合水和泥。於斯暗合明投。总是暂时岐路。直须群阴剥一阳生。枯木寒藤。自知冷热。则且置。只如方丈老人道。德山棒头低。临济喝声小。意在於何。良久云。手执夜明符。几个知天晓。
　　举僧问石霜。如何是祖师西来意。霜咬齿示之。僧后问九峰。先师咬齿意作么生。峰云。宁可截舌。不犯国讳。又问云盖。盖云。我与先师。有甚怨雠。
　　师云。石霜用处。命若悬丝。不得二子并力扶持。未免一生有屈难雪。

　　小参
　　石溪佛海禅师住建康府报恩禅寺小参

　　　　侍者　住显　等编
　　冬节小参。欲识佛性义。当观时节因缘。且唤什么。作佛性义。以何为时节因缘。又作么生观。只么构得去。晷运推移。何曾动着。阴阳往复。初无间然。所以沩山问仰山。仲冬严寒年年事。晷运推移事若何。仰山进前叉手。香严叉手进前。至於左提右挈。暗合明投。略露目前机。且非目前法。应时应节。照古照今。报恩与古人。门户一同。出入各异。虽然。跛跛挈挈。且无一点虚弃底时节。无一点落地底工夫。长老即是诸人。诸人即是长老。成就梦中佛事。显扬自己光明。可谓时节既至。其理自彰。苟或不然。山僧辜负诸人多矣。
　　举洞山冬夜。与泰首座吃果子次。乃问。有一物。上拄天。下拄地。黑似漆。常在动用中。动用中收不得。你道过在甚处。首座云。过在动用中。山云。侍者掇退果卓。
　　师云。新丰老人。头正尾正。千载之下。威风凛然。报恩不道无。只是无侍者。掇退果卓。若也未辨端倪。却须烂嚼细咽。
　　岁夜小参。僧问。年穷岁尽时如何。师云。眼横鼻直。进云。开先道。依旧孟春犹寒。又且如何。师云。相随来也。进云。唤作田地稳密得么。师云。讶郎当汉。进云。东村王老夜烧钱。又作么生。师云。箭过新罗。僧礼拜。
　　师乃云。新年头旧年尾。尘劫事只如是。东村王老夜烧钱。张公吃酒李公醉。觌面当机。透顶透底。要知被里穿。须是同床睡。光孝门户。虽则东撑西拄。寂寂寥寥。较之以断薪续禅床。何啻十万里。阿呵呵。是不是。不是冤家不聚头。动地清风来未已。
　　举僧问雪窦。如何是教外别传一句。窦云。看看腊月尽。僧云。恁么则流芳去也。窦云。哑子吃苦瓜。
　　师云。把定处放行。放行处把定。乳峰老人。经事多矣。有问报恩如何是教外别传一句。只向他道。来日是元朝。恁么则流芳去也。种禾却生豆。
　　结制小参。即心即佛。无端带锁担枷。非佛非心。还同避溺投火。拈了也不落意思。一见便见。已是二头三首。轻轻踏步向前。何啻新罗国里。况是画窠书朱。使人顺朱填墨。错误了也。还甘也无。且从他旃檀丛林。狮子窟宅。五百七百。长期短期。震法雷击法鼓。布慈云洒甘露。咄。净地上不得狼籍。
　　举岩头参德山。才跨门便问。是凡是圣。山便喝。岩头便礼拜。洞山闻云。若不是豁公。也大难承当。岩头云。洞山老汉。不识好恶。错下名言。我当时一手抬一手搦。
　　师云。久向周金刚。一条白棒。佛来祖来。例不放过。因甚今日一场懡[怡-台+罗]。洞山大似眼热。即且置。那里是一手抬一手搦处。具超宗异目者。试辨看。
　　解制小参。映眼时若千日。万象不能逃影质。直下捻定。眼不见鼻孔。又作么生。放过一着。且图净尽打并。勿令刬去又生。切切提持。莫使断而复续。与么语话。虽则乳气。忽地。眼里耳里。回避无门。正是暂时岐路放手放脚处。那里洎在。云门大师道。直得山河大地。无丝毫过患。犹是转句。不见一色。始是半提。须知更有全提时节。全提则不敢。莫有不见一色底么。众生只是未曾观。何得自轻而退屈。
　　举翠嵓示众云。一夏与兄弟说话。看翠嵓眉毛在么。保福云。作贼人心虚。长庆云。生也。云门云。关。
　　师云。翠嵓把髻投衙。抱赃自首。能酬唱善抑扬。则不无。保福长庆。门庭施设。跛脚阿师。较些子。与么批判。看报恩眉毛在么。
　　冬至小参。尘尘尔。剎剎尔。筑着磕着。无处回避。因何普眼三度入定。徧观三千大千世界。而不见普贤。莫是用时即有。觅之总无么。更有不识好恶底。教他於静三昧中起一念。便见普贤於空中。乘六牙香象。似此捏目。还端的也无。者里若无些子骨气。未免抱赃叫屈。报恩不曾泥里洗土。使人向没依倚处转步。推寻绝思量时。起疑体究。逐日量柴数米。穷煎饿吵。只与么过。有甚掩处。若是钱不露陌。银不露白。又谁管得。何故。来朝冬至一阳生。
　　举明招示众云。者里风头稍硬。归来暖处商量。僧随至。招云。才到暖处。便乃瞌睡。以拄杖一时赶散。
　　师颂云。昭昭心目色尘里。晃晃色尘心目间。直下裂开犹是钝。那堪随步万重山。
　　结制小参。说法不应机。总是非时语。诸人面前。若说三玄三要。二主二宾。五家十家。千门万户。刮磨把定乾坤眼。点发包罗今古心。尽是残羹馊饭。抑不获已。略露些子。且非七佛灵踪。列祖命脉。屈指云。一二三八九十。十语九中。不如一默。无端两杓三杓了也。若道低头不顾。三十年后。中箭还似射人。管取好笑。
　　举僧问赵州。某甲有疑时如何。州云。大疑小疑。僧云。大疑。州云。大疑东北角。小疑僧堂后。
　　师云。见之甚易。识之甚难。也是惯得其便。
　　结制小参。浑仑一句。古今共举。四角六张。三尖五露。有时抛向人前。逈绝毫厘。有时摄入一尘。充塞寰宇。谓具三玄三要者。觌体全真。谓分五位君臣者。宛转回互。是则是。可惜许。争似咽喉窄。不能为你吞。板齿碍。不能为你吐。阿剌剌。乐中苦。三山点头回。秦淮逆流去。莫道当机不分付。忽有人问。九夏赏劳。又作么生。良久云。分明记取。
　　举临济问僧。甚处来。僧云。定州来。济拈棒。僧拟议。济便打。僧不肯。济云。后遇明眼人去在。僧后参三圣。举前话。三圣拈棒。僧拟议。圣便打。
　　师云。临济不得三圣。一生无雪处。毕竟者僧肯也未。喝一喝。
　　除夜小参。平常道快与快与。看看腊月三十日到来。如老鼠上牛角。胡孙入布袋。伎俩尽岐路穷。正恁么时。露柱吞却虚空。灯笼吞却露柱。忽然打个翻车筋斗。从这边蓦过那边。依旧孟春犹寒。咄。颠言倒语作么　举赵州访茱萸。上法堂从东过西。萸乃问。作什么。州云。探水。萸云。我者里一滴也无。探个什么。州遂将拄杖靠壁而去。
　　师颂云。善法堂前探浅深。寒涛平地涌千寻。探竿靠壁出门去。也是贫儿拾得金。
　　解制小参。堕身异类。动必全机。石火光中。戴角擎头。剑锋影里。生风起草。见之胆落。拟之丧躯。谁是当机。请急着眼。雪峰示众云。南山有条鳖鼻蛇。汝等诸人。切须好看。
　　师云。尝谓闽中尊宿。明镜当台。胡来汉现。元来蛇入竹筒。曲心犹在。
　　长庆云。今日堂中大有人。丧身失命。也是头行尾随。
　　玄沙云。用南山作么。扶持不起。
　　云门撺拄杖向雪峰面前。作怕势。草里翻身。可惜许。一条鳖鼻。浑家弄死了也。逗到乳窦峰前。欲令再活。乃高声云。看脚下。自伤了也。当初有个向七寸上一搯搯定。看他一火落作么生。掷下拄杖云。石城东畔冶城西。也要诸人照顾。莫有向毒蛇头上揩痒者么。喝一喝。
　　举印宗会下二僧。竞风幡。一云风动。一云幡动。祖师云。不是风动。不是幡动。仁者心动。
　　师颂云。不是风兮不是幡。堂堂摆手出重关。可怜守待鸡鸣者。犹在昏昏醉梦间。
　　结制小参。痴痴兀兀。莽莽卤卤。朝游西天。暮归东土。历历落落。精精明明。拈得鼻孔。打失眼睛。如是二人。了无回互。九十日中。如是而住。以圆觉为伽蓝。以一乘为门户。以寂灭为园苑。以妙有为玩具。正当此时。谁为莽莽卤卤。谁是精精明明。水滴冰生。草偃风行。堪与丛林作典刑。更有一人。不受轨则。眼观东南。意在西北。又向甚处安着。良久云。重关曾巨辟。作者与同归　举汾阳问首山。百丈卷席。意旨如何。山云。龙袖拂开全体现。阳云。师意如何。山云。象王行处绝狐踪。阳云。万古碧潭空界月。再三捞摝始应知。
　　师云。首山平地上。扶持得起。汾阳死水里捞摝将来。以拂子。划一划云。古人且置。莫有以不平。报不平者么。喝一喝。
　　解夏小参。彻底放下。了无一法可当情。和座托开。才有丝毫即是妄。便与么去。永绝诸缘。内则了了常知。外则泠泠自用。只如九十日。潜行密用。明契显符。免得免不得。且置。竖拂子云。此是山僧平生受用不尽底。诸人亦乃委知。幸因布袋解开。只得两手扬却。掷拂子云。青山忽忆便归去。尘世要看还下来。
　　举定上座问临济。如何是佛法的的大意。济下禅床擒住。与一掌。便托开。定伫立。傍僧云。定上座何不礼拜。定方礼拜。忽然大悟。
　　师云。大寂门风四传。而至临济。到者里破家散宅。定上座悟去。且道得临济力傍僧力。

　　建康府能仁禅寺小参

　　冬至小参。难难。无处无从着眼看。静夜谯楼更漏鼓。声声相唤不相瞒。易易。瞬目扬眉无不是。是则依然又不然。不然不然谁瞥地。难非难易非易。盘龙渴饮清溪水。只知天寒人也寒。不觉大家在这里。既在这里。毕竟是天寒人寒。良久云。果然在这里。
　　举临济会下二同参。一云。离却中下之机。请师兄道一句子。一云。拟问即失。云恁么则礼拜师兄去也。云者贼。
　　师云。宾中主。主中宾。在窟狮子。互换嚬呻。相识如今能几人。
　　除夜小参。腊月三十日已前。竹户蓬窗。滴水滴冻。只宜高处高平。低处低平。腊月三十日已后。花衢柳陌。和气春风。不妨肥马碌碌。瘦马碌碌。正当腊月三十日。旧岁已去。新岁未来。坐断两头。如何通信。良久云。太湖三万六千顷。月在波心说向谁。
　　举僧问古德。年穷岁尽时如何。德云。依旧孟春犹寒。师云。虽是寻常匹似闲语话。不得作寻常匹似闲语话会。然后作寻常匹似闲语话会。会么。孟春犹寒。
　　结夏小参。一句语具三玄门。一玄门有三要义。浑仑擘破与人看。眨眼白云千万里。且道是什么一句语。喝。古人向官不容针处。和泥合水。私通车马时。截铁斩钉。彻底老婆心。费尽元阳气。辜恩负义汉。就钵盂里。一[匙-匕+巳]挑上。一筯夹起。咬得破嚼得烂。恶。将谓将谓。元来元来。更说什么一句两句语。三玄三要门。咄。恁么见解。滴水难消。苟或未然。九旬林下坐。终有月明时　举南泉示众云。文殊普贤。昨夜三更。相打每人与二十棒趂出院。赵州出众云。和尚棒教谁吃。泉云。王老师过在甚处。州乃礼拜。
　　师云。此是王老师十八上。经验底药头。和笼子分付了也。倘能浓进一服。管取换却顶骨。
　　解夏小参。一亩之地。三蛇九鼠。捏定则水滴氷生。裂开则云披月露。德山小参不答话。阵势堂堂。擒纵在我。赵州小参要答话。马前厮扑。拳踢自由。能仁有问即答。无问即休。不敢蹑前人之踪。趋近时之习。盖一夏与二三友。麦饭菜羹。随分而过。任他古佛与露柱交参。狸奴对灯笼共语。南山云北山雨。人从浙东来。却往江西去。明暗机清浊句。是正是偏。是宾是主。看来总是闲家具。忽有个道唤作闲家具得么。乃举手云。惭愧惭愧。只是未敢相诈。
　　举马祖。僧问。如何是祖师西来意。祖云。近前来向你道。僧近前。祖打一掌云。六耳不同谋。黄龙南禅师云。古人尚乃六耳不同谋。如今诸方。聚徒五百七百。闹浩浩地。祸事祸事。
　　师云。郑州梨青州枣。知道地识酸甜者。宜指以示人。其柰痴语夹奸。转见难辨。当初见他恁么拈提。只向道。某甲不会。管取龙峰老人一场懡[怡-台+罗]。
　　冬节小参。非风铃鸣。我心鸣耳。刺脑胶盆。非风幡动。仁者心动。据欵结案。奇哉祖师无上心印。衲子微细命门。流落丛林。已千百载。既称参玄上客。还曾子细也无。若唤作以机投机。将错就错。有什么交涉。能向未形言语之前。着眼一觑。如印印空。不露文彩。若正兴问答之际。掩耳不及。如印印水。波澜竞生。或翻身拄定。背手剔开。阴极阳生。氷消瓦解。如印印泥。不移丝发。拈拄杖云。这一印又作么生。卓一下云。好贷夜窗三十刻。胡床孤坐究根源。
　　举招庆。一日与鼓山相会。庆云。家常。山云。太无厌生。庆云。且欵欵。山云。家常。庆云。今日又无火。山云。太鄙吝生。庆云。便将取去。
　　师云。家常茶饭。岂在安排。鼓山一招便来。不合[搀-、][匙-匕+巳]乱筯。使招庆郎郎忙忙。闭门拄户。排遣不辨。能仁至节。谓是家常。太鄙吝生。谓非家常。太无厌生。毕竟如何。解使不由家富贵。风流岂在着衣多。

　　建康府蒋山太平兴国禅寺小参

　　冬至小参。鼓声息韵。灯烛交辉。山僧与诸上座。与么相见。是第二头。抛沙撒土。黠儿落节。不与么相见。是第三首。[马*展]水[马*展]泥。垛生招箭。平常日用。不涉安排。了了常知。泠泠自用。唤作妙峰孤顶。已是转脑回头。离宫失殿。何况别峰顶上。徐步经行。宝山堂前。挨肩而立。合一状领过。诸上座。要端的么。天高一寸子。地阔一鱼鳞。大海一滴水。乾坤一个人。有闻与么说话。直下肯去。正好朝三千暮八百。若也未然。切不得动着。
　　举药山命十人禅客。送庞居士。士指空中雪云。好雪片片不落别处。师便喝。全禅客云。落在甚处。士遂与一掌。全云。居士也不得草草。士云。恁么称禅客。阎罗老子。未放你在。全云。居士作么生。士又与一掌云。眼见如盲。口说如哑。
　　师云。头上漫漫。脚下漫漫。拄定即易。瞥转还难。金刚宝剑逼人寒。不堕机锋句外看。
　　结夏小参。宴坐圆觉伽蓝。住持平等性智。胡蜂不恋旧窠。蛟龙岂卧死水。便与么去。平地翻身。竿头缓步。稳实处不妨巇崄。巇崄中自然稳实。负出负入。一任商量。让祖作么生。马师是什么。德山木上座。临济金刚王。又如何话会。喝一喝。铁轮天子寰中勑。草店家风亦自殊。
　　举庞居士颂云。十方同聚会。个个学无为。此是选佛场。心空及第归。
　　师云。庞居士不妨抑己为人。当初不与万法为侣底。在什么处。点检得出。谁登选佛之场。总若不然。却许心空及第。
　　解夏小参。身心一如。身外无余。似石含玉。如渊藏珠。若然者。萧萧之翠竹。迎风巧演升堂之偈。滴滴之芙蓉。承露全彰入室之机。是以一夏有口挂壁。也是略得边事。无有空过不空过者。忽有个出来道。去年贫未是贫。今年贫始是贫。意到不若句到。眼亲何似手亲。未可生埋死水滨。恶。昔尝闻此语。今喜见其人。
　　举思大和尚。长夏坐禅。巍然不动。解夏日。侍僧白云。今日自恣也。乃叹曰。佛在世日。证道者无数。去圣时遥。一无所获。乃放身偃仰之间。忽获眼根清净。悉见三千大千世界。如观掌中。
　　师颂云。嗟叹声中偃仰时。三千世界草离离。拈拄杖卓一下。若教老汉明斯旨。鼻孔从来向下垂。
　　除夜小参。深固幽远。到者方知。觌露见前。用无不是。往往寝生死长夜。曾无省觉。腊月三十日作么生。因记得子湖和尚。夜半在僧堂内。高声叫云。有贼有贼。师云。蒿箭子。大众惊起。师云。穿过了也。遂扭住一僧云。捉得也捉得也。师云。且待且待。僧云。不是某甲。师云。捧上不成龙。湖云。是则是。只是不肯承当。
　　师云。中九下七。者老汉。象席打令。直得尽大地人。至今眼子定动。只是赃证不全。被他当面讳却。也好放过。今正腊月三十日。夜断不敢动着。待伊梦熟。不捉自败。也好三十棒。何故。眨眼是明年。
　　举僧问赵州。学人乍入丛林。乞师指示。州云。吃粥了也未。僧云。吃粥了也。州云。洗钵盂去。
　　师云。只与么举一遍。供养大众。更深夜阑时。寂寞无依处。试翻覆看。忽然筑着磕着。却请布施一转语。
　　结夏小参。按拄杖云。正与么。觌露风规成险堕。不与么。背手持来重勘过。总与么。一句沤和同彼我。总不与么。出就锋铓孰敢挫。阿呵呵谁担荷。百炼精金逢烈火。辟重关撤双锁。明暗同时俱裂破。南北东西斫额时。依稀角虎当门坐。喝一喝。
　　举风穴到南院。院便问。入门须辨主。穴云。一句请师分。院以左手拍膝。穴便喝。院以右手拍膝。穴亦喝。院举左手云。者个且从阇黎。举右手云。者个作么生。穴云。瞎。院遂拈拄杖。穴云。作什么。夺棒打却和尚。莫言不道。院掷下拄杖云。今日被这黄面浙子。钝置一上。穴云。大似持钵不得。诈道不饥。院云。阇黎莫曾到此间么。穴云。是何言欤。院云好好借问。穴云。也不得放过。院云。且坐吃茶。
　　师云。风穴在廓侍者处。窃得个暗号子。便入南院法战场中打一遭。宾主不分。一场败阙。当时使南院。具啐啄同时用。设使风穴全机。也须脑门着地。
　　解夏小参。举仰山示众云。我若举禅宗。身边要一人相伴也无。师云。低声低声。我若东说西说。则五百七百。争头向前。采取空拳诳小儿。都无实解。师云。低声低声。又问第一座云。不思善不思恶。正当恁么时。作么生。座云。是某甲放身命处。山云。何不问老僧。座云。正当恁么时。不见有和尚。山云。你扶吾宗不起。师云。低声低声。复云。正当恁么时。宗门爪牙。剑刃上事。崄崖之句。啮镞之机。又如何分付。或有闻与么说。出来道。个低声低声。又作么生支遣。良久云。但有岁寒心。两三竿也足。
　　举仰山夏末。问讯沩山。沩云。子一夏不见上来。在下面作何所务。仰山云。开得一片畬。种得一箩粟。沩云。子一夏不虚过。仰山却问。和尚今夏。作得个什么。沩山云。日中一食。夜后一寝。仰山云。和尚今夏。亦不虚过。道了乃吐舌。沩山云。寂子何得自伤己命。
　　师云。互换之机。是他父子。家常茶饭。末后弄得太活。返成自伤。蒋山以古视今。一夏可谓不空过。何故。空王殿上鸱鹘。刺破西边虚空。成个窟笼。一夏只得剜东补西。使其仍旧。虽然争柰者一缝何(此夏盖佛殿)。

　　平江府虎丘云岩禅寺小参

　　结夏小参。茎芦北渡。明知饮恨吞声。只履西归。曾未扫踪灭迹。一花五叶。万卉千葩。真丹觉苑。日日皆春。圆觉伽篮。时时是夏。安居禁足。何殊网底游鳞。更说长期护生。未是抛笼俊翮。相逢不相笑。瞬目不扬眉。暗号潜施。明机双扣。总不出这个时节。为什么有解有结。拍禅床云。湛卢才出水。顽石也分开。
　　举雪峰示众云。尽大地撮来。如粟米粒大。抛向面前。漆桶不会。打鼓普请看。云门云。尽十方世界。乾坤大地。色空明暗。以拄杖划一划云。百杂碎。师云。且道雪峰底是。云门底是。初机须要参雪峰。久参须要见云门。若见雪峰。不见云门。未免在影子里作活计。只见云门。不见雪峰。未免一切处盲枷瞎棒。若见雪峰。又见云门时如何。拍禅床喝云。狮子咬人。韩卢逐块。
　　解夏小参。一夏以来。诸人密密用工处。山僧总知。山僧用处。诸人知否。初三十日。欲造个无缝塔子。千方百计。请样於南阳国师。师却持聋作亚。复求之於耽源。源又指东划西。及观雪峰玄沙底。又规模太奢。别处间有之。又被人先借去。中三十日。只得闭门自为。至今夕方庄严毕备。危层落落。寒影团团。到此未足以拟其高。珊瑚玛瑙。玛瑙珊瑚。到此未足以拟其富。诸人必须亲面一见。第一不得立在两边。不得坐在中道。不得依倚一物。才与么便不与么。利刀剪拂。赤手扶持。能如是。说甚七日寻之不逢。千年随之不见。者些漏绽。见未到。最誵讹。见得到。事还蹉。见也么。时时背面烟霞绕。夜夜檐楹星月过。五须弥秤来二两。四大海量起半蠡。阿呵呵。献佛不在香多。
　　举僧问云门。如何是自己。门云。游山玩水。师云。朝西天暮东土。玩水游山。徐行欵步。是则不动道场。不是亦在里许。谁为证明。拍禅床云。石霜角虎。
　　冬节小参。一冬二冬。叉手当胸。是则银山迭迭。非则铁壁重重。正恁么时。除是眉生棱眼生角底。一筑筑住。一挨挨过。翻转得起。驱驾得行。拣甚是句非句。明头暗头。百匝千重。不消一札。直饶与么。未可放过。拈拄杖云。住住。不得唤作拄杖子。卓一下云。又落在什么处。虎丘今日。平地吃交了也。还免得人检责么。靠拄杖云。千金骏骨无寻处。且作寻常死马医。
　　举沩山问仰山。天寒人寒。仰山云。大家在这里。
　　师云。天寒人寒。影草探竿。总在里许。振鬣摆尾。水面依然平似砥。大众者里。好别一转语。毕竟是天寒人寒。
　　除夜小参。年穷岁尽。火冷灰寒。亦欲作个家燕。管顾诸人。因思北禅烹一露地白牛。只知闭门取乐。不能与人同欢。老东山。逻罗招。逻罗摇。却能与人同欢。不知礼薄致怨。虎丘寂寥之滨。未免拔贫作富。拽转百千香水海。满盛百亿须弥卢。遂以拂子指云。总在诸人面前。一任取性。良久云。者般滋味子。不许外人知。
　　举白云端和尚。见杨岐问云。令师有悟道颂。试举看。端遂举云。我有神珠一颗。久被尘劳羁锁。今朝尘净光生。照破山河万朵。岐大笑。归方丈。端罔措。通夕不寐。次日咨询是事。岐云。汝见昨日打夜狐者么。端云。见。岐云。汝一筹。不及他。端大骇云。如何。岐云。渠爱人笑。汝却怕人笑。白云於是大悟。师云。杨岐谈笑之中。换了白云心肝五脏。而白云愤闷之际。抉了杨岐鼻孔眼睛。若在今时亦未可。何故。祸不入谨家之门。

　　临安府灵隐景德禅寺小参

　　冬至小参。召大众云。山僧骑鹫峰。走入江西去也。莫有相随者么。马大师道。即心即佛。倚天长剑。逼人寒。非心非佛。踞地全威还返掷。不是心。不是佛。不是物。手握骊龙珠。击碎骊龙窟。恁么提唱。还当得么。只要引你一步两步。东行西行。庶几冬斋。不致落寞。伶利底。眼角剔开。出来道。者般残羹馊饭。莫拈出好。只向道。你甚处见古人。忽然水底火发。老僧只得放过。何故。行尽小溪路。始见骑鹿人。
　　举僧问古德。如何是实际理地。德云。南瞻部洲。北郁单越。恁么则事同一家。云犹隔海在。
　　师云。问处赤心片片。答处不负来机。今有问灵隐。如何是实际理地。天长地久。海晏河清。恁么则事同一家。自天佑之。吉无不利。
　　除夜小参。问着不知。世尊是有密语。举起便会。迦叶何曾覆藏。竖起拂子云。诸人唤者个。作拂子。不唯自瞒。亦乃瞒老僧。不唤作拂子。不唯瞒老僧。亦乃自瞒。不犯风影。直透青霄底。闻与么道。便乃掀倒禅床。拂袖出去。果能如是。总合吃棒。何故。到江吴地尽。隔岸越山多。
　　举赵州示众云。老僧使得十二时。诸人被十二时使。
　　师云。多口阿师。得个自受用三昧。便乃傍若无人。自不知漏绽处。拈拄杖云。灵隐拄杖子。长年只么黑鳞皴地。说什么使十二时。十二时使。顾左右云。诸人皮下。还有血么。
　　结夏小参。道无横径。立者皆危。法无定形。状之则失。拈槌竖拂。瞬目扬眉。邪法难扶。丑恶俱露。况是言中定旨。句里明宗。一放一收。一问一答。或出入於知见户牖。或遨游於解会园林。总是撮影摩光。扪空追响。所以德山道。我宗无语句。亦无一法与人。狮子独行。临济道。一切处不失正见。与释迦老子不别。懒儿牵伴。是以入门便棒。入门便喝。且落在什么处。九旬禁足亲行到。两浙江南自点头。
　　举云门示众云。古佛与露柱相交。是第几机。自代云。南山起云。北山下雨。东山云。云门元来胆小。若是白云。只对他道。是第八机。
　　师云。白云可谓胆大。还免得第八机么。
　　冬节小参。道出常情。不堕语默动静。禅非意想。离却见闻觉知。离却见闻觉知。禅作么生参。不堕语默动静。道作么生学。一般不识羞底。便道。描不成塑不就。拥不聚拨不开。真所谓猿猴探影。伶利底。一闻此语。攒眉便回。坐断千差。闭门瓮里捞明月。牢关一字。是处寒嵓锁冻云。直得六阴剥一阳复。碓觜生花。氷河发焰。去年恁么。今岁亦然。且道。来年又作么生。喝一喝云。来年说破。
　　举汾阳无业国师云。若一毫头。圣凡情念未尽。未免堕驴胎马腹。白云端和尚云。设使圣凡情念净尽。亦未免堕驴胎马腹。
　　师云。既是圣凡情念净尽。为什么也堕驴胎马腹。拈拄杖云。圣凡情念。尽与未尽。卓一下云。尽向者里百杂碎。
　　除夜小参。据虎头收虎尾。岂是俊流。骑贼马赶贼队。素非作者。超宗异目。格外清规。公案宛然。若为甄别。我观黄蘗和尚於大雄峰顶。得见马师大机之用。不觉吐舌。俊哉。殊使人疑着。及乎东行西行。却道。达磨大师来中国。惟说一性。惟传一法。以佛传佛。不说余佛。以法传法。不说余法。法即是不可说之法。佛即是不可取之佛。乃本源清净心也。苦哉着甚来由。后来义玄上座。问佛法的的大意。三度被打。六十拄杖。奇哉。救得一半。莫有隔山见烟。隔墙见角。不受人瞒底。出来道。长老你说也说了。用也用了。我见也见了。只是不入者保社。可谓高悬慧日。大振玄风。只是拄杖子。未肯放过。何故。百炼精金火里看。
　　举德山一日饭迟。乃托钵赴堂。时雪峰作饭头。见便云。者老汉。钟未鸣。鼓未响。托钵向什么处去。德山便低头归方丈。峰举似嵓头。头云。大小德山。未会末后句。山闻乃唤问云。汝不肯老僧那。嵓头密启其意。至明日升堂。果与寻常不同。嵓头至僧堂前。拊掌大笑云。且喜老汉。会末后句。虽然如是。只得三年。
　　师云。双明双暗。同死同生。则不无德山嵓头。殊不知。鼻孔落在雪峰之手。末后句则且置。且密启其意。毕竟说个什么。参。
　　结夏小参。是是。江国春风吹不起。不是不是。宝剑寒光烛天地。昨日与么道。事不获已。今日与么道。理固当然。就上转得去。如出窟狮子。拟前跳掷。早已翻身。哮吼一声。壁立千仞。有甚近傍处。更说什么。照用双行。卷舒齐唱。总不与么。错认定盘星。官不容针。向第二第三。别作个程限。顾视大众云。莫有出窟狮子么。
　　举保福示众云。塞却你眼。教你觑不见。塞却你耳。教你听不闻。坐断你意根。教你分别不得。地藏又道。不塞却你眼。见个什么。不塞却你耳。闻个什么。不坐断你意根。分别个什么。
　　师云。二大老。一人把住。一人放行。放行则曲为久参。把住则援手初学。可谓打锁敲枷。立地相待。拈拄杖云。且道。山僧拄杖子。又作么生。卓一下云。有时声色堆中坐。一句问渠渠不知。
　　解夏小参。直下便是。一尘翳天。撩起便行。千车合辙。有佛处不得住。人从天台来。无佛处急走过。却往南岳去。三千里外摘杨花。又作么生。挂剑眉间。且道与洞山万里无寸草。石霜出门便是草。相去几何。总不得动着。山是山水是水。南北两峰。屹屹争高。东西双磵。泠泠流注。时清道泰。野老讴歌。蓦然狭路交肩。且道回互不回互。喝一喝。
　　举僧问云门。初秋夏末。前程忽有人问。作么生祗对。门云。大众退后。僧云。未审过在甚处。门云。还我九十日饭钱来。
　　师云。者僧。身在韶石。心走道途。被人打算饭钱。便乃伏听处分。过在什么处。孟获当年战武侯。

　　临安府径山兴圣万寿禅寺小参

　　结夏小参。临济示众云。今时学佛法者。须要求真正见解。若得真正见解。生死不染。去住自由。在今天下学佛法者。惟临济一家。敢问。如何是真正见解。莫是无位真人。面门出入么。莫是随处作主。立处皆真么。莫是论劫在途中。不离家舍。常在家舍。不离途中么。莫是焚烧几案。卷衣便行。不是河南。便是河北么。如斯见解。未出常流。更说什么三玄三要。二主二宾。照用同时不同时。人境俱夺俱不夺。总是残羹馊饭。今夏与七百兄弟。同此安居。譬如潜泉鱼。鼓波而自跃。岂无一个半个。闻与么说话。负不平气。咬定牙关。出来掀倒禅床。庶知后五百年。临济真风不坠。有么有么。喝一喝。
　　举临济因灌溪来参。济见便[捅-用+?]住。溪云领领。济便托开。
　　师云。窥鞭影而行。已非良马。既登伯乐之门。且与放过。径山今夏七百众。可中若有见义勇为底。棒折也未放在。何故。未必今人愧古人。
　　冬夜小参。直指单传。犹如瞌睡。旁提正案。又更噡言。或时闭眼商量。或时开眼失笑。如忘忽忆。道是还非。虽然官不容针。也要擘条缝罅。乃举拂子云。者个从何而来。击禅床云。落在甚处。挂拂子云。如今置也。觅得它踪迹也无。於斯彻底惺惺。正是梦中说梦。不见僧问南院。从上诸圣。向什么处去。戴角擎头。院云。不上天堂。定入地狱。天回地转。僧云。和尚作么生。放过不可。院云。还知宝应老落处么。十日并明。僧拟议。孤灯失照。院便打。不可放过。院复唤僧近前云。令合是汝行。又打一拂子。无面目汉。当此时节。唤作梦中作梦得么。雪窦云。令既自行。且拂子不知来处。雪窦道个瞎。且要雪上加霜。两手扶不起。妙喜云。权衡临济三玄三要。须是南院。雪窦因甚道。拂子不知来处。妙喜也道个瞎。且图两得相见。将身一处埋。
　　师复云。南院竖亚临济一目。二老同出只手。当面点开。径山不敢别立玄关。也只道个瞎。且要古今无坠。还见节文么。火烧荆棘三千里。铁铸浮图十万寻。
　　举古德。僧问。如何是冬来事。德云。京师出大黄。
　　师颂云。京师出大黄。浑仑不覆藏。朝生金凤子。平地快翱翔。

　　普说
　　蒋山告香普说

　　神光不昧。万古徽猷。入此门来。莫存知解。奇哉古人。做个模子。得如是显露。如是明白。如是简径。如是亲切。若一见便见。何必特地。成行成阵。进前退后。乍入丛林者。固是不知端倪。其久习者。合作么生。还知么。山僧道个明白。已是晦昧了也。道个显露。已是盖覆了也。道个简径。已是烦絮了也。道个亲切。已是迂疎了也。如何免得此过。我此法印。徧一切处。无有空缺。徧一切时。无有间断。且道。还晦昧得伊么。还盖覆得伊么。还迂疎得伊么。若要亲切。第一不得向肉团心上。妄自分别。妄自亲疎。妄自人我。妄自胜负。才与么便不中。才放下。便荡荡地。虚融淡泊。寂寞安闲。遇境逢缘。恰恰自用。到这里。微有毫头。即是染污。况思量分别。人我胜负。巧伪之心。希望佛祖妙道。此辈诚为可怜悯者。众中有一辈兄弟。见长老升堂入室。一味采他口头所说。乃信意指摘。互相传扬。以为实事。苦哉。何不销镕人我是非。为般若。今却转般若。为人我是非。所谓醍醐上味。为世所珍。遇斯等人。翻成毒药。而今着实论量。但一念知非。尽底放下。略暂回光。便同本得。从前思量分别。人我胜负。同时寂灭。还曾如此也未。直饶如此。只是未在。何不火急上门上户。求个倒断。
　　岂不见。昔有一比丘。白佛。我於世尊法中。见处即是。证处未是。世尊当何所示。佛召比丘某甲。当何所示。是汝问我。世尊恁么道。是指示伊。不指示伊。向曾着语云。绵绵密密着工夫。见处浑无证亦无。就口一呼随应喏。眼横鼻直觜卢都。虽然犹未有倒断。须是和模子。一击百杂碎。始得。
　　又不见。曹溪云。不见一法存无见。大似浮云遮日面。不知一法守空知。还同太虚生闪电。此之知见瞥然生。错会何曾解方便。若能一念自知非。自己灵光常显现。这个为存知见者说。若浑未有见处。合作么生。晦堂初参大愚云峰。次谒黄蘗。往来久之。殊无入作处。因读传灯。至多福一丛竹因缘。忽然契悟。顿见诸老相为处。复诣黄蘗。南公一见便云。子入吾室矣。晦堂云。大事本来如是成见。何得教人千方百计讨寻。南笑云。若不教汝讨究自悟去。则成欺汝也。只如僧问。如何是多福一丛竹。曰一茎两茎斜。僧云不会。曰三茎四茎曲。晦堂於此悟去。且道悟个什么。这里捉败古人。许你升吾堂。未入吾室。着些子眼力看得出。鹞子何止过新罗。久立。

　　垓藏主为父母请普说

　　北山高处望乡关。一度登临一解颜。目力穷边无限意。应难写向画图间。虽然也要大家描邈。
　　僧问。父母非我亲。谁是最亲者。师云。开口见胆。进云。诸佛非我道。谁是最道者。又作么生。师云。来也来也。进云。古人且置。今人事作么生。师云。大斧从来斫不开。进云。便恁么去时如何。师云。斫额望西川。僧礼拜。
　　师乃云。山围水绕。家山面目宛然。地逈天高。母氏音容无间。赵州不愿再见。回避无门。洞山十种不归。筑着磕着。腾今迈古。舍己从人。冷湫湫地。构得完全。闹閧閧处。还亏一半。莫有知恩报恩者么。广汉垓藏主。江湖上客。尊宿法社。如灵隐锺阜。皆以板首延之。不就。只要韬藏众底。养道过时。初与艮嵓沂首座偕行。艮嵓亦屡却名山之招。如是高尚。足可以抑躁进之风。今抽衣资斋僧。命山僧普说。以报四恩三有。父母劬劳。并无一言及己。不似其他。只了自家一个。浑身不辨。更不有父母之怀。往往引古人。不愿再见。十不归之语。以藉口此。真可怜悯。且道十不归不再见。二古佛意。在什么处。行脚於此不可不谂。十二时中。果忧道业不办。如二老说话。可谓知恩方解报恩。如三到九上。或劝登瓯峰。乃有青山易得。知识难逢。之语。雪峰者里。与十不归。不愿再见。语虽不同。意却一般。后於鳌山店上。纳败缺云。这里未稳在。被人穷其底蕴。随病发药。方至大安乐田地。当初死在古德棒下。更不孜孜汲汲。一直造前。安有感发底时节。学者做工夫。欲了参扣大事。到此见自己亦是冤家。何况父母。其他之念耶。既如此专一。又须要师友琢磨。方成美器。雪峰得豁公一时为伊刬去了。更辟一条路。令进此一步。且那里是他辟底路。与么说话。总是一盲引众盲。然涂毒一挝。闻者皆丧。诚哉斯言。不我欺也。后来得一备头陀。参未透时。每以饮食接气。不舍昼夜。光侍者激之云。你参得禅。我打铁船下海去。由此愈愈奋发。徧参诸方。才上飞猿岭。筑着脚指头。於忍痛不禁处。忽然摸着鼻孔。复回有二祖不往西天之语。雪峰深肯之。且渠得个什么。便生风起草。其证悟处。真个亲见父母未生时面目。便使人传语光侍者。我参得禅了。你铁船打了也未。贫儿思旧债。
　　诸禅者。出一丛林。入一丛林。寻师择友。扣实参究。亲面一见。本来父母。阔步古人之前。再见不再见。归与不归。皆无可不可。古人云。尽大地是自家入理之门。但泯志虚怀。於经行坐卧时。经行坐卧处着眼。於语言问答时。语言问答处着眼。拈[匙-匕+巳]把筯时。拈[匙-匕+巳]把筯处着眼。阿屎送尿时。阿屎送尿处着眼。不得住着。不得粘缀。不得等待。不得摆拨。放令荡荡地。闲闲地。虚明自照。不劳心力。於此无间断。久久自然纯熟。如是用心。亦可报劬劳万分之一。适来禅客问。父母非我亲。谁是最亲者。此是九祖伏驮密多。生五十年。不行不语。父母颇厌之。忽见八祖来访。遽起行数步云。父母非我亲。谁是最亲者。诸佛非我道。谁是最道者。败也败也。八祖云。汝言与心亲。父母非我比。汝行与道合。诸佛心即是。外求有相佛。与汝不相似。欲识汝本心。非合亦非离。八祖将错就错。即不无。且九祖五十年。不行不语。却在甚处。着到逗到。师资投契。父母爱念。不割自断。父母劬劳。不报自足。
　　有般兄弟。三二十年在众。肚里黑漫漫地。不知个事是何宗旨。若然者。不敢望你识本来父母。识得自己亦得。
　　恁么忉忉。有不甘者。出来尽情掀翻。不独与前辈。把手共行。抑使今日垓藏主。报父母难报之恩。一时了毕。
　　复有一颂。父母非亲亲是谁。双眸炯炯带双眉。含元殿上不相识。正是岷峨相见时。

　　天童西堂寮受牌普说

　　某连蹇之迹。归栖方丈尊叔大和尚席下。得遂安闲。曷胜万幸。适蒙鸣鼓集众。令与兄弟。提撕话头。某自救不暇。何暇及人。尊命甚严。辞不获免。只得勉强。为初机兄弟。东敲西磕。则可。江湖龙象。并不烦垂访。恐临时追送不前。返成得罪。然此一段事。谓难则不可。谓不难则亦不可。谓其难则人人本有之物。不假他求。谓其不难。自拈花微笑以来。至於曹溪。甫千七百年。以岁月言之。则尽大地人。普请作佛久矣。何得人传一人。不绝如线。曹溪藩篱一剖。宗说俱通。江西革变通途。机用双举。密契显符。具大眼目者。不知其几。今又五百年矣。目前交丧。一至如是。若言此事。上上根器。方可堪任。中下无分。上上根器者。果何人哉。一见便见。力行深造者是。初非生而能知。以般若种子。熏炼纯熟故也。中下无分者。岂妙法有所不徧处耶。盖不能力行。中道懈退者是。方今索寞之秋。正法眼破沙盆。幸得方丈尊叔。力扶持之。放大光明。照曜天地。有志兄弟。正好决烈向前。力行担荷。若未有证据者。宜以先觉先知。为榜样。方有入作分。所谓外息诸缘。内心无喘。心如墙壁。乃可入道。此亦少林画出底。一个模子。不可不知。曹溪使人善恶二法。都莫思量。自然得入清净心体。此非模子里。脱出底耶。岩头大师。呼之为顶句。为正位。为得住。初机新学。不识此句。难为话会。
　　适来老和尚云。须藉师友琢磨。诚哉。不见雪峰三到九上。千辛万苦。后到木上座手中。桶底子打脱。却向鳌山野店。滞壳迷封。误认岩头涂毒之声。使从前盐官色空义。洞山过水偈。悉皆动地放光。如是切磋琢磨。欵案具在。如雪峰。真天下后世。学此道者法。岩头真天下后世。为师友者法。先辈示一机。垂一境。如按吹毛。如击涂毒。见而耳聋。闻而吐舌。举手摇拽。抚掌大笑。是皆丧於鼓声中者。若工夫不专。念漏不绝。妄想梦事。交煎胸中。似此之流。纵有百涂毒声。亦无如之何也。须是虚心。使方寸冷冷然。了了然。方可於宗师言下。有受道分。若计较安排。要合他语。且喜没交涉。室中所举。如金圈栗蓬。饶你下得一转语。乃平时学得底。更有副箭。亦是偶中。第三句下。有定乱之谋。有出身之路。正是万里望乡关。果能剔起眉毛。倍加精彩。如毒蛇当道。如猛虎出林。除非不放出。才放出一咬便断。有甚共语处。更须高高峰顶立。深深海底行。着眼於未具胞胎之前。转步於日用现行之际。如风吹水自然成文。自己目前。一箭俱透。妙峰孤顶。正在此时。触目风光。阿谁无分。只如德山木上座。临济金刚王。且拈向一边。不是风动。不是幡动。诸人甚处。与祖师相见。遇挂牌时。试吐露看。

　　天童西堂寮结夏普说

　　乃抚禅床一下云。摩竭陀国。亲行此令。还构得么。放过一着。就方便品中。借水献花去也。释迦老子道。止止不须说。我法妙难思。与么告报。鼎鼎是说是不说。若道不说。收拾不上。若道是说。难思底法。在什么处。
　　方丈老人云。释迦老子。全身在草窠里。扶持不起。恩大难酬。只如百丈涅盘和尚。问南泉。从上佛祖。还有不为人说底法么。曰有。如何是不为人说底法。泉云。不是心。不是佛。不是物。丈云。说了也。泉云。某甲只恁么。和尚作么生。丈云。我又不是善知识。争知有说不说底法。千手莫能遮。且道与释迦老子。止止不须说。是同是别。岂不见。适来方丈举。璨祖云。至道无难。唯嫌拣择。但莫憎爱。洞然明白。言端语端。赵州云。才有语言。是拣择是明白。老僧不在明白里。是汝诸人。还护惜也无。彻底老婆心。时有僧便问。既不在明白里。护惜个甚么。忍俊不禁。州云。我亦不知。象王回旋。僧云。和尚既不知。为什么道。不在明白里。险。州云。问话即得。礼拜了退。风行草偃。
　　参学人。到此却须子细着眼。粗餐易饱。细嚼难饥。赵州道。才有语言。是拣择是明白。老僧不在明白里。及乎者僧一问。因甚道不知。他十八上。谒南泉。值南泉卧次。泉问。近离甚处。曰瑞像。曰还见瑞像么。曰瑞像即不见。只见卧如来。南泉乃起身。勘破了也。便问。你是有主沙弥。无主沙弥。曰有主沙弥。曰如何是你主。州曲躬云。即日恭惟。和尚万福。勘破了也。此时不惟转辘辘地。又能破家散宅。到这里。被这僧一问。却道不知。莫是言中有响么。参学人。若未到明白处。须是到洞然明白处。既到洞然明白处。须穷赵州。才有语言。是拣择是明白。老僧不在明白里。及护惜之语。此公案。极有好处。雪窦以颂发明之。后来圆悟。为之击节。凡在丛林兄弟。那个不知。又不见。初祖谒武帝。帝问曰。对朕者谁。曰不识。又僧问曹溪。黄梅衣钵谁得。曰会佛法人得。和尚得否。曰不得。曰因甚不得。曰我不会佛法。初祖不识。曹溪不会。赵州不知。是同不同。所以堂头老人。寻常苦口叮咛。要诸人直下。休去歇去。忽然冷灰豆爆。契此时节。同报佛恩。今早升堂。令某今夜对众普说。自愧寸无所长。加以老懒荒唐。安足以副重命。唯望兄弟。各各具正知见。仍以愿力扶持。以悟为则。一切时中。如单枪疋马。与百万军阵。对垒相似。久久志气不败。自然有个倒断。自然入魔入佛。入善入恶。以正知见故。不被移换。不失正念。谓之随处作主。立处皆真。所以寻常室中。举古人机缘。千差万别。隐显殊途。初无实法系缀於人。只要控你入路。你未透得时。似银山铁壁相似。及乎透得。自己便是铁壁银山。初机兄弟。是有是无。是邪是正。总是把鬓投衙。抱赃陈欵。无有是处。未免从头一一为你刬却。待你伎俩尽岐路绝。翻身一掷。跃过太虚。当此时。止止不须说。与不识不知不会底。悉皆伏听处分。何故。理能伏豹。

　　灵隐首座寮结夏普说

　　我有无弦曲。临风试一弹。弹时甚容易。解听却还难。所以教中道。止止不须说。我法妙难思。诸增上慢者。闻必不敬信。黄面老汉。经事多矣。又道。汝既殷懃三请。岂得不说。又恁么去。今夜不是有条攀条。只缘病痛相似。顾视大众云。莫有拂袖下灵山底么。且置是事。某夙有深幸。得与现前清众。依栖方丈老人坐夏。偶老人违和。今幸向安适。蒙尊旨。令与初机兄弟。说些细大法门。当此时节。只好布袋里盛锥子。不出头是好手。况此事。细如米末。冷似氷霜。总在当人分上。所以三千威仪。八万细行。不出坐卧经行。於十二时。语嘿动静。绵绵密密。无一毫空阙底道理。始有少分相应。如人学射。久久自然中的。所谓龙吞千载月。脑有夜明珠。僧无十年学。不获圣法财。诚哉是语。凡出堂入户。展钵开单。屙屎送尿。古人并有明戒。一一要知。初机兄弟。目前病痛。却容易医。惟久参自是之病。是为膏肓。却最难医。盖其未得谓得。未证谓证。一向高茆。殊不知。涅盘心。差别智。三玄三要。隐显殊途。皆上祖门风。今时枢要。饶你金锁玄关。一时透过了。者里正是病。此病易识而难见。如善才谒文殊。大智洞明。一生参学事办。何故又登妙高峰顶。七日不见德云。此参学人。微细做工夫处。那里是妙峰孤顶。谁为德云。及乎相见。如何却在别峰之上。参玄上士。试指病源看。岂不见。保福长庆二老。向游山玩水处。泄此家风道。即此便是妙峰孤顶。一手分付。长庆云。是则是。可惜许。两手承当。罗山云。若不是孙公。洎合髑髅徧野。将谓无人证明。好大哥。正好着眼看。后来雪窦颂云。妙峰孤顶草离离。拈得分明付与谁。不是孙公辨端的。髑髅着地几人知。雪窦颂了。又恐人不能承当。别画个喻子。譬如掷剑挥空。莫论及之不及。斯乃空轮无迹。剑刃无亏。心心无知。即是妙峰孤顶。说甚善财七日不逢。直饶文殊亲来。亦卒摸索不着。大小雪窦。错下名言。这里见得去。方知茗溪道。吾有大病。非世所医。且道他是什么病。后僧问曹山。山云。攒簇不得底病。名邈不着在。又问。诸佛有此病否。山云有。僧云。为什么不病。山云。为伊惺惺。惺惺亦是病。僧云。众生有此病否。山云有。僧云。为什么不病。山云。众生若病则非众生。一回饮水一回噎。僧云。和尚有此病否。山云。正觅起处不得。孤然不倚。曹山若无起死回生之手。识其所证。与伊发药。则未免儱儱侗侗。打作一团。且道。茗溪之病。与江西日面佛月面佛。德山阿爷爷。相去几何。
　　又如明招独眼龙。谓深师叔。有什么药。相救相救。深云。只恐和尚。不解忌口。招云。眼子乌律律地。遂转面而卧。且道。深师叔过在什么处。近有以堂头违和。心甚不满者。因为举。玄沙和尚。误服毒药。通身红烂。有问。如何是清净法身。沙云。脓滴滴地。天衣怀禅师。亦有此病。作颂发明之云。滴滴通身是烂脓。钓鱼船上显家风。时人只看丝轮上。不见芦花对蓼红。天衣玄沙。二古佛也。且道是色身病耶。法身病耶。是佛病。是祖病。是禅病耶。与前七日不见者。是同耶。不同耶。还攒簇得也无。还觅得起处也无。从朝至暮。穷到药病相治。正是誵讹处。药病相忘。至大安乐田地。正在别峰之外。亦未是放下时节。何故。黄面老汉。为三界大医王。犹有语病。今夜因行掉臂。略为点出。教中道。深固幽远。无人能到。既是无人能到。争知深固幽远。不知深固幽远。惟我能知。日用现前。无人能到。众中一人半人。闻山僧与么道。大不肯去时如何。惭愧惭愧。久立。

　　径山告香普说

　　阿呵呵。青天白日。有迷路人。子细看来。是谁之过。七百年前。故纸堆中。有个永嘉大师。一日於不可思议境界。钻得头出。径往曹溪。求印证所解。才跨门。绕禅床一匝。振锡一下。卓然而立。奇怪。甚处学得这消息来。曹溪曰。夫沙门者。具三千威仪。八万细行。大德自何方而来。生大我慢。这汉做许多伎俩。祇唤他底作我慢。不妨减人威光。永嘉乃接口道。生死事大。无常迅速。更不再勘。祖曰。何不体取无生。了无速乎。将错就错。永嘉云。体即无生。达本无速。未在。祖曰。如是如是。冬瓜印子。然后具威仪相见。须臾告辞。祖曰。返太速乎。永嘉云。本自非动。岂有速耶。祖曰。谁知非动。永嘉云。仁者自生分别。洎不问过。祖曰。子甚得无生之意。永嘉云。无生岂有意耶。翻身狮子大家看。祖曰。无生无意。谁为分别。永嘉云。分别亦非意。败阙至此。祖曰。善哉善哉。少留一宿。祖师可谓骑贼马赶贼。老眼拨开。是则是。可惜放过。当时他道。生死事大。无常迅速。这里和声便打。管取别有生涯。免他一生堕在醋缸里。后作证道歌。打头便道。绝学无为闲道人。不除妄想不求真。果然坐在这里。至今禅人相见。便道。生死事大。无常迅速。也是依样画猫儿。中间祖师编辟诣实之欵。甚是头正尾正。今时才到结角罗纹处。又却懡[怡-台+罗]。是汝诸人。果能造诣。如永嘉老汉乎。果能以生死。为事大乎。只要十二时中。究明自己。向声色头上坐。声色头上行。无丝毫之念。别处着到。了取无量劫来未了底一段公案。何患不与永嘉同参耶。况此事。三岁孩儿也知是本有之事。在灵山。谓之单传。到少林。谓之直指。单传传自家本心。直指指自己本性。恁么说话。且看山僧眉毛在么。每见学般若兄弟。有其名而无其实。是皆根性未具。气力未充。不能以前辈为榜样。不求师友琢磨。一向粗心。不觉蹉过。其过在久抛家舍。流浪他山。岁久月深。遂成胡越。惜哉。有能一念回光。便同本得。始知黄面老子道。天上天下。唯吾独尊。恶。此语元来。不落在别人分上。山僧庆元间。在松源师翁室中。见一兄弟。才见举话。便云合取狗口。松源休去。老僧退问一兄弟。合取狗口。其意如何。云天上天下。唯吾独尊。彼时老僧。便插得一脚。虽未免错认定盘星。然更不疑。色见声求。是行邪道之语。敢问。既不许色见声求。如何明得自己去。如何彻见本性去。疎山本仁和尚云。寻常不欲向声前句后。鼓弄人家男女。何故。要且声不是声。色不是色。意在钩头。僧问如何是声不是声。仁云。唤作色得么。穿却鼻孔。如何是色不是色。仁云。唤作声得么。换却眼睛。僧礼拜。仁云。且道为你说答你话。若检点得出。许於佛法中。有个入处。分疎不下。后来雪窦云。本仁也是奇怪。要且贪观天上。既非声前色后。从什么处入。应庵云。雪窦尽其神力。无插手处。只如道既非声前色后。从什么处入。往往十个有五双蹉过。还知应庵落处么。一箭落双雕。前辈恁么。互相提唱。不妨绵绵密密。控你今人入路。兄弟既名参学。若不於此子细用心。与古人相见。将来生死岸头。将何抵拟。山僧却有方便。不见僧问赵州。学人乍入丛林。乞师指示。州云。吃粥了也未。僧云。吃粥了也。州云。洗钵盂去。僧於此有省。云门云。且道赵州有指示。无指示。若言有。赵州向伊道什么。若言无这僧为什么便礼拜。真如喆禅师。室中常举此话。见学者拟下语。便以手掩其口云。歇去。且道。真如意作么生。径山又不然。有下语者。一任下语。只是不得动着。何故。如人上山。各自努力。

　　法语
　　示圆上人

　　见成公案。岂籍言诠。伫立寄私。垛生招箭。若梦游区宇底。未免荏苒彷徨。抛家失业。蓦忽恻然鼎省。翻得起来。却又不一顿。刀刮水洗。心头隐隐。似记似忘。败阙愈甚。圆上人。拖梦南来。欲求一句。以助其省发。予便欲举须弥槌。击虚空鼓。又恐不能呼之。盖睡未稔去去不能自已。於穿云渡水时。平步失落。则眼子自开也。此时方可探南山虎穴。透鳗井龙门。先捏定他喉咙。勿使转侧。方可拔其爪牙。戏其头角。不尔。遭他一口。丧尽平生。虽曰善因。而招恶果。

　　示源侍者

　　昔药山访道南岳。始闻与么不与么总不得之语。如蚊子上铁牛。逗到一物不为。闲坐则为。又似个水上胡芦子。按也按不住。只管皮肤脱尽。不知真实犹存。引得随波逐浪者道。我在药山三十年。单明此事。种禾却生豆。试点检。他败阙在什么处。
　　九上三到。桶底子打脱。在木上座手里。因何却向鳌山店上。滞壳迷封。中夜闻豁公挝涂毒之音。返令盐官色空义。洞山过水偈。动地放光。是曾郎久参事慢之过耶。
　　西竺初祖。呼二祖谓曰。倒却门前剎竿着。八字打开。两手分付。何故。涌泉道。我四十年。犹有走作。香林道。我四十年。方打成一片。
　　不出飞猿岭。目贯九天。不下钓鱼山。气吞四海。备公回公。异代殊方。一状领过。十八上破家散宅底。因甚老不休歇。无乃徒费草鞋钱耶。若道百城烟水。何往何来。万里江山。脚头脚底。恐正是岐路。
　　说禅浩浩地。还知栽田博饭吃底消息么。栽田博饭吃底。还知说禅浩浩地底道理么。若不容易放行。何止一理二义。濮江源侍者。索语归乡。遂将陈橘皮五片奉赠。归到家山。切忌咬嚼。不惟无味。又乃刮刷人胸中尔。

　　示圆阇梨

　　百尺竿头。溪桥那畔。蹇驴失步。己眼顿开。乃说偈言。我有明珠一颗。久被尘劳关锁。而今尘尽光生。照破青山万朵。噫茶陵郁山主。甚处去来。寻常摇铃摆铎。弹舌作梵时。岂非明珠放光耶。逗到手蹉脚跌。阿地声中。面目全露。二头三首。何其后时。圆阇梨善能细细参详。古之今之。间不容发。然於一切处。以直心为道场。直行作佛事。直语真忏悔。直用善加持。否则妄自欺。佛祖所不与。别言有长处。非我能知之。知是忉忉复忉忉。不免茶陵一笑耳。

　　示彻侍者

　　吾教意。如涂毒鼓。一挝远近闻者皆丧。闻者丧则固是。如聋人何。雪峰问德山。从上宗门中事。如何传授。山打一棒云。道什么。次日雪峰请益。德山道。我宗无语句。亦无一法与人。存公闻之。胸次豁然。如桶底子脱。其他大眼目宗匠。示一机垂一语。有闻而耳聋。见而吐舌。或拊掌一笑。或举手摇拽。或横身而趋。或双膝自屈。是皆丧於鼓声中者。此无他。盖志气等齐。心念专一。在在处处。能全体放舍。全体承当。全体卷舒。全体受用。如立足於须弥顶[宁*页]头。除是眼子不开。眼子一开。则左右前后。四大神洲。日月星辰。山河大地。皆吾脚跟底一物耳。
　　若立处不高。未免远近高下。区区往来。堕身岐路。无有了底时节。殊胜之士。有正因具正信。办殊胜身心。亲殊胜师友。以岁月崖将去。何虑所作不办。不与前辈大老。同此事耶。若三明两暗。半前二后。譗譗[言*窒][言*窒]。纷纷纭纭。骨董袋里。头出头没。希一念相应。虽百涂毒声。亦无如之何也。作是说者。是第二头。信是说者。落第三首。或闻之。如风过树头。如水浇顽石。我信是人已於空王佛。所证是三昧。岂易得也哉。福城了彻侍者。久在北山会中。办此道。访西城索语。以为警助云。

　　示念禅人

　　非风铃鸣。我心鸣耳。非风幡动。仁者心动。奇哉。此华竺祖师。打草惊蛇杖子也。曾洗耳拭目於其间乎。二千年前。十万里外。总在于今。举足下足。吾一家山也。映耳夺目。吾一自己也。百千万亿。吾一亲属也。五十二三。吾一知识也。初无华竺彼此之殊。曷有吴蜀去来之异乎。稍若伫顾。华自华矣。竺自竺矣。江山风物。面面摐然。市井楼台。头头岳立。微风淅历。幡动铃鸣。眼见耳闻。千手莫掩。当此之时。还瞒得他。一点也无。先圣不云乎。我今为汝。保任此事。终不虚也。念禅人侍其亲教老子归乡。想无拊背之劳。喜书此以赠。

　　示深禅人

　　吾乡深禅人。北山会中衲子。每访西城。劳问孤寂。一日浩然欲归。遽尔来别。适子登北山正传阁。阅古大隋。盖龟於木禅庵。老香林。证龟於水晶宫。有大千坏。随他去。腊月烧山。等语。声盖天地。光照今昔。而不可掩。噫伎俩不如帐样。是二老者。挟南宗而西泝底样子也。其后蹈二老覆辙者。莫知几何。或归隐家山。不与世接。人莫得而浅深之。又不知其几何。且古之今之。或去或留。在彼在此。道之所在。初无间然。但於去留彼此之时。而无丝毫头许。容於其中。则朝东吴暮西蜀。江山万态。风月一家。拄杖头边。无空过者。深禅人勉之。

　　示思禅人

　　是法。非思量分别之所能解。参玄上客。唤什么。作是法。这里着一转语。坐断古今舌头。使一切人。不落思量分别。悉皆能解。稍若迟回。且向思量分别里作梦。
　　不见沩山道。以思无思之妙。返思灵焰之无穷。思尽还源。性相平等。理事不二。真佛如如。入理深谈。即不无沩山。鼎鼎唤什么作真佛。佛有假耶。这里又着得什么一转语。免使性相理事。思与无思。缠作一块。无出头处。
　　不然。更看仰山葛藤。思而知。落第二头。不思而知。落第三首。超宗异目。即不无仰山。且思而知。知个什么。这里着得什么一转语。免教落在二头三首。
　　官不容针。报恩向葛藤上。枝蔓去也。思而知翳却眼。不思而知瞎却眼。翳却眼则平地青霄。瞎却眼则牛行虎视。这里虽则落草之谈。要且粗餐易饱。细嚼难饥。思上人勉之。

　　示照寂岩

　　广汉照寂岩。凛祖庭后雕之操。而遽然言归。余力挽之。因为举竺土二十七祖。般若多罗曰。震旦虽阔无别路。要假儿孙脚下行。此偈是一重漫天网子。於日未浴时。将真丹世界。四方八面。一罩罩定。凡古今悟宗之士。皆透其网子不得。何独一金鸡一马驹耶。后之着身丛林者。有毕世懵然。不知有。知而不行。行而未诣者。十之八九。祖庭摇落。宗社荒凉。昔之旃檀丛林。甘露园苑。今则荆棘参天。狐兔交道。得非坐曲录木床。任大法者之过耶。非出一丛林。入一丛林者之过耶。昔江西鞭牛驾车之后。引领西顾。被邻舍婆婆。举簸箕一筑筑回。和八十四人善知识眼孔。一时定动。若其不尔。则秤锤沈井。不复有震威一喝。而至三日耳聋者。寂岩以为何如。寂岩不答。拂衣而行。余曰。善为道路。

　　示达州惠禅人

　　衲僧家。拄杖头边眼正。草鞋跟底风生。出一丛林。入一丛林。一人所在。半人所在。因行掉臂。看风使帆。是则与之拓开。非则与之刬去。若也未闲弓矢。却须行带耳轮。蒲团禅板。在在良朋。栗棘金圈。时时美味。师友检责。岁月揩磨。失脚踏翻。面目全露。或拗折拄杖。或拈起簸箕。万古江山。一朝风月。步步踏着。处处逢渠。兀尔坐忘。萧然自得。电光石火。眨眼犹迟。青天怒雷。掩耳不及。诸方老宿。各擅家风。特立独行。传家有法。杨岐之见慈明。东山之见白云。心迹皎然。班班可考。行脚高士。不以古圣为则。不扣自身实参。是谓盲无慧目。随波弃源者。思之。

　　示泉都庄

　　黄梅八月负舂。牛头逐日运米。或畬田。或扶犁。或担锹。或按镢。破柴供爨。汲水浇蔬。至於近代。作磨头。充直岁。是皆古佛。一日不作。一日不食。放光动地底样子。余虽不才。亦尝试之。今住小院。得吾泉兄二三执事。一往直前。不图使人感叹。抑亦成就大丈夫。合为底事业。望始终勉旃。使无愧於古人也。至祷至祝。复说偈以饯之云。佛法徧在一切处。一切处求不可求。鼓腹台前成现句。牧童也解倒骑牛。

　　示涣侍者

　　象骨老人有云。出岭年登三十二。入闽已是四旬余。考其十余年间。幽燕受具。徧历禅会。三到九上。闻色空义於盐官句下。同奯公邃公。久侍德山。有不及见济北之叹。至於中途。顶笠堕水。不顾而行。未尝闻滞在一隅也。因知展转南方。历百十城。参五十三知识。垂范后学。不吾欺也。柰何去古未远。风规颓甚。虽曰南询。实无其实。诚哉可悲。涣侍者。既以青山易得。知识难逢。为怀。舍一宝山而不登。复何之焉。去去勿滞於此。空手去空手回之语。洗耳以俟。

　　示清禅人

　　学道如初。成道有余。若始勤终怠。则前功弃矣。常闻径山无准在众时。尝请益於掩室先师。师谓之曰。我学道。别无长处。只是志不败。凡学此道者皆然。何独先师也。若是着身江湖。其不败之志。当愈久愈勤。若是数十年程限归乡。其不败之志。吾莫能知之。天彭德清禅人。久依北山艰难之际。处心泰然。来清溪求一言。为办道之助。昔岩头为点发新学菩萨正眼。擘破面皮。竖亚一目。已曾见之。不在言也。苟或未见。今双径场中。有一导师。坐大道场。披戏衫挝涂毒。以现是相。宜往观之。

　　示宗侍者

　　天上天下。唯吾独尊。黄面老子。最初出胞胎时。漏泄家风之语。岂是自谓耶。后来横身担荷者。呼为传言送语。或拆其屋云。有我不用你。或一棒打杀。与狗子吃。贵图天下太平。总是贼过后张弓。参玄上士。於最初八个字下。横点头。方具正知见。前无去人。后无来者。动容周旋。无落地底道理。宗侍者索语。登径山。主宾相见时。忽若被伊动拄杖子。便与一喝。使这老汉知道亲从蒋山来。

　　示心侍者

　　昔李王为则监寺开堂。有僧问云。龙吟雾拥。虎啸风生。学人知是出世边事。为什么不会。则云。会取好。其僧拂袖归众。时法眼呼而谓曰。适来问话。许汝具一只眼。大王前。何不礼拜盖覆。教汝吐血去。阿呵呵。衲僧气宇。高揖释迦。不拜弥勒。真正建立宗旨。岂可曲顺人情。这僧较些子。法眼怜儿不觉丑。千古为丛林笑具。今有抱是病者。岂是不为人盖覆而然耶。后生轻薄而然耶。却当观罪福皆空。何处安着。是身梦幻。病自何起。我自不立。受病者谁。如是细思。至思不及处。眨上眉毛。拊掌一笑。则从前法眼之记。其僧之问。则监寺之答。与自家今日之病。皆一梦耳。山僧擘老眼书此。正是开眼作梦。更好一笑也。

　　示彻首座

　　横说竖说。不知有向上一窍。与么道。曾梦见也未。观其大雄峰顶。再捋虎须。黄蘗山头。甘受是报。与夫奯公以德山未会末后句。玄沙以雪峰脚跟不点地。临机着着不随准绳。彻底老婆。堪作何用。衲僧巴鼻。格外风规。文彩班班。照映今昔。所谓金翅擘海。玉象截流。开猛焰芙蕖。飞红炉瑞雪。洒洒落落。直下点头。央央庠庠。决定无分。如是结录。迅雷不及掩耳。分付明岩。急急秘却。

　　示喜长老出世祥符

　　拈花示众以来。单传密付。的的相承。东西三十三传。而至曹溪。打开门户。宗说齐施。南岳磨砖。马师一喝。逗到栽松镢头边。受吾宗大兴之记。大觉棒下。荐得先师三顿吃六十拄杖底道理。至一人指南。遇大风即止之谶。悚惧中。乃瞬青莲目。不堕悄然机。龙袖拂开。象王行处。微云四敛。十日并明。岂是光影中。依语生解耶。深村荒草。把手共行。金圈栗蓬。普惠来学。不三世而檀郎出。又三世而得破沙盆。至我放聋师翁。开口不在舌头上。明机双扣。暗号潜施。我王库中。无是刀也。齐眉共躅。宜细详之。异目超宗。不妨拊掌一笑。别峰云。得个方丈子。方是参禅时节。喜长老赴三衢祥符。临别书此以赠。

　　示南泉化主

　　我此法门。号无尽藏。福德智惠神通门。奇特中奇特。殊胜中殊胜。譬如大宝聚。世间众妙之宝。珍珠璎珞。象犀珂贝。无不具足。有大长者。端位其间。四面八方来探宝者。与之不禁。於弹指顷。经百千万亿劫。空往实归。莫知其几。所谓大富长者。即是如来。凡根器猛利者。不历化城。直登宝所。化城暂住之理。盖其持正见。护正念。纯以质直无妄之心。涉梦幻真实之境。求无贪想。施无厌心。觌面相逢。拊掌一笑。自然头头合辙。句句投机。转正法轮。现宝王剎。此即化缘分上事。若更拨开向上。发明真光。照自家父母未生时。是什么面目。於此荐得去。非独世宝。出世间底。尽在乎是。先圣谓阿难曰。汝今持钵。当依七佛仪式。曰如何是七佛仪式。世尊呼阿难。阿难应喏。世尊曰。持钵去。噫。灵山一会。千载俨然。句下点头。亦未为可。绍卢都寺。往泉南。谒有缘檀那。归与黄面老瞿昙。作大佛事。书此以饯行。所谓投机句子。尽在汝边。满载归来。为我说破。

　　示海上人

　　少林门下。第一希有。殊胜之士。具决烈过量。超宗异目。方可堪任。小智小德。轻心慢心。一脚进前。一脚退后底。决定无分。观可祖甚生标格。立雪断臂。无可入作。逗到觅心无心。诸缘顿息。八十翁翁入场屋。岂小儿戏事。后八传而至江西。又十一传而至东山。江西则全机大用。革变通途。东山则鲁语巴歌。复回逸辙。是二老者。皆川客也。东山又得一檀郎。父子双暗双明。网罗天下英俊者。十之六七。於中如密印。如文殊。如佛海。与夫圆悟。首见玉泉浩。又皆眉之土产也。绵绵至今有力荷担者。天下共知之。后之来者。闻其风而不求其道。虽同出同处。而各亲其亲。与么称少林门下。吾不与也。
　　海禅人。忽以师老告归。余嘱之曰。昔古灵拊背。古佛放光。若不示以百丈门风。亦未足呼为报师恩德。幸思勉之。所谓少林门下。超宗异目底消息。俟玻璃江水逆流。却来为你注破。

　　示宪藏主

　　我宗无语句。亦无一法与人。恁么揭示。如按太阿。如挝涂毒。俊衲闻之。必然吐舌。以其有此风骨。具此体裁。便能直下披襟。何独一曾郎也耶。近与一蜀客。火炉头夜话。拈一影草示之。客倒转话头云。佛法不渡普水者。以普人不知有。而不加信耶。以普人日用现行。一一天真。而不假外料耶。抑别有微意耶。况佛法徧一切处。穷一切劫。天人群生。皆承其力。工巧伎艺。见行此事。何言不渡普水耶。余熟视之良久。客翻然曰。我得之矣。佛法何独不渡普水。亦不登德山之门。不入鹤林之室。不立洞山之前。不上赵州之口。不出云门之面。语未终。急和声止之曰。住住。此去归乡几程可到。客愕然不觉吐舌。余高声呼童添炭。恰转二鼓。客乃东普宪藏主。从武林南山社中来。录此赠别。

　　示应禅人

　　天彭应禅人。辞金陵之北山。往见武林之北山。来此相别。辄口占一偈。赠之曰。我曾误吃冷泉水。苦毒伤心老未忘。今日又非前日比。宜探深浅不宜尝。禅人不诺。乞别转语。为某做工夫道伴。然参禅做工夫。前辈大有纳败阙底样子。往往闻得烂熟了。略不以为紧要。今又土上加泥。彼此无利益。宜自向前。禅人又不退。复为举。备头陀有云。达磨不来东土。二祖不往西天。若是眼脑稍乖底。不犯风澜。一见便见。则胸次纷纭。不待扫而自净。但能猛省着精彩。一切时一切处。放下莫教断续。久久自有倒断。若一念断续。即是落虚。依草附木。所谓暂时不在。如同死人。何待腊月三十日。若以为不然。问取飞来峰北高峰。必然为你点破。作是说已。录以与之。

　　示德侍者

　　慧日侍者德禅人。游金陵。访石溪於清溪兰若。东语西话。一切皆见成三昧。从作家炉鞴中来。真所谓龙生龙子。凤产凤儿也。临别云。岂无一语。余告之曰。所谓见成二字。冷冷自然。才知之。是头上安头。不知是斩头觅活。况加周由者也耶。去去。切不得漏泄此话。北磵老人。闻知唾骂石溪犹可忽。若更把不定。木上座用事。宜自当抵。重说偈以发老人一笑云。北磵磵边才缓步。石溪溪畔又移身。俊哉龙凤亲生子。何必南阳令斩新。

　　示元上人

　　衲僧家。脚头脚底。这边那边。如火烧氷。不留眹迹。也是平常行履。久参新学。入此门来。身在梦乡。成就梦事。听人寐语。或自噡言。以谓惺惺。点头自肯。硬不信有眼子豁开底一解。璨祖云。眼若不睡。诸梦自除。心若不异。万法一如。岂欺我哉。元上人。来此一年余。每每入室。只与举庭前栢树子话。未尝輙易之。使其只就一处顶省。被伊一向坐断山僧舌头。更莫如之何也。霜风吹面。爱日可人。忽思移床。了知残梦。故书此予之曰。非双径更漏鼓子。无能为汝倒断。

　　示规知客

　　三界扰扰。六趣昏昏。识心达本。故号沙门。先圣一闻此语。便舍金轮万乘尊荣之宝。逾城出家入山。前后十二年。忍饥受寒。无他。为成此道故也。八十翁翁舞。只为教儿孙。末后拈花。付授正法眼藏。人传一人。至二十八传。达磨大师。香至王幼子也。辞其乡井。十万里。泛重溟来此。求大乘根器。无他。为传此道故也。贼无种相鼓笼。一花五叶之后。儿孙满前。继继绳绳。而至今日。於中诸大老。弃衣冠富贵。入此门来。一生饮食接气。胁不沾床。书名传中。班班可考。无他。为学此道。明自己。脱生死轮回故也。有志之士。既已披削。当从前辈大老。求个样子。发大心。秉慧剑。将爱网亲罗。一挥挥断。寻师友。以警发为期。时中切宜着精彩。如握弩机。审然后动。自然万不失一。所谓高高峰顶立。深深海底行。转步於未具胞胎之前。着眼於日用见行之际。红炉飞雪。烈火藏氷。久久自当有证。自规知客。相会於独秀峰前。甚有意参扣。以时节未至。疑情未能释然。余谓曰。我今为汝。保任此事。终不虚也。

　　示明讲主

　　我宗无语句。亦无一法与人。志气相并之士。入此门来。如刀林剑刃上行。不容拟住。猛省着力。向一句下转得去。胸次自然虚豁。如赵州青州布衫话。便是样子。等闲地遭人。编辟将来。不劳余力。被他转去。所谓我若向刀山。刀山自摧折。若也未能如此。且观亮公参江西。周金刚到龙潭。良遂见麻谷。此三尊宿。如青天白日。掣电光中。聊露半面。不是眼倒生筋。安可一见便见。胸中洒然。从前知见。者也周由。瓦解氷销矣。余尝扣一当仁云。许多江山。无一处不到。那里是亮公隐身地。明暗色空。无一不见。那里是德山见处。十经五论。无有不知。那里是良遂知处。此三个老冻[身*农]。见己眼[瞷-日+壬]耳热。英灵衲子。请代一转语。庶几抛下有学之学。直入无门之门。使吾蜀佛法。废而复兴。当立地以俟。广安可明讲主。南来行脚。徧扣禅宗。一日过剑池乞语。书此以赠。

　　示海禅人

　　海禅人罢讲来南。相处逾年。略不顾西家米如圆珠。饭若堆雪。一味枯淡。诚志与气齐之士。何患不超然独脱无依。受用自在田地。临别为点破。周金刚平生漏逗。口欵数段。奉饯。宜高出他一头地。作将来帐样。云。一毛吞海。海性无亏。一芥投针。针锋不动。唯我知之。低声低声。且南方破魔窟穴。搂魔种类去。穷诸玄辩。若一尘置於太虚。竭世枢机。似一滴投於巨壑。伎俩尽也。且探大沩虎穴。骑虎头收虎尾去。汝但於心无事。无事於心。自然虚而灵。空而妙。若丝毫许。言其本末。皆为自欺。呵呵。将谓到那里。后三十年。卓牌闹市。据一白棒。佛来也打。祖来也打。好个当门老虎。有甚近傍处。中间亲到龙潭。纸灯吹灭时。一处誵讹。两处败缺。余通身是口。亦不能拓开。海禅人。宜观之。是何标格。

　　示秀上人

　　余年三十。方再南。闻空叟有言。三十行脚。此事休也。初得此语。心甚不平。过二圣座元。几案间。见穷谷语。举云门话堕。於光明寂照中。便有歇泊地头。及登瓯峰。旬日间。趂队入室。先师举。达磨葬在熊耳。因甚只履西归。余对以一点水墨。两处成龙。复一日龙袖拂开。面目全露。遂垛根四载。然后江之南北。浙之东西。亲师友。味甘苦。动转施为。未尝向背。今又三十年。尚未能依稀彷佛。信知此事。大不容易。休也二字。真吾之一知识也。秀上人。天资纯粹。西城两年。寂寥道伴。喜闻南山老石田。迁北山。予谓之曰。青山易得。知识难逢。正抠衣之时也。故书许多丑拙。无他。幸紧着手脚。以悟为期。不然坐在无事甲中。后三十年。不一弹指。可不惜哉。

　　石溪和尚语录卷中
　　石溪和尚语录卷下
　　题跋
　　跋龙王请佛十六应真图

　　阿耨达池龙王请佛斋。老僧亦预其数。此宾头卢开士。策眉示人之语。能向伊策眉处荐得。则龙宫一会。至今俨然。若向伊语下知归。宜与画工。一状领过。如曰不然。则今日凡应人天供者。决定别有长处。

　　跋观音颂轴

　　忠南圭禅人。出示赞偈一卷。余方阅半偈。见善财谒观自在於海岩之间。一莺不啼。风景悄如。终阅之则相与理融。境与神会。曾不觉知。如是之相。是心手相亲之士。以妙莲华六万余言。缕而成之也。奇哉。诸禅人。睹是相而作是赞。余读是赞。而睹是相。於一四句中。了然无余矣。尝谓得句不若得意。得意不若得句。使句意俱得。难矣哉。敢不加额顶戴。扣齿赞善。此今日大光明法幢也。若夫得无所得於句意之外者。又非笔舌所能形容尔。

　　跋诸方拈古

　　古今机缘。千姿万态。出没卷舒。隐显莫测。诸方宗师。於其痛处针锥。使英伟衲子。知有向上巴鼻。出狐兔藏伏之窟。登龙象蹴踏之场。非无益也。若未具眼脑。不免贻矮子看戏之诮。嵓头曰。若论战也。个个力在转处。以兵家擒纵杀活之手。据欵结案。学者於此。尤宜谂之。盖兵家用处。惟世智奇谋者得。吾宗中虽世智奇谋。恐亦无分。以其胜负得失未忘也。有志之士。凡阅此集。宜融通胜负得失之心。见诸老冻[身*农]於机语未形之前。则酰罗之目。涂毒之音。自当有证。

　　为承天真藏主跋诸老墨迹

　　先辈愈远。声迹愈新。或得其片言只字。一展玩时。面目见在。此无他。道德行解。所致然也。真藏主。近获诸老墨迹。凡十数家字。意各不同。同宣此义。就中深爱。自得翁年已高。其字体。如七八岁。凭几案时所书。学道守婴儿行。翁得之矣。
　　近岁缓於道。急於字。学者宜审思之。

　　题遁庵与明首座书后

　　遁庵一代伟人。此书拳拳。为乃翁妙喜老人。辨末后事。有不敢坐视之语。可为天下法。令人一见三叹。视今时师弟子之间。犹路人者。可不媿哉。

　　偈颂
　　寄蒋山痴绝和尚(并沂艮嵓)

　　急水上旗翻五色。飞流中球辊百花。相逢相笑勿相笑。人途在中未到家。
　　[○@─]没弦琴三弄五弄。无孔笛一声两声。明月浮空天似水。长安归梦恰三更。

　　和扫破庵塔(二首)

　　白[仁-二+(ㄠ*刀)]丛中第一尊。硬将明越作台温。将头撞破虚空后。又把金针锁细痕。
　　平林风静坞云轻。一掬寒泉荐客情。会与此山重有约。何妨一日一经行。

　　送杨尚书

　　万里江山图画开。锦帆归去记重来。好於彷佛烟云里。添个翩翩驲使催。

　　送李国史

　　父翁伯季忠清节。凛凛同班立圣朝。次第到孙孙又子。老僧屈指日非遥。

　　示上元主簿

　　单提一字赵州无。三尺吹毛也不如。万别千差齐斩断。白云不敢犯清虚。

　　送赵凤台知府

　　五月寒云湿不飞。临辞无语思依依。此心不许江山隔。时听除音来竹扉。

　　损翁

　　明知为学日有益。不知为道又如何。但觉家贫身渐老。聪明不及旧时多。

　　送一默翁入浙

　　有佛处不得住。铁鞭击碎珊瑚树。无佛处急走过。澄潭不许苍龙卧。三千里外莫错举。剔起眉毛眼卓坚。与么则不去也。百城烟水难图画。摘杨花摘杨花。未容眨眼早忘家。赵州舌本悬千日。石火电光追莫及。纸灯吹灭便知归。落在吾家第二机。翻身倒握乌藤去。千圣罗笼不肯住。何时砥砫障颓波。大扇真风满寰宇。

　　送寂照庵归蜀

　　错向南来犹自可。归乡一错更难追。果然到底错将去。三十六江流向西。

　　溪翁

　　水落曾知杓柄长。家风从此转凄凉。有时浪起无风处。冷看截流人自忙。

　　[、/(、*、)]牛

　　衲僧命脉顶门眼。点着无端头角生。犹幸家园田地稳。得深耕处且深耕。

　　和偃溪

　　谢郎无月夜撑船。不觉平沈偃水边。随手一篙盘得转。浑家洗脚上床眠。

　　送金州禅人

　　磨砖大士眼[矌-黄+林]瞇。归去高声唤醒伊。好个打车消息子。无端错付马驹儿。

　　送达州惠禅人见径山无准

　　面门角眼倒生筋。今佛谁为第一身。此去炷香三拜起。防他左语子扇人。

　　剑堂

　　平常不露锋铓句。凛凛风霜威自全。脚未跨门先照顾。那知已丧髑髅前。

　　无隐

　　望州乌石未相见。南岳天台几对谈。引得庐山曾失笑。至今满面是羞惭。

　　送僧过金山(掩室化后)

　　不见德云闲古锥。淡烟寒日水涟漪。风行雷动他山上。也好低头问讯伊。

　　无照

　　自怜一点不揩磨。开眼还同合眼过。莫道浑家全淈[泳-永+盾]。瞒他些子看如何。

　　清溪

　　咫尺曹源有路通。游鱼何事自迷踪。有声为到不平处。一点尘泥断不容。

　　送心非庵

　　是是金鳞犹滞水。非非狮子又翻身。蜀山佳处是非外。佛法凭谁作主人。

　　月潭

　　皎洁清光艳艳寒。几回捞摝犯波澜。凭谁说与寒山子。莫把吾心一样看。

　　无象

　　澹泊虚闲未动爻。有何单拆与重交。太平时代合如是。卦子逢人莫乱抛。

　　送僧之浙东

　　踏不着处一搭子。烂如生铁硬如泥。金陵寻徧无寻处。定在鄮峰东岭西。

　　送僧过碧云见北磵

　　老倒杨岐没脑门。行藏驵刽许谁论。碧云深处问端的。他是他家九世孙。

　　雪牛

　　露迥迥地趂不去。时复深村荒草行。一色皮毛都换了。荷担须是者众生。

　　铁壁

　　天地为炉烹不破。不通风处却通风。自从透得归来后。方见一重还一重。

　　送寅乙上人归蜀

　　南方展转扣西来。口欲谈而擘不开。乙马三寅领将去。溪边婆子笑咍咍。

　　石门

　　云锁苔封势崄巇。也曾敲击费轮槌。只缘入作不得处。忘却心行路绝时。

　　送知无见

　　百城烟水夜光寒。巾子峰头曾细观。转得身来天已晓。目前赢得黑漫漫。

　　送祥上人之道场

　　虎锡高腾上虎嵓。虎嵓老虎气耽耽。袖藏济北爷儿手。不捋其须心不甘。

　　璞翁

　　隐密全真处。浑仑未剖时。从来只与么。不用讨瑕疵。

　　送悟上人入广兼简涂提刑

　　大地犹如一粒粟。而今此语付何人。时时撮向掌中看。吴蜀江山一样新。

　　雪山

　　昼漫漫地夜漫漫。高下峰峦总一般。身在洞然明白里。勿於明白里头看。

　　彭检法号仍旧

　　者汉本来无面目。几年向外空驰逐。蓦然忆着便归来。六六依前三十六。

　　玉侍者出世鹿苑

　　行海无风戒月孤。新开鹿苑旧规模。一千七百传灯上。样子分明见也无。

　　石镜

　　坚顽岂是铸成底。雨洗风磨只自如。勿谓全然不照烛。山精破胆已无余。

　　慵衲

　　寒涕垂颐懒不收。肯将佛法挂心头。针筒线袋也拈却。古毳从教烂坏休。

　　送觉上人归隆兴

　　八十四人善知识。亮公把手不同归。知君家住江西上。休听滩声说是非。

　　南叟

　　住在何方号阿谁。默然不答笑熙怡。知君不是北来者。下载清风合自知。

　　善禅人登径山侍痴绝

　　三年共住不相识。眉目横分鼻修直。狭路逢渠何所之。欲上凌霄峰顶立。凌霄一峰插天高。余峰起伏皆儿曹。我曾眺目察秋毫。三千剎海空劳劳。峰顶老人八十二。湛湛双眸映秋水。戏笑怒骂謦欬声。总是吾家第一义。老人问汝来何从。进前叉手宜当胸。更看武步生清风。何愁老人无笑容。

　　无诤

　　拈花微笑争端起。面壁安心闹铺开。数到老卢明上座。使人心识一时灰。

　　送日本合上人

　　夜来归梦绕乡关。沧海何曾碍往还。有问大唐天子国。为言睹史在人间。

　　镇汤头

　　甜似黄连微带涩。苦如甘草略含辛。一回点过一回别。只恐难瞒无舌人。

　　方岩

　　乌云屯了白云屯。云敛棱层四面分。平实崄巇都坐断。且无花雨落纷纷。

　　送僧之双林

　　去到双林见旧游。眉弯新月眼横秋。寒暄未举宜先问。因甚桥流水不流。

　　无瑕

　　本体温如又莹如。拟心雕琢费工夫。自家宝藏只这是。切莫揩磨染污渠。

　　送镇知客

　　海南一片旧田园。松竹迎风幸可怜。拂拭藤枝倚床畔。堤防人问祖师禅。

　　寄日本国相模平将军

　　○径山收得江西信。藏在山中五百年。转送相模贤太守。不烦点破任天然。

　　送丁高士

　　霞服云冠游上苑。芒鞋竹杖过幽扉。故山青草累累冢。羞见先生化鹤归。

　　刺血写法华

　　矮窗岑寂中。一字一点血。血尽笔秃时。止止不须说。

　　开诸方语

　　收拾残花贴故枝。游蜂舞蝶谩纷飞。莫教嗅着无香处。懡[怡-台+罗]还从旧路归。

　　净发

　　顶门些子娘生发。刬了还生卒未休。斜把金刀勾得着。一毫头是一毫头。

　　行者德山改名德止

　　吾宗一德山。天下同仰企。寥寥数百年。清风来未已。汝名今与同。初非犯其讳。人前一呼唤。不觉耸众耳。易以艮为山。辞以艮为止。宜将止易山。只移一画子。吾当尊前贤。不得不如此。

　　示天童干延寿化士

　　家有良医病转多。无栖泊处最誵讹。水如蓝也花如锦。依旧檐声滴旧窠。

　　再刊大慧语

　　妙喜胸中流出底。重华天子手亲书。大千俱坏此不坏。别板刊行亦听渠。

　　明鉴先生

　　支干念二金钉子。变态无穷无尽时。尽大地人都钉定。先生知后更谁知。

　　水茶磨

　　机轮瞥转已多时。苦涩分明只自知。辘辘放身随浪辊。傍观赢得眼如眉。

　　甜瓜

　　不惜浑仑次第佥。把将来语太无厌。而今一片落谁手。管取甜时彻蒂甜。

　　见性堂

　　髑髅沥尽眼头宽。炯炯圆明一颗寒。莫怪年来昏怛甚。钟声却被鼓声瞒。

　　立雪方丈

　　少室门庭冷似氷。可师曾此一沉吟。夜阑各自知寒冷。莫待齐腰三尺深。

　　菩提桥

　　石头一路平如掌。步步风波险处行。渡马渡驴都莫问。等闲夺得祖师名。

　　一苇亭

　　长江一苇浪花开。合国咸知不再来。千古凭栏一惆怅。岂知脚下滑如苔。

　　宝华法堂

　　老蚌虚含素月胎。庭前花雨自成堆。吾将倒转风雷舌。未必缤纷动地来。

　　见山亭

　　柳陌花衢烂熳游。不知日月去如流。抬眸忽见家山在。双手难遮满面羞。

　　赞佛祖
　　出山相

　　道无修证。入山何为。法无去来。出山何之。黄金屋宅草离离。天上人间说向谁。
　　六载入山缘底事。复缘底事出山来。毒心毒行人难见。但见春风笑脸开。

　　水月观音

　　觉天无云。性海无风。玉轮蘸影。金浪翻空。非惟观世音。我亦游其中。

　　思惟相观音

　　春禽昼啼。秋虫夜吟。有耳皆闻。何独观音。如是而知。如是而觉。面目现前。超诸余学。
　　燕语莺吟。鸦鸣鹊噪。声有差殊。闻无颠倒。闻性既寂。声尘亦空。一点悲心。在处圆通。

　　开眼入定

　　六用如如体不分。耳能观色眼能声。而今老大宜安分。眼自观兮耳自听。

　　赵通判请赞观音

　　轮数珠。泛莲舟。觉天云静。性海风休。以悲为心。救众生苦。以慈为眼。观众生忧。众生何忧。忧忘内修。众生何苦。苦於外求。故现宰官身。所说宰官法。不出乎尽忠孝。守名节。保禄位。教子孙。勿坠於箕裘。夫如是普门一十九类。楞严三十二应。熙怡微笑。唯唯点头。公堂日永篆烟浮。誓与慈容同去留。

　　鱼妇

　　左提鱼篮。右搴衣袂。浩浩尘中。一声活底。倾国倾城眼豁开。早已白云千万里。

　　马郎妇

　　镜里精神。风前调度。手执莲经。换人肠肚。锦鳞吞钓上钩来。黄金骨已腾空去。

　　草衣文殊

　　草离离。发垂垂。神出鬼没。佛眼难窥。能坐毗耶之舌。而不能出女子之定。能行法王之令。而不能免迦叶之疑。五台山势峭巍巍。返掷还他狮子儿。

　　文殊

　　狮子吼无畏说。空处挨紧处捻。彼上人缩却舌。不二门都败阙。五髻童真七佛师。却证乌龟成白鳖。

　　维摩

　　呵二乘弹十地。以强词夺正理。问疾人根到底。语与默都不是。金粟如来居士身。尽大地人扶不起。

　　布袋

　　儱侗十围腹。婆娑三尺躯。折拄杖搅无边香水海。破布囊贮百亿须弥卢。等个人。[口*悉]哩[口*悉]哩。觅文钱。苏噜苏噜。天上无地下无。四明山色开画图。
　　放布袋而立。携布袋而去。他日下生来。别道一转语。补处之尊。弄真像假。抛却内宫。来使奉化。回观时。髑髅眼睛沥未尽。紧靠处。布袋骨董放不下。放得下。未必遭人强描画。

　　须菩提

　　倚杖而立。示真般若。手中册子。云何抄写。长老若不放下。疑杀后生尊者。
　　常宴坐。常危立。一片虚凝。万境空寂。嵓前花雨已狼籍。

　　丰干　寒拾

　　只解踞虎头。不解收虎尾。你若讦露人。人也讦露你。出没虎声中。卷舒牛迹上。半是小儿嬉。半是大人相。
　　执爨灰满头。扫地尘扑面。嵓下细思量。一场不着便。
　　道兮无贫。德兮有邻。五峰双磵。谁主谁宾。相靠而睡也。象王回顾。相呼而笑也。狮子嚬呻。噫。不省这个意。修行徒苦辛。
　　双磵底五峰前。块石上磨松烟。多无一两字。少有三百篇。明明此意落谁边。
　　微风吹岩松鸣。听愈好吟愈清。浑仑一句子。文彩甚分明。笔下如何写得成。
　　左手执卷。右手指示。觌露不覆藏。几人知此意。回首台山锁寒翠。
　　对面抚掌。两镜相照。双磵与五峰。冷地齐失笑。唤作普贤还料掉。

　　达磨

　　面壁而坐。见成行货。立雪求之。还同蹉过。须知罪犯弥天大。
　　来泛一杯千顷浪。去携只履万重云。自言传法传何法。故我思君亦恨君。
　　万浪千波一苇横。翩翩只影可怜生。老萧若会截流句。杨子江头放你行。

　　六代祖师

　　竺乾正眼。震旦心宗。一点水墨。两处成龙。至今匝地生清风。
　　诸缘息时。伎俩尽矣。了了常知。不是不是。莫被胡僧谩着你。
　　无言说中。广说信心。洞然明白。非去来今。风病因兹转更深。
　　古佛无心。知之者谁。双峰点首。石女攒眉。错付黄梅个小儿。
　　能与么去。能与么回。青松郁密。白发摧颓。岭南消息几时来。
　　字则不识。宗说俱通。如风吹水。如日行空。破荡箕裘是此翁。

　　宝公和尚

　　鹰窠大士。示现无方。生于宋代。老于齐梁。杖头刀尺。隐显全彰。巍巍堂堂。炜炜煌煌。至今坐断独龙冈。

　　北宗

　　菩提有树镜无尘。玉兔怀胎入紫宸。七百僧龙第一座。信衣推与负舂人。

　　明上座

　　大庾岭头提不起。本来面目尚埃尘。南枝不放春消息。也是茫茫漏网人。

　　荷泽

　　荷泽元来不姓高。岭头一网竟难逃。尔曹若不论知解。知解无因到尔曹。

　　雪峰真觉禅师

　　出岭超方。九上三到。一槌便成。未是性燥。诵过水偈。闻色空义。搅炒肝肠。睡不成睡。棒头领旨。句下明宗。夜半鳌山。如鹤抛笼。象骨岩高。中有鳖鼻。千五百人。中伤者几。三球并辊。大用全提。石火莫及。电光罔追。大地撮来。如粟米粒。今昔行人。看之不出。望州乌石。日炙风吹。万福曾郎。眼戴双眉。

　　普化

　　者风僧。甚举止。木铎一摇。声在人耳。邈吾真处。点着便行。咬生菜时。触着便讳。明头暗头。拶着便转。今日昨日。扶着便醉。或於道吾手里。倒送枪头。或於临济面前。满倾恶水。如斯伎俩。果能成褫人。建立黄蘗宗旨者耶。况其掣狂掣颠。有头无尾。是皆不逃大仰之谶。盘山之记。末后若不向东门南门。西门北门。觅个走路。定不免新妇子。老婆禅。小厮儿。抚掌笑你。
　　邈得先师真。鼻孔不相似。大悲院里归。驴鸣较些子。

　　蚬子

　　师荒村古庙兮。人绀宇莲宫。师纸钱堆里兮。人璎珞聚中。师捞鰕摝蚬兮。人打凤罗龙。师鳣鲜枯槁兮。人玉食雍容。师与人隐显各异兮。卷舒一同。为华严之弟兮。不入华严保社。为洞山之子兮。不绍洞山门风。欲遁其迹迹愈着。欲晦其名名愈崇。夫能谨初护末。不沿他酒台盘兮。人莫知师之所知。师独乐其乐。乐亦无穷。果如是兮。安有今日。持短尺以量虚空。磨淡墨以邈虚空者哉。
　　古庙炉灰冷。长江烟水寒。再三捞摝得。难上酒台盘。

　　政黄牛

　　湖水湖山面面奇。烟云风月总新诗。悠然句意不及处。也解将牛作马骑。
　　肩耸湖山瘦。眼明湖水秋。往来谁是伴。白鹭与黄牛。

　　郁山主

　　溪桥驴子失脚处。百尺竿头进步时。顶踵一时俱换了。依前只是郁阇梨。
　　骑驴过溪桥。一踏桥梁折。桥边万朵山。拊掌笑不歇。

　　言法华

　　褰裳登九重。走笔书十三。两头俱不住。临去又图南。

　　十六罗汉

　　飞锡五天云冉冉。泛杯南海浪悠悠。一毫头上轻收拾。不是冤家不聚头。

　　过河尊者

　　前溪渌涨雨初晴。浮笠波心掌样平。伎俩由来只如此。放教急急奔前程。

　　朝阳穿破衲

　　檐前负日暖烘烘。败坏重加补缀工。尽大地人穷性命。都卢札在一针锋。

　　待月了残经

　　数黑豆子老和尚。石上松根得意时。自怜末后一句子。只许天边明月知。

　　船子和尚

　　机语相符句合头。离钩三寸已吞钩。孤舟短棹都抛却。直得朱泾水逆流。

　　亮座主

　　心与虚空讲未终。一呼回首一开容。勿言去后无消息。云外西山翠扫空。

　　宗道者

　　一双破草鞋。无跟又无耳。袈裟包不得。拄杖挑不起。只知赤脚下桐城。不免桐城人笑你。

　　灵照女

　　尽道家贫卖箍篱。泼天富贵许谁知。风前敛手一转语。未必丹霞识得伊。

　　赞禅会图
　　黄蘗掌沙弥

　　大机之用谁担荷。断际孤风不可追。济北少年曾未委。风光太子已先知。

　　赵州不下禅床接二王

　　折脚禅床接断薪。犹堪伛坐揖高宾。明知列土熏天富。难斗他家彻骨贫。

　　国一见代宗起立

　　法地安然不动移。振身而立亦相宜。勿於起坐经行外。别讨大唐天子师。

　　文宗嗜蛤蜊

　　一点悲心擘不开。镬汤[褒-保+公]处笑盈腮。希奇之事朕深信。是与君王说法来。

　　庄宗中原之宝

　　搜索乾坤宇宙间。中原之宝秘形山。若非呈似老兴化。往往人将作等闲。

　　李翱见药山

　　千株松下谒癯仙。冷淡烟霞别是天。授与刀圭元不识。却来携手水云边。

　　裴休捧佛请安名

　　持来面目已全彰。出就呈机验当行。千释迦文万弥勒。都卢摄入一身光。

　　韩愈请益大颠

　　去国迢迢路八千。归心日夕九重天。当机不领到家句。且向途中快着鞭。

　　庞居士见马大师

　　搅海狞龙头角露。出林老虎爪牙张。至今六合风云里。浩浩来登选佛场。

　　灵照对丹霞

　　觌露风猷第二机。电光石火较迟迟。丹霞去后无消息。又见牢关把定时。

　　说无生话

　　收拾山云海月情。团栾鼻直眼眉横。龟毛拂子兔角杖。敲得虚空嚗嚗声。

　　灵照看日早晚

　　明暗双双机夺机。阿爷手里觅便宜。果然老底能轻信。输却日轮当午时。

　　庞大倚鉏而化

　　老子先行行不到。郎君末后太过生。倚天衡岳最深处。雨过寒光泼眼明。

　　赞东山五祖和尚

　　辊绣球。打瓦鼓。半巴音半鲁语。心胆倾面目露。不可描不可塑。故天下称之。曰东山演祖。

　　寂嵓忠和尚

　　师之出处。师之面颜。云横楚甸。雨过淮山。阅其语录。见其作用。玉转珠回。云兴泉涌。寂嵓之道。莫能形容。我今赞之。持尺量空。

　　北磵和尚

　　调古风高。神清气逸。闻一唯升素王之堂。见微笑入空王之室。恢恢绰绰兮。以一而贯万。寂寂寥寥兮。会万而归一。此岂非八十三。住龙床角边。南山之净慈。佛照之真子。北磵老贼者耶。

　　痴绝和尚

　　破蛰之雷。指南之龟。斫圆玉斧。刮膜金篦。噫。非师而谁。

　　广福聪长老画无准顶相请赞

　　这慈尊。曾自赞。煮不熟。烧不烂。有软顽。没思算。秤须弥重四两。量虚空阔丈半。更有白[仁-二+(ㄠ*刀)]不是处。付与无闻。从公理断。

　　自赞
　　东林彻长老请赞

　　寒浦先零之姿。古嵓后雕之操。雪满颠一味寒酸。云半肩十分枯槁。任缘去住也。随处有余。信手拈来也。用时恰好。虽云理绝思惟。其柰事关怀抱。倚天长剑用还磨。分付明嵓彻长老。

　　虎丘惠长老请赞

　　万里晴空。一声霹雳。尽大地人。掩耳不及。浩浩清风生八极。

　　祥符喜长老请赞

　　三岩日暖经行地。双径风清宴坐时。昔不少年今不老。如何描邈使人知。

　　圆通师孙福长老请赞

　　虚空寥寥。吾之体也。万象纭纭。吾之用也。青山白云。吾之宾朋也。山色溪声。吾之言论也。作是说者。画师之所不能幻也。夫画师所不能幻者。吾亦不知。吾之为谁也。故强名之。曰石溪老冻[身*农]也。

　　资寿溱长老请赞

　　寒浦先零之姿。古岩后凋之操。雪满颠一味寒酸。云拥肩十分枯槁。任缘而住也。触处有余。随机而应也。无适不可。家法森严。钳锤糙暴。承当者谁。如溱长老。

　　西竺净长老请赞

　　色见声求。二俱不是。离声色外。转没巴鼻。石火光中。掣电影里。要见石溪。且莫瞌睡。

　　杨居士请赞

　　水中之月。镜里之形。一顶春雪。半肩秋云。观而无观曰正观。闻而无闻曰真闻。画工作汝汝即我。居士识吾吾非君。是兮非兮分不分。赞之毁之徒云云。

　　小师正恭写松源掩室并师山行图请赞

　　父前行。子后随。不肖孙。愚且痴。三昧门。各自知。入深村。草离离。风前翻忆老杨岐。
　　清空片云。古潭万象。飘然何来。湛然何往。识则不识。知而无知。铁壁银山。挨开者谁。

　　小佛事
　　石田和尚入祖堂

　　南北山中旧主人。风光占尽便翻身。故园理得闲田地。别立风规斩斩新。恭惟。北山三十四世。石田和尚。大坐灵山。分身宝寿。正当此时。去底是住底是。与其去也。涧水留连。山云把断。与其住也。难提招手。土主点头。毕竟如何。一堂风冷淡。千古意分明。

　　枯桩和尚入祖堂

　　召大众云。还知枯桩和尚落处么。一生列列别别。崖崖柴柴。生铁为面具。顽石作胸怀。逢春不变。有地难埋。卜居杨子江心去。恶毒声名已上牌。指牌云。名牌在此。枯桩安在。若谓在在。犹隔天涯。不在不在。大似未曾斋。毕竟如何。千古祖堂风凛凛。莫言无位可安排。

　　无准和尚入塔

　　浙东山。浙西水。折拄杖头。无风浪起。几回负清堕。一笑同栖止。今日与谁论此心。万象森罗齐侧耳。径山堂上。佛鉴禅师大和尚。创万年正续。为一代的传。十有八年。坐断五峰之顶。百千三昧。遨游幻剧之场。暗号潜通。真机密付。双收双放。半合半开。方堪一义同心。未料兄弟十字。藏身处没踪迹。澄潭碧海卧泥牛。没踪迹处勿藏身。西岭东山蹲石虎。炎天九夏。氷雪满街。白日晴空。迅雷撼地。正恁么时。塔户一开。入已还闭。一句作么生道。时有白云都盖覆。更无明月四山流。

　　痴绝和尚入祖堂

　　召大众云。山中前主人。痴绝和尚归来也。还见么。良久云。昔年离太白上灵山。一片白云空往还。去年辞鄮峰登法华。高踪何处不吾家。今朝双径相逢处。古篆烟销日当午。此时谁主复谁宾。面面相看如是住。如是住。凤栖何待梧桐树。

　　逢庵源首座入塔

　　一条脊梁硬似铁。七十余年拗不折。落在锺山炉鞴中。煅作炎天片片雪。欲以无丝袱子。敛而包之。我恐包之不能。欲向无缝塔中。散而藏之。我恐藏之不彻。毕竟如何。逢庵逢庵。君宜自决。

　　昭觉土庵圭和尚起骨

　　白刃搅蜀道。日月晦冥。而土庵无伤。劫火燎蜀天。虚空灰烬。而土庵不热。三十载一去一留。而无去留之异。八千里在彼在此。而无彼此之别。正恁么时如何。分破北山西岭云。夜深冷照峨嵋月。

　　智回首座锁龛

　　智不到处。全隐全露。回互旁通。还同染污。尽力跳得出。全身在里许。一室寥寥竟日闲。更须锁断奔驰路。

　　淑副庄下火

　　闹处番交。静处插脚。伟哉淑副庄。举火云。透过这一着。这一着那一着。开眼也着。合眼也着。

　　清上座下火

　　绝点纯清。逈无边际。如是病源。流注未已。夜来彻底尽掀翻。家家门前火把子。

　　吉州信上座下火

　　具决定信。信个什么。庐陵米价相应。直下更无两个。信位既尔。人位作么生。掷下火把云。不得唤作火。

　　坚庄主锁龛

　　坚密身。绝依怙。一一尘中。如是而住。坚庄主。一回把定牢关。管取月圆当户。

　　荣上座起龛

　　枯者任其枯。荣者任其荣。二边都不犯。一剑自风生。莫逐前时行处行。荣上座。却向甚处行。上马见路。

　　觉上座下火

　　不忧念起。唯恐觉迟。觉亦是病。何药可医。都放下莫思惟。精金入火自光辉。

　　宗侍者下火

　　我此一宗。得之最难。得之犹易。传之为难。难难。城西白雪阳春曲。今日分明为一弹。掷火把云。急着眼看。

　　理大师下火

　　理既如是。事作么生。当机一喝。拂袖便行。如斯参到无参处。正好全身入火坑。

　　海维那下火

　　心径绿苔生。海门红焰起。四十四五年。只行到这里。只这里犹未是。胜热婆罗门。火聚刀山。看你海维那。逢场作戏。

　　径水头下火

　　以火划一划云。只者一径。踏着便是。几回拨水求波。几回拨波求水。夜半三更洗面时。无端摸着娘生鼻。摸着后如何。全身跳入火坑。要你无风浪起。

　　源侍者下火

　　攒簇不得底病。哺咀不及之药。志源侍者。惟己自知。举世良医。不知落着。源侍者。自知底。都拈却。把火入牛栏。一着高一着。

　　印上座下火

　　去即印住。剔起眉毛眼卓竖。住即印破。上下四维都属我。去住还同印破时。澄潭不许苍龙卧。正恁么时如何。天寒只宜向火。

　　选塔主下火

　　塔中主。谁委悉。眼卓朔鼻修直。相共行不相识。谩道今年七十七。(以火打圆相云)还见么。根选圆通。斯为第一。

　　石溪佛海禅师语录卷下(终)
 新添
　　降魔图序(并引)

　　佛出世之初。魔外炽然。有千子鬼母。种类甚多。啖人子女。天上人间患之。佛於是。取其最爱之子。以琉璃钵覆之。母既失子。啼哭徧寻。佛呼其来。指儿还之。鬼母役所部诸兵。将尽神力。钵不能动。佛问。汝之爱子。与人之爱子。同耶异耶。鬼母悔谢礼拜。发愿。自今已往。见人之子女。犹我之子女。或有求子女者。我当副彼所祷。才发心已。钵自揭开。抱子而去。
　　法高一丈。魔高一丈。但邪正殊途耳。传云。微有念生。即阴界所摄。魔宫鬼窟。杂处其中。昏昏长夜。合眼做梦。靡所不至。佛悲怜之。以大智光明。如日悬空。破彼幽暗。悉使开眼见明。舍邪归正。画师笔端三昧。幻出降魔图。有深旨焉。观此图者。倘能顿见善恶邪正之念。未形之前。则孰为佛邪。孰为魔耶。苟或未然。亦宜自警。淳佑乙巳。重阳后十日。虎丘住山老僧。石溪心月。书于致爽。

　　书遁斋居士题后

　　昔之高人达士。如王逸少陶渊明。未尝不入吾之保社。本朝东坡山谷诸大老。又出入游戏者也。书楼遁斋居士。豪放奇伟。襟韵洒落。莫年隐居飞来峰下。四海禅衲。重迹户外。心月以枌榆之旧。复来冷泉。始终相与厚甚。居士戏笑怒骂。皆成文章。独所题海上人世系。於身后始得快观。思居士。而不复见。其绝尘之韵。尚於此彷佛焉。淳佑庚戌。立夏日。石溪心月书。
　　沧洲叟。观于苕溪之渔湾精舍。
　　时淳佑辛亥。中春丁巳。

　　开光明藏疏

　　大光明藏。橘洲昙少云。秉史笔。勾索佛祖机缘。摭而为书。使学者。详其旨归。於宗门非小补也。然后人传写。争宝之。而真赝相半。四明明禅人。校定元本刊行。须得同志之士。与贤士大夫。相助发挥之。重说偈曰。
　　佛祖亲传真命脉。橘洲笔底发渊源。郁乎光焰十万丈。只贵知音一印传。
　　宝佑乙卯。自恣日。径山石溪　心月　书。

　　示无象

　　静照禅者。过海访此。未久。动容瞬目。吐露不凡。因作颂见示。可敬。倘跂步前哲。不患不与之把手同行也。僧问赵州。一物不将来时如何。州云。放下着。僧云。一物不将来。放下个什么。州云。放不下。担取去。僧大悟於言下。且道那里是这僧悟处。试着意看去。切不必理会得与不得。宜以悟为则。所谓不患不与前哲。把手同行。当立地以待构取。照宜勉之。乙卯孟冬。径山老比丘心月。

　　山偈奉饯九江纯禅者归东林受业

　　　　灵隐　石溪　心月
　　年来佛法带誵讹。十卜干千不较多。寄语东林略抬手。看伊眼脑是如何。
　　淳酉中秋。书于灵鹫一峰。
　　灵隐老石溪。偈送纯禅者。词语出人意表。墨光辉耀今昔。佛法誵讹处。具眼脑者辨诸。
　　育王　德明　拜书
　　石溪十卜千干。后世千干十卜。不是佛法誵讹。祗是千干十卜。　　　鲁山　德儒　九拜
　　溪声广长舌相。昼夜时时流布。不是眼里闻知。谁识者个章句。　　　天童　云岫　书

 御书传衣庵记

　　径山兴圣万寿禅寺住持。石溪师心月。来见其里人。前史臣杨栋于余杭普救寺。出书袖中请曰。心月蒙恩。宣赐　御书。勒之翠珉。乞文为记。臣栋读其书曰。心月师掩室。掩室师松源。嘉泰壬戌。松源将亦寂於灵隐。时掩室住云居。千里而遥。群弟子纷然。拈所传衣。莫知所付。乃问四众曰。没量大汉。为什么抬脚不起。又曰。开口不在舌头上。有语即授衣。南北山禅衲千数。无一契者。乃嘱徒弟宗礼曰。留置吾塔所。三十年后。当有的孙。来住此山。可以付之。
　　迨淳佑丙午。心月。自虎丘被　旨。继其席。开堂之日。宗礼慧渊。从众中出。捧衣宣言曰。师翁密有悬记。付嘱如是。心月叹曰。昔二十四祖。师子尊者。四世而传二十有二人。然必以传衣定正嗣。余皆傍出。大阳延禅师。老无的传。一日谓浮山琅琊二师曰。吾道非远即觉。对曰。吾二人皆有父母矣。大阳垂涕。乃以皮履布裰。遗浮山曰。汝为我择人付之。后得青华严。大振曹洞一宗。彼颜面不觌尚尔。吾尝依师于此。闻举铁酸饀。作么生咬。吾拟对。师云。不是不是。心疑之。辞归乡。再来而师已矣。今得此。岂偶然哉。受衣之翌日。宗礼忽书偈别众曰。吾事毕矣。端坐而化。事由是播传。往往闻　天上。心月自迁径山。即挈衣与俱。结茆藏之。以俟来者。壬子七月。庵成。内臣宣　上旨。以　御书传衣石溪四大字。赐臣僧心月。臣僧欢抃。得未曾有。兹欲纪述之。以诒无穷。
　　臣栋曰。此　宸翰也。敢不谨记。昔夫子作春秋。吴用夷礼。则夷狄之。而世传古篆。呜呼吴延陵季子之墓者。以为夫子之所书也。夫季子所行。岂尽合於圣门。而圣人与之者。亦曰吴之贤人云尔。　殿阁风清。优游泮奂。肆笔而遂及此。与孔子之意。宁有异哉。虽然窃有感焉。佛生於葱岭之西。无羲黄尧舜禹汤文武。以为之君师。无易书诗春秋。以牖其知觉。无五礼六乐。庶政百度。以节其情养其体。乃能自用其智之所及。谓宇宙之内。四体之中。有一事焉。至贵至重。名之曰宝。於百千万众。默付一人。次第传授。以入中国。年岁浸久。支分派别。各有源委。绵绵延延。未尝断绝。夫所谓一事者。口不能道。而得者。心自知之。不得者。不敢与。如月所叙无义语。是其机指也。其有弃民业。而学之者。痴坐饱餐。而不知求此事。则其徒相与。非而笑之。有劬身苦心。尽老而不得。则泣涕懊恨。往往以身为膏。无罪而节解。彼岂不知爱其身哉。以为吾学此事。而不知此事。虚枉此生。其痛愤之心。甚於然身截骨也。未暇问所学之是否。为人弟子。不当如是邪。易曰。圣人以此洗心。退藏於密。曰此者必有其事。曰密者。必有其处也。孔子曰。逝者如斯夫。又曰造次必於是。曰斯曰是。又必直指一事。明矣。孟子曰。若孔子。则闻而知之。夫子五百年之间。所闻者。谓何而知何事乎。韩昌黎亦曰。尧以是传之舜。以是者。以何事也。况乎吾圣人之言。则又明白快截。无有所隐。非若无义语之善遁。然而彼之一事。其徒之传之也。如彼此之一事。则谁当求之。谁当知之欤。由是观之。则夫云章之。所以被乎此者。其亦有以愧天下之为学者。不能求其师之所传为何事。而皆不以为非。不能知其师之所传。为何事。而皆不以为耻。书外之意。不言之教。是岂可以蠡测管窥哉。吾　君之赐大矣。又不可以不记也。径山以游火中微。石溪至卖衣钵。买粮饱其众。期年偿山门逋。六十万缗。明年创大觉杰阁。数斥余衣供役。景象复振。
　　师俗姓王。世居眉青神之濑。姥母杨氏。臣栋之族也。宝佑三年。四月壬午。朝散大夫。集英殿修撰。提举江州太平兴国。宫。赐紫金鱼袋。臣杨栋谨记。并书。
　　中奉大夫。试尚书工部侍郎。兼同修国史实录院。同修撰。兼资善堂翊善。建阳县开国男。食邑三百户。赐紫金鱼袋。臣蔡抗篆额。
　　小师　臣僧　正知　立石

 云顶演和尚送石溪出关见云居掩室和尚法语

　　道人行处。寸草不生。眼观东南。意在西北。也是家常茶饭。有般汉。恰似杀人了。及乎推勘。硬不肯招认。忽然业镜一照。冤家见前。当时口似匾担。若也未能如此。不免挑囊负钵。拨草瞻风。闭目藏睛。三二十年。向鬼窟里作梦。不然。被无知阿师教坏。唤锺作瓮。鼻孔辽天。弟子与师。俱陷王难。
　　月侍者。相从既久。一日谓予曰。近闻衲子辐凑云居。亦愿效瞎驴趂队。可否。予谓之曰。仆虽在先师会中。与渠友善。但见其吃饭屙屎。鼻直眼横。而不知其为何人也。汝若具眼。行自辨之。嘉定戊辰。季秋。紫云演老书。



　　石溪未离云顶行脚。未到处。要须到。既见云居。开口不得处。要须道。执侍半年。如矢在弦上。知而不自发。至於龙袖拂开。如箭在的中。发而不自知。虽然早年见松源于北山下。是此话已行。若谓开得口后。方有此录。脑后犹欠石溪一锥在。宝午夏五。住径山。偃溪(黄闻)跋。
