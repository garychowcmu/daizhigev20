续藏经   雪峰慧空禅师语录
　(嗣法)慧弼编



　　东山和尚。道高一世。俯视诸方。平居面目严冷。学者不可得而亲近。或遭喝骂而出。此真善知识慈悲。(慧升)尝获侍其药诲。临寂之时。以其亲删语录相受。皆斟酌古今。发扬蕴奥。禅衲竟编。乌焉成马。念欲镂正。以广其传。今始符所愿。亦季子挂剑之义矣。於戏真正法眼。不类常流。大慧老人。每以东山为称。今信道者。咸生敬仰。乃知南阳之钟。不待扣而鸣也。
　　时淳熙戊戌季冬朔日。住雷峰此丘(慧升)拜序。

　　 

　　福州雪峰东山和尚语录

　　　　门人　慧弼　编
　　师既受请。秀峰和尚引座竟。师乃登座。僧问。和尚未见草堂时如何　师云。江南有　僧问。见草堂后如何　师云。江北无(谢词不录)　师乃云。俊快底。点着便行。痴钝底。推挽不动。便行则人人欢喜。不动则个个生嫌。山僧而今转此痴钝。为俊快去也。(弹指一下)从前推挽不出而今出。从前有院不肯住而今住。从前嫌佛不做而今做。从前嫌法不说而今说。出不出。住不住。即且置。敢问诸人。做底是甚么佛。空王佛耶。然灯佛耶。释迦佛耶。弥勒佛耶。说底又是甚么法。根本法耶。无生法耶。世间法耶。出世间法耶。众中莫有道得底么。若道得。山僧出世事毕。如或未然。逢人不得错举。喝一喝。下座。
　　秀峰辞众上堂。云凝石室。本无舒卷之心。豆爆寒灰。遂有去留之异。寻常交肩粥饭处。眼见鼻孔。夜半转身通气时。箭过新罗。南北两山。风流二老。兄呼弟应。响顺声和。又说甚么箭过新罗。个中端的意。能有几人知。
　　入院。指方丈云。从上佛祖。到这里。只得乞命。天下衲僧。到这里。不敢喘气。且道这里是甚么所在。喝一喝。雪峰方丈也不识。
　　升座拈香。祝　圣罢。僧问。远离秀岭之禅剎。来登雪峰之道场。如何是不动尊　师云。夜行步步踏明月。　僧云。与么则半千年睹异人出。百万天飞花雨来　师云。千年万岁雪峰山　僧云。作家宗师。天然犹在　师云。三十年后。未有棒到你　良久云。大众会么。孤峰象骨。土主松山。溟鹏九万。辽鹤三千。留香旧客。垂老再来。真觉辊球。玄沙斫牌。南泉卖身。赵州还债。南山鳖鼻蛇。头匾似扇。拟则伤人。其毒无药。新长老口似乞儿席袋。和底一时翻出。更不囊藏覆盖。以此寿圣人。则天长地久。以此祝贤帅。则伊尹周公。以此安乐生民。则时清岁稔。以此播扬大教。则盖天盖地。乃呵呵大笑云。空上座才入门来。早是口里水漉漉地。后五日堪作甚么。喝一喝。下座。
　　当晚小参。僧问。记得和尚早晨示众云。从前推挽不出。而今为甚么却出　师云。闰年春色晚　僧云。从前有院不住。而今为甚么却住　师云。六月黄河连底冻　僧云。从前嫌佛不做。而今为甚么却做　师云。披毛戴角。有甚么难　僧云。从前嫌法不说。而今为甚么却说　师云。严冬铁树自开花　僧云。将谓春归无觅处。谁知转向此间来　师云。讶郎当汉。又与么去　师乃召大众云。许多日中。为诸人抑逼得来。直是觅个死处不可得。记得释迦老子。三七日中。思惟曰。我宁不说法。疾入於涅盘。似这老子不唧[口*留]。尚乃如是。又争怪得。空上座当其雪峰命下之日。若有个牙如剑树。口似血盆底衲僧。把一条白棒。向丁山顶[宁*页]上立。却待雪峰专使一行人到来。一喝喝住。你待向甚处去。八州管内。不是无长老。你隔山隔岭过来。觅个甚么。夺将疏帖。尽情抛向万仞崖下。乱棒一时打回去。却归披秀堂中。山僧大展坐具。礼伊九拜。尊之为师。而今既无如是手段。山僧不免披毛戴角。是非海里横身。入豺虎群中。自在行去也。喝一喝。下座。
　　上堂。僧问。击将颓之法鼓。振已坠之玄纲。法鼓既鸣。玄纲已振。未审鼓声中。还有奇特事也无　师云。有　僧云。如何是奇特事　师云。杨岐见慈明　僧云。学人未晓。乞师再指　师云。云庵参积翠　僧云。只如禾山四打鼓。一众皆悟。未审与和尚鸣鼓。是同是别　师云。你还悟也未　僧云。学人悟也　师云。谑你屋里老爷　师乃云。好大众。得与么省要。得与么成现。所以古人云。汝千百人中。若有一人大肯去。山僧作驴驼物供养他。有甚么罪过。古人不妨好心。要且拣僧布施。择佛烧香。我观此会。千百人。无一人不是大肯去底。所以自秀峰受了府命。即时披这毛衣驼所供养。径入山来。入山则不无。且道所驼底。是甚么物。又作么生供养。还有见得底么。良久云。晨朝有粥斋时饭。日日香花夜夜灯。
　　谢新两序上堂。山僧才到雪岭。打就无底铁船。使入真觉海中。运载情与无情。教伊不住此岸。不滞彼岸。不居中流。一个个出来。似个衲僧去。文殊把篙立其头。普贤把[木*(刀/巴)]正其尾。千手眼菩萨。两旁摇橹。不退转菩萨。看风使帆。山僧只知洗脚上船。日中一饭。夜中一宿。烟消日出天地宽。欵乃一声山水绿。好大哥。
　　到东禅升座。问话毕。师云。山龟有壳。自谓毕生安乐。於泥涂众手攻之。盖是丰干饶舌。於其始致使藏头露尾。藏尾露头。左回右避。皆莫能得。一朝忽地憋僺。和壳一时趯脱。净裸裸地。把个穷性命子。尽情抛在众人前。又却无一星事。乃呵呵大笑云。莫道无事好。自出山便安排一段禅要。来东寺。对大禅师。与诸耆旧。东道西说。数日参州。人事衮衮。今日到来。扪摸胸中。一字也记不得。更说甚三关五关。只这一关也不消得。他日望州亭乌石岭。蓦札相逢。莫道而今放过(李侍郎。以小云庵请师。不出。东禅有颂。寄师云。山龟有壳藏头尾。七十二钻争奈何。云云)。
　　上堂。举真觉一日问备头陀。何不遍参去。备云。达磨不来东土。二祖不往西天。真觉肯之。
　　师举了。呵呵大笑云。后来丛林中。尽谓此语奇特。殊不知。这老汉至今塔下坐堆堆地。只为当时恁么。如今若有人道。达磨不来东土。二祖不往西天。直是吃棒趂出。何故当时肯之。而今却打趂出院。具眼者辨取。
　　结夏小参。百川异流。同归於海。万区分义。总成乎实。所以十方云水。共夏雪山。其间有已证未证。有义学玄学。莫不皆是以大圆觉。为我伽蓝。身心安居。无杂无壤。乃喝一喝云。且道这一喝。是作一喝用。是不作一喝用。是探竿影草。是金刚王宝剑。是踞地师子。未具透关眼者。莫道不疑好。(叙辞毕)乃云。古者道。未彻底人。参句不如参意。既彻底人。得意不如得句。古人与么。曲为今时。不风流处。亦自风流。汝辈后生家。入众参禅。切在子细。不得掠虚。第一须得悟。既悟须要行。既行须要彻。既彻方且似个衲僧。不为分外。山僧百丑千拙。口吻稚钝。别无新鲜语句。攒花簇锦。四六八六。与诸兄弟咂啖。只是一口灵锋宝剑。但有来者。不消一刜。且作么生。入得雪峰门。喝一喝。下座。
　　结夏上堂。少室九年。守株待兔。神光三拜。缘木求鱼。马祖即心是佛。劈头便错。盘山非心非佛。末后犹乖。临济入门便喝。可煞着忙。德山入门便棒。未遇作家。赵州关子。强生节目。沩山水牯。惭惶杀人。云门顾鉴。也是寻常。雪峰辊球。至今未了。皆是从上。不得剿绝。致使后来。为之带累。而今雪峰门下。莫有逈超今古。绝类离伦底么。向结夏十五日。道将一句来。直饶道得。也是河里失钱河里摝。喝一喝。下座。
　　安抚龙学侍郎斋僧。请上堂。僧问。昔日李相国访药山。问如何是道。山云。云在青天水在缾。此理如何　师云。熏风自南来　僧云。犹来一句无多子。作略还他老乍家　师云。草木生光辉　僧云。只如相国道。炼得身形似鹤形。千株松下两函经。我来问道无余说。云在青天水在缾。又作么生　师云。一字入公门。九牛拽不出　僧云。直得千载英风动寰宇。至今流落在丛林　师云。侧身穿市过。仰面看天行　僧云。可谓好风来不尽。真照用无穷　师云。真个　乃云。群灵一源。名之曰佛。辉腾今古。逈绝见知。圆满十虚。宁有方所。迷之则迷作众生。悟之则悟成诸佛。生佛似有差殊。此个本无增减。在天而天。处人而人。在比丘则比丘中尊。在居士则居士中尊。在妇女则妇女中尊。在宰官则宰官中尊。随其所在。悉皆尊上。
　　乃举起拂子云。而今在山僧拂子头上。又唤作甚么。这里荷负得去。衲僧面前。切忌拈出。且道衲僧家。别有甚么长处。
　　记得杨亿侍郎。问广惠云。承和尚有言。一切罪业。皆因财宝所生。劝人疎於财宝。而况南阎浮提众生。以财为命。邦国以财聚人。教中有财法二施。何得劝人疎於财宝。惠曰。幡竿尖上铁龙头。侍郎云。海[口*亶]马子似驴大。惠曰。楚鸡不是丹山凤。侍郎云。佛灭二千年。比丘少惭愧。大众你禅和家。寻常问着。口似纺车。还知此二人落处么。今日不惜眉毛。因斋庆赞。向你诸人道。雪峰是张侍郎请。三十年后。不得错举。
　　施主散经。请上堂。是法不可示。言辞相寂灭。释迦老子。向这里。转得一步。便向灵山会上。四十九年。演出一大藏教。弥满龙宫海藏。流布天上人间。达磨大师向这里。着得一只眼。便解从南天竺国。十万里得得而来。少林面壁九年。单传心印。不立文字。天下老和尚。向这里。出得一头地。便解向曲木绳床上。播扬大教。流出胸襟。盖天盖地。三段不同。今当第一。乃竖起拄杖云。一时穿却。卓一下云。甚处去也。(叙辞毕)乃云。生死若是有。从古至今。无人能免。生死若是无。从古至今。无人能免。生死若是亦有亦无。非有非无。悉皆无有免者。既然如是。又且如何免得。只有个悟之一字。除此无门。除此无路。你诸人而今忽若立地悟去。莫道生死。以至十方虚空。悉皆消殒。只恐你根思迟回。未能瞥脱。山僧与你。说个喻子。喻如人睡着。身在床上。安稳自在。无端忽於梦中。见有毒蛇猛虎。竞来吞啖。中心怕怖。慞惶驰走。正当驰走之处。忽然眼开。生死之法。亦复如是。忽有个衲僧。出来道。大小雪峰长老受施主如此供养。却向法座上。只说得一个梦。乃呵呵大笑云。元来痴人面前。不得说梦。
　　东禅和尚到。上堂。大众。善知识者。如天甘露。或但闻名。而不得饮。善知识者。如旱时雨。或但渴望。不蒙其泽。善知识者。如金刚王宝剑。若有见者。偷心永断。善知识者。如当门师子。若有见者。疑心永息。今者山门多幸。伏承东禅堂上和尚大禅师。象驾见临。山僧与此一众。如饭饮甘露。渴得甘雨。而况禅师。某之故人。三十年江湖上丛林户知。不在更说。只有一事。须当对众说破此者。置千五百斤铁枷於山僧项上。乃是此老下毒手。夜来方丈内。种种抚存。种种诲谕。又似大斧斫了。手摩挲。而今只得欢喜忍受。下座即与知事大众。同伸拜请。登于此座。使现前一众。知临济金刚王。汾阳当门师子。列圣铃锤。佛祖命脉。到今不断。
　　祖忌上堂。老子参禅太辛苦。九上洞山三投子。德山棒下桶底脱。鳌山店头用不着。自从成道至于今。鳖鼻伤人毒无药。毒无药。赖是当时欠一着。且道欠那一着。今日开山真觉和尚忌晨。山门截日计口之后。凡事不如昔。山僧不免。将无作有。且要不坠家声。以百亿四天下。为一坛场。以百亿须弥山。为一盘酸馅。以百亿四天下。为一柸馎饦。以百亿日月。为一筵灯烛。虽然供养微薄。且是不从外求。遽起身。作女人拜云。曾郎万福。莫怪空疎。
　　上堂。雪峰五月五日。不假神符妙术。只有顶门一锥。乃卓主丈云。铁佛也须汗出。
　　施主请普说。师云。说则不普。普则不说。若有所说。终非普说。氷窟开花。炎天落雪。明眼高流。须善时节。且道而今是甚么时节。莫是黄昏戍么。莫是灯烛交辉。人天普集么。若与么。违时失候。不少今夜三信女请普说。为其大夫人寿。
　　记得闽王问寿山禅师云。寿山年多少。山云。与虚空同寿。王云。虚空年多少。山云。与寿山同寿。
　　师云。寿山不妨奇特。要且年高倒耄。奴郎不辨。玉石不分。只知与虚空同寿。殊不知。虚空更是儿孙。
　　灵溪请上堂。三世诸佛。向这里出头不得。一大藏教。着一字不得。天下老师口。向这里百杂碎。此真觉和尚三百年前。说底法。直至于今。不移毫发。虽然如是。真觉只解把住。不解放行。山僧今日。因灵溪开经设斋。放一线道。从教一切处。光明灿烂去。乃竖起主丈云。三世诸佛。向这里坐宝莲华。成等正觉。说法度人。一大藏教。向这里字义炳然。言言见谛。不劳翻译。天下老师口。向这里多说少说。纵横十字说。了无剩法。乃呵呵大笑云。嘉州大像。闻与么说话。忽变作娇尸迦。把将南阎浮提东弗于逮西瞿耶尼北郁单越。束作一枝笔。向太虚空中。大书七字云。毗卢法宝大经卷。世间有眼者看不见。有口者诵不出。独有雪峰山中一千五百衲子。一个个见得诵得。若信不及。山僧更与你。重说偈言。上大人丘乙己。化三千七十士。尔小生八九子。佳作仁可知礼也。卓主丈。下座。
　　灵溪请普说。师云。山僧许多日中。鸣鼓上堂小参普说。你看山僧口中舌在么。乃大开口云。在么。若道在。也鼓弄人家男女。未有了日。若道烂。也鼓弄人家男女。未有了日。山僧而今别也。你诸人今夜须别作个眼目始得。虽然如是。多处添些子。少处减些子。总不见得。
　　记得汾阳和尚。有四转语。如何是接初机句。你是行脚僧。如何是验衲僧句。西方日出卯。如何是正令行句。千里持来呈旧面。如何是立乾坤句。北俱卢洲长粳米。食者无贪亦无嗔。汾阳自谓。将此四转语。验天下衲僧。大愚芝云。将此四转语。被天下衲僧勘破。大众有是父必有是子。山僧今夜亦有四转语。如何是接初机句。金刚杵打铁山摧。如何是验衲僧句。岳阳船子洞庭波。如何是正令行句。夜叉屈膝眼睛黑。如何是立乾坤句。经来白马寺。僧至赤乌年。山僧这四转语。一转语。宾中有主。一转语。主中有宾。一转语。宾中常宾。一转语。主中常主。而今众中。莫有分得出底么。灵溪今夜。末后殷懃。此四转语。若分未得。且留与灵溪。送路逗到。明朝后日。船到瓜山岸下。院中兄弟。山前檀越。竟来问讯。未审大师。作么生举。还举得么。(良久云)但道我亲到雪峰来圣节上堂。大众还相委悉么。此是普光明殿。莲华师子之座。人天普集。凡圣交参。所说之法。(臣)僧今日。幸遇　天申圣节。不敢秘藏。尽情举唱。直得如天普覆似地普擎。穷古今亘万世而不移。消劫石空芥城而无尽。以此仰祝　皇帝。寿山坚固。如不动妙高之山。福海汪洋。等甚深功德之海。溢目风光弥法界。祥云瑞气乐升平。
　　小参。二百年前。风穴和尚。於选佛场中。曾立个策问。至今未有人答得。我此一众。尽是选佛底俊流。一操直取状元。山僧今夜。不免向粪扫堆头。斩新拈出。与汝诸人答看参学眼目。临机直须大用现前。勿自拘於小节。设使言前荐得。犹是滞壳迷封。纵然句下精通。未免触途狂见。汝等诸人。应是从前学解。明昧两岐。如今为汝。一时扫却。直须个个。如师子儿。咤沙地哮吼一声。壁立千仞。谁敢正眼觑着。觑着即瞎却渠眼。此是风穴和尚与么道。而今莫有咤沙地底师子儿么。试出来哮吼一声。不见道。惊群之句。须向惊群处。举扬奇特之事。须向奇特人拈出。平生庆快只在如今。过后思贤。不为英俊。有么有么。如无。山僧老大衰飒。不免作少年调度。与你诸人。代笔去也。蓦拈主丈。划一划。乃横按。喝一喝云。风穴老汉合吃三十痛棒。[翟*欠]瞎贬向二铁围山。自余释迦元和佛陀。是甚么碗跶丘。掷主丈。下座。
　　上堂。千五百众雪山住。无面软饼裹露柱。横咬竖咬饱便休。莫倚他门傍他户。以拂子击绳床。下座。
　　上堂。月生一。上下四维无等匹。月生二。须弥拽脱虚空鼻。月生三。明正为南方尽南。乃拈起主丈云。善财童子来也。卓一下云。元来却是观世音菩萨。
　　施主请。上堂。三世诸佛。同此一音。演出一大藏教。一大藏教。不用个元字脚。出生三世诸佛。经即诸佛。诸佛即经。无二无二分。无别无断故。乃拈起主丈云。这个是山僧主丈子。佛之与经。在甚么处。卓一下云。大启毗卢楼阁门。亚竖摩酰顶门眼。
　　乃举僧问临济和尚。如何是三眼国土。济云。我与汝入净妙国土。着清净衣。说法身佛。入无差别国土。着无差别衣。说报身佛。入解脱国土。着光明衣。说化身佛。大众临济小厮儿。分身法报化。着却三种衣。至今脱不下。山僧今日。不着三种衣。不说三身佛。只以信女所施法衣。搭在肩上。如法而说。汝等诸人。亦当如法而听。乃拈起袈裟角。普示大众。(良久云)须是金色头陀始得南台道友请。小参。见闻如幻翳。三界若空花。闻复翳根除。尘消觉圆净。乃拈起主丈云。见么。卓一下云。闻么。既有见有闻。则如幻如翳。作么生得闻复翳根除。尘消觉圆净去。饶你净极光通达。寂照含虚空。却来观世间。犹如梦中事。到雪峰门下。沙弥童行。堂中未到着你在。不见真觉和尚示众云。望州亭与汝相见了也。乌石岭与汝相见了也。僧堂前与汝相见了也。大众古人三处待人。不为不厚。其柰礼烦即乱。水烦即浓。山僧不然。但有来者现成。以一座雪峰山待之忽若把得便坐断。佛祖出头不得。也许伊具一只眼。忽若把得便行。到处里流通将去。也许伊具一只眼。更有一只眼。留待诸人。后次入山。别有理论。久立。
　　祈雨上堂。拈起主丈云。主丈子黑似漆。不用时。唯靠壁。用着时。甚生力。日月合其明。天地合其德。积阴为之旸。亢阳为之泽。而今是亢阳。须雨之时。主丈子惺惺着。乃卓一下云。向道是龙刚不信。待兴雷雨始知惊。
　　病僧请小参。兼谢护国禅师。堪笑堪嗟。可悲可喜。板齿生毛。猢狲没尾。尽大地如许广阔。觅个举话底人。也难得。莫道会禅。今者八州管内。只有护国老。较些子。山僧顷年。瓯阜疎山。眉毛相结。是时已输其先。而今象骨丹山。鼻孔相拄。又落其后。是伊何曾动着一步。山僧用尽气力。终赶不上。你诸人且道。病在甚么处。今晨本拟请此老。为诸人点出这病痛。盖为法座妆严未毕。况此老是架五凤楼手段。别处顿放他不得。不比雪峰上大人禅。到处里得说便说。所以前日室中问兄弟。你还会上大人么。祗对者甚多。悟明者极少。理既多途。禅尤多病。有般随语生解阿师。便道丘乙己。或道可知礼也。或一向道不会。或一向高禅将去。如此之类。皆病非法。山僧今夜。因病僧请说法。与汝诸人。一一拈出。佛病祖病。心病禅病。奇特病。平实病。依他病。独脱病八苦交煎。四百四病。八万四千尘劳烦恼之病。乃卓主丈一下云。向这里一时百杂碎。诸病既除。不妨快活。且道那个是法。而今莫有道得底么。如无。还我上大人来。
　　请护国上堂。今朝七月初一。宝盖新妆。法座新漆。二者既新。须得大手段。震大法雷。霪大法雨。方显此座之高广。雪峰只是万百年陈故。上大人禅。且与诸人作个定场。别更有赛。大众正宗难续。正法难闻。正士难见。正道难行。而今要行正道。见正士。闻正法。续正宗。下座同伸拜请护国澹庵和尚。升于此座。使现前一众。咸知黄龙草堂正法眼藏。向这瞎驴边灭。
　　上堂。举真觉和尚道。枯木藏龙。雷动必惊。惊者少。不惊者多。大众真觉好龙。要且爪牙未备。头角不全。何故。若是爪牙备头角全。终不肯向多多少少处计较。山僧不然。枯木藏龙。雷动必惊。乃卓主丈一下云。惊者云腾致雨。不惊者露结为霜。
　　上堂。举僧问睦州和尚。以一重去一重即不问。不以一重去一重时如何。州云。昨日栽茄子。今日种冬瓜。好诸兄弟。只是未有人承当。后来丛林中。或作即事即真会却。或作时节因缘商量。却孤负先圣。埋没己灵而今雪峰山中参禅。会便会。切不得妄有主张。昨日栽茄子。今日种冬瓜。作么生。若也会去。前此相烦亮禅乞茄。归来未曾陈谢。若也不会。妙湛和尚忌晨。正当今日。
　　解夏小参。兄弟时光易失。剎那剎那。念念念念。一时一时。一日一日。直至九十日为一夏。汝等后生家。九十日中。出入息内。过却几恒河。明朝又是解夏也。今夜鸣钟击鼓。聚集少时。已证入未证入。已谛当未谛当。今者幸遇我空王如来垂慈。咸放十字街头廖胡子闻与么道。醉梦中。打两个筋斗。起来连叫数声。快活快活。雪岭泥牛出海。方山鼻孔辽天。引得猪肉桉头邓。屠鱼行内李媪。说禅说道。眼空四海。阎老子铺席顿然萧索。冷地里怒得。颔腮下瘿大如斗。山僧主丈子。却呵呵大笑道。你这一队穷鬼子。且莫空自欢喜。妄自烦恼。须知道。江南两浙。春寒秋热。喝一喝。卓主丈。下座。
　　上堂。雪峰山中解夏。三门开放两边。去底观音势至。来底文殊普贤。问讯问讯文殊普贤。珍重珍重观音势至。是你这一火子。老老大大。来来去去。有甚了期。来底且与老僧做街坊。去底且与老僧做化主。何故。来底去底。总不放过。会么。扶竖天下大丛林。须是这般菩萨子好大哥。
　　小参。今夜是干楞严会。四人兄弟。请小参。不免因风吹火。散夏三日也。诸兄弟。深山里。秋来转见寂寞。山僧而今发心。作个主人。管领你诸兄弟。些小又不得。不如每人。与你一座雪峰山去。只如许多人。一个雪峰山。又如何分得徧。会么。但辨肯心。管取具足。今日雪峰不比往时兄弟。若不是有力量人。大家出手扶持。立见厨寒无烟。钟鱼不鸣。空上座虽然住院。只是个禅和子。去住寻常。其柰先圣道场。要人整顿。不是小事。你辈兄弟。当此时节。如同船遇风。胡越可使为左右手。况祖师门下客。自家家里人。其忍坐视。恬不为意。大丈夫勇於为义。大家出来。一似夏内。大佛殿上讽楞严咒相似。异口同声吼一上。无见顶相无为心。佛应念现前。咒道圆成。又如锯火一般。火无定位。但不缓慢。不中辍。则火事现前。做化主亦复如是。他州异县。各不相识。只当人辨一片真实心。从之者。沛然如水就下。则化道成辨。兄弟讽咒。要进前。锯火要着力。化主要发心。且道踞师子床。坐在众人前底。又要个甚么。你兄弟今夜这里立地。忽若一时悟去。山僧磨墨。与你写疏。
　　上堂。雪峰一说。应时应节。赫日炎天。纷纷雨雪。是何之说。称锤是铁。
　　西禅懒庵和尚遗书至。上堂。石霜山中独虎。生得三脚驴儿。走过萍实楚江。踢倒湖南长老。由是子子孙孙。承承继继。吞底是栗棘蓬。透底是金刚圈。西禅懒庵和尚。杨岐远孙。妙喜长子。三恢法席。一味是懒。宗风益振。佛日弥光。今者法门不幸。遽尔真归。真即不无。且道懒作何面目。若见不得。下座更往灵前。烧香作礼。教这懒庵老子。无着懒处。
　　送南泉入庵。上堂。容吞舟之鳞。必有滔天之水。起摩霄之翼。须得持世之风。南泉慈觉大禅师。佛海吞舟之鳞。祖天摩霄之翼。今者自忘其大。来入雪山。雪山既无滔天之水。又无持世之风。将容之则无所。欲起之则无力。幸而去此。善法堂不远。有卧云老人旧隐之东庵。伏望禅师。不忘乃祖。暂此韬藏。然虽如是。空上座终是疑着。何故。只恐藏之藏不得。
　　上堂。守住本觉。无绳自缚。解得他去。犹隔西天。快人一言快马一鞭。而今有个入得。仲秋渐凉。山僧敢保。伊应时纳佑。喝一喝。下座。
　　上堂。拈主丈云。寒山舞拾得笑。丰干一曲无羌调。啰啰哩哩哩啰。近日秋林落叶多。卓一卓。下座。
　　叶尚书宅请上堂。以生论死。死无当生之死。以死论生。生无即死之生。生无即死之生。非生也。死无当生之死。非死也。非死非生。圆同大虚。无欠无余。良由取舍。所以不如。以如今不了故。现在晨昏。千营万计。匍匐三界。缠绵死生。见不超色。闻不出声。是故如来明见。三界之相。无有生死。若退若出。亦无在世及灭度者。非实非虚。非如非异。不如三界见於三界。释迦老子与么说话。大似看窟竉着木榍。不落生死底句。要且未曾道着。雪峰今日。於判院朝奉。小祥之晨。因风吹火。一要照看释迦老子。面皮厚多少。二要显发判院朝奉本地风光。三要使其子子孙孙。於无尽大光明藏中。受用无尽。乃以拂子。於空中点一点云。还相委悉么。三要印开朱点窄。不容拟议主宾分。以拂子击绳床。下座。
　　大风雨后。上堂。临济三回。吃六十棒。普化两度。趯倒饭床。定上座空拳。筑杀尿床鬼子。周金刚白棒。佛来也打。一似大风雨。鼓荡直无前。衲僧所得法。用处亦如是。虽然如是。黄潦无源。朝满夕除。即不问。你衲僧家。金刚眼睛。因甚烂如泥。喝一喝。卓主丈。下座。
　　到幽岩上堂。问答罢。乃嘘一声。自云。作甚么。雪峰入雷峰来。大似小巫逢大巫。神气俱尽。神气既尽。又将甚么。升于此座。说如是法。不借主人威光。如何两得相见。乃取主丈。卓一下云。果然得渠力。洎不入山来。又连卓两下云。一等是聒噪主人。
　　出归上堂。举云门和尚示众云。只这个带累杀人。云门寻常气宇如王。作恁么。说话大似贫恨一身多。山僧不然。只这个快活杀人。何故。大雨方归屋里坐。业风吹又绕山行。然虽如是。也是乞儿见小利。不伤物义一句。作么生道。
　　上堂。举世尊於灵山会上。拈花示众。时迦叶尊者破颜微笑。世尊云。吾有正法眼藏。涅盘妙心。分付摩诃迦叶。大众迦叶幸自好眼彩。刚被释迦老子瞎却。而今莫有逈超先圣。别立玄风底么。出来救取迦叶。如无。到处瞎人眼。卒未有了日。
　　上堂。举君不见。绝学无为闲道人。顾视左右云。在甚么处。不除妄想不求真。唤来与老僧洗脚。无明实性即佛性。退后退后。洗脚也不中。幻化空身即法身。便喝。永嘉大师项上三百斤铁枷。拈了也。如今还有知永嘉落处底么。如无。三十年后。莫道雪峰龙头蛇尾。
　　上堂举保宁和尚示众云。保宁饭食粗恶。别无精妙品馔。供养诸人。既到这里。开单展钵。须是吃得这无滋味始得。若吃不得。且莫怪。大众保宁先代丛林。早是供养如法。比之雪峰今日大不干事。你诸人才入雪峰门。便是堕在那洛伽中。坐卧底是热铁床。吃底是热铁丸。饮底是热铁汁。有甚么滋味。到你。尚自不知不觉。何况保宁无滋味。无滋味有滋味。上方香积无根蒂。莫似将钱买李。只拣赤边咬。腊月三十日。怪雪峰不得。
　　香林寺请上堂。大无外小无内。无内无外。七处九会。是圣是凡。重重无碍。捩转鼻孔。须弥粉碎。乃拈拄杖竖起云。看看。西天摩竭陀国人。见你雪峰山中禅和子。参禅不易。总来山僧拄杖头。舞云韶之曲。供养你诸人。更与你举悉怛多般怛罗。无上神咒曰。怀州牛吃禾。益州马腹胀。天下觅医人。灸猪左膊上。乃呵呵大笑云。将谓摩竭陀国人。元来只是杜顺和尚。卓拄杖一下。　复举。外道问佛。不问有言。不问无言。世尊据坐。外道赞叹云。世尊大慈大悲。开我迷云。令我得入。礼拜而去。阿难问。外道有何所见。礼拜赞叹而去。世尊云。如世良马。见鞭影而行。大众山僧而今也不据坐良久。亦不大慈大悲。亦不开汝迷云。还有入得底么。乃喝一喝云。不可总作外道见解。
　　上堂。禅家流见也见得是。道也道得着。语妙山僧不如。机锋山僧不及。既不如又不及。为甚却道。他未在不省这个意。修行徒苦辛。
　　上堂。法法本来法。无法无非法。何於一法中。有法有不法。上是天下是地。那个是本来法。饥有饭困有睡。热则随处取凉。寒则归寮向火。何於一法中。有法有不法。
　　山僧与么注解。明眼人应是笑怪。既开这门户。只要人解笑。今日十月初一。是个寮内。与伊开个火炉子。不敢望你向火焰上。转大法轮。只等你瞌睡时。和鼻孔烧却。方始好笑。喝一喝云。笑个甚么。
　　上堂。拈起拄杖云。云门大师道。凡夫实谓之有。二乘析谓之无。缘觉谓之幻有。菩萨当体即空。衲僧见拄杖。但唤作拄杖。行但行坐但坐。总不得动着。
　　师举了乃呵呵大笑云。这个是云门大师。孩视你天下衲僧处。既把你与么安排着。更教你不得动着。叵耐。乃卓拄杖一下。举起云。凡夫声闻缘觉菩萨衲僧云门。一时穿了也。动得底一任动着。掷拄杖。下座。
　　上堂。僧问一沤起湛海。不摇清彻底。漂漂海上出没间。成坏犹来一弹指。拈了也。正当与么时。亡僧迁化向甚么处去　师云。大众证明　僧云。与么则随分着衣吃饭去。了无别事　师云。你向甚么处。见亡僧　僧云。遍界不能逃形质。一毫头上现全身　师云。埋没亡僧不少　僧云。记得玄沙问真觉和尚。亡僧迁化。向甚么处去。觉云。如氷归水。玄沙不肯。真觉却问。子又作么生。沙云。如水归氷。意旨如何　师云总未得脱洒在　僧云。如何是脱洒底句　师云。铁索桥头大目溪　僧礼拜　师云。若作脱洒会。入地狱如箭　师乃云。洞山道。天晴盖却屋。乘时刈却禾。输纳王租了。鼓腹唱讴歌。古人住山。得与么了事。得与么快活。雪峰有屋盖未了。有禾收未上。有租未纳破。方待鼓腹讴歌。而顗都庄又迁化。苦苦。敢问大众一等是出家儿。一等是住山人。为甚苦乐不同。会么。曹溪波浪如相似。无限平人被陆沉。喝一喝。下座。
　　上堂。低头不见地。仰面不见天。欲知白牛处。但看髑髅前。以拄杖卓东边云。真觉和尚这边立地。
　　向上一路千圣不传。学者劳形。如猿捉影。以拄杖卓西边云。盘山和尚这边立地。
　　咄咄咄。力□希。禅子讶。中眉垂。以拄杖卓中间云。云门和尚。这里立地。
　　这三个老汉。且道那个今日合得雪峰胡饼吃。点得出底。试与雪峰点出看。三玄宗旨。要且不是万病丸。一语不玄流俗阿师。便下座。及巡寮徧问兄弟。祗对者非一。师云有口不得胡饼吃人多。
　　上堂。举洞山和尚示众云。须知有佛向上事。僧便问。如何是向上事。山云。非佛。
　　云门大师道。名不得。状不得。所以言非。
　　后来妙喜老子道。我这里不然。如何是佛向上事。拽拄杖劈脊便打。免教伊在佛向上倒跟。
　　大众洞山大开却口。了合不得。被人问着。尽力只道得个非佛。更有云门跛阿师。无特操。又却随邪逐恶。只有妙喜较些子。捡点将来。棒头少硬。这三个老汉。要作善知识则可。若是佛向上事。总未梦见。而今还有梦见底么。喝一喝。下座。
　　上堂。一沤未起。古帆未挂。风信不来。无人举棹。正当与么时。如何辨的。忽有个汉。向这里一觑觑破。却来观世间。好个则剧术。这则剧术。或在家则为童孺为士夫。出家则为苦行为比丘。迷之则迷入四生六道。悟之则悟成诸佛菩萨。在诸佛菩萨。则不增。在四生六道。则不减。在比丘亦不优。在苦行亦不劣。既是不劣不优。不增不减。乃拈起拄杖云。这拄杖子。因甚出头来。指天指地。道天上天下唯我独尊。会么。良久云。家肥生孝子。国霸有谋臣　乃举。甘贽行者。於南泉设粥。泉白槌云。请大众。为狸奴白牯。念摩诃般若波罗蜜。甘贽礼拜出去。众下堂。遂问典座。甘贽行者在甚么处。座云。当时礼拜便出去。泉乃打破粥锅。
　　这公桉。诸方味之。如嚼生铁。山僧今日。因行者设粥。与大众颂出。狸奴白牯念摩诃。甘贽南泉不较多。打破粥锅何处去。空山风雨夜[台-台+(癸-天+虫)][台-台+(癸-天+虫)]。
　　上堂。雪峰修已废之寮。立仍旧为其名。记得法眼禅师道。但於行住坐卧。着衣吃饭。朝参暮请。一切仍旧。诸佛如来。於仍旧中得。敢问大众。得个甚么。若有所得。则不仍旧。若无所得。亦不仍旧。若得无所得。无得为得。转不仍旧。而今若要仍旧。先将法眼和尚。一棒打杀。与狗子吃却。次将所立之牌。一掣掣下。抛向粪扫堆头。然后入此寮中。与八人禅客。耳朵里栽田。床脚下种菜。虽然未是作家。且教直岁欢喜。山僧与么为人。拾得口了吃水。
　　上堂。释迦出世。担雪填河。达磨西来。望云种树。自后马祖石头德山临济。天下老和尚。乘虚接响。竞出头来。说心说性。行棒行喝。尽是乱世英雄。太平奸贼。衲僧分上。总用不着。且道。衲僧寻常。用个甚么。今日初一。下座略到诸寮问讯。
　　上堂。举药山道。我有一句子。待特牛生儿即道。后来圆鉴道。我有一句子。待无舌人问即道。
　　此二人尊宿。可谓肥不露肉。瘦不露骨。是即是。又似太深远。山僧不然。我有一句子。开口见胆。是即是。又似太浅近。若向二老句下荐得。路逢死蛇莫打杀。若向山僧句下荐得。入地狱如箭射。喝一喝。下座。
　　上堂。山僧入城。有三段奇特事。今日归来。鸣鼓升堂。举似大众。第一南台江水。穿过方山鼻孔。第二万岁塔与报恩塔斗额。第三山前李胡子。骑个蹇驴儿。从鼓门下出来道。看马看马。山僧簥里坐却。记得洞山和尚道。一大藏教。只是个之字。只此奉闻。伏希聪悉。
　　光孝禅师至。上堂。僧问。象骨岩高人不到。到者须是弄蛇手。棱师备师不柰何。丧身失命知多少。既遇作者到来。未审和尚。如何祇接　师云。煮茶山下水。烧鼎洞中樵　僧云。与么则粗茶吃一椀。淡话说雨声　师云。礼繁则乱　僧云。记得药山道。我有一句子。待特牛生儿。即向汝道。而今生也。请师道　师云。面皮三寸未为厚　僧云。和尚道则太煞道。学人要且未甘　师云。进前浑不觉。退后始愁人　僧云。圆鉴又道。我有一句子。待无舌人问。即道。又作么生　师。云。前头较些子。后头打不着　僧云。和尚曾道。我有一句子。开口见膳。为甚么却难会　师云。会得。打折尔脚　僧云。莫不会便是么　师便打　乃云。大野云凝。千峰寒色。飞鸿断路。古道难登。不谓光孝堂上禅师。远扬法旆。来访寂寥。感激之怀。言莫能尽。下座当与知事大众。同伸拜请。升于此座。以副众望。大众古者道。欲得英俊。仍须四事俱备。方显宗师蹊径。一者祖师巴鼻。二具金刚眼睛。三有师子爪牙。四得衲僧杀活拄杖。得此四事。纵横变态。任运卷舒。高耸人天。壁立千仞。傥不谐此。守死而善道者。败军之兆。禅师法门宿将。佛日真子。而此四事。乃其家常茶饭。其柰雪峰山中禅和。或未之闻。伏望不吝慈悲。略垂只手。
　　冬至夜小参。拈拄杖。卓一下云。毗卢大楼阁。八字打开了也。不论久参初学。普请入来。一入则一切入。一了则一切了。便能坐断毗卢顶。不禀释迦文。当恁么时。弥勒收身避路。雪峰留口吃饭。何故。盖是诸人。如实而证。如实而入。如实而了。如实而见。即心即佛用不着。非心非佛用不着。五位三路用不得。德山棒临济喝用不着。但有言说。总用不着。既用不着。又说不得。雪峰今夜鸣钟击鼓。聚集诸人。不可只么休去。
　　即心佛。非心佛。历世明明无别物。即此真心是我心。我心犹是权机出。或五位或三路。施设随机巧回互。不触当今是本宗。展手通玄亡佛祖。德山棒临济喝。独出乾坤解横抹。从头谁敢乱区分。多口阿师不能说。
　　前头为甚么。用不着说不得。后头为甚么。说得用得。莫是舌头无骨么。莫是得底人。道火不烧口么。莫是我为法王。於法自在么。若与么。止宿草庵。且居门外。乃靠却拄杖云。某朴拙无堪。只可置之岩穴。业缘未尽。承乏于兹。自春历夏。今又冬至。劳他执事兄弟。推诚竭力。共建法幢。荷他方来兄弟。忍饥食淡。同此道聚。法门衰弱。无甚此时。正赖有高远志见兄弟。出来大家扶竖。此心诚所渴望。雪峰山中寒又寒。寂寞又寂寞。今日有些果子。不能等到夜。又先吃了。只记得洞山与泰首座吃果子次。洞山道。有一物。上拄天下拄地。黑似漆。常在动用中。动用中收不得。且道过在甚么处。首座云。过在动用中。山令侍者。掇退果卓。
　　山僧当时。若作泰首座。待他问过在甚么处。只向他道。着甚死急。待他拟开口。趯翻果卓。便行。直饶洞山全机。也较三十里。
　　上堂。雪峰禅无星子。只见升堂打鼓。赚得大众上来。近日山中有虎。乃喝一喝云。长至令晨。颠言倒语。
　　上堂。佛以一音演说法。众生随类各得解。乃拈起拄杖云。山僧拄杖。变作释迦老子了也。卓一下云。说则不妨说。且作么生解。若也解得。灯笼合掌。若也不解。露柱证明。掷拄杖。下座。
　　上堂。祖师心印。堪作何用。无位真人。屎也不直。独步青霄。徒夸好手。和泥合水。罕遇同流。敢问诸人。生相庆。死相吊。出相送。入相迎。底一句。作么生道。若道不得。下座更诣诸寮问讯。
　　上堂。举赵州和尚示众云。老僧有时。拈起一枝草。作丈六金身。后来翠岩道。赵州老汉诳赫闾阎。若是翠岩。拈起一枝草。只唤作一枝草。
　　师呵呵大笑云。杀人须见血。为人须为彻。这两个老汉。一人失之太奢。一人失之太俭。汝等诸人。千闻不如一见。乃拈起拄杖云。且道是丈六金身。是一枝草。快与快与。掷拄杖。下座。
　　秀峰和尚到。上堂。举泉大道。访慈明。明云。片云横谷口。游人甚处来。泉顾视左右云。夜来何处火。烧出故人坟。明云。未在更道始得。泉作虎声。明打一坐具。泉推明就坐。明却作虎声。泉云。某甲参七十余人善知识。今日始遇作家。
　　大众大道遇作家。何似雪峰今日遇作家。
　　上堂。拈拄杖云。大众云门大师来也。卓一下云。腊月二十五。
　　上堂。举一拳拳倒黄鹤楼。一趯趯翻鹦鹉洲。有意气时添意气。不风流处也风流。俊哉俊哉。快活快活。一似十七八岁少年。作状元相似。谁管你天。谁管你地。心王不妄动。六国一时通。罢拈三尺剑。休弄一张弓。自在自在。快活快活。恰似七八十老人。作宰相相似。风以时雨以时。五谷植万民安。
　　乃竖起拄杖云。大众这两个。并山僧拄杖子。共作得一个衲僧。到雪峰门下。但知随例餐[饥-几+追]子。也得三文买草鞋。喝一喝。卓拄杖。下座。
　　上堂。举疎山一日访岩头。头见来。乃佯睡。山立地良久。拍绳床一下。岩头云。作甚么。山云。和尚且瞌睡。拂袖便行。岩云。三十年弄马骑。今日被驴子扑。
　　后来死心道。岩头水泄不通。被疎山轻轻一拶。直得瓦解氷消。
　　大众大小死心。只具一只眼。殊不知。疎山这手。藏之怀袖。佛眼看不见。及乎忍俊不禁。却被瞌睡汉觑破。
　　上堂。啐啄之机。暂时活计。清虚之理。不可依凭执之失度。必入邪路。东海鲤鱼打一棒。陕府铁牛两角折。即不问。你诸人。水不洗水一句。作么生道。若道不得。五九尽日又逢春。
　　上堂。一刀两断。未称衲僧就下平高。难为作者。古人到这里。口似匾担。善则甚善。要且无出身路。雪峰到这里。又作么生。良久云。后五日看。
　　退院上堂。拈起一张弓。架起一只箭。等闲一发定天山。即不问你。抛了弓掷下箭。撒手到家人不识。鹊噪鸦鸣栢树间。又作么生。且得天下太平。便归东庵。

　　秉炬

　　胞胎未具已前。早与么。既具之后。至於生。至於老。至於病。至於死。也与么。而今大众。相送舁置涅盘台上。也则与么。三段既皆与么。又甚处得祖师巴鼻来。彻上座。与么也不得。不与么也不得。与么不与么。总不得。若向这里。出得一头地。谁敢唤你作亡僧。其或未然。火把子没人情。
　　亡僧迁化氷归水。真觉祖师。甚处得这消息来。亡僧迁化水归氷。玄沙备头陀。甚处得这消息来。正当今日。还你如氷归水。拈却如水归氷。顾视大众云。亡僧迁化。向甚么处去。若道不得。待你诸人。似才上座时。即向你道。
　　象骨峰前。虚空扑落。乌石岭头。红旗闪烁。涅盘台上西方极乐。山僧手中。末后一着。乃以火炬。指大众。又指亡僧云。开眼也着。合眼也着。
　　无位真人。赤身露体。走过乌石岭头。跌倒白云堆里。乃竖起火把云。不是这光明炬。其余扶伊不起。

　　法语

　　一切处。是道流放身命处。一切处。是道流调心处。一切处。是道流受用无尽之藏。一切处。即非一切处。是名一切处。
　　多见学道人。心量狭劣。只於一机一境上。得少为足。便刚然休去。长连床上。饱饭噇眠。一切不理。自谓快活。穷鬼子。似这般底。有甚用处。打杀百千万个。无罪过。
　　如今雪峰门下。谁敢。一个个是师子儿。咤沙地。眼似铜铃。轻轻点着。上门上户。咬人火急。虽然如是。犹在半途。末后一句。始到牢关。乞食归来。未怕烂却。
　　至道无难。求之者自作艰难。真心本净。行之者自为染污。所以日用之中。千差万别。自取流转。不知何者为心。何者为道。若是个猛利汉。当其流转之时。一悟悟去。便解道。心之与道。元来只是雪峰乌石岭。达禅持入五羊。徧以示人。当有闻弦赏音者耳。
　　从上达人。於道或已悟。或未悟。率多入阛阓中游履。不独依止山林。如盘山保寿长汀普化之流。究竟於中。成就己事。故达磨祖师曰。若从事上得解者。气力壮。从事中见法者。即处处不失念。若是与么人。放在八达衢头。或逆或顺。种种运为。跳踉颠蹶。悉显不思议大解脱力。
　　今天台珠道人。久栖雪岭。老僧乍住。无可官领他。从此南行。过七城。有番禺大府。其中善男信女。多具大乘种性。汝当於彼。大作佛事。所谓镇海明珠者。非汝而谁。行矣。勉之。
　　英俊道流。到处与人相见。不消一觑。是有是无。是邪是正。更无毫发许透漏。若假一言半句定当。然后方知。是欺负你了也。今时一种风范。直是好笑。如袖纸烧香。求偈颂觅法语。之类。是也更有一般瞎老师。不弁来机。便向他雪色纸上屙一堆。学家珍藏。以为护身符子。苦哉苦哉。
　　秦溪鹏道人。昔尝见之披秀。今又访余东山。将归。故效今时。袖中出纸。意在换东山眼睛。东山识得渠。将错就错。也向上头。屙一堆子。不独使鹏厌恶唾骂。且要今时求法语禅和。看见。知是屎臭气。别有生涯。呵呵。
　　东山老汉。有少业缘未尽。昨出头来。一时偿却。而今安乐一庵。不辜你辈兄弟。自是你兄弟家。不识好恶。将谓东山有多少奇特。到伊竞来钻刺。又要我以洗脚水。蓦头蓦面泼。还识羞么。说佛说祖。举古举今。向上向下。有句无句。与么不与么。是洗脚水泼你。
　　不着佛求。不着法求。不着僧求。向父母未生已前会取。风尘草动。悉究端倪。是安排你。向尿坑里着。
　　衲僧家。用处如击石火。似闪电光。声前喝句后棒。略露些子锋铓。拟不拟当头一镢。剔起便行。是把撮马粪汉。
　　待他即心非心。就理就事。五位三路。全提半提。双明单说。有玄有要。有宾有主。有纵有夺。有圆相有默论。凡有言说无言说。皆是唤狗与食。向搕[打-丁+(天/韭)]堆头埋却你。
　　我而今忍不住。把将从上佛佛祖祖。天下老和尚。留下许多泼你底恶水。埋却你底搕[打-丁+(天/韭)]。挈作一桶。泻放大目溪里。流出西峡门去也。更无一法盖得你等。得你一个个出来。如师子子。咤沙地哮吼一声。狐群胆落。岂不快哉。是你如今出门三步。忽有人问。东山住庵。近日说甚么法。又如何祗对。对得对不得。尽是灭胡种。去去。

　　拈古

　　世尊才生下。一手指天。一手指地。周行七步。目顾四方云。天上天下。唯我独尊。云门云。我当时若见。一棒打杀。与狗子吃。贵图天下太平。
　　东山曰。云门好手。只是无大人相。
　　世尊临入涅盘。文殊请佛。再转法轮。世尊咄云。文殊吾四十九年住世。未曾说一字。汝请再转法轮。是吾曾转法轮耶。
　　东山曰。且道。世尊从文殊请。不从文殊请。
　　文殊一日。令善财采药云。是药者采将来。善财遍采。无不是药。却来白云。无不是药。殊云。是药采将来。善财乃拈一枝草。度与文殊。殊提起。示众云。此药能杀人。亦能活人。
　　东山曰。善财拈来。只是寻常草木。文殊提起。未为出格神医。后人望风。乃高其价。东山谓。伊两人。未免俱在草里。
　　达磨谓门人曰。时将至矣。汝等盍各言所得。时有道副对曰。如我所见。不执文字。不离文字。而为道用。磨云。汝得吾皮。尼总持曰。如我所解。如庆喜见阿閦佛国。一见更不再见。磨云。汝得吾肉。道育曰。四大本空。五阴非有。而我见处。无一法可当情。磨云。汝得吾骨。慧可出礼拜。依位而立。磨云。汝得吾髓。乃传衣付偈。
　　大阳明安云。且道更有一人出来。得个甚么。乃云。不得不得。又云。意况不到。
　　东山曰。明安枉费许多分疎。若是那一人。便肯出来。
　　布袋和尚常负一布袋。并破席。於通衢往来。袋中钵盂木履。鱼饭菜肉。瓦石土木。诸般总有。或於稠人处。打开云。看看。又拈起问人。这个唤作甚么。
　　东山曰。长汀子些儿活计。到处里卖弄。我当时若见。栏腮鼓两掌。夺下这破布袋。看他如何变豹。
　　忠国师一日唤侍者。侍者应喏。如是三唤三应。国师云。将谓吾辜负汝。却是汝辜负吾。
　　东山曰。我寻常。只是因风吹火。国师费许多气力作甚么。
　　甘贽行者因化主至。乃问是甚处。云药山。者云。还将得药来么。主云。未审有甚么病。者欣然取银百两施之。复云。山中有人。此物乃回。主寻归山纳疏。药山问。子何遽归。主即叙前话。山云。急送还他。子遭贼了也。主及送还。者云。山中有人。更添银施之。
　　东山曰。贼物是人怕。药山老汉亦自小胆。若是东山即便收下。何故。且教甘贽这老贼。疑三十年。
　　南泉示众云。王老师卖身去也。还有人买么。时有僧出众云。某甲买。师云不作贵不作贱。你作么生买。僧无对。赵州云。明年与和尚。作领布衫。卧龙球云。和尚属某甲。澄源代云。是何道理。明招便拍傍僧背云。好着不着去。
　　雪窦云。虽然作家竞买。要且不解输机。且道南泉还肯么。雪豆也拟酬个价。直令南泉。进且无门。退亦无路。良久云。别处容和尚不得。
　　东山曰。南泉一身。诸老竞买。虽然各各买下。未见有个用得。东山今日。不费一钱。买得用得。蓦拈拄杖。竖起云。南泉来也。卓一下。拄行三五步。乃问僧南泉岂不是在池州。僧云是。山便打。
　　南泉同归宗麻谷。去礼觐国师。路次於地上。画一圆相云。道得即去。宗便於圆相中坐。谷便作女人拜。师云。与么则不去也。宗云。是甚么心行。师於是相唤回。
　　东山曰。一人宾中有主。一人主中有宾。一人不落宾主。若也甄明得出。许你亲见国师。
　　南泉同鲁祖归宗杉山。吃茶次。鲁祖提起盏云。世界成时。便有这个。泉云。今人只识这个。不识世界。宗云。是。泉云。师兄莫同此见么。宗却拈起盏云。向世界未成时。道得么。泉作掌势。宗以面作承掌势。
　　东山曰。这一火子。吃茶也不了。识甚世界。好与三十棒。
　　百丈再参马祖。侍立次。祖以目视禅床角拂子。师云。即此用离此用。祖曰。你向后开两片皮。将何为人。师取拂竖起。祖曰。即此用离此用。师挂拂旧处。祖振威一喝。百丈直得。三日耳聋。
　　雪豆云。奇怪诸禅德。如今列其派者甚多。究其源者极少。总道。百丈於喝下大悟。还端的也无。然刁刀相似。鱼鲁参差。若是明眼汉。瞒他一点不得。只如马祖道。你向后开两片皮。将何为人。百丈竖起拂子。为复如虫御木。为复啐啄同时。诸人要会三日耳聋么。大冶精金。应无变色。
　　东山曰。挂拂旧处。彼此休去。百丈儿孙。不到今日。大冶精金。应无变色。雪豆着甚处死急。
　　赵州到黄檗。檗见来。便闭却门。州云。救火救火。檗便出。擒住云。道道。州云。贼过后张弓。
　　东山曰。黄檗从来。有此一着。
　　紫湖禅师。於门下立牌。大书云。紫湖有狗。上取人头。中取人腰。下取人足。拟议则丧身失命。或新到才相看。师便喝云。看狗。僧才回首。师便归方丈。
　　雪豆云。众中总道。这僧着一口。着即着了也。争柰这僧在。若具知方眼。救得这僧。设使紫湖出世。咬杀百千万个。有甚益。我当时若见。先斫下牌。然后入院。待这老汉喝云看狗。与伊放出焦尾大虫。如今诸人。要见么。日势稍晚。归堂。
　　东山曰。我行脚时。但有狗处。无不验过。不学雪豆恃赖焦尾大虫。斫牌入院。我只恁么。与寻常新到一般。待伊喝云看狗。也则回首。待伊才归方丈。也则拂袖便行。出门人问如何。对曰。山僧已与验过。
　　太原孚上座。参雪峰。才上法堂。顾视雪峰。便下看知事。至明日。入方丈作礼云。昨日触悞和尚。峰云。知是般事便休。
　　东山曰。雪峰见德山时事。向甚么处去也。大小太原孚。只具一只眼。
　　香严示众云。如人在千尺悬崕。口含树枝。手无所攀。脚无所蹈。忽有人问西来意。不对。则违他所问。若对。又丧身失命。当恁么时。如何即是。时有虎头上座云。上树即不问。未上树。请和尚道。严呵呵大笑。
　　雪豆云。树上道即易。树下道即难。老僧上树也。致将一问来。
　　东山曰。树上树下。道易道难。总涉廉纤。如今好问又不问。
　　睦州和尚。因秀才相看云。会二十四家书。师以拄杖。空中点一点云。会么。才罔措。师云。又道会二十四家书。永字八法也不识。
　　东山曰。沙门种子。胸中初无点墨。动着笔头。便见心肝五脏。这措大。因甚特地罔措。
　　睦州示众云。裂开也在我。捏聚也在我。有僧问。如何是裂开。师云。三九二十七。菩提涅盘。真如解脱。即心即佛。我且与么。你又作么生。僧云。某甲不与么道。师云。盏子落地。揲子成七八片。云峰悦云。相骂饶汝接觜。相唾饶汝泼水。
　　东山曰。云峰饶伊不是好心。我直向你道。睦州至竟欠一着在。若人见得。许你顶门具眼。
　　临济会下。两堂首座。忽举头相顾。各下一喝。临济云。宾主历然。
　　承天宗云。临济此语。走杀天下衲僧。我即不然。一对无孔铁锤。
　　东山曰。承天自住山则可。若要发明临济主宾句。东山未敢相许。
　　临济因赵州到院。在后架洗脚次。师便问。如何是祖师西来意。州云。恰值山僧洗脚。师近前作听势。州云。会即便会。啖啄作么。师便归方丈。州云。三十年行脚。今日为人下注脚。
　　东山曰。临济啖啄。赵州注脚。两个老汉。放过一着。
　　临济示众云。有一无位真人。常从汝等诸人面门出入。未证据者看看。时有僧出问。如何是无位真人。师下绳床。搊住云。道道。僧无语。师托开云。无位真人。是甚么乾屎橛。
　　雪峰云。临济大似白拈贼。
　　东山曰。若是白拈贼。必应好手。为甚么。向这僧面前。一无所得。
　　临济侍德山次。山云。今日困。师云。这老汉。寐语作么。山便打。师掀倒绳床。
　　雪豆云。二员作者。具啐啄同时眼。有啐啄同时用。雪豆拟向饥鹰爪下夺肉。饿虎口里争餐。敢谓德山临济俱是瞎汉。有人辨得。天下横行。
　　云峰悦云。奇怪诸禅德。看此二员作家。一拶一捺。略露风规。大似把手上高山。虽然如是。未免旁观者哂。喝一喝。
　　东山举了。呵呵大笑曰。说甚么。作家相见。啐啄同时。说甚么。一拶一捺。略露风规。都来只是。两个风颠汉。
　　金峰示众云。金峰二十年前。有老婆心。二十年后。无老婆心。
　　时有僧问。如何是二十年前。有老婆心。峰云。问凡答凡。问圣答圣。僧云。如何是二十年后。无老婆心。峰云。问凡不答凡。问圣不答圣。
　　东山曰。金峰至竟老婆心。
　　黄檗一日。捧钵坐南泉位。泉入堂见问。长老甚年中行道。檗云。威音王已前。泉云。犹是王老师儿孙在。蘗过第二位坐。泉休去。
　　云峰悦云。后来丛林中商量。或道黄檗有陷虎之机。南泉有杀虎之威。若作与么说话。诚实苦哉。殊不知。这老贼。有年无德。吃饭坐处也不依本分。若云峰门下。说甚威音王已前。王老师更大。直须吃棒趂出。
　　妙喜曰。何待问他。甚年行道。才入僧堂。见他在主位坐。便捧钵向第二位坐。直饶黄檗有陷虎之机。拟向甚处施设。
　　东山曰。进以礼。退以礼。古人事无一向。云峰尽法无民。妙喜设心最毒。山僧今日。放低一头地。与你诸人理论。乃高声召大众。众举头。师云。各请归堂。莫教失却钵位。
　　予政和初。尝从石巩新公。得马祖四家录。其后载临济与婆子问答语。婆问济。甚么处去。济云。凤林去。婆云。恰值凤林不在。济云。甚么处去。婆便行。济召婆。婆回首。济便行。
　　予尝喜其用处。如师子象王。回旋反掷。自在无畏。不堕常情。今统要中。与近开四家录。皆作婆回首。济云。谁道不在。语既嫩弱。意又浅近。谓是出於临济。岂不重欺古人。必昧者更之。务救前语。殊不知。芜颣先德。疑悞后学。为害至大。今古本沦亡殆尽。恐后来不悟其非。因拈至此。乃附之卷末云。

　　颂古

　　不是风兮不是幡。祖师端的广南蛮。夜深趂得曹溪渡。失却番禺两岸山。
　　马师瞎却亮师眼。一入西山更不返。我有二十二藤条。寄与山中这担板。
　　楚王城畔水东流。淮海维杨是九州。芦管一声春梦破。斜阳还在树梢头。
　　说似一物则不中。个是南岳让和尚。东山早曾与么来。带累同行俱吃棒。
　　新妇骑驴阿家牵。潦倒禅翁雪满颠。不解炉头煨死火。客来偏爱出人前。
　　大食波斯饮百柸。停柸把[招-口+巴]万人魁。送风使过黄牛峡。不问瞿塘滟滪堆。
　　德山棒临济喝。寸刃未施先败阙。丛林尽谓是上机。明眼衲僧也大屈。
　　庞公惭愧全无。马祖慈悲心大。直饶吸尽西江。东山未向伊道。
　　引鼻拽回野鸭。元来却是家鸡。不管晦明风雨。才到五更便啼。
　　身披粗布伽梨。手把大木槵子。天寒坐火炉头。动是说蛇说虎。
　　我手何似佛手。拈起扇子擗口。打落帝释花冠。却是寒山扫帚。
　　我脚何似驴脚。车轮顿生八角。三千剎海波澄。一阵西风叶落。
　　人人尽有生缘。落花流出桃源过。后再寻无处。满蓑烟雨渔村。
　　佛手驴脚生缘。三山影落中天。武帝多方学道。王乔端坐神仙。
　　一等作野狐。堂堂大丈夫。徐行青草岸。踏破洞庭湖。灵云失脚。玄沙落堑。三十年氷河发焰。

　　是法非思量分别之所能解

　　钱塘潮头来。成都药市集。叵叵汝州风。吹落老僧笠。南瞻部洲鉏地。东弗于逮种麦。西瞿耶尼拽磨。北郁单越吃面。
　　百书不如一归家。千闻不如一见面。既归既见复何为。解道德山无佛殿。
　　泥人煅就九转丹。石女一吃乘飞鸾。天门九重弹指间。再拜天帝除天官。瓜期既及风驭还。海变桑田知几番。又寻东山访平安。去时与偈墨未乾。
　　[翟*欠]瞎大地众生眼。夺其一切资生物。尽情推入大火坑。听从阿耨池中出。然后为念普安慰真言。唵摩尼佛诟屈聿。

　　看洞山初和尚语

　　两头蚯蚓呈三要。五眼胡孙念八还。老蚌吞除龙树月。瞎驴撞出赵州关。

　　颂草堂老师付顶相。赞后圆相[(○@牛)/((○@牛)*(○@牛))]。因禅人请益

　　六国朝阊阖。三山插杳冥。禅流相借问。冬后一阳生。

　　览妙喜和尚衡阳示众

　　海蚌直儱侗。不类海蠡儿。开口便见胆。也好与一槌。

　　真赞
　　雪峰禅师

　　[○@十][囗@力]。咸通已前。正与么[口*耶]。绍兴之后。端的别别别。松山撑破秋空月。球门有路没遮栏。五月取霜六月雪。

　　草堂老师

　　随随昔昔。是这个贼。簸土扬尘。驰南走北。一棒打杀。狗也不吃。后来不肖儿孙。个个一摸脱出。

　　造桥道者。并诸化士。写求

　　去一得三。添六成四。有口无舌。有眼无鼻。写得十成。以何为是。挂在大目溪头。恰似守桥土地。
　　这汉一生担版。垂老出来住院。清真气味全消。恶业因缘顿现。说禅罔圣欺凡。乞食走州历县。试看帧上传来。辊得成甚觜面。
　　咄这老冻齈。是甚么面孔。似马头又圆。谓驴耳不耸。有毒鳖鼻蛇。无底破漆桶。徧处持来搅聒人。十分是个灭胡种。

　　幽岩禅师

　　一字不着划。古锦写回文。寒山指拾得。斗柄插雷门。

　　偈语
　　圆悟禅师入灭。说偈烧香(时在疎山作)

　　濯锦江心一沤发。清涨四溟波浪阔。引得风流小玉归。无限龙鱼遭搅聒。紫罗帐里明月珠。把作栗蒲撩乱[杀/木]。一方孤逈峭巍巍。十字纵横活鱍鱍。我昔堕渠齏瓮中。倔强依前淹不杀。而今寰宇幸清平。谁道岷峨在天末。昨夜西风撼太虚。石牛惊走泥牛喝。一吸沧溟彻底乾。憍梵钵提长吐舌。大悲千眼擘不开。无言童子空忉怛。炷香为寿阿僧祗。绍兴五年八月八。

　　南华利侍者持炳和尚语。至疎山。请校入版。乃作偈送之。谒序于徐大资(师川)

　　曹溪大士出现世。谁其侍者道人利。雷轰电激槌拂间。涓滴无遗水传器。而今底事难覆藏。盖是火后茎茅长。未言字字负此老。且要浩浩流诸方。最初有个譊讹处。徧示知音着何语。东山有语人未知。请问东湖老居士。

　　送莫内翰

　　惊世文章梦里花。出尘悟解眼中沙。怪来不打这鼓苗。亲见江西老作家。
　　一槌从使口如鼻。百炼谁知方入圆。莫怪野人高索价。从来佛祖不曾传。
　　黄龙室内三关语。赵老青州一布衫。何事临分无别说。则川庞老是同参。
　　试问同参参底事。华亭秋晚水如天。离钩三寸无人会。风起芦花落钓船。
　　今者丛林走大声。不言无眼只无睛。愿公善保千钧重。莫管他家热椀鸣。

　　次韵韩伯修学士。读楞严见寄

　　琉璃瓮中走却鳖。惊起波斯一夜寻。天晓不知何所见。大悲菩萨是观音。

　　次游教授韵。呈草堂老师

　　霜发垂垂老不休。铁船无底更随流。儿孙莫讶得鱼少。盖谓翁翁是直钩。
　　北郁之南瞻部洲。纵观谁是老人流。大千一网平收了。坐看儿童乱下钩。

　　辞草堂老师。归闽

　　短筇初把探深深。展尽神机被陆沈。搦杀未偿当日恨。翻身谁识此时心。不离左右金为土。别有生涯土作金。既去后来应请问。莫言曾到此山阴。

　　送梦石归妙峰德云庵

　　绍圣五年戊寅冬。王母吞却嘉州像。觉来扪腹喜且惊。一朝生出这和尚。锐头长身碧两瞳。众聚说法声如钟。少年蹈断象骨路。出处大类飞山翁。老而益健难近傍。德山缩手临济让。善财尽力无处寻。又是经行别峰上。

　　南询歌

　　南询士标致殊。发言落落中疎疎。瘦藤一握铁相似。孤身万里云不如。作者前致一问。分明直得绳床震。失脚踏翻楼阁门。通身不挂毗卢印。佛祖言甚热椀。一剑当头百非刬。大展禅宗定古今。火里蝍蟟三只眼。

　　空王子

　　空王之子空而灵。拈起钵饭忘了羹。一生看经不识字。总十二部为一句。一生说禅不动口。喷啑也成师子吼。阿呵呵。黄面瞿昙争柰何。咄咄咄。是甚衲僧臭皮袜。

　　又用前韵。送僧

　　空王子出空门。敏於选佛讷於言。老少同科无异学。尽倾阿耨作词源。龙虎榜辉乾坤。一字元无作么分。汝见是汝为第一。我见是我作状元。有惊群有独脱。可中丹桂和根拔。把作枯柴灶里烧。谁能更着空王褐。只如剑成家活。不犯锋铓有生杀。莫似章分句解徒。望却龙门头蘖蘖。

　　禅人求偈

　　禅家流悟自己。开眼曹溪十万里。况行机路守心空。病渴移家阳焰里。渴转渴水又非。抬头不觉雁南飞。文殊堂里万菩萨。大唐国内无禅师。或行棒或行喝。棒喝交驰如电掣。不容眨眼入思惟。忽把虚空敲出骨。地神恶天神悦。陕府铁牛得一橛。且等东山睡觉来。大掌连腮咄咄咄。

　　送僧

　　蜀川老觉家潼川。怀中交子是铁钱。三年听讲大慈寺。执卷问之不识字。三年参禅大隋山。盖龟劫火犹颟顸。瞿塘忽放铁船下。不问滟滪堆如马。逆风使过荆湖南。焦荔林中来放憨。同风莫倚闽与蜀。饮水更须防蛊毒。
　　支提天冠千眷属。龟山蔡柳两尊宿。总在参禅屋角头。开眼光光互相烛。参禅自是云水俦。四顾坤维有高躅。胜妙光中不肯留。六六要明三十六。当其行歌一曲。春草青兮春水绿。东山老矣夫何言。纵有言兮不堪读。
　　东山送人只一句。才拟钦承喝出去。而今更向纸上求。大似因鹰拏死兔。猷禅猷禅知不知。坚坐守之无了时。趂取西风霜未落。泐潭百丈在江西。

　　煨芋

　　后生偷笑东山老。事无是非总曰好。布伽梨里老病身。山芋头煨红软火。日暖婆娑林下行。天寒堆危火边坐。人问祖室今安危。对道我此煨芋好。

　　与暠副寺

　　衲僧之勇惟法战。铁作浑身犹百炼。不知谁是最雠家。直入南方行一转。上门上户眼如铃。有么有么机如电。剔起便行何处寻。声前句后新罗箭。

　　送二僧之衡阳

　　闽蜀同风果同风。袈裟拔出鞋袋中。相逢古寺话俄顷。怪我称锤落深井。不忧佛日居衡阳。不忧无人振頺纲。却忧秋高霜月冷。铁牛夜度飞猿岭。
　　衡阳老子一僧耳。打雨骂风无别伎。海上禅流未识渠。将谓三头仍六臂。两川迈往初不然。我喜其行重说偈。披秀庵前癞狗儿。要见衡阳只这是。

　　寄支提禅师

　　远听天冠化寺钟。孤烟明灭暮山重。念携挂壁木上座。问讯长沙岑大虫。大虫声威动海宇。老不与世同其波。卷藏风月付一室。落日春山狐兔多。威而不怒默常吼。寂子触之遭毒手。东山又似不知时。更来许露其家丑。

　　又送出闽

　　老人入我闽中居。如山有玉渊有珠。老人一日出山去。崖不自灵渊亦枯。我问天冠千眷属。如何不留老尊宿。飞鸾水急海天横。一道清辉照四明。

　　送深书记

　　东海鲤鱼吞却海。西河师子口门大。金刚唤起。足行神。还却赵州行脚债。
　　吹毛不是凡间铁。百匝千重唯一决。出头天外笑呵呵。喜得空生不曾说。

　　与符侍者

　　秀峰三圣堂中。符也曾职其事。节制火筯香匙。使得灯笼露柱。圣僧颈上下来。天台山中入去。通玄不是人间。忽雨忽晴忽雾。出门且莫匆匆。道取末后一句。

　　谢丹山秀首座竹筇

　　老身一衲百无营。病骨人惊太瘦生。多谢枝筇解扶我。松阴石上听溪声。
　　山中久住成老宿。云水五湖来弟兄。放下茶瓯答了话。把得拄杖东西行。

　　叶居士施直裰。求颂

　　广南叶顺居士。施我褐紬直裰。比之七斤布衫。这个犹难提掇。天寒雪落便披。日暖风和即脱。脱着毕竟是谁。惭愧观音菩萨。

　　送行上人。归塔慧力空印和尚灵骨于西山

　　古佛大塔广。量廓虚空界。凡圣位其中。如光无杂坏。出生与入灭。一一得自在。众生迷本心。当处自留碍。良哉空印师。火后灵骨在。凭谁密安置。有子如行辈。山为碧玉环。水作青罗带。巍巍镇巍巍。永下诸天拜。

　　与沔上人

　　参禅无悟处。如何得安乐。置之空劫前。即为空劫缚。任运日用中。拶着无不错。懵然百不理。柰此一络索。勇猛积勋修。翻成大过恶。端坐审思惟。不如更行脚。东山老病汉。闻之为喜跃。愿尔发足时。出门便蹈着。

　　与虚上人

　　止渴须是水。止饥须是饭。参禅须是悟。成佛不待旦。伽陀有底急。休来问老汉。既来无柰何。拄杖蓦头撺。

　　与性上人

　　汝知东山空。胸中无窖子。说禅瞎人眼。书偈污人纸。不知禅家流。於空何所取。脚要汝自行。死要汝自死。道不假他成。佛岂离自己。唯有老赵州。平生一则语。既是其中人。东山与之举。

　　病起

　　老僧头风。一月两发。见粥便呕。见饭便哕。死又不死。活又不活。使他诸人。冷地忙杀。观音势至。候饥候渴。文殊普贤。左提右掇。才方起来。便翻着袜。不问是非。乃棒乃喝。呵呵云门。君子可八。

　　与妙庵主

　　至道之宗。备在尔躬。求之则远。守之不通。不求不守。奇哉灵叟。极离极微。应心应手。触目晴岚。到处成庵。捶呵弥勒。不与同龛。石虎抬头。泥牛入海。蓦札相逢。一场风采。



　　金翅擘海。直取龙吞。燕雀鹰鹯。徒夸羽翰。拨转关棙子。宛如珠走盘。明眼衲僧着眼看。
　　癸酉至节　　　　　　梅阳妙喜老汉题


　　与鼓山书中。一段语。附

　　雪峰空禅师。顷在云居云门相聚。老汉见渠不自欺。是个佛法中人。故一味以本分钳锤似之。后来自在别处打发。大法既明。向所受过底钳锤。一时得受用。方知妙喜。不以佛法当人情。
　　去年送得一册语录来。造次颠沛。不失临济宗旨。令送在众寮中。与衲子辈看。老汉因掇笔。书其后。特为发扬。使本分衲子。为将来说法之式。若使老汉。初为渠拖泥带水。说老婆禅。眼开后。定骂我无疑(云云)。

　　顶相赞。附

　　慧空抓着吾痒处。吾尝札着伊痛处。痛处痒痒处痛。不与千圣同途。岂与衲僧共用。莫言扫帚竹里无钱筒。篙枝丛内无梁栋。虽然。家丑不可外扬。也要诸方眼目定动。而今各自不得已。一任画出这般不唧[口*留]底老冻齈。但将悬向壁角落头。使来者瞻之仰之。昼夜六时。烧兜楼婆。毕力迦。沈水旃檀之香。作七代祖翁之供。
　　福州雪峰东山慧空禅师。本郡人。族陈氏。十四圆顶。出岭偕妙喜。同参圆悟于云居。已而复道聚云门庵。及礼六祖归。抵疎山。参侍草堂。日臻玄奥。服勤有年。入闽久之。绍兴癸酉。安抚龙学侍郎张公(宗元)。致礼敦请。开法郡之雪峰。徇缘一载。退归东庵。戊寅三月十三日。示寂。寿六十三。腊四十八。
　　贞和己丑仲冬。寓于龟山云居。僧妙葩。命工刊行。



　　罗湖野录曰。福州空首座。在江西云门庵。一日妙喜老师。问其香严上树话。对以好对春风唱鹧鸪。及征之。是树上语。是树下语。空罔然。寻避宼。之曹溪。复趋临川疎山。时草堂清和尚在焉。因看前话。有所证。自谓顿见妙喜用处。遂归闽。寓古田秀峰。道望四驰。而屡却名剎之招。东禅净禅师。有偈调之曰。山龟有壳藏头尾。七十二钻不奈何。恰似秀峰空首座。嘉招不肯出烟萝。答曰。敢将不出以为高。朽索其如六马何。赖有舀溪长柄杓。不妨霜月在松萝。空之偈句。风韵高妙。於事理尤为圆融。如赠撮药道人曰。当阳拈出大家看。来处分明去处端。总是诸人自遮护。先生毫发不相谩。又贻修漏道者曰。是处丛林走一遭。敲砖打瓦不辞劳。忽然踏着通天窍。始觉从前立处高。又雪中和僧偈曰。盖覆乾坤似有功。洞然明白又无踪。其如未识无踪处。玉屑霏霏落眼中。曾侍郎吉甫。尝有诗。寄之曰。江西句法空公得。一向逃禅挽不回。深密伽陀妙天下。无人知道派中来。其为名公击节。如此。



　　余昔刊东山外集。喜其机用横放。欲刊内集。而未得善本。堂中首座。珍藏久之。亦有志于兹。因循阅纪。一月因话闲慨然募众。绣梓流通。众中岂无具眼衲僧。向钳锤妙密处。一触触着。便知道妙喜老人所谓。造次颠沛不失临济宗旨之语不虚。其或未然。剑去久矣。
　　时癸卯王正上元　　三关老雪　觉性　书
