续藏经   断桥妙伦禅师语录
　(侍者)文宝．善清 编



　　余一日偶料拣乱书。得语录数板。蠧蚀。仅存。或三五行或十百字。老辣痛快。险怪奇绝。实语诳语。句句皆破的。为之悚然。而首尾坏烂。不知为何如人也。求之檗山。得其完本。乃五祖演所作。圆悟虎丘。却向这里。搬贩出来。方信波斯别宝。世有底事。忽缁衣及门。持此卷求序。读数过。电光石火。闪闪烁烁。醍醐毒药。色色俱有。俨然如见前人风度。方知断桥之名。信不虚得。合爪赞叹。为之证明。虽然识真人少。接响人多。试将此集。莫出姓名。使诸方具眼者猜看。师名妙伦。天台人。咸淳初元人日。[一/由/((厂-一)*甬)]斋林希逸叙。

　　断桥和尚语录目次

　　林希逸序卷上
　　台州瑞峰祇园禅寺录　　台州瑞岩净土禅寺录　　天台国清教忠禅寺录　　净报慈恩光孝禅寺录

卷下
　　法语　　佛祖赞　　自赞　　偈颂　　小佛事　　行状
　　 

　　断桥和尚语录卷上
　　断桥和尚初住台州瑞峰祇园禅寺语录

　　　　侍者　文宝　善靖　编
　　师於淳佑元年。三月十一日。入院。
　　指三门云。大道无门。诸人拟向甚么处入。遂举足云。看脚下。
　　佛殿。二千年前。我不如你。二千年后。你不如我。举香云。看看。冷处与你着把火。
　　踞室。横一丈竖十尺。明眼衲僧。近傍不得。若有人。向这里。转得身。吐得气。祇园水也未到你吃。
　　拈帖。穿人鼻孔。换人眼睛。都来只是这一句子。如何见得。题目分明。
　　拈法衣。这一片牛皮。天下老和尚。总被它包裹了也。新祇园。今日回避稍迟。亦遭其害。只得欢喜受之。顶戴披之。岂惮拖泥带水时。
　　指法座。尽大地。是个宝华王座。只为诸人不能履践。而使祇园。向这里。起模画样。说东道西。无阶梯处立阶梯。
　　升座。拈香祝圣毕。次拈香云。此香。昔年行脚到云居。向故纸堆中拾得。无端逗到千丈岩头。撞着个煨不熟煮不烂底。被它一嗅。气息全无。爇向炉中。供养见住径山兴圣万寿禅寺。佛鉴禅师无准大和尚。用酬法乳之恩。遂趺座(问答不录)　乃云。释迦已灭。弥勒未生。今日正当新祇园主丈子。应世说法。不在长说短说。曲说直说。只据自家赤骨力地。拈出一句子。使天上人间。未闻者闻。未见者见。乃拈主丈云。直得开山禄禅师出来。抚掌呵呵大笑。却道。自我一去三百年。未尝闻有者个消息。然虽与么。争柰主丈子。未点头在。何故。万年松在祝融峰。
　　复举。保寿开堂。三圣推出一僧。寿便打。圣云。恁么为人。非但瞎却者僧眼。瞎却镇州一城人眼去在。寿便归方丈。
　　师拈云。二大老。一个獐头鼠目。一个虿尾狼心。却教者僧。将赤肉抵白棒。也太无端。然虽如是。不因渔父引。争得见波涛。
　　当晚小参。德山小参不答话。太平奸贼。赵州小参却答话。乱世英雄。二老汉。各有弥天之过。新祇园入院事繁。未暇勘证。今夜且与祖翁出只手。整顿破沙盆。教一切人。同得受用。以拂打圆相云。会么。南斗西转。北斗东移。
　　复举。僧问投子。如何是十身调御。投子下禅床而立。
　　师颂云。晓花初柝露香新。独向空山冷衬云。忽被春风轻触着。淡红脱落乱纷纷。
　　谢知事上堂。花间蝶舞。柳上莺啼。瞿昙未晓。达磨犹迷。分付丛林能事汉。临机一一好提撕。忽然提撕不得。计较不成。祇园老僧。却与说三分话。
　　上堂。举阿难问迦叶。世尊付金襕外。别传何物。迦叶召阿难。难应诺。迦叶云。倒却门前剎竿着。
　　师颂云。落赖家风彼此知。粗茶淡饭暂相依。弟兄毕竟难同活。不免分头各自为。
　　浴佛上堂。四月八。生悉达。天上人间闹聒聒。老韶阳要打杀。争似祗园舀水蓦头泼。阿呵呵。虽是死蛇。会弄也活。
　　结夏小参。禅禅。断贯索左穿右穿。道道。生苕帚横扫竖扫。伶俐汉直下会得。便乃禁足於镬汤炉炭。护生於剑树刀山。天魔窥觑无门。佛祖赞叹有分。若不然者。九十日内。二六时中。山边水畔行但行。石上松根坐但坐。只是向后逢人。不要道在祇园过夏。何也。此去黄岩一日程。
　　复举。梁王问达磨。如何是圣谛第一义。磨云。廓然无圣。王曰。对朕者谁。磨云不识。
　　师拈云。老胡自西天来。将个木槵子。平白换人眼睛。若不是梁王。几遭毒手。虽然。诸人也须照顾。良久云。着了也。
　　上堂。天自高。地自厚。一一不是单。三三亦非九。唯爱部渎山前丘大翁。见人长揖高叉手。还有佛法底道理也无。咄。合取臭口。
　　中夏上堂。前半夏已去。新事不添。后半夏未来。旧事不减。而今新也旧也。拈向一边。诸人且道。是甚么事。良久云。夜短睡不足。日长饥有余。
　　解夏小参。锄畬一片。下种一箩。大仰狼藉不少。日中一餐。夜后一寝。大沩败阙尤多。祇园今夏。虽则清寥寥白的的。厨乏聚蝇之糁。囊无系蚁之丝。要且不打这鼓笛。谁更管你有结有解。无解无结。七个八个。指马作驴。三人四人。证龟成鳖。别别。打刀须是邠州铁。卓主丈一下。
　　复举。洞山示众云。秋初夏末。兄弟东去西去。直须向万里无寸草处去。只如万里无寸草处。作么生去。后有僧。举似石霜。霜云。出门便是草。洞山云。大唐国里。能有几人。
　　师拈云。二尊宿。一人舌上有十字关。一人脚下有三色线。检点得出。与你一緉草鞋。
　　解夏上堂。布袋打开。主丈拈起。去也由你。住也由你。若是通方一句子。祇园向你道。遂摇手云。未是未是。
　　中秋上堂。灵山话月。曹溪指月。检点将来。只得半橛。祇园不惜眉毛。直下分明揭示去也。竖拂云。团团离海峤。竖起拂云。渐渐出云衢。打圆相云。此夜一轮满。掷下云。清光何处无。喝一喝。便下座。
　　结夏上堂。祇园今日结夏。无可供养诸人。昨自县里归来。有一转语。举似大众。乃云。岩瞻坊外。草鞋一緉。定卖七钱。
　　上堂。一切心是佛心。乃喝云。这个且不是佛心。一切法是佛法。竖主丈云。这个且不是佛法。既不是佛心。不是佛法。毕竟是个什么。掷下主丈云。阿剌剌。阿剌剌。
　　解夏小参。四月十五日。头顶天。脚踏地。七月十五日。脚踏地。头顶天。穷其结也。了不可得。究其解也。了不可得。不可得也了不可得。诸人向这里。着得半只眼。黄面老汉。唤取提鞋。碧眼胡儿。叫来洗脚。自余蚊蚋之解。蝼蚁之能。且居门外。若也今日三明日四。悠悠扬扬。瞒瞒顸顸。吽。还我九十日饭钱来。
　　复举。香严示众云。如人上树。口衔树枝。脚不踏枝。手不攀枝。忽有人。问祖师西来意。若答他。即丧身失命。不答。又违他所问。时有虎头上座。出云。树上即不问。树下道将一句来。严遂呵呵大笑。
　　师拈云。香严布个网子。笼罩天下衲僧。虎头上座。虽则网外与之相见。争柰依然落在里许。
　　上堂。一夏九十日。今朝事已周。寒山逢拾得。把手话来由。且道话个什么。梨出青州。枣出郑州。
　　谢道旧上堂。举慈明上堂云。飒飒凉风景。同人访寂寥。煮茶山下水。烧鼎洞中樵。慈明老汉。虽则大开东合。管顾高宾。检点将来。未免私用常住。争似祇园。上客到来。只据现定。且如何是现定底道理。良久云。面面相对。心心相知。人情若好。吃水也肥。
　　浴佛上堂。释迦老子。初生下来。幸然清净。无端被后代儿孙。竞将恶水。蓦头泼了。道我报德酬恩。殊不知倒添他一身藞苴。祇园既忝末裔。未免别展礼仪。拈折柄杓。舀不湿水。沐无形躯。直使通上彻下。欢喜快活。非但我佛快活。乃至大地众生。一齐快活。於是主丈子亦快活。乃掷下云。快活快活。
　　结夏小参。即心即佛。乌龟火里辊金球。非佛非心。碧兔水中悬宝镜。祗园今夏。且与么。开试场。立题目。诸人能向九十日内。不举手。示一机。不动舌。道一句。管取心空及第。作个禅中状元。若是思而知。虑而解。言前定旨。句下明宗。非惟辜负先贤。亦乃埋没自己。与么告报。众中莫有丹霄独步。出来。掀倒禅床。喝散大众底么。不是龙门客。切忌遭点额。
　　复举。野狐公案。师颂云。沙鸥尽日戏江滨。几度浮来几度沈。渔笛一声惊起去。依前飞下碧波心。
　　上堂。躘踵几只牯牛。总在瑞峰过夏。有心卧月眠云。无意牵犁拽[木*罢]。溪东溪西。岭上岭下。饮水自饮水。吃草自吃草。第一不得犯人苗稼。拍禅床下座。
　　解夏小参。兼谢宜首座。涧水泠泠。岩云片片。满耳不闻。满眼不见。祇园早年行脚。游遍二十三州。四十七县。零零碎碎。收拾一布袋。拈起崄似悬崖。放下平如镜面。马簸箕冷地知得。走来腾身一觑。[囗@力]。你者滞货。虽不直钱。煞有灵验。何不向自恣日打开。平等布施。直教贫贱者富贵。富贵者贫贱。山僧被伊点破。不觉手脚忙。心胆颤。卓主丈云。铁壁银山通一线。
　　复举。僧问风穴和尚。九夏赏劳。请师言荐。风穴云。一把香刍拈未暇。六环金锡响摇空。
　　师拈云。剪水裁云。雕氷镂玉。则不无风穴。争柰辜负来机。祇园当时见他与么问。便与一棒。何故。见义不为。无勇也。
　　散圣节上堂。正月初五日。乃是我。
　　皇。庆诞之辰。祇园臣子。拈须弥槌。击虚空鼓。集河沙诸佛。说无量法门。以祝万年之寿。然虽如是。竖拂云。且道。这个法门。是那个佛说。掷拂於背后。便下座。
　　退院上堂。来住瑞峰。去住瑞岩。未操雪曲。且打乡谈。抚禅床云。会么。天上人间一十三。

　　断桥和尚迁住台州瑞岩净土禅寺语录

　　　　侍者　　　　编
　　入寺。指三门云。昔年出此门去。步步踏着。今日入此。门来。头头撞着。毕竟以何为验。乃顾视寺额云。洎合道着。
　　佛殿。[囗@力]。多时不相见也。乃揖云。瞿昙万福。
　　踞室。内不放出。外不放入。眨得眼来。铁壁铁壁。
　　拈帖。擒虎兕。辨龙蛇。一句子。绝周遮。何故。太白不曾登便殿。笔头昨夜自生花。
　　指法座。峭峻一方。玲珑八面。须弥灯王。有眼者见。若不见。乃登座云。随我脚跟转。
　　拈香祝圣罢。敛衣就座。示众云。大智洞明。千变万化。大机普应。七纵八横。昨离瑞阜。棒头列定宾中宾。今到鞔峰。喝下分开主中主。扫荡野狐窠窟。放出狮子爪牙。惺惺石上。布崄分危。滴滴泉边。扬清激浊。直得猿啼古木。虎啸幽岩。义城岭[跳-兆+孛]跳上天。大泽塘咆哮入海。正与么时。且道。承谁恩力。卓主丈云。万年千岁一乌藤。
　　复举。开山空照禅师。每唤云。主人翁。诺。惺惺着。诺。他时异日。莫受人瞒。诺诺。
　　师拈云。空照老人。打个独脚杂剧。观者虽众。笑者还稀。新瑞岩。今日到来。未免出只手。与主丈子。更打一场春。乃唤主丈子一声。卓一下云。惺惺着。又卓一下云。他时异日。莫受人瞒。连卓二下云。莫有解笑者么。三十年后。
　　小参。祇园千树秀。净土九莲敷。多少参玄士。茫茫在半途。竖拂云。看看。伦上座。寻常只是独拈独弄。独自受用。今夜人天普会。凡圣交参。随分破悭去也。若是成家立业。昼不坐夜不眠。孜孜矻矻底。以拂向左边击禅床云。这里证取。若是破家散业。头不梳面不洗。痴痴呆呆底。以拂向右边击禅床云。这里证取。其余似信不信。欲入未入。半[旭-日+咸]半尬。半青半黄底。以拂当面一画云。一时列下。别听条章。忽有个出来道。新长老。你方到此。早是手忙脚乱。后五日又作么生。阿呵呵。相识满天下。知心能几人。
　　复举。乳源示众云。西来的的意。也不易举唱。时有僧出。源便打云。是什么时节。出头来。便归方丈。
　　师拈云。施闪电机。用霹雳手。不无乳源。宜乎撞着一个漆桶。若也眼似流星。要归方丈未可。蓦拈主丈云。瑞岩门下。莫有此等人么。吽吽。
　　上堂。三条椽下。七尺单前。有一则语。天下衲僧。做尽伎俩。欲会会不得。拟举举不全。瑞岩老婆心切。略与诸人。通一线道。不容意解。只要心传。良久云。会么。采石渡船。
　　上堂。举多福因僧问。如何是多福一丛竹。多福云。一茎两茎斜。僧云。学人不会。多福云。三茎四茎曲。
　　师拈云。小小生涯。些些活计。拈弄自在。予夺可观。须是多福始得。诸人要见一丛竹么。卓主丈云。月筛一地影。风撼半天声。
　　浴佛上堂。举世尊初生下。一手指天。一手指地。周行七步。目顾四方。乃云。天上天下。唯吾独尊。云门云。我当时若见。一棒打杀。与狗子吃。贵图天下太平。
　　师拈云。老胡出来。做这一解。自谓前无去人。后无来者。那知千载之下。有个跛脚阿师。不肯放过。虽然如是。卞和之璧。不因函秦。安得天下知有连城之价。
　　结夏小参。以大圆觉。作么生。为我伽蓝。错。身心安居。堕在黑山鬼窟。平等性智。蒸砂作饭团。自古自今。天下衲僧。总被笼络。无转身路。瑞岩今夜。与诸人剿绝了也。不妨洒洒落落。飘飘飖飖。山边水边行也。策芭焦杖。穿睦州鞋。草上石上坐也。饮雪峰泉。挥盐官扇。显无用之机。拜狸奴。揖白牯。彰不言之令。呵弥勒。骂释迦。虽然杀活自由。以拂打圆相云。更须透取这个。透不过。拟坐不得坐。拟行不得行。莫怪与人难共住。大都缁素要分明。
　　复举。古语云。乾坤之内。宇宙之间。中有一宝。秘在形山。云门云。拈灯笼向佛殿里。将山门来灯笼上。
　　师颂云。隐隐烟村闻犬吠。欲寻寻不见人家。忽於桥断溪回处。流出碧桃三四花。
　　结夏上堂。圣制中有一诀。上三星下半月。付诸人须辨别。九十日参教彻。参不彻。饮底是洋铜。吞底是热铁。
　　开径山回嗣法书上堂。三张白纸。千里同风。此是古人。吃不尽底涎唾。争如瑞岩。将个季春极暄。换个孟夏渐热。虽然。山头老和尚。蹉过也不知。
　　上堂。谢两堂秉拂。
　　人天眼目。佛祖纪纲。把住放行。一一由我。由我则故是。忽然灯笼露柱。穿却拂子鼻孔。白牯狸奴。换却拂子眼睛。又且如何支遣。沙场曾惯历。不怕阵云高。
　　上堂。十五日已前。碓觜开花。十五日已后。秤槌结果。正当十五日。菜园里两个头陀。携鉏削草。忽然脱落地。却是块铁。你者一队漆桶。在长连床上打瞌睡。知什么茄子瓠子。喝一喝。下座。
　　谢监收上堂。举东山演和尚。谢监收示众云。人之性命事。第一须是○。欲得成此○。先须防於○。若是真○人。○○。
　　师拈云。东山老人。与么谢监收。可谓曲尽主礼。山僧今日。亦谢监收。未免重展家风。管顾去也。人之性命。第一须是。欲得成此。先须防於。若是真人。。会么。东山圈。瑞岩点。多不添少不减。三世如来同个眼。
　　上堂。举赵州访上庵主云。有么有么。庵主竖起拳头。州云。水浅不是泊船处。又访下庵主云。有么有么。亦竖起拳头。州云。能杀能活。能纵能夺。便礼拜。
　　师颂云。南北汀洲总是莲。不知开处有何偏。游人移艇北头去。想是风光在那边。
　　解夏小参。听雨听风。吃粥吃饭。两个五百。元是一贯。翠岩云。一夏已来。与兄弟东语西话。看我眉毛在也无。大似小媳妇。巧语媚公姑。长庆云。生也。随搂搜汉。保福云。作贼人心虚。阿谁信你。云门云。关。也是里妇效颦。瑞岩与么提唱。莫是出他古人一头地么。良久云。拔剑斫开人我易。推山塞断是非难。
　　复举。僧问云峰悦和尚。西天以蜡人为验。此间以何为验。峰云。铁弹子。
　　师拈云。久闻云峰因桶篐爆悟道。元来见解只如此。虽然。天高谁侧耳。地阔少知音。
　　中秋上堂。长沙与仰山玩月次。仰山云。人人尽有这个。只是用不得。长沙云。我恰倩你用。山云。你作么生用。长沙遂与一踏踏倒。仰山云。你直下似个大虫。
　　师拈云。大仰是则是。着甚急。长沙好则好。可惜许。而今用得用不得。且拈向一边。以拂作指月势云。诸人还见这个么。幸无偏照处。刚有不明时。
　　上堂。八月九月。白露寒露。水落断崖。烟笼古树。衲僧家。不肯放下。只管绊緉草鞋。拖条主丈。走向东边讨西边讨。饶你计到九年。三十日夜。依前不离当处。蓦召云。上座。住住。
　　上堂。举雪峰示众云。乌石岭相见了也。望州亭相见了也。僧堂前相见了也。鹅湖见保福在僧堂前。乃问云。乌石岭望州亭相见。则不问。僧堂前相见事。作么生。保福低头归僧堂。鹅湖拂袖归方丈。
　　师拈云。黑白星分一局棋。曾郎着着泄天机。於中夺角冲关妙。只许鹅湖保福知。
　　冬至小参。六阴剥尽。秃头苕帚。门后排班。一阳复生。断耳草鞋。路傍作舞。诸方到处。楼头动钟。堂上击鼓。引得一队老榾檛出来。口吧吧地。又何曾知有这个消息。瑞岩不是点胸。减人声价。只要现前一众。回头转脑。转脑回头。没来由处识来由。恼乱丛林卒未休。
　　复举。明招示众云。这里风头稍硬。且归暖处商量。明招归方丈。大众随入。明招云。才到暖处。便见瞌睡。以主丈子。一时打出。
　　师颂云。前头计较既不成。后面安排亦不是。古时若有今时人。不落他家绻缋里。
　　腊八上堂。二千年前野狐精。无端夜半踰城。走向雪山去。不知废几途程。及乎一见天上星。瞎却双眼睛。累及后代儿孙摸壁行。瑞岩与么道。也是为他闲事长无明。
　　除夜小参。年穷岁尽。夜静更深。将个什么。与大众分岁。若烹北禅牛。酌曹山酒。擘云门饼。点赵州茶。又是诸人寻常。用了底科段。未免拈出多年死猫头。剔骨刮髓。细切零花。聊伸管待。卓主丈云。果然几个无思算。吃了通身冷汗流。
　　复举。沩山问仰山。即今事不问。自古事。作么生。仰山叉手进前而立。沩山云。犹是即今事。自古事。作么生。仰山叉手退后而立。山云。汝屈我。我屈汝。
　　师拈云。自古即今。进前退后。父子家私。一时抖擞。抖擞则不无。只如道汝屈我。我屈汝。又且如何分剖。三只骰子掷十九。
　　岁旦上堂。年新月新。日新时新。禅道新。佛法新。拂子主丈一齐新。如何见得。卓主丈云。元正启祚。万物咸新。
　　上堂。瞿昙乾屎橛。达磨泼草鞋。衲僧觑不破。隐隐在胸怀。休休。瑞岩一时屏却。向无摸索处。指个成现生涯。掷下主丈。何似云门一橛柴。
　　上堂。主人公有时瞒顸。主人公有时分晓。瞒顸个个喜欢。分晓个个烦恼。今将烦恼分晓。拨置左边。喜欢瞒顸。扬在右畔。又向何处。见主人公。聻。展两手云。了。
　　上堂。举忠国师。一日唤侍者。侍者应诺。如是三唤。侍者三应。国师云。将谓吾辜负汝。却是汝辜负吾。
　　师拈云。国师三唤。烟凝新绿重重。侍者三酬。风动落红片片。这个且止。将谓吾辜负汝。却是汝辜负吾。又作么生话会。良久云。今春看又过。何日是归年。
　　结夏小参。古佛心即于今。竖拂云。看看。道是拂子则差。道非拂子则错。放下云。阿呵呵。何奇特。浅浅个又甚深。划拂云。禅家流。但向百二十日内。如是参。如是学。如是入。如是证。且毕竟。证个什么。击拂云。韩干马嘶芳草渡。戴嵩牛卧绿杨阴。
　　复举。五通仙人。问世尊云。吾有五通。佛有六通。如何是那一通。世尊。召五通仙人。仙人应诺。世尊云。那一通。你问我。
　　师颂云。那一通你问我。玄关倒插无须锁。等闲一掣掣得开。三个老婆相对坐。咄。
　　上堂。荆山有玉。获得者不在荆山。赤水有珠。拾得者不在赤水。衲僧有无位真人。证得者出入不在面门。蓦拈主丈。横案云。会么。幽州江口石人蹲。
　　上堂。举僧问智门。莲花未出水时如何。莲花。出水后如何。荷叶。
　　师拈云。大小智门。只解截断众流。不能随波逐浪。忽有人问瑞岩。莲花未出水时如何。荷叶。出水后如何。莲花。且道。是截断众流。是随波逐浪。参。
　　祈晴上堂。以主丈划云。划断万里痴云。复打圆相。放出一轮杲日。於是大地草木。获斯光明。直得叶叶枝枝。葱葱蔚蔚。且道。是谁恩力。掷下云。天台山朱亚。九公采得。
　　上堂。举僧问赵州。狗子还有佛性也无。州云无。僧云。蠢动含灵。皆有佛性。为甚狗子无。州云。为他有业识。在。
　　师颂云。丁出丁楔出楔。老赵州端的别。别别。金刚脑后三斤铁。
　　上堂。水泻岩前。蛩吟砌下。问着衲僧。有口如哑。百二十日。弄真像假。竖拂云。今朝突出拂子头。净裸裸赤洒洒。没可把。见么。掷向背后云。又入鼻孔里去也。
　　上堂。秋云秋水两依依。劈腹剜心。塞雁声声度翠微。将谓忘却。多向洞庭芳草岸。谁。楚天空阔不知归。不勘自败。五祖老人。些儿活计。尽被瑞岩没藉了也。莫有不甘者么。顾视左右云。德山道底。
　　中秋上堂。月月光皎洁。本无圆何有阙。堪笑马簸箕。於此时。诸子纷然。竞呈丑拙。或道修行。或言供养。或拂袖而去。阿呵呵。与么显发本地风光。何异接竹点月。掉棒打月。
　　上堂。瑞岩老还债。出生双耳聩。扣道道不知。问禅禅不会。怕冷收帽裙。爱凉解衣带。上下相依不相怪。由来彼此肚皮大。
　　重九上堂。九日重阳节。渊明采菊时。黄花到处有。何止在东篱。诸人若也不信。且看折取一枝。拈主丈云。见么。雨中虽好。霜后尤奇。
　　上堂。举赵王见赵州。赵州据坐禅床。乃云。大王会么。王云不会。州云。自少持斋今已老。见人无力下禅床。
　　师颂云。华山突兀耸苍穹。坐断坤维千万峰。潘阆骑驴山下过。只闻啼鸟闹春风。
　　谢藏主上堂。举昔有僧。在经堂中坐。不看经。藏主问云。上座何不看经。僧云。不识字。藏主云。何不问人。僧乃叉手云。是什么字。藏主无语。
　　师拈云。者僧经虽不看。偈翻一十二分教。藏主字虽不说。埽尽二十四家书。注了也解了也。诸人还见节文么。拍禅床。下座。
　　上堂。游鱼涧底沉浮。幽鸟林间上下。那堪东园刈麦。西畴插秧。小姑摘叶饲蚕。公子扬鞭走马。酌然无异。诸人长连床上。展钵开单。吃粥饭。咬着砂者。有么有么。无也无也。
　　上堂。举麻谷见临济。展坐具乃问。十二面观音。那面正。临济下禅床。一手取坐具。一手擒麻谷云。十二面观音。向甚么处去也。麻谷转身拟坐。临济拈主丈打麻谷。麻谷接却主丈。相捉归方丈。
　　师拈云。大众春务当时。各人担担[土*盍][土*(天/韭)]。向自家田地上拨撒。也不怪它。只是狼藉太煞。
　　结夏小参。四月十五日已前。少则不减。七月十五日已后。多则不添。不添不减。已后已前。且拈向一壁。毕竟九十日内事作么生。乃竖拂云。这里见得。折脚铛。共你左挈右提。击拂云。这里闻得。破沙盆。共你东拈西掇。若还见似不见。闻似不闻。未免被瑞岩拂子。翳却眼睛。塞却耳朵。掷拂於背后云。跳上三十三天去也。喝一喝。
　　复举。云岩埽地次。道吾云。太区区生。岩云。须知有不区区者。吾云。恁么则有第二月也。岩竖起苕帚云。者个是第几月。吾休去。
　　师呵呵笑云。大小云岩。埽地也不了。若是临济儿孙。倒转苕帚柄来。多少时也。
　　能仁西岩和尚至。上堂。举芙蓉和尚。访实性大师。大师上堂。拈主丈。向左边云。若不是芙蓉师兄。也大难委悉。
　　师拈云。实性大师。与么施设。大似将蒿汤。当礼仪。瑞岩今日。能仁师兄到来。虽有主丈子。只是不动着。何故。彼此同出师门。
　　上堂。崭崭岩石。蔚蔚松萝。左枝右蔓。横牵竖惹。满地交罗。几人遭绊倒。反怪葛藤多。阿呵呵。跳不出时争柰何。
　　上堂。举僧问岩头。古帆未挂时如何。岩云。后园驴吃草。又问。古帆挂后如何。岩云。小鱼吞大鱼。
　　师颂曰。后园驴吃草。开口见心肝。潘阆倒骑处。有谁能解看。
　　又颂曰。小鱼吞大鱼。尾巴露一橛。渔翁醉不知。空把丝纶掣。
　　解夏小参。主人翁。辘辘转。有手脚。无背面。或向深山里。敲氷钓鱼。或向闹市中。炙火摇扇。堪笑禅和子。长在蒲团上。东讨西寻。直是不得一回亲见。当此自恣。将何证验。瑞岩今夜事不获已。未免擘破面门。开个方便。拍禅床云。秋风一阵晚来寒。吹断白云三四片。
　　复举。一僧参赵州。州唤僧云。近前来。僧近前。赵州云。去。
　　师拈云。大众。这僧幸自可怜生。无端被赵州一条无丝线子。缠倒了也。
　　上堂。举六祖因风扬剎竿幡动。有二僧对论。一云。风动。一云。幡动。往复未决。六祖云。不是风动。不是幡动。仁者心动。二僧悚然。
　　师颂云。萧萧黄叶埋荒径。霭霭浮云锁野堂。一阵西风俱埽尽。几根乔木倚斜阳。
　　上堂。转身动脚。开口露牙。明明是我。的的非它。衲僧不肯向省要处受用。甘自区区於道途之上。真可惜诚可嗟。瑞岩老婆心切。未免为汝指个歇处。便请急急回首。早早归家。掷主丈云。耶耶。
　　除夜小参。年穷岁尽。岁尽年穷。有一物墨漆黑。屈屈曲曲。牙牙槎槎。恰似多年老梅树。拽不动拗不折。云笼无影。风撼无声。盘礴在乎无阴阳地上。还有知得底也无。若是未明枝节。未识根株。山僧不免与诸人指出。蓦拈主丈提起。哑。元来是个主丈子。
　　复举。僧问灵观和尚。如何是佛。灵观吐舌示之。其僧礼拜。观云。见个甚么道理。便礼拜。僧云。谢和尚吐舌相示。观云。老僧近日。舌上生疮。
　　师拈云。进前参退后领。者僧故是作略。争柰不能坐断灵观舌头。当时待他问见个甚么道理。便礼拜。但呵呵大笑。管取吐出了缩不得。
　　上堂。南泉卖身。只贪小利。道吾舞笏。一味鬼戏。百丈卷席。翻成钝置。赵州吃茶。太煞客气。老大隋更是没巴鼻。僧问佛法的的意。却道。山前麦熟也未。咄咄。
　　解夏小参。有啐啄时。病根非浅。无扪摸处。过迹更深。岂不见。老宿一夏已来。并不与师僧语话。早是净地上。堆堆[土*盍]了也。有僧自叹云。我只与么空过。不敢望说佛法。得闻正因两字。也得。太伶俐生。老宿聊闻云。阇梨莫嘶速。若论正因。一字也无。不勘自败。与么道了。遂叩齿云。适来无端。不合与么道。大似落井攀拦。邻壁老宿闻云。好一釜羹。被两颗鼠粪污却。相骂饶汝接觜。相唾饶汝泼水。古人则且置。只如瑞岩。九十日内。与兄弟。东道西话。无有不知者。且道。那一句子为人。不妨对众。露个消息看。有么有么。良久云。作家作家。
　　复举。昔日有僧。问保宁。如何是佛。保宁云。铁锤无孔。
　　师拈云。大小保宁。只道得一半。若有人问瑞岩。只对他道。无孔铁锤。大众会么。铁槌无孔。无孔铁槌。当面便掷。不问是谁。
　　上堂。一夏已过了。生涯又复然。眉毛横眼上。鼻孔搭唇边。诸人若果疑情未决。但向冷地里。摸索鼻孔看。切忌粗心。和眉毛一齐打失。
　　上堂。雁山云。台峤月。或卷或舒。或圆或缺。两两三三。朝游暮往。袈裟角主丈头。挑底挑裹底裹。不妨自怡自悦。若到瑞岩。定是打教棒折。何故。而今什么时节。
　　上堂。举僧问赵州。如何是祖师西来意。州云。庭前栢树子。僧云。和尚莫将境示人。州云。我不将境示人。僧云。如何是祖师西来意。州云。庭前柏树子。
　　师颂云。老姑强作少年时。烂把宫嫱红粉施。不管旁边人冷笑。满头犹更插花枝。
　　上堂。方见正月初一。又是腊月十五。一年与诸人。东说西说。横说竖说。更无一句子灵验。今日不免披肝露胆。直说去也。下座。
　　岁除小参。腊月三十日。一岁已周毕。野老竞相呼。把火门外立。唯有瑞岩拂子。都不知寒暑变迁。时节移易。长时毵毵地。在床角头。动是与人天为冤对。佛祖为雠敌。今夜信手拈来。击拂云。横敲竖击。也只要现前一众。共相委悉。若还依旧。心头墨漆黑。阿呵呵。又争怪老僧得。
　　复举。北禅除夜示众云。年穷岁尽。无可与诸人分岁。且烹一头露地白牛。炊黍米饭。向榾柮火。唱村田乐。且恁么过。何故。免见倚他门户。傍他墙。刚被时人唤作郎。便归方丈。时有倚遇上座。入方丈唤和尚。门外有公人来。禅云。作甚么。遇云。道勾和尚不纳筋角。禅遂捋下帽子。掷地上。遇乃拾之。禅捻住云。捉贼捉贼。遇却将帽子覆头云。天寒且还和尚。禅呵呵大笑。
　　师拈云。异常斗饤。出格安排。则不无北禅。检点将来。犹是口行人事。遇上座。虽解相席打令。未免揣括家私。以拂子一划云。一状领过。且道。瑞岩又作么生施设。掷拂子於背后云。夜深珍重。
　　上堂。禅不用参。道不用学。放下更放下。安乐又安乐。天下老和尚。不识好恶。纷然出来。垂一机示一句。道我发明者话。殊不知。拟心便差。开口便错。良久云。错错。
　　谢郭继一处士。上堂。举白云端和尚。因郭功父至。示众云。山僧夜来枕上。作得个山颂。不唯谢功父。直要脱却天下衲僧。着肉汗衫。乃云。上大人。丘乙己。化三千。七十士。尔小生。八九子。佳作仁。可知礼也。
　　师拈云。白云老人。好个说话。柰何扬在无事甲里者多矣。瑞岩今日拈来。下个注脚。不唯谢继一处士。直要穿却天下衲僧鼻孔。乃云。上大人（。丘乙己）。化三千─。七十士│。尔小生╱。八九子╲。佳作仁●。可知礼也。掷拂子。下座。
　　上堂。举外道问世尊。不问有言。不问无言。世尊良久。外道云。世尊大慈大悲。开我迷云。令我得入　师颂云。自把碌砖空里掷。必端自打自家头。酌然自痛自难说。自着摩挲归去休。
　　上堂。举子胡示众云。三十余年住子胡。二时粥饭气力粗。每日山上三两转。问汝诸人会也无。
　　师拈云。子胡老汉。虽无一点佛法身心。犹要敲针作钩在。若是山僧。则不然。三四余年住瑞岩。是非担子一肩担。蛇吞鳖鼻狗咬犬。一一分明不用参。
　　结夏小参。寒暑迁移。光阴倏忽。转眼又见结夏也。山僧虽与现前大众。眉毛相结。鼻孔相拄。要且饭各自吃。屎各自屙。床各自眠。梦各自做。是则也是。忽然把不恰好。轻轻一捏。又却头红面赤。良久云。雪峰语岩头。
　　复举。女子出定话。
　　师颂云。鲍叔眼下安眉。赵哥口边着耳。蓦然狭路相逢。两个是甚面觜。
　　请殿主上堂。宽用工。急着限。是也刬。非也刬。顶[宁*页]忽然突出眼。圈圈圞圞。一似古殿里。壁角落头。破灯盏。
　　佛鉴和尚遗书至。灵前拈香。者老和尚。元无所向。一味麻皮头。做出万般样。我也无端被伊葛藤一上。惭愧桩子倒了也。衔怨衔恩。含悲合笑。烧一炷香供养。
　　上堂。古者道。结夏已十日也。寒山子作么生。又有道。结夏已十日也。水牯牛作么生。瑞岩者里。又且不然。结夏已十日也。寒山子。牵一头水牯牛。向双眉塘畔吃草。忽然颠发。走到僧堂前。笑你一队瞌睡汉。骑个牛又觅个牛。不知千头万头。元只是者一头。[囗@力]一声。下座。
　　上堂。举一僧往台山。路逢一婆子。乃问。台山路向什么处去。婆云。蓦直去。僧方行三两步。婆云。好个阿师。便恁么去。其僧举似赵州。州云。待我去勘破者婆子。州去亦如是问。婆子亦如是答。州归谓众云。台山婆子。被我勘破了也。
　　师颂云。庭前新吐一花红。袭袭馨香醉蜜蜂。公子见来情兴动。倒吹玉笛弄春风。
　　法眷至上堂。我有一机。觌面提持。如击金石。如奏筼箎。不是知音谁共知。
　　行在归上堂。南山鳖鼻蛇。北山白额虎。夜半三更。忽地[病-丙+斯]咬。天竺圆通大士。路见不平。一喝喝住。山僧正在橘园亭畔做梦。被伊惊觉。一笑归来。且道。归来后如何。惺惺石迸长长笋。滴滴泉翻浩浩波。
　　谢梁山居士上堂。举丹霞访庞居士。路逢灵照女。问居士在么。灵照放下菜篮。叉手而立。丹霞再问。居士在么。女子提起菜篮便行。丹霞遂回。女子乃举前话与居士。士云。丹霞在么。女子云。去也。士云。也是赤土涂牛奶。
　　师颂云。小姑将彩对花缝。半是深青半是红。被贼一时偷去了。浑家空自暗搥胸。
　　雨[雨/酸]寒食。日酝清明。三三两两。呼唤踏青。禅家流无处着幽情。倒卓乌藤倚石屏。闲听岩前杜宇一声声。
　　上堂。闻声悟道。拍禅床云。者个岂不是声。道作么生悟。见色明心。竖起拂云。者个岂不是色。心作么生明。直饶悟得明得。我更问你。观世音菩萨。将钱买胡饼。放下手。因甚却是馒头。喝一喝。下座。
　　解夏上堂。举僧问云门。秋初夏末。前途忽有问。将何祗对。门云。大众退后。僧云。过在甚处。门云。还我九十日饭钱来。
　　师拈云。入虎穴探虎子。也不易。者僧争柰死在平地上。大众要识云门么。一脚短一脚长。
　　上堂。举慈明室中。安一盆水。盆上横一柄剑。剑上安一緉草鞋。凡见僧来。便指。拟议。便打。
　　师颂云。百花丛里跃鞭过。俊逸风流有许多。未第儒生偷眼觑。满怀无柰旧愁何。
　　上堂。秋山色老。秋树叶零。秋云影乱。秋水波澄。伸手缩手。取之不得。开眼合眼。视之无形。五湖衲子。披披搭搭。哆哆和和。那里秤量。者边匹配。瑞岩老汉。却不敢与之较重较轻。何故。斤两分明。
　　上堂。举丹霞因到一村院。天寒。取木佛。炉中烧。院主见云。何得烧我木佛。丹霞以杖拨灰云。吾烧取舍利。主云。木佛岂有舍利。霞云。既无舍利。何责我乎。主后眉须堕落。
　　师颂云。村翁因事扣巫师。祸福通肠直示伊。获得黄金家富贵。几多空自起狐疑。
　　冬至上堂。僧问。记得僧问赵州。狗子还有佛性也无。州云无。此意如何。答云。杀人刀活人剑。进云。蠢动含灵。皆有佛性。因什么狗子无。答云。卖宝撞着瞎波斯。进云。赵州道。为伊有业识在。聻。答云。海枯终见底。人死不知心。进云。僧又问。狗子还有佛性也无。州云。有。答云。活人剑杀人刀。进云。既有。因什么。入者皮袋。答云。韩卢逐块。狮子咬人。进云。赵州云。知而故犯。聻。答云。尽信直中直。谁防仁不仁。进云。鸳鸯绣出从君看。不把金针度与人。
　　师乃云。昔鲁僖公。登观台。书云物。取验斯辰。瑞岩虽则无能。也要随例颠倒。以拂子指东云。者边是黄云。复指西云。那边是白云。且书者何事。乃作书字势云。侍者不得妄通消息。
　　能仁和尚至。上堂。东海南西海北。中有雁荡大龙湫。层层立万仞悬崖。落落泻千寻飞瀑。白头翁长年屈膝坐地只管看。听得更楼山一声鼓响。番转头来。与惺惺石上瞌睡汉。商量细大法门。商量则不无。提起袈裟环云。且道者个作么生。罗公照镜。
　　上堂。学道参禅。别无方便。闹中底静里明。静里底闹中荐。坐断两头。打成一片。喜欢竖瞋拳。烦恼呈笑面。阿呵呵。瑞岩与么道。大似落汤螃蠏。七手八脚。一时露现。
　　结夏小参。心心。拙妇穿穴针。智智。巫师骂土地。道道。矮子肩栲栳。佛佛。乌鸦啖腐骨。瑞岩今夜。把三百六十骨节。八万四千毛窍。尽底抖擞了也。眼目定动者。一任零零星星。拏将去。撮将去。其或懵然不晓。未免自收自敛。自内自藏。且听伊九十日内。茶里饭里。横咬竖吞。行时坐时。东觑西捕。忽尔脚跌手蹉。倒地一番。山僧从而不惧羞耻。擘破面皮。遂展手云。两手分付。
　　举。僧问云门。如何是诸佛出身处。云门云。东山水上行。后来圆悟道。若是天宁。即不然。忽有人问。如何是诸佛出身处。熏风自南来。殿阁生微凉。
　　师拈云。一个跛脚子。一个巴头子。互相发明。故是作家。其柰松柏千年青。不入时人意。

　　断桥和尚住天台国清教忠禅寺语录

　　　　侍者　　　　编
　　山门。尽大地是个解脱门。为什么把手拽不入。喝一喝。不会做客。劳烦主人。
　　佛殿。坐底立。立底坐。我即你。你即我。毕竟烧香礼拜谁。插香云。几成话堕。
　　太师祠堂。宏施韬略。密展谋猷。胸中浩气。远迈伊周。玉炉香喷几千秋。
　　方丈。我此一关。无背无向。拟欲进前。网在头上。
　　升座。拈香祝圣毕。乃云。天台北畔。石桥南边。中有招提。号曰方广。今当半痴半呆。半聋半哑底老僧。为主。寒山拾得把定关津。然后丰干管领五百辈。无地头汉。普请拗折主丈。割断草鞋。各出只手。扶持住山鈯斧。直得三边云净。一国风清。樵牧欢呼。禽鱼鼓跃。正与么时。且功归何所。一炉沈水谢闾丘。
　　复举寒山拾得。问丰干和尚。古镜不磨时。如何照烛。丰干云。氷壶无影像。猿猴探水月。寒山云。此是不照烛也。更请道。丰干云。万德不将来。教我道什么。二人礼拜而退。
　　师拈云。幸然好一面古镜。无端被寒拾丰干。强加绘画。清明者逝矣。新国清。忍俊不禁。未免重为发挥去也。竖拂云。不待高悬起。蚩尤已失威。
　　当晚小参。建法幢立宗旨。现成炉鞴。不用安排。延奇衲接俊流。本分钳锤。何妨施设。全机把定。照用并行。一线放开。主宾互立。这个是新国清寻常制度。忽若双涧水流。或缓或激。五峰云起。或低或高。又作么生定当。良久云。伯牙抚琴。
　　复举。永明潜禅师。因僧问。达磨西来。传个什么。永明云。传个策子。僧云。与么则心外有法。明云。心内无法。
　　师拈云。问者如棒打空。答者似刀割水。多少学语之流。生埋向策子里。敢问大众。达磨西来。毕竟传个什么。以拂子摇曳云。风猎虬髯。月摇凤尾。
　　次日。为　太师越国公上堂。乃云。大钧独运。撼动乾坤。大用全提。奔忙日月。直下佩毗卢正印。按王库宝刀。一生一杀。韬略双全。一放一收。文武兼备。折犬芊於北虏。叱蛇豕於西戎。遗德在乎生民。大勋勒乎彝鼎。故乃超越今古。独步云霄。出没死生。如游园观。正当与么时如何。击拂云。不离碧油幢世界。全身已在梵王宫。
　　结座。紫箫声断月初斜。笑指蓬瀛是故家。十二玉楼寻不见。手攀仙鹤步烟霞。
　　涅盘上堂。始从鹿野苑。终至跋提河。於是二中间。未尝说一字。大众。黄面瞿昙。多虚少实。供下死欵。无人翻得。年年花[土/　]竞芳时。拍禅床云。东风一阵成狼藉。
　　三月旦上堂。梨花李花白。杏花桃花红。的的正法眼藏。的的古佛心宗。灵云老几曾梦见。道得底都是脱空。叵耐螺江钧鱼船上翁。丝纶倒把搅春风。
　　上堂。金佛不度炉。道士念苏嚧。木佛不度火。嵩山打灶堕。泥佛不度水。锺馗吓小鬼。真佛屋里坐。嗄。赵州老汉。败露了也。大众。若还未知。更听国清擘破面皮揭示看。以手作擘面势。何似锺山宝公。
　　佛鉴和尚忌拈香。你是川僧。我是浙僧。相逢相见。元似不曾。因何今日成冤憎。不见道。臭肉来蝇。
　　四月八上堂。红日升兮。慧目明而不晦。白云吐兮。慈容露而不遮。林木交加兮。胸题卍字。峰峦重迭兮。足蹑千花。好个天然古释迦。若谓今朝始诞梵王家。苦哉佛陀耶。苦哉佛陀耶。
　　结夏小参。恢张法要。一喝里分主分宾。大阐宗纲。三句中具杀具活。此乃先辈狗偷鼠窃之技能。山僧自生下来。双耳聋两眼瞎。推不去托不来。隈隈[毯-炎+隹][毯-炎+隹]。儱儱侗侗。一夏百二十日。虽与大众同行同住。同坐同眠。且无针头线脚之衒耀。然虽如是。山门外两个金刚。为甚么弩目瞠眉。擎拳执杵。吽吽。
　　复举。南泉因两堂首座争猫儿。南泉遂提起云。道得则不斩。两堂无语。南泉斩却猫儿。晚下赵州归。南泉举前话。赵州将草鞋。戴头上而出。南泉云。子若在。救得猫儿。
　　师颂云。送春剩欲举金樽。客不开襟怎与论。自饮一杯归去后。喜逢家乐闹黄昏。
　　谢头首秉拂上堂。虚空消殒。抬头磕破脑门。大地平沈。动脚踢伤拇指。国清一众。个个皮下有血。眼里有筋。还曾如此也未。傥若迟疑。更须高着眼看。抛拂子於背后云。片云归似阵。掷下主丈云。流水去如飞。
　　上堂。举三圣问雪峰。透网锦鳞。未审以何为食。峰云。待汝出网来。却向汝道。圣云。一千五百人善知识。话头也不识。峰云。老僧住持事繁。
　　师拈云。宾则凤舞丹霄。主则龙骧碧汉。二大老。可谓是一宾一主。彼此得宜。争柰篱雀井蛙。纷然喧啾。不知其所向。
　　上堂。五峰影里。双涧声中。有大宝藏。八面玲珑。诸人在此着到。许多时节。因甚眼看不出。口说不通。山僧今日。直下打开去也。竖主丈云。者个是秘魔一把杈。横主丈云。者个是道吾一柄剑。打三圆相云。者个是雪峰三个木球。阿呵呵。且不似曹溪路上剎竿头。风动幡。幡动风。自南自北。自西自东。
　　六月半立秋。上堂。德山低头。夹山点头。俱胝竖起手指头。玄沙[祝/土]破脚指头。提起主丈云。都来不出山僧主丈头。何以见得。卓主丈云。一叶落天下秋。
　　黄蘗直山和尚至。兼谢监收。上堂。佛祖命脉。危若悬丝。赤手扶持。还他作者。算子与筹子。论义。胜负未问诸人。黄蘗打临济六十乌藤。且道。那一个打不着。良久云。明眼难瞒。
　　解夏小参。长期百二十日。一众心如墙壁。笑看无位真人。面门自出自入。住山老汉。赢得[病-丙+斯]淈[泳-永+盾]。随搂搜。且免横磕竖敲。左提右挈。拔眼中屑。抽脑后钉。解无粘之粘。去不缚之缚。而今一夏已圆。幸有东山遗下陈年铁酸饀。花擘将来。普同供养。卓主丈云。塞破饥肠休怅恨。打拳自有吃拳时。
　　复举。僧问双泉。西天以腊人为验。未审此间。以何为验。双泉云。足不履地。
　　师云。诸人还见双泉么。忽有人问双涧。只答他道。头不顶天。诸人还识双涧么。听取一颂。足不履地。头不顶天。才识双涧。便见双泉。问有今古。答无正偏。若也未晓。细嚼黄连。
　　上堂。峰头异角灵毛。涧底锦鳞赪尾。各各性命一条。都在山僧手里。今日放开线路。也不妨自驰自骤。自蜚自鸣。自泳自游。自潜自跃。又阿谁管你。诸方密布漫天网子。拍禅床。下座。
　　上堂。淘沙得金。凿石得玉。张弓得鸟。掷钓得鱼。应是人所求者所取者。无有不得者。唯我衲僧家。求得到有。空乎大地。取得到无。塞乎太虚。且道。因甚如此。以拂书□字。下座。
　　冬至小参。鸿鸿蒙蒙。混混沌沌。好个大安乐法门。无端一变。便有天地日月。转二十四气。翻七十二候。为舒为惨。为盛为衰。为杀为生。为消为长。从上佛祖。置而勿论。汝等诸人。堕在里许。心役役。口唠唠。手不停。脚不住。七颠八倒。八倒七颠。何时休歇也。国清今夜。当此阴不阴。阳不阳。普为指出大安乐法门。大家同入同证。同住大安乐法门。击拂云。金香炉下铁昆仑。
　　复举。汾阳和尚。一日拈拄丈。示众云。识得主丈子。行脚事毕　师拈云。大众。扑灭不息。至於燎原。滥觞不止。至於滔天。汾阳与么为人。祸事生也。
　　谢头首秉拂上堂。翻届书云。命三禅者。各自执笔。向虚空中。斗写者个字。或着一划。或下一点。或点划不全。便是孔夫子鲁僖公。莫辨其文。莫知其义。诸人要会么。遂顾视左右。乃唾一唾。下座。
　　上堂。举陆亘大夫问南泉。师姓什么。泉云。姓王。亘云。还有眷属也无。泉云。四臣不昧。亘云。王居何位。泉云。玉殿苔生。亘云。玉殿苔生时如何。泉云。不居正位。
　　师拈云。面前趁背后逐。背后赶面前随。陆亘大夫。犹自不知。若还知。蓦拈主丈云。王老师王老师。
　　腊八上堂。门外一犬吠。櫩前一鸟鸣。天际半钩新月。移影上疎棂。忆得雪山六载。冻不死。饿不杀。夜半见明星。拍禅床。下座。
　　上堂。举南泉示众云。文殊普贤。昨夜三更。起佛见法见。各与二十棒。贬向二铁围山。
　　师拈云。南泉二十棒。打文殊普贤。可谓棒棒见血。只是罕遇知音。国清门下。寒山拾得。昨夜三更。起佛见法见。山僧棒未曾拈。各自隐身无地。为什么如此。蛇齩草鞋。
　　除夜小参。心不起灭。设馔开樽送旧年。法无变迁。吹箫打鼓迎新岁。者里着得一只眼。心也法也。起也。灭也。变也迁也。一时百杂碎。傥不如是。依旧兰日熏熏。荷风穆穆。菊露滴滴。梅雪飘飘。国清寺里徐师叔。一柄无口刀。分外使得着。
　　复举。僧问琅琊。清净本然。云何忽生山河大地。琊云。清净本然。云何忽生山河大地。
　　师颂云。一从醉别画堂前。鬓乱钗横语笑颠。最是恼人肠肚处。借婆裙子拜婆年。
　　上堂。拈拂云。正朝握拂。埽荡窠窟。左拣牛溲。右选马浡。竖拂云。竖作一团。是甚臭鹘。掷下拂云。分付诸人。洗肠换骨。
　　元宵谢两序。上堂。前堂后堂。贱卖佛法僧。监寺副寺。贵卖麻麦荳。辨龙蛇。维那槌下定当。喂驴马。典座杓头设施。这个说话。虽则是直岁普请边事。明眼衲僧到来。切忌指柳作杨。证龟成鳖。何故。水上挂灯球。
　　上堂。举仰山参岩头。头竖起拂子。山展坐具。头放下拂子。山收坐具。头云。我不重你放。只重你收。山便出去。
　　师拈云。一竖一展。一放一收。仰山弄险。过似岩头。赖是随风回橹棹。几乎翻却钓鱼舟。
　　上御书国清教忠禅寺额。大而化之。之谓圣。不可测之。之谓神。故能秉须弥笔。蘸大海水。擘虚空纸。大书特书。灿然奎画之文。直得玉转珠回。龙骧凤舞。辉腾今古。超越见闻。以此镇蛮夷。清邦国。以此宣教化。奖忠勋。正与么时。且当阳揭示。光显门庭一句。如何指陈。尧舜为君。稷契为臣。觉苑长敷草木春。
　　上堂。举南泉。因赵州问。离四句绝百非。请师道。泉便归方丈。州云。者老汉。寻常口吧吧地。被我一问。直得无言可对。侍者云。莫道和尚无语好。州遂与一掌云。者一掌。合是王老师吃。
　　师拈云。赵州老儿。念一道迷魂咒。捻一朵翻手诀。要且只禁得个屋里鬼。争柰天师按剑何。
　　雪山梵长老至。上堂。僧问。临济辞黄蘗。蘖云。什么处去。济云。不是河南。便是河北。此意如何。答云。筑着便作屎臭气。进云。黄蘗便打。又作么生。答云。正令当行。进云。济约住棒。遂与一掌。又且如何。答云。得人一牛。还人一马。进云。黄蘗召侍者。将先师禅版拂子来。意在於何。答云。糖和蜜。进云。济亦唤侍者。将火来。又作么生。答云。漆投胶。进云。黄蘗云。汝但将去。已后坐却天下人舌头。为复是养子之缘。为复是据欵结案。答云。被下有带。进云。只如雪山和尚。已出世为人。未审和尚。当时有何传授。答云。一寸龟毛重九斤。进云。与么则祖翁一个破沙盆。已曾两手亲分付。答云。却被禅客啖啄。
　　师乃云。法身无相。槛前簇簇排青嶂。法眼无瑕。屋角翩翩度碧鸦。夹山早知有此。不向华亭船子桡下。丧尽生涯。国清与么道。谁知有个不仁不义。在暗地里。啮齿咬牙。哑。冤家冤家。
　　结夏小参。东边西边。比比驴腮马颔。者畔那畔。纷纷鬼面神头。是皆诸方。锥不去钩不来。一齐辊入五峰前双涧里。拽履支藤。行看云冉冉。解衣拂石。坐听水潺潺。瞋使寒山。笑驱拾得。牵藕丝缚住老虎。竖针眼放出大鹏。弹指越万年。展眸终一夏。者个犹是现前大众。自受用三昧。且住山分上。又作么生。红苋叶间敷芍药。紫荆花底结林檎。
　　复举。赵州与文远论义。斗劣。不斗胜。胜者输果子。远云。请师立义。州云。我似一头驴。远云。我似驴胃。州云。我似驴粪。远云。我似粪中虫。州云。你在彼。做什么。远云。过夏。州云。把将果子来。
　　师拈云。赵州布偃月一字。文远排斗底八门。及乎两阵交锋。到了则成儿戏。是则也是。把将果子来。是劣义耶。胜义耶。
　　上堂。计较尽处。商量极时。元来不是。了了常知。叵耐一个龌龊汉。非风动。非幡动。错下针锥。便有一喝。耳聋三日。连吃痛棒。似拂蒿枝。自后竖起竹篦。掷金圈抛栗棘。不容凑泊。那许思惟。浑仑铁酸饀。杂碎破沙盆。咬嚼者。愈辛愈辣。扶持者。转崄转危。而今总在国清手。可不拈出当阳设施。蓦唤侍者。指西边云。乌那里是阿谁。
　　上堂。举德山一日饭迟。托钵赴堂。雪峰云。锺未鸣。鼓未响。托钵向甚处去。山低头归方丈。峰举似岩头。头云。大小德山。未会末后句。山遂唤头问云。你不肯老僧那。头密启其意。山休去。次日上堂。果与寻常不同。头至僧堂前抚掌云。且喜者老汉。会末后句也。虽然。只得三年活。三年后。果迁化。
　　师颂云。窦八抽身已败赃。偷儿曲为巧遮藏。一家着贼犹闲事。搅断平人几肚肠。
　　请监收上堂。举沩山问仰山。甚处来。拦头坐关。仰云。田中来。野老叙寒温。沩云。田中禾。好刈也未。布梯下井。仰云。好刈也。酒后[病-丙+斯]骂。沩云。作青见。作黄见。作不青不黄见。铙钩搭索。仰云。背后底。是什么。揭起盖面帛。沩云。子还见么。倒转枪头。仰於地上。拾一穗稻云。和尚何曾问者个。贫子打翻席袋。沩云。此是鹅王择乳。喝一喝。讶郎当汉。又与么去。更有一转语。不在沩仰分上。诸人已知了也。知则不无。且作么生举。良久云。赖有监收证明。
　　解夏小参。伸手推出枕。八九六十三。举足踢起砖。五七四十二。伶俐汉。才得者一捏子。便把须弥山。掇安额上。大海水。倾入耳中。随群逐队。向长连床。聚头打睡。山僧寻常。眼孔阔。肚皮大。未尝管着。今夜普请。开布袋头。不可放过。依旧唤来。携埽帚。挈粪箕。与众执役。但是堂前厨下。门口路头。切不得喘气。何也。近日国清。正令已行。
　　复举。仰山参东寺。寺云。你是甚处人。仰云。广南人。寺云。我闻广南有镇海明珠。还收得否。仰云。收得。寺云。未审珠作何色。仰云。白月即现。黑月即隐。寺云。何不呈似老僧。仰叉手进前云。昨到沩山处。被索此珠。直得无言可对。无理可伸。
　　师颂云。明珠璨璨对人倾。是甚多年鱼眼睛。抛撒满前收不上。粪箕埽帚乱纵横。
　　上堂。满眼觑着。满耳听着。伸手触着。举足踢着。那更开口道着。禅家流。东边参。西边学。洎乎一问。刬地卒讨头鼻不着。山僧有个万病丸。虽无甚灵验。遇斯等人。恰用得着。要会么。良久云。放下着。
　　九月半上堂。烟横大野。雁篆长空。玉露滴开。八枝九枝黄菊。金风剪下。三片两片丹枫。吾家生涯。虽然冷淡。蓦拈主丈云。取之无禁。卓云。用之无穷。忽有问。长老。你又将常住物。作私己受用。也只向道。非但今日。从前多少事。尽在不言中。
　　上堂。举僧问马大师。离四句。绝百非。请师直指西来意。马云。我今日劳倦。不能为汝说。问取智藏。僧问藏。藏云。我今日头疼。不能为汝说。问取海兄。海云。我到者里。却不会。僧回举似马师。师云。藏头白海头黑。
　　师拈云。马师如抱焦桐。悠扬品弄。那堪二子随后。引指按徽。何啻水漱百滩。风吟万壑。无柰座中对客。不别宫商。翻然转调。且道。转底是什么调。未识琴中趣。徒听弦上声。
　　开炉上堂。丛林冷落。无甚今时。诸方老宿。虽则煨几块死柴头。各自暖热门户。其柰东挑西拨。横[打-丁+穴]竖吹。和自家底。一齐乌了。山僧者里。不问大个小个。乾个湿个。收拾堆在炉中。火种星儿。深与埋着。待伊时节自到。大众。时节到也。以拂作拨火势。嗄。烟焰逼人。
　　上堂。举僧问云门。杀父杀母。佛前忏悔。杀佛杀祖。甚处忏悔。门云露。
　　师颂云。扫荡边尘未着劳。折弓戏把射青霄。满攀自觉无多力。随手那知落一雕。
　　圣节上堂。辊雪峰球。打禾山鼓。露柱灯笼齐作舞。引得老丰干。倒跨南山虎。何谓耶。圣人作。万物睹。
　　腊八上堂。释迦老子。不依本分。半夜走入雪山。冻得觜喎。饿得眼白。浑无理会。突然道个奇哉。自此颠言怪语。炒闹天上人间。浩浩地聒聒地。赚度一火落。在处唤马作驴。指南为北。国清小子。虽则住他屋。着他衣。吃他饭。直是要说他过。且道。是什么过。仰面看天笑云。大似其父攘羊。而子证之。
　　上堂。举曹山因僧问。雪覆千山。因甚孤峰不白。山云。须知有异中异。僧云。如何是异中异。山云。不堕众山色。
　　师拈云。藏机设阱。一问也不易。者僧及乎转头。又落曹山翻车网里。国清与么批判。且为人眼。在什么处。拈主丈。卓一卓。喝一喝。下座。
　　简翁和尚至。上堂。彼此游方。彼此行脚。谁知末上见人不着。一齐被他激得耳聋。恼得头白。怨气至今无处着。无处着。竖拂云。手里把个破木杓。
　　结夏上堂。十五日已前。黑面波斯脚踢月。十五日已后。长髭土宿手拏风。正当十五日。住山老树生准乾屎橛。制令管束铁弹子。一百八十七个。东廊头西屋下。黑律漆地。切不得动着。
　　谢头首秉拂上堂。蒉桴土鼓。[泳-永+盾]淈者方别正音。元酒大羹。懵懂者始知真味。有般汉。闻得便道。我未染指。真味已知。不侧耳。正音已别。哑。淳风丧矣。
　　上堂。云门示众云。平地上死人无数。过得荆棘林是好手。有僧出云。与么则堂中第一座有长处。门云。苏噜苏噜。
　　师颂云。将军令下闪旌旗。胡骑纷纷顿失威。纵有突然骁骤者。不知身已陷重围。
　　上堂。知见立知。即无明本。三个猢孙。打倒猴大。投告山王。乃为曲分尊卑。八棒十三。一等行治。知见无见。斯即涅盘。甜瓜倒地。苦瓠上棚。园神讥之曰。宜自守分。稍不顺时。有刀杀你。有镬煮你。不用填命。大众。释迦老子。多年桉牍。国清尽底翻来。事虽有两端。毕竟不出者个条贯。宝佑四年。六月初一日。以拂作押字势。下座。
　　上堂。举洞山聪和尚。每自负薪上山。一日有僧。见问云。山上自有。何得将去。山放於地上云。会么。僧云不会。山云。我要烧。
　　师拈云。洞山老儿。自营家火。撞着一个。便有短长。者僧若见放薪於地上云会么。只向道。和尚不易。纵有神头鬼面。也做不成。
　　上堂。赫赫火云。炎炎烈日。直得无位真人。汗流滴滴。虽则随队。摇竹扇。饮山泉。憩松阴。扪藓石。到了只在面门出入。大众要见么。横主丈面前云。元来是个树枝。妄动即祸生。置主丈云。且留靠壁。
　　送寒岩长老上堂。一住寒岩万事休。未是放身命处。更无杂念挂心头。吃饭屙屎。聻。闲於石壁题诗句。大好无。任运还同不系舟。浣盆浣盆。寒山子得力句。国清已为花擘了也。就中些子誵讹。不可说破。何故。自有主在。

　　断桥和尚语录卷上
　　断桥和尚语录卷下
　　断桥和尚住临安府净慈报恩光孝禅寺语录

　　　　侍者　　　　　编
　　山门。有门有路。从汝诸人。东行西行。忽若新净慈一把把断。又向甚处插脚。喝一喝。
　　方丈。横主丈云。与么与么。竖主丈云。不与么不与么。卓主丈云。只者　关作么生过。吽吽。
　　升座。拈香祝圣。问答毕。乃云。浙东山。浙西水。言前拶透。只在脚尖。江南月。江北云。句下挨开。不离眼底。者个陈年葛藤。诸方老骨挝。拈弄不出。醭醭蔌蔌。支支离离。而今落在新净慈手中。拽去牵来。绊倒天下衲僧。一个个。平吞佛祖。便见皇风普扇。惠日重辉。瑞气霭龙楼。紫烟凝凤阙。正与么时。毕竟功归何所。良久云。合国咸知。
　　复举。开山祖师永明。初参法眼。问云。子参请外。看什么经。明云。华严。眼云。总别同异成坏六相。是何门摄。明云。世出世间一切法。皆具六相。眼云。空具六相否。明无对。眼云。何不问吾。明却问。空具六相否。眼云。空。明於是开悟。眼云。子作么生会。明云空。眼然之。
　　师颂云。空兮空兮无背面。拈起豁然成两片。搭向南屏山角头。千古万古少人见。要见么。以拂打圆相云。金乌飞上琉璃殿。
　　当晚小参。屏阴掩映。塔影棱层。山色空蒙。湖光潋滟。好个二千年前。黄面老。神通游戏之所。何妨大家出手。扶起大光明幢。作新法社。三百二百跺跟汉。岂可坐视。各请分司列职。运水搬柴。广兴供养。既然如是。且新长老到来。末上一筵。如何施设。竖拂云。拂石云随帚。烹茶月入铛。
　　复举。雪峰示众云。南山有一条鳖鼻蛇。汝等诸人。切须好看。一等恶物类。就中较些子。长庆云。今日堂中。大有人丧身失命。早是畏首缩脚。云门以主丈。撺向雪峰面前。作怕势。着他一口了也。玄沙闻云。用南山作么。咄者篮杖。以主丈划一划云。一时列下。还知新净慈立处么。掷下主丈云。耶耶。
　　次日升座拈香。恭为追严徽宗皇帝。上资圣驾。乃云。一自休戈见太平。跨龙仙去彩霞轻。感恩惟有西湖水。夜夜清波蘸月明。
　　请化主上堂。南山有众盈筹。总是佛祖冤雠。一夏资粮尚少。岂容坐视无谋。长安城里。芳草渡头。赖有作者。为我希求。要使个个。饱饫而优游。忽然遇维摩居士。东指西指。又且如何对酬。一言才勘破。笑倒老金牛。
　　因事上堂。三家村里佛法。十字街头使不着。使着则金不博金。十字街头佛法。三家村里用不着。用着则水不洗水。用着使不着。使着用不着。拈向一边。且如何是佛法。南山二论师。立正义折伏魔民。往返未分胜负。燕国余令公。乃挑通事舍人。把源头一拨。赤幡子飘然在自家手。拍禅床。下座。
　　上堂。举僧问佛日弼禅师。如何是毗卢印。日云。草鞋踏雪。僧云。学人不会。日云。步步成踪。
　　师拈云。如虫御木。偶尔成文。佛日故得其妙。只是不能活得者僧。忽问净慈。如何是毗卢印。竖起一掌。学人不会。拦腮便掴。是活得耶。活不得耶。
　　上堂。不可以有心求。鱼吞直钩。不可以无心得。狗啮特石。不可以语言造。鸠啖活鹞。不可以寂默通。鼠咬大虫。者四转语。也有生有杀。也有放有收。诸人一一明得。许你四威仪中。有个安乐处。苟或不知。后五日有人问着。莫教似仙林院里陈阇梨。手摆铃杵。念嚤呢嚤呢。
　　上堂。举洞山示众云。须知有佛向上事。僧云。如何是佛向上事。山云。非佛。
　　云门拈云。名不得。状不得。所以言非。
　　师拈云。眼里有筋。舌头有骨。尽力道得个非佛。名不得。状不得。真是王小波破草鞋两只。
　　上堂。举达观颕禅师。示众云。七佛是性隶。万法是心奴。且道主人翁。在甚么处。自喝云。七佛已下出头。又自诺云。各自祗候。
　　师拈云。唤七佛为性隶。指万法是心奴。达观自谓。有出身路。及乎自喝自诺。又是奴隶边事。主人翁。何曾梦见在。大众要见么。以拂。拂一拂云。晓来一阵春风动。开遍园林百样花。
　　持钵至平江万寿。请小参。三十年草鞋紧绊。桃花开处。始识路头。六七个蒲团坐穿。竹帘卷时。方见天下。者两枚漆桶。好与三十棒。殊不知。才生下来。呱地一声。参学大事已毕。个般说话。除非是姑苏台畔正受堂前。直指单传老和尚。与两山衲子。朝夕坐参。可有商量分。若是城狐社鼠。野鹜林鸦。又向什么处啖啄。净慈与么匹配。与么抑扬。大似饭罗里插锹。水瓮中鼓杓。笑倒当年韩大伯。
　　复举。宝公传语思大。何不下山教化众生。大云。三世诸佛。被我一口吞尽。何处更有众生可化。
　　师拈云。宝公卖峭。思大诈奸。谁知打着净慈心里事。自出山来四十日。也无众生可化。也无诸佛可吞。且道成得什么事。良久云。笊篱无柄漉春风。撼动落花飞片片。
　　镇江府焦山寺。请小参。佛法玄微。十字街头。随机展演。禅道要妙。三家村里。遇意设施。无端一阵黑风吹。到海门国。撞着个咬猪狗恶知识。开大炉韛。运大钳锤。烹煅大心衲子。南山佛法禅道。捏作一团。抛向扬子江心着。何故。金山寺裹山。焦山山裹寺。千人万人题。只是者个事。卓主丈一下。
　　复举。临济问院主。甚处来。主云。州中粜黄米来。济云。粜得尽否。主云。粜得尽。济以主丈。划一划云。还粜得者个否。主便喝。济便打。后典座至。济举前话。座云。院主不会和尚意。济云。你又作么生。座便礼拜。济亦打。
　　师拈云。临济好一条主丈。惜乎只打得两枚漆桶。当时若打着一个。我辈饭也无吃。
　　持钵归。闰四月结夏。小参。游南方一遭。主丈未曾拨着会佛法底。掩彩煞人。走三千里路。布单卖却。特为此因缘来。惭惶煞人。净慈门下。似者般个。亦多有在。且与促长期作短期。并三限为一限。试为从头针札过。忽若一针便死。一札便活。老僧未免烧好香供养。何谓也。三年逢一闰。四月见重圆。
　　复举。真净示众云。今日乃是第二个四月。不见古人道。放过一着。落在第二。虽然第二。依旧只是个孟夏渐热。阿呵呵。有利无利。不离行市。西川成都府漏篮子。一文钱三个两个。撒在诸人面前。一一可以治病。又不知庐陵米作么价。
　　师拈云。大众。者陈年滞货。扬在丛林中。少有人以眼觑着。净慈信手拽来。用得恰好。奇哉奇哉。孟夏渐热。前堂五日先。不动口已道了。瞌睡汉。自是当面讳却。希有希有。西川城都府漏篮子。后堂重新拈出。活一切人。不消半服。若是庐陵米作么价。待诸人吃饭。向鼻孔里。去老汉却与汝商量。喝一喝。下座。
　　上堂。举僧问洞山。寒暑到来。如何回避。山云。何不向无寒暑处回避。僧云。如何是无寒暑处。山云。寒时寒杀阇梨。热时热杀阇梨。
　　师拈云。寒暑内横身。寒暑外垂手。洞山自谓作家。殊不知。舌上一字关。却被者僧觑破。
　　上堂。山僧有一句子。在诸人分上。平平坦坦。诸人有一句子。在山僧分上。曲曲弯弯。遂举拂云。左手串来。元是一样。右手挑起。且非两般。为甚么床角头。当面一掷。五双十个。取之不得。舍之又难。良久云。难难。
　　解夏小参。百二十日夏。有个好说话。簸箕未动唇。苕帚先露杷。岂不见。沩山问仰山。寂子今夏。在下面。作何所务。把饭唤狗。仰云。锄得一片畬。下得一箩种。者田厍奴。沩云。子今夏不空过。据本结息。仰却问云。和尚今夏。做个什么。看看上面。沩云。日中一餐。夜后一寝。又只是麸浆果。仰云。和尚今夏。亦不空过。背后叉手。仰道了。遂吐舌。狸咬尾巴。沩云。寂子何得自伤己命。救不得也。沩仰家风。诸人已见了。且道。净慈一众。同床聚头打眠。各自开眼做梦。是空过耶。不空过耶。击拂云。双旗收电影。一剑倚天寒。
　　复举。古德云。心不是佛。智不是道。
　　师颂云。月临粉壁间尤白。烛入纱笼里更红。夜冷井边闻落叶。已惊秋色到梧桐。
　　上堂。十五日前。结而不解。十五日后。解而不结。正当今日。结也休。解也休。草鞋对颊耸八耳。主丈横身撑两头。五湖四海衲子为冤雠。
　　上堂。举沩山。一日见僧来参。山起身。僧云。请和尚莫起。山云。老僧未曾坐。僧云。某甲未曾拜。山云。何得无礼。
　　师拈云。匇匇上山者。不知山高。茫茫过水者。不觉水深。因兹家道月削日侵。遂拈主丈云。沩山若早知有者个。良久云。有钱买金。
　　上堂。庭前黄叶坠。岭上白云屯。风味无多子。何人共我论。忽有个出来把住道。你屋里。自有天来。大底活计。何得装寒酸气象。说冷淡语言耶。遂呵呵大笑云。知我者。其惟春秋乎。
　　中秋上堂。一遇中秋节。竞赏中秋月。指底指。玩底玩。说底说。到了何曾离圆缺。惟爱老长沙。一踏踏倒小释迦。光灿烂。绝周遮。不知端的落谁家。
　　雷峰北林和尚遗书至。上堂。西风一阵恶。北林平地摧。晓猿夜鹤。惊怨空徘徊。哀哉哀哉。戒光犹自照高台。
　　上堂。举夹山与定山。同行言话次。定山云。生死中无佛。则无生死。夹山云。生死中有佛。则不迷生死。二人是非不已。同去见大梅。便问云。未审二人见处。那个较亲。梅云。一亲一疎。夹山云。那个亲。梅云。且去明日来。夹山次日又问。梅云。亲者不问。问者不亲。夹山住后云。我当时在大梅处。失却一只眼。
　　师拈云。一人金针蒙草锦。一人玉线蹙花幔。等是机巧工夫拈出。大梅面前。覆去翻来。愈生光彩。还知夹山末后用处么。展开悬向野堂上。百鸟惊飞不敢啼。
　　上堂。须弥山一座。掇向头上。而不知重。灯心草半寸。藏在手里。而不知轻。似者般底。可谓呆。可谓痴。可谓没忖当。可谓无准绳。然虽如是。以主丈划一划云。到不平时还有声。
　　上堂。举韩文公与肇论主茶次。公曰。曾闻讲得肇论是否。主曰不敢。公曰。论中有物不迁义。是不。主曰。是公扑下盏子云。者个是什么义。主无语。
　　师拈云。韩文公肇论主。吃茶也不依本分。物不迁义。固是不得而明。哑。可惜一只盏。
　　圣节上堂。渚流虹影。枢绕电光。圣人出现。化洽殊方。南山祝赞一句。又且如何举扬。合掌顶戴云。南无延寿王。南无长寿王。
　　上堂。举雪峰示众云。饭箩边坐。饿死人。临河。渴死汉。曾郎曾郎。三十年前。也曾与么来。玄沙云。饭箩里坐。饿死人。水没头浸。渴死汉。正是未出岭时口款。云门云。通身是饭。通身是水。咄。者跛子。推门一拶折脚。是饭耶。是水耶。净慈门下。饿死人。渴死汉。且未要举着。寻常吃饭饮水。细嚼仑吞一任你。但不得忘来处。
　　请修造上堂。举芭蕉示众云。你有主丈子。我与你主丈子。你无主丈子。我夺却你主丈子。
　　师拈云。有无枝上生节。与夺节上生枝。一等弄主丈子。芭蕉老吃便宜。南山不惜出手为提持。度主丈。唤侍者云。修造司无丈竿用。权且借之。
　　佛涅盘上堂。日暖喷庭花。风轻摇岸柳。双林入灭老臊胡。至今犹露摩胸手。一个半个。於斯见得彻去。便可流通万世之光明。苟或不然。瞎却你眼。哑却我口。
　　上堂。举赵州。因僧告辞。州云。甚处去。僧云。诸方学佛法去。州竖起拂云。有佛处不得住。无佛处急走过。三千里外逢人。不得错举。僧云。与么则不去也。州云。摘杨花摘杨花。
　　师颂云。千寻浪里出头。万仞崖前展手。七百甲子老翁。刚然弄一场丑。摘杨花摘杨花。翻身跳上树。惊散暮林鸦。
　　佛鉴和尚忌拈香。拈香云。凌迟祖父只者个。殃害儿孙只者个。三月十八日。出驴胎入马腹。亦只者个。雍郎雍郎。插香云。非但报你个。也要辱你个。
　　上堂。震法雷。击法鼓。布慈云兮洒甘露。永嘉大师。元来是个死水里龙。山僧未免资其神力。看取平地腾骧变化。喝一喝云。法雷震矣。击禅床云。法鼓击矣。以拂子曳云。慈云布矣。以拂子洒云。甘露洒矣。直得山河大地。草木丛林。悉皆敷荣。悉皆郁茂。且道。徐家园里烂葛藤。还有者个消息么。提拂子顾云。芽生也。
　　结夏小参。拈主丈。阿呵呵。白日青天。有与么事。主丈子突然。与诸人作头底。一夏九十日。要住不得住。要去不得去。如落水犬。如触藩羊。如堕槛猿。如陷阱虎。当此之时。住山老汉。岂无方便耶。须是心自肯。头自点。主丈子。欣然与诸人开眼目。卓一下。阿呵呵。青天白日。无与么事。
　　复举。玄沙问镜清。不见一法。是大过患。且道。是那一法。清指露柱云。莫是不见者个法么。沙云。浙中清水白米。从汝吃。佛法则未在。
　　师拈云。玄沙片舌如刀。镜清一指似箭。笑谈各展机谋。做出者般觜面。何故。不见道。漳泉福建。
　　上堂。似地擎山。不知山之孤峻。圭角露也。如石含玉。不知玉之无瑕。文彩彰也。若能如是。是真出家。吽。只与么。要入净慈门。犹隔西湖在。
　　上堂。举僧问智门。莲花未出水时如何。门云。莲花。僧云。出水后如何。门云。荷叶。
　　师颂云。玉缆纤纤布嫩芽。香苞朵朵依新叶。化工底事把天机。剖腹倾心俱漏泄。
　　上堂。举僧问洞山。如何是佛。山云。麻三斤。
　　师拈云。洞山老儿。将三寸铁。断天下衲僧命根。虽则历数百年。其锋锐凛然。净慈今日。当面一提。血滴滴地。
　　八月旦上堂。白苹洲畔。红蓼岸头。渔人得意。拨动孤舟。飞起一行两行塞雁。漾开七个八个沙鸥。丝纶在手。随放随收。时有金鳞上直钩。
　　中秋上堂。兼谢百丈西堂。举。马祖与西堂百丈南泉玩月次。祖云。正当与么时如何。堂云。正好供养。丈云。正好修行。泉拂袖而去。祖云。经归藏。禅归海。唯有普愿。独超物外。
　　师拈云。西堂供养。轻侵秤尾。百丈修行。短过尺头。南泉拂袖去。刍狗趁铁牛。马大师幸然平似镜。何用曲如钩。
　　重九上堂。九月九。一句话。有准绳。无柄杷。惟有陶靖节知缝罅。悠然见南山。笑傲东篱下。
　　阄拈化粮。上堂。拈主丈云。息虑迷源。拂尘昧己。多少衲僧。困在者里。净慈未免拈头作尾。拈尾作头。殿上三个汉。权做老奴。堂中五百尊。暂为小使。竭力振起古家风。先祝　一人寿。次铸六军安。三愿万民乐。然后开天门辟地户。使长安市上。一个个。知道钵盂无底。提起主丈云。等闲获得一筹归。卓一下云。畅杀你。快杀你。
　　上堂。举僧问云门。不起一念。还有过也无。门云。须弥山。
　　师拈云。湖光湛湛。野色蒙蒙。蓑笠一翁。酣然倦钓。蓦尔撞个。回棹转蓬。便见雪浪千寻。云涛万迭。
　　冬至小参。春分秋分。夏至冬至。天地循环。提主丈云。是者一气。阿呵呵。净慈主丈子。硬纠纠。黑漫漫。超出阴阳。不居寒暑。点开释迦眼睛。张皇半夜。敲落达磨牙齿。缠拔九年。尽天下衲僧性命。一捻捻住。求死不得死。求生不得生。因甚逗到宝佑六年。十一月十八日。在者算座里。预先出手露脚。卓主丈云。志公和尚。
　　复举。洞山与密师伯。到饼店。密於地上。画一圆相云。将取去。山云。拈将来。密休去。
　　师拈云。将不去。拈不来。两个汉。一场呆。至今平地上。狼藉覆苍苔。
　　上堂。十八日已前。阳消阴长。十八日已后。阳长阴消。正当今日。阴阳会合。消长混融。南山下一树千丝桧。交枝错节。织月梭风。翠缕一重高一重。
　　谢两堂秉拂。都寺干斋。上堂。一味禅。黑漆丈东丁西卓。头不欠尾不全。五味禅。白瓷碗深贮浅饤。少半角多半边。以拂打圆相云。总在净慈绻缋里。不得动着。不得道着。何故。俭生不孝。义出丰年。
　　除夜小参。安眠露地牛。未脱黄金索。常在顾盻中。牧童难捉摸。当此年穷岁尽。且不似老法昌。烧榾柮柴。唱村田乐。作场笑具。盖各人自有一头。两角指天。四蹄踏地。朝从湖上去。暮向岭边归。横眠倒卧。尽在南山栏圈中。自是牧者不知。骑者不识。大众要识么。以拂作鞭势云。叱。又云。[囗@力]。牢把绳头着。
　　复举。僧问开先暹和尚。年穷岁尽时如何。开先云。依旧孟春犹寒。
　　师拈云。开先可谓因风吹火。用力不多。忽有问净慈。年穷岁尽时如何。遣腊冰千筯。勾春柳一丝。
　　正月旦上堂。年年是好年。日日是好日。南山今日。好处又非常。石人起拜大人揖。因甚如此。蛇生角。虎插翼。
　　湖州归上堂。烟迷岸树。水没汀莎。渡头拨动钓舟。野鸭翩然飞过。翻思百丈鼻孔。被马师一扭。至今犹自作忍痛声。净慈与么道。也是望空掷石头。
　　上堂。举僧问马祖。如何是祖师西来意。祖唤僧近前来。僧近前。祖便掌云。六耳不同谋。
　　师拈云。马师道。近前来。早是六耳同谋了也。何况更打一掌乎。然制礼作乐。识周公者鲜矣。
　　涅盘上堂。举世尊。於涅盘会上。以手摩胸。告众。攒簇不得底病证出也。乃曰。汝等善观吾紫磨金色之身。瞻仰取足。无令后悔。颠言倒语不少。若谓吾灭度。非吾弟子。谓吾不灭度。亦非吾弟子。临危犹自说医书。是时百万大众。悉皆契悟。吽吽。总是扶篱摸壁。若有一个半个。翻转面皮。老瞿昙。要死也不得在。
　　上堂。云收幽谷静。雨歇幽涧鸣。风暖幽鸟语。日融幽草青。二祖不知。截断一手臂。归宗不会。拭坏双眼睛。致使衲僧。个个半疑半信。半醉半醒。争知道。自来满口。咀华而嚼英。
　　上堂。举沩山示众云。行脚高士。直须向声色里坐。声色里卧。疎山出问云。如何是不落声色句。沩竖起拂子。山云。此犹是落声色句。沩便归方丈。山不契。遂辞香严。严云。何不且住。山云。某甲与和尚无缘。严云。有何因缘不契。山遂举前话。严云。某甲有个语。山云。道什么。严云。言发非声。色前不物。山云。元来此间有人。师兄去后。有个住处。某甲却来相伴。
　　沩至晚。问严。矮阇梨在么。严云。已去了。沩云。向你道什么。严云。某甲亦曾对他来。沩云。试举看。严云。言发非声。色前不物。沩云。他道什么。严云。他深肯之。沩失笑云。我将谓矮子有长处。元来只在者里。此子向后有个住处。近山无柴烧。近水无水吃。
　　师拈云。扶其头沩山手脚俱露。掖其尾。香严肝胆尽倾。左右出矮师叔绻缋不得。既然如是。因甚却遭他授记。击拂下座。
　　结夏小参。太阳门下。日日三秋。枯枝困灵翮。明月堂前。时时九夏。止水淹俊鳞。殊不知。衲僧家。草鞋高挂龙床角头。着着向佛未出。祖未兴。行到说不到时。说到行不到处。风凛凛地。若倚天长剑。顿在面前。谁敢正眼觑着。虽然。柄杷犹在老僧手里。
　　复举。天平到西院。居常自云。莫道会佛法。今时觅个举话人也无。院知有此语。一日遥见平。乃召云。上座。平回首。院云。错。平行三两步。院又云。错。平近前。院云。适来者两错。是西院错。上座错。平云。某甲错。院云错。平休去。院云。且在者里过夏。待共上座商量者两错。平当时便行。住后为众云。我当初行脚。被业风吹。到思明长老处。被他连下两错。更留我过夏。待共商量。我不道恁么时错。未发足南方。早知道错了也。
　　师拈云。进前则腾蛇绕足。退后则土宿临头。天平固是无柰何处。敢问诸人。西院两错。毕竟如何商量。纵使商量得。一夏。陈米饭。淡齑羹。也要你吃在。
　　上堂。举僧问云门。如何是佛。门云。乾屎橛。
　　师召大众云。者跛脚阿师。浑身自来不净。等闲触着。平地上屙一堆。熏炙丛林。更无一人。以扫帚用事。以拂一拂。喝一喝。下座。
　　上堂。庭前柏树子。揭示西来旨。山僧三十年已前。识破根株。见彻骨髓。应用只在开口合口间。伸手缩手里。冷地自笑笑未已。而今提掇来。自笑也不是。伸手缩手也不是。开口合口也不是。且道。誵讹在什么处。不是不是。
　　上堂。举僧问赵州。如何是道。州云。墙外底。僧云。不问者个道。州云。你问那个道。僧云。大道。州云。大道透长安。
　　师拈云。问路底。茫茫走东走西。指路底。步步随上随下。净慈与么品题。还有为人处么。不见道。为语助者。焉哉乎也。
　　解夏小参。一结结定。尽大地是个铁锤杷子。在老僧手里。横抛竖掷。不知打破几枚漆桶。一解解开。通十方无非大道路头。在诸人脚下。南来北往。不知踏断几緉草鞋。与么与么。大难大难。芦笛一声堪着耳。又随流水过前滩。
　　复举。沩山问仰山。寂子今夏。在下面。作何所务。仰山云。锄得一片畬。下得一箩粟。沩山云。子今夏不空过。仰山却问云。和尚今夏。作个什么。沩云。日中一食。夜后一寝。仰云。和尚今夏。亦不空过。道了遂吐舌。沩云。寂子何得自伤己命。
　　师拈云。仰山一夏不空过。脚露手穿。沩山不空过一夏。脚穿手露。古人则且止。只如净慈。一夏七颠八倒。是空过耶。不空过耶。良久云。阎姘咬姜。赵婆呷醋。
　　上堂。九十日一夏。始终无缝罅。拶到末梢头。有个好说话。作么生。长爪梵志注九经。瞎眼波斯书八卦。
　　上堂。如我按指。海印发光。汝暂举心。尘劳先起。阿呵呵。释迦老子。犹自作者神头鬼面。净慈昨请五人知事。一人头首。五人监收。一人侍者。且不按指。亦不举心。何故。风恬浪静。云净月明。不掷金钩。锦鳞自上。
　　上堂。举南泉一日。有僧来参。叉手而立。泉云。何太俗生。僧便合掌。泉云。何太僧生。僧无语。
　　师拈云。王老师。一镜当台。胡来汉来。固不可得而逃。惜乎只撞着一个叉手合掌鬼。
　　中秋上堂。心月孤圆。以拂打圆相云。好个退下桶篐子。光吞万象。灯笼露柱。聻。光非照境。作么生。境亦非存。且信一半。光境俱忘。大小盘山。又却与么地。复是何物。阿呵呵。今朝八月十五日。正是中秋。十六十七十八三日好大潮。诸人若到浙江亭。第三柱上。题诗四句。看了记取归来。
　　上堂。举庞居士问仰山。久向仰山。到来为甚却覆。山竖起拂子。士云。恰是。山云。是仰是覆。士掴露柱云。虽无人见。赖有露柱证明。山掷下拂云。一任举似诸方。
　　师拈云。小释迦。若不得拂子。几堕网罗。老居士。若不得露柱。几落机阱。虽然二俱作家。到了且不知山是仰耶。是覆耶。
　　腊八上堂。雪山层层。雪涧冷冷。瞿昙过去久矣。今宵谁睹明星。遂仰头看天云。奇哉。复云。低声。恐成妄语诳众生。
　　上堂。举僧问九峰。如何是不坏身。峰云。正是。僧云。某甲不会。请师直指。峰云。适来曲多少。
　　师拈云。九峰一个铁弹子。若还打着者僧。不被随手一击百杂碎。
　　元宵上堂。以拂打圆相云。一轮月。以拂点云。万点灯。月影与灯影交辉。灯光与月光互灿。遂合掌云。奇哉美哉。不可思议哉。何异过去日月灯明王如来。
　　雪窦长老至上堂。举先雪窦云。春山迭乱青。春水漾虚碧。雪窦老汉。大似将公界物。作私己用。窦云。寥寥天地间。独立望何极。果然。窦却顾侍者云。有人看方丈么。有。窦云。作贼人心虚。不勘自败。净慈虽则据款结案。亦未免遭人检点。
　　上堂。举南泉问黄蘗。定慧等学。明见佛性。此理如何。蘗云。十二时中。不依倚一物始得。泉云。莫是长老见处么。蘗云。不敢。泉云。草鞋钱且置。浆水钱教谁还。蘗休去。
　　师拈云。酒中下鸩。蜜里放砒。二大老。故一时互展机关。你者一队弄业识底。更买草鞋行脚三十年。也未梦见他气息在。
　　浴佛上堂。我今灌沐诸如来。提起主丈云。今朝且浴黄面老子一个。净智庄严功德聚。灯笼眉间现瑞。露注脑后放光。五浊众生令离垢。莫要涂污他。同证如来净法身。掷下主丈云。还有证得法身底么。若证不得。净慈又费一杓两杓恶水。喝两喝。下座。
　　上堂。举僧问赵州。未有世界。早有此性。世界坏时。此性不坏。如何是不坏底性。州云。四大五蕴。僧云。犹属败坏。如何是不坏底。州云。四大五蕴。
　　师拈云。一个无孔铁锤。两回当面掷出。者僧若会。接得信手一挥。任是赵州眼光烁破四天下。也须倒行七步。
　　结夏小参。知幻即离。错。不作方便。早是作方便。离幻即觉。错。亦无渐次。大好无渐次。诸人还见释迦老子一片脑门骨么。错。揭却了也。者三错。如摩酰首罗。竖亚三只眼。若从右眼入者。正在半途。从左眼入者。且居门外。从正眼入者。许你住佛屋。吃佛饭。着佛衣。肆口说佛非。净慈一夏甘心。做个无钱客作儿。
　　复举。五祖示众云。今日结夏。无可管顾诸人。未免作一家[饥-几+燕]。抬手云。逻罗招。逻罗摇。逻罗送。莫讶空疎。伏惟珍重。
　　师拈云。冷淡中设肴馔。寂寞里动管弦。也须是邓师伯始得。只是犹带些子寒酸气味在。
　　上堂。净慈今夏。造个无底船。与诸人同。游大圆觉海。撑底自撑。拄底自拄。鼓底自鼓。摇底自摇。逗到云净月明。风恬浪静。不居此岸。不住彼岸。不滞中流。悠悠扬扬。其乐可谓无涯矣。忽然平地激起洪涛。[褒-保+公]翻白雪。又作么生。乃招手云。[口*怀]。稳坐着。
　　谢两堂秉拂。都寺斋。上堂。一人语别别到头。一人机横横到底。如今捻合来。放在面前。恰似个铁酸馅子。横吞竖咬。一任诸人。有问馅子一句。切不得学五祖。念鸡冠花诗。
　　上堂。举僧问赵州。学人乍入丛林。乞师指示。州云。吃粥了也未。僧云。吃粥了也。州云。洗钵盂去。
　　师拈云。赵州无柄斧子。拈起劈头一挥。随后一斫。方圆成矣。规矩中矣。学者不知。空闻有丁丁之声也。
　　上堂。南山无关。西湖无盖。五百个弄泥团。三成群四拽队。斗耳合非东倒西擂。吽吽。逻斋掇供。则不无你侬。横担主丈云。若要担荷者个法门。以手掩鼻。下座。
　　上堂。举赵州问投子。大死底人。却活时如何。子云。不许夜行。投明须到。
　　师拈云。拔老虎须。截苍龙角。岂足较二作家。当时傍若有人。不消道个古佛古佛。
　　上堂。云门道。佛法大有在。只是舌头短。又自云。长也。吽吽。净慈道。佛法大有在。只是口门窄。亦自云阔也。阿呵呵。然虽如是。云门底。净慈底。直是天地相辽。且道。以何为证。蝇头蟢脚。鹤膝蜂腰。
　　解夏小参。夺人不夺境。喝一喝。夺境不夺人。作什么。人境两俱夺。退后退后。人境俱不夺。还我话头来。临济老儿。四路葛藤。殃害天下衲僧。搭面兜头者。万万千千。粘手缀脚者。千千万万。净慈虽是他儿孙。未尝把口说着。当此自恣之时。不免将无口刀子。从头割断。缚作一束。扬在南屏山顶。尽教日炙风吹。云埋雨洗。忽然果布萌芽[蘖-木+子]。扰乱丛林又一番。
　　复举。云门问僧。在什么处过夏。僧云。和尚合知。门云。我则知。僧云。且道。某甲在甚处过夏。门云。老鼠孔里出头。僧无语。
　　师拈云。猫弄鼠。猿禁猴。云门固是有杀活机谋。检点来。依旧出不得者僧话头。

　　法语
　　示哲侍者

　　石头和尚道。千种言。万般解。只要教君长不昧。古人如斯言论。可谓棒打石人头。嚗嚗论实事。今时丛林浩浩地。只是名字参禅学道。要觅一个半个。长时不昧底人。如空中拣月。岂不见。开山空照祖师。常唤主人翁。自应诺。惺惺着。诺。他时异日。莫受人瞒。诺诺。这个岂不是长时不昧底虽然。是个死蛇弄得出来。也是好笑。哲侍者在此三年。还曾解笑也未。若果未然。玄沙道底。

　　示昱上人归金山

　　昱上人。在此相聚一夏。幸自可怜生。忽然袖纸怀香。来求法语。且不要长篇短句。呵呵。上人所求者何法。所觅者何语。岂不闻祖云乎。我宗无语句。亦无一法与人。恁地说话。早是为蛇画足了也。今夏怛怛忉忉。何异将死雀。就地上弹。未免举则新话。以塞其请。金山寺裹山。焦山山裹寺。千人万人题。只是。忽地向此一句下。打失鼻孔。方知。山野葛藤不少。更若道落了三字。却好问取金山和尚。

　　果上人求语过太白

　　即散而寂曰止。即昏而朗曰观。此是天台智者大师玄旨也。浩浩轰轰几百年。探其玄者多。得其旨者少。车山果上人。虽则穷玄达旨。惜乎胸次犹怀隐隐之疑。遂决志游方。明究教外别传之要。朅来鞔峰。必欲真登堂奥。其柰欲速而不达。一日怀香求语。过太白访灭翁。予见其语峻气豪。未敢与言。且引一进烂葛藤。而问之曰。何名止观。止者是谁。观者甚物。苟能於此。眼目定动。只明得教意。更有祖意在。岂不见。僧问巴陵。教意与祖意。是同是别。巴陵云。鸡寒上树。鸭寒下水。[囗@力]。者老汉。好与三十主丈。上人但与么举。

　　日本僧以生死求语

　　生死事大。无常迅速。衲僧入门款子。无有不会道者。及乎问他。胡为生耶。胡为死耶。十个五双。口如木[木*突]。若只与么行脚。走遍四天下。又济甚事。
　　一日忽有三衲子到。口不能语。手却会书。乃知来自日本国。因有颂语。求予决死生话。未免饶舌。要知生从何来么。但於父母未生前。密密究竟。要知死向何去么。但於风火散后研穷。十二时中。只么研来究去。蓦然引手摸着鼻孔。便知未跨船舷。已与汝三十棒了也。其或不然。且向先径山圆照葛藤参取。

　　示小师舟侍者

　　出家儿。要学大丈夫事业。须秉大丈夫志气。若果如所言。何患不到祖师阃域。岂不见。归宗因小师辞。问甚处去。讨口牙也。僧云。诸方学五味禅去。不妨伶俐。归宗曰。诸方有五味禅。我这里。有一味禅。因甚不学。面皮厚多少。僧云。如何是和尚一味禅。望烟乞食。归宗便打。伤盐伤醋。僧云。会也会也。棺木里瞠眼。归宗曰。道来道来。老牛舐犊。僧拟开口。哑子吃蜜。归宗又打。大好一味禅。一状领过。
　　吾有不孝子若舟。志气虽有。事业未成。一日来辞。往诸方去。乞语为警策。老僧主丈。虽在身里。且不似归宗胡挥乱打。待子踏破几緉草鞋。稍知痛痒。归来却烂与一顿。淳佑庚戌。开炉日。住瑞岩老拙书。

　　示俨上人

　　释迦弥勒。犹是他奴。他是阿谁。十字街头石敢当。此是寻常山僧布施学者一转语。上人初来闻之。似疑不疑。似信不信。举起如透金圈。放下如吞栗棘。由是无柰何。炷香请为解注。未免向白纸写黑字。解注一遍。蓦然於此愤发。管取穿三世诸佛鼻孔。换六代祖师眼睛。刮天下老和尚骨髓也。

　　示简禅人

　　不问有言。不问无言。世尊良久。此则公案。流落丛林二千余年。知它死了几个。活了几个。老汉室中。常举此语。有敬简禅人。进前拈出倚天长剑。也不易得。柄杷既已在手。何患不横施逆用也。虽照。临济第四句子。切须记取。

　　佛祖赞
　　观音

　　皎皎月沈波。萋萋草泣露。良哉观世音。不会转身句。

　　又泛水像

　　觉而动。照而寂。云净月明。波停水碧。圆通触处露全身。依旧脚跟浮逼逼。

　　布袋和尚

　　朝向[廓-享+墨]中游。暮打市里过。滞货卖不行。赖是肚皮大。

　　达磨

　　西竺乾。东震旦。遍流毒。是者汉。不知赚了多少衲僧。至今八错七差。三马九乱。

　　六祖夜渡

　　树烟漠漠水沈沈。父子相抛用贼心。授了衣盂连夜渡。钉桩摇橹到于今。

　　维摩

　　倚胡床。执白拂。三十二人。尽底籍没。却将一默对文殊。兔子何曾离得窟。

　　灵照女

　　生不居家。长不出嫁。一柄笊篱。天上天下。虽然不直分文。只是无人着价。

　　自赞
　　崇德圆老请

　　无圆位中。一毫难状。於第二门。有个模样。长安城里卓红旗。雁荡峰头翻白浪。更要不睹是籍没一切人家财。犹要算白帐。

　　雪山梵老请

　　握三尺铁。震一声雷。刚把密旨。翻作祸胎。流落西村李翁田地上。丛林又是一番灾。

　　真如靖老请

　　夜叉心。菩萨面。动则云翻大野。鬼悉惧闻。静则练绕长溪。人皆喜见。有一道迷魂咒。三千里外学念者也灵验。

　　治平璧老请

　　似马无[鬃-凶+(鬯-匕)]。似牛无角。描摸出来。非常大错。错错。万古一崖倚寥廓。

　　支提宏老请

　　搭一只手。挥三尺铁。天下衲僧。望风胆裂。岂料丰干院里。撞着个匾头魔孽。尽把家私俱漏泄。却向玉融侧童峰前。对人点胸。背地吐舌。

　　连云枢老请

　　密运玄枢。恢张要旨。名邈得来。成甚面觜。若是金毛狮子子。誵讹岂止三千里。

　　慈恩泾老请

　　两耳全聩。双目半昏。泾清渭浊。谁与辨论。只么[病-丙+斯]淈[泳-永+盾]。狼藉破沙盆。有个不唧[口*留]底。刚要面前涂糊。背后揩抹。黑漫漫地。恰似云屯。挂向寿峰顶上。往往唤作南山古树根。

　　精严昂老请

　　轩昂气宇。矍铄精神。木鸡驱成鸾凤。刍狗逼作麒麟。世上知心能几人。

　　宝藏主请

　　乾之下。坤之上。有一宝。无异相。刚地描摸出来。便见许多模样。引一切人到面前。学算鬼丁帐。

　　月藏主请

　　头卢突兀。面孔鳞皴。刚把一茎灯草。对人秤作半斤。阿呵呵。从教道。月明照见夜行人。

　　埴知客请

　　寒岩其骨。槁木其形。解语非舌。能言非声。埏埴立於未立。气质成於未成。自者般伎俩。也有人描摸上丹青。

　　若楫请

　　貌兮藓石。形兮云松。口捷如哑。耳聪若聋。布重网无明山上。荡一楫烦恼海中。吽。五日后也有个弄脱空。水底放出泥大虫。

　　友方请

　　怒具慈悲。喜怀惨酷。指方为圆。拗曲作直。不特凿石栽花。兼要堆云种竹。五五合成三十六。好彩是汝不学他。学他和汝入地狱。

　　净惠教老请

　　霜茁其巅。云横其肩。眼无一角。鼻少半边。太湖水底走马。洞庭山上撑船。天下衲僧。名不得状不得。取不得舍不得。一齐唤作教外别传。

　　观音观老请

　　眼无筋。头无脑。是个非个并除。佛兮魔兮俱扫。须弥山折筯挑来。眉毛上悬挂恰好。是谁识他。观音长老。

　　瑞岩众行者请

　　米里有虫。麦里有面。非是老卢。何曾觑见。见不见。八角磨盘空里转。

　　寿首座请

　　漆桶一枚。无大得大。鼓合丛林。翻成口过。有语不勘玄机。有棒不打铁磨。南屏今日开眼放一个。咄咄咄。

　　日本云上人请

　　山头云。天上月。云月有殊。光影无别。此是吾端的。不许见不许闻。大唐国有人。必能辨必能别。不妨卷去挂向大溪头。教他几个。横论竖论。东说西说。

　　日本门上人请

　　须弥绕白日。碧落穿红霞。唤作真则错。唤作相则差。只此一门难摸索。赚他几个。失脚走天涯。

　　日本见上人请

　　一见便见。一得永得。有影无形。易辩难识。大唐不许藏踪。日本那容隐迹。扶桑夜半日头红。不妨背手拈起一观。决定头斜面曲。鼻横眼直。

　　偈颂
　　与若虚新戒付衣

　　灵山密付。少室亲传。或长或短。或方或圆。直下若能提得起。优昙一朵瑞祇园。

　　西岩

　　怪石嵌空溅碧流。从来无路与人游。莫嫌立处孤危甚。要与东山作对头。

　　牧溪

　　百草头边意已赊。鞭绳放下卧平沙。觉来古岸东风急。横笛一声山日斜。

　　了翁

　　踏断草鞋。拗折主丈。彻底风流。匙挑不上。拟问如何。擘面便掌。

　　笑堂

　　冷地无端错喜欢。却将鸱吻对门安。引它铁作面皮汉。千里闻风也破颜。

　　无杂

　　平常用处黑漫漫。十二时中没两般。大小赵州噇饭汉。斧头返被蛀虫钻。

　　懒散

　　一味放落魄。谁人柰得何。忽然刀斫手。依旧着摩挲。

　　月窗

　　曲曲弯弯地。明明白白中。当轩开阖处。一隔为谁通。

　　寄人

　　去年共绕涧滨行。话尽山云海月情。芳树幽禽尤记得。风前时作两三声。

　　示舜上人

　　古镜未磨黑似漆。及乎磨后也模糊。忽然打作百杂碎。笑倒当年舜老夫。

　　断溪

　　绝消息时消息。不流通处流通。未达曹源渊奥。依然两段不同。

　　梦庵相士

　　烟霞影里苍苔面。山水光埋古栢身。为报梦庵休诸梦。老僧不是梦中人。

　　小佛事
　　能副寺锁龛

　　一即三。三即一。算得成。能事毕。且道以何为验。提起锁云。明州锁子。是三百钱买得。

　　连老宿锁龛

　　黄连甜。甘草苦。锁定咽喉。如何通吐。吐得出。上下四围。铁壁铁壁。

　　炳上人骨

　　指骨云。者个公案。了无条贯。本来字义炳然。刚自灰飞火乱。收拾将来。救得一半。毕竟如何。抚骨云。车不横推。理无曲断。

　　文侍者火

　　吹布毛。吃油糍。我未举。汝先知。将谓有力。可能担荷。岂料半途。收因结果。辜负一炉文武火。

　　珙侍者火

　　芝山下。清溪边。拾得秃笔。倒蘸龙渊。着脚南屏题一篇。柰何抵死题不全。老僧为你代书去也。以火作书字势云。看看。毫端吐光焰。眼底生云烟。

　　立大师骨

　　抚骨一下云。立一切法。只是者个。坏一切法。只是者个。如何抵死看不破。看得破。绝罗笼。总持参达磨。圆机见雪峰。

　　信藏主起骨

　　无信根。无见地。说大脱空。谈不了义。火聚任纵横。刀山恣游戏。到头一句若为评。带角披毛行异类。

　　烨庵主撒骨

　　掴碎黑山光烨烨。踢翻鬼窟影团团。斩新收拾归来也。烟柳拖金锁翠寒。

　　旷直岁火

　　放旷随缘。逍遥任性。刈得三百个祖师。且不出老云门陷阱。越死越生。一印印定。老媪日中悬火镜。

　　祖印源西堂火

　　提祖印。浚曹源。虽无一点半滴。也要沃日滔天。计穷力尽。手露脚穿。南山忍俊不禁。对众代为着鞭。掷下火把云。会么。死蛇惊起口生烟。

　　觉上人火

　　觉即了。不施功。铁槌生两窍。[跳-兆+孛]跳舞西风。虽然犹在鞔峰炉煹中。

　　照上人起龛

　　寂而常照。癞马系枯桩。照而常寂。黑牛卧死水。抚龛云。一时裂破了也。归去来归去来。

　　新化炉。煅发

　　铜头铁额。马颔驴腮。倒顺刬除千万万。零星收拾几堆堆。作者出手。炉鞴新开。从前毛病。到此一时灰。红个白个青个紫个赤个。以火打圆相云。尽从者个流出来。

　　俱北林起灵

　　柏庭有子真跳灶。三尺丝桐弹得妙。一曲高山流水音。翻然转入无生调。某人。儒林伟干。梵苑耆英。明羲皇画於象分二仪之先。荷佛垄宗於发引二钧之际。埽荡目前路布。发扬格外真机。行古道以谦恭。绝今时之进取。忽尔梦残胡蝶。依正无差。剨然索断麒麟。见闻俱泯。直得雷峰雷震。龙阜龙鸣。雾惨云愁。风悲水咽。正与么时。身里出门则不问。门里出身又作么生。日午木人轰铁笛。泥牛[跳-兆+孛]跳过南山。

　　南阳郡夫人及小承奉起棺

　　芙蓉梦破篆烟残。仙袂飘飘下广寒。暂向尘寰赋离别。哀笳声咽晓风酸。(以手指左边云)者里见得。便知南阳郡夫人綦氏。佩德门明训。相命世巨贤。鸾韩凤席。不足以乐其生。象服鱼轩。不足以荣其死。(指右边云)那里见得。便知直阁小承奉。孕秋水精神。具食牛骨气。罢玩二十四桥风月。归看万八千丈烟云。者里那里一时捏聚。遂为母子如初。古之今之两段虽殊。毕竟丝毫不隔。裂破荣华关锁。掀翻富贵网罗。机回位转。虎跃松门。水揖山迎。龙眠石坞。正与么时。且道。路头在什么处。(以手直指云)蓦直去。绝周遮。脚头触处是生涯。四方八面。满空纷错散天花。

　　断桥和尚语录卷下(终)
 行状

　　师讳妙伦。号断桥。台州黄岩松山人也。又号松山子。姓徐。母刘氏梦。空中月明。已而有娠。嘉泰辛酉。八月十七日乃生。眉目秀异。性姿冲朴。绝不乐世间学。年十八。依永嘉广慈院宗嗣论师出家。乃俗季父也。即剃发投礼。未期行脚。首见谷源道於瑞岩。闻室中举麻三斤。乾屎橛话。顿起碍膺之疑。明年挈包谒灵隐。一夕夷石鼓。为岩运庵对灵小参。历举运庵平日见处。师闻之愈疑。旋次华藏。适净淳庵卧疾。冒雪过长芦。忽自念曰。参禅若不彻去。孰若把本修行。遂发心背莲经至三卷。有僧问曰。何不参禅去。师曰。手拙耳聋。字又不识。佛祖要道。岂浅根小智可得哉。僧曰。六祖是担柴汉。乃得黄梅衣钵。汝若参得一句透。胜背万卷莲经。师由是辍经。单提庭前柏树子话。废寝忘食。如坐刺棘中。久之巡礼祖山。值岁歉。或并日不得食。师裕如也。
　　因至云居留夏。孜孜忘倦。胁不印席。中心愤悱。或喜或瞋。一日往见山堂。阅楞伽经。至或戏笑或怒骂。蚊虻蝼蚁。无有言说。而能办事处。豁然有省。顿见处赵州直截为人处。平昔凝滞冰释。自是机锋敏捷。时同堂友。虚堂愚石帆衍。号称俊绝。平居每举古今。以相凌驾。
　　还游四明。方佛鉴道鸣乳窦。执侍左右。朝夕决择。佛鉴多听听而笑。一日佛鉴。因举狗子无佛性话。至末后为伊有业识在。一句。征诘。下语几三十转。皆不契。师再进曰。岂无方便耶。佛鉴乃举真净颂曰。海枯终见底。人死不知心。良久闻板声。赴堂。下阶三级。蓦然瞥地。乃彻见佛鉴钳锤妙密。倒心事之。
　　佛鉴迁育王。师侍行。虽泯泯众底。不为表襮。识者莫不器焉。佛鉴题顶相。付之曰。弄假像真。弄真像假。裂破面门。非驴非马。世上有谁亲见来。天台石桥伦侍者。
　　辞去西游。时久约翁。唱无用道於吴之荐严。俾师侍香。翁入室。举三唤三应话。师曰。无风起浪。翁曰。将为吾辜负汝。却是汝辜负吾。师曰。天堂未就。地狱先成。翁刮目知待。商确古今。日增智证。
　　逮华藏见妙峰善。峰於衲子少许可。独加赏识。命典客。
　　佛鉴奉诏登径山。因再参焉。命掌法藏。既复自惟曰。寔安鸩毒。苟劳身利众。吾何为不勉。持净一年拂垢涤秽。皆躬为之。佛鉴亟称於众。遂延为第二座。提唱警拔。万口脍炙。时径山号为多士。师表仪其间。咸悦服之。嘉熙己亥。东归寓巾峰。问道旧　藏密赵公曰。似地擎山。不知山之孤峻。如石衔玉。不知玉之无瑕。　公曰。自己。师云。自己聻。　公於言下有省。而白云道学。一时川骛矣。
　　庚子秋。诸山举乡之祇园出世。瓣香为佛鉴嗣。老屋数十楹。羹藜饭麦。处之自若。虽僻绝荒寒。衲子无所容。而过门扣请者。无虚日。一日向火次。有僧正因来参。师问。曾见甚么人。因曰。曾见短蓬和尚来。师曰。短蓬室中举甚话。因曰。如何是尘尘三昧。钵里饭桶里水。师曰。作么生会。因曰。不会。特来见和尚。师掷火柴头示之。因礼拜曰。恩大难酬。袖纸乞语。师作偈曰。相逢蓦札问来端。抛下柴头君自看。火种星儿如构得。诸方却被老兄瞒。因辞。归车岭所自筑庵。报道人曰。今夜有猛虎来。汝各自回避。随以火焚其庵。径归鸿福延寿堂坐脱。后有自中都回者。过酌水岭遇因。问曰。庵主何处去。因曰。我过天台去。客归乃知已迁化矣。或以告师。师曰。我当时悔不痛与一顿。其接人得力如此。
　　三年迁瑞岩。师慨然曰。空照故家。久矣不作。饬躬力行。吾其敢怠乎。日勤槌拂。法席滋盛。扬声丛林者。自以为餍满。至则欿然若不足。
　　时有特赐继一处士郭公。号天台耆旧。雅意禅学。慕师重名。趋而就弟子列。日求授道之旨。阅时既久。执礼益勤。是不有大过人。曷以若此。
　　而佛鉴尚无恙。喜其类己。尝师画像题其上。转喉触讳。开口成祸。黄檗树头。讨甚蜜果。咄咄咄咄。累我累我。其师资吻合如此。
　　说法余暇。尤留情土木。堂宇圮陋。皆撤而新之。居九年。今　大丞相秋壑贾公。镇淮阃。稔闻师名。以功德国清招致。师固辞。疏札敦迫。乃行。学徒竭蹶趋风。惟恐后。户外之屦常满。人物。视诸方为最盛。乃捐囊[櫜-呆+木]。建众寮。扁曰琪林。以延来者。又捺海涂数千顷。合港之际。人皆为难。师冒风涛默祷。取法衣镇之。遂截为膏腴。建阁立库。成不磨之基。
　　宝佑丙辰九月。被　旨。迁净慈。既至。执事者。遽以廪匮告。师曰。衲子为法来耳。诸方岂无饭耶。乃持钵行化。时　观相节斋赵公。使吴。发廪为倡。大家巨室。闻风委施。　丞相尚留维扬。给助逾厚。稛载来归。无惰容得色。寺田旱涝。频岁俭收。师数倡衣盂贷籴。供亿不足。寺之耆宿。以　皇太后旧有中元普度会事。告师。师遂闻于　晋庵中使杨公。　奏复故典。及设会之夕。细雨阴云。空中影像。杂沓鳞萃。见者凛然。　上闻之。赐　内膳米数伯硕。自是锡赉日优。斯会乘为永式。
　　景定庚申。　大丞相履斋吴公。召师翌日见。而夜梦。老僧奋臂。对其说法。公退朝。及见师。谓其只知涅盘台上工夫。　公喜甚。馆留竟日。师直然忘形。敛袖议论。与梦中老僧肖焉。自后扣请益勤。致礼益重。
　　惟师任大法之寄。方将辟公道。塞幸门。以惠逡学。志未及施。而鬲闲之疾作矣。师虽卧疾。而接纳略无倦容。遇有扣请者。必尽底蕴而后已。临终。日本三僧。绘师顶相。请赞。师笔力犹劲。复为众入室。举四大分离话。征诘。圆活机不可测。继染书。遗今　大丞相。与　藏密大监赵公。　丞相亟遗人问曰。师生天台。因甚死於净慈。师笑曰。日出东方夜落西。复写四句云。来也握双拳。去也伸两掌。透得者一关。藕丝牵玉象。乃趺坐而逝。享年六十一。腊四十四。景定二年。四月二十五日也。学者请于　都省。奉全身。塔於寺之西偏。小师若斯若虚。募　中殿宰府。赐钱成之。
　　日本国参学僧正见。航金拾两来。命工刊师语录流行。
　　师为人。乐易慈顺。顾虽少文。而於佛祖关钥。探微阐秘。视从上宿师。诚不多让。每一语之出。必四海乐闻。故志道之士。从之犹水就下。此可以力致哉。既寂。莫不痛心疾首。盖其系大法之轻重云。

 附笔

　　山庵杂录云。断桥和尚。为人峻硬。於衲子谨许可。住国清日。泳象潭为首座。垕古田为书记。藏主失其名氏。结夏秉拂升堂叙谢。乃云。首座见前辈来。不在称誉。书记提唱语。如画人物。种种俱备。但欠点眼尔。藏主提唱语。却不知说个什么。他时后日。也道在老僧会中辨事来。
　　是其以主法为己任。不肯少损威光。迷谬后学。虽曰抑之。实欲扶之也。今之主法者。自家眼既不明。务以甜糖蜜水。取悦於人。冀其相感。作我法嗣。呜呼使断桥。见此浮靡。岂惟唾骂而已哉。

 断桥和尚语录重梓序

　　咄。空劫以前。还有者个消息也无。无端向太清虚中。说黄道白蚤。是不唧[口*留]。奚堪矢上加尖。而更形诸楮墨乎。虽然。尝闻之谚曰。祖祢不了。殃及儿孙。昔我释迦老子。为一大事因缘故。出现於世。以度生为急务。其於迷流。弗克直下会取。不得已乃分时列教。如撒缦天网子。摝人天鱼。凡有血气者。莫不一一收尽。末后拈花示众。独饮光破颜微笑。世尊曰。吾有正法眼藏。涅盘妙心。实相无相。微妙法门。付嘱摩诃迦叶。展转相传。至二十八祖菩提达磨。航海东来。直指人心。见性是佛。得可大师。断臂安心。受嘱行化。四传而至曹溪大鉴。鉴出南岳青原。原五传而有曹洞宗。南岳亦五传。而有临济宗。宗风独临济为盛。道播天下。名喧中外。越七世而有杨岐会。会九传而得无准范。我伦祖断桥和尚。乃无准入室真子也。俗姓徐。台州之黄岩人。母梦月而孕。年十八出尘。历参耆宿。有悟入。晚谒无准於雪窦。准问。甚处来。师曰。天台山。准曰。曾过石梁桥么。师曰。一脚踏断了也。准深器之。遂以断桥二字。号师焉。准室中尝以狗子因何有业识在。令师下语。凡三十转。不契。师曰。可无方便。准举真净颂言。有业识在。谁云意不深。海枯终见底。人死不知心。师竦然良久。忽闻板声。通身汗下。於是脱然。准出从上源流法衣。并付偈曰。真理直如弦。何言更何默。我今善付嘱。表心本无得。师领旨。出世开法台州之祇园。瑞岩。国清。杭州之净慈。读师之四会语录。其提唱真乘。举扬大法。使人复见曹溪水长滹沱浪阔。其扶树正宗之功。岂曰小补哉。一时仕大夫。无不敬仰。越太师魏公。向师高风。加以师礼。师临终集众。入室作书。辞诸山及魏公。公馈药。不受。公问曰。和尚生在天台。因何死於净慈。师曰。日出东方夜落西。书偈而寂。余曾阅金汤编。有希逸林公。撰师塔铭。略曰。余谓。富郑公於颙华严。范文正於古荐福。张紫岩於杲大慧。皆以元勋大老。敬向其人。故丛林至今。以为法栋。今师之得魏公者。又何逊哉。非公无以知师。非师无以得公也。其大机大用。具在语录。乃为铭曰。断桥之学。不以言句。传所可传。竹溪已序。师於丛林。末法砥柱。我观其初。信有异趣。麻矢何疑。楞伽何悟。无准室中。不契何故。所闻何声。始得汗出。师今何故。板鸣不住。是声何如。必有落处。我为此铭。来者转注。林公言。竹溪已序。尚未之见。然林公所撰。虽曰塔铭。亦可为师序也。据此则师之语录。非止此也。余昔谒觉浪盛公。三宜盂公。石雨方公。乃扣及本分事。三公皆曰。兹金明介庵和尚。断桥直下儿孙。真古佛出世。何用别参。余竟造金明。体究甚契。一日喟然谓余曰。我祖断桥。必有成录。行世十余载。觅之不获。嘱余与同列僧徒徧觅。亦不获。迨康熙甲子岁。晦岳旭公。抵闽旋浙。礼华祖塔于天童。会山晓晢公。盘桓信宿方丈。得师是录。抄之携归。示诸法属。竞集金明。惊喜。焚香礼诵。如获拱璧。噫我祖语录。自宋淳佑迄今。约五百六十余年。中间沦没。不知历几年所。而况为忌者之所[打-丁+(容-口+又)]烬。其不泯灭者。必龙神威力之所呵护耶。遂各誊一帙。珍之。惜其未获全轴。秘之箧中。欲俟得完璧。而后刊行。越八载。辛未。适同门妙云法兄。从山东之大悲来。谓。虽残编断简。足见一班。乃捐衣钵之赀。即付枣棃。非图竞彩。务与海内有眼者。共睹见师真朴之风。截去时习之弊。悲愿沁人。廓无同异。直使将信将疑之流。断却命根。分门列户之辈。铲除人我。真可谓抉翳金鎞。又何用夫门庭施设哉。宜乎。妙兄之不能已于斯刻也。后属余序。余固不文。不敢辞。爰述师之梗槩。并林公塔铭。俾后之来者。得悉师之本末。及师之道德作用。若师之语录。谓余可序者。实犹泼墨之染太虚空也。
　　时。
　　康熙壬申长夏嗣祖十六世法孙真本瓶山项谦熏　沐和南　题。
