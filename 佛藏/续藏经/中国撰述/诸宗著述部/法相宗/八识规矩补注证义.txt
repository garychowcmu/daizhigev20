续藏经   八识规矩补注证义
　明 明昱证义
 八识规矩补注证义序

　　觉皇应迹。尽物解以施仁。慧日轮晖。逐情幽而通朗。对执断者言有。诲封常者谈空。开万汇使凝至真。离二边足显中道。所以三乘普演。二谛等该。理事融通。语默成化。逮虹光寝息。人天眼目失明。声教相传。凡圣身心有待。时移世易。性相犁然。文殊弥勒异其宗。龙树天亲辅其治。勿谓分河饮水。宜思吼石成泥。虽则云月本同。不免溪山各别。由是天亲宗相。撮瑜伽百卷为嗢陀蓝。护法愍迷。造成唯识论解三十颂。发邃理之希微。阐慈尊之奥典。十师精贯。百卷洞该。类聚群分。各遵其本。玄奘大师。糅兹十释。译成十卷。遂使文同义异。若一师之制焉。虽则精约。记忆犹艰。造八识颂以统其绪。分四章以括其猷。旧有注释。笔授多舛。鲁山泰法师补缉成编。刻行於世。不慧。久研斯典。实非造极。但知此注。多引唯识论文。而所引者。亦有未尽义处。复尽取之。释义伦次。亦取论文证之。故云八识规矩补注证义。
　　万历己酉端阳日西蜀辅慈沙门明昱造於秣陵木末亭左

　　 

　　八识规矩补注证义

　　　　唐三藏法师　玄奘　造颂
　　　　明鲁山法师　普泰　补注
　　　　明西蜀沙门　明昱　证义
　　谓此八识。行相心所。缘性量境。界地诸法。各有定数。故曰规矩。八识者。一眼识。二耳识。三鼻识。四舌识。五身识。六意识。七末那识。八阿赖耶识。前六从依得名。第七相应立号。第八功能受称。从依得名者。依是根义。谓前六识。依根立名。具五义故。一者依义。依眼之识。故名眼识。依眼处所。识得生故。又由有眼。识得有故。所以者何。由有眼根。眼识定生。不盲瞑者。乃至暗中。亦能见故。不由有色。眼识定生。以盲瞑者。不能见故。二者发义。眼所发识。故名眼识。由眼变异。识亦变异。色虽无变。识有变故。迦末罗病。损坏眼根。於青等色。见黄等故。三者属义。属眼之识。故名眼识。由识种子。随逐於根。而得生故。非色种子。识种亦随。四者助义。助眼之识。故名眼识。於彼眼根。作损益故。所以者何。由根合识。有所领受。令根损益。非境界故。五者如义。如眼之识。故名眼识。俱有情数之所摄故。非彼色法。定是无情。根五义胜。说依根等。眼识既然。余识亦尔○相应立号者。第七由与四惑相应。号曰末那。具足。应云讫利瑟叱耶末那。此翻染污意。谓与我痴。及见慢爱。四惑常俱。故名染污。恒审思量。名之为意。复能了别。亦名为识。问。此名何异第六意识。曰。此持业释。如藏识名。识即意故(谓此第七。是持业释。以识体上亲持恒审思量业故。如藏识者。第八识体。亲持三种含藏义故。亦名体持业用持业释。故此识体。即是意故)。彼依主释。如眼识等。识异意故(谓彼第六。名依主释。意根为主。意识所依。如眼为主。眼识所依。俱名能所依彰依主释。故彼识体。异於意故)。然诸圣教。恐此滥彼。故於第七。唯立意名。又标意名。为简心识。积集了别。劣余识故(积集名心。了别名识。意唯思量。无彼二义。故但名意)。或欲显此。与彼意识。为近所依。故但名意○功能受称者。谓第八具三藏功能。名阿赖耶。真谛就名。翻无没识。取不失之名。奘师就义。翻为藏识。取含藏之义。持种义边。名为能藏。受熏义边。名为所藏。七执为我。名为执藏。由三义故。得藏识名○规矩者。规乃正圆之器。矩乃正方之器。字统云。丈夫识量。必合规矩。所以规从夫。矩从矢。矢言正也。谓此四十八句颂。楷定八识。各具境量性界等之所不同。而督纯无杂。故此名焉。八识为所依。规矩为能依。所依是主义。能依是容义。故云八识之规矩。能所依彰依主释也。补注证义。现於序末。兹不重释。

　　○前五识颂

　　性境现量通三性
　　颂前五识。於三境中。唯缘性境。三量唯现量。而三性俱通也。境则有三。谓性境。独影境。带质境。颂言性境。性是实义。即实根尘。地水火风。色香味触。能所八法。皆是有体。实相分故。谓此性境。有实种生。有实体用。现在实法。於二变中。因缘变故。不同独影。并带质境。从分别变。於五位唯识中。即所缘唯识也。量亦有三。谓现量。比量。非量。颂言现量。现有三义。一谓现在。简非过未。二谓显现。简非种子。三谓现有。简无体法。量谓量度。是楷定义。谓心於境。度量楷定法之自相。不错谬故。今言现量。不度量也。圆觉经云。譬如眼光。晓了前境。其光圆满。得无憎爱。可证现量。不分别义。以前五识。於缘境时。离映障等。显了分明。得境自性。故唯现量。若现属境。量属心。依士释也。虽心由境生。而境劣心胜。由心胜故。方显境名。由量胜故。乃知现义。故云胜劣依彰依士释。如父生子。子名胜故。彰显父名。是为依士。或俱属心。持业释也。谓於心量上。亲持显现业用。故云体持业用持业释。或现属根。量属心。依主释也。谓前五识。依根得名。所依之根。为缘发识。故有主义。能依心量。生灭改转。名为客义。故云能所依彰依主释也。所言现量。以何为体。曰。无分别智。为现量体。何无分别。曰。正解心王心所缘境。离名种类。名无分别。故以此智。为现量体。因明正理门论。说有四种现量。一前五种识。二同时意识。三诸心心所自证分体。四一切定心。以此四种。皆实证境。而无分别。名为现量。故前五识。於三量中。唯是现量。颂言三性。谓善性。不善性。无记性。此前五识。善恶无记三性俱通。何则。以五识性。非恒一故。遇善境时。识性即善。不善境时。识亦不善。於无记时。识即无记。故前五识。三性俱通。
　　眼耳身三二地居
　　颂前五识所居界地。眼耳身三。三界九地。唯在二界二地中居。谓欲界五趣杂居地。色界离生喜乐地。以有饮食。睡眠。淫欲。故名欲界。天趣。人趣。畜生。饿鬼。地狱。同处。故名杂居。色界诸天。虽有未灭心心所法。有漏禅定。意在灭心。唯存色质。故名色界。得到初禅。虽未入定。已离欲界杂生诸苦。喜得上界静地之乐。故名离生喜乐。上之三禅。何无眼等。曰。以上三禅。既无寻伺。识不起故。谓於初禅。未入定时。名有寻伺。故有眼等三识。已入定时。无寻唯伺。阙一不生。二禅以上。无寻无伺。双阙不起。问。五识不与寻伺相应。何无寻伺。三识不起。曰。寻伺虽不与五相应。而与第六意识相应。第六又与前五为缘。名分别依。意分别时。必有寻伺。若无寻伺。意无分别。若无分别。前五不起。以阙一缘。识不起故。此句颂中。影略鼻舌二识界地。唯在欲界。五趣杂居地。上界地中。何无鼻舌。答。鼻舌二识。以香味触三尘为境。即段食体。段食既为禅天所厌。香味触尘。上界俱无。识亦不起。
　　徧行别境善十一　　中二大八贪瞋痴
　　颂前五识相应心所。唯识论云。恒依心起。与心相应。系属於心。故名心所。如属我物。立我所名。心於所缘。唯取总相。心所於彼。亦取别相。助成心事。得心所名。虽诸心所。名义无异。而有六位种类差别。谓徧行有五。别境亦五。善有十一。烦恼有六。随烦恼有二十。不定有四。合五十一。何名徧行。曰。徧谓普周。行即心所。故说徧行。一切心中。俱可得故。何名别境。曰。缘别别境。而得生故。何名善位。曰。唯善心中。可得生故。何名烦恼。曰。性是根本烦恼摄故。何随烦恼。曰。烦恼等流。分位摄故。何名不定。曰。於善染等。皆不定故。此前五识。於六位中。唯阙不定。五十一中。唯三十四。余十七所。互相违故。徧行五中。一作意。谓能警心为性。於所缘境。引心为业。此之一法。有二功能。心未起时。警心令起。心既起已。引令趣境。故名作意。何唯引心。曰。虽则亦能引起心所。心是主故。但说引心。二触。令心心所。触境为性。受想思等。所依为业。言思等者。五蕴论云。行蕴有七十三法。皆以触为所依。故言思等。思於行蕴。为主胜故。举此摄余。三受。谓能领纳顺违俱非境相为性。起爱为业。能起合离非二欲故。四想。谓能於境。取像为性。施设种种名言为业。要安立境分齐相故。方能随起种种名言。五思。谓能令心造作为性。於善品等。役心为业。以能取境。正因等相。驱役自心。令造善等。已上五所。名徧行者。徧四一切。心得行故。谓一切性(即善等三性)。一切地(即凡圣诸地)。一切时(即长短时)。一切俱(即八种识)。此皆徧故。立徧行名。别境五中。一欲者。於所乐境。希望为性。勤依为业。又所乐境。复有三义。有义所乐。谓可欣境。於可厌事。不起欲故。有义所乐。谓所求境。於可欣厌。求合离故。於中庸境。一向无欲。有义所乐。谓所欲观。若不欲观。即全无欲。据此三义。欲非徧行。二胜解。於决定境。印持为性。不可引转为业。故犹豫境。胜解全无。亦非偏行。三念者。於曾习境。令心明记不忘为性。定依为业。谓数忆持。曾所受境。令不忘失。能引定故。於曾未受体类境中。全不起念。设曾所受。不能明记。念亦不生。故非徧行。四定者。於所观境。令心专注不散为性。智依为业。谓观得失俱非境中。令心专注不散。依斯便有决择智生。若不专注。便无定起。故非徧行。五慧者。於所观境。简择为性。断疑为业。於非观境。愚昧心中。无简择故。非徧行摄。善十一者。三十颂云。善谓信惭愧。无贪等三根。勤安不放逸。行舍及不害。一信者。於实德能。深忍乐欲。心净为性。对治不信。乐善为业。然信差别。略有三种。一信实有。谓於诸法实事理中。深信忍故。二信有德。谓於三宝真净德中。深信乐故。三信有能。谓於一切世出世善。深信有力。能得能成。起希望故。由斯对法不信之心。爱乐证修世出世善。问。忍谓胜解。此即信因。乐欲谓欲。即是信果。确成此信。自性是何。答。岂不适言。心净为性。此性澄清。能净心等。以心胜故。立心净名。如水清珠。能清浊水。二惭者。依自法力。崇重贤善为性。对治无惭。止息恶行为业。自即自身。法谓教法。言我如是身。解如是法。敢作诸恶也。三愧者。依世间力。轻拒暴恶为性。对治无愧。止息恶行为业。世人讥诃。名世间力。言轻拒者。轻有恶者而不亲。拒恶法业而不作。无贪等者。等於瞋痴。此三名根。生善胜故。三不善根。近对治故。四无贪者。於有有具。无着为性。对治贪着。作善为业。有谓三有是果。有具是因。三界因果。俱不着故。五无瞋者。於苦苦具。无恚为性。对治瞋恚。作善为业。苦即苦果。苦具是因。於苦因果。俱不瞋故。六无痴者。於诸事理。明解为性。对治愚痴。作善为业。七勤精进。於善恶品。修断事中。勇捍为性。对治懈怠。满善为业。勇表胜进。简诸染法。捍表精纯。简净无记。即显精进。唯善性摄。八轻安者。远离粗重。调畅身心。堪任为性。对治惛沈。转依为业。谓此伏除能障定法。令所依止转安适故。又曰离重名轻。调畅名安。有所堪可。有所任受。令所依身心去粗重。得安隐故。九不放逸。精进三根。於所修断。防修为性。对治放逸。成满一切世出世间善事为业。谓即四法。於断修事。皆能防修。名不放逸。非别有体。无异相故。十行舍者。精进三根。令心平等。正直。无功用住为性。对治掉举。静住为业。此名行舍。於五蕴中。舍行蕴故。故名静住。令心等义。由舍。令心离沈掉时。初心平等。次心正直。后无功用。此之一法。亦即四法。盖能令静。即是四法。所令静。即心平等等义。十一不害。於诸有情。不为损恼无瞋为性。能对治害。悲愍有情为业。谓即无瞋。於有情所。不为损恼。假名不害。无瞋。翻对断物命瞋。不害。正违损恼物害。无瞋与乐。不害拔苦。是谓此二。粗相差别。理实无瞋。实有自体。不害。依彼一分假立。为显慈悲二相别故。利乐有情。彼二胜故。根随染惑二十六种。於前五识。止具十三。谓根本惑六中前三。以慢疑见。唯分别起。非现量故。随惑二十中之后十。前十小随。强思分别。非任运故。随惑二十。分小中大。由自类俱起。徧染二性。徧诸染心。於此三义。皆具名大。具一名中。俱无名小。言二性者。谓不善性。及有覆性。掉举等八。於上三义皆具名大。无惭无愧。自类俱起。具一名中。忿等十法。各别起故。阙自类俱起。唯是不善。阙徧染二性。既阙有覆。不徧一切染心。三义俱无。故名小随。唯与第六意识相应。此不释义。中随二中。一无惭者。不顾自法。轻拒贤善为性。能障碍惭。生长恶行为业。二无愧者。不顾世间。崇重暴恶为性。能障碍愧。生长恶行为业。大随八中。一掉举者。令心於境。不寂静为性。能障行舍奢摩他为业。二惛沉者。令心於境。无堪任为性。能障轻安毗钵舍那为业。三不信者。於实德能。不忍乐欲。心秽为性。能障净信。惰依为业。谓不信者。多懈怠故。四懈怠者。於善恶品。修断事中。懒惰为性。能障精进。增染为业。谓懈怠者。滋长染故。五放逸者。於染净品。不能防修。纵荡为性。障不放逸。增恶损善所依为业。谓由懈怠。及贪瞋痴。不能防修染净品法。总名放逸。非别有体。六失念者。於诸所缘。不能明记为性。能障正念。散乱所依为业。盖失念者。心散乱故。有义失念。念一分摄。说是烦恼相应念故。有义失念。痴一分摄。瑜伽说此。是痴分故。痴令念失。故名失念。有义失念。俱一分摄。由前二文影略说故。论复说此徧染心故。而无别体。七散乱者。於诸所缘。令心流荡为性。能障正定。恶慧所依为业。谓散乱者。发恶慧故。八不正知。於所观境。谬解为性。能障正知。悔犯为业。谓不正知。多悔犯故。有义说为慧一分摄。有义说为痴一分摄。有义说为俱一分摄。故不正知。非别有体。放逸。失念。及不正知。三是假有。余五是实○贪瞋痴者。即根本烦恼六中之三也。一贪者。於有有具。染着为性。能障无贪。生苦为业。谓由爱力。取蕴生故○二瞋者。於苦苦具。增恚为性。能障无瞋。不安隐性。恶行所依为业。谓瞋。必令身心热恼。起诸恶业。不善性故○三痴者。於诸理事。迷暗为性。能障无碍。一切杂染所依为业。谓由无明。起疑邪见。贪等烦恼。随烦恼业。能招后生。杂染法故○问。五识何无慢等。答。唯识论云。由称量等。起慢等故。俗诠曰。称量等於犹豫推求。慢等疑见。谓慢由称量起。疑由犹豫起。见由推求起。故慢等三。俱分别起。非五识俱。何无忿等。曰。唯识论云。小十粗猛。五识中无。何无不定。曰。唯识论云。悔眠唯与第六识俱。非五法故。又说寻伺。以名身等义为所缘。非五识身。以名身等义为境故。
　　五识同依净色根
　　颂前五识。依根发起。及得名之义。言净色者。简非浮尘。又言依根。简非依境。境但所缘。无发识用。如根坏时。设若有境。识亦不起。唯根能发。故曰依根。非浮尘者。以彼虚假。有损坏故。故名为浮。又无见闻觉知用故。名之为尘。故楞严云。眼如蒲桃朵。耳如新卷叶。鼻如双垂爪。舌如初偃月。身如腰鼓颡。是也。依净色者。亦名胜义。谓於眼等一分净色。如净醍醐。有此性故。眼等识生。无即不生。照境发识。以成根用。故名胜义。不同浮尘。虚假损坏。此无损坏。故亦名胜。不同浮尘。无见闻等。此能觉知。故亦名胜。如眼能见色。耳能闻声。鼻能嗅香。舌能尝味。身能觉触是也。观所缘缘论云。识上色功能。名五根应理。功能与境色。无始互为因。论自释云。以能发识。比知有根。此但功能。非外所造。又云。此根功能。与前境色。从无始际。展转为因。谓此功能。至成熟位。生现识上。五内境色。此内境色。复能引起。异熟识上。五根功能。根境二色与识。一异。或非一异。随乐应说。故知根尘。虽俱名色。而有有知无知二义别故。以本无明。原有二种。一者有知。二者无知。若以有知无明为缘。则能发生八识心王。六位心所。若以无知无明为缘。则能发生山河大地。器界等法。若以有知无知二种无明共为缘故。则能发生内之根身。虽则名色。而亦有知。故净色根。能知能见。此前五识。随根立名。具五义故。一依根之识。依根处所。得有识故。二根所发识。由根能发。识方生故。三属根之识。由识种子。随逐根故。四助根之识。由识有无。根损益故。五如根之识。俱有情数之所摄故。一三四五。皆依主释。唯第二义。又为一例。名依土释。士即子义。根能发识。虽得父名。以唯照境故劣。识虽名子。识能了境故胜。依胜立名。名依士释。
　　九缘七八好相邻
　　颂前五识。从缘生义。九缘者。一空缘。谓根境间。空隙之空。二明缘。谓日月灯。三种光明。三根缘。即是诸识所依之根。四境缘。即是诸识所缘之境。五作意缘。即徧行五中之一。六分别依。即第六识。七染净依。即第七识。八根本依。即第八识。九种子缘。即是诸识各亲种子。此中九缘。於四缘中。三缘所摄。九中种子。即四缘中第一因缘。九中境缘。即四缘中第三所缘。九中余七。即四缘中第四增上。此颂前五。若兼后三。亦有颂云。眼识九缘生。耳识唯从八。鼻舌身三七。后三五三四。若加等无间。从头各增一。诸识从缘。唯眼全具。耳暗亦闻。除明唯八。鼻舌身三。合中取境。暗亦能知。故除空明。颂言后三。即六七八识。五三四者。如次为缘。生后三识。故第六识。唯五缘生。一根。二境。三作意。四根本。五种子。空明之外。又除分别。即自体故。不言染净。即根缘故。又第七识。唯三缘者。一根本依。二作意缘。三种子缘。不言根境者。颂言依彼转缘彼。即根本故。又第八识。四缘生者。一根。二境。三作意。四种子。不言根本。即自体故。不言染净。即根缘故。无分别者。不缘见故。颂言等无间者。即四缘中第二缘也。各识自体。前灭为缘。引生后识。气势相等。故名为等。中无障隔。故名无间。若加此缘。眼即十缘。乃至第八。皆具五缘。故云从头各增其一。
　　合三离二观尘世
　　颂前五识。带相缘境。有离合义。何知离合。曰。识从缘生。因缘显识。以从缘义。知有离合。谓九缘中。空明二缘。是显根境二相离义。眼耳二识。既具空缘。是离中知。若无空缘。境逼附根。不唯无知。而且损根。如粗色入眼。即坏其目。大声附耳。即使人聋。是以坏根不坏根别。鼻舌身三。不具空缘。是合中知。若具空缘。根境远离。香味触尘。俱不知故。若无空缘。香臭入鼻。酸咸上舌寒热着身。根境交合。识得知故。是以知处不知处异。颂言观者。即是见分。言尘世者。即是相分。名五尘境。
　　愚者难分识与根
　　颂根与识。易为淆滥。难分别义。颂言愚者。谓声闻人。独断烦恼。不断所知。故名为愚。何谓难分。曰。由根与识。生必同境。五识於境。任运现缘。不起分别。是现量性。五根於境。亦任运转。随因境势。亦无分别。故说难分。既实难分。根识何别。曰。五根於境。如镜对相。虽有物对。略无作意。乐欲念起。故无分别。五识於境。如镜现像。虽似像现。亦有作意。乐欲念起。而无计度。名言种类。名无分别。是二别义。旧注云。声闻不知根之与识。各有种子现行。以为根识互生。根之种现。但能导识之种现。谓根为生识之缘。则可。谓生识。则不可。以识自有能生种故。泰师云。注言根识种现各别。恐初学尚疑。试更言之。盖根乃色法。即第八之相分。识乃心法。即第八识之见分。此色心不同也。根虽属色。以是第八亲相分故。独具八之执受二义。执有摄持二义。以是第八摄为自体。持令不散。受亦有领觉二义。领以为境。令生觉受。非外六尘无情之物可比。故与第八同无记性。五识心法。三性皆具。此根识之性不同也。根能照境。识能缘境。此根识之用不同也。大抵根识俱无分别。故常混淆。非析义精者。不能尽知。故曰难分。问。识以分别为义。五识何无分别耶。曰。但无计度。名无分别。岂无随念分别乎。所言难分者。乃论主谓愚者之不能分耳。故世尊为愚心者。开心说蕴。为愚色者。开色说处。为俱愚者。俱开说界。岂根识之实难分耶。若尔。何谓难分。曰。始自华严。至於楞严。演此三科。不知几百千过。而阿难尚以心知眼见为言。佛以门能见否诘之。以此观之。则根识之难分可知矣。有漏章竟。
　　变相观空唯后得　　果中犹自不诠真
　　颂前五转智。必不能亲缘真如义。谓安慧言。前五因中既成无漏。变相缘如。以见相二分。是徧计性。自证分。是依他起性。至佛果位。自证分亲缘真如。以无相见徧计性故。唯识论云。有义三界心及心所。由无始来。虚妄熏习。虽各体一。而似二生。谓见相分。即能所取。如是二分。情有理无。此相说为徧计所执。二所依体。实托缘生。此性非无。名依他起。为彼执故。论主以此二句颂破之。变。谓变带。相。谓己相。即能缘心。变带起本质家己之相状之相而缘。名疎所缘缘也。观。目能缘见分。空。目所缘真如。彼执前五。因中带相缘如。故曰观空。唯后得者。简非根本。既非本智。不亲缘如。果中。佛果位中也。诠。具也。意谓前五转智。不唯因中不缘真如。纵在佛果位中。亦不具亲缘真如之义。以后得智。必依色根变相缘故。若根本智。亲挟真如为所缘体。念念相应。不待变缘。乃名亲所缘缘。故八种识。前五依色根。唯得后得智。后三依心根。方有根本智。亦有后得智。
　　圆明初发成无漏　　三类分身息苦轮
　　此颂前五因穷得果。则相应心品即转成成所作智。现三类身。止息众生苦轮也。圆明。即大圆镜智。谓佛果位。第八转成白净识已。相应心品。即成大圆镜智。歘然现前。故云初发。尔时前五亦能转智。故云成无漏也。问。前五转智。何云第八圆明初发耶。答。以前五根。是第八亲相分。能变第八有漏。所变五根亦有漏故。根能发识。根既有漏。识亦有漏。故待第八大圆镜智现前。则五根五识俱成无漏。而相应心品亦转成成所作智矣。三类分身者。观佛三昧海经云。佛化身有三类。一大化身。谓如来为应十地已前诸菩萨等。演说妙法。令其修进。向於佛果。故化现千丈大身也。二小化身。谓如来为应二乘凡夫。说於四谛等法。令其舍妄归真。而得开悟。故化丈六小身也。三随类不定。谓如来誓愿弘深。慈悲普覆。随诸种类有感即应。或现大身。满虚空中。或现小身。丈六八尺等。问。既曰转识成智。何言相应心品耶。答。唯识论云。智虽非识。而依识转。识为主故。说识转得。又有漏位。智劣识强。无漏位中。智强识劣。为劝有情。依智舍识。故说转八识。而得此四智。前五识竟。

　　○第六识颂

　　三性三量通三境
　　颂第六识。能所缘中。性量境也。境唯所缘。量唯能缘。於三性中。能所俱通。以缘善等境时。则能缘之心即属善等性故。颂以通字。贯於上下。故知意识。三性三量三境俱通。三性者。善则顺益义。顺於正理。益於自他。不善。则违损义。违於正理。损於自他。无记者。於善恶品。不记别故。此以顺益违损之义。解三性也。唯识论云。能於此世他世顺益。故名为善(善性。易世不能改也)。人天乐果。虽於此世能为顺益。非於他世。故不名善(果随业转。业有尽故)。能为此世他世违损。故名不善(恶性。易世不能改也)。恶趣苦果。虽於此世能为违损。非於他世。故非不善(果随业转。业有尽故)。於善不善。益损义中。不可记别。故名无记。旧云二世者。即此世他世也。此为现在。他即去来。故云又约三世解三性也。三量者。一现量。现谓显现。明证众境。不带名言。无筹度心。亲得法体。故名现量。二比量。比谓比类。以比度故。方知是有。如远见烟。知彼有火。隔墙见角。知彼有牛。名为比量。三非量。谓心心所。於缘境时。错谬分别。不称境知。名为非量。问。此唯一识。何通三量。答。以第六识。有五种别。一定中独头意识。缘定中境。境有理事。总属现量。二散位独头意识。缘构画境。受所引色。及徧计所起诸法处色。通比非二量。三梦中独头意识。缘梦中境。唯是非量。四明了意识。与前五识同缘五尘。三量俱通。五乱意识。亦名散意识。所缘之境。於五根中。狂乱而起。如患热病。青见为黄。此皆意识。徧计起故。唯是非量。然则三量。以何为体。曰。无分别智。及离名言种类。正解心王心所。为现量体。有分别智。及安立名言正解心王心所。为比量体。邪谬分别心心所法。为非量体。言三境者。一性境。即实根尘。及定果色。自有实种生。乃前五第八所缘。第六缘诸实色。不带名言。无筹度心。亦名性境。及根本智缘真如时。亦是此境。二独影境。有二。一无质独影。即第六识缘空华兔角。及过未等所变相分。其相分。与第六同种生。无空华等质。二有质独影。即第六缘五根种现。托彼为质。变起影相。所变相分。亦与见分同种生故。三带质境。有二。一真带质。以心缘心。中间相分从两头生。连带生起。名真带质。二似带质。以心缘色。中间相分。唯从见分一头生起。变带生起。名似带质。境为所缘。识为能缘。各有其体。性境。以实根尘。及真如境为体。彼能缘者。唯除末那。余七王所。及根本智为体。独影。以第六识见分所变假相分为体。能缘。即自王所为体。带质。即变起中间假相分为体。能缘。唯是六七二识心心所为体。此颂第六通三境者。五俱意识。不作解时。得境自相。是为性境。缘心心所。名带质境。缘无体法。是独影境。此约有漏位言。若无漏位。八识通缘三境。以能转智。缘假实故。颂曰。
　　性境不随心　　独影唯从见　　带质通情本　　性种等随应
　　颂中性境。唯从相分实种生起。故不随心。所言独影。自心变现。故唯从见。带质。两头烁起。故通情本。情是能缘心。本是所缘心。以托所缘为本质故。故有本名。性种等者。等於界系。三科。异熟。随应者。随於性种等中。应於三境。性是三性。性境於中。应无记性。独影带质。应善恶性。种是种子。通见相分。性境於中。随相分种。独影带质。随见分种。界系。是三界。性境於中。唯应欲界实五尘境。及无色界相分种子。独影。应欲色。变现境。带质。应三界能所缘心共变境。三科。是蕴处界。性境於五蕴中。唯应色蕴。独影带质。应余四蕴。性境於十二处中。唯应内五根处。外五尘处。独影。唯应法尘处。带质唯应意根处。性境於十八界中。唯应内外十根尘界。独影。唯应法尘界。及意识界。带质。唯应七心界。异熟。通色心二法。性境。唯应异熟色。独影带质。唯应异熟心。大约性境唯色。带质唯心。独影兼二。以心缘色。变起影故。问。何故第六通缘三境。曰。前云第六有五种别。除乱意识。梦中意识。唯缘独影。余三。皆缘三境。明了意识。与五同缘实五尘时。率尔心中。名为性境。若以后念缘五尘上方圆长短。即有质独影。亦名似带质。散位独头意识。亦通三境。以初剎那缘五尘时。亦是性境。若缘自身五根。及缘他人心心所。是独影境。亦名似带质。若缘自身现。行心心所时。是带质境。定中意识。亦通三境。於前七地。有漏定位。引起五识同缘五尘。即是性境。通缘三世有质无质法故。是独影境。能缘自身心心所法。是带质境。
　　三界轮时易可知
　　以第六识。造种种业轮转三界。行相显胜。故曰易可知也。
　　相应心所五十一
　　相应有五义。一时。谓王所同时起。二依。谓王所同一所依根。三缘。即王所同一所缘境。四行。谓王所三量行相俱同。五事。即王所各有自证分体事。心所有三义。一恒依心起。要心为依。方得起故。二与心相应。触等恒与心相应故。三系属於心。触等看与何心生时。便属彼心之触等故。五十一者。此第六识。六位心所。俱相应故。其徧行。别境。善位。并根惑三。随惑中大共十。解见前五章中。唯根惑慢疑恶见三。并小随十。不定位四。共十七法。此方解释。云何为慢。恃己於他。高举为性。能障不慢。生苦为业。谓有慢者。於德有德。心不谦下。由此生死轮转无穷。受诸苦故。云何为疑。於诸谛理。犹豫为性。能障不疑善品为业。谓犹豫者。善不生故。云何恶见。於诸谛理。颠倒推求。染慧为性。能障善见。招苦为业。谓恶见者。多受苦故。此见行相。差别有五。虽同染慧为性。以业用别故。开为五种。一萨迦耶见。谓於五取蕴。执我我所。一切见趣所依为业。二边执见。谓即於彼。随执断常。障处中行出离为业。三邪见。谓谤因果作用实事为业。四见取。谓於诸见。及所依蕴。执为最胜。能得清净。一切斗诤所依为业。五戒禁取。谓於随顺诸见戒禁。及所依蕴。执为最胜。能得清净。无利勤苦。所依为业。上释根本三竟。下释小随之十。云何为忿。依对现前不饶益境。愤发为性。能障不忿。执仗为业。谓怀忿者。多发[日/出/大/米]恶。身表业故。此即瞋恚一分为体。离瞋无别忿相用故。云何为恨。由忿为先。怀恶不舍。结怨为性。能障不恨。热恼为业。谓结恨者。不能含忍。恒热恼故。此亦瞋恚一分为体。离瞋无别恨相用故。云何为覆。於自作罪。恐失利誉隐藏为性。能障不覆。悔恼为业。谓覆罪者。后必悔恼。不安隐故。此即贪痴二分为体。云何为恼。忿恨为先。追触暴热。狠戾为性。能障不恼。蛆螫为业。谓追往恶。触现违缘。心便狠戾。多发嚣暴。凶鄙粗言。蛆螫他故。此亦瞋恚一分为体。离瞋无别恼相用故。云何为嫉。殉自名利。不耐他荣。妬忌为性。能障不嫉。忧戚为业。谓嫉妬者。闻见他荣。深怀忧戚。不安隐故。此亦瞋恚一分为体。离瞋无别嫉相用故。云何为悭。耽着财法。不能惠舍。袐吝为性。能障不悭。鄙畜为业。谓悭吝者。心多鄙涩。畜积财法。不能舍故。此即贪爱一分为体。离贪无别悭相用故。云何为诳。为获利誉。矫现有德。诡诈为性。能障不诳。邪命为业。谓矫诳者。心怀异谋。多现不实。邪命事故。此贪痴一分为体。离二无别诳相用故。云何为謟。为罔他故。矫设异仪。謟曲为性。能障不謟教诲为业。谓謟曲者。为罔冒他。曲顺时宜。矫设方便。为取他意。或藏己失。不任师友正教诲故。此亦贪痴一分为体。离二无别謟相用故。云何为害。於诸有情。心无悲愍。损恼为性。能障不害。逼恼为业。谓有害者。逼恼他故。此亦瞋恚一分为体。离瞋无别害相用故。瞋害别相。准善应知。云何为憍。於自盛事。深生染着。醉傲为性。能障不憍。染依为业。谓憍醉者。生长一切杂染法故。此亦贪爱一分为体。离贪无别憍相用故。上释小随竟。下释不定。论曰。悔眠寻伺。於善染等。皆不定故。非如触等。定遍心故。非如欲等。定遍地故。立不定名。悔谓恶作。恶所作业。追悔为性。障止为业。此即於果。假立因名。先恶所作业。后方追悔故。悔先不作亦恶作摄。如追悔言。我先不作如是事业。是我。恶作。眠谓睡眠。令身不自在。昧略为性。障观为业。谓睡眠位。身不自在。心极暗劣。一门转故。昧简在定。略别寤时。令显睡眠。非无体用。寻谓寻求。令心匆遽於意言境。粗转为性。伺谓伺察。令心忽遽於意言境。细转为性。此二俱以安不安住身心分位所依为业。并用思慧一分为体。於意言境。不深推度。及深推度。义类别故。若离思慧。寻伺二种。体类差别。不可得故。何名意言境。曰。意所取境。多依名言。故名意言境。悔眠寻伺。何假何实。曰。悔眠是实。寻伺是假。何得为假。曰。并用思慧一分为体。若令心安。即是思分。令心不安。即是慧分。何以故。思者。徐而细故。慧者。急而粗故。若如是者。令安。则用思无慧。不安。用慧无思。何云并用。曰。通照大师释。有兼有正。若正用思。急慧随思。能令心安。若正用慧。徐思随慧。令心不安。若如是说。不违并用。
　　善恶临时别配之
　　颂第六识。与五十一心所。随时逐境。遇善。则善心所与之相应。遇不善。则不善心所与之相应。邪正犁然。不相混滥。故曰别配之。
　　性界受三恒转易　　根随信等总相连
　　颂第六识。於性界受。三种类中。恒常转变改易。则诸心所随之。故曰相连。性。即善等三性。界。即欲等三界。受。即苦等三受。唯识论云。此六转识。易脱不定。故皆容与三受相应。皆领顺违非二相故。领顺境相。适悦身心。说名乐受。领违境相。逼迫身心。说名苦受。领中容境。於身於心。非逼非悦。名不苦不乐受。或名五受。以苦分忧。乐分喜故。故论复云。三中苦乐各分二者。逼悦身心。相各异故。由无分别。有分别故。尤重轻微。有差别故。不苦不乐不分二者。非逼非悦。相无异故。无分别故。平等转故。即此五受。於八种识。有分有全。七八二识。唯是舍受。任运缘境。无余四受。前五转识。唯苦乐舍三受相应。唯识论云。如是三受。或各分二。五识相应。说名身受。意识相应。说名心受。前五章中。阙三受义。故此明焉。第六意识。二师说异。一言无苦唯四受俱。一言有苦。通五受故。论中广辨。意识必与五受相应。颂言根者。即根本惑。随。即随惑。信。即善位十一数中一法。等者。等余十法。及徧。行。别境。不定。诸所。谓此染净诸心所法。相连意识。於性界受三。恒常转易耳。
　　动身发语独为最
　　颂第六识。行相最胜。以具三种思故。一审虑思。谓筹量时。无造作故。二决定思。意既决定。有所作故。三动发思。动谓动身。发谓发语。动身之思。名为身业。发语之思。名为语业。思即是业。故动发思。为身语业。则前二思。是意业故。
　　引满能招业力牵
　　颂上三业。能招引满二果。能招第八。引异熟果。名为引业。能招前六。满异熟果。名为满业。谓之牵者。如与善位十一相应。则为善业牵而之人天。与根随位染所相应。则为恶业牵而之三途。或一生行恶。临终善心猛盛。即为强业牵而生善处。或此世虽行善。先世恶业熟故。即为熟业牵而生恶处。如影随形。故曰牵也。以业力胜。能牵引故。名为引业。圆总果故。名为满业。如画师资。作模填彩。俱舍论云。一业引一果。多业能圆满。复有四句。一业引一果。一业引多果。多业引一果。多业引多果。皆以始起为引。究竟为满。然其引业能造之思。要是第六意识所起。若其满业能造之思。从五识起。然五无执。不能造业。虽造满业。亦非自能。但由意引。方能造故。以五亦具善恶性故。七八二识。皆不能造。无记性故。若论八识招业成果。唯是第八。无记性故。前六一分。亦无记故。若非业招。唯是第七。有覆性故。前六亦一分。善不善性故。有漏章竟。
　　发起初心欢喜地　　俱生犹自现缠眠
　　颂第六识。下品转智义。以我法执。各有二种。一者俱生。二者分别。俱生我法。从无始来。虚妄熏习。内因力故。恒与身俱。不待邪教。及邪分别。任运而转。故名俱生。此复二种。一常相续。在第七识。缘第八识。起自心相。执实我法。二有间断。在第六识。缘识所识。蕴处界相。或总或别。起自心相。执实我法。此二俱生。细故难断。后十地中。数数修习。胜二空观。方能除灭。分别我法。亦由现在外缘力故。非与身俱。要待邪教。及邪分别。然后方起。故名分别。唯在第六意识中有。此亦二种。一缘邪教所说蕴处界相。起自心相。分别计度。执实我法。二缘邪教所说自性等相。起自心相。分别计度。执实我法。此二我法。粗故易断。入初地时。观一切法。二空真如。即能除灭。颂言欢喜。即初地故。何名发起。曰。初转智故。以第六识。三品转智。初地下品转。八地中品转。等觉上品转。以真见道。唯断分别我法二执。名下品转。何名初心。曰。以一地中。有三种心。谓入。住。出。初入地时。名初心耳。缠。即现行。眠。即种子。以登地时。俱生种现。未纯伏灭。故云犹自现缠眠耳。
　　远行地后纯无漏　　观察圆明照大千
　　颂第六识。中品上品转智义。远行地。第七地也。后字即后三地至等觉也。谓登八地。中品转智。犹未最极。直至等觉。最上品转。故曰圆明。问。断分别惑。初证二空。居然下品。断俱生惑。应唯上品。何有中品。曰。俱生我法。二障别故。登初地时。俱生我执。虽曰顿伏。俱生法执。於十地中。渐伏渐断。未纯无漏。而烦恼障。亦间有漏。故前七地。诸菩萨等。於度生时。亦故意起。我执烦恼。名有功用。得登八地。藏识既舍。我执永伏。名无功用。法执犹存。唯中品转。唯识论云。妙观察智。相应心品。生空观品。二乘见位。亦得初起。此后展转。至无学位。或至菩萨解行地终(即下品转)。或至上位。若非有漏(即中品转)。或无心时。皆容现起(结显因中转义。故名皆容)。法空观品。菩萨见位。方得初起(即下品转)。此后展转。乃至上位。若非有漏(即中品转)。生空智果。或无心时。皆容现起(结显因中转义。故云皆容)。何名上品转耶。曰。究竟位中。诸漏永尽。非漏随增。性净圆明。名上品转。第六识章竟。

　　○第七识颂

　　带质有覆通情本　　随缘执我量为非
　　颂第七识。於三境中。唯带质境。於四性中。有覆无记。於三量中。唯非量耳。言带质境者。以心缘心故。中间相分。从两头生。连带生起。通情本者。释带质境。第七见分。是能缘心。恒起执故。故名为情。第八见分。是所缘境。为本质故。故名为本。中间相分。从两头生。故名为通。能缘之心变起相分。似本质故。名为带质。此意相应。四烦恼等。是染法故。障碍圣道。隐蔽真心。故名有覆。非善不善。故名无记。何名何义。名曰烦恼。曰。一者我痴。谓即无明。愚於我相。迷无我故。二者我见。谓即我执。於非我法。妄执我故。三者我慢。谓即倨傲。恃所执我。心高举故。四者我爱。谓即我贪。於所执我。深耽着故。以具四惑。随缘第八见分当情。执之为我。第八见分。为本质故。本非是我。妄执为我。不称本质。中间相分。两头变起。本非是我。妄执为我。不称相分。两不称境。故名非量。
　　八大徧行别境慧　　贪痴我见慢相随
　　颂第七识相应心所。唯大随八。徧行五。别境五中之慧。根本惑中贪痴见慢。共十八所也。问。唯识论云。有义此意心所唯九。前四后五。合为九故。何与八大。及慧俱耶。曰。若无昏沈。应不定有无堪任性。掉举若无。应无嚣动。便如善等。非染污位。若染心中。无散乱者。应非流荡非染污心。若无失念。不正知者。如何能起烦恼现前。若无不信。懈怠。放逸。如何论说此三心所。染心相应。故染污心。决定皆与八随烦恼相应而生。慧与我见为体性故。故亦宜有。问。根本六中开见成十此何唯四。曰。有我见故。余见不生。由见审决。疑无容起。爱着我故。瞋不得生。故此识俱。烦恼唯四。何缘此识。无余心所。谓欲。希望未遂合事。此识任运。缘遂合境。无所希望。故无有欲。胜解。印持曾未定境。此识无始。恒缘定事。经所印持。故无胜解。念。唯记忆曾所习事。此识恒缘现所受境。无所记忆。故无有念。定。唯系心专注一境。此识任运。剎那别缘。既不专一。故无有定。善是净故。非此识俱。又忿等十。行相粗动。此识审细。故非彼俱。无惭无媿。唯是不善。此无记故。非彼相想。恶作。追悔先所造业。此识任运。恒缘现境。非悔先业。故无恶作。睡眠。必依身心重昧。外众缘力。有时暂起。此识无始一类内执。不假外缘。故彼非有。寻伺。俱依外门而转。浅深推度。粗细发言。此识唯依内门而转。一类执我。故非彼俱。
　　恒审思量我相随　　有情日夜镇昏迷
　　颂第七识。自性行相。皆是思量。故恒相随第八见分。执之为我。论云。思量为性相者。双显此识。自性行相。意以思量为自性故。即复用彼为行相故。由斯兼释所立别名。能审思量。名末那故。未转依位。恒审思量所执我相。已转依位。亦审思量无我相故。恒之与审。於八识中。四句分别。一恒而非审。谓第八识。彼不执我。无间断故。二审而非恒。谓第六识。以彼执我。有间断故。三亦恒亦审。即第七识。此能执我。无间断故。四非恒非审。谓前五识。彼不执我。有间断故。故护法云。五八无法亦无人。六七二识甚均平。五八无执。六七有执。是均平义。五八一恒一非恒。六七一恒一非恒。亦是均平也。有情日夜镇昏迷者。镇。安也。谓第七识。恒执我故。则令有情。恒处长夜。安於昏迷。而不自觉。
　　四惑八大相应起　　六转呼为染净依
　　牒前染所与识相应。故令有情日夜昏迷。障真义智。蔽圣慧眼。其由烦恼为害耳。六转呼为染净依者。转。谓转易。有转变故。故前七识。通名转识。依谓所依。即是根义。亦是缘义。故第六识。染净位中。必以第七为所依根。若前五识。染净位中。依意转故。显扬论云。末那恒与四惑相应。或翻相应恃举为行。成平等行。应知此意。通染不染。故颂中言。染净依也。有漏章竟。
　　极喜初心平等性　　无功用行我恒摧
　　颂第七识。下品中品转智义。谓末那识。初地初心。转成无漏。相应心品。亦转无漏平等性智。由第六入双空观故。问。第七转智。何由第六入双空观。曰。第七唯俱生。无分别惑故。以无分别。於缘境时。唯任运转。无力断惑。故登地时。自不能转。由第六识。入生空观。碍此第七。我执不生。法执犹存。故有颂云。单执末那居种位。平等性智不现前。由第六入生法二空观故。碍此第七我法二执不起。故有颂云。双执末那归种位。平等性智方现前。居者居住。归者归藏。虽碍我执。居住种位。法执犹在。故智不前。二种归藏。现行永伏。智得转也。此即第七无力断惑。由第六识断分别惑。转二空智。第七仗之。得下品转。复有颂云。分别二障极喜无。六七俱生地地除。第七修道除种现。金刚道后总皆无。修道即第八地。以八地中。无功用。行。方为真修实断。故我恒摧。法执犹间。以有种故。故唯中品转也。
　　如来现起他受用　　十地菩萨所被机
　　颂第七识。上品转智义。以前初地。下品转智。我法二执。俱间起故。无功用行。名中品转。但我恒摧。法犹间故。皆非最极。直至如来究竟位中。烦恼所知。种现俱尽。平等性智。方得圆满。名上品转。所被之机。机者。会也。啐啄同时。名为机会。他受用身。谓诸如来。由平等智。示现微妙净功德身居纯净土。为住十地诸菩萨众。现大神通。转正法轮。决众疑网。令彼受用。大乘法乐。他受用身。即能被之佛。十地菩萨。乃所被之机也。第七识章竟。

　　○第八识颂

　　性唯无覆五徧行
　　颂第八识。於四性中。唯是无覆无记性故。以其不与烦恼俱故。名为无覆。性是平等无违拒故。名为无记。唯识论云。何赖耶识。无始时来。乃至未转。於一切位。恒与此五心所相应。谓触。作意。受。想。与思。俱是徧行心所摄故。论云。如何此识。非别境等。心所相应。曰。互相违故。谓欲。希望所乐事转。此识任业。无所希望。胜解。印持决定事转。此识瞢昧。无所印持。念。唯明记曾习事转。此识昧劣。不能明记。定。能令心专注一境。此识任运剎那别缘。慧。唯简择得等事转。此识微劣不能简择。故此不与别境相应。此识唯是异熟性故。善染污等。亦不相应。恶作等四。无记性者。有间断故。定非异熟。
　　界地随他业力生
　　颂第八识。随诸善恶业力。引於三界九地。五趣之中。受真异熟。为总报主。以与前七。色心等法。为依止故。以彼能为趣生体故。何偏为体。曰。具四义故。一谓实有。二恒。三徧。四谓无杂。故能为体。八识之中。唯第八识。全业招果。自唯无记。招他业故。前六一分。亦无记故。唯第七识。全非业招。自是有覆。非他业故。前六一分。善恶业故。无记之法。如彼乾土。不能相握。自成一聚。故须直用。善恶业力。如水胶等。和彼乾土无记之法。令成器聚。若善恶法。如木石等。自成器聚。不假他力。故非业招。
　　二乘不了因迷执　　由此能兴论主诤
　　颂言二乘。简非大乘。谓第八识。行相微隐。浅智难知。故曰不了。不信有此第八识体。曰迷。唯以第六受熏持种。曰执。唯识论云。云何应知。此第八识。离眼等识。有别自体。问也。圣教正理。为定量故。答也。是故论主。广引三经四颂。四教十理。证有此识。云何圣教。若阿毗达摩经。解深密经。并楞伽经。此大乘三。若大众部。阿笈摩经。上座部。分别论。化地部。说一切有部。增益经。此小乘四教。云何正理。十证颂曰。持种异熟心。趣生有受识。生死缘依食。灭定心染净。此颂具含十理。一持种心。二异熟心。三趣生体。四有执受。五寿暖识。六生死时。七缘起依。八识食体。九灭定心。十染净心。先引圣教。若大乘阿毗达摩经云。无始时来界。一切法等依。由此有诸趣。及涅盘证得。颂第八识。自性微隐。故以作用而显示之。颂中初半。显第八识为因缘用。后半。显与流转还灭作依持用。界是因义。即种子识。无始时来。展转相续。亲生诸法。故名为因。依是缘义。即执持识。无始时来。与一切法。等为依止。故名为缘。谓能执持。诸种子故。与现行法。为所依止。由此有诸趣者。由有此识。执持一切顺流转法。令诸有情。流转生死。虽惑业法。皆是流转。而趣是果。胜故偏说。或诸趣言。通能所趣。诸趣资具。亦得趣名。诸惑业生。皆依此识。是与流转作依持用。及涅盘证得者由有此识。执持一切顺还灭法。令修行者证得涅盘。此中但说能证得道。涅盘不依此识有故。或说所证。是修行者。正所求故。或此双说。俱是还灭品类摄故。今此颂中。诸所说义。离第八识。皆不得有。即彼经中。复说颂云。由摄藏诸法。一切种子识。故名阿赖耶。胜者我开示。由此本识。具诸种子。故能摄藏。诸杂染法。依斯建立。阿赖耶名。已入见道诸菩萨众。得真现观。名为胜者。彼能证解阿赖耶识。故我世尊。正为开示。解深密经云。阿陀那识甚深细。一切种子如瀑流。我於凡愚不开演。恐彼分别执为我。梵语阿陀那。此云执持。以能执持诸法种子。及能执受色根依处。亦能执取结生相续(结生即投胎时)。故说此识。名阿陀那。无性有情不能穷底故曰甚深。趣寂种性不能通达。故曰甚细。是一切法真实种子。缘击便生转识波浪。恒无间断。犹如瀑流。凡即无性。愚即趣寂。恐彼於此。起分别执。堕诸恶趣。障生圣道。故我世尊。不为开演。唯第八识。有如是义。入楞伽经。亦作是说。如海遇风缘。起种种波浪。现前作用转。无有间断时(此颂喻也)。藏识海亦然。境界风所击。恒起诸识浪。现前作用转(此颂法也)。眼等诸识。无如大海恒相续转。起诸识浪。故知别有。第八识性。已上所引大乘四颂。总证第八识。名持种心义○又大众部。阿笈摩经。密意说此名根本识。是眼等识。所依止故。譬如树根。是茎等本。非眼等识。有如是义。上座部经。分别论者。俱密说此。名有分识。有谓三有。分是因义。唯此恒徧。为三有因。化地部中。密说此名。穷生死蕴。离第八识。无别蕴法。穷生死际。无间断时。说一切有部。增一经中。亦密说此。名阿赖耶。谓爱阿赖耶。乐阿赖耶。欣阿赖耶。喜阿赖耶。谓阿赖耶。是贪总别三世境故。立此四名。由是彼说。阿赖耶名。定显此中。第八识故。上引小乘四教。宛然有此。第八识体。何以坚执。唯前六耶○已引圣教。当显正理。谓契经说。杂染清净诸法种子之所集起。故名为心。若无此识。彼持种心。不应有故。谓诸转识。在灭定等。有间断故。根境作意。善等类别。易脱起故。如电光等。不坚住故。非可熏习。不能持种。非染净种。所集起心。此识一类。恒无间断。如苣蕂等。坚住可熏。当彼契经所说心义。此证第八名心。以合十证颂中第一持种心义○又契经说。有异熟心。善恶业感。若无此识。彼异熟心。不应有故。眼等转识。有间断故。异熟不应。断已更续。定应许有。真异熟心。酬牵引业。徧而无断。彼异熟心。即第八识。以合十证颂中。第二异熟心义。通上以释初句持种异熟心竟○又契经说。有情流转五趣四生。若无此识。彼趣生体。不应有故。谓要实有。恒。徧。无杂。具此四义。方可立为正实趣生。非异熟法。趣生杂乱。住此起余趣生法故。诸异熟色。及五识中。业所感者。不徧趣生。无色界中。全无彼故。诸生得善。及意识中。业所感者。虽徧趣生。起无杂乱。而不恒有。不相应行。无实自体。皆不可立正实趣生。唯异熟心。及彼心所。实恒徧无杂。是正实趣生。此即第八心及心所。以合十证颂中。第三界趣生义○又契经说。有色根身。是有执受。若无此识。彼能执受。不应有故。谓五色根。及彼依处。唯现在世。是有执受。彼定由有。能执受心。唯异熟心。先业所引。眼等转识。无如是义。彼执受心。即第八识。以合十证颂中第四有执受义○又契经说。寿暖识三。更互依持。得相续住。若无此识。能持寿暖。令久住识。不应有故。谓诸转识。有间有转。如风声等。无恒持用。不可立为持寿暖识。唯异熟识。无间无转。犹如寿暖。有恒持用。故可立为持寿暖识。即第八识。以合十证颂中第五寿暖识义。通上以释次句趣生有受识竟○又契经说。诸有情类。受生命终。必住散心。非无心定(显此有心故)。若无此识。生死时心。不应有故。谓生死时。身心惛昧。如睡无梦。极闷绝时。明了转识。必不现起。又此位中。六种转识。行相所缘。不可知故。如无心位。必不现行。六种转识。行相所缘。有必可知。如余时故。真异熟识。极微细故。行相所缘。俱不可了。是引业果。一期相续。恒无转变。是散有心。名生死心。即第八识。以合十证颂中第六生死心义○又契经说。识缘名色。名色缘识。如是二法。展转相依。譬如芦束。俱时而转。若无此识。彼识自体。不应有故。眼等转识。摄在名中。此识若无。说谁为识。又诸转识有间有转。无力恒时执持名色。宁说恒与名色为缘。故彼识言。显第八识。以合十证颂中第七缘起依义○又契经说。一切有情。皆依食住。若无此识。彼识食体。不应有故。谓契经说。食有四种。一者段食。二者触食。三意思食。四者识食。此四能持。有情身命。令不坏断。故名为食。诸有执无第八识者。依何等义。经作是言。一切有情。皆依食住。故识食体。即第八识。以合十证颂中。第八识食体义。已上释第三句生死缘依食竟○又契经说。住灭定者。身语心行。无不皆灭。而寿不灭。亦不离暖。根无变坏。识不离身。若无此识。住灭定者。不离身识。不应有故谓眼等识。行相粗动。於所缘境。起必劳虑。厌患彼故。暂求止息。渐次伏除。至都尽位。依此位立。住灭定者。故此定中。彼识皆灭。若不许有微细一类恒徧执持寿暖识在。依何而说识不离身。若全无识。应如瓦砾。非有情数。岂得说为住灭定者。眼等转识。於灭定位。非不离身。故契经言。不离身者。彼识即是此第八识。入灭定时。不为止息此极寂静执持识故。无想等位。类此应知。故彼定心。即第八识。以合十证颂中第九灭定心义○又契经说。心杂染故。有情杂染。心清净故。有情清净。若无此识。彼染净心。不应有故。谓染净法以心为本。因心而生。依心住故。心受彼熏。持彼种故。彼染净心。即第八识。以合十证颂中第十染净心义。通上释第四句灭定心染净竟。证有此识。理趣无边。不但十义而已。详唯识论第三第四。宗镜四十七。文繁不引。
　　浩浩三藏不可穷　　渊深七浪境为风
　　颂第八识。体性渊微。随缘生识之义。浩浩者。深广义。三藏者。能所执也。持种义边。名为能藏。受熏义边。名为所藏七执为我。名为执藏。如契经说。诸法於识藏。识於法亦尔。更互为果性。亦常为因性。此颂意言。阿赖耶识。与诸转识。於一切时。展转相生。互为因果。摄大乘说。阿赖耶识。与杂染法。互为因缘。如炷与焰。展转生烧。又如束芦。互相依住。唯依此二。建立因缘。所余因缘。不可得故。颂言渊深者。显不可穷义。以水喻於第八本识。故有渊深不穷之相。以浪喻於前七转识。故有生灭不尽之波。以风喻於境等四缘。故有击发助生之状。所以喻中。多风至。多波生。少风至。少浪起。法中多缘多识生。少缘少识起。如楞伽云。如海遇风缘等。
　　受熏持种根身器
　　颂第八识。既能受熏。复能执持种子根身。及缘器界之义。唯识论云。依何等义。立熏习名。问也。所熏能熏。各具四义。令种生长。故名熏习。答也。何等名为所熏四义。一坚住性。若法始终。一类相续。能持习气。乃是所熏。此遮转识。及声风等。性不坚住。故非所熏○二无记性。若法平等无所违逆。能容习气。乃是所熏。此遮善染。势力强盛。无所容纳。故非所熏。由此如来。第八净识。唯带旧种。非新受熏○三可熏性。若法自在。性非坚密。能容习气。乃是所熏。此遮心所。及无为法。依他坚密。故非所熏○四与能熏共和合性。若与能熏。同时同处。不即不离。乃是所熏。此遮他身。剎那前后。无和合义。故非所熏。唯异熟识。具此四义。可是所熏。非心所等○何等名为能熏四义。一有生灭。若法非常。能有作用。生长习气。乃是能熏。此遮无为。前后不变。无生长用。故非能熏○二有胜用。若有生灭。势力增盛。能引习气。乃是能熏。此遮异熟。心心所等。势力羸劣。故非能熏○三有增减。若有胜用。可增可减。摄植习气。乃是能熏。此遮佛果。圆满善法。无增无减。故非能熏。彼若能熏。便非圆满。前后佛果。应有胜劣。○四与所熏和合而转。若与所熏。同时同处。不即不离。乃是能熏。此遮他身。剎那前后。无和合义。故非能熏○唯七转识。及彼心所。有胜势用。而增减者。具此四义。可是能熏。如是能熏。与所熏识。俱生俱灭。熏习义成。令所熏中。种子生长。如熏苣蕂。故名熏习问。能熏前七。王所俱能。所熏第八。何非心所。答。所熏唯王。心所非义。所若受熏。大过失生。不应齐责。问。前七能熏第八四分。何熏何分。曰。前五转识。唯熏第八相。分种子。第七唯熏见。分种子。唯第六识。能熏第八相见。分种。问。能熏前七。各有四分。何分能熏。曰。见相二分。能熏成种。以此二分。有作用故。问。相分是色。何能熏种。曰。但是见分与相分力。相即能熏。如枭附块。能成卵壳。颂言持种根身器者。持乃执受。有四义故。一摄为自体。同无记故。二持令不散。令不坏故。三领以为境。亲相分故。四令生觉受。同安危故。种子根身。四义皆具。器界唯有。领以为境一义。非有情故。无余三义。
　　去后来先作主公
　　颂第八识先来后去。成生死义。所以言去来者。非谓识体有去有来。何则。未生之前。已有识体。故曰来先。既死之后。识体尚存。故曰去后。以来之先去之后而究之。则知识体常存。岂有去来乎。依凭经论。略辨此识舍出之处。瑜伽论云。善业从下冷。恶业从上冷。二皆至於心。一处同时舍。杂宝藏经云。顶圣眼生天。人心饿鬼腹。旁生膝盖离。地狱脚板出。然经论异者。经明六趣差别。论明善恶两途。其义一也。有漏章竟。
　　不动地前才舍藏　　金刚道后异熟空　　大圆无垢同时发　　普照十方尘剎中
　　颂第八识。次第舍名。乃至究竟转智之义。谓第八识。有三种名。三十颂云。初阿赖耶识。异熟一切种。此即三种名。一名阿赖耶。二名异熟识。三名一切种。又谓此识。从有漏因。至无漏果。略为三位。一我爱执藏位。谓从无始。至不动地边。名阿赖耶识。此云藏识。具三义故。以能持种故曰能藏。以能受熏。故曰所藏。第七念念执为我故。故曰执藏。具此三义。名阿赖耶。得登八地。烦恼永伏。不受彼熏。七不执我。三藏之名。从此舍故。故云不动地前才舍藏也○二善恶业果位。亦从无始。至等觉位。名异熟识。亦具三义。一变异而熟。因种变异。果方熟故二异时而熟。因灭果生。定异时故。三异类而熟。因通善恶。果无记故。具此三义。名异熟识。从断惑来。名金刚道。二障惑种。由此断故。金刚道后。即解脱道。余有漏果。及劣无漏。俱弃舍故。唯识论云。有义所余有漏法种。及劣无漏。金刚喻定。现在前时。皆已弃舍。与二障种。俱时舍故。有义尔时。犹未舍彼。与无间道。不相违故。菩萨应无生死法故。此位应无所熏识故。住无间道。应名佛故。后解脱道。应无用故。由此应知余有漏等。解脱道起。方弃舍之。第八净识非彼依故。故此颂云。金刚道后异熟空也○三相续执持位。从证佛果。尽未来际。名无垢识。此识与智。同时发起。相续执持。无漏种故。唯识论云。大圆镜智相应心品。性相清净。离诸杂染。纯净圆德。现种依持。能现能生身土智影。如大圆镜现众色相。由斯此品从初成佛。尽未来际。相续不断。持无漏种。令不失故。故此颂云。大圆无垢同时发。普照十方尘剎中也。

　　八识规矩补注证义(终)

