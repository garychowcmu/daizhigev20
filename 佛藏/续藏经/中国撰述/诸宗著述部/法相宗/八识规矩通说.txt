续藏经   八识规矩通说
　明 德清述
　　 

　　八识规矩通说

　　　　唐三藏法师　玄奘　集
　　　　明憨山沙门　德清　述
　　八识规矩者。初玄奘法师。糅成唯识论就。窥基法师。因见本论十卷。文广义幽。乃请法师集此要义。将八识分为四章。每章作颂一十二句。将五十一心所。各派本识位下。有多寡之不同。条然不紊。故称规矩。然论虽十卷。其义尽此四十八句。包括无遗。可谓最简最要。为一大藏教之关钥。不唯讲者不明难通教纲。即参禅之士。若不明此。亦不知自心起灭头数。所谓佛法之精髓也。但窥基旧解。以论释之。学者难明。故但执相。不能会归唯心之旨。予因居双径寂照。适澹居铠公。请益性相二宗之旨。予不揣固陋。先依起信会通百法。复据论义以此方文势消归於颂。使学者一览了然易见。而参禅之士不假广涉教义。即此可以印心。以证悟入之浅深。至於日用见闻觉知。亦能洞察生灭心数。但此颂近解已多。皆得其宗。但就机宜。或以此为一助。以随文难明。故先提大纲于前。使知纲要。则於颂文不劳细解。亦易会矣。
　　大纲者。谓一真法界圆明妙心。本无一物了无身。心世界之相。又何有根境对待。妄想分别之缘影乎。原此心境。皆因无明不觉。迷一心而为识。唯识变起见相二分。故见为心。相为境。故缘尘分别好丑取舍者。皆妄识耳。若了心境唯识。则分别不生。分别不生。则一心圆明。永离诸相矣。今以未悟一心。故须先了唯识心境。生灭心行则当下消亡。一心可入。故唯识必须先知大纲。方可安心入观耳。此颂大纲单举八识心王。缘境之时。境有好丑。故心所从之执取。起憎爱取舍。故作善作恶。善恶为因。故感苦乐二报。则业力牵引受苦受乐。众生生死之法。唯此而已。此中开列八识各具心所多寡之不同。造业有强弱之不一。分别皎然。使学者究心。了知起灭下落。易於调治。不致盲修瞎练。不是徒知名相而已。众生日用见闻觉知。不离心境。其能缘之心。具有三量。量者量度。拣非真智。今妄识对境。便有量度。故心有三量。谓现量。比量。非量以第一念现前明了。不起分别。不带名言。无筹度心。如镜现像名为现量。若同时率尔意识。随见随即分别。名为比量。比度不着名为非量。此三量。乃能缘之心也。而所缘之境。亦有三。谓性境。带质境。独影境。现量缘性境。性者。实也。谓根尘实法。本是真如妙性。无美无恶。以心无分别。故境无美恶。是为性境。带质境者。比量所缘。若比度不着。则为非量。其带质境。有真有似。以六七二识。各有所缘故。若六识外缘五尘比度长短方圆美恶等相。属第二念意识分别。故为比量。此长短等相。是带彼外境本质而起。名似带质。以是假故。其意识缘五尘过去落谢影子。亦名有质独影。乃意识所变。故云以心缘色似带质。中间相分一头生。谓单从能缘见分起故。若缘空华兔角等事。名无质独影。若散心所缘。又有梦中境界。及病中狂乱所见。皆是非量。并定中观鱼米肉山等事皆现量。明了意识虽通三量。现多比非少也。若七识缘八识见分为我。中间相分两头生。以能所同一见分所变。故名真带质境。此心境之辨也。以心境对待。境有逆顺好丑则能缘心。依之而起憎爱取舍等见。故起惑造业。染成善恶二性。故感将来受苦乐二报。故心王有苦受乐受。若不起善恶。属无记性。则平平受。因此受亦有三。所以三界众生上下升沉轮回苦乐不忘者。皆由唯识内习熏变。发起心境。故三量三境三性三受。由是不能出离生死。皆心意识之过也。故论云。众生依心意意识转。今唯识宗。因凡夫日用不知苦乐谁作谁受。外道妄立神我。二乘心外取法。故佛说万法唯识。使知唯识。则知不出自心。以心不见心。无相可得。故参禅做工夫。教人离心意识参。离妄想境界求。正是要人直达自心本无此事耳。今八识颂而称规矩者。只是发明心境。其所作善作恶。皆是心所助成。以各具多寡之不一。故力有强弱之不等耳。此唯识之大纲也。其心所法。已见百法。今预列心境则临文不必繁解。恐碍观心耳。参禅若了妄心妄境皆唯识所现。则用功之时。内外根境一齐放下。不逐缘影。能所两忘。绝无对待。单提一念。摄归自心。则一切境量分别。皆剩法矣。

　　○五识颂

　　性境现量通三性　　眼耳身三二地居　　徧行别境善十一　　中二大八贪嗔痴
　　此颂前五识。首句言五识与八同体。缘境之时。单属现量。以前五识乃八识精明之体。映在五根门头了境之用。以初映境时。当第一念。未起分别。不带名言。无筹度心。故名为现量。境即性境。若起第二念分别。则是同时意识。相应而起则属比量。故云性境现量。言三性者。乃善恶无记三性。由此五识体非恒审。故三性皆通。问曰。五识现量本无善恶。何以通三性耶。答曰。此约同时意识。而引自类种子。同时而起。则三性皆通。此指意识任运而言。非专五识也。问曰。若前与八同体。然八识毕竟无善无恶。而五识何独通耶。答。八识毕竟不起分别。五识则有任运分别。约后分别位义说通耳。眼耳身三二地居者。此言三界五识行止之地也。二地者谓欲界五趣杂居地。色界初禅离生喜乐地。以欲界五识全具。初禅天人以禅悦为食。不食段食故离舌识。既不受食。则亦不闻香。故无鼻识。但有眼耳身三识而已。居者。止也。谓此三识亦止於初禅。若至二禅定生喜乐地。以入定中三识亦无。故云居止於此。徧行二句。颂相应心所也。其相应心所。通有五十一。而前五识。但具三十四心所法。余不具者。互相违故。
　　五识同依净色根　　九缘七八好相邻　　合三离二观尘世　　愚者难分识与根
　　此颂初句言五识所依之根。次句言生识之缘。三句言了境之用。言依根者。谓八识精明之体。今映五根门头。各了自境。不能圆通者。以被五色根之所笼罩。故各别区分。然五根乃四大所造。有浮尘。有胜义。今净色根。乃清净四大所造。为胜义根。则浮尘根不足依也。且如盲者见暗。与有眼处暗无异。足知根坏而见不坏。则所依乃净色根耳。言净色者旧解但云四大初成之净色。此最难晓。唯天眼能见。愚谓净色。即无明壳也。何以明之。且妙明真心本来圆明广大。今变而为识。则被无明拘碍。及结色成根。而无明识体栖托其中。是为五蕴之众生。且此妙心。非无明力。谁能裹此而入躯壳之中耶。故中阴身。亦有形状。但轻薄耳。鬼神五通。乃净色之用。足可征矣。九缘等者。言生识之缘。谓八识生起共有九缘。但具缘多寡之不同耳。九缘者。谓空。明。根。境。作意。分别。染净。种子。根本。此九通为生识之缘。以有为之法。非无缘而生。偈曰。眼识九缘生。耳识唯从八。鼻舌身三七。后三五三四。谓眼识必仗九缘方生。耳识八缘。除明缘。以暗中能闻故。鼻舌身三识除明空二缘。故唯七耳。相邻次第也。应云八七。后意识五缘者。谓除分别与根。以根乃七识染净依故。七识三缘者。但有作意种子根本耳。八识四缘者。谓根。即末那。境。即种子根身器界。作意。即徧行一。种子。乃八识亲生种子。此通言生识之缘。意取前五识。因便及后三也。鼻舌身。乃合中取境。以合方知故。眼耳离根取境。以合则坏根故。此言了境之用也。愚者难分一句。言小乘人。唯依六识三毒建立染净根本。不知八识三分。以根乃相分色法。识乃见分心识。以不知此。只说根识相生。纵许五识依五根生。则六识依何为根耶。经云。根能照境。识能了别。二乘不知。故为愚者。此上八句颂有漏识。下四句颂无漏成智。
　　变相观空唯后得　　果中犹自不诠真　　圆明初发成无漏　　三类分身息苦轮
　　此四句颂转识成智也。变。谓变带。相。谓相分。以五识一向缘五尘相分境。以此识同八齐转。今托彼相。变带观空。而此方成智。其相虽空。亦未离空相。以不能亲缘真如无相理故。智有根本后得。根本智缘如。名真智。后得智缘俗。名为假智。果中不诠真者。正谓佛果位中尚名假智。此破异师计也。以安慧师宗言后得因中缘如。故此破之。圆明初发。谓八识转大圆镜智。初发之时。此前五识即成无漏。以同体故。所谓五八果上圆。若此五转成所作智在佛果中则能现三类身。谓大化。小化。随类化。以此三身。应机利物。以在因中有外作用。故果上亦成利生大用也。参禅无明一破。则五根门头。皆光明智照。如镜照物。不将不迎。终日应缘。了无一法当情矣。

　　○六识颂

　　三性三量通三境　　三界轮时易可知　　相应心所五十一　　善恶临时别配之
　　此颂六识。初句言六识善恶无记三性。现量比量非量。性境带质独影。一一皆具。以诸识中唯此具足。故其力最强。三界生死善恶因果。唯此识造。故云三界轮时易可知。所以能取三界生死者。以五十一心所法法全具。故业力殊胜。但就善恶一念起时。则心所齐集。以类相从。故云分别配之。则易可知也。然意识有五种缘境不同。五种。谓明了意识。散位独头意识。定中独头意识。梦中独头意识。散乱独头意识。此五种缘境。唯后梦中散乱位二种。单缘独影境。其前三种。皆能缘三境。以凡有影像皆落意识窼臼。故参禅工夫。必要离心意识者。要不堕光影门头。以非真实故耳。
　　性界受三恒转易　　根随信等总相连　　动身发语独为最　　引满能招业力牵
　　此颂六识业力强胜也。受虽云三受。其实有五。内外粗细之不同。谓苦乐忧喜舍。逼悦心曰忧喜。逼悦身曰苦乐。忧喜苦乐不行时。名为舍受。以此六识於三性三界五受恒常转变改易也。正如善时忽生一恶念。喜时忽生一忧念。改易不定。次句承之云。若恶念起时。则根本与随烦恼连带而起。若善念起时。信等善法亦相连而起。以其善恶心所齐行。故助其强胜耳。於八识中。能动身发语。独此识最强。其造善恶之业。亦此识最强。引者。能引诸识作业。满者。能满异熟果报。故一业引一果。多业能圆满。其所造业力。招后报者。则牵引八识受生死苦。故八识颂云。界地从他业力生者此耳。故楞伽。不立七识。但言真识现识分别事识。足知此识过患最重也。
　　发起初心欢喜地　　俱生犹自现缠眠　　远行地后纯无漏　　观察圆明照大千
　　此颂六识转成妙观察智也。以第六识。顺生死流。具有分别俱生我法二执。若逆流还源。亦仗此识作我法二空观。今转识成智。从观行位。入生空观。至七信位。方破。分别我执。天台云。同除四住此处为齐。从八信起。作法空观。历三贤位。至初地初心。方断分别法执。故云发起初心欢喜地。俱生二执方现。故云现缠眠。缠。目现行。眠。目种子。以俱生我法二执。乃七识所执者。七识无力断惑。亦仗六识入二空观。初则有相观多。无相观少。至第七远行地。六识恒在双空观。方破俱生我执。俱生法执永伏不起。至此六识方得纯净无漏。相应心所亦同转成妙观察智也。若此识成智。则日用现前六根门头。放光动地。一切云为。皆大机大用矣。

　　○七识颂

　　带质有覆通情本　　随缘执我量为非　　八大徧行别境慧　　贪痴我见慢相随
　　此颂七识境量心所也。此识唯缘带质境以心缘心。名真带质。言通情本者。以拣六识缘外境为似带质也。以此七识缘内见分为我。中间相分。识与见分本质。交带变起。故名为真。三性之中。唯有覆无记。谓此识虽无善恶。而有四惑我见。相应而起。盖覆真性。故名有覆无记。随缘执我量为非。此句拣量也。若言带质境。则属比量所缘。今因执内见分为我。以非我计我。恒谬执故。故名非量。此识唯具十八心所。以虽无善恶。而为染污意。故具八大徧行并别境中慧。慧即我见。贪痴见慢。同一我见故。余不具者。以善是净法。此识染污。小随粗猛。此识微细。由见审决。故疑无容起。爱着我故。嗔不得生。故唯四惑。然无别境四者。以欲希望。此识任运无所希望。故无欲。解者。印持未定境。此识恒缘定事。故无胜解。念乃记忆曾所习事。此识恒缘现所受境。无所记忆。无不定四者。悔者。悔先所作。此识恒缘现境。故无恶作。睡眠必依身心重昧外众缘力此识一。类内执。不假外缘。故无睡眠。寻伺二法粗细发言。浅深推度。此识唯依内门而转。一类执我。故皆无之。
　　恒审思量我相随　　有情日夜锁昏迷　　四惑八大相应起　　六转呼为染净依
　　此颂七识力用也。此识恒常思察量度第八见分为我。故云恒审思量我相随。恒之与审。八识中四句分别。第八恒而非审。不执我。无间断故。第六审而非恒。以执我。有间断故。前五非恒非审。不执我故。唯第七识亦恒亦审。以执我无间断故。有情由此生死长夜。而不自觉者。以与四惑八大相应起故。第六依此为染净者。由此识念念执我。故令六识念念成染。此识念念恒思无我。令六识念念成净。故六识以此为染净依。是为意识之根。以此识乃生死根本。故参禅做工夫。先要志断四惑。内离我见。方有少分相应。
　　极喜初心平等性　　无功用行我恒摧　　如来现起他受用　　十地菩萨所被机
　　此颂七识转识成智也。分别俱生我法二执。乃六七识各有所执。分别二执。从初发心。六识修生空观。至七信位。断分别我执。随入法空观。历三贤位。至初地方断。此则七识当转平等性智。因有俱生二执未净。故此识未得纯净无漏。故曰极喜初心平等性。无功用行我恒摧。谓六识恒住双空观中。至第七远行地。方舍藏识。破俱生我执。至八地无功用行。则我执永伏。法执。间起。故云恒摧。若此七识转成无漏平等性智。在佛果位中。现十种他受用身。为十地菩萨说法。菩萨所被之机也。行人此识一转。则不动智念念现前。法界圆明。湛然常住矣。

　　○八识颂

　　性唯无覆五徧行　　界地随他业力生　　二乘不了因迷执　　由此能兴论主诤
　　此颂八识行相也。此识唯一精明。本无善恶。故四性中唯无覆无记。诸心所中。唯与徧行五法相应。以有微细流注生灭故。三界九地。乃生死六道。此识为总报主。当体虽无善恶。而被他六识业力牵引而生。前六识颂引满能招业力牵者。此也。以此识深细。世尊寻常不说。故云陀那微细识。习气成瀑流。真非真恐迷。我常不开演。向为二乘。但说六识建立染净根本。二乘一向未闻。故不了耳。又云。阿陀那识甚深细。习气种子成瀑流。我於凡愚不开演。恐彼分别执为我。故云因迷执。以小乘不知。故不信有此识。是故大乘论师。引大小乘三经四颂。五教十理。证有此识。故云由此能兴论主诤。十证之义。论中广明。
　　浩浩三藏不可穷　　渊深七浪境为风　　受熏持种根身器　　去后来先作主公
　　此颂八识体相力用也。浩浩者。广大无涯之貌。谓藏识性海。不思议熏变而为业海。故此识体广大无涯。以具三藏义故。名为藏识。三藏者。能藏所藏。我爱执藏。以前七识。无量劫来善恶业行种子习气。唯此识能藏。前七识所作异熟果报。唯八识是所藏之处。由第七识执此为我。故云我爱执藏。论云。诸法於识藏。识於诸法尔。更互为果性。亦常为因性。积劫因果不失不坏。故云不可穷。本是湛渊之心。为境风鼓动。故起七识波浪。造种种业。经云。藏识海常住。境界风所动。洪波鼓冥壑。无有断绝时。故云渊深七浪境为风。前七现行。返熏此识。以其体有坚住可熏性。故云受熏。前七善恶种子唯此识能持。又能持根身器界。一期令不散坏者。以是此相分。乃所缘之境故。以为三界总报主。故死时后去。投胎先来。为众生之命根。故云作主公。共实不知不死不生法身常住也。故经云。识藏如来藏所谓如来藏转三十二相入一切众生身中。故如来藏有恒沙称性净妙功德。岂生死耶。今迷而为藏识。亦具恒沙染缘力用。能一念转变。则妙性功德。本自圆成。以真妄觌体。故颂四句叹其力用广大也。
　　不动地前才舍藏　　金刚道后异熟空　　大圆无垢同时发　　普照十方尘剎中
　　此颂转成大圆镜智也。谓此识因七识执为我。故后无始时来相续长劫。沉沦生死。圆教菩萨从初发心修行。渐断习气。历过三贤登地以去。至第七地破俱生我执。此识方得舍藏识名。显过最重。故云不动地前才舍藏。以微细法执。及有漏善种间起。尚引后果。名异熟识。至金刚心后。证解脱道。异熟方空。故云尔也。异熟若空。则超因果。方才转成大圆镜智。言无垢同时。发者。以佛果位中。名无垢识。乃清净真如。谓镜智相应法身显现。圆明普照十方尘剎。故结云普照十方尘剎中。以理智一如。方证究竟一心之体。此唯识之极则。乃如来之极果也。谛观此识深潜难破。此识丝毫未透。终在生死岸头。古德诸祖未有不破此识而有超佛越祖之谈。今人生灭未忘。心地杂染种子。未净纤毫。便称悟道。岂非未得谓得。未证谓证。可不惧哉。
　　此论古存一解。今人解者甚多。但委细分别名相。转见难入。而修行之士未亲教者。望崖而退。即久依讲席罢学参禅者。但勘话头一着。而心地生灭头数。亦没奈何。此论虽云相宗。但显唯心之相。若不知此。亦难究心。不免得少为足。故予此解虽未尽依论文。唯取其义而变其语。使学者一览便见。正要因此悟心。不是专为分别名相也。若责予杜撰荒邈之罪。固不敢辞。而为修行者未必无功。幸高明达士。得意遗言。是所望也。

　　○六祖大师识智颂解

　　大圆镜智性清净
　　教中说转识成智。六祖所说识本是智。更不须转。只是悟得八识自性清净。当体便是大圆镜智矣。
　　平等性智心无病
　　此言七识染污无知。乃心之病也。若无染污之病。则平等性智念念现前。
　　妙观察智见非功
　　言六识本是妙观察智。於应境之时。若以功自居。则执我见。此则为识。若不居功。则日用应缘。纯一妙观察智矣。
　　成所作智同圆镜
　　言前五识转成所作智。此亦不必转。但悟八识清净圆明。则於五根门头放光动地。一切作为。皆镜智之用矣。
　　五八六七果因转　　但转名言无实性
　　此言转识分位。虽说六七二识是因中转。五八二识乃果上转。其实转无所转。但转其名。不转其体。故云但转名言无实性。
　　若於转处不留情　　繁兴永处那伽定
　　此结前转而不转之义也。所言转识成智者。无别妙术。但於日用念念流转处。若留情念系着。即智成识。若念念转处。心无系着。不结情根。即识成智。则一切时中。常居那伽大定矣。岂是翻转之转耶。观六祖此偈。发挥识智之妙。如倾廿露於焦渴喉中。如此深观。有何相宗不是参禅向上一路耶。予昔居五台。梦升兜率。亲见弥勒为说唯识曰。分别是识。不分别是智。依识染。依智净。染有生死。净无诸佛。予因此悟唯识之旨。此虽梦语。不可向梦人说也。

　　八识规矩通说(终)

