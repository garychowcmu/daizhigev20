续藏经   十不二门文心解
　宋 仁岳述
　　 

　　十不二门文心解

　　　　沙门　仁岳　述
　　玄义申经记释玄义文已三矣讵假染笔以四其说良由妙法难解圆宗牢通在乎上智文若过矣至於中人犹若不及历观荆溪着撰尤得意於十门辞实体要览之使人见佛慧之渊乎且释者数家莫能一贯义学之士未免持疑故因讲次輙复笺解矢石之论者得以辨之帝虎之讹者亦以正之岂曰无考盖率由先训也章安云玄意述於文心文心莫过迹本十门既接迹本今解遂以文心命题分节科目具在别纸。
　　然此迹门谈其因果及以自他。
　　迹者望本为名皆从喻立也如人从本处则有行来之迹故因其迹以通其本尘点劫前成佛之事犹本处也华严已降设教之相犹行迹也法华既开近显远如来已因迹通本今智者谈迹中诸法以成十妙十妙不出因果自他因谓境智行位果谓三法自即能化他即所化感应具能所神通说法是能化眷属利益是所化也他释前五妙为自后五妙为他此不应尔以自他不二门正从感应等立虽玄义约前五为自因果后五为他能所建言有异未必例同。
　　使一代教门融通入妙。
　　理境乃至利益既是教下所诠之法故开法妙则使教融教何所融融其情耳。
　　故凡诸义释皆约四教及以五味意在开教悉入醍醐。
　　约教简於其法体则三粗一妙约味辩於其化意则四粗一妙此相待判也若判余经但用四教於义即足若释法华不辩五味其旨永失言开教入醍醐者即开前四味三教入醍醐纯圆之教此绝待判也。
　　观心乃是教行枢机。
　　观者圆修三观心者通指四阴文句记云创心修观莫不皆以第六王数为发观之始纵使观境圆融不二其如粗惑尚未先落乃至未净六根已来未离王数应知理性如火四阴如燧三观如钻火非燧而无寄燧非钻而不燃故理无所存徧在於事即事显理者其唯观心乎枢机者易曰言行君子之枢机枢谓户枢机谓弩牙户枢之转弩牙之发皆为要也譬教之所归行之所由要在观心下文云若了一念十方三世诸佛之法本迹非遥教之要也又云众生心因既具三轨此因成果名三涅盘行之要也。
　　仍且略点寄在诸说或存或没非部正意。
　　寄犹附也诸说之后有附法一相及附事相义明观心者皆略点示耳存没者且如境妙七科四谛十二因缘则存二谛三谛等则没以玄义正释经题广谈化意非约行之宗故。
　　故纵有施设托事附法。
　　止观义例云夫观心者义唯三种一者从行唯於万境观一心万境虽殊妙观理等如观阴等即其意也二约法相如约四谛五行之文入一念心以为圆观三托事相如王舍耆山名从事立借事为观以导执情如方等普贤其例可识今十妙中托事即感应神通等附法即义例所指然此二观皆备学者即闻而修故玄义云观心十妙即得行用不如贫人数果头实又记云随闻一句接事成理不待观境方名修观近人谓事法二观不通修者无乃相反乎虽义例中有破邪师依十二部经观心之文但由此师偏指一句两句以为顿顿十境十乘以为渐顿是故破之若於托附之文以广决略何往不通故文句记释王舍耆山观后云应於此中辨方便正修简境及心等苟不通修何须简辨。
　　或辩十观列名而已。
　　位妙中五品十信皆有十观斯乃泛论约行之相正由辩位故但列名也。
　　所明理境智行位法能化所化意在能诠诠中咸妙。
　　能诠之文该乎一化诠中咸妙功在法华。
　　为辨诠内始末自他故具演十妙搜括一化出世大意罄无不尽。
　　始因末果自他如前是故不谈十妙摄法不周不论一化示妙不徧言其广则河沙无以喻其法语其要则指掌可以观其妙斯是三昧发旋总持不同文字之师寻经安布。
　　故不可不了十妙大纲。
　　群经如网十妙如纲故揽为所观故先劝此解。
　　故撮十妙为观法大体。
　　十妙之法唯极果之所究尽若不用为观体於己徒施观体者何即下文一念三千等是。
　　若解迹妙本妙非遥应知但是离合异耳因果义一自他何殊。
　　玄义云迹中因开而果合合习果报果为三法妙本中因合而果开因合者束境智行位为一本因妙也果开者开习果出报果离三法妙为国土涅盘寿命三妙也感应等五妙名同迹门。
　　故下文云本迹虽殊不思议一。
　　语出睿公九彻肇亦承之彼第六本迹无生彻云多宝为本释迦为迹本既不灭迹岂有生本迹虽殊不思议一今家但借其语不用其事故下本门云非今所明久远之本无以垂於已说之迹非已说之迹岂显今本本迹虽殊等。
　　况体宗用祇是自他因果法故况复教相祇是分别前之四章使前四章与诸文永异。
　　玄义云释名通论自行化他体非自非他宗是自行用是化他教相分别自他又云释名通论因果显体非因非果宗自因果用教他因果教相分别上法耳问体既双非今那况指答若克论实相则名教宗用并非其类也若通论所依则自他因果皆由此立也故大乘因果皆是实相三千理满自乃益他当知其体即诸法之本也又迹门境妙即体之异名玄义复以自因收之今意亦尔。
　　若晓斯旨则教有归。
　　若晓十妙贯彻五章教法虽多但以自心妙境观之其归一揆。
　　一期纵横。
　　能仁出世为一期五味相生故纵四教各被故横。
　　不出一念三千世间即空假中。
　　一念者能造之心也三千世间者所造之法也在理则心性本具在事则因缘所生即空故一相不存即假故诸法皆立即中故妙绝无寄此三即一体不可分也即一而三相不可混也三皆名谛为不思议境全境发观为不思议智虽发观之始皆依王数苟顺凡情尚无并虑何三千之可具乎今反常情方合妙理介尔有心心体即具具即是假假即空中妙法之门不远而入矣或问三千世间为只心具色亦具耶答曰心性即色色性即心心色一如无复别体彼彼法界何局唯心故四念处云非但唯识亦乃唯色唯声唯香唯味等又辅行云从事则分情与非情从理则无情非情别是故情具无情亦然当知色心不出三千三千但是俗谛若论互具并由即真故记云俗则百界千如真则同居一念若但指俗事不论真理何但外色不具抑亦内心不融故止观明世人取着一念不具三千辅行云能了妄念无一异相达此无相具足三千今谓真如随缘变造三千想澄为色知觉为心若望真如俱非即离非即故皆是幻有非离故无非一性性既无外岂有此具彼不具耶诚由因通易知果隔难显心为造法之本譬如画师之手故诸教所明具法多指归心往人未明乃生异执难曰有情心具则能随缘变造十界无情既具胡不起善作恶造十界耶释曰若言造十灼然唯心今言具十须於一尘一念不前不后而论具耳若非即理安得顿收以缘生之心难法性之色不知其可也或复以不轻唯礼四众涅盘唯记有心偏计心具者斯是人情何关佛性理章安明一念具十法界云法性自尔非作所成亦何必对境觉知异乎木石然后为具耶。
　　理境乃至利益咸尔。
　　境妙即性德三千空假中也智行依此而修位法由此而证感应等五从三千空中起三千化事十妙虽广三谛无殊三谛非遥一念即是。
　　则止观十乘成今自行因果起教一章成今化他能所。
　　十乘初观不思议境境为所观即理境也观为能观即智行也上根一观即入位法中根未悟更修余乘或二或七下根障重须具十法辅行云观法非十对根有殊虽复根殊但是一不思议观观不思议境应知止观十章前六是十乘之解果报是三法之相旨归是息化之理今故不言但举正观成前五妙及指起教成后五妙然起教一章虽广文不说准望五略即裂大网是也旧云裂网之文泛论生起虽在果后化他细寻其意多明初心自行故文云种种经论开人眼目执此疑彼是一非诸今融通经论解结出笼岂非始行能裂他网又文云若人善用止观观心则内慧明了通达渐顿诸教等岂非自行起教故知能修起教之观则能成就应机说法之用若云但修十乘果用自显者则合云十乘成今化他耳今谓不然若自裂网则通初心若裂他网须至果后故辅行释化他不思议境云初心依理生解为他说者与起教不同此唯实报八相被物发起权实施开废等何得云始行能裂他网乎抑又起教之言须起八教徧逗群机而反用自裂之文作自行起教者不亦谬滥乎又令修起教之观成说法之用不许但修十乘果用自显者且辅行云若不善用不思议观观不思议境何由可裂执教大疑岂非但是修十乘耶况今文云理境乃至利益咸尔故知起教更无异涂若谓十乘不该果用后之五妙更须别修是则众宝之车翻同坏驴之运但以起教之义正明感应等事彼此相显故曰成今止观云起教一章转其自心利益於他辅行云自证妙理称机说法教由机生故云起教。
　　则彼此昭着法华行成。
　　彼观此教二说交映其犹目足互相资成则法华三昧由斯可入矣。
　　使功不唐捐所诠可识。
　　以教资观故功不唐捐以观成教故所诠可识。
　　故更以十门收摄十妙。
　　述作之意不逾二焉一为摄教成观即前文云故撮十妙为观法大体二为观略知广即后文云使一部经旨皎在目前然其后意亦成前意故十门竟复总结云令观行可识。
　　何者为实施权则不二而二开权显实则二而不二。
　　出世本怀唯为一实物机未熟故说三权在理虽融於教且隔故云不二而二法华开显理教齐均即指三权无非一实实复何有假名一乘故云二而不二。
　　法既教部咸开成妙故此十门不二为目。
　　妙名不可思议不二乃妙之异名门名能通通於所通当以观行为能心性为所何者玄义迹门之后判前十妙权实凡有所说皆名为粗唯取悟理方名为妙荆溪於是明观法大体故建兹十门傥三观不修则十门仍塞旧云十妙法相该博学者难入此文撮要径显彼意以略显广以易显难义立能通所通者尚失於能况得其所。
　　一一门下以六即检之。
　　十门所诠咸归不二三千事异故六空中理同故即然则门门之下皆有理即不二乃至究竟不二以此检之不生上慢不自下屈。
　　本文已广引诚证此下但直申一理使一部经旨皎在目前。
　　迹门之初广引法华证成十妙所以为生信也今但撮其梗槩直指十妙权实之法归乎一心是使学者览斯妙文明了经旨。
　　一者色心不二门二者内外不二门三者修性不二门四者因果不二门五者染净不二门六者依正不二门七者自他不二门八者三业不二门九者权实不二门十者受润不二门。
　　十门名义亦复不出因果自他前四从因至果后六以自化他生起伦次下文备矣。
　　是中第一从境妙立名。
　　色心二法是一切世出世法之根本能生一切法能摄一切法是故以此二法收彼七境。
　　第二第三从智行立名。
　　境分内外者乃发智起行之所由也修即智行性即前境由修照性故此属焉。
　　第四从位法立名。
　　因该五即之位果通分满之法记云位妙若立实通因果为对三法且从因说又云三法属果义可通因即指初住为因妙觉为果也他释位是住前所历故属因法是登住分证故属果今文正示初心观体所以唯指初住为果正与止观文同以彼感大果只是初住故也今谓不尔且因果门中义开六即又云幻因既满镜像果圆染净门云分真垂迹十界亦然乃至果成等彼百界此等岂非因该五即果通分满耶而欲例同止观唯指分果其可得乎应知彼感大果盖示行人当报之相故且言其初也今明三法乃是佛地已证之德故须显其终也岂以果法太高使乖於初心观体耶。
　　第五第六第七从感应神通立名。
　　染净二法所以对辨者为示染体摄於净用也净用之事属乎应通应通之相在乎依正此为能化必对所化故有自他自即应通他即机感。
　　第八第九从说法立名。
　　说必三业俱运法乃权实迭兴。
　　第十从眷属利益立名。
　　眷属即受化之人利益即蒙润之相。
　　一色心不二门者且十如境乃至无谛一一皆有总别二意总在一念别分色心。
　　色心万法通论其理一一法体无非是总以由别相唯心所生如枝派之有根源故的指一念而为总也此中双标则先总后别下文各释则先别后总者盖非别无以明总即以生显具之义也问十如境乃至三谛可有总别一实及无总别安在答玄义虽说一无亦对事辨故一谛中引涅盘二谛其实是一无谛中引法华诸法常寂灭相故知是并就色心之境以显一无之理总别二意例亦有焉。
　　何者初十如中相唯在色性唯在心体力作缘义兼心色因果唯心报唯约色。
　　不言本末究竟等者本末只是前之九如指所归处为究竟等归处者三谛也下文云俗具色心真中唯心今正约俗谛而判。
　　十二因缘苦业两兼惑唯在心。
　　问前十如境报唯约色今因缘境苦何两兼答苦报二名大同小异报据酬因可云唯色苦通三受不可无心然又报非无心从习果受称也。
　　四谛则三兼色心灭唯在心。
　　灭以灭无为义若论所灭即苦集二境色心两亡也若论能灭即道灭二智以道有正助故兼於色灭唯约证故但属心。
　　二谛三谛皆俗具色心真中唯心。
　　二谛有复俗之义空虽在俗不可云色今色且从假为言耳然真中二理本非色心而心法虚通有名无状由兹悟理故曰唯心若下文唯心色之义非同此例。
　　一实及无准此可见。
　　此谓真中。
　　既知别已摄别入总一切诸法无非心性。
　　七境色心缘起差别若了心性差别同趣止观大意云随缘不变故为性不变随缘故为心是则即理之事名心心生故一即一切即事之理名性性融故一切即一须弥入芥子正显於斯当知此文既云摄别入总祇是摄事入理若乃理具三千本非色心何必令其摄别入总下文一性无性三千宛然等即是开总出别全理造事不须更立两重总别也问旧云非谓约事论别以理为总今何违之答此语偏矣文句记指此为事理不二门岂非理总而事别耶但是指事即理以理为总自异偏指清净真如若只以事中一念为总岂有摄别之义乎如净名疏释须弥入芥子云若得芥子真性之小能容须弥之大得须弥真性之大不碍芥子之小辅行云然此真性遍於法界迷谓内外悟唯一心是故四眼二智万像森然佛眼种智真空冥寂今虽初观岂令顺迷制心从理无非心性由是明之旧说讹矣。
　　一性无性三千宛然。
　　对别云一一复成待待对俱绝是谓空中空中之体且非断无三千色心妙假斯立应知心性之理虽具三千以未曾变造故所有假法同名空中也三千之事虽即真性以全体起用故所有空中皆属假法也问若据下文修性之义但云离谓修性各三合谓修二性一若如向说事理之义应云离谓事理各三合谓事一理二耶答实如所问故玄义明事理本迹则以实相真谛为理本森罗俗谛为事迹记云即指三千为其森罗又文句明事理权实亦以诸法实相为实理如是相等为权事记云空中为理假法为事斯皆合义也下文观内外二境各云即空假中岂非离义耶当知若约谛境而论须合真中为理俗但名事若约顺修对性而辨须合谛境为一分智行为二各有其致学者详之又复须晓三千之法定属於假空中之体断非数量故止观云第一义中一法不可得况三千法世谛中一心尚具无量法况三千耶又辅行云三谛无形俱不可见然即假法可寄事辨人之多僻见诸文云三千空中便谓空中亦有数量竞执理体有差别者几许误哉殊不知约假以立空中妄认世谛而为臻极净名记释行於非道通达佛道云三千世间皆名非道不离空中方名佛道庶观此解用格前非。
　　当知心之色心。
　　上心字是总下色心是别前云一念此单云心皆指心念之性也。
　　即心名变变名为造造谓体用。
　　心性变造三千色心即全体起用也变义从性造义从心性非心而所变无因心非性而能造无体变造相显体用方成他本云造谓体同者误释者云祇由理具方有事用此事即理所以徧观所造唯见理具故云造谓体同若言体用但得从理变事之谈而失指事即理之义今试辨之且文中三句皆迭相释成耳初即心名变乃成上心之色心也次以造释变后以用释造若不尔者则名谓二字并无所以责云失指事即理之义者上文摄别入总下文结示三谛岂非其义耶祇缘中间开总出别全理造事成三千色心即点此色心而为三谛文理婉顺何事固迷。
　　是则非色非心。
　　真也。
　　而色而心。
　　俗也。
　　唯色唯心。
　　中也一切法趣色趣心故谓之唯。
　　良由於此。
　　良实也此指理事之境也由事即理故色心本常由理即事故变造无碍后总结云如境本来具三义见於此。
　　故知但识一念遍见己他生佛。
　　还就总念示观体之要前明变造之用不逾生佛之法己造他造事虽有殊但识一念三谛三千遍见己他无二无别言己他生佛者己即自心他即生佛为显他性各具生佛故此言之有本无生佛二字者误。
　　他生他佛尚与心同况己心生佛宁乖一念故彼彼境法差而不差。
　　境法即三法权实所造也。
　　二内外不二门者凡所观境不出内外。
　　他释己心名内生佛名外前门自己色心虽已融一对外生佛尚成二法故示己心三千摄彼生佛以成不二也原夫前门从境妙而立此门约智行而谈岂可境妙唯明心法三千智行方明三无差别况复前门显示一念遍见己他生佛何忽尚成二法之见耶今详究文义祇以前门总在一念为内别分色心为外前释总别既前别后总今释内外亦先外后内外观云托彼依正色心岂非指前十如等七境色心耶内观云是则外法全为心性岂非同前一切诸法无非心性耶况一家教观以理事为内外其文非一如止观不思议境破四性中以法性为内无明为外又辅行释观烦恼境中云理性为内诸法为外又文句记释如来入定履历法缘云履历即历事对境法缘即内缘真理又涅盘疏释十功德非内非外云非真故非内非俗故非外斯等明据足显此门所立之义也应知内外二境即占察经中唯识真如二种观境也彼经云学唯识观者於一切时处随身口意所有作业悉当观察知唯是心习真如观者思惟心性无生无灭不住见闻觉知永离一切分别之相辅行云唯识历事真如观理又曰观於十界四运义当占察一切唯心由是而知彼之所观即今之二境也明矣诸文有以生佛依正等为内外者随义甄分不可一准此门消释历代不同吾宗达人试与评品在理或当能无从乎。
　　外谓托彼依正色心。
　　境也。
　　即空假中。
　　观也他本作即空即中者误。
　　即空假中妙故色心体绝。
　　三观冥理故云妙色心即性故云体绝所言绝者非无体断绝之义如义例云诸色心现时如金银隐起金处异名生与金无前后今观隐起纯是一金则异名体绝矣他本但云空中妙故心色体绝释者谓此中但明空中二观不言假观者以此门正指前门即假三千之心收彼外境故此但以空中亡之令内体显也且前门云彼彼境法差而不差已摄生佛亦示泯亡如何至此方收外境始显内体耶况复文云外谓托彼依正等而今反显於内者名义甚疎也。
　　唯一实性无空假中。
　　上文色心体绝亡其事境也今云唯一实性显於谛理也无空假中泯乎观照也下文色心宛然等只是点示外境三谛净相耳。
　　色心宛然豁同真净。
　　外境显时三谛皆离妄染之相故曰真净亦可空中为真假法为净应知此义通於浅深今意且约住前而说以记主用智妙对名字行妙对观行相似此门既从二妙而立故未可滥同分真净相然又虽通住前若据豁同真净之言合是六根净位。
　　无复众生七方便异不见国土净秽差品。
　　此下释成上义众生总示假名七方便略举正报国土通收依果即三种世间也斯等皆即空中故云无异及不见也。
　　而帝网依正终自炳然。
　　空中即假如帝释珠网光影交错体相自分有本作终日炳然者误如玄义云诸大乘经虽明法界平等而菩萨行位终自炳然。
　　所言内者先了外色心一念无念唯内体三千即空假中。
　　心性何在徧在色心若欲观内必先了外内外虽异实性本融是故三千色心同居一念念无念相三谛现前当知观外三千亦见心性空中之理观内心性亦见三千即假之事故义例云本末相映事理不二辅行云修三昧者於此二涂一不可废尝试研核止观十境初阴入界或唯观理下之九境随发而观多是历事且初境中拣去界入的就识心观不思议境此属於理若例余阴等遍修三观亦属於事义例云修观次第必先内心内心若净以此净心历一切法任运唇合若尔外观必须内心净后方可修耶此有二意一者如义例所示即不思议境后历一切法是也二者自有内心未净复修外观如破法遍末历余阴入界是也故文云若总无明心未必是宜更历余心等问所观识心及余阴等并是达事即理何故分对事理二观耶答识心未起分别之时此与真如内体弥近其用观者如伐树得根故可唯达法性更不余阴也余阴既是根尘和合所生之法其用观者如寻条知本故今专照起心四性叵得也虽复体达若对若起不出法界此即已当从末从事而观应知内心不起而已起则十界之中必属一运观此一运即具十界百果千如即空即中未必具足推捡四运方名唯识况占察无四运之说盖今家依龙树观道为防末代深计故以正起之心形於三运委悉而破若了斯义则内外二境事理二观无相夺伦不同旧云内外各有二观之相也。
　　是则外法全为心性心性无外摄无不周。
　　辅行云但观理具俱破俱立俱是法界任运摄得权实所观。
　　十方诸佛法界有情性体无殊一切咸遍。
　　前明心性遍彼生佛今例生佛之性互遍亦然金錍云以无始来心体本遍故佛体遍由生性遍是则诸佛无异心故复其性而已矣。
　　谁云内外色心己他。
　　以理遣情。
　　此则用向色心不二门成。
　　用向总别二境成今内外二境。
　　三修性不二门者性德只是界如一念。
　　百界千如同居一念理具常乐我净故名性德。
　　此内界如三法具足。
　　界如即空性般若界如即假性解脱界如即中性法身此即前门内观之境故云此内下文云理性三德三谛三千盖指其义。
　　性虽本尔藉智起修。
　　至理玄微非智莫显故依理起智以智导行二修若立一性乃彰他本云藉知曰修释者云知训照也如妙乐记释知法常无性云知者照也今观智者并荆溪之意并不以知字为修故文句释欲令众生咸得闻知云闻知即闻思二慧也记云既有二慧必入修慧但以知释修未可全当明文若此岂今着述特反其言乎虽凭训照之文全皆非修之义亲疎可验何苦诤锋彼又云若言藉智起修即成行三是修智三非修也今恐斯难非理智起即修谁此分隔。
　　由修照性由性发修。
　　以智照於境则一性而三性以境发於智则修二而各三。
　　在性则全修成性起修则全性成修。
　　二修在性则般若解脱全成法身一性一性起修则法身全成般若解脱。
　　性无所移修常宛尔。
　　性虽起修其体不动修虽即性其用弥彰。
　　修又二种顺修逆修。
　　此门摄智行二妙彼之修相不出二种智妙中有二十智始从世智洎乎别教佛智皆逆修也圆教五品至於妙觉则顺修也行妙中约四教明行前三是逆修唯圆为顺问别教佛智何名为逆耶答此约教道悉是权施故。
　　顺谓了性为行。
　　五品已上即三障之事了三德之性而为行也。
　　逆谓背性成迷。
　　世智着有二乘取空菩萨以二边为因别佛以但中为果皆背性也。
　　迷了二心心虽不二。
　　心体即理故二而不二。
　　逆顺二性性事但殊。
　　性变成事故不二而二。
　　可由事不移心则令迷修成了。
　　责於以理混事。
　　故须一期迷了照性成修。
　　一期犹一往也故须一往且分迷了变迷修而顺了修也他本作一其字误纵为巧释终非文意。
　　见性修心二修俱泯。
　　初住见性真修体融复何分於迷了之异乎故文句记云若至初住修性一合无复分张今言俱泯由合性故也。
　　又晓顺修对性有离有合离谓修性各三合谓修二性一。
　　玄义明智行二妙与前境妙一而论三三而论一记曰一谓涅盘三谓三德境是法身智是般若行是解脱当知祇一涅盘而论此三又境即理三智即名字三行即观行相似三也当知九只是三三只是一一尚无一岂有九三。
　　修二各三共发性三。
　　此释离义也即以修六为能发性三为所发性三既为三障所覆故须修六显发三德德障虽一发覆且殊不分而分修九之义於兹立矣。
　　是则修虽具九。
　　覆唯在性发乃由修以所从能故云具九。
　　九祇是三。
　　性中智脱全成二修修中法身即是一性义虽具九体祇是三。
　　为对性明修故合修为二。
　　此释合义也离既各三合何一二良修中法身其性无作故合修三但名智行亦应例云为对修明性故合性为一以性中智脱非修勿功故合性三但名理境。
　　二与一性如水为波。
　　一性起修。
　　二亦无二亦如波水。
　　二修即性。
　　应知性指三障是故具三。
　　阴入界共即法身贪恚痴性即般若业行系缚即解脱。
　　修从性成成三法尔。
　　性三如水具火性氷具水体修三如火生於木冰融於水。
　　达无修性唯一妙乘。
　　对性辨修皆是权巧苟契神於不二何修性之有乎如是乃能受赐大车悟入中道矣。
　　无所分别。
　　中道亦亡。
　　法界洞朗。
　　三谛俱照也。
　　此由内外不二门成。
　　因观内外故有智行。
　　四因果不二门者众生心因既具三轨。
　　玄义明性德三轨云凡心一念具十法界一一界悉有三道性相体即是三轨性相体。
　　此因成果名三涅盘。
　　文句明位中若研性德三法入於十信名如是力如是作若入四十一地名如是因如是缘若至佛地名如是果如是报初三名本后三名末初后同是三德名究竟等问性中三轨但是性相体三修中因果唯有力作等七然则十如是法修性互阙耶答性具力作等只是全修在性修中性相体只是发彼性三理事相收十如无减言三涅盘者即三德异名也大经云三德具足名大涅盘故知性圆方便皆具常乐我净。
　　因果无殊始终理一。
　　因果俱三始终不二。
　　若尔因德已具何不住因。
　　据理难事。
　　但由迷因各自谓实。
　　记云方便诸乘皆悉不知无始藏理一心三法故各於一法少分起计并谓究竟方便尚尔况凡夫乎。
　　若了迷性实唯住因。
　　金錍云果佛具自他之因性我心具诸佛之果德果上以佛眼佛智观之则唯佛无生因中若实慧实眼冥符亦全生是佛故知了性则无别修。
　　故久研此因因显名果。
　　此因者即前众生心因也如大经以十二因缘为因性记主指为理性三因故知果上祇显此因其犹磨镜发光光非外得。
　　祇缘因果理一用此一理为因。
　　即观心因而起修因。
　　理显无复果名岂可仍存因号因果既泯理性自亡。
　　夫因果者取理之幻事故得理而亡事理性者取证之假名故得证而亡名大论曰佛坐道场时不得一法实空拳诳小儿诱度於一切。
　　祇由亡智亲疎致使迷成厚薄。
　　上言泯亡且寄理显须知亡智通乎始终祇由亲疎随功涉位如六即位后之五即由亡智故所以俱即由亲疎故所以分五他释唯以初住为亲相似为疎又以亲疎配属利钝此不应尔下文义开六即何止分真强分三惑宁关利钝但约一人五即迭论亲疎於义自允也。
　　迷厚薄故强分三惑。
　　圆人初缘实相造境即中不断而断本断无明以由二惑任运先除故说初信断见七信断思等其实见思体是无明故文句云性德之理而为通别二惑之所染着难可了知记曰二惑叵分故云难了今言强分盖由此耳。
　　义开六即。
　　记云约理则证法无名约事则不无诸位今言义开六即其意也。
　　名智浅深。
　　亲疎从行浅深约位。
　　故知梦勤加功空名惑绝。
　　勤加三智泯绝三惑他释引大论云空但有名而无真实惑即法性亦但有名故用空名以喻惑妄。
　　幻因既满镜像果圆。
　　因果位通故以圆满言之所举梦空幻像四喻者前三喻体不可得后一喻任运所现。
　　空像虽即义同而空虚像实。
　　体虚虽同然空无形而像可见以像望空虚复名实。
　　像实故称理本有。
　　喻理具三千果满即现。
　　空虚故迷转成性。
　　喻无明转故即变为明他本云性成者误。
　　是则不二而二立因果殊二而不二始终体一若谓因异果因亦非因。
　　因不具德此非圆因。
　　晓果从因因方克果。
　　果藉圆修方获妙果。
　　所以三千在理同名无明。
　　果德三千在理名三道法身为苦般若为惑解脱为业今略言惑也又无明是无住之本业苦是所立之法今云在理举本摄末故也。
　　三千果成咸称常乐。
　　因理三千至果称三德苦成法身惑成般若业成解脱皆具四德今略云二也又常乐属法身净属般若我属解脱今云果成举体摄用故。
　　三千无改无明即明。
　　释上句以三千法性随缘不变故曰无改。
　　三千并常俱体俱用。
　　释下句以三千全是法身之体二法之用故曰并常此又从略耳。
　　此以修性不二门成。
　　修性为因因成名果问前修性门摄智行二妙记以智行对住前三即今以修性为因亦合因属住前果在初住何故此门有因满果圆之说答记云今言行者多在住前故知所对且据一往又记云若至初住名随分果又云境智行三历六即位以至於果故知他人唯指初住为果者局之甚也。
　　五染净不二门者若识无始即法性为无明故可了今即无明为法性。
　　欲明染净缘起先示无始无住之本也记云法性即无明法性无住处无明即法性无明无住处无明法性虽皆无住而与一切诸法为本今既示其观体是故须了无明即法性以法性为本若识其本则所立一切染净之法在乎剎那。
　　法性之与无明徧造诸法名之为染。
　　法性随无明缘实造九界皆是三道流转故名为染而云与者地论云唯真不生单妄不成真妄和合方有所为又圆人未破无明已还虽造佛界亦名为染以今明净法唯取果后应用也故文句记释事理权实中谓心意识等净不净业是染缘立一切法释体用权实中谓初住分果百界之用是净缘立一切法记自指云如染净不二门明。
　　无明之与法性遍应众缘号之为净。
　　无明感法性应权造十界并是果中胜用故名为净亦云与者辅行明圣人变化所造亦令众生变心所见又辅行云自行由观染因缘生化他则以净因缘生自他相对则以染净和合因缘而生此中既云遍应众缘正是染净和合也故知与字不可阙之他本无二与字者恐往人不善其义妄有除削耳。
　　浊水清水波湿无殊清浊虽即由缘。
　　清浊二水皆由风故起於二波染净二体并由妄故起於二用。
　　而浊成本有。
　　众生无始唯有烦恼业苦而已。
　　浊虽本有而全体是清。
　　三道全是理性三因。
　　以二波理通举体是用故三千因果俱名缘起迷悟缘起不离剎那。
　　合上浊水清水波湿无殊此摄事归理也无谓剎那非真是妄。
　　剎那性常缘起理一。
　　合上二波理通举体是用此指理融事也但合初后中间自明。
　　一理之内而分净秽。
　　即就缘起理一之内而分缘起净秽之相。
　　别则六秽四净。
　　此言十界当分也。
　　通则十通净秽。
　　此言十界互具也如章安问十界互相有为因为果答俱相有因果隔难显因通易知如慈童女以地狱界发佛心等他释十界相望地狱唯秽佛界唯净中八展转望下为净望上为秽既互有净秽故名为通其实八通总举言十故知通义方是今文染净意也则唯佛界名净九俱通染今谓若如是者祇合云别则九秽一净通则十通净秽以谓染净与净秽同故反显别义方是今意也应知染净从迷悟体用而言净秽约凡圣界如而辨在迷以无明为体造九为用则净秽界如皆悉染也在悟以法性为体造十为用则净秽界如皆悉净也。
　　故知剎那染体悉净。
　　既了十通净秽故知剎那无明染体悉同圣人法性净体以法性任运具十界故言剎那者举至促之念也如止观云无心而已介尔有心即具三千。
　　三千未显验体仍迷。
　　见思未破偏得迷名尔雅云仍因也。
　　故相似位成六根徧照。
　　七信已上肉眼具五眼故即能遍照十界乃至意根亦尔问身根如何遍照答十界色像皆身中现又以普现三昧而化十界即其相也当知六根徧照即因果具十之义彰矣章安谓因通果隔者盖约前三即为言耳。
　　照分十界各具灼然。
　　照既似真十必成百界兼假实任运三千请观各具灼然以验十通净秽。
　　岂六根净人谓十定十。
　　以法师功德品文未委示十界互具之相恐人定谓故此释之。
　　分真垂迹十界亦然。
　　相似徧照犹属缘修初住已上真修体显证法身之本垂十界之迹名不思议应也。
　　乃至果成等彼百界。
　　妙觉果成无别所显只是与彼理体百界究竟齐等他本作乃由果成者误释者云由分证佛果故能於百世界八相成道今谓百界纵尔等彼如何岂不以前文云三千未显验体仍迷故约相似已来明乎体显故知等彼须指前文况似位中云照分十界各具灼然斯亦照前百界之相耳又下文云三法只是证彼理三百界成道谅非此意。
　　故须初心而遮而照。
　　所显百界虽推上位能显三观要在初心。
　　照故三千恒具遮故法尔空中。
　　三千是权空中是实即法华诸法实相也实相必诸法故云恒具诸法必实相故云法尔盖显三观同时也问一家圆教二谛多以空假为俗中道为真何故权实复以假法为权空中为实答真俗约中边而辨权实约事理而分当知空者若望中道中既绝待空犹对假故属俗谛若望权法权是建立法空须泯亡故属实相然则不思议空体即中道以其名义涉於修成是故同俗也。
　　终日双亡终日双照。
　　此复亡前遮照照前遮照亦显同时故云终日如文句云非空假中照空假中又如止观云非三而三三而不三复疎成妙其例非一。
　　不动此念徧应无方。
　　此念之体廓周十界彻三际果上徧应何莫由斯易曰神无方而易无体[泳-永+韩]康伯曰不可以一方一体明也。
　　随感而施净秽斯泯。
　　施应由照泯相由遮。
　　亡净秽故以空以中仍由空中转染为净。
　　空中二观不独亡於所造之法抑亦转於能造之体何者无明非空中不转法性非空中不显非但无明法性体性不二空中二观即无明是自非即惑成智何由转染为净问圆破无明只应中道何用於空答空是中观之用中是空观之体空无中道未异偏真中道不空安能荡相是故诸文所说中观观无明显生法二空者良由此也问假观何不转染为净答假破尘沙尘沙障事事属化他非自行迷理之惑其实三观修在一心今就别论是故唯二。
　　由了染净空中自亡。
　　断德为了智德为亡前明亡相则云净秽后明转义乃言染净若谓同者那反其文。
　　此以因果不二门成。
　　因观染体果获净用但前属自行此摄化他也。
　　六依正不二门者已证遮那一体不二。
　　法身所住名常寂光法身非阴入之形寂光无庄严之相净名疏云真如佛性非身非土而说身土离身无土离土无身名身土者一法二义今举遮那身必兼土故曰一体不二况毗卢遮那遍一切处当知一切诸法无非佛法金錍云一佛成道法界无非此佛之依正一体不二又此义焉。
　　良由无始一念三千。
　　等彼百界。
　　以三千中生阴二千为正国土一千属依。
　　大论立三种世间谓众生住处五阴也众生世间即於五阴实法之中假立名字妄生宰主十界凡圣无不依此三种世间造十如是法。
　　依正既居一心一心岂分能所虽无能所依正宛然。
　　遮那身土如镜如器三千依正如像如饭镜器常一故无能所像饭常异故云宛然。
　　是则理性名字观行已有不二依正之相。
　　举此三位者即同前文三千未显验体仍迷所言相者即佛法界如是相也。
　　故使自他因果相摄。
　　自心因果及生佛因果常无间然。
　　但众生在理果虽未辨一切莫非遮那妙境。
　　问此与前文理性等已有不二依正之相何别答前一向明理具今徧指事造即是妙境如金錍云众生自於佛依正中而生殊见。
　　然应复了诸佛法体非遍而遍众生理性非局而局。
　　法体非遍约证云遍理性非局随情曰局问局义可尔法何不遍耶答理绝百非何遍之有盖从迷悟事说强分两端不二之性奚尝暂异。
　　始终不改大小无妨。
　　此约生佛各辨诸佛化他始终法体不改众生自行始终理性不改而皆大小依正无所妨碍。
　　因果理同依正何别。
　　此约生佛合论恐疑者云诸佛大小无妨固其然矣众生既局安得无妨故此释之。
　　故净秽之土胜劣之身。
　　同居方便实报皆有净秽之相尊特为胜生身为劣又通佛为胜藏佛为劣又丈六为胜随类为劣他释净谓寂光秽谓尘国胜谓法身劣谓尘身同居虽有净土比寂光还秽应身虽有胜应比法身还劣今观他意既寂光外唯言同居必法身外但论生身耳是则佛佛之化用岂有三千依正耶又若通取方便实报为秽尊特为劣者诸无此例况此中身土正谈自在之相安可以寂光为净法身为胜乎。
　　尘身与法身量同尘国与寂光无异。
　　身之与国皆言尘者显无数量也如文句记云寂光既徧遮那亦等诸身既与法身量同诸国亦与寂光不异以彼例此诸尘义同非谓举劣况胜。
　　是则一一尘剎一切剎一一尘身一切身。
　　身剎化事事既即理理无碍故事亦无碍良由诸佛已得即事之理所以身剎重重互现众生但有即理之事是故依正各各不融问众生虽自不融何不见佛互现答是盲者过非日月咎故无明未破纵生方便犹有障碍若至实报非但见佛亦复自融仍须知此互具现之相由无明未尽见如是事无明若尽法身究显则无彼此色相迭相见矣故文句记曰若云尘剎重重相入重重相有重重事等重重说等为未了者以事显理。
　　广狭胜劣难思议。
　　国之广狭既即寂光身之胜劣既即法身故难思议也此结前二句。
　　净秽方所无穷尽。
　　净秽方所亦必兼正报既一即一切故无穷尽也此结后二句。
　　若非三千空假中安能成兹自在用。
　　应如染净门云故须初心而遮而照等今但略示非专理具而已由观三千空中而证法身寂光由观三千即假而现尘身尘剎。
　　如是方知生佛等彼此事理互相收。
　　前云故使自他因果相摄言其理也今云如是方知等者谓其证也不思议理理则胜事故互相收。
　　此以染净不二门成。
　　转染为净净用之相故有依正。
　　七自他不二门者随机利他事乃凭本本谓一性具足自他方至果位自即益他。
　　由性本不二故事用相即。
　　如理性三德三谛三千。
　　三千真俗中皆名为理俱以不改为性此指果人已显之性故以三德三谛言之记云德若无谛德无所依谛若无德谛不得显故以修成之德显於理性之谛今若不作此解如何消释下文。
　　自行唯在空中利他三千赴物。
　　常在寂光遍赴三土。
　　物机无量不出三千能应虽多不出十界。
　　机应之相不出十界十界之法不出三土若晓此已方会下文不出寂光之意何者且十如是中报最居末六凡界报止在同居两教二乘报在方便菩萨界报兼於二土三藏同凡通如二乘别教空假亦齐方便唯佛果报则属实报谓别圆修中地住所感也问寂光何得无报耶答有二种若自受用则属寂光即自行空中也若他受用则属实报即利他赴物也今论机应必须约他但以实造为机权造为应义斯见矣。
　　界界转现不出一念土土互生不出寂光。
　　转现即十界机应正报之相也互生即三土机应依报之相也斯皆指事即理正明自他不二问转现互生合是能应无记化化之用那通物机耶答众生身土亦是唯识变现随缘发生不定系於一界一土故言转言互耳他释四土互生皆是果上之用意谓身既现十土须生四而不思佛身有相寂土无形又若以寂土为生亦合以法身为用也。
　　众生由理具三千故能感诸佛由三千理满故能应。
　　理具三千以佛感佛三千理满以生应生方诸挹水阳燧引火类同则相亲气同则相合。
　　应徧机徧欣赴不差。
　　机发为欣应益为赴。
　　不然岂能如镜现像。
　　普门玄义云若依地人明阐提断善尽为阿梨耶识所熏更能起善梨耶即无记无明善恶依持为一切种子阐提不断无明无记故还生善佛断无记无明尽无所可熏故恶不复生若欲以恶化物但作神通变现度众生耳此则作意方能起恶如人画诸色像非是任运如明镜不动色像自形可是不思议理能应恶若作意者与外道何异。
　　镜有现像之理。
　　诸佛三千有起应之理异乎作意神通也。
　　形有生像之性。
　　众生三千有致感之性异乎梨耶所熏也。
　　若一形对不能现像则镜理有穷形事不通。
　　若一众生机发感动诸佛不应则理有所穷感而不通也问上句既云形有生像之性此中合云形性不通何谓形事耶答上据理性今即取事行如玄义明冥显二机并由过现善修三业方能感应岂可唯藉理具端拱待应乎他本云形事未通释者仍节此句属於下文非但喻义不全亦乃文势不便。
　　若形与镜隔则容有是理。
　　若机未交感则容有不应之理问如佛为阐提说法将非无机亦能致应耶答玄义明阐提阿鼻不断性善亦可为机但今正约显机为论故非冥非显机不取也。
　　无有形对而不像者若镜未现像由尘所遮。
　　理具三千未能显应由三惑所覆故见思无明障自行空中尘沙障利他三千。
　　去尘由人磨现像非关磨者。
　　去惑虽由三观现应实唯心性故粗垢先落则似像已彰无明后除则真应斯显。
　　以喻观法大旨可知。
　　观字音观察之观。
　　应知理虽自他具足必藉缘了为利他功。
　　果上利他之用不出智断二德此但由因中修了因故方获智德修缘因故乃成断德今推果从因意在观行也。
　　复由缘了与性一合。
　　缘了二因不但能成利他之功亦复自行由兹显理了因智慧正破三惑缘因福德助显三谛二修泯性故云一合。
　　方能称性施设万端则不起自性化无方所此由依正不二门成。
　　三千依正若望自行空中已属於他若望所赴物机仍属於自。
　　八三业不二门者於化他门事分三密随顺物理得名不同。
　　净名记云密者一一界中各具十故不可以一界测不可以多界测即名为密又文句记曰凡云三密必约应化自受用报平等法身何所论密。
　　心轮鉴机二轮设化。
　　玄义明三轮示现之相身轮示药珠二身药喻可畏破恶之形珠喻可爱生善之状口轮示毒天二毫毒喻说破恶法天喻说生善法心轮示随自他意随自如珠如天随他如药如毒然而身轮本属前门此门正在口密文举三者相带而明也。
　　现身说法未曾毫差。
　　身说无差必由心鉴。
　　在身分於真应。
　　真即法身应兼胜劣所以但言二身盖约相无相分不论报化之别故自受用报同名真身他受用报乃随类化身皆属应摄若据现身说法实唯应身今对真身辨者为欲从应显真相即非相以成三业不二故也。
　　在法分於权实。
　　说前三教七方便法皆名为权说圆教唯一佛乘法称为实。
　　二身若异何故乃云即是法身。
　　涅盘云吾今此身即是法身法华云微妙净法身具相三十二亦此义也当知圆应皆即真身前三教佛俱无是理。
　　二说若乖何故乃云皆成佛道。
　　法华明布施持戒等皆已成佛道乃至开方便门示真实相并即权显实也。
　　若唯法身应无垂世。
　　通论之十界色像皆名垂世别语之且是王宫丈六身也。
　　若唯佛道谁施三乘。
　　两教二乘三教菩萨正属施权以人天乘非出世教故且略之。
　　身尚无身说必非说身口平等等彼意轮。
　　上明应即是法身已融矣权皆成实但是所说已融未显能说无异故今以身例说以二例意三皆平等方名不二。
　　心色一如不谋而化。
　　三业即法故一如即法而化故不谋。
　　常冥至极称物施为。
　　法化俱时欣赴无失。
　　岂非百界一心界界无非三业界尚一念三业岂殊。
　　显前果上三业不二本由因中百界尚一心以界无别法唯是依正三业但在正报而已界尚融一业岂定三。
　　果用无亏因必称果若信因果方知三密本有。
　　若信因心而具果用方知三密事乃凭本有本若信下无因果二字义虽无损语似不全。
　　百界三业俱空假中故使称宜徧赴为果。
　　三观功成百界用显。
　　一一应色一一言音无不百界三业具足。
　　但举应色言音而不云心者以身口是赴物之相故又上云称宜徧赴即心轮鉴机之义也。
　　化复作化斯之谓欤。
　　地持处明九种大禅菩萨成道转法轮等并在其中第六一切行禅中有无记化化禅即化复作化也玄义云不须作意故名无记。
　　故一念凡心已有理性三密相海。
　　前云因必称果盖明诸佛之本也今云一念凡心正示众生之德也摄为观体诸门并然学者临文无忘郑重理性三密者如来藏云一切众生贪恚痴中有如来身结跏趺坐此语甚熟而解者无几灵味小亮云生死之中本有真神佛体万德咸具而为烦恼所覆若能断惑佛体自现章安引古破云若言众生身中已有佛果此则因中有果食中有粪童女有儿等此见讲者不了一家谈具之义往往有过灵味之说指性善则谓二严己着点性恶则谓三毒长存计未出於自生道何殊於常见传习滋蔓伤如之何应知三密相海乃是不思议解脱妙用果上普现四性推觅尚不可得况因中所具相貌奚陈良以无明之心体即是明已有解脱妙用之性有非实有无非断无虽捡之未形而修之可发请寻止观不思议境三喻之文当解其理。
　　一尘报色同在本理毗卢遮那。
　　三密是遮那之用遮那是三密之体心色互举二必相兼一尘报色者此举身业之至微也身必兼口则三业俱妙肇师曰圣远乎哉体之即神。
　　方乃名为三无差别此以自他不二门成。
　　以自化他必用三业。
　　九权实不二门者平等大慧常鉴法界。
　　语出璎珞平等者权实二智同时而照也法界者二智所照权实之境也若准余文实照空中权照於假则以三法为界若据下文九权一实即於权假之中自分权实空中乃属非权非实是则但取十法为界以今正对所化之机故也。
　　亦由理性九权一实实复九界权亦复然。
　　九界十如皆变真常故名为权佛界十如皆合中道故名为实十界互具故曰实复九界等。
　　权实相冥百界一念不可分别。
　　即下文一理非权非实。
　　任运常然。
　　而权而实。
　　至果乃由契本一理非权非实而权而实。
　　此门从说法立名权实之相须约对机设教而辩准玄义所明对六道说人天教对四法界说四教若四教本云三藏教明世间布施持戒禅定即人天教又辅行云人天亦三藏摄是则约机即九权一实约教即三权一实也。
　　此即如前心轮自在致令身口赴权实机三业一念无乖权实不动而施岂应隔异。
　　能说既一所说何殊。
　　对说即以权实立称在身即以真应为名。
　　说权在应说实名真真非离应应即真故。
　　三业理同权实冥合。
　　上云不动而施以明权实相即今言理同冥合意显二法双非苟曰不然辞则烦重。
　　此以三业不二门成。
　　虽通三业正由口论成兹法妙。
　　十受润不二门者物理本来性具权实。
　　权实亦约十界言之何者此门摄眷属利益玄义明四种眷属获七番利益四种岂非十界之机七番亦是十界之益此机此益物性具焉问四趣云何利益耶答因益破恶果益离苦具如玄文。
　　无始熏习或权或实权实由熏理恒平等。
　　熏习之义备乎起信彼云如世间衣服实无於香气若人以香而熏习故则有香气此亦如是真如净法实无於染但以无明而熏习故则有染相无明染法实无净业但以真如而熏习故则有净用前云性具权实即是真如无明也以此二法但有二名而无二体虽具权实之性实无权实之相今云无始熏习等者即是真如以无明熏故则生九权无明以真如熏故则是起一实然其二义皆是内熏必假外熏方得成就论明熏习染法即以妄境界六尘为缘熏习净法即以诸佛菩萨善知识等为缘如是内外二熏众生无始孰不由此成权实机机虽有殊理本无二。
　　遇时成习行愿所资。
　　此明熏习增长既云行愿所资乃是别示外熏之义也。
　　若无本因熏亦徒设遇熏自异非由性殊。
　　辅行云以内具故他竟能熏故观所熏唯见理具若观理具则识真如常熏内具诸论教道不见此实虽内外熏以立种子不了新熏本有之意是故种子但同冥初问辅行之意将非指斥起信之说乎答是何言毁岂不闻摄大乘云法性不为惑所染不为真所净故法性非依持言依持者阿梨耶是也无没无明盛持一切种子又唯识宗说真如无知无觉凝然不变但说八识种子生灭又小乘经部亦有假立种子之义记主所斥盖是此耳起信谈依如来藏故有生灭心岂与摄论等同耶两误哉然复须知诸论所说或云真如生法或云梨耶生法皆是随顺悉檀赴物之意傥专四性安论二空故止观云天亲龙树内鉴冷然外适时宜各权所据今有传山门教者确执具义弹射华严起信宗师谓无圆满之解者一何伤乎况彼宗法性圆融具德真如随缘即义潺然但未如天台委示理具善恶之性抑同别教殊昧通方如止观明地论师以法性持真妄真妄依法性即心具一切法也贤首清凉等所说不亦如是耶荆溪云弘法利他之功不补非法毁人之失后昆慎之。
　　性虽无殊必藉幻发。
　　大论云幻化象马及种种物虽知无实然色可见下文四幻所喻咸同。
　　幻机幻感幻应幻赴。
　　可发为机通圣曰感现身名应说法云赴。
　　能应所化并非权实。
　　夫能应说权实之法所化得权实之益并依染净二缘之所建立染净如幻权实亦然故玄义云若取悟理理则非权非实不见一法。
　　然由性具非权非实成权实机佛亦果具非权非实为权实应。
　　珠非水火水火从缘理非权实权实随物。
　　物机应契。
　　物既内熏而机发应即外熏而契之此如自他门云欣赴不差也有本作契应者误。
　　身土无偏同常寂光无非法界。
　　十界之身无非法界三土之体咸同寂光机应皆然故曰无偏也。
　　故知三千同在心地与佛心地三千不殊。
　　请以上文非权非实之理解此心地三千则依俙识具矣观心论疏云若定谓一念之心具含万法是如来藏者即同迦毗罗外道因中先有果计若定谓心无万法修之方有者即同沤楼僧迦外道因中无果之计乃至云闻心具万法是如来藏即谓如囊沙闻心无万法即谓如兔角斯并永执邪见之人何可论道。
　　四微体同权实益等。
　　夫一地四微生诸卉木卉木虽异四微元同喻一理三千起诸权实权实虽别三千不殊既以受润为名故兹取譬问玄义以四微喻四德今何故喻三千耶答此则前文三德三谛三千其理是一也。
　　此以权实不二门成。
　　以说法故乃受润也。
　　是故十门门门通入色心乃至受润咸然。
　　十门枢要咸备观心观为能通心即所通方是记主立门之意岂上高谈不二虚论三千而令色心等自然流入耶前叙云一一门下以六即捡之当知通入非专上位。
　　故使十妙始终理一。
　　玄义所谈妙则妙矣然复未以一念三千而为指南故今约彼止观不思议境三千三谛之文述此十门今十门所通无非一理门既摄妙故使始终一以贯之。
　　如境本来具三依理生解故名为智智解导行行解契理。
　　境既具三生解导行必须具六六发境三故云行解契理。
　　三法相符不异而异而假立浅深设位简滥。
　　境智行妙虽始终相符而智行有浅深故位妙有高下约事暂异据理常同故云假立玄义曰平等法界尚不论悟与不悟孰辨浅深既得论悟与不悟何妨论於浅深。
　　三法祇是证彼理三。
　　三法妙显祇是境妙三轨开发正属究竟傍通分真。
　　下之五章三法起用。
　　感应等五妙前三正是起用后二乃是用之所被又三法之中法身般若用之体也解脱体之用也又般若有权实二智实智真理为体权智鉴物为用。
　　三法既是一念三千即空假中成故有用。
　　牒前十妙始终三法悉是因观心性成故有用成谓从因至果因以自化他。
　　若了一念十方三世诸佛之法本迹非遥故重述十门令观行可识。
　　观行者即十境十乘也十境虽异皆以一念为所观十乘虽殊皆以三法为所显应知非玄义无以成智妙非止观无以成行妙兼而示之者在兹十门也又未捡玄义则不知十门所摄未寻止观亦不了十门之所通今之重述为令彼此捡寻者窥数纸之文睹二部之奥也梁肃云求珠问影之类稍见罔象功信不谨矣。
　　首题既尔揽别为总符文可知。
　　首题是总经文为别既而揽彼别文谈斯总义故可将此总义符其别文以至文句但粗分章段者盖有玄义总冠於别也故文句记云所以释题不可率尔题下别释理非容易前叙以迹例本又以名例四义已备矣是故结云首题既尔。

　　十不二门文心解(终)

　　自天圣六年冬十月寓钱唐石室兰若随讲私解至皇佑四年秋八月於吴兴西溪草堂因门人请勤版次方再治定见此注者可别新故。
