续藏经   止观辅行搜要记
　唐 湛然述

　　 

　　止观辅行搜要记卷第一

　　　　天台沙门释湛然於佛垄述
　　释典大体。进行为先。一家教门。修习为本。况兹一部。偏申上乘。师资所传。宣述而已。自蒙慈诲。无遣见闻。皆系之於心。并形之於墨。十章十观屡考其根源。十境十乘频研其出没。兼括诸论以润色。傍遮异执以显宗。搜求渐顿以融通。片夺儒道以隔弊。唯私备之。谁敢传之。属海孽东残。脱身西下。唯持记本间行而出之。退而省之。进而思之。岂惭辞陋而拥异无闻。却还毗坛方露槁本。但自行利物广略异。宜自他安心。即其例也。若具存缘本法相。今古传弘仅足辅行有余。意谓存广则俱美二途。唯略乃有所不逮。既非天鼓一音遍被。为好略者弊广何疑。尝谓余曰。有尚省要专理观者。如何常思应之。取遂难克。因旋佛垄。扫拭坟堂。瞻觐之余。洮汰行要。除扶观道及腾文势。诸缘本等一切不书。余咸依大文。时攒广令略。任彼所好。去取非余。冀诸同徒赴物双利云尔。问何因缘故略彼广文。答。因缘有十。为上根故。为下根故。为好略故。为法行故。为方上逗下众故。效圣化故。易寻讨故。顺求者故。遍下种故。更有余缘。还同广记。则此有彼十。彼无此十。广通略别故也。此文前后总有三本。此即第三再治定本。是今所承。不须云略。即初文云止观明静者。是诸有法相。因缘破立不更述。直示开节观道次第。虽不逮於弘通演说。足可探讨行仪骨目。准释经论皆分三段。今文正说尚自未周。信无第三流通明矣。於开章前。章安着序可为序段。开章已去为正说段。若於正说义开三段。则初六章以为序段。七八为正。第九流通。第十旨归。非三所摄。义似流通。於初章安序文之中。望初二本。加序所闻时处等事。义当通序。从祖承去即是别序。再治述己义。当传持泥例。结集能闻人故。下文虽即自有释名略知。
　　题中云摩诃者。有二义故。一为对俗况出小止观。二为存梵音兼含之富。故大论云。摩诃三义。谓大多胜。此三亦可义通四教。今即圆顿止观之摩诃也。故知始自大意。终于旨归。咸是止观。无非摩诃。是则释名为总。十章为别。於十章中自有总别。具如下列。
　　初释通序。虽例集经。阙同闻众。虽有共闻。非证信故。五义但四。初之四字述所闻体。止观二字正示文体。明静二字叹体德也。止体静。观体明。故一部文体。咸明静如妙法经。则一部之内无非开显之妙法也。
　　前代未闻四字。例能闻人。述己兼他。故云前代未闻。世立三十年为一代。今以世代相传弘法不绝意耳。自汉明夜梦。泪乎陈朝。凡诸着述。当代盛行者溢目。预厕禅门。衣钵传授者盈耳。岂有不闻止观二字。况此二名遍於释典。但未若今文定慧双美。义观兼弘。探众教文心。攒法华大旨。成十乘十境寂照之行。示闻前证后之轨仪。引大小教而为冯准。故南山叹云。唯衡岳台崖双弘禅慧。岂律范谄附而虚授邪。
　　智者二字。例教主也。幼名光道。亦名王道。此从初生瑞相立名。法名智顗。顗。静也。即师为立号。从德立称。后为晋王受菩萨戒。师云。大王纡尊圣禁。可号总持王。曰。大师传佛法灯。名为智者。故国内王民同称斯号。
　　大隋已去。例说教时。诸经既多。乃通云一时。今唯一部。故别指大隋。隋受周禅。本弘农华阴人。姓杨氏。初从周太祖起义关西。位至太司空。卦隋国公。后即帝位。因称隋国。开皇者。年号也。皇。大也极也。
　　荆州等者。例说处也。至开皇十一年。旋荆置寺。初名一音。改为玉泉。其处有泉。色白如玉故也。至十四年。於彼说止观福慧二事。以答地恩。
　　慈注者。若以生法二缘说则有穷。以无缘慈恣乐说辨。故曰不穷。即观行之无缘慈也。故大论评四法师偈云。多闻广智巧言语。美说诸法转人心。行法如云。慈行如雨。大师具三。即上上法师也。
　　虽乐不穷者。辨有四种。谓义．法．辞．乐说。虽有前三。必须乐说。虽是不尽之辞。亦助语也。虽纵乐说。夏终告息。
　　才至等者。才者。仅得也。仅讫见境。余文息唱。即十大章至第七章开为十境。至第七见境。余不复宣。余三大章。准五略中后三可识。后之三境比前可知。增上慢境。如禅境中云。无所知人得欲界未到定。谓为无生忍。四禅比丘谓得四果等。二乘境。如藏通二乘。菩萨境。如藏通别三菩萨。具出体相摄法。偏圆章中及诸境中可思议内。弗者。不也。
　　然挹流寻源下。列别序也。前云通者。义通而文别。别语止观明静等故。今言别者。意别而存通。通序二十三师故也。虽通别不同。只是师资人法。通中止观。只是所闻所说之法。次举能闻能说之人及以时处。故今举前所闻之法如香如流。令知大觉如根如源。亦可别者。对於渐等及所承异。於中先明祖承付法之由。若不先指如来大圣。无由列於二十三师。若不列於二十三师。无由指於第十三祖。若不出於第十三祖。无由显於衡岳台崖。故举譬云挹流等也。今之止观居于像季。如香如流。金口梵声。圆音所演。如根如源。挹者。斟酌也。酌其流须寻其滥觞。知其香必讨其根本。若迷於根本则增上滥乎真证。若失於香流则邪说混乎大乘。一家师受。良可信矣。
　　论曰至次良者。欲明付法。泛引教证。有师无师。言无师者。指所证法。大论第二云。我行无师保。言有师者。指所传授莂者。谓分派也。字书多分单作别耳。瑞应云。至于昔者定光佛兴时。我为菩萨。名曰儒童等。既引经论以证有无。次引俗典双成二义生知。如无师学成。如记莂故。论语曰。生而知之者上。学而知之者次。良。善也。亦长也。俗教不论隔世因果。引相似言於理何失。读者须至良字为句。然有无从事。约理何别。但在因须辨师承。至果称为独悟。故至极果可曰无师。是故须辨师资人法。
　　法门浩妙至蓝而青者。举喻问也。问上二途人分事理法亦然耶。浩。水大貌。法既大妙。事亦然耶。天真问无师法。从蓝问师资法。理非造作故曰天真。证智圆明故称独朗。由师染习故曰从蓝。学毕功遂名为而青。书云。青出於蓝而青於蓝。染使然也。今引染义。非引胜边。
　　行人若闻至宗元者。总答也。宗。尊也。元。长也。若寻所传法则晓。能传人乃信。今师祖乎龙树。
　　大觉至降魔者。别答也。先双酬两问。大觉若天真。行满犹记莂。人法咸尔。师资义成。觉者。大明也。十号具足。种智圆明。三惑顿尽。大夜斯晓。又觉满等。四教不同。觉义亦异。今寄渐始。略而言之。行满亦尔。故大小乘明行各别。
　　涉六年以伏见至降魔者。调彼外道故云伏见。挫其欲主故曰降魔。故六年苦行。树王现威。广如诸经及瑞应等。降魔之时而语魔言。我三祇修行乃得菩提。汝设一无遮获兹天报。优劣天隔。何不自惭。天曰。以何为证。佛以手指地云。是知我当时地神。告空神。传乃至梵世。故云举一指等。
　　始鹿菀等者。既成道已。说必托处。略举此三以显法实。鹿菀者。昔波罗奈王於此处獦。见二鹿群。故云鹿菀。鹫头者。亦云灵鹫山。形似鹫故从山。多鹫所居故从鸟。众圣所止故云灵。鹤林者。在拘尸城。阿夷罗跋提河边。佛涅盘时。其林变白。犹如白鹤。故云也。众树名林既有四双八只。故名为林。於前二义中。自然非今正意付法。今之所宗。即灭后付法之事也。於中二义明金口所授。次辨今师相承。金口则人法兼明。今师乃总别重出。金口具在付法藏中。过七十纸。欲寻往看。传中亦有无事直书名者。
　　迦叶八分舍利者。分舍利事。广在阿含．婆娑文中。言八分者。长阿含云。迦叶从毕钵罗窟出赴阇维所。佛从金棺为现双足。迦叶礼足讫阇维。舍利。付法传中先分三分。谓人天海。人中一分自分为八。拘尸即其一也。经中具列。乃至诸国皆欲兴兵。因香姓婆罗门为性均平。广说劝喻。因为分之。各还本国。起塔供养。
　　集三藏者。迦叶分舍利讫。使阿难出修多罗。使优波离出毗奈耶。自出毗昙。
　　次法付阿难。因闻比丘错诵佛偈。改之不从。乃诣阇王别。门人云王睡。即度恒河往离车界。王觉闻已。遂至河半。方及。请於我国而般涅盘。即入风奋迅三昧。分身为四。二国上天下地。
　　法付商那和修者。欲付法往鞠多所。因坐其床。其弟子不识。乃举手空中而雨甘露及五百法门。多皆不识。弟子闻法悉得罗汉法。
　　付鞠多者。在俗时已得初果。见淫女犯罪被屠。因得三果。初受戒时即得罗汉。次二尊者。传中亦无。自余行状。多因论义。王伏从受三归。有婆罗门善笇。轻忽於多。多乃蜜以笇加之。令其知生天堕狱等法。
　　付胁比丘。在胎六十年。生而发白。誓不尸卧。故名胁也。每在暗中手光取物。
　　法付富那奢。奢共马鸣论义。鸣执有我。奢云世谛有真谛无。鸣欲刎首谢。奢令剃发为弟子。法付马鸣。鸣造伎。伎演法音。令五百王子厌世出家。王恐民尽。禁伎不行。
　　法付毗罗。罗所造论。论所至处邪见消灭。
　　法付龙树。树轻佛经。乃自制法。表我无师。龙接入宫。一夏只诵七佛经目。因知佛法。妙修得法。身初在树下生。生身时龙浴其身。
　　法付提婆。婆因入大自在天庙。天像金作。瑠璃为眼。见婆乃怒目动精。婆曰。何不以精灵训物而动目。便登梯凿神眼。神知我心亦无屈辱。夜营厚祭明日供神。神现肉身而无左眼。神曰。供施甚丰。何不惠眼。婆乃自剜己眼施之。随出至万。神曰。欲求何愿。婆曰。我辞不假他。但人未信受。神曰。如愿。由是广破一切异论。
　　法付罗睺罗。有一外道造鬼名书。隐密难解。罗睺闻之皆解。外道叹伏。
　　法付僧佉难提。提为罗汉说一偈云。转轮种中生。而能入涅盘。非佛非罗汉。亦非辟支佛。罗汉不识。便入三昧以问弥勒。弥勒语曰。此是瓷器。破已非是。如上诸圣出定说之。提已知之。
　　法付僧佉耶奢。奢游海畔乞食。而说偈云。行为第一苦。饥为第一病。若能见法实。则得涅盘道。城主引进。见二鬼缚着床脚。城主勿与食。城主去后。奢乃与食。便吐脓血。由昔悭贪。城主誓云。见汝受苦。
　　法付鸠摩罗驮。驮为童子。时能断事。一揽万骑。人名衣服马色皆记。
　　法付阇夜多。多为送食与嫂犯重。比丘作火坑忏。罪灭得第四果。独为清净律师。
　　法付婆修盘驮。驮付摩奴罗。罗与三藏分地而化恒河已南二天竺人。人多邪见。付於奴罗。河北三天人正信易化。付与三藏。师子者。值於恶王。破塔坏寺。煞害众僧。被王剑斩。血变为乳。
　　诸师皆金口所记者。诸人并是黄金色身口业所记。此诸尊者既并云圣。多是第四依人。亦可通第二第三依也。
　　昔王不立等者。传引此二明付法益。廐者。说文云。马舍象舍。二义俱通。传列付法人竟。云亲近贤善。能闻正法。远益来世。如象系寺测。闻比丘法言。便不肯煞私近屠坊依前煞害畜生尚尔。况复人乎。货髑髅者。有婆罗门多将来货。有居士简之。彼问其故。居士答云。孔达者。往曾听法。供养生天。闻法之骨尚然。况复亲听者耶。为是义故。应须付法。
　　从此之止观下。今师相传。於中先总次别。言说己心中等者。即章安密意。述己所传。若传而不行。有言无行。故云所行。故知一部并是所传所行之法。故大师遗书中云。止观不须传授。私记时为人说面授。恐意不周。私记文旨全备。即指章安记此十卷故。大师在世随机之化。非可传故。
　　次智者下。别明人法。金口祖承。从前向后。今师祖承。从后向前者。为取闻师承龙树便故。初序智者。先明师德。生时室明。暖于邻里。目有重瞳。人皆知之。玉篇云。瞳者。目珠子也。即黑精中小珠子也。习律藏已。诣大贤山。持法华经。宿缘所熏。常好禅悦。因往大苏。诣思大师。大师见已。笑曰。昔灵山听法华经。今复来矣。因示普贤道场。至第二七日。豁然入定。洞了法华。师曰。此初旋陀罗尼。具如别传。
　　代受法师等者。即指南岳为受法师。南岳造金字大品竟。命令代讲。唯三三昧．三观智更有谘审。余并自裁。师曰。可谓法付臣。法王无事也。
　　陈隋二国等者。此因姓号国。此是武帝。霸先受梁禅。次至少主叔保。入隋后。奉南岳严诲。令往陈国。於是乃与法喜等二十七人初入陈都。
　　安禅而化等者。此出临终行位也。於石城寺大石像前如入禅定。时有智朗请云。伏愿慈悲。赐释余疑。不审何位。没此何生。报曰。汝懒种善根。问乳何益。虽然。亦为汝等破除疑惑。吾不领众。必净六根。但五品位耳。生何处者。吾诸师友并从观音而来迎我。并如别传。言已加趺。唱三宝名。如入禅定。即其年十一月二十四日未时端坐入灭。然大师生存。常愿生兜率。临终乃云观音来迎。当知轨物随宜。皆可往生。
　　故经云下。引证五品位也。明其位虽下。功过无学。次引法师品者。证五品化也。颁宣佛旨故名为使。述佛因果名如来事。次引大经。亦证位也。初依位兼六根。五品未破无明名具烦恼。大师即观行知秘藏也。
　　次智者下。明智者所承即南岳是。南岳去。彰南岳位行。俗姓李。项城人也。儿童时因见朋类诵法华经。情深乐重。因从他借。於空冢中独自看之。无人教授日夜悲泣。梦普贤摩顶而去。所摩之处状如肉髻。昔未识文自能解了。十年之中诵声不辍。传中不云七载方等。恐集传者所闻不同。夏竟受岁。将欲上堂。乃感叹曰。昔佛在世。九旬究满。得道者众。我今空过。法岁虚受。内愧深重。放身倚壁。未至壁间。朗然自悟法华三昧。大乘法门通明背舍并皆成就。
　　次南岳事慧闻等者。明南岳所承及闻师行德。未见本传。国称齐。姓高氏。勃海人高奚之后。讳祥。次欢并都湘州。无竞化者故云独步。河北淮南无与等故。所证既深。世无测者。准国清广百录后人所记云。有九师。一明。二最。三嵩。四就。五监。六慧。七闻。八思。九顗。而不云慧闻禀承龙树。仍恐集录者不晓根源。今是大师之言。深可信矣。当知尔前虽曰相承。至闻师来。所承异本。故今叹云。非世所知。履地等者。法为世人行之。如不知地之厚。法虽世人仰之。如不测天之高。智者观心论去。证所承。别言高祖者。若以智者所指。应以南岳如父。慧闻如祖。龙树如曾祖。若从章安为言。即可龙树为高祖也。若直以尊尚为高。则可通用。如汉齐隋等并指始祖而为高也。今亦以龙树而为始祖。非明最等。
　　疑者云下。假设问端。后去例尔。既云祖乎龙树。法门不应不同。遣荡建立既殊。师资之义安在。
　　然天竺下。答。初傍引注论人答言。凡七十余家者。论本是偈。言注论者。即长行是。中论者。於大无畏论中略出大纲。有五百偈。关中影法师云。有数十家注中论。最为下者。河西云有七十余家。元康云此间但有四本。一中论。是青目注。后秦罗什译。二无着注。名顺中论。后魏菩提流支译。但得两卷。三罗睺法师注。亦名中论。梁真谛译。四分别明菩萨注。名般若灯论。唐波颇三藏译。今依河西。故云七十。影公既云最下。遣荡未可全依。
　　又中论下。次引论文答。论文本偈有荡有立。何故专以中论遣荡。却云止观唯立。故论初句云因缘所生。此即立也。第二句空。此即荡也。第三四句又建立也。四句论文三立一荡。止观前后盛引斯文。二处符同。师资礭立。即者。广雅云合也。合即不二。
　　从天台去。别释所传。於中先略次广。天台者。其地分野应天三台。故以名焉。西方风俗称名为尊。如子之名兼父母称。佛当生彼。预设斯仪。使慕德者称之不朽。此方乃以避名为尊。故以所居而召其人。
　　次渐则去。释行相也。如梯隥者。说文。梯者。木阶也。极高用梯。次高用磴。大经云。为欲化度诸世间故。种种示现。如彼梯磴。磴字亦可从足。即升蹑也。从木者非。此中文意正应用隥。始自人天。终至实相故也。金刚宝者。大经云。如金刚宝置之日中。色则不定。理行如珠。教法如日。机情如物。观如现色。圆顿者。圆者全也。顿谓顿极。如通者腾空者。近地之空与万刃同体。通者譬人。腾譬修行。空譬顿理。为三等者。约根虽殊。同缘顿理。故并从圆分此三行。是故渐次．不定不同。以此三根。并可一生修之有分。故玄文云。渐次观者。从初发心为圆极。故修阿那波那。乃至无作。故知顿人行解俱顿。渐人解顿行渐。不定人者。其解亦顿。行或顿渐。
　　次广解中云渐初亦知实相等者。望彼顿人。故云亦知。不同於别。故云知实。依顿起解。故云难解。依解起行。复曰难行。行未即顿。故云易行。此中番数有五。义则十三。言五番者。一归戒。二禅定。三无漏。四慈悲。五实相。义十三者。於初番中善恶各三。第三有四。即两二乘。并及余三即十三也。於十三中。实相是三人共所缘理。故不得为不同之限。故下问答中云。渐次中有十二不同。此预点出。使至下易见。不定至后顿者。不定列名在渐次后。故云前渐。圆顿列在不定文后。故云后顿。或渐或顿。故云不定。故知不定初亦知圆。从更前更后去。释不定相。深浅者。约前五番互云深浅。事理者。或界内为事。界外为理。真谛俗谛三悉一悉更互亦尔。此中但出四悉及止观者。诸法虽多。要唯此二。如下安心破遍。亦唯约此二。
　　从或指去。释不定体。亦约向二以示轨模。初约四悉。阴是世界。观之即是第一义。故名指世界为第一义。观理但能生善灭恶。名第一义。以为二悉。次约止观者。或正用观而宜息。或正用止而宜照。以照止故止却成观。以息观故观反名止。虽无昏散。进道功微。皆须改途。互息互照。不同常仪。故云不定。下料简不定中四。指此两双。
　　疑者云去。料简向文。初问意者。此三既同。何故行异。
　　从然下。答。先总次别。别何妨同。同不妨别。
　　渐次去。别答。应以余二而对辨之。文但对渐便结不定者。以不定无位寄结之。两教二乘是无漏四。今文但云三者何耶。然别则离为四人。总则含三。存无漏一。故举总含开。摄三入一。故名无漏总中三也。若没总从别。并善恶六。及以余二。故成十二。言从多者。以行对理。行相多故。得余二名。以多对理。消同不同。其义可见。
　　次此章下。重问者更将三同以问差别。又初乃将同问异。故云相顿尔异。后乃以异问同。故云何名辨差。二问似别。二答云同。而义则显也。九不同者。离善恶六。合无漏故。故但成九。并不定四。故有十三。
　　次一切下。证同不同。无为如同。差如不同。二不相离。理须相即。问。无漏离四。慈悲何一。答。开合随宜。不可一准。玄文亦分三菩萨也。故知南岳唯授天台圆顿之理。复以二行助成於圆。故有三耳。故知始自慧闻辨教。分四自行。唯圆应知。此三与八教中三。一向逈别。八教中三。以华严为顿。三昧为渐。顿中被物不定名为不定。
　　次圆顿去。释圆顿也。初缘至真实者。缘之与造虽属能观。意且在境。
　　次系缘去。方释於观。念即系故。寂而常照。系即念故。照而常寂。能所尚一。况止观耶。一色一香等者。所缘所念虽属於境。且语能观以明寂照。故一家明中唯有二义。一离断常。二者佛性。於佛性中。教分权实。故有别圆。今从圆义。故皆中道。此之色香。世人悉谓以为无情。今问内身四大为有情耶。若有情者。净名何故云如草木。万法唯心。岂隔顽碍。从己界去。明无作谛。至下四弘。更辨谛相。今但且明无作观耳。故四念处云。一念心中具十界。苦名无作。苦具十界。惑名无作。集苦即涅盘。名无作灭。惑即菩提。名无作道。
　　次法性下。以止观结。
　　从渐与下。欲广证圆。先简余二。先已广略二重释竟。今复证圆。故云更明。
　　如了达等者。旧经第五贤首品文初。文殊以二偈问了达甚深义妙德贤首菩萨。菩萨以十五行五言偈答。今文从菩萨於生死去至不能尽。略二行文。来言生死者。举极下位。不尔。云何显圆功大理极事遍。故无可动。言一念者。明极少时。深无崖。广无际。高峻曰崖。如来等者。理无穷故。说不可尽。极位尚然。况余凡圣。
　　从此菩萨去至建立众生者。彼经次前十五偈。后贤首复以六百九十二行偈答。於中具明圆信等相。今略依彼。何名圆闻。具闻今文。修证具足。依文起信。信为行本。然三观智。具如大品．缨络等文。问。圆闻中作三德名。信应依闻。何故乃作三观遮照深广等名。答。能所异耳。空即般若。假即解脱。中即法身。照即般若。遮即解脱。双非法身。深广例说可以意得。又三观从因。遮照从用。深广从体。次圆行中云一向者。简余二故。故云直入。次圆位中。即初住位。一切功德无不具足。故云究竟。
　　次庄严中。有法喻合。初法中意。亦以谛为所严。观为能严。能契於所。故外用自在。正受空功德。出说假功德。余是中功德。中道具有遮照故也。物是尘中。各有种类。根尘方等。思之可知。次譬文者。旦譬出。夕譬入。昼譬双入出。夜譬不入出。合云亦如是者。应具用上谛观等合建立中。云盲瞽者。失光为盲。无目曰瞽。又云有瞳无眹曰瞽。有目无瞳曰瞍。如无缘者不纳教光。故如盲等。故举龙王等者。俗典小教。释龙义近。今依华严婆伽龙王。凡诸所雨皆遍六欲及人四州。六譬六位。皆破无明。四域譬四教四门。四悉自行。唯六被物。通四亘者。通。度也。方言云竟也。经云。龙王示现自在。时从金刚际至他化。兴云周遍四天下。其云种种庄严色。经文具约电雨等。然云譬现身。雷譬说法。电譬放光。雨如慈悲。能令众生各见不同。问。庄严建立。二义何别。答。自行契理名庄严。外用益他名建立。初心尚尔等者。举况也。初住名初。妙觉名后。中间名中。如来殷懃等者。证妙法体。以说人不轻故。领者喜大故。方便品初寄言绝言。广叹略叹。皆此妙法也。具如疏文。释品初章第二卷。初身子领。即欢喜也。
　　次引诸经明求者。志大以所行法妙故尔也。常啼等者。如萨陀波伦。善财南求。具如入法界品。药王如法华。普明如仁王。具如广记。
　　从一日三舍去。明法恩难报。金刚四句以校舍身。今借彼文以多况少。多时三恒尚不能报。况但顶戴荷负而已。虽多劫荷负。其身尚存。岂能报於圆乘之泽。在肩为荷。在背曰负。
　　一经等者。举略指广。　疑者下。请证余二。
　　次正答中。圆是本意是故先引。初文先引四经。各证三义。并借教义权证於观。能揽教成观。义亦何殊。初引净名。云佛树者。名元吉。於兹得道。故以为名。佛坐其下。复名佛树。证择灭理。名甘露灭。即是断德。灭谛成也。觉道成者。即是智德。道谛成也。其实具四。从胜说二。三转等者。谓示欢证。一转各生眼．智．明觉。名十二行轮。具二义。转及摧碾。转与他人。摧碾彼惑。如轮王宝。能坏能安。坏惑安理故也。言大千者。俱舍云。四大州．日月．苏迷卢．欲天．梵世各一千。名一小千界。此小千千倍。说名一中千。此千倍大千。皆同一成坏。世无二佛。故於大千谛体非惑。故云本净。八万诸天。俱邻五人名为天人。并得初果。故云得道。验转不虚。故云为证。次引显露不定证不定也。言一音者。名通大小。今文在大。如婆娑中。佛为四王作四谛说。故知通小。今文具如净名．起信等。佛无音辞。遍赴一切。若华严．楞伽并云佛有六十四音者。犹是方便。恐畏等者。且约四悉明不定相。恐畏世界。欢喜为人。厌离对治。断疑见理。次证顿者。义通四教。简三存圆。四悉赴机。故诸法生。无我等者。结成圆顿。无我造受。结不有。善恶不忘。结不无。结亦简三。例说可见。
　　次引大品证渐者。大论问云。始行菩萨。云何修行。行学等三。有云。语异意同。有云。约初中后。摩尼珠者。论云。是摩尼宝。若在水中。随物现色。真性如珠。习如物裹。闻教如水。发如现色。发心即坐道场等者。既云初发心又转法轮。知是初住即圆义也。
　　次引法华者。若未信顿。且用余深。圆教深而非余。别教是深而余。藏通是余非深。总用三助。故云余深。并从昔说。故云不定。舍方便者。约废权边。引大经者。第十三云。从牛出乳。乃至醍醐。以喻五味置毒。文在第二十七。习发不同。即如不定。忍草。文在第二十五。不经诸味。故如顿也。次引无量义者。三乘次第。故得名渐。并以雨辟三乘法轮。次独证圆者。如来龙王圆顿教雨。不雨三教下类之地。无闻无说故如聋痖。净名空室譬常寂光。是故集者唯[口*(自/死)]佛法之香。次楞严者。理性如丸。观行如烧。诸法顿发。如具众气。引大品者。广乘品云。欲得诸法。皆云当学般若故也。次引法华者。意云尔前未具。
　　次引大经者。理具如海。修观如浴。次重引华严以结前三。
　　次上来下。结叹也。此约九世。故着重言。华严三十一云。佛子有十种。三世九世并平等。彼为至十。故加平等。
　　次示部别。所传有三。令传何部。既信等者。结前生后。次第禅门等者。目录云。大师於瓦官说之。法慎私记。但得初分。尚未治定。将与天台顶师治之以成十卷。若具存下。文应三十卷。大师常云。若着章疏可五十卷。六妙门者。涅盘名妙。六门能通。从能说故云不定。文兼事理及有漏等故也。圆顿者。即今又是。
　　从虽有去。诫劝也。劝勿执三以为定有。教非理故。劝勿执三为定差别。所通一故。疣者肉之凸患。害者肉之损患。定三如损。定有如增。
　　次引大论者。大论二十赞般若偈也。於法起见名见被缚。迷於名相名不见缚。称法起见名见得脱。见无见相名不见脱。今亦如是。定三定有。名为见缚。全不识三。名不见缚。知三无三。名不见脱。具了三旨。名为见脱。
　　次疑去。释疑。初难意者。举不可说以难示人。言通别者。不分大小故名为通。四句对教名为别。身子无说。藏也。无说无示。圆也。通别准知。通别皆不可说。何以三文示人。但引下。答也。二义俱通。何以偏难。故总斥云但见一边。
　　次引大经。通皆可说对酬前难。次引法华。及比丘即别可说。但示初后。中二比知。次引大经。尚为生盲四名示乳。何得一向云不可说。总持是不思议俗。此是理中具一切法。尚可得说。况三文耶。
　　次净名等。融通二途。初明二义。性本相即。次引大经。佛出无说。多闻为生。思益亦然。
　　次引法华。重明可说。以酬向难。
　　次引大经。空中云雷。明可说意。不生感应。何以非之。经云。譬如云雷。一切象牙上皆生华。经自合云。闻常住教则见佛性。故今结云。不可无说即象牙草因雷华生。象牙与雷天地永隔。尚能因之以生於华。况说被物而无益耶。
　　次若竞下。明说法意。有法譬合。初法。文中正明失由。由执竞故。
　　次离说去。示无说理。虽云无说。须有所依。次大悲者。正明说意。一以凡师大悲利物故说。二以众生或重根钝故说。
　　如月去。譬也。真常性月。隐烦恼山。烦恼非一。故名为重。圆音教风。息化归寂。寂理无碍。犹如太虚。四依弘教。如动树举扇。故假三文以示真常理。使因文比知。知风识月。
　　从今人下。合譬。像末禀教。故云今人。非亲承梵音故。玄揽则难。凭文无惑。故云假文则易。
　　从若封文去。今达文成观。文即法界。何封之有。知文非文。空也。达一切文。假也。非文非不文。中也。三智具足。故云一切。
　　从为此下。通难三为一门。一为所达。云何难言。皆不可说。缘起者。序文竟也。正开章解释。
　　次今当下。正开章解释。
　　言数方者。方犹法也。如华严中皆十为法。
　　始测等者。始谓大意。荼究竟义。故大品云。过荼无说。是则大意已标宗极。如大意离五。始未具足。发心为标期。大处为宗极。终即旨归。旨归亦在大意章内。故云善始等。令亦善也。自他始终。大意义足。
　　次生起者。只是次第。至理下辨生起意。理本无生。为缘故起。即是自他因果事故。故名因缘。释通别者。通者章章皆有生起二义。别者前章为生。次章为起。即前生於后。后从前起。缘由等者。生起异名。前为缘由。后为趣次。以义同故。故云如是。若从通者。大意虽初。亦由不了无明而起后章。亦为感应故生。
　　既知下。由於大意识止观名。不动名止。大净名观。由此名故。知有所诠。故名为得体。体兼权实。故摄一切。余文可见。
　　次只为下。结意。为未达者故立生起。若契理已。尚无旨归。何况前九。故云心行寂灭等。
　　次分别者。更以十门分别前十。初云十章功德者。明分别意。若不说之。谁知丰富。故云如囊中等。
　　次从初八章下。正释分别。即俗而真等者。应云初七及以第九。从多逐便。故云初八。非真证故。故得名俗。性本是真。故云即俗。果是证真。起用名俗。观是圣法。依法起观。故云圣嘿。义通住前一切凡夫。正观一分是定等者。有云。止观义可通行。但与列章名目不便。章云。正修止观。但略修止二字而已。正修之中不出二法。故分二分。观兼余章。余章有止。并属於解。且从观收。果报虽证。现亦属解。果报在果者。文阙起教。义须在果。言目足者。亦随语便。应云初五及以起教。前五自行。因起教生他因。所言足者。足即行也。方便正观有功用行。果报真位无功用行。第五卷初云。前六是解。今云方便是行者。是行始故。所言共者。通深浅故。果报起教。别在圣人。言通别者。文内通於因果自他。所言别者。行相别故。言横竖者。正判浅深。故名为竖。余八望体。一往且横。当分委论。不无同异。释名一向横。余并通横竖。如大意中互略相望。岂非竖耶。如摄法中六门相望为相横。门门自论亦竖。方便五科相望成竖。当科亦横。如先具缘。次方诃欲等。一一科中。如衣望处。以色望声。余思可知。
　　次料简中言略指等者。此章安私料简也。即指前文略释三文。名为略指。以此为问。大意亦略。与彼何别。答有通别。通则二文俱略。别则前略具三。今此大意三中之一。
　　次下诸问。并是大师料简同异。初问约教等者。以三种止观名。与八教中三名既同。故须料简。藏等四教摄在渐中。故但以密对难。余三显密俱教。何等依密修密观耶。答中分二。今不论密。
　　次问者。分显密异可论得不。任我俱论为得不耶。
　　答亦立二。谓得不得。次从教是下。正答。初约化主释圣。则显密双行。今且论凡。故阙於密。故云听者因何作观。
　　次或得下。义立於得。凡通多种。五品犹阙。六根稍通。以能传教遍大千故。未有口密。故且云传。
　　次从若修观者下。约所化说。禀教之徒不合修密。故云不发。况复密教还同显故。
　　次发宿习去。亦容义立。如修生灭。发宿无作。不修而发。义似秘密。故且云得。
　　问初浅等者。答文可见。
　　次问小乘亦是等者。重难前答。此中有二种难势。一难俱是佛说。何故独云三是小非。二难小为大渐。何故云非。答。小有二义。教道斥夺。是故云非。约元知大。尚摄弹指。
　　问示三文等者。许示三文。三文是色。色为是门为非门耶。先双定。
　　若是下。双难。先难是门。色是实相。实相是所。何名为门。
　　次若非下。以非门难。色名中道。道名能通。能通即门。何名非门。次答中云并是者。因色见理故是能通。理即实相故是所通。能所不二。何所妨耶。
　　次众生下。释是非所以。众生迷故故名能通。因通见理即所通也。故约色文以立三谛。文即俗也。非文即真。双非中也。文具三谛。何妨能所。次解释中。初云囊括等者。囊。袋也。括。结也。囊若有括。收於一囊。章有大意。冠揽始末。冠戴等者。冠。首饰也。平声呼。周礼云。在首曰冠。亦可去声。冠冠於首故。冠初如冠。收后如戴。有发心如冠初。有大处如戴后。既通初后。故云难见。
　　次生起五略者。初云云何至下化者。虽发心居初。亦缘众生。故云令悟。云何至三昧者。发心修行。故须第二。云何至其心者。策进初心。故引以果报。大经以梵天喻果。故略引之。但从观行相似之位。不求初住。初住自至言妙报者。亦通初住。云何裂大网至出笼者。裂谓裂破。既自破已。次破他疑。八相之处。虽一代设化。未为开权。疑网未割。既为开已。执教疑遣。达理无余。闻雷等者。证执教人。盲人执四。终不能见乳之真色。执者亦然。随闻生执。今融通下示破执相。未融之时理应各执。今融会已重疑飒然。以出笼开前执滞。云何归大处至自在者。自他既周归於秘藏。秘藏之体无始终等。虽无始终。而有修观之始。归德之终。虽无通塞。而有三鄣之塞。三德之通。初文是理。若知下。修得。若得此意。无二而二。二而无二。生起五略等者。五之与十既但广略不同。故生起五即解於十。下诸文下。凡注云云者。未尽之貌。云者言也。广雅。云云者。更有也。
　　次广解中。初方言者。二方之音耳。凡厥有情。皆堪发故。故但简二。二虽名心。无此发故。
　　道亦下。简道也。道与发。其名既通。故须简之。去通从别。十皆所简。故并名非。道是能通。心是能行。须识所行所通得失。
　　若其心下。别释十非也。皆云念念者。约相续说。从多分判。初文者。用止不息。名摄不还。修观不破。名拔不出。恣缘外境。卒摄不还。内心偏着。故拔不出。境强心重。判属上品。言五扇等者。出未曾有经。四人居山。一人唱衒。悕招利养。为过之极。故是上品。欲多眷属等者。故在畜中。犹多群聚。破戒兼之。共成所感。言吞流等者。欲他归己如吞流。以己摄他如猛火。如调达者。具如大经大论及诸律文。尚诱佛众。况余人耶。四远八方者。尔雅云。四极远者。东至泰远。西至邠国。南至濮铅。北至祝栗。博物志云。东九夷。南六蛮。西七戎。北八狄。八方亦名八荒。叹名曰称。赞德曰扬。心推曰钦。口许为咏。自知无德。犹欲拟圣。如摩揵提者。大论云。是人生时作偈讥佛。为佛所难。犹未归伏。死后弟子移尸处处。唱令云见者得道等。不耐下人等者。下字去声。自退曰下。如鸱等者。鸱。有力鸟也。故法华疏喻盛壮憍。自纵有德。何必轻人。况己无德。而欲胜彼。尚欲胜彼。焉能下人。岂鸱高飞而过孔雀。安以珍己能令他卑。而外扬仁义等者。慈以育物为仁。以德推迁为义。进退合仪为礼。权奇超拔为智。言可反覆曰信。五德具足方似人道。慢强无德判属修罗。婆稚等四。如次居在大海水中。各二万由旬。余流散者不可称计。人道中云悦痴心者。无增上善恶。故判属痴。非如畜等。天道者。且举欲天。若地居业。未必修定。从胜兼空。故关根尘。不令出入。次别开欲主。以为魔天。民主异故。其心亦别。意欲他从即属此道。六合者。天地四方耳。颙颙者。仰也。诗云。万人颙颙。尼乾者。外道通名。三禅乐如石泉者。大论云。乐有二种。所谓内外。内谓涅盘。不从外尘。乐自中生。论别举涅盘。今通譬三禅乐亦内受。问。既云色无色。何独指三禅。答。二界中乐不过三禅。夫求生天以乐为本。故举乐极以摄余天。破恶由净慧等者。由。藉也。三法相由。功归於戒。二乘尚尔。菩萨弥然。今戒为行本。犹是小乘。弃而不持。大小俱失。
　　或开上合下等者。上谓二乘。下谓修罗。今合二乘即是开下。开鬼畜出修罗也。经中五六不定者。以由修罗开合故也。
　　举一种等者。言十非者。从强受名。非无余念。临终之日。强者先牵。
　　次或先起去。对是简非。先法次譬。
　　初法中云先起等者。先非后是。何须简之。而譬云并浊。然今通简发心已后。是非间杂。故并属非。若先是后非。亦简非心。况无后非则非简限。言并起者。何必并虑。但细杂念不可分判。名之为但余。粗着者。判属前后。譬中先譬。次合合中二番。初以内外用合向三。内是外非。及以俱起。次直以非心合前内等。谓内非外非及以俱非。问。二文何别。答。前唯内心是非相对。后兼心境一向从非。此亦一往不独由心。
　　次又九下。别约四谛。初直约谛。次历诸法。先列次从。又九下释也。苦集同是有为有漏。苦虽先明。若相对说。应云有为有漏是苦谛。无为无漏是灭谛。文虽从略。意必双兼。曲谓析法迂回。拙谓生灭断惑。灰谓身。近指化城。下去例说。
　　次有为有漏等者。若相对说。亦应云有为无漏是道谛。文虽偏说。意亦兼俱。
　　次善恶等者。此中双举。若单举者。应云善净。与集对论。是故故双举。文虽兼列。意在一边。
　　次缚脱等。准道可知。
　　若得下。总结。意令起非。以是息之。若见等者。语似初依。乃是举赞之辞。未必全是。
　　问行者去。约是简非。是中计性亦成非。故答意者。性计有过。故云不可。
　　但是已下。寄此明是。离性过已。约不思议而论感应。方乃名是。圣既非应而应。以赴四机。受者非感为感。以获四益。
　　次如子下。譬感应也。
　　次引二经以证感应。从恶机说。且云病子。广如玄文三十六句。动法性等者。结感应义。法性如山。众生如海。非大誓愿。无谋善权。安能动难动山。入难入海。同善同恶。示逆示顺。同恶故有病行。同善故有婴儿行。慈悲从因。感应从果。以有因故。果方能入。
　　禅经云去。引经释成将护乐欲也。附习为人也。观病对治也。时熟第一义也。名异义同。引来帖释。
　　五复次者。大论明说经缘起。中问何因缘故而说。是经答中二十一复次。今引彼五。以证四悉及五因缘。随义引来。亦非次第。论中因明第一义。释出四悉。今开四悉。与五复次。乃为二门。四悉广如玄文智论。今且消感应。故不广论。
　　论云去。引证真法及以说者。明妙应难感。能听难得。明妙机难发难得。故三字通结上三妙法妙机故也。如是真法。妙应所说。妙机所感。无非中道。是故双非。非难非易重显中道。泥洹智易。分别智难。是故实相俱非彼二。
　　有三悉益等者。重以四悉结成中道。意明四悉只是二谛。意明中道即是真谛。异於但真。是故双非。
　　故知下。明妙感应能办佛事。然四随去。别会。先会通名。此先举通名。
　　今说之下。正会通名。随顺物机得四随名。遍施法药得悉檀号。言左右者。如在物左谓物在右。若在物右谓物在。左因缘者即是五略。所以因缘更互立者。因强缘弱。随其强弱受名不同。
　　当知下。结以名同故。故须会之。言即言教。名异也。味谓义味。即义同也。符。合也。
　　随乐欲下。次会别名。先会随悉。乐欲只是忻慕。故云从因。世界只是阴入。故云从果。因果虽殊。其义一也。便宜是辨能赴之法宜被何人。为人是观所被之人为忻何法。能忻所被共成一义。余二名同。不须别会。又五因缘下。次会因缘。与四悉同。初云众生等者。阴入是世界。信乐是乐欲。此二为因。感佛说於法性法界。为发心缘。故发大心。经论二名与发心同。众生有大精进等者。禅经．大论俱是生善。感佛为说四种三昧。是故义同。众生有平等等者。经论对治。俱是破恶。感佛为说所破皆遍。获於果报。是故义同。通经者。起教也。起教亦是破他之惑。是故义同。众生有佛智眼等者。经论第四。俱是入证。感佛为说。旨归三德。是故第四与第五同。
　　又五缘下。次会五缘。与五复次同。初文者。发心导行。枝必由本。行填於愿。本必假枝。枝本虽殊同成道树。次会第二者。以四三昧收诸行尽。故名为通。念佛但是诸行中一。故名为别。通别虽殊。莫非妙行。次会第三者。果报指依。依必有正。报必有习。是故果报义兼二双。若云发致。只是习果一双而已。习必有报。故义同。次会第四者。人处必俱。故亦义一。次会第五者。旨归三德与第一义。灼然不殊。一一文下云异耳者。其义虽同。名犹异耳。
　　又圣说下。以三止观结感应文。故圆三义。与不思议感应义同。问。何故以止观结之。答。此之三法。通冠一切。况复此部通名止观。故部中感应亦名止观。然大意义。通须以三结。或以一结。从释名去。多分教别故不须结。今此先标次列后释。初之五字标应从。或次下。列应。次即是渐具。即是顿杂。即不定不次等言相对来耳。
　　众生得益下。标感。次下列感。例应说之。
　　后或四下。释感应中初二句。渐次二句。不定后二句。顿一一相对为渐。或一或四为杂。皆具一切名顿。但结文相。非修行相。
　　次以一结中。但云邪息及以发心。一切法中无非发心。邪息故也。
　　初五章名发心者。虽有修行及果报等。但是依此而发心故。方便得是行家之始。故且行摄。果报至果报者下。三义均等。不劳别会。但直解释。违谓违中。故在空假。顺谓顺圆。故果报妙。是故三土通名果报。但辨粗妙以明违顺。但以诸教诸位勘之。即知诸土果报粗妙。然住前虽圆。感报亦劣。今且从教。未可判粗。起教等者。教由机生。故云起教。又必假大权。扣机击发。故亦名起。或作佛身等者。以八相人主伴不定。如华严中对扬顿也。在般若等中对扬渐也。加四菩萨即是转顿。加身子等即转渐也。在诸经末。即流通渐顿。问。大章名起教。五略名列网。云何得同。答。裂他疑网。正由起教。故得义同。次显是中初四谛者。四种四谛文在大经圣行品中。自非一家善得经宗。佛旨深密何由可晓。今初明生灭中言三相者。不立住故。与异合说。人多於住起常计故。故净名云。汝今亦生亦老亦灭。老即异也。言四心者。四分惑也。相迁四分。故云流动。下释道灭尚名生灭。况今苦集非生灭耶。道治集。故云对治。能所不俱。故云易夺。惑灭灭生。故亦生灭。如阿含中明四谛义。遍一切法。次通教中。具如思益释签具释别教义者。初释苦中初明苦境。次乃是下。明假智能知。从谓下。略以一界况释。[利-禾+皮]皮割肉截骨等。若。如也。干。数也。如彼苦类也。集中云身曲等者。身如集。影如苦。声如集。响如苦。道谛中云析体等者。通界内外。各有析等方便。通指贤圣诸位曲直等者。以教对之。化城宝渚各有曲直等也。五百为长。三百为短。权实具如下偏圆中明。灭谛中云若干正助者。亦通四灭。
　　又三悉下。以四悉檀判别义也。即初地去。名第一义。故知地前得无量名。次无作中云皆是者。四皆无作也。言无复者。简异别教。只别即圆故云无。复次对土中云横竖者。竖约设教对机。横语器类同等。
　　又总说下。以别释总。故离苦集为十二支。观因缘智以为道谛。十二支灭即是灭谛。
　　故大经下。引证经文稍广。此意已尽。若无四教。四文难消。
　　又中论下。离论四句。以对四教。以藏对初因缘句者。有二义故。一者以初对初。二者以事对事。应知四教同观因缘。於初句下更加生灭。方成教异故。
　　又解下。即其义也。是则空分扸体及假中异。故成四义。又偈云下。更对因果。复是一途。
　　故文云去。引证一部。俱观因缘。约文前后。以分小衍。故古师云。正申於大。即前二十五品。兼申二乘。即后二品。因缘品申中乘。邪见品申小乘。今判虽亦前文申大。则有兼通含别之意。
　　当知下。结同。已分别下。次约诸经明发心不同。前谛是理。故释十中以理居初。随事既多。不可具列。且寄此十以识事端。先列。次释。初文列中十住。华严并有其相。今兼诸意。且列此十。问。华严释初住。与此岂同。答。以初准后。发亦何爽。问。此之十文。有何次第。答。推理满故得相好。得相好故起用。起用则有身口不同。故身变已。次口轮导身。口正报必有依报。故次现土。身土但是能化而已。次明所化。故有观众。众必禀教及以修行。修行渐讹故有像末。起过受苦一往虽尔。文意本示随对发心。
　　次解释中初推理者。文四义二。意在极理。下去例然。初释三藏。亦云法性自天而然者。权实既殊。法性亦别。既云集不能染。乃至灭不能净。即四谛外别立法性。当知苦集能覆不能恼染。道灭能显而理本净法。性如月。苦集如云。道如却除。灭如却已。故引况云。灭尚非理。惑智用倾。故名生灭。次无生者。性与惑染不即不即不异。但氷水喻须简通圆。以所对境宽狭不同等。具如诸文。次推无量者。今此法性出於二边。前二教理尚没空有。推无作者。凡法与苦集相即。语同能所。谛境一向永别。若不委简。发心无托。
　　若推下。重示功能。故於推理等者下。九皆应如今分别。问。今此推理与前观谛有何同异。答。前通辨所依。此别明法性。通别异故。故复明之。
　　次见相中炳着等。炳。光也。丽。美也。亦着也。灼烁。光明也。毗首等者。忉利天巧匠之名。问。何以不能作。答。天工师是报得。相好是善业智。为因各别。故天巧匠亦不能作。胜转轮王者。瑞应云。太子定当作佛。不作轮王。相明了故。所以轮王具而不明。薄拘有而不具。相好遍身。故云缠络。愿我得佛。上求也。我度众生。下化也。上下各二。四弘具足。为满佛果须具佛法。为度众生须断烦恼。文虽举二。必摄余二。下去准说。但境别耳。
　　次通佛相者。於前相上达即空故。如来是所严。相好是能严。能所俱空。世滥用之。弥须诫慎。报佛相者得法性身。无像不现。所言凡圣不测边者。前两凡圣当教地前并不测也。梵天不见顶者。第四禅天在彼天来。皆不见顶。如应持欲量佛身而不能极。目连不穷声者。目连欲知佛声远近。去西方九十亿恒河沙佛土。闻如佛边。次法身相者。知如来智等者。法身是境。智称於境故名深达。法身是本。故云法身具三十二。此四教主只是一佛。四见各异。密迹经云。一切天人见佛不同。或如黄金白银杂宝等。或见丈六一里十里百亿无量如虚空等。俱是誓境。故愿齐等如前(云云)。
　　次观神变中。神谓难测。变谓变易。初三藏神变依根本禅。言一心等者。如化主语。化事即语。化主嘿时。化事亦嘿。诸事皆然。故非任运。若放一光等者。常光一寻则不云放。寻外放者皆曰神变。横遍三千竖至尼咤。戢重晖者。戢。敛也止也。日月为重晖。佛若放光。日月不现。大论云。若欲比决知。如迦叶光比阎浮金。犹如聚墨在珂贝边。如是展转乃至梵世比佛。皆如聚墨在珂贝边。问。何故放光。答。益物多故。若尔不常放。答。益不同故。
　　次胜应佛神变者。以依真理故异三藏。以不二故复异一心。唯作一耳。各各见佛独在其前者。不同唯见老比丘故。故净名云。各见世尊在其前。次报佛神变云依如来藏者。所依唯理。藏不能现。必待缘修入初地时方能分现。但异根本及无生理。三昧正受亦指初地。十方百界而作化。次法佛神变者。法佛如来与事神变无二无别。故云相作。无记等者。大论第八问佛一时化为无量百千亿身。云何一时能说法耶。答不同小乘故能一时语嘿等也。次闻法不同中二。初正明闻法。次以论偈结。初文或从佛等者。明闻所从佛。唯佛在世。知识通现未。经卷唯灭后。生灭等四各生四解。初闻生灭生四解中。初生生灭者。世与出只是四谛生生不已故曰新新。四相所相故曰迁移即苦集也。戒慧略示道谛。解脱略述灭谛。寂是所证灭理。
　　次生无生者。言无刺者。引大经二十七文。法性空中云何言拔苦集之刺。修道灭耶四皆无主。故并云谁无主故空。故云清净。能谓道灭。所即苦集。能所不二故云寂然。生无量中。非於二边取於但中。烦惑不染故云独拔。边非即中故云边表。谓中道华离二边水。出缠智月处法性空。
　　次生圆解中。双非等者。虽三相即中性。双非三一相。即与法界等名异同(云云)。常乐略出四德中二修一切法故云具足。若准此。前见相等文皆应具四。但於声教此土不便。从闻则易。故於此中委明四四。执石等者。石毒药宝。性本不二。随见不同。诸法亦尔。圆智如执石。观转如成宝。
　　次闻无生生四解中。初生生灭者。菩萨同凡故未无生。生无生者。三乘俱断故皆无生。生无量者。见思无生二乘有分。今断无明故云非分。断惑前后二死亦然。生无作者。阿字无生遍一切故。
　　次闻无量生四解中。皆取伏惑及出假位名为无量。断惑证真非无量故。初生生灭者。即二乘方便位。菩萨三僧祇。故举凡位十六谛观。生无生中亦取三乘伏位。菩萨出假。生无量中取行及向。一一句中皆云亦者。初句界内未尽又伏界外。是故云亦。下句尘沙未尽又伏无明。故复云亦。生无作中云伏断者。信后正伏为名断。方便故云伏。断入住正断。非无量意。虽有浅深俱名无量者。如江河淮海水皆无量。
　　无作生四解中。初生生灭者。菩萨始终不断。故云不证。无作生无生中。三乘同故皆得。无作生无量中。登地为实。地前为权。生无作中。地前即地上。故云即权。次从夫下。以论偈结。
　　次若言下。一一教中各得四句义。当一教生於四解。前虽云生。未约法辨。相状难明。此示未来作闻一句生种种解之法式也。初结成生灭中。云呼方空为即空者。如人堕岩。虽未至地得名已死。方。犹当也。念念无常。虽未即空当必空故。赖缘假者。然四教中各有赖缘。施权二假其相各别。空中亦然。赖缘之假非从实施。施权即是慈悲设化。离断常中。二乘亦得佛果。胜於三乘弟子。偏受中名。广如第三卷开合中明。
　　若作下。欲辨后教。先斥前非。如阿含．婆娑等。处处皆有空与不空及中道名。所诠各别。故须斥之。
　　次结无生中。初云因缘等者。释即空也。
　　而不得下。斥无法性妙假中也。
　　从设作下。许有当教假中二名。未见别理。唯成但空。纵八地化物。非任运化。　此三番下。结斥。
　　次结无量中实有三谛。但是次第。未得名圆。虽顺文三语相即。次第宛然。无生空者。真谛空也。假即空者。从空出故。对病权设。俱无实故。中即空者。不同前二。故曰无边。亦得名为一空一切空。而次第前后三皆假者。亦似一假一切假。前后宛然。三皆中者。亦云一中一切中。而犹次第。离断常中。位在十住。称机名中。位在行向。实际名中。位在初地。三时各别。故成次第。次结成圆者。皆不思议。故不同别。三谛皆假。亦云同有。名字与别何殊。虽俱有字。次不次别。
　　次当知下。结意。法即是境。境即四谛。依境生解。依解立愿。故名发心。世人多以安心名发。不晓依境发誓方名发心。种种之言不过十六。
　　次其净土下。已释其四。余六略无。指例而已。一一各分四见不同。为发心境。思之可见。初心行人若不了者。纵云发心。皆不真实。纵发心不实。缘於正境。功德犹多。心虽真实。无境可缘。功德窴薄。故首楞严中佛告坚意。后五百岁。多有比丘为利发心。以轻戏心闻是三昧。亦得作於菩萨种子。况清净发。
　　次以三止观结十种之中。推理居初。故委明之。余者准例。故下文云。若见此意。例见相闻法乃至起过。故一一文皆生十六。皆以三种止观结之。
　　然法性下。正释顿中法性非数。定执三四以为能发。反增迷倒。
　　今言下至四。惑渐也。先法说云。一二三四者。只是三观四教而已。次第累之。故一至四。此明渐之所以也。
　　次说法性下。明不定相。内外权实各二根性。故四不同。
　　从界内钝人下。明四所由。由迷解故轻重巧拙。真与法性名异义同。界内迷真。界外迷中。所迷所解虽同法性。能迷能解巧拙有殊。对於利钝故成四也。迷生苦集。解生道灭。利即钝离。巧拙亦然。所解即离。由能巧拙。
　　次所以下。举譬。双为界内界外作譬。以路人为父子名即。以父子为路人名离。如苦集体元是法性。义如父子。若谓为苦集。义如路人。可譬藏别。理同事异。名非骨肉。於异强亲。如苦集即是。可譬通圆。
　　从粗细下。合譬。若准譬意。内外各有粗细难易。今为生后不定。文相对说为便。故界内为粗。界外为细。余皆准此粗细。各用父子之譬。故云亦如是。从或云界内去至为深。此二渐也。故下结云。若作浅深等。渐也。虽有或言。文无交互。故非不定。
　　次或言下。六双交互不定相。最后一双虽无交互。但是文略。应云界内初心能破故为易。界外后心方破故为难。言若作者。从通出别故云也。
　　次皆大乘去。劝进也。
　　次料简中。初问。推理云集。既四教不同苦。何以但云分段变易。数既不等。因果差互。
　　次答中。先答次例。初答中。理而论之。俱二并四。今集从解。巧拙分分二。故内外成四。若顺於迷。集亦但二。今以解问迷。似如不等。此正破於不同之见。如四四谛等。苦集俱四。安有不同。次例如下。举例答也。如界内。或只是一。或小乘分。於见思不同凡夫。从迷亦只感一分段生死。次问者意。问前文论偈结中。以初对四谛俱名因缘生耶。苦集可尔。道灭何然。答中意者。能破还从所破有。或灭智生。岂非生灭。次引大经者。以深况浅。圆别尚尔。况藏通耶。故大经云。因灭无明之集。方成道谛菩提。集道既然。苦灭可例。
　　次问前文。法性是一。不应分於权实之理。复加即离而为四耶。答意者。开显故不二。施权故不一。即离亦为根性权施。
　　次明四弘者。弘。广也。誓。约也。释名云。誓。制也。今以四法要制初心。使至后果无乖先志。
　　又四谛中下。次辨同异。四谛是境。从境生解。故云约解。又四弘约解而生於愿。故云约愿。又谛有因果。故通三世。愿期於当。故属未来。又四谛约理。理通三世。四弘是愿。但期未来。皆须上求下化。故但名异义同。问。若尔。何须更明。答。谛通大小。弘誓在大。故须更明。弘通偏圆。六即唯顿。是故复明。
　　初释生灭中。初亦重引四谛为境。
　　心不孤下。集境也。是因缘成。故曰不孤。从此根尘下。示此因缘是生灭相。根因尘缘心生。即是所生之法。三相者。如前分别。四心者。难可禁止。故名为窃。相续不住。故曰新新。次引喻中。睒者。暂视貌也。烁。明也。此乃分喻念速於此。遄者。往疾也。
　　次色泡下。苦境也。广如大品．大论。泡沫在小。焰等在大。此是共部故得兼之。雨投水曰泡。水击水成沫。远视热有炎。蜃吐气为城。药加物曰幻。倏亦疾也。言一箧者。众毒共箧唯苦无乐。故名为偏。事在大经。四山合来。等者道境也。大经云。有四大山从四方来。当设何计。答曰。唯当专心戒定慧道品。不出戒等三故。竖破下。灭境也。破倒灭集也。截死灭苦也。惑灭先粗后细故竖。苦除无复前后故横。约次第断且作是说。倒即常等。历界渐深。有谓三有。流即四流。见等漂没故名为流。三界见为见流。欲界一切惑。除无明为欲流。上二界惑。除无明为有流。三界痴为无明流。经云下。引大经证。经云。佛告诸比丘。我昔与汝愚无智慧。不能如实见四真谛。
　　火宅下。由不见谛故在苦集。着爱名喜。着见名戏。
　　是故下。正明发誓。如释迦下。引同瑞应云。悉达厌欲。游四城门。天帝於东门现病。南门现老。西门现死。北门现沙门。见已问之。天帝皆答。太子曰。如沙门者唯。此为快。夜半踰城至王田树下。见耕者出虫。乌随啄吞。因兹发誓。故今引之。似弥勒等者。初厌世时。攘佉以宝台施之。得已施婆罗门。婆罗门毁拆。因觉无常。次只观下。无生弘誓。所观不别能观有殊。以四性捡。故得即空。故此下文引自他等以示其相。此心等者。内自外他共等可知。性即性空。
　　但有下。即相空。空有不二。是非双寂。
　　如水下。引譬。大论云。如水中月。小人去取。大人笑之。有身见故故有去取。知性相空故无忧喜。
　　集既下。别譬四谛。一一皆先法次譬。唯灭阙譬。集譬意者。热空尘三而生於炎。渴故谓水。爱及欲境因缘力故。加於欲想为之所迷。苦譬云水月者。不了谓实。阴亦如是。无实谓实。道谛法说中云。不应言我。行即空等者。一切皆即。有何可简。若有简者。如避空求空。譬中云。如筏喻者。具在中含。意云筏尚须舍。何况非筏。是则道尚须舍。何况苦集。灭中若欲立譬喻者。灭既即空。不应於空而求体实。苦集自灭。岂求灭实。一期为寿。连持为命。众生本无。焉计寿命。
　　经言下。重引证中云我不欲令等者。大品明无生法中。无三十七品。是道本。今无无四果者。是灭本无。
　　次依例下。大师例经。经既道灭本无。亦应合云苦集本无。我不欲令有色受等。苦本无也。不欲令有贪嗔痴等。集本无也。经为利根举胜兼劣。大师反况。故具存之。
　　但愍念下。正明发誓。文阙誓由。以愍念兼之。应云愍念众生不知无生幻化谛理。是故起誓。
　　次以达下。简非显是。苦集空故不同九缚。今复达空故异三藏。道灭空故故非一脱。今能达空亦异三藏。
　　次别四弘中先总次别。初总明中。照知一心。迷解无量。十界苦集。四种道灭。故云无量。
　　次三界下。别明四谛。先苦集。次道灭。初苦集中又先总次别。初总文中虽未别释。言中已具三界苦也。一心集也。心工画师譬集。造种种色心譬苦。心称即集。六道即苦。
　　次如是下。别明集也。
　　如是生死下。别明苦也。苦集是所破。故具明十界。道灭是能破。但语长短等。还翻下。总明道灭也。还只翻向苦集之心。如画师下。总譬也。画师如身。手如心也。笔譬所观之心。诸色即六道因果。洗荡谓因果破也。墡彩如更修道灭。
　　所谓下。别明道灭。各列四谛。相貌不同。初道中云纡通直通至宝渚者。别圆两道品也。纡通直通至化城者。藏通两道品也。直通之中不云不净。但云身空等者。不同拙故。纡通宝渚中。具足应云。常．无常．非常非无常。文中乃至是略却常。所以重云无常。无常即空者。此是化他门。更重牒前化城纡直。不云不净者。亦是略耳。无常生灭也。无常即空无生也。
　　是人见灭去。别明灭谛。文中皆取断位为灭。具约四教以明灭位。言无作者。但是别家登地位耳。若尔。道中何故亦列纡直二种通宝所耶。约教证中存教故。地从证故住。如四念处云。别家以无作是果。於中初是生灭位。
　　次是人见灭去。无生位。从是人见灭去。无量位。从是人见灭去。无作位。
　　分别下。总结从心。言十六门道灭者。四教四门皆有四谛。云及一切者。通及十方一切佛法。
　　次观此一心下。依境起解。一心能通不可说心及以法者。能缘名心。所缘名法。一心通为迷解之本。今意且指出假心法。通至法性名非心法。
　　九缚下。简非显是。烦恼之中有如来藏。故云坐中。凡夫生盲常与藏俱却处生死。故云所伤。二乘眇目。偏真热病。谓藏为鬼。鬼等四者。以譬四住。不知是宝反舍逃走。五十余年者。五道也。合於修罗。故名为余。
　　起大悲下。正明发誓。
　　次明无作弘誓中四谛三谛离合之异。故以三谛总标於境。所观同前。能观永殊。能观既殊。使所观异。即此一念即是三谛。不复更论迷解之本。法界只是三谛别名。三谛互融故云并是。藏即是假。余二名同。
　　云何下。重释。并缘生者。一念具足百界千如。即此千如名为妙假。假即法性。法性名中。
　　非三而三下。复疎三谛亦成三谛。非三而三假也。三而不三空也。应更双非以成中道。文无者略。合空散假。双非中也。一异亦然。
　　次譬如下。举譬也。凡诸用喻。皆是分喻。於中镜喻其事稍亲。以明像镜三不可分。故合散等意。意甚相当。伊字天目。理亦泯合。二三无妨者。此逐语便。故略一字。
　　次华严下。引证理齐。故华严叹初住心云。如心佛亦尔。如佛众生然。心佛及众生。是三无差别。非合圆文。何易可消。
　　次引思益者。不了此三故名为愚。引净名者。解脱菩提三德涅盘。不离众生。是故引之。以显思益。次引普贤观者。既是遮那。何法不具。
　　若尔下。释疑。若皆具。三华严大品何以云空。
　　此举下。释者语偏意圆。诸大乘中其例皆尔。言微尘大千经卷者。正譬心含一切法也。勿守语等者。诫劝也。
　　次若得下。明四谛境。八万四千不逾一念。辨数具如法华疏中。总合经论众多。八万四千之言不出四谛。法藏即苦。尘劳即集。对治即道。波罗蜜即灭。数虽不殊。能治等别。故成四谛。佛法界等者。佛法界根也。对法界尘也。起法界识也。仍本迷说。故云根等。同名法界。故无差别。无明转等者。无明与明只是迷悟。亦名四谛三谛等也。所言转者。可以氷水喻之。如意符成氷水之义。
　　众生於此下。结责。亦名誓由。　是故下。正发誓。
　　前三下。辨异示相。故知以八万言之。与前三教道理永异。宛者。边高中下。边下中高。皆名为宛。以可见故。
　　次问答料简者。寄四悉简也。初问意者。前简非中缚脱俱非。脱兼两教。今显是中。何故四教皆名为是。答中意者。有三悉意故兼前二。虽兼前二但在菩萨。故前脱中但是二乘。
　　若究竟下。判前权实。实即第一义。由四悉故。通说四是。
　　譬如下。以多譬文。皆譬於实。然亦小殊。秘方譬教。伽陀譬智。乳糜譬行。如意譬理。权实显是者。四教兼权并云是者。具如向说。
　　又一是下。明一是异名。前料简中三俱成实。故今异名无复有权。一切经中异名应广。且随近说用此三名。初释一大事者。一实理也。一道智行也。无碍人等者。人乘行智以契理也。义当於位。意兼三法。此约自行因果以释。
　　次释大者。此是一家之大。故还以向一释大性广理也。智断行也。大人契也。说既契已。说教利人。名师子吼。非唯益博地凡夫。亦益四教入位圣人。故开显大皆是诸佛圣人之事。言因缘者。自他因果莫非因缘。文举佛者。从极果说。
　　次释不思议者。自他大事皆言思道断故。
　　次释无作者。非作下。释名。
　　次常境下。释体。只是常境常智。无照而照。无发而发。境发於智。故云相无缘智。以境无相令智无相。故云相无缘智。故金光明云。如如智不见相及相处故。境界清净。智亦清净。相即是智。处即是境。
　　又是下。引证。无作名为发心。此经名伽耶山顶。是文殊问。故云文殊问经。今文但是附彼文意。非全取文。然亦不出三谛意也。破即真。随即俗。双非即中。
　　次若例下。例通诸法。
　　又前三下。更判诸法总十三重。前三后一。初上中下。约因缘智。圆为上上。共土约位。前三皆共唯圆不共。前三无故。浅等约行。二近别曲。大小等约教。通别是小中大。唯圆是大中大。三教果满是偏中圆。圆果乃是圆中圆也。通别是半中满。圆是满中满。别教教道是权中实。圆教俱实是实中实。望下偏圆中五双。唯少渐顿。别教极果是渐中顿。即生公所用。圆教方是顿中顿也。真等约谛。藏通真俗。於别尚是俗中之真。别教灭俗。亦俗中真。圆教方名真中真也。了义等约义。玄等三者。约名叹理。亦约四教。分别可知。
　　次若能下。总结诸意。知权是权名为体权。知权即实故名识实。总而言之令依实发心。
　　次譬如下。以十譬叹德。此正约理以叹生善灭恶三德。前五生善。后五灭恶。言金性生者。一切金刚皆以金刚轮而为自性。阿娑罗药未详。如太子生具王仪相。依圆发心。具足佛德。那罗延者。人间力士。小大青三牛。凡野二四牙。雪山白香青黄赤。及优钵拘物分陀利。人中大力士。皆悉十十增。那罗延最胜。
　　举要下。结。要称叹谓诸佛皆然。
　　若解下。以一止观结。
　　宝梁下。约事以明生善灭恶。叹菩提心。初引宝梁。生善也。秘藏。灭恶。初文明所灭之恶。十恶对人已名为重。重即是恶。更於恩德之由。所起名恶中恶。故大论云。他打而报。名之为恶。他人不打而打於他。名为大恶。於有恩处而反行打之。名恶中恶。
　　若能下。明能灭菩提。先法次譬。法中先列次判。初列者。经云。若有一人具上十恶。若能解智下。经文稍广。今文已具。何以故下。今文释出初菩提义。如百年下。譬灭恶也。亦且喻於初菩提耳。
　　此经具下。以经对教。
　　初菩提下。以浅况深。夫造恶者皆我为本。今发菩提心。复修观破我。尚广利他。何但止恶。初教尚尔。况后三耶。
　　如暗处伊兰下。举譬劝进。此用大经阇王之文。佛言。大王。当修菩提之心。何以故。得菩提心。灭无量罪。
　　次问意者。前四谛中以论四句通别二对。今且从别以问初句。何故。初句独对初教。答中以初对初。以事对事。二义皆便。
　　若言下。从别释也。
　　次约六即中初明六即所以。故先问云为初为后。初理后果。问今发心为约初理。为后果。答中约大论意故。大论须菩提问佛。为初心得菩提。为后心得菩提。须因闻诸法不增不减。故置是问。佛以深因缘答。非初不离初。非后不离后。论释云。若但初者。菩萨初心便应是佛。若无初者云何有后。后以初为本。初以后为期。佛於经中复以灯喻。燋无明惑亦复如是。非初智不离初智。后亦如是。论通三教。今唯在圆。今用六即理性尚名菩提止观。况初后智。今明发心即在名字。因兹必须通至於理。发心后果皆籍理故。细思可见。
　　次若智信下。释出其意。信初心具不谛云无。智极方满。不虑无分。初后俱是推极在佛。凡夫永无。谓理为果。初后俱非。离初后非必须六即。此六即义起自一家。深符圆门。永无众失。增上慢人及推功者。并由不得六即之意。
　　此六下。释名。唯六与即。必无所滥。
　　理即下。正释。初释理即。约於藏理以释三谛。则一切众生皆悉三谛。具如上文圆四弘中。次名字下。释名字即。长劫生死不离三谛。故名日用。不知生死即是三谛。名为不知。实中之实如方。实中之权如隅。此举不知以显於知。次或从下。明因闻而知。次观行下。释观行即。闻名须行。故引□云如虫食木。虫不知字。闻而不行亦复如是。次引□首者。此责说而不行。非谓不许於说。故重引论。闻慧四句三句皆夫。论云。虽生中国。不可教化。不识义理。名人身牛。故第四句方可信受。若闻而非即。尚非今意。况复余耶。
　　次如楞严下。引经劝修。犹如射的。何必即中。虽不即中中必由初。
　　次释相似即。中既云逾明等。故不同於次第行也。引法华者。亦是引彼相似中文。次释分真即中。本业．璎珞以六轮喻位。铜轮即是十住位也。即分真中初位之文。
　　次释究竟即中。是用大经月爱中意。菩提属智。涅盘属断。故大涅盘及以菩提。悉具众德。菩提从智。涅盘寂灭。成从便立。以二德之称过荼等者。诸位既终。无复言教。故无可说。
　　总以下。总为六即而立此譬。此是大经贫女譬。意具有六即。家有宝藏。理即也。知识示之。名也。耘除众秽。观也。渐渐得近。相似。近已藏用。分真。尽所用之。究竟。问下。料简。初问者。六即既得名六菩提。理通凡下。且置未论。余五与论五菩提义。为同异耶。答中意者。先且判异。故云不同。次会令同。论不云即。是故云别。若一一对。亦可似同。发心未行与名字同。伏既未断与观行同。明已除暗与相似同。出到见理与分真同。无上无过与究竟同。曾勘论文。义势甚便。
　　次问者。问向对诸位是皆悉伏前断后。此中何故断前伏后。答中意者。已断者断。未尽者伏。普贤尚名众伏之须。
　　次例如下。举小乘例。是竖会也。
　　次又从下。即横会也。位位具五。故名为横。故引地论位位具足。次问者。六既约位亦兼别耶。答中意者。前教义立。理必在圆。如者教中生死即涅盘之流。不判六即安免上慢。若不然者。何能异三。三教强立有何不可。则教教约位。义自分明。
　　次上来下。结束显示。前简中十非。望苦虽有缚脱。而皆名非。四谛则约智简之。四弘则约愿简之。
　　故知下。以譬结束。则大论文也。言九重者。阳数之极。故暂借理之最极。骊。黑马也。今借名龙颔头骨也。论云。珠在龙颔。福者得之。如地狱具。罪者得之。如此显是。非无缘者而能得之。有志有德者。志如愿。德如行。行愿具足方乃得之。竞执等者。重举大经。斥三修喻。以况即也。今以三教通例三修。并如入池。各各谓是。

　　止观辅行搜要记卷第一
　　止观辅行搜要记卷第二

　　　　天台沙门释湛然於佛垄述
　　次释大行中初来意。标中云入位者。无期极果尚不为入位。若不为入位则唐丧其功。譬中意者。酪须钻成。苏假摇熟。成二苏已醍醐可获。住前如钻摇。名字观行同譬於乳。六根如酪及生熟苏。初住已去名得醍醐。善调三昧。初住可获。行法下。以略摄广。
　　通摄下。释通名。大论云。秦言正心行处。是心常曲。得行则直。
　　法界下。解释论文。四行通依法界一处。又常坐等。约身仪立名。若约法者。常坐名一行。常行名佛立。半行半坐名方等．法华。非行非坐名随自意等。
　　一常坐下。从所依教以立行名。又一行者。亦从剪略身仪得名。非所缘理。若所缘理。四行通然。身开遮中云或可等者。即众集禅堂独处最胜。故云弥善。结跏者。先左后右。脚齐两[月*坒]。大论问有多坐法。何故专结跏耶。答最安稳故。摄持手足。心不散故。魔王怖故。大动曰动。小动曰摇。垂熟曰萎。附物曰倚。邀期见理。无暂胁卧。况复尸耶。仰为尸卧。亦曰淫女卧。覆名修罗卧。除经行等者。除谓开许。为睡为病佛开经行。直行避虫。不迟不疾。三千威仪。有五处闲处。户前堂前塔下阁下。四分律。五益堪远行。能思惟。少病消食。得定久住。食等并开。不得因托。随一佛方面者。言通意别。应专西方。障起念佛。所向便故。况教多赞。人多行之。时克等者。时克须臾。通举促时。何必漏克及三十须臾中一耶。尚不得令剎那有间。故云通耳。
　　不欺佛等者。大论云。菩萨求道不惜身命。而诸佛护念。懈怠贪利不专勤求。是为自欺亦欺诸佛。不负心者。负者不克也。后不遂初名为不克。令他悞解故曰欺他。亦欺众生。口说嘿中顺行须嘿。有缘须说。小倦曰疲。大困曰极。内外障者。烦恼见慢等为内恶友。魔等为外。不惜身命誓成三昧故也。与称等者。释疑。恐疑不应。专称一佛。
　　所以下。引譬。如极忧大喜。歌哭则畅。郁者。多貌。怫者。意不泄也。
　　行人下。合譬。论云。风名优陀那。触脐而上去。是风触七处。顶及龂齿唇。舌喉及以[离-蹂+月]。是中语言生。初五句身业。第六句口业。此二助意。方成机也。
　　若於法门不了等者。彼在般若故令顺大。通及一切大乘行轨。诵经等者。此事尚废。勿以此语例余三昧。开诵通余。遮语兼四。意止观者。此去四行文中。并粗依本经略示观相。始末并须依。今止观此中。纵有似十乘语。而又约略。悉不具足。文中并依彼两般若经意。语简意远。不可谬判。故今四行且在事仪。下文委明。不暇傍述。且依今文略点十观。法界等。境也。化生。发心也。系念。止观也。烦恼。道破遍也。历法。通塞也。修道。道品也。观於业苦。助道也。识观不滥。次位也。於次位中义兼后二。下去准知。端坐等者。通用止观立身心相。
　　蠲除下。明修观法。从初至乱想止。所治也。莫杂至相貌观。所治也。从但专下。正明能观。须信下。劝进须信。法界非三摄故。内证为知。利他为说。法界非边。故非有无。从胜而说。故且云离。中边相即。故住无住。心宜法界。故云安处。闻此下。闻於凡夫住处。劝令勿怪。
　　能如是下。令观法身。即举境劝结。前境法以具十号故。作是观十号。观十号在应。应即法故。即法身号。亦须更约境智释号。则法应体一。二号无殊。又复十号诸教不同。译者见异。大论合无上士调御丈夫为一号。乃至世尊为第十。璎珞则离为二号。乃至佛为第十。
　　观如来下。明境智不二。初牒法身为境。知境由智。故先立云不谓等也。不谓即智。
　　无有下。明境无相。亦无下。明智无相。如来下。明境智不二。一故无二。遍故无动。本有故不作。遍而无相名不在方。无相而遍名不离方。世即非世。故云非世非不世。双非名非二。双照名非不二。非智名非垢净。
　　观此下。结叹。境智不共故希有。遍亡故若空。无上诸过任运增长。
　　观佛下。观成见佛。虽非本期。观力令尔。即是住法界处。见佛色身亦闻佛说。不乖本期。
　　为众生下。述本誓愿。大悲故见佛。大智故不取。庄严亦尔。只是悲智福慧庄严。
　　佛不证得下。引佛为例。佛无所得。故我无证。取果为证。着法为得。
　　次观三道众生即苦道三德。理等故生如佛。言量等者。生数与佛数无差故等。皆云不思议者。复释向文。前云生如佛。今云佛如生。亦是叹前相如之理。次众生界住下。明观生佛相如之意。意令观生如佛故也。虽空而观。故云以无住法住般若中。不取不舍亦由如故。下去皆然。
　　次观烦恼道者有二番。初约三谛辨行。寂静真行。无动俗行。双非中行。
　　次不舍下。观契於理。不舍诸见假也。不舍无为真也。而修佛道中也。向云不舍。即是双照。今云非修等。即是双非。
　　次观业道者。极重业为境。则轻者准知。五逆者。煞父．母．罗汉。破僧并出血。三煞一妄语。一煞生加行。对境名觉。内了名知。知觉体一。於中无宰。名无分别者。皆约五逆而修观也。
　　一切下。以轻例重。不求不去。明逆无生灭。非因果故。名无始终。
　　法界印下。复以四魔释成五逆。随顺三道故魔得便。观为法界故不能坏。魔即印者。苦即实相。阴死二魔即法界印。烦恼即实相。烦恼魔即法界印。业即实相。天子魔即法界印。是故印不坏。
　　譬如下。举宿种。如有珠中。忘如失珠。闻信如还得。当知至见佛者。昔从佛闻。今复重闻。义同见佛。从文殊下。佛亦曾从文殊闻故。
　　身子下。即是彼经三人领解。今文借彼以判行人。以菩萨能了故。了者得名菩萨摩诃萨。近佛座者。以事表理。座谓所依。闻此法者得所依理。即如近座。若约事释。亦是近座方得闻故。
　　佛言下。述成。若得初住。见佛法身为念不退。六根似见为行位不退。此三不退。具足一切诸波罗蜜。若以述成。后世行者即义既通。故得通述。
　　若人下。正劝修。从初至得入者。具如般若劝学品明。以此三昧是种智故。
　　如得摩尼下。引譬。彼经云。如得摩尼珠。令珠师治故。华严云。加治令妙。然后雨宝。菩萨能知等者。三教菩萨望圆名迟。闻此一行方乃速得。如闻法华方名善行。比丘等者。此二未闻。尚非出家。如净名云。夫出家者为无为法。
　　次释常行中。彼经因跋陀婆罗菩萨说之。即在家菩萨也。三力者。不可偏辨。彼经云。随何方佛。欲见即见者。以三力故。是故此经亦名见佛在前立定经。部属方等。机通四人。二乘非正。在四菩萨。偈中云住处者。三时相应不等故也。或与有觉有观等三法相应。或喜乐等五受相应。或与诸地诸支相应。或说界系等。此是助发三昧之法。是故不等。文释经意。故从总说。然名虽与根本等同。以念佛故定乐倍异。避痴人等者。与恶知识往来俦旧。以能生人不善根故。如宝积经四法应远离。一利养。二恶友。三恶众。四同住多笑多嗔多斗。
　　不得至别请者。尚非常仪所许。况三昧者。婆沙乞食有十利。诸律论文皆不许一处令足。乃至七家顺少欲法。不损施主。不受别请。普使同活。僧中食者。生诸漏缘世共亲睹而不为诫。肴者。亦作肴。菜也。非谷而食曰肴。亦豆也。盥沐等者。洗手曰盥。洗足曰洗(洗字铣音)。左右等者。左出右入。顺行道故。内外律者制身口为外。制意地为内。亦可大小两乘远防意地。及十善后三。世云小制身口。大制意地。不必全然。故谙大小方为人师。於所闻三昧等者。亦在彼经。大论亦云因师得菩提。岂有不敬。论问善师可敬。恶师如何。答勿顺世法能生我智则咸敬之。不以囊臭而弃其金。如夜行以恶人执烛。我求其法不求其恶。如泥木等岂有功德。敬之福生。众生如佛何况师耶。师重过尚掩。何况轻耶。然凡师未能尽善。故诫行者。当割等者。举重况轻。须外护等者。不饥不饱。如亦爱亦策。涉险者。失一则俱丧。同行当如之。须要期者。立限勿破故也。起大信等者。无非佛法。故不可动。依此起行名大精进。无染曰精。无间曰进。以种智导。故不可及。常与善师等者。求必从善。事必忘过。自护三昧。岂专忘他。又言善者。以善解故。卧出者。经但云睡。今意不许无缘暂出。若有缘出不许暂卧。
　　次口说嘿者。九十日下。教用三业。次或唱下。教用心念。既许先后。意令无阙。步步是身。声声是口。念念是意。三业具足也。
　　次辨意止观中意者。相好为境。是故先念。佛剎者。此云田也。即一佛所王土也。三月常念者。今文云。云何念佛等者。即是经中菩萨於三昧中见佛问文。
　　从三十二相下。是三昧中佛答文。令我亦逮是相者。尔时应除余想。谓山林等唯佛身相。
　　次又念下。於境起观。初两句。正推从佛。不用下。推已叵得。此列四句。佛不用心得者。不用我心得佛心也。不用身得者。不用我身得佛身也。二交[牙-(必-心)+?]句。但略我字。意可比知。
　　何以故下。释也。能观所观。无相无得。身口是色。智慧是心。色心有者。良由有我。求我叵得。称法本无。破本无故云坏本。亦绝此坏故云绝本。(其一)空观也。次假观中。文引六喻三梦。一宝一骨一像。其意大同。若欲合譬。应知初梦。心性如境。观如缘想。观成如梦。此纯约行人合也。又法身如境。报身如想。应佛如梦。此纯约佛合也。又彼佛如境。行人如想。见佛如梦。此约感应合论也。三梦皆尔。凡心想法。所见皆然。三虽大同。亦有少别。初后二梦明见而不可得。中间一梦明不得而见。并约见边。即当假观。
　　次中观中。初文是彼经菩萨得三昧已思惟文。今文准经稍似存略。是得修观。今略释之。所见佛者。准前梦文。梦即法性。亦应可见。然顺中观。从心见便。故云心作。佛既心作。见即见心。故见自心是见佛心。若见佛心是见自心。以彼佛心是我心故。即见佛心即是我心。是佛心至见佛者。佛是心故心不自知。心至见心者。所见能缘不可得故。是则一切无非法性。不假更着双非之言。
　　次心有想下。释叵得。心不可示者。明非所说。皆念等者。明真离念。假使有念。亦了皆空。
　　次偈文颂前次七言偈。转释五言。初句者。由观心佛不二不异故得成佛。次句观心佛无垢。次句观五道本净如氷水喻。喻意可知。次句结意。佛印者。明前所观即实相印。
　　无所贪下。释出观相。不贪有。不着空。不求中。无三相故所欲皆尽。有谓观境欲是观智。能所皆忘故无从生亦无所灭。被坏名灭。自灭名坏。体其本无。名为无灭。灭本自无名无坏败。道中之上故云要。众行依之故云本。是印等者。挫小。况迷小乘断惑名为坏印。二乘尚不能坏生死。岂能坏印。
　　婆沙下。引论校量。论纯大乘。系借小辨。如大经中师子吼问。佛广答。相因各各不同。大论报恩亦具明之。相是观境。故先明之。已如前说。大经性品云。如是佛性不可思议。三十二相亦不可思议。婆沙明相。意亦如之。
　　次明四十不共法中。应云报佛。言法佛者。指不共法名之为法。次实相身方是法身。四十法名。大论广释。又大论文以十八不共．十力．四无畏．四无碍．大悲．三念处为四十法。今是婆沙文也。
　　次劝修中。实智为佛母。见中为佛眼。善权方便父。无缘大悲母。若尔。何以两母。答。智为所生。悲为所养。悲智不具。真子不成。如构等者。以一采顷名为一构。构字应作[(谷-禾)/牛]。若闻三昧等者。与论交互。不能具序。今略对之。即是随喜。四番胜果报四番随喜。四者。三佛为三番。三世菩萨为一番。彼佛菩萨行菩萨道时。随喜是三昧。我亦如是。果报四者。一不惊。二信受。三定心修。四能成就。若不修等者。重宝三昧也。有修行者。悲彼不修失大利故。如[邕*鼻]人等者。譬不行法人。经卷如栴檀。遇经如手把。无信如[邕*鼻]。不肯修行犹如不[咱/死]。如田家子。譬不识法人。行法如摩尼。无识如农夫。反行贪欲。如珠博牛。
　　次半行半坐中先释方等。彼经通四。今为成圆。依此修行事仪未足。故下文中指於百录聊略也。求梦王等者。法华疏中引五种梦因。疑心．分别．数习并现事．非人来相语。因此五事梦。今是非人来相语梦。佛告华聚。勿妄宣传。当以神明为证。有十二梦王。若见一王乃可为说。彼经云。魔被调已。白佛发誓。我等十二大王。常受持此陀罗尼典。华聚问。魔何名。十二经中具列。若不见者。虽行无益。应竭力等者。世多直行。应未称教。於闲静等者。僧蓝兰若。亦可俗舍。以通俗故。经云。父母许者可往修习。若不许者。当於宅内嘿自思惟。诵此经典。道场亦如僧中行事。若能如是。於七日中。见观世音为其说法。若散乱心。反增三途。三途出已仍为下贱。及室内外等者。俱须香涂。圆坛等者。作莲华形。五色幡者。不须作诸形像。海岸香者。只是旃檀。请二十四像者。凡建道场。应先严净。然后请像。云拟灭障反招慢殃。道场未严先令秽竖。云将像来把来取来。可悲之甚。后分云。灭后供像与佛世无别。鞋屩者。道场内外各别置之。言长齐者。以通俗故。三时洗者。有缘则过。终不可灭。初日供养者。虽三业精诚。须假以福助。日日弥善。不办从初。灭己悭贪无由击动。须请善内外律者。受二十四戒者。为顺菩萨律仪。故二十四皆名为重。须有师承。不得輙授不受亦得。经又云。应受六重。如优婆塞法。既云如优婆塞。则七众通受。经中又问不受六重得行已不。佛言随意。故今行事多不受之。佛言唯除二人。谓谤方等及用僧鬘乃至比丘物。言及陀罗尼者。经有四番。应须皆诵。对师说罪者。若不谙内外。何以当之。月十五者。黑白两月各有二日。多用白月表生善故。法华忏中低取齐日。言七日者。意举极少。故南岳七载。十人已还者。经云十人不得过。南山云。余见京邑行方等者。或百或半。喧杂难论。更增罪累。今谓忽若多人。别施何爽。俗人亦许者。已如前说。但须具三衣坐具。若出道场。还着俗服。经云。若离二丈。得罪无量。阿难言。须剃头不。佛言不须。今剃顶者。谬也。缝字平声。不须却刺。理须别造。不可借旧。此非出家受用之服。
　　口说嘿者。唱者先导。余者随唱。十佛者。具列经文及百录中。言父母者。方等总持具权实智。故经云。是陀罗尼乃可为父乃为母。十王子者。指诸菩萨。百录及南山仪中具列十二菩萨。即彼经初列菩萨众。百录者。山众共集大师百事故曰也。三业供养者。身翘跪。口宣唱。意运想。南山云。具如天台。则指法华忏中想六尘文。礼请者。礼仪必须双膝前诣。两肘续施。后方额扣。心想佛足。以手接之。陈悔者。陈。列也说也。别则忆先所犯。通则无始已来。不迟等者。行咒俱毕。思惟具如止观第五文去。第二时。谓第二周。
　　意止观中。先约理观。次更历事。例如大经。头如殿堂等。盘特扫帚等。摩诃者。正境也。非偏小故名之为大。一即一切名秘。一切即一名要。遮惑持智。显中名正。次经言下。观法也。与经小异。今借彼语。求者。谓求三昧之人。着。谓於三昧生着。实者。谓於行计我。来者。谓我能往来。问者语者。准例应知。
　　此与大品等者。一切是总。十八是别。是故云同。十八空至第五卷释之。大经下。引同。
　　以此下。历事修观。先约经名方便。次尊容道具事仪。心先求梦王。习观亦先成空假寄事。云先理无初后。只是先以空心修事仪假。由此必得入於袒持场。是所依故。表理境。世以治谷曰场。今治五住为处。亦是所严。能严非一。不出定慧。供具虽多。唯动不动究竟。戒香遍涂。实理观阴本空。免三惑子。无缘慈悲必遍法界。惑即法界。故云不离。灭香普熏。慧灯圆照。觉智之佛栖理境。空智从境立。故二十四如法华中。无明至老死为顺。老死至无明为逆。如阿含中。生灭各有二十四支。境虽寄昔。智必依圆。馔如法华中盐酢之属。被权今实。可以意推。忍衣称体。全翻曰新。七智除惑。能洗曰观。师亦所依。故同於谛。亦依所观立二十四属。对者义立。谓设法不差。缨络十种者。彼本业中观缘起。观十种不同。一我见不二。二心为。三无明。四相缘。五助成。六三业。七三世。八三苦。九性空。十缚生。彼经具释。但随观别以分十义。事理具如忏三道中文。云等者。引证事理。经中具有七众忏法。虽曰还生。无任小用。傥听在数。招伪来奸。况宝梁诚文不云是数。大小区别听制条分。眼等者。唯至六根方名相似。第七日见佛者。彼经日日各有相状。无明若破名烦恼净。三障去等者。婆沙云过二为根。现五为质。现三为华。当二为果。亦是五阴舍空等者。诸教既别。空亦宜殊。今且置余。唯存圆极。
　　次劝修中。三分宝者。理无优劣。随心自分。修虽名全。须分六即。具如经列。从地等者。经广校量。但能供养。得中分人其福无量。况上分耶。
　　次释法华。部属於圆。不通三教。与前三行圆意不殊。言口说嘿者。亦可兼意。彼别行文。但推四句。故今更加约象修观。初引二经证二行相故。知二行但成方便。
　　二经下。释妨。
　　南岳下。证不许偏。
　　特是下。明二不。同故未为正。
　　妙证下。判文元意。意在证真。真非彼二。则初住也。
　　今历文下。历事也。例如大品师子吼法门。亦如大经波利树等。於中象观最为次第。六通如下助道中明。八解如下禅境中说。四摄谓布施．爱语．利行．同事。四皆利人方名为摄。故云利物多端。多端之言须含四教。背者骨法相似也。除彼不似佛乘者也。
　　次释非行坐中。初得名。由成四句故。实通等者。据理实论。南岳别行。名随自意者是。彼问云。出何经。答。出首楞严。故下释中多引楞严。大师亦自有自觉意三昧。观法甚精。
　　虽复下。会通。名事虽不同。观法无别。
　　今依下。幸更依教。诸数下。问也。大小乘经。心所非一。何以三昧但名觉意。
　　穷诸下。答。不可具列。举一蔽诸。
　　对境下。释意名。若观心性。了无三昧。随心想计。故有三别。心性虽一。随俗立三。
　　如是等者。欲观其同。先略斥异。心想见倒者。婆沙云。无常谓常。想颠倒。心颠倒。见颠倒。我乐净等亦复如是。今亦例然。计为常等名为不觉。觉了此例非一异相。唯观法性方乃名觉。
　　觉者下。立观。三名相望合为六句。出般舟经。故六句中。非有约性。非无约名。复不许计性一向为一。所以俱结非一非三。余合散等准例可知。
　　若知名下。更有六句复疎重释。并是双非。名性叵待。寄此复疎立三观者。非一假。非三空。双非中余五句例。若於单复了达心性。即不思议。
　　若观下。立观之意。意摄遍故。苦破下。例破余使。既是圆观则破无明。作是观者。识意无明。无明尚倾。诸惑安在。
　　故诸下。摄略。
　　随自意下。名异意同。初约诸经。先观音中。文通意别。例上可知。若准下文。意止观中二十五三昧仍通圆别。请字初领。反请义有三。具如经中。初托优波斯那是自请。月盖是为他请。四偈是护法请。又有三义。延请身。祈请口。愿请意。又五体身。四偈口。系念意。机既开三。应亦可尔。准观音疏方法。亦十行事须捡。准前亦应事理二释。百录具有事仪。设杨枝等者。是彼菩萨手执故也。若事表理。杨枝拂动以表定。五体者。准地持．阿含。并云肘膝及顶名为五体。若表理者。如彼经疏。若起。如五阴离萨婆。若投地。如五阴入萨婆若。起即五。表五阴。入即五。表五分系念。数息者。今依经但从一至十。彼经疏具明。因息起三乘行。称三宝名者。表除三障。委明行法在百录中及正行仪并彼本经。故云可寻经补益。百录行仪并不录四偈。故令寻经。洗浣发露者。发露如示人。事仪如灰汁。理观如清水。理体如净衣。岂藏罪垢令入恶道。午前等者。日夜俱取初分故也。余依常仪。定不可废。
　　经云下。修观。初观尘阴。空名尚通。犹在生灭。故更观幻及以实观。初空观中。地无坚者。先观色阴中之地大。先观事坚本从缘生而情执有。有即名坚。唯对身根名为事坚。寄事坚名而破情坚。故云有等。四并是坚。余之三大例之可见。彼因优波斯那问。身子答中。具成观法。优波因之得四大定。证罗汉果。故知在小。且如地中破初有句。即应得果。为防转计。故具明之。是故文中具性相空。唯火大中相空文略。色既如是余阴准知。问。推前三大并用有等。至推火大用自等。其义何耶。答。有二义故。一者依经。经云火大从因缘。宜作自等。二者义同名异。何失。有只是自。乃至双非。只是无因。经文存略。余阴不说。若欲比火。应云受无领纳。性不可得。若有领纳即名为有。乃至双非亦名领纳。乃至识是了别。亦复如是。具足应如第五破假。如是观者。但以小乘真谛而为如实。问。若尔。应云四谛。答。阴是苦。执是集。观是道。实是灭。欲知缘觉。执即无明乃至老死。得得真如实名。空观成观慧之本者。无观乃成无益苦行。故知四教但二如实。观则可知。今且从通至下六字三陀罗尼。方从别圆。况下观慧纯用圆融。次三陀罗尼云消伏者。消除调伏报障之毒。
　　次毗舍下。破障功能经中具列六障之相。经云。西方去此不远。疏云。西方极远。那云不远。答。凡圣见别。应约有无以论近远。次明破恶业陀罗尼。
　　破梵行下。功德能经云。破梵行人闻陀罗尼。还得清净。设有业障。诵陀罗尼。称菩萨名。障破见佛。
　　次释六字。言六字者。经具三文。今但用二。初治六道以六字。次六根净名为六字。大悲等名。大师义。立净於下功能二。初明破根本毒。即见佛道。六字下。正释能破六道。六道名义散在经论。今略名地狱者。地下之狱。梵云那落迦。此云苦具。鬼者。自古贤良亦有着无鬼论者。感鬼现身吾即鬼也。梵云阇梨多。此云祖父。畜生者。今不论六。但通论之为傍生也。修罗。此云无天。亦云无端及无酒等。破人道中云天人者。从义立名。即从理名天。言丈夫者。指见佛性方名丈夫。具如涅盘。若准此义。天中亦有第一义天。亦可诸道皆有见性。且从便说故云人道。诸天大乐。下趣又苦。故人最易。标主得臣者。梵王为主。故王摄臣。
　　次广六下。约二十五三昧。如幻等四者。南如幻。东日光。西月光。北热炎。不动等十七者。欲六。色七。无色四。广如玄文。云在大经圣行品中。
　　此经等者。结观不同。今此通在别圆人也。破障通三。破有从二。自调者。从因立名。福厚者。百劫修故。以福助智。故使根利。若下。由起悲心。缘於实际。得念不退。即初住位。
　　七佛八菩萨等者。七佛者。依七佛神咒经。七佛各有陀罗尼忏法功能。次文即明八菩萨忏经中具列方法功能。下文复有八龙王忏。虚空藏八百日等者。虚空藏经云。未来世中善毗尼者。应教众生说治罪法。须者捡经。南山行仪亦同此意。今时律者不示忏仪。唯采人过。非为慈悲人师之德。
　　次历诸善中。先分别四运。运者动也。四心转现故名为动。常为九界四心所动故名为运。今推九人。佛仍观佛。运不出佛。运观此之正意也。此分门冠下作受。故预论之。又四运中已未二心亦令观者。良由世人谓此二心以为无生。故问世人云。观无生。为观已生。云无生。未生云无生。已生何用观。未生可观。故四心中二有二无皆悉有漏。又观已未者。如人防火为防正故。须防已未。况菩萨已未尚须观察。今入佛运。今此善心但是欲界人中五尘起灭。又此四运正对今文随自意中。从末从事。余必然。虽尔。余三三昧中。非无诸仪。故须本末一一捡校。故占察经云。观有二种。一者唯识。万法唯心。二者实观。唯观真如。今文即是唯识历事。故云能了此者即入无相。仍了十乘方成一家入道之轨。故傅大士独自诗云。独自作问我。心中何所着。巡捡四运并无生。千端万绪何能缚。故知大士亦以此法而为心要。大士虽无十界之言。千端万绪足可该摄。言一相无相者。观九叵得名为一相。一相自无名为无相。
　　问下料简。已未问竟。答中先未次已。皆有法譬。初观未者。既非真无。何以不观。既非真灭。后起由兹。是故观之。令不起九。作字去声。作所作事名为作作。北方一向从入声者。此乡音耳。
　　次念已下。答待正为已。终非永无。诸意同前。
　　次问者。三世既无。那观已未。现尚不住。三世者何。次答中先总非之。若过去下。别答。先牒难次。云何下。正答。若不观者。云何圣人亦观三世。鬼神下。引劣况胜。问鬼何以知。答。具如婆沙。鬼知女人过未心也。当知汝全不识剎那三世。如何观心。龟毛兔角见者。汝三世无如彼二物。此取走菟水龟为喻。若飞菟陆龟。容有毛角。故大经云。如水龟毛。如走菟角。
　　当知下。结。若以三世心为境者。则离断常。何者。不常故不实。不断故可观。不以不实云不须观。以不实故所以可观。
　　若起下。结斥。若起断灭。万行都倾。是故须观已未二心。故汝引经不闲教旨。
　　行者下。劝进。识了诸运随起观之。观彼已起故云反照。
　　次历下。正明起观。初约十二事共论檀。受即领尘。作谓为作。问。嘿何名作。答。作嘿相者不出十界。若有等者。正辨观境。从强先观。有尘且舍。尘即财物。无者观作。於中先受。次作受中三观。初空观中先牒运境。反观下。修观。亦以四句推自他等成性相空。云内出不待因缘者。此逐语便。应云内出不待缘名空观成。问。净名云。所观等盲。今云何言能观如盲。答。净名以所显於能耳。彼是译者之巧。巧便释彼经。空明各各等者。眼见色时。五缘和合。谓空明根境识也。唯耳鼻舌身不假於明。余同於眼。今文随便。但略言之。故不云识。不同小乘根识互竞。
　　因缘下。次明假观。先牒空为境。能为十界而作通因。又以无间灭意为因。根尘空明以之为缘。和合生识。眼识因缘生意识者。依初剎那生眼意识。依意识生眼识者。只由意识无间灭。因成於意根。对余境时复生眼识。是故二识更互为因。
　　眼识能见等者。此依经部得云识见。如是次第生於十界。贪染等者。贪为惑本。毁戒堕狱。毁戒具如篇聚中明。实爱云不。故堕謟诳。计我等者。谁不患。独云在畜。语通意别。以眷属为所。能计为我。齐圣断者。此乃通方。他惠等者。他惠乃取。离不与取。下句显上。成他惠义。不惠不取。故云不与不取。以礼忘财名之为惠。若为父母夫主佛法之所遮者。为不与取。他惠仍离。非时处理及量及衒卖等。别论则尔。通意可知。自余色等一切皆尔。让。义也。贞。正也。动中规矩。礼也。明即是智。余名同旧。五常具五戒全。十善备。十恶息。但是欲界地居人天。余并略也。
　　观四运下。明二乘四运。初念处观。显声闻乘。无常故生灭。不净故不住。以苦故三受。无我故不自在。因缘一句自显支佛。
　　观己下。菩萨离三。初是六度。自愍伤己。愍彼观他。
　　所以下。释六度相。舍不能亡一句。寄斥藏兼凡。藏同凡故。
　　今观下。通观。言三事者。意云根尘受者为三。非施者等。引经不住。证不住尘。尘若不住。根受亦尔。余五亦然。见根尘空。即见施者等空。义兼两三。可以意得。
　　如人下。引譬也。住相如暗。眼则无用。不见无相。若有空眼及不住。曰见三事空。是无着慧。诸见皆空。故云种种。
　　直言下。重消经意。经被利根。相犹难解。今准中论以四句推。方名不住。故前文中无四相者。但离六十二为离我人。名为菩萨。非独初果破见而已。然此但是真谛无相。言六十二见者。大经云。因於五见。生六十二。即是三世二十身并根本二。故六十二。大论广释。今此未具恒沙佛法。复能利他。故是通教菩萨界也。问。若通教者。何故云趣。然但云趣。不云不过及不可得。故且属通。如玄文云。周行十方界。还是瓶处如。今一家文处处引此。一切法趣皆证圆教。但颂委知。言通义别。分别则易。
　　次又观下。通教佛界。故四德名不涉於别。於真谛中不变故常。无受故乐。非业故我。无惑故净。
　　如是下。出假也。於彼通空见十四运。故云种种。此属别教。故云假名。若向四德属圆。佛者属菩萨。全无别教相状。故通佛德。但云虚空及不染等。至此方云假名四运。
　　若空下。中道四运。必於十界空假明中。方名圆中。对前成十。所以前九义当思议。余五尘语略。但以圆心觉了三谛。
　　次约六作中初空观者。意与前同。
　　次而由下。假观。心为十界之由。而云为何事等。毁戒地狱。诳他鬼也。眷属畜生。胜他修罗。义让人也。善即欲天。禅即色界。涅盘二乘。慈悲下。六度。方便下。通教。如此下。别教。空心入假。故云如此。摄空成假。方名恒沙。前辩通教既但成空。今假理亦兼於通别。前指九界。故云如是。九界即空。故成别俗。又观一运下。中道也。问。文引舍衣。那证六作。答。正引舍服证六作檀。及引佛道以证圆中。此六作中一一具六。六中一一又各具六。即是以五严檀。乃至以五严智。诸大乘经一切皆尔。今文所用多用楞严。如大品中亦有六尘相摄品。摄大乘中有互显章。今初文中云以大悲眼者。如胜天王云。菩萨行时。见诸众生同一子想。视之无偏。名大悲眼。众生於菩萨得无畏者。正当无财运於六作。施其无畏故得名檀。无伤损者。称理观之方名无损。即如殃掘无减修也。见罪福法界名无罪福。不为空假所摄。名想不起。想不起故。名无动摇。遍一切处。名为无住。阴即法界。故亦不动。心无前思等者。念念称理。无先横思后乃方觉故。一切法中等者。念念法界。何物能问。不得身心等者。不得二边。边即中故。禅中既尔。前后例然。语异意同。善须思释。无受等者。不领受边。不念着中。不味涅盘。不乱生死。六分者。二手二足及以头身。
　　云影如下十喻中说。问。文语通途。如何得知彼经属圆。答。经明次第六度文竟。佛告坚意。云何一念具行六度。坚意答佛。正用此文。
　　又行中下。重辨禅慧二波罗蜜。皆先举过。后辨其得。初文举禅过也。岂法圆融而令生着。
　　今观下。辨禅得心尚无心。岂更计有楞严定处。当知下。重判。
　　行者下。举慧过。有能计者。以自为粗。况复自高。岂名为慧。着心障智名为智障。一切外道皆自谓是。今既自高。反同外道。岂唯失於中智而已。
　　即反下。次明慧得亦只反照着智之心。观者是我。及非观者。谓散心人。中智之心无彼二待。观者既无下。了计者无所观亦破。不得下。重破能计。是文正意。故复言之。
　　大论下。引证。破能观想计有中智。名为戏论。念在意地。戏论通说。说必假心。名戏论心。今灭其本。故念想除。名戏论灭。论为罪因。故论除罪灭。本修中智。由着妨中。故众罪除。复本常一。如是等者。此无着人方见妙慧。大集等者。所观能观名为心心。能如是照。名为常一。
　　如是下。结成。三三昧．道品．六度。名异义同。故六度后亦结三脱。具如第七。又破下。结成诸波罗蜜。破倒故毒灭。毒灭故越有。越有故降魔。降魔故度满。三倒者。谓心想见即见惑摄。贪嗔痴等即思惑摄。此三倒等。言虽似近。文意皆远。皆须具於粗细二意。若粗惑者。即是圆人粗惑先除。若细惑者。并约界外。须作粗细一体以释。
　　摄受下。况释尚成一切。况三倒等。
　　次更历下。次以尸为头。以五严之。历十二事。初明尸历十二。此中一一别出观相。不同前文引首楞严。初约作受。以事为境。对尘制心。故喻油钵。六作动止。故曰威仪。油钵缘(云云)。
　　但名下。斥事。准理亦应合斥持戒。堕苦。如大经云。有四善事堕三恶道。为利持戒即其一也。
　　若得下。明观意。具如檀中。下四例然。
　　谓观下。空观。未见者且举六受之初。六作文略。即以六道四运为境。二圣为观四句乃至六十四等。故云种种。所起谓六道。能观谓能推。能所俱泯方成衍门。不内不外者。明六受空。不去来者。明六作空。能如是下。假观。直列十戒。不出十界者。事戒尚已斥成观境。故不复论。净若虚空。牒前空观所观之境。七支无染喻之若空。十戒对观。至第四卷中方具明之。
　　心既下。中观。
　　色者色法下。以五严尸。文相渐略。色者即能见识。色法即所见色。受者即领受也。此等皆须约圆释。之檀后列忍者。越却所严。色色者等。具足应列色者等三。何但下。况出一切。大意同前。
　　此下。结成。三三昧等文略。但例前文。
　　观色下。例余作受。准文亦应更例六作。或是文悞。引法华者。威仪证作。佛道仍通。
　　次历下。以忍为头。亦以五严。文相更略。但举事忍及以空观。初可意等。事忍也。次於违下。空观。无见别举六受之初。无作则通举六作。见即能见。言所见者。谓於见色而计我也。作亦如是。假中结成。一切并略。
　　次历进中。先述旧释云无别体。笃。厚也。今应作督字。卒也。勤策也。义而下。今出别体。通义非无。故纵容云义而推之。
　　例无明下。例释也。如无明惑亦有通别。谓独头相应。今且下。正出别相。而非下。斥事。若如大师诵经观法。则事理具足。
　　今观下。理观。初文空观。念念者。略明中道。文略假观。不间名精。念念名进。问。若但寄诵经。何关作受。答。通云作受。何必一行具六。故一切善。作受所摄。寄诵经明。不无其理。即对六尘诵而无间。即是於受而行精进。唯对六作。阙於卧嘿。病通卧诵。嘿诵无妨。
　　次历诸禅。初文事禅。
　　但是下。斥事观。
　　入定下。理观。以心况定名。散心尚无。岂更计定。定即事禅。不计定散见禅实相则摄一切。故论第五下引证诸师辨误。论意正观九想实相。故行相后说力无畏。不坏法人於第八中尚具诸用。大乘於兹具足佛法。问。余想发不。答。余想非无。多在第八。
　　次历智中文略。但云论文八种解释。於八种中具有三教。於中具有能严所严。
　　今且下。正释。初明世智斥事。
　　四运权下。约理。理即三智。故云如上。历十一事。故名为余。
　　问下。料简。正简诸度止观。便亦可六度不出止观。是故双列。
　　答文可见。先答六度。次观如下。答止观。定室慧灯二事具足。方破大暗。若不等者。小乘尚阙。况大乘耶。浣衣等者。文在大经。如浣垢。先以灰。后以清水。今以楞严灰。种智水。浣三惑垢。净实相衣。刈草者。文在大论。如刈菅草。执宽则伤手。执急则无损。手执如定。刀断如慧。
　　又般若下。重述般若出正圆意。又般若下。后更重辨。言法界者。摄一切法。一切法者。亦即六度。故重释云。般若诸法。彼此相即。
　　次诸恶中。初明观境。夫善恶无定等者。先且通辨未为观境。以通深故。今从极义而为观境。言宁起等。乍者。起三途心不生二乘念。毒器者。大论斥三藏菩萨也。大经云自此等者。迦叶於四相品乃自序云。未闻常前未免邪见。今亦如是。未称理来尚名邪见。此通途说。非如六宗。
　　次若达下。以着为恶。以达为善。相待绝待俱须离着。圆着尚舍。况复余耶。
　　今就下。别示今境。即重蔽也。
　　前虽下。明观恶意。傥若纯恶。不观失利。
　　出家下。况释也。出家犹偏。在家纯恶。
　　如佛下。引佛世人观恶益相。殃掘下。别举恶人。先明恶人有道。殃掘煞一害多人。人是重境。所煞又多。兼欲害佛。尚能得道。况偏恶耶。祇陀末利等者。出未曾有经。祇陀有破五戒之恶。末利有犯八戒之遂。并有安国利物之善。善财南求。於一一善知识所各得若干法门。至和须密多所得离欲际法门。欲是恶之本也。法门是善之本也。提婆达多本是佛师。岂专邪见。若诸下。结大权示迹浅深难量。一往观文。如殃掘等似如凡夫。和须蜜多久已入位。须指初为长者妻时。於欲能离。名恶有善。若永为凡夫。如何证得离欲际门。故知殃掘且从迹说。亦以煞为利他法门。令煞人者知有善分。又凡云示者。示为实行。示为恶时。令无量人不敢为恶。纵是大权且从实说。又世人多迷示迹之义。凡诸胜行皆判属权。若如是者。一切菩萨皆悉虚构。只缘实恶者坠。改恶者升。是故圣人示为升。是故圣人示为升坠。令实行者改恶从善。是故文云。虽行众蔽而得成圣。
　　又道不妨下。明善中有恶。如出曜经。只如西土未断肉时得果者。毕陵尚慢者。得罗汉已。犹以恶口而咄河神。身子生嗔者。得无学后尚似恨佛。
　　譬如下。引譬也。如太虚空都无明暗。明暗约色故有相除。法性太虚无善无恶。但於凡情谓有相除。故约凡小以辨善恶。不相妨者。由圣不二。如是达者方显菩提。所以令於无中修观。令见恶性本无之理。
　　若人下。正明修观。虽用九想。欲想弥增。故令依今四运推捡。恣其意地制其身口。以观推穷欲必破坏。故云蔽若不起不得修观。
　　譬中。纶者丝索也。即钓绳也。亦可作轮。钓法似轮故也。大论云。吞钩之鱼虽在池中。在水不久。行者亦尔。深信般若生死非久。重欲如鱼强。观微如绳弱。恐观力劣却为欲牵。是故且恣。不可争牵。观法如钩。恣起如饵。饵者食也。欲输观便名为入口。长时为远。少时为近。增盛为浮。微劣为沉。恒以观观名为不舍。无使成业以至当来。名为不久。欲坏观成名为收获。初成为收。入位为获。於蔽下。合譬。若无等者。此观既有治欲之能。纵起重欲弥观唯妙。故云有鱼多大唯佳。数起为多。深重为大。此蔽不久者。复重借喻帖合御进也。大经云。如以咒术咒药令良。涂屣触毒。毒为之消。欲如革屣。观如良药。涂如用观。观成入欲名为触毒。以欲为门名堪乘御。
　　云何下。别明用观。贪欲在初者。六蔽三毒并有首故。亦为三观初空观中四运即是用观方法。
　　为当下。正明用观。且以初运望第二运而为观法。先列四句。
　　若未下。却覆推捡。即灭而生等者。生灭既反。灭处岂生。生则义违。灯灭处生相反亦尔。若离等者。灭外自生故成无因。灭外生焰亦复如是。若许无因其过最。其生无穷故。乳酪之喻亦复如是。
　　次未贪至无因者。贪虽未起。体性是生。初立句竟。次为即离者。先定。若即下。难不灭是生。即此复生。故成并生。展转生故。生则无穷。
　　若离下。次推离句。无因同故。故云亦也。若亦灭下。难第三句。若俱存者。如相违能生。是故不可。岂相违法二共为因而能生果。是故互责云不相须。灭与不灭故名不定。定此不因岂生定果。若其下。以一异责相违。不一异不相关岂共为因而能生果。乳灭不灭能成酪者。无有是处。若非下。难第四句。凡立第四皆破第三。破第三故亦责能破。更至第四。云为有无为若俱有无。还同第三。若单有无。复同第二。不异前三何须别立。是故结云。何谓双非。乳譬准说。假立宾主念念推捡。使一剎那无逃避处。性相俱泯方名即空。
　　次还转下。准理合有六十四句。现文唯有一十六句。如向四句责生已竟。还转向句推无生等三。只应合云不生等。三文中乃云生乃至非生不生。多恐文剩。问。不生等三何须推之。答。前虽推生。生暂不生。或既未破。恐起横计转至下三。故更推之。若推无生。应以灭等四句对不生推。第三第四亦复如是。一一复责亦同推生。此乃已成一十六句。从欲至正。从正至已。从已至未。更成三个一十六句。所以推已复对未者。前息名已。对后名未。恐对后境此心必生。是故此后以已对未。用一十六句。是则初息名已。息已名未。故此未心通对十界门。已但名灭。未名未生。云何并具生等四句。答。观念念心并是於生。望前后境名已名未。此已未体体是生故。故须推之。若推已未但名灭者。何不难欲及正。但是於生。何得用於不生等三。推法防计理须然也。若才观便悟。一观即是。尚不至二。岂六十四。依无生门及以占察。真如唯一。妙境亦然。然文中初且入空寄次第说。使举观便坏一切惑本。是故具论方疏具备。合随饵时等助之功。良有以也。
　　观贪欲下。结成空观。文云双照者。只是於贪欲假推破为空。假既破已。空假同时。故云双照。空假既泯复曰双(云云)照。如是空之与假。只是入空。故注其一。若圆亡照。必须委约三千空假。
　　若蔽恒起下。观成气分。问。捡已不起。何得复云而起而照。答。言起照者。明照恒有。未必照於起。今明此观有破蔽功。故云起照。理须起不起俱照。照不照俱亡。亡不亡咸泯。泯不泯湛然。展转使称会空之道。
　　又观下。假观。还观作受一十二事。一一十界名之为假。凡恐滥通。但以三十为准。
　　如是下。中观。初辨观相。还指空假。即边而中方名妙中。如是之言正指空假。於此见中故云分明。幻化指十界。与空指性相。性相即中。三法相即。故无妨碍。此中双照方是中道。故傅大士独自诗云。独自精。其实离声名。三观一心融万品。荆枣丛林皆自平。故知大士亦於作事令修三观。
　　所以者何下。重释三观相即之相。故此法性与蔽相即。极粗对细既成观竟。余一切法安非三谛。若蔽碍等者。观蔽法性。性无起息。起息从蔽。问。若尔。何名体一。答。只缘体一。见性之时何蔽之。是则从理俱无起息。从事蔽性不同。若绝待者。二名俱无。若得此意。但观法性。谁见起息。只一法性得二空名。
　　无行经下。引证也。经意正令蔽性不二。故重诫之不许分别。净名下。重引证者。非道即蔽。佛道即性。众生菩提亦复如是。故得引同即是之言。皆是约性六即简之。方免诸失。为增上下断疑也。疑云。何故经中令断贪欲。是故破云为增上慢凡夫谓证二乘。谓极为此二人说断贪欲。凡夫痴慢故须令断。二乘机近故且令断。若纯大菩萨唯论体性。故今观蔽不为此二。一切尘劳即了因种。五无间业即缘因种。六入七识是正因种。故知欲蔽即法性种。经中别对。今文从通。是故但云蔽即法性。山海色味者。如须弥色。大海醎味。毗昙．俱舍并云妙高四面各有一色。东金．南璃．西银．北颇。随其方面水皆同山色。众生入中亦同其色。海味者。大经云。众流入海同一醎味。文隔字对。故云山海等一切诸法同一理味。
　　常修下。结位。犹恐迷位故须结之。不云理即者。现修观故。破蔽根本者。观法虽顿。惑未顿除。初住方始分破根本。
　　於贪蔽下。结成横竖。六即浅深故竖。诸度力等故横。诸善不结者。以少滥故。
　　次观嗔中。文相渐略。可类知故。亦指重嗔方为今境。郁谓不畅。勃谓卒起。
　　常恣下。意亦例前。亦合具有六十四句。但是文略。今随语便但云既不得等。灭是不生从谁等者。推其作受寄主叵得。故名为谁。即空观也。十界假观。四德中观。
　　是为下。引证。前已具引净名等。故今且略。
　　观犯戒下。以例余蔽余毒兼及诸惑。故云一切。痴带於邪故云邪痴。则因缘法是其正治。
　　四观无记者。亦先立观境。[梦-夕+登]瞢者。无所明也。异善恶故。
　　所以下。用观意逗此人故。
　　大论下。证无记人心似无知。论中既云有於般若。是故得观。向云奈何。一往折伏。后更开许。故复引论。何者。有为之法三性摄尽。若不观者观境不遍。又若任善恶亦无观慧。何但无记然。且善恶易动。无记难抬。故先抑之。又且从报法。如向所论。总而言之。蔽度之外悉属无记。
　　观此下。推令成境。以难缘故。对善恶辨。
　　从异者下。以四句推现。文但有四句推法。防计亦应具须十六。既无四运不虑转计至六十四。若待於记。亦可望记以为四运。劣故且略。文中但作非合散。应知无记心性与善恶何别。
　　又历下。历十二事。事即是处。无记及者例前可知。
　　如此下。结成三观。初是空。十界是假。法性是中。
　　常寂下。以止观结。引证同前。无记是痴。即无行经。三毒所摄。不须别引。净名经意。略亦同前。亦应更对增上慢人及结摄等。但是文略。
　　复次下。以三止观结前三章。最后善者。指诸恶初通相。善恶圆居最后。是故成渐。如诸思议境。亦圆居最后。况复结文非修行相。善恶俱等者。善恶俱圆故得是顿。言褶牒者。非前二收。不出前二。或善或恶。或空或有。故成不定。初文略判行异理同。以随自意对三辨别以明(云云)。发动障不同。理观不别。问。常坐观三道。常行观佛相。方等观道具。法华观白象。云何得同。答。历事云别。理观本同。
　　若但下。不许但事。又不得下。令事有本。
　　方法下。判通别。但三昧非一向须。亦非全无。
　　问下。简劝修有无防护。钝根滥行之人故须此简。若准七佛八菩萨等。非无劝修。据大分说。故且云无。
　　淮河下。明师有自行之失。即淮北。河北耶。空之人滥称大乘。入恶无观。故以投蛇而喻其人贪欲如蛇。观法如禁。观欲如投。不善四句。入恶设观如无禁者。
　　不识下。明教他失。自善既失。后以教他。他亦时有得空见者。便为证验。
　　盲无下。明弟子谬受。受无教名钝。数起贪欲为烦恼重。更遇邪师弥增。宿令下。自他俱失。忽轻也。自他失故。民弃王灭。今时吴越余风尚存。将孤戒为小乘。以合杂为无碍。随朝尚有。故云未改。史记下。引事类失。初引史记。以类其师妄授之过。故以幽王迷於褒似类损法失。阮藉下。类弟子谬受之失。於中初举公卿效阮为类。又阮藉博识而托狂。后代无难而专效(云云)。习三昧者应须观时为难逢障令於恶修无难。何须舍善从恶。依教修观。如用文武。无故入恶。如效诞逸妄授邪法。如阮狂酣。弟子妄受。如公卿子。宇文下。明周武信谶以类妄受。图谶如恶师。周武如弟子。故周武信谶云黑衣当王。而谬以僧为黑衣。故云失也。亦由元嵩魔业者。周武已忌。更加元嵩。故云亦由邪从相许共灭佛法。譬如西施等者。西施心病而嚬。效呻者无病如加丑。冥入恶修。弥增现美。舍善从恶失之逾深。虽引俗书亦非徒设。试为合之会文意。小乘如贫者。大乘富人。修事善人如穴者。习世定人如飞者。是四种人皆蔽恶见。是则小乘涅盘如远徒。大乘秘藏如杜门。坚固事戒如深潜。期心上界如高逝。更将四句以对四教。四教之人皆悉不喜恶见耶空。三藏断如贫者。通教即空如富人。别教缘中如穴者。圆教宝所如飞者。色外之空如远徒。空外无色如杜门。理在惑外如深藏。无非三德如远逝。彼诸人下。重责欲狗逐入恶雷。无观凡夫犹如仓蝇。而专入恶如黏欲唾。
　　其师过下。明师差机迷旨之失。此师不达入恶之语。譬如下。更引譬也。热甚口噤。宜治黄汤。不可惜齿而令损命。重贪如热甚。失治如口噤。四句如黄汤。观欲如凿齿。入恶虽鄙为存慧命。纵恶不观如不凿齿。
　　佛亦下。合。通合逗机。恶中有机如快马。是则利根如快马。起恶如僻路。闻观如鞭影。欲息如至路(云云)。
　　若有下善机。
　　佛具下。结过。非有难时。不应用恶。
　　何意纯用下。引经类释。事不获已令於恶修。汝不观机。纯令用恶。如诸外道纯用邪常。故引大经旧医为例(云云)。
　　故阿含下。引证适时。故增一中佛告比丘。如放牛人。具十一事令群增长。比丘亦尔。具十一事令成道得通(云云)。
　　复次下。以事验人。
　　又不下。责其差机。
　　净名下。举小况凡。
　　自是下。伤叹。则戒海等者。其於佛法犹如死尸。如律(云云)。
　　无令等者。引譬。摈弃无令恶见居净众中。如长者宅草尚不容。岂留毒树。犯轻令海如不受草。重者弃之如去毒树。
　　复次捡其下。斥师自行行偏违心。初难违心。
　　所以下。简劝诫意。尚须诫忌岂更劝修。次譬者。入恶称病如服黄汤。指恶为道名为失度。须备律教裁断补之。
　　次问者。心观如水。理性如珠。诸行如风。何益於观。答中二重。各有譬合可见。於化他中。尚须番番皆具四悉。一一尚成一十六句。
　　问善扶下。约根遮简。善即上三及随自意中诸经及善。此善顺理可修止观。恶既乖理何不弃之。以从善修。答约四句故。故须观恶。大论佛知众生上中下根。论寄小乘。今通用之。四教咸有。於四句中根钝遮重俱无所答。身子一闻即悟四谛。不须入恶。
　　次阇王等者。正当於恶有观之人。阇王造逆。殃掘煞人。闻法便悟岂非观恶(云云)。次如盘特者。根性极钝。九十日中不精一偈。而能得果。於今乃是无恶之人。第四句可知。以是下。结劝。通谓乘种信法二行俱可为乘。俱名止观。故劝行者不可修。
　　大经下。更引以乘戒释出根遮。经云宁作等者。引证乘也。故梁武愿文云。宁作提婆达多长沦恶道。不作郁头蓝弗暂得生天(云云)。
　　如醉婆罗下。引证。戒为得果之由。乘必藉戒。亦如戏女暂披戏弄。尚为远因。是故乘戒不可不集。
　　第三果报者。果报名通。今意在别。是故须加无障碍言。违宽顺狭。妙克边通。收教乃周。摄人方遍。故对方便同居曰边独。以实报称顺曰妙。故未破无明皆名违。初住已上方名为顺。是则六道三藏。菩萨通初二地。两教二乘方便之位。别圆外凡皆属有边。报在界内。准此望之。以或判之。则知方便。实报相状比类可知。
　　设未出分段者。犹未入灭。所居庄严。名为华报。异七种方便者。圆人虽在界内。庄严尚胜生彼方便土者。故云也。言七种方便者。人．天．二乘．三教菩萨。
　　问下。料简。问意者。次第禅门大章第七既名修证。证即是果。与此果报有何差别。答意者。修证但名习因习果。今此报果隔在来世。彼习因果但为报因。及方便土并在变易。小教中无。
　　四裂大网者。破执权实教上之疑。破自他疑故名为通。应晓八教。洞解圆心。方除权实一切疑网。
　　若欲下。裂他也。八相起教位在初住。乃至成佛即指妙觉。即四十二位俱能裂网。起十界身。故云乃至八部等。略如五略生起中已释。
　　第五归大处者。初文总序旨归来意。
　　胶手等者。心性如手。惑着如胶。随文封滞迷於旨归。如手有胶触拘斯着。呓梦难醒等者。梦甚故寝。寝故难醒。法性如眠。无明如梦。僻执如寝。重故难醒。封者闭塞也。诸教诸门各执一隅。故云齐。意局己私情故云齐意。竞执等者。以大经春池喻譬上各执。
　　旨归者下。释名也。文者教也。旨意也。归者趣也。
　　譬中所趣所向。譬文旨也。故识教旨达远理。则不稽教不滞理。
　　譬如下。重譬密教。言密语者。如大经中盐水器马一名四实。智臣善知洗时奉水。食时奉盐。饮时奉器。游时奉马。大王但云先陀婆来。章安云。此亦可与四教四门意同。故不许偏计。又自入下。约自行化他分字释义。
　　次正释。中二。初正释三德。次寄旨归以辨三德。初文总别二解。文中从义多作指字。义当能指。即是旨之能诠名也。指示令他归三德旨。约自行边唯作旨字。初云总相者。但总云三。未各开三。故且云总。问。如来久证。今何故云不久自住。答。约化仪说。非约自行。从真起应示同未入。化讫归寂表自行终。双林所表亦复如是。
　　次别释者。一一开三。还对德故名为别。次约不思议者。大同总别。但直尔作三身等名。令知身等不三而三。不一而一。名不思议。显前总别相即相冥。次更约事理。亦先总次别。初意者。总约障德不异而异。事有新故理无新故。
　　又说者下。别释三惑以对三德。若达下。结问三德总别之相。言纵横开合等者。举例也。文列必先身次智后脱。故名为纵。一一开三故名为横。亦名为开。三即是一故名为合。发心为始。究竟为终。若约化仪。则鹿菀为始。双林为终。皆应以不思议等。故云例皆如是。次约旨归者。能旨能归即三德教。所旨所归即三德理。是故更约一重释之。
　　旨归三德下。会异名也。三德既收一切诸法。故应须会诸法异名。当知下。结。相即法身。说即般若。力即解脱。三德皆言种种者。一一各具一切德用。然复各各更互相具。

　　止观辅行搜要记卷第二
　　止观辅行搜要记卷第三

　　　　天台沙门释湛然於佛垄述
　　释大章第二释名。夫立名不同。或有因缘。或无因缘。涅盘亦尔。无有因缘强为立名。止观亦尔。即此无因名为有因缘。为众生故随机立称。又依世名立出世名。故知众圣立世名字为出世名而作方便。立止观名例之可见。大意对此名为总别。亦曰广略。前略后广为解义故。前广后略为摄持故。今演前略令义易解。是故广明亦为四悉。因缘不同故更广略。初结前生后。亦名来意大途结前复以下生后大途等者。途道也。未委论其蹊径。故曰大途。挭。略也。槩。平也。只是粗略出其大纲。故大意中自他因果行解略足。复以何义名为止观。今更开为四门解释。前三能诠。后一寄所。待诠次第。绝诠不次。会异。会於待绝异名。初相待者。彼此互形曰相。彼此相望为待。庄子云。而人七尺不得名最。蝼蚁七尺而得名大。今云待者。唯有待粗成妙。更无待妙成粗。今文既依法华大槩。准彼故有相待绝待之名。下去思议不思议等。亦复如是。今文更无前部可待。但立待相以显於绝。下去一切皆悉如此。三止观者。虽开三名。名犹通总。该括三谛。未判浅深。至显体中方分优劣。诸恶等者。语似见思。其意仍通。所引文证悉皆如是。若欲预借显体中文令识别者。谓止息见思。停心真理。真理不当止与不止。俗中准说。三观亦然。故下文云。前三成次三。后一具前三。次停止中云缘心谛理。及引仁王。通而未别例前可知。
　　第三止中云语通意殊者。其言似通前之二止。意则全别。今云对不止以明止。上二亦云对不息以明息。对不停以明停。故云语通上。则能所相对体异。今乃无明法性体同。故得与上其义稍别。今别约等者。正出第三。所言别者。二止皆有一智一断。从强受名得止观称。今唯论谛理。理非能所。但由具惑与惑相形。是故第三不同前二。又前二是止。当位立名。第三非三非止。亦与惑对辨。假立止名。且顺思议。须此辨异。
　　如经下。引证体一。无明法性皆非生灭。理虽俱非。若云法性须云寂灭若。云无明须云生灭。但寻此名不知别体。初观中云利镢等者。应作斲字。硺者非体。大石曰盘。粉石曰砂。小石曰砾。所斲虽别。今且从通。法华穿凿意亦如之。
　　次引瑞应。意在达边。且置息义。第三准说。
　　次释绝待者。先破横竖。次正明绝。初文者。以横竖破。令成横竖。令知横竖。未名为绝。四句法华等故名为横。生等浅深故名为竖。初横破中。前三二皆云照境为正。除惑为傍者。何耶。欲判性过。先识傍正。虽俱智断。得名各别。从正堕自。从傍堕他。云照境者。且随语便。准义应云。依谛为止。息惑为傍。至下释观方可云照。从若非下。判堕共性。文似双非。意实双取。故云智断因缘故止。双异前二故云双非。三不止止判堕无因。俱离前二。非止离自。非不止离他。观亦如是。可以比知。然能诠名不出三教。权执近名。须除情计。
　　四句下。斥待。可思可说。名可思议。性执未倾。名为结惑。结惑是生。名结惑生。被横法破。名可破坏。
　　起灭去。别约三止三观破也。但举中间一止一观。中例前后故不别说。
　　又竖下。次竖破者。从前四生名为生生。设法之言须约三谛。若犹起执初观犹无。若破此生即入无生。待生得名。名生不生。待真名俗。名不生生。待边名中。二边俱生。名两不生。应各具三。且立二止。故云止息见思停住真谛。下可例知。故不别说。若以四横入初句中。若破竖已则横竖俱破。
　　皆是下。虽横竖不同。能计义等。故云待对破坏等也。问。竖已至空假中。何以云生结惑。答。有二义故。一者预计俱犹在凡。理有结惑。二展转生后后。皆是前前结惑。
　　尚未下。别斥。揽相待名。成绝待已。还以待名。展转相况。故相待中虽得名止。若望於绝。还成不止。故相待三未成绝中初之二止。况不止。止观亦如是。中虽无待。由因待生。故三谛待。俱未名绝。
　　何以故下。释前斥意。遣执不尽。释前待中横竖性执。言语道等。释前相生成可思议。业释惑。果释生。亦可业果二俱是生。言不绝者。释可破坏。
　　今言下。方正释绝。先明所绝。即横竖诸待。烦恼只是四句性计。由性计故。有业有果。禀教修观。次第证得。皆是可思。是故须破。
　　悉皆下。明能绝。止观虽云在能。绝还是即待。故名为止。止亦自亡。名不可得。观准说之。
　　止观尚无等者。以能以咒所。能绝尚无。岂别有所。
　　故知下。结释绝意。言皆不可得者。皆言别出能绝所绝。待对既绝下。总结也。以绝望待。待仍所绝。有为及可思等。一一对前待中不绝以说於绝。颠倒等者。横竖四句皆名为相。
　　亦是绝有为等者。随所绝处得名不同。
　　绝待止观等者。次辨利他。自既证绝。能随机说。故云亦可得说。若尔。第一义悉亦是化他。所以四章对於四悉。问。今明绝待。何以四章对利他四。答。自行唯绝。化他通四。故玄文中开粗四悉成妙四悉。今对四章。妙四悉也。说为止观者。如是四章莫非止观。
　　此之下。结成二空。初明性空。亦不在下。相空既破。横竖绝。理唯实。实体只是二空之体。
　　是字下。结名。
　　亦名下。绝待异名。
　　故如此下。释绝待相。有法喻合。文相可知。
　　世人下。斥谬。世情说绝。绝终不成。互待无已。名为轮转。若得意下。既达绝理。无复分别。缘绝不忌。犹名为待。是则唯证。名真慧开。又得意去。明绝不可议。心行去。明绝不可思。随智去。说绝阶位。亦不下。翻前谬解。等者。等取轮回。
　　种种下。重片真慧。举位功能。
　　如前下。引譬。前者进也。如进火杖。非但进火。亦乃自烧。非但绝待。亦乃自绝。故云绝已复绝。
　　若尔下。释疑。疑云。若真慧开。初心何益。
　　今以下。释。六即言之。故无所失。
　　三会异者。异名皆绝。约会绝异名。诸经下。会止观异名。虽通名绝。寂照宛然。令诸异名。无非寂照。故诸异名皆云绝等。所以者何下。释会异意。虽皆三德异名。人无知者。初般若下。会观异名。解脱下。会止异名。如虚空下。会止观不二异名。此即三德也。
　　般若是一法下。大论赞般若偈文。解脱亦尔等。大经百句解脱文。虚空等。亦大经文。譬如虚空亦有四名。一虚空。二无所有。三不动。四无碍。空无形色尚具四名。况不思议非止非观。问。何不但会止观二名。何须列二会法身耶。答。止观必有不二故也。
　　当知下。结。
　　又止观下。待既绝矣。不移待名而成绝名。还约息等以自相会。止亦名观即是停止。观亦名止即是贯穿。不止即是不止止也。不观即是不观观也。便成圆绝三止三观。
　　四通三德中。初文明用名之意。二重问答意亦可见。自他等者。常观涅盘。自行修也。亦令众生。化他修也。安置诸子。化他后也。我亦自住。自行后也。初曰修后名入一部。只明自他初后。若用下。正明相通。初以两字共通三德者。诸教或有不二等义。故须共通以申不二。
　　问下。释疑。疑云。何以二法而通於三。答。唯圆能通。不二而二。通於二名。二而不二。通於法身。大品下。引证。既用十八及一百八以证止观。当知一空一切空。一空一切定。一定一切定。一定一切空。列数从事。其理恒同。故引大经。重证二名义兼三德。二十五云。一切众生皆悉尽有首楞严定。亦名般若。亦名金刚三昧。亦名师子吼。亦名佛性。故五名中二定二慧。佛性不二。
　　复次下。各通。以止观名互相有故。如止有观。亦复自有非止非观。观亦如是。故可止观各自通三。共通从名。各通从义。止观各有三义故也。
　　复次下。三德通止观。问。德是所通。何以反通能通名耶。答。非但名召於理。亦乃理应於名。又名即理故。止观通德。理即名故。德通止观。又彼此并三。故得并通。於中先共次各。共谓共三德通。各谓一一皆通三止三观。若信下。引喻劝信。
　　而诸经下。名偏意圆。然唯圆经则可得云名偏意圆。三教不尔。须玄识之。以观部旨。若论佛意。一切皆然。
　　止观亦尔下。引於止观。以例诸经。又通诸三名者。若以离合为言。亦可诸二四乃至千万。三名无量。故云一切。准金光明．观音玄．净名疏。并以十三为方。颂曰。道识性般若。菩提大乘身。涅盘三宝德。今亦依彼略属对之。宝性法身。实智般若。方便解脱。三佛性者。正因法身。了因般若。缘因解脱。三宝者。法即法身。佛即般若。僧即解脱。三道者。即苦法身。烦恼即般若。业即解脱。三识者亦有异解。今依真谛。九识即法身。八识即般若。六七即解脱。三般若者。实相即法身。观照即般若。文字即解脱。三身如旨归中三涅盘者。性净法身。圆净般若。方便净解脱。
　　问云何下。广判三德。欲出旧解。先引大经。问。起是彼经中宗极之义。又是一家行解旨归。故须委简。旧人大小各有三师。见已方识今家之妙。大经云。如摩酰首罗面上三目。伊字三点。故今凭之以辨法体。章安云。西方伊字。如此方草下字。验他所释。字义不成。涂灰外道谓自在天亦有三身。岂有三名能令法正。初小乘师云。种智已圆者。以三十四心断智为圆。父母生身为果缚在。但是有余。故脱未具。犹资段食。段食非一。是故云杂。一优谓般若。二劣即余二。以字一长二短故也。
　　次。又云下。第二师言。先得者百劫满。次得者谓即三十四心。后灭者谓八十入灭。故云方具。若入下。第三师。初云若入者。既有身在。名为法身。智识不行。名无般若。故云无智。罗汉在无色等者。无色般含至入般已。名为罗汉。唯心无色。似有般若。若入无余。即名无身。灭智即无智。孤一解脱故云孤调。各属一人。名不相关。假使三法若在一人。谓灭定起。有断结智。不在无色。复名有身。定当无余。名有解脱。故且名并。若累在一人。前后得之。复名为纵。此小三师。永无伊义。
　　次大乘三。初云法身是正体者。以本有故。是故居初。余二当得。是故居次。二中般若。必居无累之前。故成纵也。言此二等者。般若解脱弥满亘遍。虽修种智及以解脱。皆悉分得。分得故净。未满故秽。生世无别。绮文故耳。经时次第。故名为纵。次师云无前后者。从体具边故名为横。义必前后。故名为纵。后师云俱不殊者。俱从本有故不殊。据行证得故前后。故云隐显。法身在缠故隐。出缠故显。余之二德。种子则隐。究竟故显。三德俱然。故并成纵。此并不会大经法喻。今明下。今家正释。方顺经旨。性三本具。名为理藏。皆不思议等者。皆不可以三一一异言之思之故也。身常等者。修向理藏。至果满时方云身常。智圆断具。众生本有。故云理也。言行因者。六即之中。别在究竟。通在五即。今为对理。别在究竟。心非前后故不纵。理从因果并一时。具而皆互。融故非横。言相宜者。且从行说。其实由理。能种种者。三德并理。俱有化用。故皆种种。息化成隐。故第一义。
　　次即一下。约字义者。三点一伊。一伊三点。更无前后。岂更纵横。应知大经始终三德(云云)。
　　问下。料简。有二问答。初文正判。次文开通。初问三四俱在涅盘。云何同异。答意者。涅盘不殊。三四不别。故今会通。令识不二。复有通别。所言通者。德皆具四。通复二解。初身常故。二德亦尔。余三亦然。故名为通。复以二德反例法身。佛是觉了。觉了是智。故属般若。复能调他。故属解脱。是故佛字具有二德。次引大经者。因灭五阴。皆具四德。若依下。复转五阴及四念处。别对四德。故名为别。依圆等者。通别各二。但约法数。未有行相。故今更判。初观名顿。后得名别。
　　次开通中。初问者。如旨归中。障之与德俱有发心。毕竟所治所得。此则三障皆悉至极。今将三道四倒以并三障。既名异义同。应俱至极。开谓开柘。通近令远。答意者。为开故。先许问云俱可至极。次为解释。於中重明三障义通。故方破尽。故云至极。
　　从又约下。正示三道四倒至极。报障分三。既至於极。各开三道。理须至极。当土各有三道故也。惑既浅深不同。业报理合差别。约三烦恼各开四倒者。即见思有常等四。无知有无常等四。无明又有常等四也。问。苦及烦恼既各开三。何以不明业亦三耶。答。业在其间。任运合开。亦可准知。故不论耳。问。诸倒何以但四。非三非五。答。理本无名。对倒立德。是故尔耳。佛初破邪。说无常四。次破於小。以说常四(云云)。
　　次释体相中。体不可显故立四章。四章之中。教相眼智能诠能倒。得失辨行。约教进否。以能显所。故复四章。初明来意。亦名结生。初至若向。结前二章。既知至如前。结前大意。名字至若向。结前释名。须识已下。生后显体。大意通於因果自他。故云豁达。释名遍该横竖。故云旷远。旷。横广也。远。竖深也。如释名中。相待有横有竖。绝待横竖不二。此约横竖而论不二。通德竖远。会异横广。此约不二以论於二。如前与若向亦有小别。以小远者。为前以稍近者为向。须识等者。复以体相望於前二。前二俱横。体相唯竖。故云渊玄。
　　次开章别释中所诠谛理为体。分别不同为相。亦云显体者。体是所显故也。
　　夫理下。明四章所依及以生起。先能诠教。次所诠行。次所至理。次辨是非。若从生起则四章相成。解释文旨则当文殊绝。问。教相与释名何别。答。彼辨通名。今明教别。问。既云显体。那论教行。答。以能显所。如前释名则以所愿能。
　　次法华下。明用章意。释名既用玄文待绝。故今依於显实四义。经云开佛知见。所知所见以为理一。教菩萨法即是人一。常为一事即是行一。为众生说即是教一。疏释理一复离为四。以能显所亦同今文。四智如眼智。四门如教相。次位如境界。观心如得失。於中先教相者。教家之相故云教相。言通别者。前名既通以教别之。初明有漏界内法也。止善所治。即煞盗等。行善所生。即放生等。
　　四禅等者。准下摄法。此据多分。若委说者。四禅各以一心名止。余支名观。今通属定故且云止。四无量心。前三观相。第四止相。又悲是止相。慈是观相。喜心具二。今通云者。非定不克。六行观者。亦可厌下为止。忻上为观。今从忻厌通名为观。
　　大论下。斥夺。且以三乘望於有漏。名非真知。若二乘下。以折望体多属止者亦且大分。若别论者。如十想中前七属观。后三属止。亦可俱观。皆云智慧相应故也。具从大判。无学后三近於止故。八背亦可前三属观。后五属止。色望无色宜作此判。九次第定。练八背舍。亦可随彼。亦据大分且判为止。犹有此等故云一往。有作四谛慧等者。一往虽复从禅判止。大经九想在慧圣行。既慧为名亦可名观。
　　此之下。斥拙度也。巧拙相形。并皆一往得止观名。具论各具。
　　次明巧度通於次第三止观相。故大论中以形三藏名为拙者。故衍三教通名为巧。是则次与不次俱名为巧。
　　初明止中体真之名。是可辨异。委论空观须辨二空。第二止者。三乘所证大同小异。若二乘下。释其不须方便止也。止是空。动是假。空心入假故云常一。次第三中云偏行等者。行字平呼。斥前二止意之所趣曰行。意之所依曰用。体真观二偏趣於真。依真起行。方便观二偏趣於俗。依俗起行。并未观中故并名偏。又涅盘住空。偏行出假。流动名偏用。又知俗非俗义。通二种赖缘施权。二俗俱寂。故云寂然。此三止名等者。谦退之辞。
　　次引论证。何但望观亦可义立。言依观者。大小乘经处处双列定慧二名。既许三观。止可徒然。所以璎珞三观义必兼止。成论有止观品。阿含立教皆云止观。次详此下所言同者。前乃息惑名息。今亦体真为真。前则停理为停。今亦停心俗理。前以法性非止不止。今以息於止不止边言於异者。前三共一谛。今三各一谛。前三成次三者。次之与后并指今文。前指释名故显体中一一皆假。释名三故云成次三也。如体真止。须息见思。停心真理。知真法性。非止不止。余二亦然。是故后一皆具前三。
　　次明三观。彼本业经两处明文。下卷佛为文殊．普贤．善财及法慧等七菩萨说三观之义。今与所将悉皆修习。上卷至初地文。即对地前二观。立於次第三观。人不见之。谓为[离-蹂+月]臆。於中为二。先依经列。次所言下。释。释中二。先正释。次辨同异。初文自三即三观也。初空观为五。初通约诠。即能所共论。无俗无以知真。故须二谛。
　　次又会下。别以二谛为所诠。以证况修。知须二谛。有法譬合。初法意者。初修之时尚见二谛。既见假见真岂无二谛。次譬中。云即是障。障除名发。发即开也。云除空显。万像必明。上如真显。下如俗明。由真下合。真俗俱显岂不具二。
　　三又俗下。约破用说。知须二谛。有所破俗。即有能破真。故须立二。
　　次又分别下。约情智说。须有二谛。以依大经须有情等。约情说俗。约智说真。身因不同。俗也。无非解脱。真也。若大乘中。如般若一法立种种名。解脱亦尔。多诸名字。此皆情智真俗意也。问。既未见真。只应随情。何得智等。答。今通遍说。何必一人。
　　第五料简。总有八番。初以第二释难今假观。前则破俗用真。今则破真用俗。俱有破用。应俱名二谛观耶。答意者。於理实尔。虽俱破用。今破真用俗能利他人。前破俗用真但能自行。故今从胜与平等名。次以第三难於第二。第二望初。胜故别受平等之名。第三望二。何不从胜。第二用偏尚名平等。第三用等最名平等。何不名耶。答意者。前二望后俱未平等。第二望初第二则等。今从中说理胜第二。虽不名等。假不及中。则中名更胜。次问双难前二。前二俱观。亦可俱入。何故前真次方入假。答中但答初观。准知第二。二义各别。观入各异。
　　次问者。前问真俗破同。今真中难俗。真中是真可得称谛。俗则非真安亦称谛。真中即是界内外真。俗谛即是界内外俗。内外名同故并云俗。答意者。真谛是理。名理法性。俗谛是事。名事法性。二并法性。故俱称谛。
　　次问者。谛即名实。俱涅盘耶。答意者。谛名既同。虽分真俗。同名涅盘。世出世异。
　　次问。俱称涅盘。涅盘无漏。俱无漏耶。答意者。夫入无漏。必先正见。同名正见。世出世别。
　　次问。无漏即无生。应俱无生。答中亦以名同体异为答。如大经中。牛中无马。马中无牛。彼此互无。亦名无生。次问者。从假之言。为破不破。答中开为三十六句。如下烦恼境中。今初且对文中四句。破谓破假。入谓入空。不破而入即体法。无学破入。折法无学破不入。得禅外道不破不入。一切凡夫破与不破。亦俱从假。亦俱入空。即前二句。破与不破亦是从假。而不入空即后二句。
　　次释第二观。为二。先法。次譬。初文言异时平等者。将初破用。对后破用。方得平等。次今当下。有两重譬合。初譬入空。次显入假。凡盲俱不见。二乘见真俗。从假下。合。虽见二谛。但能用真。故云不能分别。四种四谛名为种种。卉举三草。树标二木。卉是草之总称。根茎枝叶疏中以喻信戒定慧。四教皆有信等四法。四种道灭名药。四种苦集名毒。入空之时未能分别。名不能用。次譬入假亦见二谛。名见空色。方能分别四四药毒。遍四四谛故并云皆。所被九界名为益他。此譬下。合。
　　三明中道观。为三。初正约璎珞经文以释中道。次料简。三总结。初文者。彼二观后即云因是三空观为方便得入中道。双照二谛。心心寂灭。自然流入萨婆若海。即入初地。今初。释方便者。有二不同。亡照俱得名方便故。初言二空空。假空。空空。即是亡。即双亡也。由前二亡以为方便。今入中道任运俱亡。
　　又初观下。释双照方便。由前异时用空用假。今入中道任运双照。故引经云。心若在定等也。生灭只是二谛境也。
　　次问答。料简又二。初正问答。次引经释。初文有二问答。初问者。引经释妨。问意。入地名等。偏相如何。答意者。地前偏多不见性者。属次第意。次难。向答偏多故不见性。复引大经以难前答。慧眼在前尚得分见。云何而言二俱不见。此引大经佛答师子吼云。慧眼见故而不了了。此答意者。偏教则二俱不见。圆教则慧眼能见。慧眼之言位在十住。以住为慧。非谓二乘见空慧眼。
　　次引经证又二。初明慧眼能见。佛眼尚得名为慧眼。况十住耶。言如斯者。指前十住不及世尊。如夜等者。以十住菩萨无明烦恼未尽故也。空中鹅等。意亦同之。复引法华穿凿等喻。以证第三观圆住方见。见名见水。次二教下。结二教二观所不能见。二教即藏通。故如乾土全未见中。别如泥者。教道杂故。由初知中。故但云二。二行不到者。结前约观即二观不见。两教二乘通别入空。菩萨空行所摄。三藏通别出假。菩萨假行所摄。是故总云二行不到。别教后心次第到中。故但云二。
　　次此三观下。与前释名以辨同异。准止可知。
　　次此依下。判结。巧度虽有空假。俱属权门。故此三观用昔教中相待名义以为总诠。次第教相以为能显。次第三谛以为所显。为此义故。非圆顿相。借义显圆。
　　复非通别故下。结文。
　　位通大小。於中又二。先判属大。
　　次以义下。判属次第。约未会边。故云各别等。以次第义。随次第相。一一条别。此总标教相。若论下。约观智人以释别相教义未融。遂使观等亦未融。即三权一实。三转浅深。观因既然。智果亦尔。故使智亦前后优劣。法总人别。故通大小。通别诸位。摄在其中。傍兼於小。故小非正。
　　次圆顿者。绝待为能诠。三一为所显。於中为二。初直明圆顿。次开显诸名。初又四。初止。次观。三明止观同时。四例结。初又法喻合。初法中。止为能缘。谛为所系。故经云系缘一念等。次譬中。双譬止谛三一不二。止谛下。合法中与譬。合文三一一三上下不同者。随语便耳。总而言之。只是三一不二而已。
　　次以观下。明观观境互作观发言者亦明即一而三。观发同时亦法譬合。合止与观文翻倒者。亦随语便。无别所对。譬中云天目者。严彼天颜而照大千。严譬备德。照譬遍见。
　　合文三。初正合。次不权不实等者。显妙斥粗。不权不实。斥前三观。权实浅深不优不劣。斥前三智。优劣前后不并不别。斥前字义。不大不小斥前三人。诸位大小。三故中论下。引证互融。
　　三又如下。明止观同时又二。先譬止观与体不二。次眼喻下。合。并可见。然止观互融故不二。谛境名异故不一。止观有二用。谛境无二能。四若见下。例结劝晓文旨。
　　次何但下。开显诸名同一实名。於中又二。初总。次其相下。示相。於中又三。初开显体中次第三止三观。教既开已。体无复粗。次体真下。约显体名开。释名中相待粗名。准例亦应开於方便及息二边。准体故。
　　三如此下。结。於中二。初总结次第名义。次结叹。初又四。初正结。次引经结。三虽多下。引论结。四众名下。总结。开已无外。故云皆圆。次相对下。结叹。待绝结前释名成不思议。对体结前次第教相成不思议。各有所主。故云对体。开已无障故云无碍。皆摄一切故云无减。具足故顿。无减故圆。次眼智者。初释名来意。体则等者。体实非於眼智因果。所言非者。非能有所。因所立能。故以能显所。说教尚难。况体可示。
　　虽叵下。还假能显。
　　止观下。别判止观成眼智。眼智取於体。理虽无亲疎。事行有近远。
　　其体下。释能显意。三止者下。正释。初释次第近远二因。即以止观对谛成於眼智。初三止中。陀罗尼者。圆顿遍摄得总持名。今约次第且从出假。大论释云是慧性故。法眼等者。病等三能破。障於神通无知。不二相见等者。虽引彼。用义稍别。彼以如来天眼对斥小宗。佛住不思议。能见三土。今明出假。异凡夫有及二乘无。名不二相。具能分别净土因果。名见净土。
　　问下。料简。初约慧眼一切智。问可见。答借大经四句。问。前以因观为智。今以因闻为知。相既不同。何以释彼。答。名异义同。闻观俱是慧性故也。问。知而非见。对二乘竟。何以见而非知复对支佛。答。前据佛世禀教二乘。见而非知。即无佛世独悟支佛。
　　复次下。重约信法以对知见。问。前何以止观为眼因。今何以信法为眼智因。答。闻观思止。义类同故。
　　次明不次第者。如前下。开前远由。次得下。开前近由。次眼故下。以近例远。俱不二也。
　　佛眼下。释眼智。王三昧者。证佛眼具五大品。证佛智具三。
　　问下。料简。初问中云欲得者。或是一人前后。或多人各各皆云当学。岂名一心。答者。说虽次第。法必一心。
　　金刚下。次明五眼。皆云佛有。故在一心。只得等者。应云佛眼而有四用。云何言五。答。实如所闻。今具举五。通明体用。若作总别。只是圆常。不思议见而有五别。所以者何下。释。天亲．无着非不解释。未若龙树最为委悉(云云)。故经云下。引请观音。以证金刚佛能令他发菩提心。如生佛子。故云父母。而独称下。明佛眼意。此乃寄於癈粗而说。
　　佛智下。释一心三智。故智下。结得名由。境之与谛下。明止观不二。当知左右与眼目。一法二名。只如一物在人左右。乃令此物左右名生。二名之下更无别法。今将下。立异显体。体既不二。还借异名显不二体。以诸教中多皆以观对境。以止对谛谛。故今始末皆悉依之。用此下。结。只是以能显所。虽即不二。依教能显。
　　如此下。结归师资所传之法。诸文虽多不逾本行。出自本师。故云实非等也。虽寄经论以立章门。修行次第非开外入。为避嫌疑。幸依次第。
　　三明境界者。正是所显。前之二门足显所诠。钝者不了。更此一科。不云教相但云眼智者。且从亲说。
　　夫信行下。牒前二章以明来意。宜在教相。名尚多闻。圆妙即是今所显境。宜在定慧。名宗深观。正境与圆妙。异名而已。更明能家之所。故论之。
　　经云下。正明境意。何事说境。令远近因识其所趣。则晓能趣。不广其功。
　　若为下。境为说由。复是逗物随情等本。一切莫不托兹妙体。初文明闻者迷教。今用四譬望经稍别。依义不依语。何局之耶。且体是实。可譬有门。米抹柔软。可譬空门。雪有非有。譬第三门。鹤飞於空而不住空。譬第四门。是诸等者。结过也。执能通门。不见常乐真乳之色。此则还依经意。
　　所以常途下。明说者迷教。初序凡师执教者众。如梁昭明序二十三家。各执不同。在弘明集。并是不了。赴情二谛。若各执者。失佛方便。失於一理而赴众名。婆沙小乘何曾不明第一义谛不空中道等。虽服等者。说文云。未冠而死曰伤。今亦如是。未证失意曰伤。甘露是天家妙药。故喻於常。由各据名。失佛方便。
　　经称下。明二圣往因。亦迷随情出妙胜定(云云)。今世下。明近代凡师迷於随情。铿。坚也。
　　若识下。明识者达教。无迷异名。俯。下接也。
　　随情智下。释随情智。一情一智相对得名。故名情智。言不得一。所论三者。圆教观智虽始终俱三。若释情智必须约位。故真俗属。位在相似。让中属智。位在分真。以相似中八信前后而分真俗。
　　次释随智者。三皆属圣。即初住已上。当知一切皆有三法。是故章安作与夺释。虽俱具三。二乘尚迷真俗之名。况复中耶。
　　三谛下。叹释三谛。从胜而说名曰双非。所非即中。二而不二。第十九经释十事功德。初云不与二乘共不可思议。闻者惊怪。乃至世间所无。今文从义。云百非四句。经文寄地。证同於住。故与随智其义不殊。引法华经唯佛与佛。即是果地随智。
　　不可下。结斥。初住法性。三谛一谛尚非六根所知。况复凡情能测三谛乳之真色。是则相似。犹无明盲。若准法华。应约三教明不知人。
　　今更下。引二释三。只是离合得引之。初文略示二谛以显三谛。三既有三。三岂无前。约三谛粗点纲纪。今明二谛委明相状。
　　疑者下。释疑。疑云佛依二谛既有三番。如何三谛亦有三耶。
　　今例下。释。既是开合。二即是三。若欲别论。约中别说。今依大论即具三相。论问佛何故生兜率。答佛常居中等。今则分之以对三义。论云中天中国。中夜中日。即随情也。论云行中说中。即情智也。中夜入灭及得中道。即随智也。又此诸中并皆随他。自证宜寂即是随自。自他相对即是自他。
　　又一一下。更约情等以明四悉。若无四悉。自他何施。随情稍广。余二则略。初文先教次观。观教即信法二行。初从欢喜乃至发彻须细。约三谛以立四悉。乃至观心下。约观也。文略前三。故云乃至第一义明三谛相。
　　如是下。明教观益相。言应在等者。即是三中随指一二。展转互望七益不同。谓应在俗不在真。真中亦然。即是应一也。在二不在一。准向可见。一二各三。并具成七。并圆初门。赴机各别。佛说生等者。释向不同生。即二谛无生谓中。此且寄中望二谛说。余有两二两一及以具三。准例说之。若依二谛。生即是俗。无生即真。四谛三生。一是无生。随得益位名为得度。若约四悉。亦可以三对第一义为生无生。故法华引四悉文。一一皆云种种。一一悉檀所被多故。今约修观且约诸谛。经意必在八教四味。
　　何故性属等者。更重料简中间二悉。初问性行俱通善恶何消。经性属生。善行属对治。若通下。答。性名不改。自昔至今。今生宿善故属生善。行谓为作。现作诸恶。断现恶故名为对治。若通释性。虽在往今有冥显。现作为显。潜伏为冥。行虽现恶。冥显亦尔。消经义便。从别舍通。是则生冥伏善。治彰露恶。若已生之善。冥伏之恶。乃非今文逗物之意。
　　如佛未出下。约佛化仪以例二悉。三乘善根冥伏未现。佛助生之名为生善。凡夫外道恶行彰露。佛对破之名为对治。
　　忆想为第一义者更。释第一义。未见理来无非忆想。若遇佛法想皆成慧。想居三中。想到若正心见自正。如此四悉并随情也。余二例知。
　　是则三四下。以此合数。责彼谬执。劝顺教舍执息争研心。观成见谛乃可定说。如云除等者。三惑障除。上显即见。中下明见二谛。师子吼者。大经名决定说也。说诸众生皆有佛性。
　　私谓下。章安私释。二谛在圣本示凡夫。虽本示凡。实未证得。语证则夺。凡夫无分。故云并夺。约教则凡夫俱。得云并与。若云凡夫闻教知俗。是则半与半夺。
　　二明境智离合者。初约谛中。先总次别。先总序诸经合通四教。初三藏。二三离合者。当教菩萨但二无三。初文是俗。从后心下。真也。故始终唯二。令烦恼等者。论云消烦恼脂。肥功德身。如王令臣觅无脂肥羊。臣以狼怖令其无脂。饮以起草令其身肥。喻三藏菩萨三祇之内伏烦恼脂。肥六度身。六度因缘(云云)。百劫种相(云云)。
　　菩萨但照下。释其假立中道之名。但从俱照立以中名。中名既假。智眼非真。故云更加也。
　　离则下。辨离合相。或分属弟子。或佛自对。因则前后但二。始终在佛。余人所无。是故得於三谛之名。
　　次三乘下。通教。此教菩萨利者见中。故云真异。引大论者。智者指通利根菩萨。不空只是不但空也。三德具足。名大涅盘。大品下。引证。如日智之约照中也。法华被会。非离合意。既空异下。正明离合。但及不但。名为空异。一切智一切种智所照别故。真既含二。智亦不一。故於真谛离出中道。故云则有两谛之殊。而今合者。且依钝根。二乘下。开出二乘及钝菩萨。於利方有中道之名。言净佛土者。净名云取於净土皆为益生。故云布施等是菩萨净土。后成佛时。能舍众生来生其国。结缘之时以五种施摄取众生。有缘机熟。八相之处摄五类生成熟获益。未成佛前处处调熟。如是皆名净佛国土。诸大乘经意皆如是。
　　昔庄严下。破古庄严云出外。开善云不出。此由古人不达通教利钝离合。故使二家各朋已计。故并破云作义不成。二家非不各得一途。故云片意仍成。总失一教大体。若得今意。出与不出二义俱成。古来等者。任二所说。各谓幽深。是非难分。古来不判。是故相与双美二说名为风流。言风流者。动息清雅。於今乃成举正失措。若依今释风流有余。
　　次别教者。初明有无为俗。以异前两。合前二教真俗成俗。俗者是下。释俗谛义。既合有无摄彼凡小。有此不同称之为俗。
　　胜鬘下。证二乘人为俗所摄。大经亦尔。
　　若论下。正明开合不同。通教约钝无中。
　　次明圆教。初引大经者。尚无一谛岂有二三。为众生故。以方便说。
　　法华亦尔。助显开实。立二三名。但赞佛乘。众生没苦。论三教并异方便。
　　次明下。二四开合。但横竖异。谛体无别。问。横竖云何。答。三谛相望有浅深。故名为竖。苦集灭道二二相望无复浅深。故名为横。二中一一又无浅深亦名为横。问。前三容尔。圆融如何。答。为实施权。圆亦横竖。开权显实。俱无横竖。又虽非横竖。义似横竖。如六即位而名为竖。诸波罗蜜而得名横。
　　今将下。约智开合。智不自分。还须依谛。谛体恒三。智增减者。约机教说。以三为准。诸经多然。今且依之。
　　一智者下。初对三谛辨智离合。从一至四以观三谛。以一对三乃至以四对三。文相可见。请寻文相。初虽一智一谛。语已含三。至三智文。将向一智开对三义。是故得是离合之相。若二智下。二智观於二谛。智谛虽二。义亦含三。如云权即一切智道种智。观於俗中有无二谛。若离权为二。对真为中。是则俱三。三智观三。主对易见。四智者。权实二智因果故四。二之与四亦只是三。如向所辨。言智慧者。通则无别。别分因果。如经中云。诸佛智慧。此则从通。论对因果。此则从别。识此二义。教门意尽。今依论文以分因果。慧上加道及种。智加一切及种者。道是因义。种谓种别。则显因果事类不同。果上法遍。复加一切。又言因中理体等者。因时谛理一念具足。果满有用。故加一切。因中道慧理具中道因。中道种理具二谛。若至果时。一切智见中。一切种智见於二谛。此一切名。不同二乘。对义别故。因中道慧是实。道种是权。果时一切是实。一切种是权。言总别者。直语道慧及以一切。故名为总。各加於种。种故名别。直云道慧道种慧故名为单。各加一切故名为复。
　　如是下。结智照境。因果俱三。
　　若经中下。举例。若得前诸智。从一至四唯观三谛。假使诸经五至无量。亦观三谛。故云使入。
　　次约十一智者。余教唯十智。大品加如实。若十唯藏通。十一通别圆。及以通利根。而言十者。世及他心苦集灭道法。比尽无生。十与十一随数照境。合而言之亦照三谛。世及他心照俗者且约有漏。苦等照真且约通藏。如实照中两教如前。而谛不开故云不动。
　　复次下。明俱开者。随境设智。俱不开者。唯一佛乘亦名开权。若智去结归显体。教辨开合意在显体。
　　次约谛智合辨者。谛智并论故云合辨。四教兼接五段不同。一一段中皆先境发智。
　　次明智缘谛。初三藏中两谛共发者。唯佛双照假立中名。是故云共通中。云真谛共发二眼智者。真含中故。
　　次接中云开真出中者。接得入证。方乃中出。
　　次问意者。何以但别接通。不云藏圆。答中初明通须别接。若初后不闻。即属前二。初后皆闻。即属后二。复有通人八地闻中。进破无明。见中必假通教二观。故云别接。言别接通者。有二义故。教邻近故。中理别故。
　　不以下。明不接余教之意。不接藏中云不以此果者。不断惑因。不名接故。地住八相。不受果名。通中九地为因。第十地八相为果。若被接者。亦得八相仍旧望因。且受果称。故不接余教。有四义别。一者。三藏因拙不可接故。二者。中续接之故得名接。三藏菩萨始终同凡。无中续义。三者。地住真因亦破无明。已有八相任运流入。何须更接。四者。不受接名。教中无故。文中初义即此第一不可接也。第二正当通教。若接入教。但在行向。入证在地。若接入圆。望别可见。今文中无。若三藏菩萨非不趣后。不受接名。三祇百劫入别在信。圆在五品。但名初心。不名中续。然虽接通二地来者。亦同三藏。故四念处云别圆用通为前方便。即此义也。又云不将此果接十地因者。被接之义始破一品。岂将接别破十品因。自望妙觉名因。不趣一品之果。若接初地一品义齐。况复还成以别接别。若接地前自用圆果。何须却指一品之果。言不接十住者。尚不接别十地。岂更接圆十住。比向接别可以意知。第四义者。只以别理接於通理。玄文有圆接别者。存教道故。今但论观故置不论。问。接与不接。何者为最。答。始终不二。则不接者胜。如历任至极。则从接者强。
　　次明得失者。初标自他思议不思议以为得失。故知圆人离计复能利他方乃名得。
　　若言下。出性过相。此中性过语势稍别。诸文则境智各论。今乃境智对辨。虽复对辨义仍从单如。初文云不相由藉者。语似自然乃是自性。何者。智不由境是自性智。境不由智是自性境。为相对说。云不相由。故智中云。智从心生自然照境。
　　如物下。譬自性也。
　　若言下。他性境智。言相由者。语似共生乃是他性。智由於境。境由於智。故云相由。譬中相待亦是对说。若言境不由境等。共性境智语似无因。乃是共性。既不独由单境单智。境智因缘故境故智。故名为共。亦应立譬云。不独由长不独由短。名长名短。
　　若言下。无因性则不由境智故有境智。亦如是。亦应譬云不由长短。长而短。意欲斥前所计最劣。所以云计有过者以增苦集失道灭故。初增集中云四取等者。依四句着故云依倚。依此自高故有爱恚。有爱恚故亦生痴慢。具八十八故云一切执成。戏论为诤竞本。由成兹业转至来世苦果深广。故云如海。当知下。结计成过。
　　故龙树下。破性辨得。伐者倾倒也。破亦如计。还相对说。故云相由。若单说者。例余准知。此中尚破圆计。不独破外。龙树用此申通佛法及成教观。世多不依徒立余计。况复龙树无依佛经。如大经中佛告须跋。一切无自相。亦复无他相。无自他共相。亦无无因相。是例甚众。故大小教无不用之以为观法。
　　今以下。今家用之以成二空。性破即性空。无依即相空。空故非边。故云常一。与中智合。名见般若。
　　次以是下。以句对教。对教四句如常所用。欲令义遍故复各对。总别四句一念具足即是圆人。一念四句横竖收束一切诸法。但举初后。中间可知。若第十卷。但以君臣对於自他。岂非大师於法自在。今生生等。以对藏等其相如何。三藏人云。境常生灭岂待於智。智亦如是故名为自。通教人云。由无生智令境无生。名他性境。智亦如是。别教人云。由本有理。复藉缘修。和合方能见本有境。故名为共。智亦如是。若从假说。由所化境及悲智心。令境成益。智亦如是。圆教人云。不可思议。非境非智。若照不照。境自天然。名境不生。若观不观。智恒本有。名智不生。既俱不生。假名境智。文中且立身子．净名以证初后。若欲比知。三乘无说以证通。无言菩萨以证别。皆云苦集不生者。斥前性计但是苦集。今观法性四俱叵得。若别说者即当教理。皆不可说。
　　虽不下。为他四说。
　　虽作下。结成二空。言如前者。具如向来。始从若言至心行处灭。故金光明者。彼经云。不可思议智光。不可思议智炬。不可思议智行。不可思议智境。经加光炬以叹境智。皆是圆义。故皆云不思议。具如体相中说。
　　若破下。判不思议权实。如是下。约教以判。显不思议。初三藏也。即约从别。教教皆四。则教教对凡方有性计。又前二教圣於后同凡。全同性计。当教化他亦名为得。展转相望乃至圆教。自他方乃名得。别执真缘成四计者。佛赴缘说。执则成过。圆教方云教证。实者形斥别教。藏通俱权。别证方实。然别教教道人多迷之。是故今文借地论判有二义。一者约行。地前为教。登地为证。二者约说。为地前人始终俱教。亲证名证。如云真如为惑所覆。十度对地。向后观中五地世学等。
　　何故下。释教证义。
　　无思下。正明圆人无失成得。以明今文显体之相。
　　次明摄法者。初来意立疑。
　　次今则下。释。先总释。应知名略。所摄必周。
　　何者下。释。先举喻云。如得穴得珠。遍治遍具。是故二名无法不摄。故大经云。於一名下说无量义。或作一义说无量名。大品下。既云皆学皆入。故知遍摄。
　　今更下。开章别释。一实定慧以为能摄。事理等六以为所摄。所属於能故云摄法。虽辨六义理无分张。成论小乘尚以止观遍摄小教。况大教耶。此中列六。全依成论。大小虽别。能诠名等。
　　从事理下。略结所摄。事即五章。理即理也。解即是智。位通因果。复摄於理惑智行教他余自。自行化他因果摄尽。此之六章文六义二。各次不次意唯圆顿。
　　一以下。别释为二。初六义当次及不次。后相摄文唯是不次。初云理者。只是权实。约教分四。今唯所诠。是故但二。
　　次摄惑中。还约理辨。由迷二理通别惑生。迷理之本所谓无明。故通别惑皆约因缘。初迷权中云独头者。婆沙云不共无明不与使合。论问亦有不共掉等。何以不论。答无也。所受喜乐者。乐。五教反。
　　是十二下。束为三道。展转互通。故名为道。大论．地论．婆娑．俱舍。其意悉同。
　　成论下。引证三道。问。三障三道余二名同。苦报二名不同者何。答。名异义同。报上加苦。又有报皆苦。问。障道何别。答。能蔽名障。互通名道。并从过患以立名也。合十二互通。故名为道。又与论同。论名业道。今须三前行等者。辨起前后。将教所列对行辨之。文列次第。身口在前。意三居后。先起意地。故云前行。文列在后。故云后三。身口后起。故云后行。文列在前。故云前七。中字但是助成其语。亦如五阴。文列与起亦互粗细。四谛因果亦复如是。今以成论十业道义以释三道。论十不善业道品云。前行后三。后行前七。三是业非道。七亦业亦道。今文初二句及第四句与论文同。义亦不别。但第三句。论意以能行为业。所行为道。故以意三是能非所。故云是业非道。今意乃以能通为道。故云能通。今文前七复有二义。是所行故亦同论意。故云是业复是道。二是能通。通至后世。复名为道。三道义成。因缘理具。牵连等者。阿含中佛责不看病比丘云。汝为何事而出家耶。为畏王等。为舍牵连。三世系续。故名牵连。十二轮者。展转不穷。
　　若迷实理下。次释界外对。亦立相应独头。名同意别。须对界外诸使明之。等觉犹有二种无明。故引宝性证界外二种。三种意生等者。准楞伽云。佛告大慧。譬如意去速疾无碍。故名意生。又云意忆生故。名为意生。三别名者。经云。三昧乐意。三四五地心寂不动。二觉法自性。即八地中普入佛剎。故以法为自性。三种类俱生。了佛证法。经约通教及别接通。今文诸处皆云在前。三教者以义通教。故既云八地觉法自性。当知三昧通至七地。即入空位。故云三昧八地。入假故云普入佛剎种类。入中故云了佛证法。依今家判。但以修中为了。未必已证。若接入别。在住行向。经兼始终故并云地。即通十地。今谓作意生故。显非证道。故今家判与经意同。言五种者。经唯有三。今义开五。三昧开出三藏二乘。觉法开出别教十行。亦可为七。即两教二乘各开二种。故云凡有多种。
　　三种意因移者。变易土中因移果易。及通菩萨等者。等取别教十住尘沙。虽不等者。释疑。疑云。界外润生但由无明。何须先断尘沙惑耶。释云。障化道故。化道未行无由耶理。是故先断。尘沙为枝。无明为本。探说后位。故云皆去。故知假观正摄等者。三中初人断彼尘沙。是人必能进断无明。故云摄也。若别论者。无明始终中观所摄。若别圆等者。约相摄故。故兼圆人。此中正意明三意生。后之二人。别惑之名义兼无明。故云被伏。若单尘沙。界内已断何须论伏。故於界外但更修观破彼无明。故云三道从断位说。故云初地。既但云地故知意生。且论权位不尔。岂圆六根更入别地。二十智者。玄文智妙且列谓三藏七。通教五。别圆各四。亦为三观所摄者。四教各有断伏之位。辨观不同。不出三观。对位判之亦应可见。然有通别。通则藏通。通为空摄。别假圆中。别论如前。
　　次摄行者。不出正助。毗婆舍那等者。引大经证。今以定助慧者。具举须助。是故引之。其实定慧俱是正也。事慈等观方乃是助。四教皆以前前助於后后。自他悉然。言俗理者。恒沙三昧。言俗事者。神通等也。中观中云摩诃衍者。具如大品广乘品中。须辨通别以应今文。十二因缘即佛性者。从三道说。具如三法中说。从复次下。广明法教。四意止者只是念处。心止四境名为意止。三十七品。如十乘中。四谛中三有为者。苦集有为有漏。道是有为无漏。故此三谛并名有为。十六行者。诸论广明应略知名。苦下四行。无常．苦．空．无我。集下四行。集．因．缘．生。灭下四行。尽．灭．妙．离。道四行者。道．正．迹．乘。婆沙云。见苦时亦见余三。文不说者。有余之义。三谛亦然。
　　十八不共至下。助道中明。今文但对九法。余九法无。应云。无异想．无不定心．无不知已舍。止摄。欲．精进．念．慧．解脱．解脱知见无减。观摄。三三昧在第七。末明六度。如随自意及助道中。九大禅。如法界次第中。百八三昧。楞严为首。委如大论。十八空如下第五卷。十喻偈曰。幻炎月空响城梦影像化。五百陀罗尼。闻持为首。名在大品．大论。
　　次摄一切位者。初来意中欲辨有位先明无者。圣心本寂。逗物机异。自非绝位安能判之。又真无俗有。双美故也。故楞伽佛语心品云。第一义中无复次位。经文无位。唯此一文。上下诸文咸明次位。而多明通别少说藏圆。经文具有四教文相(云云)。
　　大乘下。明有次位。良以下。和会有无。兼防执见。故云何嫌。初明三藏七贤。即七方便。七圣者。信行．法行．信解．见得．身证．时脱．不时脱。二十七贤圣者。初果向三。谓信行．法行．无相行。及初果为四。二果向二果。三果向三果。於此第三开为十一。谓中．生．行．不行．乐定．乐慧．转．现．信解．见得．身证。并前七是为学人。十八开无学为九。谓退．护．住．思．死．不退．慧解脱．俱解脱．不坏法。俱舍小别。大略可知。
　　通教位者。既无四门论部位别。故但依经列共十地。次别地位者。楞伽初地为佛所加。百界作佛华严亦然。今家多用璎珞。地位定故。不得意成三十心等者。施设教道。意在见实。犹居地前名不得意。或纯假观者。一者且辨失意之位。二者教法只在地前。初地即入。初住故也。
　　圆位中开示悟入且证因位。等觉或在十地中明。开合四句判圆位次。具如玄文。十四般若者。问。仁王但有十四忍名。今何故云十四般若。答。忍因智果。忍伏智断。今经从断说。问下料简者。为不晓者更重立疑。执前楞伽及诸大乘。明空荡相何须明位。而云止观摄於次位。答中还以如前所引大乘意答。
　　虽说下。牒前。良以已下诸文汝避有入无。意偏文局。便同外道邪见等也。
　　中论下。引论以斥执无位人。位即因果。若执无位。何殊外人拨无因果。
　　无何等下。重征执者无何因果。见既未证。但破生灭。尚不下。况尚无三藏。况有后三。此斥下。结意斥执於无位之人即同外道。都无因果。若斥下。一往与之。汝若以大破小。应须有后三番。汝既大小俱无。焉得不同诸外。
　　如我下。正出今家破用之式。但以智破惑。名之为如。汝所破但以惑破智。谓之为破。不同外道。推与谁耶。问。下引论偈。一一位中及以料简。皆云破三道者。何耶。答。前初明理。理全是惑。乃至智位三道。即是此等所破。故须明之。
　　点此等者。此引中论序文。言一语者。即是破也。以大破小为治内。以小破邪为治外。序云。百论破外以闲耶。斯文袪内之留滞。今文通用彼序两意。以成一家破立之式。准教大旨。复应以圆破偏。今但下。还前来二谛释义。二谛是有无。有无皆有教。
　　次引中论者。论有四句。且以三句对於三观。观理浅深故生诸位。此中不以初句对次位者。即指因缘但是所观。故今并从能破立位。言为如佛者。以佛地边有菩萨地故。又如佛者。至此地时亦能八相。八相如佛。故云如也。
　　六摄教者。但有指撝分判皆名为教。是故通摄邪正偏圆。僧佉等者。一切外道所尊有三。谓迦毗罗等。具如第十卷中。此即其一。
　　九十五道者。此指别耶。准九十六道经。於中一道是正。即佛道也。故大论云。九十六道中。正者唯佛。於九十五中。二名似正。谓阿毗昙道．修多罗道。五行六甲。白虎通委释其名(云云)。阴阳者。太玄经云。营大功明万物者曰阳。幽无形不可测者曰阴。俗之所计。一切世间莫非阴阳。故此世法流於世间。本为济世。世人计之反入邪道。八卦者。震．兑．离．坎．乾．坤．艮．巽。一卦六爻。爻谓适时之变也(云云)。五经者。白虎通云。孔子见周道陵迟。自卫之鲁。以定五经而行其道。礼记经释曰。温柔敦厚诗教也。疎通知远书教也。广博易良乐教也。洁静精微易教也。恭俭谦敬礼教也。属辞比事春秋教也。今时谓礼．乐．尚书．诗．易．春秋。有云传礼各三等(云云)。此今略知。不须广释。云何下。明出世教。二论不同。初如第一卷辨。次空经中具含七教。无秘密者。如前料简。观心下至如来等。即藏等四。
　　又观心下。顿。
　　若观心下。渐。法华会归。故非八数。涅盘约人。皆知佛性。故四句皆即。若准大经。华严初顿。今逐语便。且别明之。渐中仍更存於四味。故以三藏为乳。加共般若为酪。虽无别部。取方等中一会一时。单共者是方等般若。皆云即者。约能摄说。次明法华．涅盘者。显能摄。同用二部。次不定中。云若观因缘。又观因缘即是佛性者。此有二意。一现在习圆。成不定人。无知圆理。或且观生法。重观见性。二者发习。发习又观。即是习发故也。故云煞人。空假中三准此说之。
　　略摄下。以略例广。
　　复次下。明心摄意。文具二意。即是能诠。所化不同。言所化者。破心微尘。出一切法。约佛先得。即是能化。
　　上六下。第二互摄。问。如前已足。何须更明。答。前虽似具。未互相收。故更明之。故今文云。次第可解。言直以者。一文尚遍。况六互摄。如一金中具一切法。今只此六何足可收。然虽互收。应知理惑。唯理具五。若余四门即事理两具。惑则有二义。一具观惑及以智体。体是惑故。惑既如是余五亦然。细思作之。说不可尽。
　　次偏圆中。初来意者如前所摄。六重两摄。一一相摄。及以互摄。故云无法不收。收法既多。故须分别所摄相状大小。即是略标。初二两门。共不共明。用三四两门。半满同大小故不别明。故圆顿实三。一向不共。偏渐权三。有共不共。藏通是共。别是不共。权实虽与前四门同。须将权实以简前四。小半一向权。大满有权实。圆顿一向实。偏渐一向权。思与不思。更简前五可见。故此五章文五义三。半满同大小。渐顿同偏圆。权实判向四意。唯在於开。
　　夫至理下。说章意。无说而说。具有自行化他二谛等意。具如前说。
　　以小下。明意。言须识所以者。岂以方便名同而令大小理同一。况复大中仍须简择。是故方便种种不同。
　　小者下。正释。初是小乘观相。
　　如释论下。示邪显正。初二句立。次二句释责。
　　次折下。破。言方分者。无尘而已。有必对方。方即有分。即有十分。次破其更折极微。若尘可尽。则诸尘悉尽。如何和合而得成身。故尽不可。若一不尽。尘则是常。若一尘是常。诸尘悉常。若是常者。身应不坏。故非正折。折心亦尔。折至剎那。尽与不尽过亦如前。故知心色非断非常。
　　论文下。示正折相。折非正宗。故云仍明。亦先色次心。但观无常。不观尽等无明等。始从无明至中阴时。我与父母无明和合生於色身。正必有依。并由心造。心色无常。安计不尽等。如是推时尚见法性。何但无常。即三道本坏。
　　折名下。得名之由。我佛法中本无折名。折名乃由对耶立正。何但折法功能。佛法如甘露。见着如多服。失理如早夭。於外生计如铁锁。於内生计如金锁。计由内心。故名为自。既与外同。故成无因。
　　故大论下。明用破意。破能计着。本不破教。
　　凡有下。依门修观即须具十。若不涉十则乘坏驴车。次明大者。初示观法。大人下。引人教验。
　　例如下。引例。凡用例义有逆有顺。此中乃是反以小例。若小中有大犹名小。故大中有小仍名大。
　　所言下。对辨法体。两重法譬。先折次体。折中云三藏名假等者。揽阴成生之假阴实。既横计实。须折入空。
　　今大乘下。次体。生阴俱有二空。是故皆假。此中虽以镜像譬衍。小乘亦谓像是实有故。故婆沙云。镜像是有法。眼识所得故。毗昙人计像别有一。具四大种起。言婆沙师譬者。即正量部异师所计。似於衍门。故毗昙师不受此义。引佛在一方木上者。佛从耆山入王舍城。中道见之。坐上说法。木可为通所博。今文从义。而云金土。二义同故。端[迭*毛]亦从因缘有。故与[迭*毛]木义同。此十八空义通三教(云云)。
　　复次释情理不同。且从巧拙以情理判。大乘去。释随理。对彼三藏即不即异。得事理名。即义复深。以空含故。分於见性。不见性别。言寻幻等者。寻幻得师。如见通理。寻师得法。如见别理。梦喻亦尔。眠．梦．眠心。三法不同。
　　若尔下。合。与喻而不相应。但云寻幻得无明。寻无明见佛性。不云寻幻得真。寻真见佛性耶。答。真即无明。若寻无明即是寻真见佛性也。
　　次明体门修观。应云三四。从总但四。此观下。判诸门生着悉用幻破。故知大也。
　　若得下。斥夺。十二门着尚须幻破。终不下。斥庄尚不识小。能之与所若着若破。况复大耶。是故永别。然世讲者随於名相。滥禅者或於正理欲将逍遥齐於正理。岂可同年。王瞀夜云。逍遥者。调畅逸豫之意。夫至理内足。无时不适。忘怀应物。何往不通。以斯而游天下。故曰逍遥。法既不齐。人亦可判。且置法法报。以应比之。优降天殊。是非永隔。南山有十喻九箴。用形耶说。具如甄正．辨正．笑道．心镜．破耶．二教．牟子等文。广明异相。古今辨异非是一途。犹有不肖之辈。尚云有何彼此。萤日等者。圆门生着尚须三藏有门破之。况复庄老而滥佛耶。山毫相绝者。彼齐物论云。秋毫不小。泰山不大。今弃彼均齐。借用相施。自言道真等者。迦叶睹佛大神变已。仍为矫言。云不如我。
　　次明半满者。名在大经。今非判一期一往辨法。暂且用之。九对十二。以分半满。
　　世传下。多师所计。总云世传。涅盘是满。乍可纵容。法华．华严如何并半。流支所判复非通方。般若去满。何以不简二乘半耶。
　　今明下。今意云既符大小。准彼可知。以半满替大小。约五时委悉明之。
　　次偏圆者。亦对前二以辨通局。兼以譬显。於义自明。
　　言通别者。通论以小为偏。於理未失。但偏义稍远。与小不同。故须更辨。言半月者。彼方为言。於此乃是半中之半。亦可月形半故名为半月。上弦初八九。下弦二十二三。以由前月大小别故。故使两弦奢促不同。故今以弦譬小半。时节定故。从朔至望余阙一日。并譬於偏。以偏义长。故云始自等也。弓蛾并类。初后月形故智偏半。二义不等。
　　小半下。合。引大经者。未闻常来。皆名偏故。
　　四渐顿者。由前得后故云由。赖浅至深故云藉。由为中故。先修二观。故云由深。足极二名。有通有别。通则俱通初后。别则极后足初。初心修观万法具足。或尽德满至后方极。此亦下。同异。亦云大小。可以意得。
　　今更下。料简。亦是广释。初约四句。下约七教。正明开权。至权实章其义方显。初三四句中。前之二教。据设教意而得渐名。非禀教者。别教但知顿理而已。行必经时故成方便。方便之言兼於二义。藉地前故。闻但中故。
　　复次下。以观等四。约於教证验其权实。所以圆教四法咸实。言唯此等者。约人则对斥二乘。约理则对斥二谛。教行二种比说可知。言入室等者。慈室解脱。忍衣法身。空座般若。观於三德。故云行实。
　　次前两下。约教等四以简权实。则三法及教因通果塞。故前二教。在因则四法俱有。禀於权教。行於权行。以入因位成於因人。在果乃有成佛之教。无实行人来证此果。何以故下。释出无意。以灰身故。何处更有行证及人。假使至於三十四心。亦非佛果。别教有无似同前二。但至初地任运入圆。故不同前贬为灰断。初地尚尔后位准知。言后果者。应云妙觉。初地尚无何况妙觉。初地似果故用况之。果反成因故果无人。
　　复次下。约开会简别。言不知者。不知圆融故也。言虽非即者。非谓所行。开仍非即。判昔所行。今开方顿。依本习入故云各乘。称本所习故云适愿。开其所习故云决了。言别理者。通别之别。
　　故涅盘下。引例助释。大经不隔。功由法华。故亦得名开渐显顿。若别接之。言兼二意。一弹斥洮汰。正当别接。位隐在权。说未彰灼。二者至法华会名会为接。此是摄引。非关交际。是故二义前异后同。
　　复次四种下。约不定者。初渐顿四句。义当八教中二。次两重四法。义当渐中开四。是故更约不定简之。无密同前。不必并待等者。前三菩萨随处入故。
　　所以下。譬。譬昔闻了因。今随处得入。此五味譬。泛云味变。非谓法华名第五味。此是昔教。今非不定。
　　众生下。合。言奢促者。理教行证。迭论奢促。约行时近远判之。如支佛者。例理发也。
　　理发下。引同。若佛未出。若闻华严。总名不定。总得名乳。此於华严四法判五味发。闻教如乳。观行如酪。相似如二苏。增道如醍醐。相似发证。故云相似证发。问。增道是定。何名不定。答。增道是定。超故不定。若三教教行证位。发圆不定。博地名教。凡位名行。圣位名证。言贤圣者。即贤家之圣。方便是贤。岂更从贤。
　　复有下。通释不定。名同义异。故非煞人。如本期无漏。暖是有漏。非其志故。亦得名为不求自发。三惑全在。故云全不。若修中道去。约修中说。亦非煞人。粗惑前除。号为无漏。无明未破。故非煞人。
　　复次四种下。约渐等料简。先立四因。名二为渐。四果为圆。渐圆名同。故更简之。
　　从圆圆下。二句互简。故知三教之果非圆家果。三教之因非圆家因。亦应更云渐圆非圆圆。渐渐非圆渐。法华疏者。指玄文耳。
　　然渐渐下。简开可否。前三教佛不须开故。故云不可更成佛也。
　　例下。例余四章。可否亦尔。然大小半满复须分别。如云大家之小。或指衍中二教。或指衍中二乘。大大或指三教果。或指圆因果。小大者。或三藏菩萨。或三藏佛果。半满意同。若欲开通。准此说之。观心往推等者。佛依心说。师顺佛心。心与法合。不违法相。
　　次引四教。四教俱有圆渐之文。第六捡文未见。恐文误。三十二经如文。但第九文如牛新生。经文在后。今移在前。顺次第故。第八文证不定者。恐悞。文在二十七。但经列五味以五道合之。今以五时合者。只是於五道身而经五味。亦不相违。
　　今约下。列上下文。皆应作此料简引证。虽可例今。应如前文料简大小异偏圆也。
　　五权实者。本是如来功能。故曰权谋。不同藏通有谋之权。故引法华证是体内。暂等用者。与今意同。故借之也。问意者何意用权。答意者以顺机故。五味判者。不约五味无以显法华部实。
　　今更下。开前四悉展转说之。似未永癈。但似判耳。故更料简。开四俱实。
　　又四种下。以教望理。理实教权。教虽有实。从说并权。等是等者。难教中权实。俱名强说。可以权实更互不耶。
　　以有下。答。约说则权实不滥。望理则理实说权。
　　又此下。更判。
　　何故下。释。教即理故。俱不可说。
　　此非权等下。示同。虽复双非。终无异辙。向以下。重示。只是开权。无得别求。若异下。遮。有别所观。能观应异。能所不可别之。
　　对权下。释。无别所以破权说实。故须双明。欲俱癈教故须双非。对破与痴。教意俱显。故双非理是所开理。故云无二无别。说异故不合。理同故不散。
　　双非下。一止观结。
　　观故下。异名。
　　此非下。总结。一切俱理。理无定计。犹属等者。恐更计双非。故结云亦是。问。玄中先开后癈。此何先癈后开。答。彼消莲华。先开为便。此但约法。先癈为便。又彼约开。於部教开已方乃名癈。此约展转论癈。癈前仍似未开。故更癈后明开。开前未开之癈。又亦可癈约於待。故且前明。
　　问为实下。因简接义。总有五问。以一问字冠下五句。一问为权实。二问非四数。三问但接通。四问被接位。五问入何位。
　　答中二重。先教次谛。先约教中答初问者。凡云被接。岂尽入证。
　　四教下。答第二问。若将别接。但用其终。诸教下。答第三问者。从教乃圆接通别。从理则且从邻近。若从实论。理只是一。
　　若齐教下。答第四问。八地方接。此约下根。九地下。答第五问。从下根来。多至初地。中上入者。此则不定。又下根人若案位入。但在地前。若进入者方入初地。言九地伏十地破者。仍本立名称九十地。入别圆已但云地位。
　　若就下。约谛答。阙答四数。非正显理。故且阙之。第一者。空中合论。空权中实。
　　破见下。答第四。即八地也。问。何须至八。答。示真同中。故须真极。证已方示。见断粗通。若尔。中上云何。答。且从教观。故异於下。是故诸教多附於下。闻已下。答第五问。但云别位不示名者。一以入者不定。二者别名据在十地。如别语圆位。以初住当之。
　　三藏菩萨下。答第三问。伏惑如前说。二乘待会故不论接。问。玄文法华唯会。今何以接。答。今处处论会。论修观边。且借接名。暂用无妨。况接在菩萨。与会不殊。玄文简之为辨今昔。接义通今。会名隔昔。从意义论二名互通。於理何爽。况开明之。处处无妨。
　　问三权下。简理教权实二番。初番可见。次番问兼。初问通别仍名为权。次问三藏初后不知。即与涅盘．胜鬘相违。二经皆有文云知。答中先明初意。别虽闻实。教道仍权。通别者问。教终是权。
　　若言下。答第二问。先牒难。
　　大经下。通於中。先通大经。汝所引经作此难者。今为通之。初明不知。言自力者。无圣力加。尚不得在弹斥洮汰。况蒙记耶。
　　次举譬不知。
　　罗汉下。合不知。故引法华证知因他。又云下。结前自不知。兼举大况小。
　　次经称下。正申经意。经非知大。但齐知已理。经作此说者。举昔斥今。不闻小常。小尚不具。况未闻大。能趣道耶。故准法华。尔前无分。灭后小证尚伫四依。若决了时。小名复没。故经称知但在真谛。故须引昔言见法身非常住也。
　　又律仪下。次申两文归戒之难见。空上名道。但无表况。但事律仪。
　　故华严下。证非常住。若得常住何不名佛。
　　若不下。结成。既具禁戒。常名不局。
　　又举下。例先引经。
　　欲名下。例。
　　故三藏下。结答所释。不违大经。次通胜鬘。汝引胜鬘作此难者。须分二初。初标远初。故云莫不结缘。王子且指示迹。故云远寻。
　　若取下。指近初。业若古下。重释远初。闻小亦以大常为本。若全未闻大小都无。谁论禁戒具不具耶。覆相论之。云闻小常具小禁戒。开显论之。皆由根本。怖畏等者。如舍利弗发大心已。不能达於乞眼之境。便生小志。故惧大道难成。不如且取小果。出大论(云云)。法才王子者。说璎珞时八万人退。谓净眼天子．法才王子．舍利弗等欲入七住。为恶知识退。乃至千劫起大邪见。及涅盘者二十六经。师子吼白佛。佛性若常何故有退。佛答意者。岂以退故令道无常。
　　譬如下。譬意者小乘牙茎枝叶等用。皆由昔发菩提心地。
　　小乘下。合。言不成羯磨者。即指未曾发菩提心者。私谓曾发心者。必指初为地。全未发大者。准佛化意。当尚摄微善。曾发於小。何所隔耶。故知应是抑挫之言。又准佛化。无不皆从大乘系种。不轻尚以佛性强毒。岂容单以小为化初。故初自正。若作等者。四念处初不违於小。久远之初不乖於大。

　　止观辅行搜要记卷第三
　　止观辅行搜要记卷第四

　　　　天台沙门释湛然於佛垄述
　　释二十五方便。先通次别。通即通辨。别正指今文。初通。明渐顿二种。初云顿者。法别事通。通后别故。故善巧等二十五法无非善巧。言善巧者。所谓回向。今此顿人。初缘顿修一切诸行。行成解发得入初住。功由善巧。次引论证。以种智导。使一毫善出过二乘极果。论问菩萨云何少施等。答道在心不在事。菩萨或贫不在多施。多求恼物非佛所听。故二十五法为圆方便。莫不由智。
　　又方便下。重释。和合取果名为方便。故号克果之因名为和合取果。大品下。引证和合。
　　若依下。明渐方便。问四中有圆。那同名渐。此第四圆即是於顿。从三教来故得渐名。又次第辨四。且通名渐。
　　次明。今文二十五法。於向所列圆教近远方便之前。更明远近以为五品。作方便故。在名字即。故云假名。十种者。即十境也。若观若发。入品非遥。故名为近。二十五事。去真犹遥。故名为远。问。境是所观。何名方便。答。只初观之。尚未证得。即名方便。况复九境并未有正。故名方便。前三教人。於后二境。当分皆正。今所不论。
　　横竖下。明境功能。横竖具如互发中明。初列。次生起。以初住为所在。譬文并譬五科次第。陶作。瓦宇也。作瓦之师故云也。若从所造。应作匋字。瓦器也。初譬五缘息。余下譬诃欲。虽息下。譬弃盖。身虽下。譬五事。上缘下。譬五法。止观下。合并举譬帖之。
　　世间下。结劝。世法尚然。况出世道。
　　约事为观等者。托二十五事以生圆解。调粗等者。若人法相对。则二十五法以为能调。三业粗散以为所调。若理事合论。即二十五法皆为所调。因生理解解为能调。二十五法以为能调。复有别通者。二十五法一一皆为调粗捡散。别者前三调粗后二捡散。
　　引证中五法。只是五科。知有所冯。大论问云何方便。答却五事。除五法。行五法。具缘。出禅经。如文所引。调五事。虽是人立行之要故。故今皆取此五科也。文五义二。即事理也。理谓所期。随期何法等。
　　次依章解释。初明五缘中。大小两乘以戒为本。是故先明。内禁虽具。必资衣食。进修定慧须藉空闲。处虽无他假绝缘务。四缘虽具开导由师。文五义五。意唯在一。各有所期。本文唯顿。又四章者。义唯有二。即专精忏净。事理二戒皆具斯二。事二可见。理二如何。谓理性三名为本净。达事即理名为忏净。
　　初列戒名。具在大品。念戒文中。大经数同义同。列名稍异。华严数等。入中全无。初不缺者。义兼性制。引论释性。因此对辨客旧。三学先明旧戒有无。性即旧也。不待佛制。性是善恶。故名为性。为十客戒而作根本。十中初三戒也。
　　次一定也下。六慧也。初引论性戒。论有二文。或八或十并是性戒。八谓酒防。意地即是十中后三。与十离合异耳。
　　佛不下。旧定。八禅者。四禅四空。旧医等者。大经医譬。乳譬邪常。
　　常途下。破古唯客。戒慧不立客定。故以戒慧并之。
　　今用下。释客三学。初戒中先列。次所发不同。初三归者。还以三藏三宝而为所归。故以三十四心断结为佛。生灭四谛为法。学无学果为僧。唯婆沙．俱舍不无少别(云云)。五戒者。四虽皆性。制已皆加一个制罪二百五十者。制教满已不增不减。根本总有。十受不同。及论律诸各有差降。今依十诵。兼用婆沙师义。故有一二与律不同。故俱舍中婆沙师立十受。云第八受者。第五律师。谓边地人少。五中须有一人持律。
　　中国十僧者。十诵名羯磨。亦同僧祇。俱舍云。十众善来者。佛命善来。当於语下。犹如五岁知法比丘。自誓者。迦叶云。归依世界一切罗汉见谛者。见未曾见果戒俱得。
　　八敬者。世尊不许女人出家。尔时爱道遂自剃发。阿难为请。佛以敬遨百骂举受忏请。安恣遣信者。端正女人。佛开遣信。信回滕命。由兹得戒。论议者。七岁沙弥答佛阴义智喻。二十。佛许受戒。自然者。托自智力。亦须佛境而为增上。三归者。度五人已。三宝具足。佛自秉归。亦令比丘处处秉之。
　　言羯磨者。律部非宗不应广述。问。今明衍门。何须少捡。答。涅盘扶律。出家义同。故出家菩萨六和十利与声闻同。六度四弘殊於小行。梵网八万七众咸资。岂容佛乘而令毁戒。故以乘戒四句诠量。
　　性戒下。料简三学无作有无。性戒不受故无无作。客戒受得即有无作。是故持则功等虚空。破乃随对一支一境。举持劝受。加罪遮违。况犯已法除。复本清净。
　　如伐草下。遮性同异。犯二悔已。二遮俱除。害畜仍有性罪未灭。若尔用是悔为免违制已。持心相续果位广偿。为利物因。岂同存违先沉三趣。偿者。复也。边罪者。性罪也。及曾受五十具足等戒。盗人盗五淫趣重境。忘称过人。犯已重受。名佛海边。
　　此罪等者。释边遮意。尚障五人。况具足耶。此准方等陀罗尼经及虚空藏。多论亦然。南山凭之。殊深有所据。相部对内无教可依。幸有悔法何惜通行。法眼未开且须准教。无作．无教。无表名异。
　　小乘下。更约小辨无作不同。诸教共立色等三聚。心无尽等者。即以心性而为戒体。云第三聚。且依经部。亦以色为戒体。大乘虽心。还依名起。若先小后大。依初受时转为大根。若先受大后方出家更受律仪。以厕缁伍。但发出家身口防非。无作戒体不复发也。若先小后大。大小俱依。小初为次。若先大后小。随其大小二初不同。理虽若是。方土不同。但应观时进退有范。定道无作。委在论文(云云)。
　　故经下。亦引律仪为定道本。
　　二明持相。先事次理。事中文十义七。意在正行。言义七者。前四各一。后六为三。亦可义二。四六别故。前四直尔约事。后六约事明理。
　　先释不缺。即四重也。
　　若若毁下。以犯显持。言失比丘法者。既犯重已。无任僧用。大经如断多树。不破者。犯已犯堪生善僧数。不穿者。虽不破缺。犹如有穿。
　　若有下。以犯显持。不杂者。即是事定。
　　虽持下。以犯显持。
　　用中道慧。亦名开权。中慧融之。使一止一作无非法界。故云大乘戒。又迦罗尼。此土云学。别虽第五。通在诸篇。以慧开之。成摩诃衍。当知戒无大小。由受者心期。中理遍开。方名持相。涅盘五支者。彼圣行中先列自行五支。后出愿他十戒。一一自行。皆愿众生行禁等十。
　　束前下。判位。既约事释以辨一心。若对凡圣。大小位别不杂。云凡夫入定能持得者。且据有宗。若准余部。余心亦得。智赞自在行向持者。准此十住持。随道无着。十信唯持。律仪随定具足。云非六度等所能持者。一往且以大根简之。别人有分。故且存之。理非别人行向能具。
　　向判下。约理观持。文十义二。意在正行。义二者。境四观六。然前文后六岂无理观。但事未融。观相未现。故今更约一心中明。只十戒内心境相即。自显玄妙也。世人蔑事而尚深理者。谬矣。今意尚观持戒之心即是法性。方名持相。
　　次观善恶下。观持心即空。次引金刚释。
　　故知下。略申经意。
　　今云下。释非法即以破见名为皆空。虽破我人。犹见假无。实法是有。名之为法。无等三句名为非法。四仍名见。是故须检。检已即无。六十二见故云防止。当知我等摄六十二。无着云。我以计内。人以计外。众生续前。寿者趣后。经意既远。所执亦通。然能计情但六十二。智赞中云知心非心。法亦非法者。此亦仍顺般若近意。心即能计假名之心。法谓所计五阴之法。乃至四句皆破入空。故云知非。又知空是非空。故不滞非心非法。从空出假。只是出此心法空假。故云种智立心立法。对病设药。故云拔出。随如是定者。结随定名。无不具足。结具足名。一一观中皆先释。次以止观结。
　　故梵网下。证理。观持亦名止观。故知第一义光寂照不二。防止善顺之相。孝顺者。事亲之道宜恒畜在心。故能善顺颜色。今亦如是。观难思理恒照居怀。孝止三或。顺观三谛。如是尚不与别出假观同。岂与庶民等孝同耶。本师及我皆诵者。佛已证戒体。禀教义绝。无说而说。故为诵十住。广说者。毗婆沙。此云广说。论云。得二空观。名上尸罗。即约理论持也。净名等者。是二比丘疑犯淫煞二波罗夷。不敢问佛。来白波离。波离令其依篇聚忏。遂为大士约理呵之。如是是名善解奉律。今亦以此名上尸罗。悔已无复持犯之相。岂可屡犯名善解耶。
　　复次下。约五异名以成观相。四分唯四。古释但三。即尸罗．毗尼．木叉。十八法中毗尼与律二名不并。今且从名加八。十诵托兹成观。观亦为三。所言律者。不取律吕。但以如世律令。陶虞始造。萧何以为九章。分轻重故。观心亦尔。或智各有轻重之相。如上菩提等者。感应发心。结成三种止观。文中粗细乃至巧拙等。并是铨量。人有四者。果报则南州为下下。值佛则南州为上上。大论云。南州尚胜诸天。约值佛故。上品多种者。六欲及日月星以为九品。
　　私谘云下。重释。以面受故。故云私谘。若直云私。多在灭后。初文问也。向之三观相对为三。三又各三。空假各三。皆约发真入中。三品有真似者何耶。故入中三。五品下。六根中。初住上。此问且据大分而说。空假三品亦非全发真。具如向列。入空以三藏菩萨而为下也。
　　答中即大师答也。即有二意。初云三道未合者。空假两三。对三教故。人既不一。教不皆真。於理无失。一人入中。即约六即。义兼次第。
　　又亦得下。以此中道人教兼论。亦可横对别接等三。三人相望故亦是横。岂止等者。不同律文。轻重不同。约报即有烧煮等别。三谛相即。三观互融。一尘一心皆遍法界。十诵中呼地狱为煮烧覆障。八热十六通名煮烧。八寒黑等通为覆障。
　　若事下。比决。是则於事劝更加观。未闻有观而忽於事。
　　三明犯相者。譬中即以罗剎同为爱见作譬。皆损篇聚故云来乞。爱罗剎下。广合。文九义二。意在明持。各约五篇定及三义。义二有三。即爱见理事持犯。持犯是能判。理事是犯境。爱见是犯因。言显持者。犯亦成持。况复本净。若从理说。本净虽持犹名为犯。见理净已方名复本。今先合爱。经中五段。全乞四重。半即十三。手许偷兰。文云乞重方便者。从因为言。指许二提。微尘吉罗。今全依之为篇阙。於提舍又剩偷兰为聚。不开第五。亦无提舍。依立名。在大叵测。故文殊问经但列五夷．三兰．二提．一吉。是故不可全同三藏。若破事是犯律仪。即於十中犯前三戒。分之为五。及以爱见五中。夷残各先犯。次持兰提吉三。但列犯相。余持略无。夷中言汝宁等者。宁害阴身。戒囊叵得。乃至应云毒蛇口等。残犯中云摩触等者。因果对罪。具如律文。持相中云下意等者。僧中行白名为下意。别住名摈。三十五事及本日等名之为治。
　　吉罗下。举况劝持。微尘不足损於浮囊。而惜惠於罗剎者。此为没海远因故也。合喻可知。
　　贪攀下。定共。虽未证真。欲违於定。故亦名犯。
　　深着下。即空持也。无随道等。有因未破。是故名为为有造业。假中例知。
　　深等下。犯理。
　　次喻见者。初文辨异因。财色一切皆然。故云触人。无始与俱。名已生恶。未入无漏。后必起见。名未生恶。逆知防过。故须列之。故云此见虽未起等。一得少禅。二无师友。适得根本即起念着。吉罗也。而起过患。重罪也。
　　佛在下。引事。金容瞩目。梵音盈耳。犹尚悞计。况灭后耶。故大虚空等者。彼经题称虚空孕经。文列六重。第三云。初行菩萨见他众生作如是言。勿行菩萨戒律精进及诵经典。作三业恶即得清净。名第二重罪。
　　云何下。正明犯相。先事次理。事中亦先列五犯。食啖人狗。譬破世间出世因果。此从所食优劣为譬。破正见等者。起见故破正见。应引大经。文无者略。犯前三聚名为破戒。犯下四聚名破威仪。四邪五邪名破正命。邪法活命名为邪命。四邪者。方邪。维邪。仰邪。下邪。五邪者。一现奇。二赞已。三占相。四现威。五说所得。一一皆云为利益故。
　　谓诸下。重明过相。从初乃至永没。例前吉罗乃至而死。当知下。结破僻计。近尚等者。近即见心。远谓谛理。
　　既以下。例前贪攀乃至破威仪。
　　坚执下。例前。贪五欲故。破於理戒。人天涅盘。如获得。须例也。何不等者。偈引有七十余行。於中何不引。终不破戒。独引贪欲。是道文耶。况复不测经之深旨(云云)。
　　复次下。合前持犯共立此门。前但明於十持十犯。今於十中四戒六乘互成四句。二俱属前。今明交互。文四义二。意在俱持。戒二者。所谓乘戒。
　　若通下。先判通别。通名为戒。如前所说。俱名为乘。如五乘故。欲分四句。故须从别。事理无瑕者。俱指前十。圆人亦有一生登地。故云可获。南岳云。一生望入铜轮。华严利钝根者。别圆人也。
　　次句者等。不俱急。应如涅盘乍恶道身而得闻法。闻法乃至死有期人天必退入三恶。从极重说。故云皆啖。五篇并破。身口咸亏。宿种仍存。能专理戒。以根利故。或当得道。是故强於乘缓戒急。第三句中云振丹者。此约佛在世也。若流此土。乃知而不见。恐字悞。应云震旦。琳法师以东方震。准婆沙云脂那。此则二字俱是梵音。但轻重耳。
　　三亿者。大论云。三亿眼见。三亿耳闻。三亿不见不闻。佛在舍卫二十五年。尚有不见。况着乐诸天及生难处者。北州恶及长寿天。佛前佛后并异处不闻。世智根利。容同处不闻。
　　譬如下。释伏。疑云。既不值佛。何须此戒。故引譬云。冀逢恩赦。恩赦者即值佛闻法。人天无乘。义如被系。恐在人天复不修乘。故复斥云。若不修乘。永不值佛。
　　行者下。捡验。此是权来引实者。有值佛之理。故大权引之。
　　若细下。教判因果。昔曾修者。故得成因。历五味益故。故云果也。
　　四明忏净中。初征起。若犯下。答。律教自明。
　　若事中下。因爱犯重。不但改观。能灭深疣。须依三昧。托事附理及观相治。
　　次明十心是忏方法。次理见僻未至重境。但转观即正。僻既未彰於他。故但低头自责。见若重等者。既因犯重。不独改观能办道事。言观心者。事必托理。若无理者。重障不消。故普贤观等明必须观。方等云等者。因忏戒复。故云还生。南山亦立无生悔法。但引唯识小乘之人及二菩萨。全不相应。
　　若人下。明久远者。不出过现。若运十心至於无明。何罪不灭。世无识者。谓心无生。新造诸恶谬之甚矣。忏悔者。修一善心能破百千种恶。忏悔只是修三业善。文有二十。义分三二。意有远近。言三二者。一逆顺。二爱见。三事理。逆顺是功能。爱见是犯因。事理是所显。言远近者。近在复净。远期正行。顺即从细至粗。从微至着故也。逆则从粗至细。反彼迷故。顺但一门。逆方分二。鲁扈等者。无惭不顺之貌。
　　是为下。总结及来意。
　　次逆流中。先爱次见。孱。现也。由无信钩使至重境。譬如狂象不可控制。今以惭愧钩钩无惭心象。是故大经有二白法。所谓惭愧。千载乃是随俗之言。应云万劫不复。年事等者。寄於年事而为语端。风刀者。人将终时必为散风所解。如野干者。如野干入城。不意遇明。诈死望脱。及失耳尾。恐失头故透身绝走。今亦如之。如何输柯王为兄王。阿育以事逼之。令悟无常。许七日活。日日报言。若干日应死。何暇余恩。发露者。大经云。智者有二。一性不作罪。二发露向人。若[雨/复]瑕玼名无惭愧。玉之外病为瑕。玉之内病为玼。覆内外恶名无惭愧。根露等者。如伐树得根。竭流得源。根源即是作罪心也。迦叶等者。佛随机宜。贵在罪灭。若私若众无定恒科。小乘亦有许不露者。况其余等者。除方等外。他皆不定。如僧常行等。并不向人。阴隐等者。他既不知。自又不露。至死何疑。若决果等者。他既一发已后无使再遭。果。敢也。如初犯等者。譬无再犯。发心等者。直尔悔罪。何必发心。小乘僧别翻罪不遍。小无悔夷。由阙大志。修功补过者。宿过必遍。补宜称之。故运三业补彼众过。非移等者。非遍三业之山。安填遍过之海。胜鬘等者。使现法不坠名为守护。集法药无厌名为称受。押恶友者。恶友坏人菩提根故。大经云。如恶象等唯坏臭身。恶知识者能坏法身。达贪嗔痴至求我叵得者。既从无住起我乃至贪嗔。今还却推以至无住。寂静门者。由观心故通至寂静。是故诸心为寂静门。经又云。能示寂静名寂静门。因心见静。义如指示。出宝箧经(云云)。涅盘云等者。经云。有四善法为涅盘因。一者亲近善友。二者听闻正法。三思惟其义。四者如说修行。若言勤修苦行是大涅盘近因缘者。无有是处。
　　次忏见者。以见下。指前顺流。向运下。简异爱心。爱心但附事。从爱生罪。罪属钝使。故云钝使。非谓悔已钝使已灭。若忏生重者亦须合行。故云应须事助。补药如推量。事助如也豆。亦从粗至细。如郁头等者。大论云。得非想定。有五神通。日日飞入王宫中食。因女人触失通求车。婆沙云。飞狸身者。广五十由旬。两翅相去各五十由旬。煞害众生无得免者。须跋得非想定者。先得此定。涅盘会中为佛所责。归心受道。得阿罗汉。今文且引未得道前。长爪亦为佛责。得第四果。高着者。此等於彼众中高出者也。着字。陟据反。学业高满故也。
　　尚不逮等者。斥余劣者。是人下。明未有十二缘灭。犹有无明乃至老死。故云岂有。若谓下。反斥其人但有无明。无无明灭。身边等例已列戒见。余三可见。何者。起见依色。领纳於色取见像貌。赞喜败嗔了别於见。是名身见。所执之见非断即常。以见为正。五见具故。具八十八。是名集谛。招苦即苦。
　　尚非下。况斥。
　　若能如是至破不信者。昔诸见造业由迷理顺生。今识见达理。见根本坏。则所依皆坏。若别论者。识三藏见。诸见自息。今欲遍知为圆方便。广辨浅深。故云遍破。诸教不信且约等者。托事论理去事唯理。故云且约。取无功用位名天。贤作意位名人。亦合列於三藏贤。今且成衍。三谛义是。故且略之。然约理说。破见迷理故须翻破。迷三谛或若说果报等者。大品信毁品云。若毁般若者即毁诸佛。乃至罪过五逆。乃至若信佛语吐热血死。若不信者更受重苦。翻破等者。准例亦作理观。义者。昔依见坏理不畏三途。今尚畏於小无为沉三教恶道。况地狱等三。今且从於谤理堕苦。以八正道等者。无作八正方破三或。有无边故等。有即漏业罪。即业招苦果。乃至非漏非无漏。招於界外二土之罪故。昔迷业遍。今发心亦遍。故能翻破遍法界恶。
　　三谛至宝炬者。大集云。三十七品是菩萨宝炬陀罗尼。尊贵名宝。遍照称炬。摄一切法名陀罗尼。修如此法何过不补。设令等者。纵舍有入无。不修道品。不出生死。今知等者。尚知双非。况有无耶。言有无者。但略语耳。
　　今知下。修拆法也。
　　又体下。尚破通别。何况三藏。是为等者。纵字平呼。即自浅阶深也。渐修渐破。故云补纵。昔因见遍造。故名为横。今修渐深以至圆极。名非动非不动。非修非不修。是无作也。若具作者。应以一动对四修。四动对一修。则成两个一十六句。今且别说。故别对也。守护正法者。昔毁理护见。今毁见申理。若不忘身存理。安表护法之志。护法志弱。不坏深见。故以父母护子为喻。念佛者。昔内服诸见。外加恶师。故顺三毒。背三谛理。今内念三谛。谛复是佛。故能翻破亲押恶友。问。理岂名佛。答。大品云。不来不去即是佛观。罪性空者。初序计实。不了性空。心或本寂。故云寂静。
　　今观下。性空。
　　一空下。释性空。恐是断空故。故重释也。
　　运此下。结。第二健儿者。大经云。一者性不作恶。二者作已能悔。此生虽未起。无始恒具。无非第二。
　　是名下。双结悔法。若成三谛理。显一切诸行无不具足。得入初住。方名开发。
　　若得此下。结成眼智。又能下。结成止观。故知下。结成无意。持戒下。结前列名及以持相。即为正修远方便也。
　　恳恻下。结前犯相及以忏净。事理二行能灭深愆。与本不犯并可为缘。故云俱也。
　　次衣食中。初来意中言及道者。形命若立道法方存。故云及也。
　　於二缘中。衣疎食亲。故引证云如来食已等。此虽等者。大经云。菩萨摩诃萨虽受饮食。不为肤体。唯为正法。遮丑等者。大经云。所受衣服不为严身。为遮羞耻。今云饰者。非莹饰也。
　　衣有三者。一往且三复有天。须菩提面王比丘及许畜重等。今且一例并三故也。仍合百一畜长共为下根。雪山为上。文在大经(云云)。
　　十二头陀等者。论律不同。律有随坐不作余食及一抟食。论中则无。论有节量中后不饮及次第乞。律中则无。律云纳衣。论云粪扫。律但云乞。论云常乞。余七悉同。今文依论。略出名字。委知往捡。一兰若。极近三里。二常乞食。极远一由旬。三粪扫衣。离忧恼故。四一坐食。舍劳妨故。五节量食。除烦闷故。六中后不饮。无食求故。七冢间者。易悟无常故。八树下坐。思齐圣故。九露地坐。减少着故。十常坐者。最胜行故。十一次第乞。等愍物故。十二三衣。顺少欲故。今文以十二中粪扫三衣合。为中土言。粪扫与三衣既分。二行则唯一纳。或唯三衣。今畜长者。或云一纳。或云三衣同纳。良由暗教自树迷情。猗此自高。翻成下坠。今此为中。上则不及披鹿皮衣。下则高於百一畜长。如何畜长复谓三衣下根者。此土多寒。根性又薄。大圣一许三品通开。若畜百一记忆而已。有云加法(云云)。
　　观行衣者。大经中三修中虽服袈裟。心犹未染大乘法服。故知染深妙理所表方成。舍二觉者。新名寻伺。俱舍云。寻伺心粗细。今亦如是。生死觉粗。空乱观细。蚊细虻粗二边皆然。极三谛理方名深达。合中以万德严中非世割截。三衣观者。文中二重三觉者。见思等三。三观三谛。如衣覆身。
　　又起下。别约三谛。各立能治所治。能严所严。百一观者。三谛之上各有助也。何但正行不动助。亦无非寂灭以合行故。故使尔也。上根唯约一理。中根义开通别。下根复对助道者。皆是共成一意而已。
　　次食中三。准衣说之。头陀中放牧等者三里外者使童竖牧声不闻往处世滥行之一夜三度远放木[木*屈]不闻堕处名绝木声。如盐官忍师释头陀云。头谓头主。陀谓汰。谬何可言。分卫者。此云乞食。七佛等者。具如前说。凡居兰若必须乞食。垦植耕种舂砻碓硙。不受坏生贮宿残煮畜。八不净事涉四邪。污染冥阳。非兰若行。近代所立弥隔圣言。男女往来招讥坏行。傥依佛教利益不轻。十住乞食有十利益(云云)。乃至下根等者。故知住处不冥太远。
　　观行食者。亦三不同。事食但养色身报命。理食乃资法身慧命。故平等大慧虚空法身藉兹而立。所引大经亦斥三修文也。
　　次头陀中义。立次第观耳。问。应云圆顿方称所表。何故引次第及以支林。答。共成一意。
　　第三处者。雪山。如衣中。若头陀中处则有四。问。中下二处并有兰若。二义不分。答。名同别相。谓空逈处及以僧蓝。并可通用。俱闲静故。十住中居兰若。有十利住阿兰若。若怖畏者应作是念。业守者虽行险道。大海战阵安隐无患。又念佛故一切无怖。论文具五十法方居兰若。
　　观心处者。七方便如前。一毫之善未趣菩提。名为绝迹。与法界等。故云不动。离喧如前。不生七方便因。不起七方便果。又於圆无着。名不生起。大品等者。经云。无方便菩萨离旷野百由旬外禽兽鬼神罗剎住处。过百千万岁。不知菩萨远离之法。发菩提心而作受着。佛所不许。真远离者。不见离相。聚落者。男女所居。实不等者。山林对中上。密室对下。更以理斥事。故云实不。
　　次息缘务者。今虽简随自意。约对诸经。非不须也。故随自意中。依经方法缘务亦息。
　　吊庆等者。吊凶庆吉。俯下仰上。低屈升申。造往聘迎。说文云。造。就也。聘。问也。
　　况复下。举况。一吊一庆已损高踪。终日追寻何道之有。更结等者。说文云。敦。劝也。三州者。孝传中三人乱代。合为父子而填何有征。五郡者。昔五郡人结为兄弟。义事野母以招富贵。今出家之人弃所事亲而反事四海为子息。如三州五郡者。如到裳也。
　　三伎能者。伎字应从女。即女艺也。医方等者。筮者决也。泥素克木。填彩苗墨。弹碁六书。六书者。谓指事．像形．形声．会意．转住．假借。咒咀禁术。岂居兰居而更为之。美角折。皮文[利-禾+皮]。膏明煎。铎声毁。铎者。摇之令鸣以宣命。
　　而当下。经云。譬如大树。众鸟集之。必招枯折。腐败肉也。妓能如臭肉。招集如来蝇。及增肉臭如妨道。
　　岂不下。双合二譬。摧折合树林。污辱合臭肉。摧折自行。污辱三宝。损枝叶曰摧。坏贞质为折。
　　问答胜劣等者。不克也。又问不称答。答不称问。皆名为负。如迦毗梨因恶口业。从地狱出。堕大鱼身。况修三昧而不制之。外学者。小乘则许。为调外道一时习外。大乘初心一向且制。诸业虽有力等者。借大乘论业文助成理观。伎术者。术。道艺也。理以神通为道艺。未得圣果等者。通为佛法之妓能。不许预学。如息妓能。佛因调达得通造逆。故制凡夫不许学通。如阿含云。若现通者。有多过患。言障般若者。种智自具。何不预习中观。瓦砾者。亦是大经春池中意。乃至不应等者。斥也。未得无生。习者损道。僧自镜有俗学无裨录。如婆你尼自造声明。死后却从弟子边学而不成就。从人得人尚尔。况入恶道复隔多世。
　　第五善知识中。云因缘者。付法藏云。得至涅盘由善知识。又是得道全因缘也。先事次理。初事中。云外护者。自己身心望他为内。同行者。己他互同更相策发。教授者。宣传圣言训诲於己。通云知识者。法华疏云。闻名为知。见形为识。今此必须二义兼具。
　　若深下。正释。简随自意者。方法少故。可自营理。道俗俱通。故云不简。谁能尽善劝勿见过。未堪违顺劝勿触恼。及以称叹。言帆举者。如船得帆所进过常。藉少精勤过实称叹。因修破坏岂不由兹。虽本无心坏器难保。外防魔事内杜娇矜。三昧法船实可防护。令赞少善者。乃常人耳。为除己嫉。长彼善根。如母等者。母虽慈。养子必策。虎虽猛。卫子必宽。故应将护。勿举勿恼。旧行道等者。若未亲行。暗於可否。一向混俗。宁晓开遮。又何但令外护护己。修三昧者须将护外护。增一云。当恭敬檀越。如孝顺父母。以能成我三学故也。应三业精勤。使施福无量。
　　二同行中随自意等者。安乐行一向不须。随自意依经亦要。切磋硺磨者。尔雅云。金镂。木克。骨切。象磋。玉硺。石磨。六者皆治器之貌也。今亦如是。互相匠成。同心等者。二人相假。失一俱丧。如渡大海。帆柂相须。互相敬重等者。能相尊敬。道法可成。大论。佛告阿难。共住相视。当如世尊。
　　三教授者。三中最难。亲能成彼三昧行故。若行解不均。尚无自进。初文示相。
　　於诸下。简示。又行解具者。德自在彼。能导我者但在於解。是故文中且举能转。人心者。十境非道。十乘是道。通塞者。若二十五法为通。不谙为塞。十境互发。十乘增减。皆须善明。复能善巧导达人心。方可为他教授知识。示教利喜者。指授曰示。教诏为教。令益为利。劝悦名喜。
　　观心知识者。初引经。经问谁是善知识者。具以此三为答。法性能令契菩提故。六度助显法性理故。三乘教他行六度。六论问小乘道异云何为善知识。答或先曾求大。亦能说大。若准下文。唯取内秘外现者耳。
　　今各下。开对。初人中三。外护者可知。
　　次同行者。报身功德为缨珞。丈六相好为垢衣。生灭道品为粪器。示同见思为和光。本为益彼名利物。何者。引出宅已。一期引导。讫至得记。始终共同。利岂过此。
　　三教授者。人正当之。不劳别解。次法性中三可知。
　　此则下。结示。先结数。次示法门处。言示数者。三既各三。并前初三。故成十二。前三次三者。於初事三。及人中三。并是事故。法理二三。义立三名。故皆在理。初引大品。彼开为九。失於本位。故无所论。三谛可知。
　　次示处者。既义对三义。如华严中普贤文殊等中道知识也。亦可为圆三谛知识。余皆俗收。但彼中无二乘知识。若次第行在十住中。以彼顿部斥为魔故。故声闻等没而不彰。
　　此等下。简判。既三谛俱云是善知识。及引华严。则应唯有别圆二义。罗汉之人岂知识耶。是故简云。依华严经仍斥为魔。权实难测。复存於权。是故更以别教况释。别教尚尔。况复藏通。若半与半夺。悉例二乘。世善教者尚发人心。况无学圣。顿同天主。抑扬在佛。不可一向。谷贼之譬。良可信矣。故大品云。小乘之人信方等者。如法而说可为知识。如热病人而叹热药。何所妨耶。又引大品。唯至化城尚得名半。何所嫌耶。所言半者。且据半教。断或未半。由旬似过。借喻之言。未可全取。三昧菩提心等者。简善知识魔。余之二魔准例可见。圆教三种方免於魔。
　　第二诃欲者。文五义五。意唯在一。五义又二。所谓事理。今先事次理。絷者。绊也。
　　五中皆约依正生欲贪色者。论云。如贪果上树。树到不下。眸者。眼珠也。睐者。傍视也。翠者。色也。说文云。碧色也。[日*吉]者。白光也。难陀为欲持戒者。难陀欲重。不肯出家。佛引至天。语云。欲偶天女须持天戒。为生天故持出家戒(云云)。故且从初因缘以说。国王耽荒等者。即是频婆娑罗王。以欲色故。身入怨国淫女房中。亦如优填王。以欲色故截仙手足。耽者久乐。荒者纵乐也。宗。尊也。庙。貌也。尊貌之堂也。社谓后土。土者吐也。有所生故。祀以为神。又云土地广不可尽敬。故封之为社稷。谓五谷总名。即五谷之神也。故天子所居。左宗庙。右社稷。
　　此间下。引此为例。赫赫。盛也。褒似者。本是龙种。现於夏庭。夏后收之。至幽王时。於后宫见纳之为妃。因之败国。
　　声欲者。声相不停。积聚生着。娇媚等者。如婆沙中。五百仙人闻舍脂娇声。皆失神通。丝竹等者。古乐有八。土曰埙(喧音)。匏曰笙。皮曰鼓。竹曰管。丝曰弦。石曰磬。金曰钟。木曰柷(丑木反)。古作乐者。改邪志。全正性。移风易俗。今之乐者。并郑卫之声。增狂逸。坏正性。故云声欲。故仙闻歌声狂醉失定。在指为环。在臂为钏。铃佩等并取饰女身者。因而生欲。
　　香欲者。茀茷也。香繁貌。氛氲。祥香也。芬芳。杂香也。酷列。香盛也。郁毓。软美香也。依正有此。并不应着。人皆谓着香少过。今则不然。开结使门。杜真正路。百年持戒因兹而失。大论有沙弥闻和上食香。因随和上入龙宫中。见龙女等发愿为龙。现身即获。又如着华池香。池神责。味欲者。珍宝非谷而食曰肴。津。润也。腻等。脂膏之类。以着味故。洋铜灌口。如着酪沙弥为酪中虫。触欲者。生使之本。系缚之缘。何以故。诸欲各於一根有分。唯触遍於四根之上。生着处多。是故难舍。若堕地狱亦遍身故。大论云。劫拨仙人。因女人触。步行出宫。
　　此五过者。大品云。哀哉众生。常为五欲之所恼乱。犹求不已。如狗咬骨。当知是人畜生无别。龄者。年也。
　　观心者。初文通举能生三谛。无常常是二。第一义是中。何不观谛而生胜解。但着欲染一何悞哉。
　　故大论下。明欲生诸见。则利钝具足。
　　今观下。观心也。先次第观中空分析体。此空岂与庄老同耶。庄子云。虽此五生害。害於五根。老子唯知为五所害。不知去害之方。
　　假观中云犹名受入色空者。斥向空观不了色假。但知受空。
　　深诃下。出理诃意。修圆之须。以圆诃。圆即意也。人不见此。用是文为。
　　第三弃盖者。文义同前。释名举譬引证并可见。婆沙云。前三各立。谓贪嗔疑。后二共立。谓睡眠掉悔。何故尔耶。前三独能办。后二共方成。今文疑在后者。前四遍有故也。双只之义。还依论文。
　　前诃下。辨异。前诃对尘发识。即五意识。今诃意地所缘第六识也。由前对尘。不呵欲心。至今入禅。覆所习定。故名为盖。前从顺情。唯得名欲。今缘违顺。故增三毒。树等者。文似同前。义意少别。令有盖必弃。如有毒必剪。
　　贪欲盖起下。次辨弃相。使者。九结八十八使。能至结使。名结使门。结使即门。名使门。三世九恼者。文通列三世成九。问。过未岂恼。答。恼虽过未。境实现在。恐与时值则生於恼。但离於嗔。境无所恼。眠名增心数法者。此中总说睡眠之法令心数增。论约法相云。睡眠遍不违。若有皆增。一通三性。故不问通心及善恶心。但有心所皆须增一。睡眠法故。大论总有八偈诃睡。大经心所。人毒眠等(云云)。
　　掉悔盖者。掉。动也。掉之为法。为破法破出家心。摄尚不住。况复散乱。大论云。汝已剃头。着袈裟。执持瓦钵行乞食。云何乐着戏论法。故放逸纵恣失法利。论云。悔有二种。一掉后生。二者怀怖。今亦具二。初文初意。次若人下。第二意。论云。若有二悔。应作而不作。不应作而作。是则愚人相。不以悔心故。不作而能作诸恶事。已作不能令不作。如宝积经文殊害佛缘(云云)。疑中云犹豫者。不决之总名。疑虽有过。然须思择。若於自身决不应疑。师法二疑须晓其时。若未入三昧来。恐杂耶法。善思择之。师法已正。三疑永舍。
　　次明弃法。亦先事次理。先事者。行者下。设治法。若贪下。正明用治。不净治贪是实观。具如第七。治嗔者如第九。治睡中云如宝山等者。若喜睡者纵而不调。宝山咸至皆空手归。杖鞠等者。禅杖堂中行之。祗律云。以竹为杖。长八肘。裹两头。令下坐行之。不得柱胁。以柱其前三摇不觉左边柱之。鞠者。以毛鞠着其头上。睡便落地。易策发故。律中云。以鞠掷之。贝者。吹之出声。以惊睡者。皇者佛法。唯许解睡。观皇一切时制。或以水洗面等。婆沙云。顶安禅镇行禅。鞠多师有多治睡法。随其机宜治。疑中云雪山从鬼请偈者。即大经雪山童子从罗剎请於半偈。天帝拜畜为师者。出未曾有经。帝释从於野干请法。天衣为座。诸天供给等。大论不以囊臭而弃其金。若见师过。其心自坏。失法胜利。故空声告萨陀波仑。勿见师过。犹如皮囊盛好宝物。不以皮臭而弃其宝。万川者。水会而为川。川大而自穿。普超等者。彼经因授阇王记已。告舍利弗。人人相见莫相详相。独有如来能评相人。大众皆喜而记斯言。佛法如海等者。孔丘之言尚以信为本。佛法深理无信宁入。诸声闻云信得入者。若不方等而生信心。安至法华得授记莂。和伽利者。第一本云。有老比丘初出家。从沙弥求法。为之所弄。以信心故得至四果。鞠多教弟子上树者。有族姓出家。以爱身故不能得道。鞠多化为大树。树下有坑。令上放身至地。不见树及深坑。得第四果。狐疑者。狐是兽也。亦名野干。此兽为鬼所乘。时人谓为精魅。覆器者。无信故不受诸法。如云缘(云云)。
　　问下。料简。答中先出多解。有云既有门户诠次。不以无知能到。故是障也。始自欲界。终至非想。故云诠次。次问者先问起。令知五盖长远之由。次广开出长远之相。阿毗昙下。斥偏近惑。既覆相而说。故亦未云盖通等觉。上弃下。但示近相。唯是欲界钝使。
　　利使下。明利使盖。指随自意中耶空者是。由此利使却生五盖。如前五欲中六十二见皆名为欲。此利钝盖即观境也。
　　次诃弃下。入空破利。且结初果。从初果下。复因此果出利钝使之盖相也。即后三果之所破也。例初果说。
　　复次下。出假盖相。即依空起言。五种盐者。大论云。六师不听食五种盐。未知西方。如此土五盐。以不谓颗绿赤白邛。只此五种。亦有无学不能辨之。睡以不了为相。
　　依中起盖中云大树等。树宿众鸟而独於一鸟枝为之折。泽神问故。云是我怨。菩萨不喜二乘之心。如不宿怨鸟。大论云等者。证地地中皆有无明。大品经文出处多故。故论问起。地持云第九等者。论文以等觉当第九。渐渐名离见。故至佛地五盖方尽。
　　复次下。一心弃盖。先斥次第。地摄下。明论师计处。圆释下。引佛化仪以证圆教。圆不被凡。岂居此土。故云何不以法性身为法性菩萨说之。
　　若得下。结圆在凡。大品下。明欲具诸法。当知欲是法界。
　　释趣下。释出经意。先略次广。释初文者只是三谛。故云趣等。略即唯示不思议相。以难见故。从今更下。重引思议示圆谛相。上下诸文皆先以次第显后不次。唯此一文后方次第显前不次。但在通理。文亦何恒。故大论云。於禅得实相。则知五盖空无所有。
　　次广明中。欲为法界者。指初欲心已具诸法。故云欲是一切法之根本。言一切法者。始终因果也。初诫歇热者。蕴积欲想。内热於心。初一行之。似如稍歇。因兹续起。无时暂停。渐数乃至餐食不忘。或偷或劫等者。隐匿不与取名偷。即是私通人法所护。对面不与取名劫。是即强夺所护之境。逼谓於他有护无护情不愿者。贸谓於非护境财求者。如是等者。非上诸类。但是形交者是。若得此境等者。夫以下。荐上名供。以卑资尊为养。弃三宝圣田。唯尚秽欲供给彼所须。故云供养。第一本云。本须供给。语不及今。岂非再定反尊欲境过於胜田。世人尊欲境不施圣田者。众适有此有等者。才起名适。欲业成已名为此有。必招来报。名为即有。烦生死遍酬初因名遍受果。次复因兹造煞盗等。故须遍受。况复由观亦生三谛。如上者。如上所明利钝是也。
　　云何下。推欲法空。过去欲缘等者。落谢名过。仍发现缘名为欲缘。欲相为因。事遂名为所生法也。今亦推之令成无生。横竖者。结向两推。横即四句。竖谓三世。
　　既识下。观盖假也。对宼等贼也。宼多故设阵须广。所破既大其功必多。欲广功深故是勋本。破欲入位名大功勋位。具诸法名大富贵。欲为种者。能生佛故。於一念心分别无量。故欲能生无量法门。欲如薪多粪壤。观如火猛花生。此约俗谛设故。　如此下。判位。
　　第四调五事者。文义同前。有二文相。所谓开合。
　　次正释中先事者。眠食各为一调。余三合一调。初调食中不安身者。如第八卷。尼乾经者。经中尼乾答严炽王云。波斯匿王食啖太过。身重懈怠。现在未来於身失利。窳堕者。劳苦多堕曰窳。懒不自力如花在穴。博物志云。人欲常劳。食欲常少。劳无过极。少不至虚。俗养生法尚合自劳。岂志道过食懈怠。非唯失利亦乃损生。眠是等者。那律精进太过。佛为说之。
　　三事合调中初调之由。何事合调。始终合故。七日一变者。具如阿难问经。佛为难陀说入胎相。总有三十八七日。三事成就方向产门。乃至老死三事变灭。
　　初入定时下。正明调法。即入出住三时调之。禅门具明调三之相。
　　若能下。调三事意。何故调之。各有所期。根本乃至修於圆顿故。今本意令至三德。故云成圣人事。故知此三。三学之由。成常住身息心三。
　　始此等去。凡三为始。修观名胎。初住出胎。妙觉成就。即合调之位也。
　　次观一心调者。亦为三段。初调食中。引法华者。无中道法食为饿。无圆万行为羸。疲唯有三。或名疮癣。
　　次三合调者。文有三番。一约教。二约观。文虽标合。义必各释。义虽各释。理实不分。初教中云六波罗蜜者。调无作六度。今满法身故。大经师子吼云。六波罗蜜满之身。大品等者。问何故以乐说辨用释六度。答以般若为本即是乐说。余五又与般若互严。故使六度皆成乐说。彼经文云。乐说辨者亦是般若。经云乐说辨卒不卒者。经中甚广。总而言之只是欲说不欲说也。即是进退俱是魔事。大品云非利等者。利钝名空假。中道非此二。非难非易者。三教菩萨则易。两教二乘则难。
　　次约观二番中。初番中三观共三事各。次番。三观各三事共。初番之中。心在初者。随便而已。如行者结位。如即行人未有所获者。但勤权智父。实慧母。令成圣胎。
　　第五行法者。文义同前。不分事理。标列可知。先牒会。次合。初反譬。譬无五法。则所作不成。初不肯作。譬无乐欲。作不殷懃。譬无精进。不存作法。譬无念。作不巧便。譬无慧。作不专一。譬无一心。则事不成。譬不成正行。
　　今亦下。合五法。若无两字冠下五句。若无乐欲等。合无乐欲。若无身心等。合无精进。若无念想。合无念也。若无方便。合无慧。若无一心。合无一心。止观合上。正行不成者。备如上等。若无五法尚无成。况事中阙。或五法中若阙若无。
　　若能下。合有五法。亦以若能两字冠下五句。若能忻习等。合有乐欲。若能晓夜等。合有精进。若能念念等。合有念。若能善得等。合有慧。若能一心等。合有一心。此人下。合正行成就。
　　次二譬者。船游法性之水以至彼岸。如鸟等者。从初发心游实相空。至涅盘果。若无五法。诸行不成。又以初住而为所至。无此下。举浅况深。少事世禅也。
　　当知下。结意。大即衍门三教。小即三藏事禅理出世。又世出世各有事理。故前初文先约渐顿以释方便。
　　次约今文。圆顿之教於五品前立远方便。诸教皆尔。但近方便。所观各别。八境通共。二不同。思之可见。又前四五约事论转。今此一科即事论转。故直约法相不论事理。是故但云为大小事理而作方便。随为何修而生乐欲。乃至一心。
　　释中先释定体方便不同。次正释方便。先傍引三文。初约初禅。次约三观。施戒忍等者。乃至畜生。亦知布施。或畏他故持戒等(云云)。此中云今欲求般若者。别约远论。如向所说。既求初禅。五法并为初禅方便。若尔般若亦是世智而已。引佛说者。如瑞应云。不得佛终不起等。得是三事者。精进定慧因果合论。十二观者。初举为因。至上为果。初厌为因。下去为果。
　　若依下。简异依。此因果等。言似不殊於外道。然是佛弟子暂修世禅。亦为渐次之门。故在三观之初。决定一心者。决求初禅故。
　　次约三观中。初空观。
　　复次下。假观。
　　复次下。中观。於中先教次观。初教中云。七日七夜等者。菩萨初求般若之时。七日七夜闲林悲泣。不知何处求得般若。七岁行立者。至香城中值昙无竭菩萨入定。菩萨入定每皆七岁。卖身等者。初闻空声。知有昙无竭菩萨。为求供养。以自卖身高声唱令。为魔所蔽人无闻者。唯有一长者女是能为菩萨办供具者。不能蔽之。刺血等者。於彼知菩萨欲起。求水洒地散华。为魔蔽水。由是更加精进。而能刺血。一心者。不生余想。既求不共般若。亦得是引证意也。
　　次约观者。初是欲。不杂下。进。系缘下。念。修中下。慧。於二边下。一心。准例亦应更明一心三观。教中已是不共般若。何殊一心。
　　从此二十五法下。结示功用。一切者。不出有漏及以四教。以此五解。各各导於二十五法。则所为各别。故云亦转。譬云如曲弄等者。正曲之弄名为曲弄。正曲之序如调弦也。为曲故调。如为此五教各别调之。细分无量者。世禅乃禅。禅不同四教。又门门各别。
　　今用下。正明今意。功深能为圆顿方便。故对十境为近为内。大品下。证见理之时理无近远。虽近远此理。必须远近方便。虽非内外。必假内外。故云不以无观得是智慧。得是智慧者。中观也。
　　今且下。据未见理前须立方便。然不可定执下。破执。若以解导事。及观境界不失观意。则俱成方便。若失此意。则内外俱非。

　　止观辅行搜要记卷第四
　　止观辅行搜要记卷第五

　　　　天台沙门释湛然於佛垄述
　　第一观阴下。第八依章解释。自为十文。初阴入境又二。初明阴境。次明十乘。初又略四。初略释三科。次明三科开合。三引二论以明同异。四正示境相。初又二。先列数。次阴者下。释名。初附小宗。示知境处。次释名中但以因果两释摄诸解尽。婆沙以略[廿/积]总等而释阴名。以轮门等而释入名。以分别等而释界名。
　　婆沙下。明离合。与俱舍同。俱舍云。愚根乐三。故说阴界处三。今文云迷。迷即愚也。言少分者。阴中名略。则无少分。入界则有。法处法界各含色心。故今且从。入界准可知。法含色心即二少分。合之为法。意但是心。余十唯色。言二少分者。如法入中有四类法。谓无表色。心所法。不相应行及三无为。不相应行。非色非心。即第三聚。同在法入。
　　数人下。第三。二论不同。又二。初引。次释疑。初又二。初正引二论。次释次第。初文者。先约心王似用。成论故先明之。故成论前后。有部同时。
　　若就下。判次第前后。言不得隔王者。王必前后。不合居中。故云不隔。
　　若论下。释疑。释云。既约言说。非行次第。
　　四又分别下。正示境相。又三。初略列诸阴由心。次略示境相难思。三正示心为所观之境。初又二。初通列诸阴。次引大小教证。初文者。入界名宽。故但从阴。后例界入。以识入识。界为初。何往不得。但彼识多含。故且从阴。故依经论皆从心造。见爱唯迷。故云秽污。但是从果。变化即功。巧五善根者。念处及燸等。五停治障。故且未论。五亲方便。是故云也。虽列正念法。意在华严。华严种种。义通十故。
　　次世间下。示境难思。又三。初举况夺其不知。次纵其知小。三破执显大。初又四。初稍九阴及华严心造。非凡能知。人间目嘱。尚叵穷尽。况复十界凡识宁知。故今且以报阴比决。令识下文不思议境。次凡眼下。举不见譬以譬不知。肉眼世智凡眼。三惑全在。名之为翳。尚暗真谛之近。况见中道之远。三弥生下。合譬。况失界内。偏真名一隅。界外圆中名边表四。如渴鹿下。重譬不知之人。
　　次纵令下。纵其知小三。故大集下。破执显大。又二。初引佛世不知之人为破。佛世尚自住小各执。执有门七方便名常见。说异能断。执成论观空名断见。说一能断。次况佛下。举佛灭后不知之人为况。　三引龙树大权破执。
　　然界内下。第三。正示心为所观之境。又四。初重明正境为诸法之由。次佛告下。先引小经阿含。次引大论为证。三若欲下。举譬。世出世阴如条如病。一念识心如根如穴如华。他治病。汤不过一两种。灸不过一两穴。四今当下。克示境体。略二从阴。如去丈就尺。略四从识。如去尺就寸。又若探取下。不思议境。说者一念。十界三科如丈。一界五阴如尺。唯一识心如寸。达一具已度入一切。则尺无非寸。丈无非尺(观境竟)。次观心非下。示能观十法。又二。初正明十观。次举三喻劝修(在第七卷末)。初又二。初明端坐观阴入。次历缘对境。初又二。初法说。次总喻大车。初又六。初列十法。次生起。三举譬。四称叹。五广解。六结示。
　　初文者。观法无十。逗根故十。虽复随根。唯妙心境。文十义十。根三意二。分近远故。近谓初住。远即极果。又次位远。极果下。三非全观。法为成观。故相从云也。
　　既自下。生起。
　　三举譬。又二。先譬。次合。初又二。先胜堂。次善尽。初文者。毗首是天家巧匠。帝释由修罗战胜。因造此堂。故号得胜。又千界第一。故名最胜。不能委消。下文自合。次善尽者。如张顾之徒。得笔墨之妙。此十观下。合。以此一合。双合二喻。最后亦同结二人。今先对二譬。次消合文。先胜堂者。横竖等合。不疎不密等。初则下。合巍巍等。意圆下。合非拙匠等。若合后譬。横竖等。合往郭逼真。微妙等。合图写等。初则下。合生气等。非诵文合填彩人。次释合文。言横竖者。通别二意。即十法中境穷实相名竖。包十法界名横。发心上求名竖。下化众生名横。安心彻理名竖。六十四番名横。若得此意。下文准知。若总十法。位位相望为横。一一至极名竖。遍摄诸法名收束。理幽为微。绝待为妙。不滥名精。次比名巧。初则以圆为真。指三为伪。中则第七为助。余皆为正。后则第九安忍。第十离爱。若观若说。无所缺少。名为意圆。安布收摄。名为法巧。遍摄名该。收入名括。以该故周。以括故备。依此说行。则四教。十六门。五时。八教。同归一心。尚非偏教教主所知。况暗证者。规圆矩方。法有准则。简真伪境。初有则也。正助相添。中有则也。安忍无着。后有则也。若至初住。名萨云若。
　　盖如来下。第四称叹。今依彼妙一乘故。还以法华文叹。迹乃大通为积劫。道场为妙悟。本即以本行为积劫。本成为妙悟。本迹虽殊。不遗斯二。身子等者。寂场机生。更施方便。三昧调熟。灵山始开。点示四一。演五佛章。法譬因缘在兹十法。故十境十法皆譬大车。是故结曰正在兹乎。世犹不知是法华三昧。此则如说修行。亦何谢於持读。但有相无相俱为方便。善取其意无令自欺。
　　一观心下。第五广解。文自为十。初更明境者。问。初应明观。那复说境。答。前虽指心。未示境相。恐疑犹有能造所造。故更依能观辨所观妙。所观妙已能观自成。又境为九本。故委明之。於境又二。初标。次释。释中又二。初思议。次不思议。初又为四。初明用思议意。次明思议之由。三正明思议。四总结。初明意者。文十义十。意显不次。故云先明等。明思议已。点示一心。故云易解。人见注云。非今所用。外别求者。远矣远矣。如为实施权。意在於实。开权显实。意在於权。乃至待绝。悉皆如是。乃至旨归。思之可见。
　　次思议下。明思议之由。由大小乘皆云心生。以教权故。故未云具。贬云思议。三若观下。正明思议之相。佛法界中皆实相者。无非法界亡泯诸法。谁善谁恶泯前界内三善三恶。谁有谁无泯前三有及二乘无。谁度不度泯於四弘能度所度。至后虽泯前。从渐来始终犹成可思议也。取后弃前二法俱失故。释名下。四段皆然。揽解成今不思议观。四此之下。总结。
　　次不思议。文异义异。意非次第。於中为七。初总明理境。次明自行境。三明化他境。四明结略自他事理以成三谛。五举譬。六明境功能。七收前事理自他归乎一心。初文又四。初引正教。次释境总名。三明境所摄法。四结成理境。初文者。前文云造即知是具彼功德林。广颂其相。又心造者不出三意。一者约理。理即是具。二者约事。三者变化。言约事者不出三世。三世又二。一者过造现。二者现造於现。三变化者。圣人同凡。并由理具方能事现。今但观理。总摄凡圣。
　　次法界下。释境总名。问。法界与法性何别。答。异名而已。云法界者。诸法界分。一切诸法皆以三谛而为界分。为显三谛故须云十。故释三字离合成三。初约真谛作所依释。十数是假。空为所依。能依於所。故十皆空。又此下。约於俗谛作隔历释。是故十法各有界分。从又此十下。约於中道作真如释。十法无非真如实理。若读此文。十法界三字随义为句。初番十字独呼法界字合。次十法字合界字独呼。后三字俱合。依此读文。三谛义显。三俱无相。寄事可分。由识三千空中易辨。千万翻覆三法凝然。能作此知。万法融治。
　　十法下。第三境所摄法。又二。先明三世间。次明十如。初又二。初正释。次结示。初又三。初明五阴世间。次明众生世间。三明国土世间。初明五阴。十法不同。又为三。初列十种五阴。次引论等证於佛界五阴。三总结十界以成世间。初如文。次引证又三。初引大论证法。次引无量义释疑。三重引大经证成佛界释无量义。三以十下。结。如文。揽五阴下。释众生世间。如揽指为拳。於中亦三。初列。次引大论证佛界成众生。三大经下。证成世间。即差别也。初引经。故大经中依正皆有十时差别。正则始自歌逻。终至老死。依则牙茎。终至结果。直约下。正结成。如文。十种下。释国土世间。十界所依。不出四土。文亦为三。初列四土。次引仁王证佛居名土。九界名阴名生。有土不疑故唯证佛。佛亦具三土。三土下。结成世间。次此三十下。总结示从心。问。为何教门立三世间。答。名在大论百八三昧中。
　　又十种下。释十如。故法华云。诸法实相。所谓诸法如是性等。人皆读之。人皆暗之。故知十如随於十界。自成三谛。故南岳读之凡有三转。初以如为句。空也。次以相为句。假也。次以是为句。中也。常读且依相等为句。於中为三。先阴。次生。三土。初五阴十如又三。先标。次列。三释。释中自二。先总。次别。以总冠别。总别皆如。初文十如自为十段。初相中三法譬。合法如文。譬中云休否者。休。喜也。否。恶也。十界相望。善恶可知。昔孙[利-禾+登]等者。引事证相。汉末三人俱诣相者。相者唯记孙[利-禾+登]不记曹操。褰衣示之。相者大笑。乃知天下应为三分。曹公相隐如八界。孙[利-禾+登]相显如二界。远近皆记者。远如鸽雀及法师等。近如弥勒及记贤劫。亦如楞伽有四种记。一未发心。二适发心。第三密记。四无生忍。四中三远。无生则近。
　　如是性中又二。先正解。次破古。初亦三。初法如文。次譬中云燧人者。出火木也。此土先有燧人出火。故后名物名之为燧。观钻境燧。助以乾草。运功如手。惑断性。显义如火出。复能利物名烧一切。心亦下。合如文。
　　次世间下。破古。为二。先总。次别。别又为三。初涅盘下。破法华不明佛性。次有师下。破分十如以为权实。性成无常。三涅盘下。破净名菩提相是无常。却列涅盘而成就无常。
　　释体。如文。
　　释力中云烦恼等者。且寄四圣力用以释。若通论者。夫有心者皆十界用。六余如文。
　　次类解。即是别解。又二。先标。次释。释中自为四。恐烦难见。束为四类。故名类解。初三恶。次三善。如文。
　　三二乘类中云涅盘为相者。涅盘者即是无余。其法粗者名之为相。解脱者即法乐也。其法细者名之为性。得无余者可表二乘。得法乐者性必无改。五分为体者。只是色心。以戒为色。余四是心。言五分者。道俱戒事理定无漏慧二解脱者。了脱智也。无系为力者。以择灭慧离三界系。既后有等者。未来生阴名为后有。后阴生阴名后有田。二乘生尽故云不生。田是生义。大经云。一者亦果亦报。二者唯果无报。
　　四菩萨类中正因为体者。问。总中云色心为体。应须十界皆云色心。此中何以正因为体。答。圆释正因。正指色心。苦道故也。於中又三。初正释。次辨逆顺。十中从便。更约因缘。六道顺。界内二乘逆。二乘顺。界外佛菩萨逆。菩萨类多。随其行位以判逆顺。言淮知者。性相体三。总说因缘。力是因缘功能。作是因缘运用。果报是因缘习报。故知略即因缘。广即十相。三若依辨下。辨报有无。佛有报身。具如玄文。若大璎珞。乃成四句。
　　次众生十如。例前可知。
　　三国土十如者。委明四土。应辨横竖。具如净名释佛国中。今且用四以摄十界。同居六界。余三四界。亦可分方便二乘。实报菩萨。寂光在佛。
　　夫一心下。第四结成理境。恐人迷前。故重结之。於中又三。谓法譬合。初言无心而已者。显心不无。介者才有也。但异无心。三千三德悉皆具足。故大师一代演说。唯此止观言及三千。故知余虽云观。非观正宗。故所论皆略。故序中云。说己心中所行法门。良有巳也。凡诸释义不能取异诸教者。良由不语三千故也。
　　次例如下。譬。八相迁物者。相谓能迁。物即所迁。俱舍云。此谓生生等。於八一有。能八即本。随二四相故。大名本。小名随。以此八故。故成有相。言生生者。所谓小生生大生。余三亦然。此八望法不前不后。心与三千亦复如是。
　　今心下。合。非识是不思。非言是不议。此理境竟。
　　次问下。明修得境。又二。先问。次答。初文者。此自行境。故先问起以成行相。於前理性未论性过。故今须以四性推捡。今此问者且约所起。对理本具而为破执。其实但离本具性计。故下。答文。离四执已。还依本理。一念三千。又前云理具。又云修具。故须此捡以成行相。
　　次答中二。初约四种四句破执以明行相。次引证。初文二。先释。次结。初又四。初横四句。又为五。初引。二论。然此破性不同。三教。今唯理性寄二论者。论存教道。恐执教妨理。故引而破之。言无没无明者。梨耶恒有故云无始无没无明。次若从下。示各计之相。判属性过。计心为自。计缘为他。三若法性下。正破性计成过。又二。先破地师。法性非真缘者。还引所计。准理破之。心性俱非。地人僻计法性非心而许心具。亦可法性非缘而论具。何得不许摄师梨耶。次若言下。破摄师以他破自。法性之外别有梨耶。若许梨耶依持。即许法性依持。若不关者。理复不成。四又违经下。引教示过。经即大品。教既非四。何以各计。五更就下。寄於梦喻以破性过。於中三谓喻合结。初又三。初定四句。次若依下。责破。三四句下。约成无生。次心喻下。合。恐悞。喻中既以眠心相对。合中应云。心喻法性。眠喻梨耶。梦事即喻生一切法。纵眠人等者。只应改云睡喻梨耶。若言睡人亦有不梦时者。但取梦时为喻。三当知下。结。推虽叵得。梦事不无。若为他说。还依四句。三千一念。准此可知。何但说尔。观亦随宜。故观心论中。一句各生三十六句(明横破竟)。
　　次竖破者。前横以梨耶法性相对成计。已异藏通。彼二无有梨耶名故。虽云生等。指现心境。推两亦者。初二计单已被破讫。转计两亦。故须破之。各已不生。二不生合。云何能生。犹如水火自相损坏。岂更生法。破双非者。灭为能生。不灭是所。既云双非。则无能所。云何能生。
　　亦纵亦横下。第三四句。恐计横竖。异前两单。故须更破。此则於竖四中。一一计横。初句计四。即前文是。灭计四者。即云自灭生他灭生等。三四及破亦可准知。此是以横织竖随计破之。若总论者。谓横及竖方生诸法。破亦准知。
　　非纵非横下。第四四句。单双既破。便计双非。乃云俱离而生诸法。共合尚破。俱离岂存。
　　次言语下。结成修境。若不尔者。两结如何。
　　次大经下。引证。横竖生生等文。已是竖竟。若证横者。生只是目。余三准知。三四可识。问。前理性境及章安问。皆云任运。何以对缘方成修境。答。推前具为心为缘。恐计成性。故为推之。以无性计。即名空中。何所疑耶。
　　三当知下。明化他境。又四。初结前生后。二明化他相状。三明佛意体性相即。四明教法大体。初又五。初约二谛结前生后。结前自行。生后化他。岂有自满而不利物。故约多证以成利相。第一义谛结前。世谛生后。故为他说。必说四句。三千空中。次如佛告下。结。约佛经证结生。此是大品。德女答佛。并是结前。佛皆言如是。即是生后。三约龙树中论以证结生。生字生后也。四引大经明结生后也。四引大经明结生不可说。结前有因缘。故生后五。虽四句下。释诸结生。四句冥寂释前结。慈非怜愍释前生。若凡若圣。凡有所说。四句破已无不利他。然此利他不同起教。彼在八相。此局初心。纵通后心。仍在习果。问。何故破乃俱四。利他各一。答。知机设化。是故各一。自防转计。是故至四。
　　次或作明化他相状。於前四句各具四悉。即十六段。文相易见。且合为四。随物十六受益不同。一四初世界四者。心具即自。知识即他。水银和金是共。自尔只是无因。四顺欢喜即成世界。云何下。为人中四。准信即自。值佛是他。殊自水他即共。非内等是无因。言先尼者。佛法无着。若先尼有着。小乘亦难。况大乘耶。论约大乘。故以小况。
　　二佛旨下。第三明佛意体性相即。佛意本即。劝习者。顺於中。又二。初正明相即。次判得失。初又三。初正明体性二谛相即。次约利他二谛相即。三总结自他体性相即。初言不在等者。即第一义。次又四句下。约利他。又二。初法说。次若为下。譬合。言若为盲等者。譬佛意也。依无着说皆契悉檀。故云见乳。即世谛下。结譬。三当知下。结自他体性相即。经论者如前引。次天亲下。明得失。又二。初明失言。矢石者。如箭射石终无此理。次若得下。明得如文。
　　四若随宜下。明佛教大体。逼物虽用适时之变。佛教大体皆因缘生。则自他等。皆从於共。故今复依大体而说。於中又二。初正说教门大体。次明所生法妙。初言无明法法性等者。如丹是药法。来法於金。法性无明比之可见。自染生。他净生。自他即从染净和合(云云)。故知凡推四句。皆推和合。故四推已和合宛然。次一性下。明所生法妙。又二。初明所生即和合性。故云性。故云一性虽少等。以从缘故。缘生即空。故云无明等。性本无故。见此性已妙理存焉。次何者下。释所生。性即无明。故多非多。无明即性。故一非一。
　　故名下。结化他境。
　　若解下。第四。还依教体。结前诸法。即是三科。三世间等。专示妙境。三谛之相至此卷后方始例释。此中成境且总揽之以成三谛。於中又二。初结略。次示三谛等。初一心下。历前心造。一阴下。历前五阴。一入下。历前十二入。一界下。历前十八界。三科共成阴世间也。一众生下。历前众生世间及国土世间。一相下。历前三处十如。
　　次若法性下。示三谛等。示前所历诸阴生土如等。是三谛等。又为三。初结三谛等。次会异名。三诫劝。初又五。初三谛。次三观。三三智。四三语。五三趣。初又二。先释。次如是下。例。
　　若一法下。结成三观。亦二。先正释。次例。初又二。先别。次一。空下。总历。一切下。例。如文。
　　若因缘下。结成三智。亦二。先别。次总。总即是例。以权实例观。亦应先对三法。次明总相。故云一权等。
　　若随情下。结成三语。亦二。先结。次例。初文者。能说名语。被物名教。复以渐等三教结之。随他即渐。随自即顿。共即不定。前大意中於一圆顿示三种相。今妙境中收三止观同入圆顿。故以此三会三止观及以三语。遍历下。次例。如文。
　　若解下。结成三趣。由渐等教起於三趣。对於三教。合不可得及趣非趣为一圆顿。一切法中开为余二。准上三观亦合有例。但是文略。
　　次此等下。会异名。妙境不殊。得名处别。随义名思之可见。　三种种下诫劝如文。
　　如如下。第五。举譬妙境总譬前性修他结等文也。於中又二。初正明三喻。次劝信。初珠喻者。第一义天。故云天上。理性之实。故云胜宝。无染自净。无外故妙。只一剎那。故云芥粟。满自他果。名有功能。能满他愿。故名为欲。体是宝炬。故云宝也。真宝名琳。似宝名琅。如正助门不出此理。非自他性故非内分。从不谋去。具利他用。非纵故不谋前后。非横故不择多少。任运故不谋。称机故不择。虽五味次第而常秘密不定。故非纵。虽诸教不同而适时增减。故非多非少。机应不当权实故非粗妙。触缘斯现故云称意。丰捡益物不穷故云穰穰。穰穰。福也。乃至正报珠亦现之。两字去声。非本无今有故不添。非本有今无故不尽。下之二譬语少意同。准此可知。
　　三毒譬者。定有定无非二边相。次三梦者。法性无明相对以消。多少亦应可见。翾。小飞也。梦悟相对。消之可知。安乐行梦。亦何异之。次若信下。劝信。如文。
　　此不思议下。第六明境功能。下九名妙。良由兹也。
　　说时下。第七收摄诸法以入观境。一心中具自他修性等。
　　次明第二发心。初起造趣名之为发。非前三教名真一心。三谛名正。菩提是果。境是所行。心是能趣。慈等所用。依教反迷。故名为发。制心顺法故名为誓。期心有在故名为愿。问。应先发。何故以境居前。答。若无所缘。心无所诣。亦可先已曾发。今令重教。於中为六。先总标。如文。次正释。三结会境智。四简非。五总结。六观心。既深下。正文。释二。先悲。次慈。先悲从说。今此从行。初又三。初明境。次正起誓。三结。初文二。初牒前妙境。故云一。苦等因果得名。故但云苦。三千一念。故云一切。凡一切言。皆准此也。只法性变作无明。故依无明而起於悲。
　　次自悲下。历境思惟。为起誓之由。於中又二。初明九非心。次明二乘心。亦寄次第而缘自他。初文又二。初明苦集。次明悲他。初又二。初三途。次人天。初又二。初明因苦果苦。次明誓由。初又二。先苦因招苦果。言昔苦等者。昔三途因也。转环下。昔三恶果也。次而今下。今世果上复起於因。次百千下。惊叹为起誓之由。
　　次设使下。明人天。又二。初明无道灭。如市易等。并譬相福。唯换三途。须臾又易。易换由福。更增罪累。故云翻更。苟者。取鱼器也。相心如鱼如蛾。相福如苟如灯。感果如入如赴。虚构名犹计。世智名邪点。结厚为逾迷。苦深为逾远。乏真理水名渴。感报增欲名更饮醎。反增生死名为更甚。即损道也。相福如须皮。三学如身体。相心如系缚。受果如入向。却随三途如弥坚。转痛无明如盲。戒善如入。受果如枣。相心如不固。获福如堕洑。
　　次把刃下。叹无道灭皆趣菩提。如操刀得柄。若准相心如把刃把火。菩萨睹之如履虎尾。
　　次自惟下。悲他。如文。斥凡夫及於六度。六度如毒。凡夫如伪。兼於二乘。
　　次假令下。明二乘心即是一脱。二乘因果亦成誓境。於中亦二。初明无弘誓。但有二乘因果。次伤他。初又二。初正明二乘因果。苏者死已更生。三藏不即。故如隘路。菩萨如公行。二乘如叛出。生死烦恼。损害涅盘。如怨心。故便三界皆名为国。周遍五道如备历。三界无安如辛苦。失於大愿名之为绝。更发小志名为复苏。背大往於生死贫里。除粪求智慧钱名佣赁。生死为夜。涅盘如日。小果息处名为草庵。未发大心名不肯进。拙度破惑名为鄙事。
　　次不信下。惊叹。愍伤之由。由背大故。方等犹谤。故不信不解不行名不识。不知别惑故可悲。不识别理故可怪。
　　次思惟下。正自愍伤他。思惟是弘誓之始。鲠痛是悲愿习成。伤之至甚。故云鲠痛。
　　次即起下。正明弘誓。又四。初依境立誓。即约众生起於初誓。次约烦恼起於次誓。以无缘悲经历今昔。故并约事以论悲心。缘已发誓。须顺理境。故下诸誓皆约三谛。慈誓亦然。
　　次众生下。明誓相。亦寄次第而明思惟。初是空相。虽知下。假相。虽知下。中相。一一皆历两誓明之。誓愿既广苦集亦长。
　　三何者下。释相斥偏。初斥藏。次斥通。次斥别。二观犹有无明所缚。故云非脱。四今则下。显正。於中又二。初法中道双非。故非毒伪。次如鸟下。举譬。又三。初譬中飞空不住。如即空而假。虽不住去。譬即假而空。次虽空下。合。三是故下。更以斗空帖合。三故名下。结。
　　又识下。次明慈誓为二。初境。次誓。初又二。初总牒前妙境。故云一乐等。
　　次我及下。别明誓境。明无道灭。昔虽等者。但求人天。而不知求无作道灭为究竟乐。譬中。瓦砾如不识灭。营光如不识道。
　　次今方下。依境发誓。又三。初立誓境。先约道起初誓。次约灭起次誓。次虽知下。明誓相。亦寄次而辨不次。初文。空。虽知下。假。虽知下。中。中观中。法门标初誓。佛果标次誓。非修等者。释初誓。非证等。释次誓中非修证亦可修证。是故发誓自为为他也。
　　三是故下。斥伪显正。应约三教以简毒伪。非空见爱等。彼未证中通名为毒。二乘九非通名为伪。二乘及诸教入空俱名为空。三教出假并名见爱。从初观理。故并非之。
　　三如此下。结会境智。初明誓愿与境智相即。次慈悲下。明智慧与慈悲相即。智只是解。依境生解。依解起誓。境是所缘。誓是能缘。以无缘慈悲缘此智境。境名无缘。誓名无念。用此慈悲故能任运。
　　四不同下。总简非斥伪。
　　是名下。第五总结。大意准前。故指上也。单云悲者语随便耳。又此四弘更互相资。同在一念方名誓相。第六观心。约一念无作四谛。
　　三明安心。善以止观安彼法性故名安心。於中先标。次释。释中三。初善以下。释名。上深达下。结前生后。初结前境深。故云渊奥博运。下结前誓广。故云亘盖亘遍也。境非不广。誓非不深。且从事理。释名便故。
　　须行下。生后境所誓能。但是空解。今心安境方乃相称。安已利他。总填初誓。安已惑断。填次誓也。惑断法具。填第三誓。分分证真。填第四誓。乃至正助皆名填愿。
　　三无明下。解释为二。先总。次别。逗利钝故。发宿现故。惑轻重故。宜乐异故。总中又二。初明止观。次显体同。初又二。先明理境。次明止观。初又二。先法。次譬。法中唯指法性。更不余途。次如寒下。举譬。加於寒眠二缘。亦只指於法性家之无明以为结覆。一往乃似寒覆在心水之外。理论全是心水。故应观前无明只是法性。名融名觉。
　　次今当下。略明止观。以为总安之相。又二。先止。次观。初止又二。初明用止。次明成相。初文先正明止。虽颠倒下。譬。不信下。合。念法性言。稍似於观。为成於观。系念俱止。法性故也。次体达明止成相。
　　次明观中又二。亦初明用观。次明成相。初文亦二。先法。次譬。劫火如前。空藏海慧。欲入会时。佛前先现是相以表自德。兼示利人。故令时众唯见空水。观法亦尔。法性无外。
　　介尔下。观成。又二。初明观成。次举譬。初文结成二空以为成相。介尔非妄。剎那谓计观者。介。助也。即微细念。细念者破。名为性空。空相叵得。名为相空。
　　次如前下。举於火木。亡能亡所。以譬二空。法界下。合亡。
　　次只是智下。显止观体同。寂照同时。故云只是。令下别安可识。故分止观二相。况复其体不二。令无二名。故知此中别而不别。下别安中。不别而别。
　　不动下。更重辨相。即初明止即是观。不动下。明观即是止。不动智下。明二法双用。由得法性故二俱安。
　　不动下。更却覆之。上句止安故观安。此中观安故止安。故金光明云。依於法身有大定慧。
　　若俱下。别安。先叙别意。於中又二。初叙意。次正释。初又四。初重述总安非宜以为征起。俱谓止观俱不得安。次夫心神下。总出不安之相。为别安由。冥昧是观不安。[打-丁+(稯-禾)]利是止不安。[打-丁+(稯-禾)]字应作[这-言+坐]。疾也。汩。为笔反。亦疾也。倏。一駃也。亦惊也。三歒强下。引事以况不安之相。暗散如敌强。行微如力弱。事在六国。出春秋中。二既相[捱-圭+七]。恐二俱表。今亦如是。总安与暗散相抳则先。止观与法性义同俱亡。俱少分解。未堪全取。四当殉下。总云事安之仪。以生从死曰殉。誓精进故也。荐。献也。肌。皮也。假使皮骨枯朽。专修不懈。坚志别安。以期入品。乃至初住。故云誓巧。
　　安心下。正明别安。望总云别。非谓次第。望下结数。别仍成总。下对次第。此名一心。故今总别俱名一心。故知只是总中止观。以止观别用。复加信法。四悉相资。而成别相。於中又二。先列二门。次广解。广解又五。初释自他一百二十八番。次历三观结数。三寄四悉开显。四以所显能。五举譬。初又二。先辨师判行。次正释。初又二。先辨师。次判行。初又二。先列二师。言利他者。菩萨运怀元为利物也。
　　圣师下。释。释初圣师。次凡师。初又三。初明三力者。即不思议中空慧法眼及化道也。故於一眼以分法慧。
　　次如鞠多下。引人以例圣师难值。故付法藏云。并是圣人教。上树者。如第四卷引。以食悟者。贪食热粥。语令得冷。乃以口吹寻冷。尊者语言。汝欲火犹热。应以观水除其欲热。寻悟罗汉。呵责悟者。得第四禅谓为四果。多以女像隐而试之。自觉欲想。复和上形而呵责之。由是获果。非未熟而化。名不待时。非机熟而不化。名不过时。盲龟下。举譬。圣师难遇。如大经中此龟三千年一出。海唯一木。木唯一孔。何由可值难得之孔。忉利芥子投阎浮提针。亦复过是。四依难遇。复倍於斯。
　　次凡师。又四。初开凡师施化。次譬凡师化益。於中先譬。以圣显凡。虽有三力而亦无益。故付凡师如世医法。上医视色。中医听声。下医诊脉。圣观三叶现三轮化。色等譬三。次第可见。障重无机。圣亦无益。无当机利。名不能起死。次若不下。正譬。凡师化益虽无意业。容有余二。大师自斥称为凡师。偶有益者故云挑脱。自谦引后。故云依语。等故下。诸文皆云师应问言等。三身子下。举圣况凡。小圣尚自差机。况乎余者。大经云。身子．目连非真知识。如教二第子差机失利。浣衣知不净。金师善知息。如何错教。言具缚者。六根五品皆具无明。故云具缚。如第一卷。但指初住为圣师故。况三藏菩萨二缚全在。四今不下。正结。示令凡师化他。
　　次他有下。判行为五。初略立二行。次引二论辨别。三然数下。判存二宗而非全用。纵容和通。行成在见道。方便是根性。行成由方便。不可硕异。故多论所因不同。今以一向德宗少别似今相资。是故今家会而存之。四今师下。助今师意。正释二行。明久因为现种。现有藉久因。久因异德宗。现有异多论。故今但论宿为现在。闻思之种验现知昔。随机逗之。於大经云。一经於耳七劫不堕恶。思惟其义必得菩提。即是久远闻思种也。五若论下。判於利钝更互得名。不同两论。
　　已说下。正明别安。又二。先结前生后。师应下。正释。正释又二。先明自他一向。次明他相资。初又二。先正释。次结数。初又二。初化他。次自行。初又二。先示法相。次结数。初又二。初单明二行。次明回转。初又二。初总设问答辨性为施化之方。
　　次正释。初又二。先问。次其人下。答。述彼所尚。於中又二。先明信行。次明法行。
　　次既知下。正释。为二。先信。次法。初又三。先标法数。次释三结。初如文。释中八番。一一各有三意。一示法相。次指广。三结成悉檀。初言咄男子下。正示相。此中所引但示说仪。虽有儒小偏渐等言。言近意远。皆为成於圆顿四悉止观行相。下文结数自别义开。言以其一意者。此如老子中云。天得一以清。地得一以宁等。老意但天地合於阴阳之道名之为一。今以苦集因缘并以得灭为一。六蔽乃以彼岸为一。三乘之极故云为最。善巧下。指广。是名下。结成。悉檀下之七番。但为七文。
　　次为人中言如天等者。亢亦旱也。卉是草之总名。引彼不生显所能生。即生善也。婆伽龙王。文在华严。今云四方。即阿耨龙王也。
　　人亦下。合而不合。七日及四方。合河兼池加道品树。初反合不生。若能下。合生。亦可教观说之。发诸禅如雨者。以能为诸法门因故。燸等。三藏也。苦法忍等。如前转法轮中。顺忍等。通教诸法也。寂灭无生。别圆善根也。并因禅生即生善也。
　　对治中云醉象者。如前释穴驮出大论。五翳者。成论云。譬如日月。烟云尘雾及修罗手。五翳不现。今通取能障。故总名翳。风动尘曰埃。烟云起为霭。曜灵者。日月也。亦云虚空中明也。既为障蔽。故须对治。睫近等者。霄者近天。赤气薄。云得具。故成赤气而不可见。中论大经并有八不可见。皆有睫近。而中论如霄。
　　从夫散下。并修空所治之恶。密室中灯。除风破暗。金錍者。大经性品云。如众盲诣医。医以金錍净其眼膜。示一二三指。问云见不。答中一指不见。二三云见。经自合云。十住少见。即圆十住见於三谛。第一义中云心若等者。世间即生法。世间即不生不灭法。皆由於定。不生不灭即是真理。真理即第一义也。如来成道亦第一义。常乐定亦然。有禅定者等者。电光如遗教。见道亦第一义也。破无数亿等者。结破见理也。
　　其人下。约观信行四悉。初一问言通至於此。我闻等者。斥法行也。三恶等者。举世苦况烧然负重苦仍有限。无明障谛通至实报。故云大苦。方隅可譬权实理也。亦可界内外谛各有方隅。多闻等者。乐即乐欲。闻即信行。可对世界。故恶等言。相从来耳。如教等者。四种道品为道。二死为非道。界内以三途为坈坎。界外以界内善为坈坎。分别道等种种不同。即世界意。
　　为人中云月开等者。青莲因月。赤莲因日。大经云。如赤莲华日照无不开荣。目兴等者。大经云。一切作务皆待日明。主．胶．火．导并譬於观。商．画．坏．盲并譬於行。行即善也。种智即善中最也。故从胜。
　　举对治中。怨即是恶。识怨即是能治观也。武将有谋者。如秦有王剪。魏有吴起等。皆善破陈障故如破恶。
　　次云热火暗薪缚。并所破恶。
　　第一义中云井中等者。大经云。如暗室中有种种宝。暗故不见。日照故见。不可说言本无今有。涅盘亦尔。须以去。般若偈意。诸法实等。并第一义意。等观者。并是因观入第一义也。如是下。结。
　　其人下。次明法行。为三。初重辨根性。嘿以复嘿者。明思不移。损之又损。此肇公借周易词。即以真理极故名无为。斥信行闻名为有为。故如坐驰。今借庄周坐亡之言。以会忘文观理。随文曰驰。
　　次当为下。正释。亦有八番。初四是止。话。户夬反。
　　为人中。何法不备下。止具十度。一一度中一切法足。善岂过之。故善中最。前六可见。因止等者。止为双非。方便故也。止中具诸愿。故云一切。有除惑功。故名为力。此是中智。故云不二。对治中言壁定者。室遮八风。得中止已。能离界内界外二八故也。朝露等者。露如散。阳如止。晞。乾也。止是大慈等者。如慈治嗔。大明咒者。般若大慧即大明也。般若是咒。名大明咒。总持诸法。即遍治一切。故云皆遣。止是佛等者。念佛治障。今以法佛止治妙道障。阿伽陀等。并能治之上。第一义中言止即体真者。用次第名以成妙止。是佛母等者。实母权父共佛子。法性寂照即佛师也。佛身即法应也。止因果是眼。定慧能严。今止属定故云相好。具法名藏。所依名处。具牒前宜。除牒前治。即是约理生善破恶。
　　彼人下。约观四悉。初言正觉等者。在因名观。在果名觉。正观大等。借果称叹。生善中能生等者。能生五分。生善中最。
　　化道次授药对治中。能照即破暗。得实即除贫。第一义中云但当等者。此四皆是无生观意。具如疏文观心释。　四是为下。结。如文。
　　复次下。明回转者。初二论中云始终者。二论并以始终利。今不同之。於中又四。初总标来意。次引二论。三今明下。正明今意。四若法行下。正明回转。转不转下。第二结数。如文。
　　次明自行。自行即止观双说。化他即止观离明。教化以说为本。故先明信行。自行以思为本。故先明法行。又教他人各故离。自行人一故合。於中又二。先直明行相。次明回转。初又三。初征起。次标二行。故云若欲等。三乐寂下。正释。於中又二。先法。次信。初又二。先释。次结。初四悉为四。一一各有一止一观。初乐欲中。初是止。若欲下。观。以在初故。未论生过。次其心下。为人等三皆先因前生过。次用止观治之。若念念下。对治。修止下。第一义。是为下。结。并可见。
　　次明信行亦二。初释。次结。释中亦四。谓四悉。初文止观乐欲未生过等。义亦如前。下三亦前生过。次用止观。听观下。为人。或时下。对治。或听下。第一义。是为下。结。
　　若法下。次明回转。如文。次自行下。结数。如文。
　　复次下。次明相资。又三。先正明相资。次举譬。三斥失。初又三。先标。次释。三结信法数。初如文。释中又二。初明信资法。次明法资信。法多信少名信资法。信多法少名法资信。亦曰正助。初信资法既曰相资。乃是互益。二文各二。初释。次结。初文二。先止。次观。初止中四悉言如法者。既以信资。以法为名。初总明信为能资。冠下四悉。若具广说。一一悉上皆云随闻一句乃至皆遣。避文烦故。但标初句。还坐下。乐。次下。三。又闻即下。三悉。
　　次又闻下。观中四悉信资於法。於初二句有闻语。下二准知。破恶对治。欲悟第一义。此乃下。结。问。何不云悟而云欲耶。答。此立四悉。寄行辨之。未是恶破见於真理。但异前三属第一义。故前但示豁豁朗朗等。
　　次信行下。法资信。四端坐等。即四悉也。文中阙观。
　　是为下。结。　次前作下。第三结信法数。并如文。
　　次夫心地下。举譬。又三。初法文者。不同前总。故云逐愿。譬如下。加以饮食丸散阴阳三双譬之。各遍前意。合成四悉。随愿乐欲也。饮食生善。丸散对治。阴阳第一义。三八番下。结。
　　三一种下。斥无相资之失。故此二师岂准偏用。都无信法等。一止一观偈亦无据。引成偏也。师既哽塞。学者必非。人天尚无。安克真妙。故引大经。浆即人天。酪等出世。
　　次若就下。历三观结数。言若就者。别立之辞。文虽唯顿。更约次第。各有一百二十八番。依前重述。故云又也。辨前合成五百一十二番。如下破遍。一一句见。一一品思。皆云信法。相资回转。即是一一各有六十四番。后横竖不二亦是一心一百二十八番。故知此中且随谛说。若依前后作相显说。亦是次第显不次第。若尔亦可不思议中三各自为一。三中之一复为一。此亦自有四番一百二十八。问。圆何以别。答。如下第六卷中云。多入空。少入假等。单三复三具足者。一合成七重。若次第中唯得为三。虽复五百一十二番。但语信法。或以止观摄无不尽。为判权实更约四番。
　　三悉下第三。约四悉。且文者世医所治。借大论文以成今意。属世谛者制为世医。三悉更互相生相须。随得一悉更须余悉。故云更生至第一义。纵未元生。证必由此。故云不生。又永异前三。故云不生。故下。结。又云世出世互相成显。故一一行皆应四悉。故第一义未极更须上三。此中本是不思议。四故得相显。
　　四若离下。以所显能。重示前境。今知无别。
　　若心安下。立疑。疑云。行者必须前诸句耶。故为释云。如前总安一句即足。若不安者置总从别。故至诸句总一句得安。尚不至二岂六十四。故引譬云。得鸟者罗之一目。五一目下。举譬。譬前多番止观。於中又三。初譬者。或逗多人。一人前后故须尔许随得入处。故云得鸟。一生行之岂唯一目。若得入者尚可多人共一。何但多人用多。故下结云。如为众人。一人亦尔。罗者鸟罟。次众生下。合。三须广下。提譬[土*古]合。[木*甫]者陆[狂-王+万]也。
　　四明破遍为二。初略明来意。次广明破遍。初又二。初对妙境明破意。次对安心明破意。初又二。初牒前境以征起。故云法性等。合即一念。散谓三千。次但众生下。答明破意。理实不当破与不破。安尚不安。是故须破。无始颠倒谁论多少。曾行前三故云少耳。称自未破故更云破。前令诣理故名为安。今准教推故名为破。安破从事。心境唯一。
　　次上善巧下。对上安心以明破意。亦二。初牒前安心。若前已安。安即是破。今更明破由前未安。次若未下。正明破意。言有定之慧者。然安破二门岂应偏独。若宜有慧定。如前用安。若宜有定之慧。如今明破。宜乐不同。名不徒设。
　　然破法下。广破。又二。初明所依门。次正明广破。初又二。初通举诸门。次别取教门。欲别依无生。故於引通取别。初文又二。初先列经论所出教行智理。互相因入。不过此四。文字即教。四十二字门。南岳两解。一通三乘。二别约圆。今废通从顿。故四十二字一一相具。一家或将譬於圆位。今言教者。如大品云。语等字等。从语即教。或观行下。明行为门。三昧即行。或智下。以智为门。或理下。以理为门。次依教下。次明生起互通教观。居初是今所用。以教能至行智理故。故今此教光扬明显。次三门下。别取教门。又二。先明去取。次三藏下。正取教门。於中又二。初通列诸教。次别用圆教。初言先破见者。元佛弟子也。或慧行断厌。或善来无学。或三十四心并俱断也。通教大同。但佛无俱断。别竖次第。倒余可见。言横不遍者。不能位位遍摄诸法。次今不下。别用圆。仍又二。先牒前心境以显圆门。一境一切境指前妙境。一心一切心指前安心。发心还依此破。故云破遍。次余门下。正用圆门。於中又四。先辨遍不遍。次所谓下。正列圆四门。三今且下。明去取。理虽相即。从教从多。故於圆门且存无生。四无生下。明用空门功能。於中又二。先明横竖摄相。次广示相。释义功能。初又二。先略明横竖。次结。初又二。先竖。次横。初又二。先标光显二意。次何者下。释上二意。於中又二。先明到因。次明到果。初又二。先明教门能通。次明光扬能显。初又二。初正明教门通行至因。次引二住为证。皆以通行至因并无生为首。
　　次止观下。明止观能显。又二。先法。次譬。初文者。虽有此教必须行显。至於初住无生。次举譬者。人即行人。位谓入住。若空有其门。门何所被。空有其人。人何所禀。人教相应方名俱有。如人入相门方禀显。
　　次明通果者。亦二。初明教门能通。次明止观能显。初文先出所通。即涅盘不生。故定慧二法至果方满。引大品者。虽理无去来。然从佛得名。法华准知。
　　止观下。能显。又二。初正明能显。由果满故一切俱满。巍巍等者。高出貌也。堂堂。容也。白虎通云明也。即果智高明如星推月。今即果满能利他也。照十宝山者。果月处空。照十地山。影临四海。即起应也。果亦下合。汲四机者。水如机。影如应。四教四门并名应也。
　　次引证。云礼骨塔者。於众会中忽然塔现。佛自起礼。以此塔中有佛先身舍利。由因感果。是故起礼。岂非光扬。故引为证。
　　次明横摄。又二。初无生下。结前生后。次大品下。正释横门。问。何故横竖俱引四十二字。答。前於一门竖入。即阿字门。今以四十二字一一相望。故名为横。横竖总在阿字门中。乃至并在四十二字。故俱引无妨。次横竖下。结。
　　此意下。次广明门相。释横竖义功能。文自为三。於中又二。先标列来意。故云难见。但如前释。意犹未显。故次引佛藏等释於三意。三意又三。初佛藏。为二。初事。次理。理即观心。初事又二。先正引经以明外用。次合无生门。言外用者。经言无名相中假名相说。皆是如来不思议力。如人嚼须弥山。飞行虚空。乃至劫尽烧时。一睡劫火即灭。一吹世界即成。总有八事。八中吹睡义合无生。则内外相称。是故引之。
　　彼经下。次合无生门。正辨相称。若有自言得无生者。请凭外用。
　　次须下。约理即外用之由。一剎那起名一众生。即起即灭名为一期。念念之中恒起三毒。即当劫尽三灾意也。三毒贪为首。三灾火为端。应以止观观之。若成智断。必有外用。
　　次引涅盘释义。诸经咸有。不及涅盘。故今引之释成其理。其理不出自他智断。能所事理。思议不思议等。悉无生也。文在第十九卷经。於中为二。先引经释。次料简。初又二。初释四句。次释六句。初又三。初略举经文。次略明摄法。经列不闻闻等四句。次列生等以释闻等。次列至等以释生等。今从中说以摄前后。又顺一家无生名故。古有多释。且置未论。经欲说此。光照十方召诸菩萨。方为众说。此不容易。诸文亦以生等用对四教。则是义立。今择无生兼消经义。故依经列。先例四句。次案此下。略举相摄。只是自行因果。化他能所。具如下释。若不尔者。何名为遍。则破遍门义兼一部。一部只是自他因果。
　　次不生生下。第三广释经义以明摄法。於中四句自为四文。初句为二。先引经释。次明今解。然诸句后。凡云经释。并佛自释。凡云今解。即大师释佛解。皆引佛藏吹唾结之。唯初句阙结。准例合有。初文先牒经句。安住下。经解。
　　次今解中叹明所安。故先释世谛。次明能安等释安住。理无二法故且云共。能生所生能安所安亦复如是。以止观安之方成妙境。此观初成名观行位。观托世谛观名圣孕。圣托胎故名托圣胎。又圣种中生名托圣胎。至初住位名出圣胎。从圣生故名出圣胎。契一分理故名不见。不见即是不生智成。此释不生字。获佛下。释生字。引论者。诸法是无明世谛。般若是佛知见开。
　　经释下。释第二句。亦二。初引经中先牒句。次不生下。经解。名大涅盘下。总标。生相下。释两不生。生相尽故即智断满。修道得故即因契果。
　　今解中二。先结成因果。次以佛藏结。初文二德圆。释生相尽。即指妙觉为寂灭果。次因果下。佛藏结。
　　次第三句亦二。先列第三句。世谛下。经解。
　　次明今解为二重。初又二。初正解。次以佛藏结。初又二。初正释此句。次以此句释初句。初文者由无明与法性合出生诸法。故名无明以为根本。但破根本。法则不生。名之为死。
　　此释下。次以此句释初句。重明所用义旨。此以断德释智德。还是智家之断。故用释之。若释初句智德成。即初句中下生字。若此句中断德成。即此句中下不生字。不生名同等者。简两句中不生字。初句上不生字。此句下不生字。两处名同。事理则异。初句智德缘理名不生。此句破事或尽得不生。名以理望惑。惑则是下。故云下破。以惑望理。理则是上。故云上缘。
　　次初句下。简两处生字。初句下生字属智。此句上生字属惑。两生名同。缚脱不等。初句智是脱。此句惑是缚。是故须简。既以第三释第一。亦可第一释第三。以此二德同时故也。虽然。必先运智。岂惑先断。
　　次初句下。佛藏结。此既释初。亦以初句相即为结。
　　次经重释第三句。亦二。先引经。此初牒句。次今解。经既两解。大师判之。於中二。先正解。前云断者是自惑灭。今云四住即断四住惑。能自在生。此是通教。断四住位尚能自在。况圆初住真位耶。故以通劣显於圆胜。或灭下。亦以佛藏结。此两解。或灭结初。化兴结此。
　　次解第四句。亦二。先引结。次今解。今解又二。先正解。次寄。此文后重辨四住菩萨。初文但正阙结。何意下。牒向再释以为能化。有漏是生。相续不断故名生生。即所化境。
　　是故下。牒能化意。是为下。结成功能。前之三句是化他能因果智断。此句即是所化境也。
　　次重释四住者大师重以地持六住用释四住解佛。
　　次释。於中又二。初引论释。次今释经意。初文者。地持即当别教义也。尚以通显。岂无别耶。故以地持消经显义。论六住者。从十住前不在六数。即指十信。六皆不退故受住名。已断见思故云不退。言一人者。六中初人乃至行向皆在於兹。故云数进。第三净心住为初地者破同体见。故云离我。即别见道。行道迹住即别修道位。决定．究竟住者。亦别修道也。
　　经称下。次大师释经意。至行道迹住名真出假。
　　次释六句。又二。初正破不可说。次引大经可说。前四句直明因果无生。未破无生。故经重明。故句句下皆不可说。初又四。初正破六句不可说。次结成破遍。三以佛藏结。四引楞伽释成。初又二。先列六句示遍。次解释。初文者前之四句唯圆。今六句双破偏圆。即是今文破遍正意。是故六句皆约自行。案此下。示遍。即句意也。
　　若破下。解释。於中又二。初明大师释经。次大师释佛所释。初又二。初正释。次结遍。初又二。初判思议不思议。应云解惑。次正解。正解又二。初思议。次不可思议。初又二。先惑。次解。初有两句。又二。初别释。显可思议。次总释。显不可说。初文者。约次不次。能所相从。故解与惑俱名思议不思议也。问。何以亦破不思议耶。答。理非偏圆。须破圆着。故又云不破圣人所得等。界外等者。理体无生而惑是生。故云不生生。界内之惑云枝末者。界外已生。生上复生。故云生生。有内粗等别名可思议。次此惑下。显不可说。言并是等者。凡是生生皆所化故。因所有能皆不可说。不可说者正显破义。
　　次破思议解。亦二。先别释两句成可思议。次释不可说。初文界外之解。云双遣者。兼前得名。遣分段者。因中说果。问。界外之惑是能化者。与界内解有何差别。答。所望处别。人则不殊。
　　此解下。示相得相。十六门别故云种种。从浅至深皆属自行。从化他边有多因果。理尚下。释不可说。四种道谛是能趣行。灭谛法性是所趣理。理性尚无。何得种种。故不可说。
　　次破不思议。亦先惑次解点圆理。或不分内外名不思议。先惑又二。先释。次明不可说。初文者。先且结成不思议。故云只是等。无明下。结不可说。
　　次破解者。亦先示不思议相。故云只是。於此制出圆因圆果。理不下。明不可说。理俱无说。故二说不可。
　　次将彼意下。结遍。如文。
　　佛自下。大师释佛所释六句。文自为六。初句亦二。先牒佛释。次明今解。今解又二。先解不生生。故云依佛此旨。次生即下。明不可说。
　　云何下。释第二句二。先牒经释。次今解二。先释生生。生生下。明不可说。初言八相等者。如前释。问。论八相中小生生大。此中何以大生生小。答。小生生大理数而然。大生生小大引起故。次文不言假者。以理空中对生生说。生生假故。对空中已。生生自成不思议。
　　次释第三句。亦二。初正解。次判属界内。初又二。先牒经。次今解。先释生不生。次明不可说。初又二。初约四性解生。即名为生者。释上生字。四句破已。尚无无句。何得有四。是故般若非四句生。故名不生。又般若下。重约化他解。以不生生释生不生。生即无生。由般若生。世谛已死。故虽云生而生自在。
　　次若般若生下。明不可说。若般若生。牒初解中第二解及次解中初解。云般若生时若自在生。牒上第二释中后解。谓而生三界也。此之两生皆不可作生而说者。非次第故。
　　次据此下。判。如上文。
　　次释第四句。先释。次判。初又二。先牒经。次今解。先释不生不生。尚非下。明不可说。据此下。次判。如文。既是极果。知是界外之解。
　　次释第五句。先列经。次今解。先释生界内外等者。揽前两句。思议之惑只是一念。因缘生心。缘生空中。明不可说。
　　次释第六句。先列经。次今解。先释不生。亦揽两解无不诣理。理绝心口下。明不可说。故不可作圆理而说。次佛以下。结成破遍。
　　三依佛下。以佛藏结前四六两处句相。言前四句等者。结初四句即吹而唾。次第三句即唾。而第二句者吹唾成就。第四句者吹唾所化。故知三句。三句吹唾。第四句者。若单所化义即属次。次不独成义须兼唾。若以所显能。全是吹唾之功用也。后两句者。即六句中后两句也。以此句两向用之在六句末。同名为唾。唾只是破。破者只是不可说也。故六句下皆云不可说耳。若将结前四句文者。二句既是不思议解惑。解惑不二吹唾同时。故以结前四句智断。此乃但结上不生。未论二句下不可说。故用生字以结前吹。用不生字以结前唾。若兼后二句。不可说亦结前者。结前吹唾悉相即也。亦不可作相即而说。
　　四引楞伽释成六句。又二。先释楞伽。次引同大经。初又三。初引经双标二法。彼无常品。因大慧问世尊何故言於二夜不说一字。佛言依二密语即自证等。佛岂无教。但依此二则无可说。
　　次自法下。引经双释二法。一一皆先牒次释。初自法中云。彼如来者。彼过现诸佛证体无殊。名不增减。离言说等者。於自证所离也。
　　释曰下。释经意。离言说等者。於自证中无此二故。具如经释。
　　本住下。释本住法。即佛所行及本证理。并非修成。故云非作。遍一切处。故名无住。理是所至。道是所行。故举譬云并非行者至者所作。
　　经曰下。引经助释彼经。次文列古城喻。即是佛问。大慧答文。
　　三当知下。依经双结。二法非口等。亦是不可思议。
　　次此义下。引同大经。以生生为本法者。前云有漏。今损即理。若尔。何以云所化。答。一切所化悉本法故。生随顺缘。生者结前生生不可说。故前释云即是空中。今亦是。第二三句准说可知。不生不生即究竟者。智断究竟也。余文同前。
　　次引大经明亦可说者。自证之后必须答他。於中文二。先真。次释。初又三。初略标。次今解下结通三。亦以下。佛藏结。
　　十因缘下。次释。又五。初列出十支。不云生死支者。属未来故。今此且论从过至现。故大经续前不可说文。后即明可说。前言为生作因者。以彼宿种在无明行中。至今亦随无明起爱。复由现在闻法发习。次明三法。又三。先列。次释。三文。众生下。显遍第三。引大品证。第四佛藏结。如文。五引地持释成者。然地持中立四种性入灭声闻。非今所用。如楞伽．深密等并方等部。[怡-台+坐]以策发。如净名中迦叶败种。附方等故。以四性且对四教。
　　次料简中三重问答。初问今立第四句赴机是立。六句是破。四句智即是亦破亦立。何以无第四句耶。亦以大经文答。即初地已去双非文也。故前四六无生等文。分成亦在初地住故。章安消云。深无底故惊。广无边故怪。非分别智知故非难。泥洹智不消故非易。非真故非内。非俗故非外。非色故非相。非心故非非相。非去来今故非世法。无中边故无有相貌。绝四离百故世间所无。章安不释非方圆等。今助释之。非别故非方。非通故非圆。非空故非尖。非有故非邪。若对前文作破立名非破。非难非立故非男。余句比说。
　　次问者。圆有四门。无生摄尽。应癈诸门。答中开三。初幻门开句。非但无生摄尽。亦乃余三遍收。於教行便。且从无生。尚乃开为三十二门。但何四耶。故三十二门亦随举一门收三十一。何故难言令癈余门。次引大经证於智断。言月无增减者。譬不别而别。寄惑智边说有增减。虽有诸门只是智断。智断不二。诸门何殊。大经云。因须弥山。俱舍云。近日影[雨/复]。应依阿含。白银瑠璃。渐渐互现。
　　三若无生下。明摄法周遍。
　　次问无生门等者。门称无生。前何故云无生生等。无生生是四句中第一句。生生是第四句。生自在是第三句。答意者此生并是无生功能(初明所依门竟)。
　　次正明破遍。为三。初正约识阴破遍。次例余阴入(在第三卷末)。问答料简初自为三。今又分三。初标列。次明章意。三广释初文。皆云始修源底者。标中探说文旨故也。尽源故横周。尽底故竖穷。言始终者。坚破[火*句]然。有始有终。一见一思无非法界故尽源底。一一横门皆能至竖。及皆法界不二。复能若横若竖。然虽三章。但成二义。谓次不次。横竖只成一次第意。次成不次准前可知。故云竖即论高。乃至无竖而不广等。
　　竖则下。次明章意。又二。初明互融。如前略说。次引法华证意圆。是故一家释义皆先总次别。后还结撮出其元意。意虽若是。为显不二还须依章三段解释。使法相不乱以成不二。
　　一无生下。第三广解。初释竖破。文自为三。今又分三。初标数列章。次示章意。三正广解。初如文。
　　次如此下。示章意。又三。初略示章意。如文。次引证。文三义三。意在度入归於一心。故此下文仍恐文烦。且示六处。於中又三。初引大论为令易解。是故别列。次引华严为於钝根。三引法华为施权故。初如文。引华严二。二亦非二。然今约观但成借义相成而已。法华唯一。开钝成利。权即是实。正当今意。三从今欲下。总别结意。复显文旨。诸教既尔故今依之。故示读文者先知六处。一破见位后。二破思位后。三四门料简中。四出假利益中。五结破遍后。六修中观。初只应且竖尚示六文。况复章初频预谈意。殷懃指的尚恐犹迷。傥沉密隐映从何取解。
　　三正广解。初从空入假。自为三。先列。次释。释中初从见假入空。文自别。二初释见假。又二。初明能依能障。次正明见惑。初又三。初法。次譬。后合。初言见惑等者。明障所从而生及以能障功能。次如炎下。譬。云炎梦者。见惑也。空觉者。真体也。此惑下。合。
　　次然见下。正明见惑。又二。初释从解得名。次释当体受称。初又二。先释名。次见惑下。正解。正解又二。初明外外诸见。次明佛法生见。初二。初正明外外。次结。初又二。先列。次单。
　　四见下。释。释又二。先释三种四句。次释无言。初自为三。初单见又二。初列。次於一下。释。释又三。初广约有见生八十八使。次余三见例。三广历六十二见。初又二。先列十使。次历界结数。初又二。初利。次钝。初言谓有於我等者。外计麻豆母指等是神身。四句及一异等计亦不已。名为我见。计我断常名为边见。由计断常不信因果。复计自然冥初世性。名为邪见。执邪为道名为戒取。谓是涅盘名为见取。是己法下。因见生钝。
　　次如是下。结数。历谛成使。欲苦下。具十道。除於二见。集灭离三见。上界不行恚。但成八十八。
　　次三见例者。但以无见而为根本。如计我是无乃至双非。即其相也。
　　若历下。第三。历六十二见中二。先历。次结斥。初又二。先历六十二生八十八。次历六十二八十八各生百八。初言澜漫者。游彼也。五十八。次文各以五根违顺平平为三。意根乃以心意识为三。法相似别。会之大同。意以心意识为三世故。
　　次当知下。结斥。中二。先结。次斥。初文者心昏眼盲盲故不觉。即无明昏。智眼盲也。故不知见真谛之理。
　　次讲下。斥。以彼不知俱是见故。於中又三。先斥旧。次引证。三正判属见。初又二。先斥谬有去取。次此语下。斥违经负心。若初三是见。二四非见。六十二中但有其半。心实则违经。虚诈乃负心。
　　次引证。如文。
　　中论下。判。且证有无悉皆是见。无既是见。双非宁免。於中又四。初据中论不免性过。故属见。次又此下。验无非证法。故属见。三诸外道下。是邪人所计。故属见。於中又三。初通叙邪人所计。言本劫等者。本谓过去。有十八句。末即未来。有四十四句。具在长含。次如长爪下。别引证。见即属单四见中双非句也。准上下文。并单四见中后三句摄。及以无言。三引高着。举况。指长爪为外道中高胜学叶满者。况暗钝者耶。今判下。第四。今家判结。
　　次明复四见。句别具二。故名为复。并缘法尘。於中又二。初明四见。次於一一下。明见所生或。
　　三明具足四句句法。至四句皆四故。故云具足。虽复具别并不出四。故皆云四。单但四人复则八人。具十六人。皆除与前相似句。故为成复。具故重列之。若论人法。更无别立。故复收单。具收单复。
　　次一见下。明见所生或。
　　次绝言见。亦二。初正明绝言。次一一下。见所生或。
　　次如是下。结。如文(外外文了)。
　　次明佛法起见。初正起见。又二。初明四见。又一下。明绝言。如是下。明见所生或。
　　复次下。第二。当体名假。与所从解名见名或。缘别皆见。所言假者不出三假。於中分三。初释名。次例前立相。三又於下。解释。释又为二。初通释三假。次别明假所生或。初又四。初正释三假。次会异。三引证。四总结。初又二。初明小乘随事三假。次明大乘随理三假。初又二。先约心。次约色。初又二。初正解。次引开善证相待义。初又二。先列。次释。初文者。心因内外故曰因成。能相续起名相续假。以此二假更互相望。假立生名故云相待。内外因缘相望名横。若竖待者意亦准知。言三无为者。一虚空。二择灭。三非择灭。旧名数缘．非数缘。俱舍云。此中空无碍。虚空以无碍为性。择灭谓离系。随离三界见修一系。皆得一择灭也。毕竟碍当生别得。非择灭於阙缘处。当法不起。非慧力所择。名非择灭。三皆无心。待我是有。故有是假。　次开善下。证相待义。在后当破。
　　次约色中又二。先正报。次依报。初文者。往因现缘悉皆不实。不实虽住。假后念续。往灭非身。他非我身。即横竖二待。一切行相皆具此二。次约依报者。依从正立。安能有实。论师即是弘成论者。今为成观。余不假明。是辨安心。故无傍及。
　　次但此下。明随理三假。言大乘者。衍门三教也。无明幻化不可局一。外四大柱从四微成。既现镜中岂有能成。能成尚无所成安有。镜柱如幻故云幻柱。镜柱因缘和合见故。外柱理然本从众缘。言四微者。色．香．味．触。一切四大皆具此四。四微於柱名为能造。像於外柱名为所造。故於境中推能及所皆不可得。因成既然。续待匹得。故但况云历时节等。时即相续。长短相待。以一况字冠下二句。大论广明。今云随理。理通权实。三教所依。二理各别。今竖破见且从通理。别理在下。修中观。初举易况难者。信镜幻易。知外假难。三皆不实。内外何殊。虽俱不实。信幻易故。大乘教共立十喻。偈颂如前。
　　又释论下。会异。中二。初会三有。次三假聂提。初又二。先列。次释。自三然论三有。三假但相待名同。余二名异。於二名中法假同。因成假名。但揽法假而立。似异相续。文虽不会而意在会。余二可见。言假名者。由法相续方名假柱。初释相待全是论文。如待长名短。待短名长。彼此东西亦复如是。由彼之长短东西。令我乃有长短等名。亦由我故彼长等生。
　　次释假名有中虽有等者。假名不同实法之有。故云因缘。亦不同於菟角之无。菟角名下无菟角实。假名之下有实法故。成酪亦然。言色等者。此非和合造酪因缘。是因缘者皆具四事。故名四事为和合法。是故和合假立酪名。
　　又如下。举类释前。实法假名重重生故。言毛分者。众分成毛。分是实法。展转望假。实亦可知。如俱舍云。极极金水。菟羊牛隙尘。虮风麦指节。后后增七倍。岂非十二假实不同。
　　论又云下。会三假。三聂提。论三有聂从。义同三假。三科并在三假品中。故今总会。聂提此翻为假施设。於中又二。先会。次释。初又二。先问起。次答。答中先会。名可见。
　　次论云下。释五众和合与因成最显。五众下。释受假名相续者。由根等不绝。义同相续。用是下。会相待名。用树实法及枝叶名。又树枝叶各有假实。故待非树有树名生。一切诸法悉皆如是。
　　璎珞下。第三引证。三假。四经不同。初引璎珞具三假。本业云。诸法缘成。假法无我。有法相待。一切皆虚。相续名一。空不可得。三假各有二句。经意皆以上句假相。次句总破。次第虽别三假义足。
　　次引大品证因成。有缘是众缘。思生是生法。
　　三引大经证相续。借外道计以释相续。外道正计相续为实。如人读诵四阿含经。若不相续安能至四。食法亦然。
　　四引净名证相待。经从破说。云不相待。四句破已。一念不住。意明衍门亦三假也。
　　当知下。第四总结。
　　次所谓下。别明假所生或。即历教不同。前虽释小未云四门及所生或。既各三假。今为对衍故重列之。於中又二。初正明生或。次如来下。明生惑之由。由着生惑。教意不尔。执者成过。然大论斥小。从藏得名。故论云。佛法二种。一者争处。二无争处。诤谓余经。历一切法悉分二。然通论之。於十六门。六门皆有起见起假。如天甘露能为长寿短寿二缘。甘露不尔。食者不同。以由语见。圆亦生着。
　　次明破假观中。文自分三。初又三。初横破。次竖破。三料简。初自分四。四中初破单。於中前文列中绝言并在。三四见后。今明破中。一一四见后便破绝言。今先破单。次破绝言。初又二。初正破。次结劝。初文自分略广二释。初立二门。次解释。释中初略破。次广破。初又二。初重叙略境。次明略观。境四观二。合成六略。言境四者。一见略。不云四句但云一见。二假略。无三假相但云不实。三所生略。无八十八但云结结。如前四防过略。不出过相但云如后。言观二者。一止观略。不云二空但云双寂。二者结略。不云眼智但云入空。此六并通下四见首。后广此六故云广也。言如后者。如此卷末得失中说。境四如文。
　　止观略中。初止。次观。对下六十四番。此中名总。初文云扬依焰者。风飘为扬焰之动相。故知依焰方动。焰必依空。实处无故。焰之与扬俱是动法。见与无明亦复如是。焰依空。如无明依法性。空无所依。眠梦亦尔。准说可知。
　　次又观下。释观中无明只是法性。不二只是不异。
　　法性本下。释向不二不异。无明即性。性何所染。名本清净。是故二法俱无起灭。故知无明无始不起。今虽法性复何所灭。
　　若谓下。释二性同。能观等者。二法是所。空即能观。非但所观不二。亦乃能所体一。虽有法性无明之名。俱在真谛。从次第故。
　　次信行下。广破四见。自分四文。初有见又四。虽对四见离总名别。未分信法仍得总名。初立利根信法二行以结前。如前略足。
　　次其钝下。明为钝根。引中论意以生后。更广论也。先明广意及用广法。故依中论。破末代机不承龙树。知复何依。　三今亦下。明依论意以立广观。
　　次若一念下。第四广明观法。於中又二。先牒前三假以为所破。次当观下。正明用观。於中又三。初总历有见三假以修观。次别明回转六十四番。三明见度计转。初又三。初正明用观。次例破余见。三结成无生。初又三。谓破三假。破一一假皆先以四句破。次结二空。初因成中二。先列四句。次若心下。推破。破中又二。先破。次结。初言前念等者。根无别体。即灭意是。由灭故生。即当根义。五识亦尔。由灭意生。分别能起时名意识生。今非五识意。以缘法尘名为识耳。故以此识对根研责为有为无。根识有无虽复不同。俱在己心。故名为自。故互责之。今求叵得。此中心识由对尘立。虽二。是故文中二名互用。不依法相而分二别。为从根生责灭生。为从识生责生生。若根下。破上句。小宗虽许根生。今为破须责。若从识生。为妨最大。是故不责。识生无穷故也。
　　从根为下。双定。
　　根若有下。双责。初责有识则有二妨。谓根识并及能并尚生。故生无穷。若无能所。生亦不成。又意灭生。不灭非根。故无生义。况生灭并。根义不成。生义亦失。
　　根若无下。责下句。例余无识皆能生也。
　　根虽下。纵难。此初立也。有已下。责有同前并。无同无情。又识下。责性一异。若一下。责一句。凡言性者。当生为义。若共一者。则无能所。若异下。责异句。异同无性。无性能生识。即名他生。何以计自。
　　次如是下。结。
　　若言下。破他生。自性破责。便谓由尘。望根名他。兼教证缘。即是他生。悞引成计。亦破。
　　次今推下。用观先定。
　　尘若下。责。先责是心则有三妨。一尘非心妨。二同自生妨。三成并生妨。尘若非心容可计生。尘若是心还成并生。尘若非心下。次责非心。与前根中无识义同。亦如前责。责性例前。结。如文。
　　若根下。责合生。见单复破。避单计双。名为苦生。於中二。先直难。次难性。初又二。先破。次结。初文三。初法中先立。次若各各下。责有。亦同前两处计有。故云自他。若各各无。如二砂无油。和合亦无。
　　次譬中。先立两句。若各有下。次责两句。如前。若镜面合一者。各有无。恐计异方不能生像。和合方生。故结责云。实不合一。不近不远方能现像。离在异方如何能生。
　　三根尘下。合。但合若镜面已下文耳。已上文者。准结自知。　如是下。结。　次又根下。难性同前。
　　次破离生。三既被破。三外计离。於中先推破。次结。初文先判无同不生。先定。
　　次若言下。责性及同异。准前比知。
　　如是下。结。如文。　次中论下。总证四句。
　　次若推下。结成二空。又五。初略示二空相。但无性计即名性空。亦不不下。相空。性破准相。故云无不住。无句名为相空。不在等者。内只是因。下二准知。自有只是无因异名。二空但时。不可一异。次若四句下。以二谛结成二空。性执名世。不得名谛。破世见理。故名世谛。故云破性。性破唯相。复依真理以云其相。名为破假。故大品中历一切法不内外等。此是共空。次劝学品及集欢品方乃独云菩萨。即菩萨生法二空。今文从共。
　　三性相俱空下。结示总别。从假入空俱云二空。故名为总。以此二空冠自他等。此仍成别。若从行者不必至四。念从法说。尽理言之。
　　四引中论证。同前引证性。今证无性。故云论同。五若根下。示此二空即十八空。十八自从根尘等别。历一一空。空为能空。何以不对。内外是所。消之可见。问。从有法至无法有法以对三句。双非句耶。答。双非已被毕竟空破。故不至此。问。前六已明二空。何须次七。答。大论云重明二空耳。
　　次破相续。类前可知。今略为三。初来意。次正破。三结。
　　若不下。破相待中三。先与前两假辨异。次破古。三正推。初又二。初略异由。由计有故。次因成下。释出异相相续。为别灭者。别在有情。心所灭故。异彼虚空。复异择灭。是有为故。复非择灭。非心所故。唯对偏情。得相续名。相待对通者。灭名通故。别在我心。对彼通三。故名相待。虽不等者。灭名无生。无生同故。得通引。
　　上既下。次破古。亦三。初牒开善旧解。借彼因兼之名以释相待。因前兼此故云因兼。上但二重。今至第三。故云过之。次又因兼下。今家正解。即相待中具上二故。二假之后或虽未破。缘无生解。解对意根。即相待中因成相也。因上二假至相待中。即相待中相续相也。因上至此故名为因。此兼上二故名为兼。释因同旧。兼过稍别。望旧可知。
　　三释既下。结斥。
　　今捡下。第三正推破相待中二。初正破。次如是下。结成二空及十八空。故知前无慧眼等言。即文略也。又亦不云一切智等。并略。
　　次非但下。例破诸见。
　　三是名下。结成。光扬能显。并如文。
　　若不悟下。大文第二六。十四番对信法等。复名为别。离前止观。对今信等。下去例然。见若被伏但在燸等。故云有漏。
　　已被伏下。第三见度计转。有虽被伏仍度入无。
　　次夫破下。破无见又二。初立二行三根。结前生后。次正破。初又二。初明二行。次若上下。明三根。即破之由。依无起计。以成下根。下去一一皆破根行。或无者。略闻观生等。生即有见。谓无为实。是故须破。
　　次又当正破。亦二。先总。次别。总谓直修观法。别即三假四句。此总即同初文。前文对四见名总。今此对一见名总。
　　次总破下。释。释总又为三。初总破无见。先且引经以明破相。初引大品者。以识了别於生即有见。无生即无见。有无俱破。故互相况。皆云不可得者。以深况浅。以浅况深。思之可见。
　　次引楞伽证前总破。经云。若起空见名为坏者。堕於自共。彼经破见。其文不少。
　　三然无生下。斥谬。
　　次别破。又三。初正破。次六十四番。三见度计转。初又二。先叙来意次第。次正破。初又三。初略示空见。次比决邪正二空。三示空见三假。初又三。初牒前有见。破假之相。为无见之由。由有被伏。成今无境。总别三破。名用止观。不见三假。似性相空。泯然入空。不见内外。似破因成。亦无前后。似破相续。无相形待。似破相待。次寂然下。明无见体相。三而起下。责见过相。
　　次释论下。比决邪正二空。又二。先明外人邪空。次明佛弟子正空。初又二。初明邪空生使。次如是下。结归邪空。次明正空。知爱即是过由。由於着心。着心若生知过须离。离须修观岂计无生。
　　三云何下。示空见三假又二。初重牒计转为无见之由。次无生下。示三假相。
　　次当推下。正明用观。为三。初正观。先破因成。次当知下。结成二空等。非但下。第三。例破诸见。
　　次若未下。六十四番。三勤修下。见度计转。
　　三明亦有亦无二。先叙次第。次正明修观。初又三。初明见相。次引人为例。三略示三假。初又三。初牒前为起见之由。次或进下。正示见相。三发此心下。示见过患。
　　次如长爪下。引人为例。中三。初正引长爪。一切能破是亦无。计有此见是亦有。言得悟者。因佛示故。次发见下。引同长爪。三云何下。广示见相。於中又二。先苦。次集。初言五不受者。经云。菩萨行般若时。行亦不受。不行亦不受。亦行亦不行亦不受。非行非不行亦不受。不受亦不受。身子问须菩提。何故不受。答般若性不受故。汝何以受於第三句耶。
　　次又我下。示集。
　　三又此下。略示三假之相。
　　次今破下。正明修观。又三。初正明修观。次明六十四番。三见度计转。初又三。初正明用观。次如是下。结成二空。三即是下。结眼智。二三如文。
　　次破非有非无见。亦二。先明次第。次正明用观。初又二。初略明见相。次示三假。初又三。初明起见之由。次明见相。三明过失。初由又二。初正明由。次所以下。释。
　　若不定下。次明见相。又二。初正见相。次何以下。释。
　　三坚着下。明过失。又二。初正斥。次我心下。明十行使即所生惑。宁起等者。经云。宁起我见如须弥山。不恶取见怀上增慢。此乃少分。应云。宁起我见遍於法界。不恶取空如芥子许。毒草等者。毒草苦集。药王道灭。
　　次又一一下。示三假相。此一一过。各具三假。
　　若破下。正明用观。又三。初直明用观。次明六十四番。三见广计转。初又三。初正明破假。次例破诸或。三结成二空。初又二。初直明用观。次点示四谛。於中又三。初复次下。正示四谛。结於向文不出苦等。次夫一下。明四谛功能。三如来下。引小况大。破见之功实在三藏。故初转法轮正在破见。故诸部阿含。佛及弟子凡有所说。皆云四谛。生灭尚尔况后三教。
　　次若非下。例破诸见。三结成二空。若不下。六十四番见度计转。并如文。
　　次所以下。结劝。言不杂者。见相假相一一不同也。
　　次破无言。又三。初示见相。次略有下。复以众多绝言通责。若谓等者。判其不出复具四句。言不出复见。第二句者即无无句。言不出具足。初句者即初四句。中有四句。即有非有非无亦是第四句中初句。即非有非无有。三法华下。引证。
　　次复具及复具下。绝言准前。亦应广略推责结成等相。今文极略。但先明复具。
　　次明绝言。绝言又二。初又复下。先出见相。次如此下。破。破又二。先破。次何以故下。释。释又二。先横。次竖。前诸绝相望为横。今以因果前后相望为竖。竖又三。初正明竖。次上来下。重判横竖。如一有见中三假四句为横。度入至四名竖。於有见中。因成是横。相续是竖。相待二具。一一见初皆有总破。未分横竖。大途等者。如向横竖不出於横。何者。诸见是横。复以横破。故并成横。
　　次今当下。正明竖破。以竖法责故云竖破。言竖法者。句法浅深故名为竖。始自三藏五停。终讫圆教妙觉。此等位生。故名为生。汝若言生。是何等生。一一责之。今其无分。任自成见。於中又二。先明竖四句。次明竖绝言。初四句又二。先破生句。於中又三。初征起。如文。为是下。列出四教。自为四文。初是三藏。为是乾慧下。通位。为是三贤下。别位。为是铁轮下。圆位。别不列信。圆不列五品者。只是略耳。言重虑者。虑谓思虑。重观前真。故云思虑。三用此下。结。
　　次若计下。竖破无生句。又二。初正破。次寄中论师辨异。初又二。初征起。次为是下。列责。不分教相。但通途作无生之名。义通诸教。於中又三。初约三障以明不生。见思等三是烦恼障。为行下。约事理破。为破三障故得行理。行理穷满名为不生。世人下。约三佛破。於中又三。先斥旧。若唯法佛。摄化不用。然此不生不生。不得作重语读之。应须简书。上不生为上句末。下不生为下句头。
　　今释下。正解。文有四重。初事理隐显择。法身本有为隐。报应破或有用故显。故以三或并对三身。无明或尽智满名报。尘沙障法门。见思障化道。此二或破方成应身。次又无明下。对治三惑择。以将三身故。对三身故对三惑。随惑显身亦应可解。
　　三又业下。约能治所显释。业行位智以为能治。真如实相以为所显。复由业等三烦恼破。报应成就。成故理显。
　　四者别对三因释。修性皆尔故用对之。俱通别圆意在於圆故。初三似别。二四扶圆。以别显圆共成责义。文前三释。约诸法不生而三佛生。第四一释。诸法生而三佛生。意在总论诸法不生而三佛生。故总结云生即无生无生即生。若唯法佛不见诸意。今文本责无生释三佛义。因破他故使明相即。於中文三。初约理结故相即。次引证结。三将诸下。责。并无比等。岂非见耶。
　　有人下。次寄论师异辨。又二。先斥旧。次用彼非以显今是。因出异解以破他非。初又二。初引他难。次论师救。论师被他谬破。虽作多意不明分齐。故被他约凡小破责。加字申通令得会中。若尔非迁变之生灭。未会真空。今且与其不不生边。故云扶中。责其不远。故云伤文夫义。
　　三今家破。又二。初此解下。略斥。次何者下。释。释又二。初释失义。次释伤文。初又三。初明所失之义。谓失於兼通会别之义。论文圆宗既有异含。如何被责伏无中道。如汝被破正当论文。所兼通藏即初文是。
　　若生下。为其出论含别之义。若生下。出论正宗。言破二十身见者。经论不同。此不假述。五阴各四成二十句。计色与我大小一异。四阴亦然。破得初果。次案文下。结示。兼二即通藏。
　　三龙树下。示正文义。推功论主如何弘论破失中。
　　次开下。斥伤文失。论语第九接玙见孔子领徒。因而歌曰。凤兮凤兮。何德之衰。意斥孔子出不遇时。故邓艾酬於魏主云。凤兮凤兮。只是一凤。徒自加不而犹失义。
　　抽笔下。斥甚着述伤文。前斥所说伤文也。
　　悬疣下。约喻以责。疣者肉之余。横生一肉着体为赘。加点。义如赘上生疣。
　　次今解者。还将彼非以显今是。为扶含显。存本不。生依汝加不。亦有多不不生也。故责见心为是何等。於中又二。初正显。次结斥。初文十重。初标。次列释。释又为三。初二明非由但破生亦破不生。故云不不生。以正破邪明不不也。第三至九皆以二不破两或生。即是以一生字对上两不义而言之。开为两生即两不生。结句但云不不生者。只存略。下去皆然。第十妙觉智断永满。故两不生。三释并存妙觉位耳。又从三至九皆先择竟。次生后句。初文长爪成第四句。及绝言者。一切能破。似双非语。皆可转。似绝言是。是则一计前后四出。即后三句及以绝言。今总破之。似一不生。不生邪见。是故须破。名不不生。如非想下。引非总无生。亦须破故。言第五不可说藏者。具如大论引续子毗昙。故其所计犹违小宗。是故判之为附佛法。不生亦不生者。亦是不生法破故也。三藏菩萨未得不生。故中文无缘觉侵习。习既未尽故亦不论。言体不者。以异折故。菩萨空同。二乘假同。别教亦不云别。人登地犹有别。
　　二次结斥。如文。
　　次明第三第四句。又二。初略损上文。次别释。言如上等者。发大心中双非传脱。传脱只是有无二边。若尔。第三云何。答。遮照异耳。若历闻法离四。是则五十六重。双非双照加四弘六即。即有六十六重。况复诸教并有此位。汝是何处双非双照。释名等者。破横竖中各有此句及绝待与绝体。体是此句。虽即略损。复更历事。
　　次若谓下。别释二文。又各为三。皆先征起。次释。三结。初一如文。
　　次为是下。释中言内外业报者。只是界内界外。折中亦得。当教论之。通教意同。
　　若非如此下。结第四句。三文可见。
　　次竖破绝言者。又三。初以外外等六责之。言哑法者。外计以此而为正道。次三藏下。约佛法。又三。初正责。四教皆以四门通理名绝。次不可众多下。况责。三为此下。明过患。即是见所生惑。第三十种责为五。初略标。重以十种四句外责之。故云更也。次十种下。列。直立四句故云一往。四上复四故曰无穷。如前释。三假四句乃至复具等得悟者。从门得悟名门。为四摄属者。四教各有有等四门。以句摄之。门属句。言权实者。如云三教为权。圆教为实。各有四句开显者。实外无权云何言出。不过法华故云齐此。灭后起净故云失意。作论通经故有得意。三一往下。解。四若不下。结责。五前横破下。判横竖。始从外外终至灭后。故名为竖。
　　今世下。第三离料简中二。初斥伪。次释疑。初文二。初斥邪人邪法滥正人法。次通斥一切凡夫。初又二。初斥人法滥真。
　　次别出所滥之法。又二。初正明人法之失。次以九事比决邪正。初又二。初明邪人滥法。次引例结责。初又二。初以正滥邪。言恶魔等者。谓曾出家。破戒还俗。更作道士以灭佛法。又如大品。天魔亦作比丘。为菩萨说相似道。骨观乃至阿罗汉法。何须生死受种种苦。报恩经云。贼住越济。断善根人受戒不得。正以破内外道名为越济。济。路也。越此二路故云也。偷安者。淮南子云。偷者天下之大贼。邀者。古尧反。要也。求脱无由。苟求平等。押商等者。平斗之本曰槩。以道士心木。平二教斗。终无是理。道入佛法。偷正助邪。押十二八万之高。就五千二篇之下。名摧尊入卑。以释彼教。如法师着二教论。教唯有二。谓儒与释。俗有九流。道即道流。若道立教主。则九流分九。如儒流中牟子．李思慎等。洞晓根源。
　　次以道下。以邪滥正。旧注云。可说之道非真常之道。名亦准之。虽有真常之名。将何以拟三谛四德。
　　次何者下。引例结责。
　　诸法下。次以九事比决。又二。初正比决。次结责。初九事者。如道土李仲卿着十异。琳法师立十喻以喻彼异。文以七。复加威仪及以族位。一者理本不齐。亦损向来所滥之法。虽有无欲之言。言下无旨。徒置常道之说。说无所归。无欲观妙之言。欲妙不唯一揆。教相下。二教不齐。今略举一不齐之言。然五千之文但去奢自约。自约自俭。守弱患身。岂可与夫逗大小用偏圆逆顺化冥显益同年耶。
　　况以下。三苦集不齐。但略举况。老虽患身去欲。未达患源。弊智劳形。不穷弊本。苦集增长。去道弥途。岂与夫舍三界系。离三惑缚。具足三智。住三涅盘同邪。
　　况将下。四以道灭不齐况之无作四谛。彼典无名四德。涅盘归乎极教。本既下。五示迹不齐。灭理为本。应化为迹。
　　佛以下。六相好不齐。
　　佛说下。七化境不齐。先老次庄。佛说下。说字税音。宣意也。非私曰公。[火*句]。明也。隐密私说。尹喜一人。列传云。喜为周大夫。善星像。因见异气而东迎之。果见老子。请着书五千文。若也齐於梵音遐被。何以五千授喜一人。又漆园不。述庄本迹蒙人也。名梁惠王同学。着书十余万言。而皆寓言。今宋川北故蒙城是其处也。现有漆园乡。是着述轨轨迟貌。
　　复次下。八戒仪不齐。
　　如来下。九因位不齐。颙颙。仰也。
　　次盲人下。结责。
　　次复次下。别明所滥之法。又二。初正明外人滥法。次六句料简。初文者先辨同异。前既已明多种绝言。绝言之前应多种四句。中论不生不灭即是别圆第四句相。即真中道正绝言也。故以绝言绝句外无法。如外邪绝欲破别圆。三藏破外三何所论。
　　次问下。料简。初问者既不许以诸句破论。谓为有着。於论起见。当如何耶。答分六句。本以中论而为难辞。故今亦以中论意答。论既兼含。总有四意。亦以四意对彼外人。复以四种不生灭见。对四教下正绝言故。有破等三双不同。且如三藏不生不灭破绝言见。三藏绝言破不生灭。见相修相即准例可知。修中亦须以邪修正。相即须得当教言之。外外对衍有三六句。除外外已。复以教教自用。见与正行成四六句。又以藏对三。以通对二。以别对一。都有一十四个六句。若论答问破邪。一个六句即是楞伽。具有以幻破外。约通三教。准例用之。
　　次通斥凡。又二。初正斥。次明见破由观功德。初文者。一切凡夫无非见也。鱼王等者。此二若行皆多随从。
　　次当知下。示见过患。明观功能。於中又二。初明方便。通且寄外外。故云避具入绝。前约佛法。亦云乃至避别入圆。以正观遂而破之。故云无远不届。具如向来一十四重。次若得下。约直断道。以见望思名之为多。故云从多。且从见遍望余未遍。言三结者。问。见八十八。如何云三。答。论云此三是三三昧近对治法。身见空近治。戒取无愿近治。疑无相近治。此三复生三种增上身见。生六十二戒取。生一切苦行。疑於过未遍见犹豫。若说三结即具诸见。
　　次问下。释疑。又二。先释能。次释所。破疑各有问答。初问能破止观既有三种。空破已多。二何所破。言无量如前。外外乃至圆绝尚用三藏破之。说复衍初。当知后观更何所破。答者空破见思但成有。乃至圆门亦但见摄。思尚未破何虑无耶。借使通。皆以见为名。后二自有无及二边。故知下。结意。
　　云何下。兼责。前来诸见横起。诸见尚在。未得初观。况复二耶。云何诸师自谓真道。故大论下。明有无皆见。即大论序归敬偈文。又通以诸见而为有者。为斥二我。又非但斥小。但未得涅盘无。皆名有也。
　　次问者。既一切见同斥为有。有见既多。无亦应然。答意者。夫入涅盘无。故有非一。空无中妄。故不可多。
　　大文第二明得失。先标。次释。释中先问意者所破之见既皆是失。能破止观始从外外终至圆门亦有失不。答中四意。初列四句。次举四譬。三前二下。判。四所以下。释。释自四句。初二句是外道得失。亦云修正观者。本佛弟子。自观起见。过同外道。於中复辨事惑尽者。且名为得。事惑未除。唯恶名失。又外道中常见者得。断见者失。此且寄外而论得失。次佛弟子两句者。虽复用观。见惑未断。名之为失。惑即入真。方名得。初人望外失却成得。不起见故。具如前文。於一一见。判行判根。上根即是佛弟子得。中根即是佛弟子失。下根即外道得失。
　　大文第三明位者。文虽列四。令遍识耳。今在衍初遍知。即是在在於文旨。於中二。先正明位。次结成。初又二。初正列位。次料简。初又二。初正列。次断伏下。判同异。次问下。料简兼示文旨。次显不次。初问答如文。问意者只应直明别圆之位何须前三。若且论次第。只应列别。此是止观正文。读者尚昧。前前处处数有文旨。今於答中复申四意。一上明下。恐发宿习故须具辨。次又欲下。为令行者遍识不滥。三又半下。明后三教为圆助道。四又岂下。开显但实何须譬空。显体不异也。
　　次体假下。结成止观。见思名止。达空名观。通结前来一切诸见。见息达空无非止观。此是第一节示文旨竟。

　　止观辅行搜要记卷第五
　　止观辅行搜要记卷第六

　　　　天台沙门释湛然於佛垄述
　　次释破思假。初云正三毒者。思惑有四。慢入痴摄故但云三。非背使故名为正。
　　历三下。头数。
　　三界下。品数。下四上二各三无嗔。故三界但十。言九品者。以下下智断上上惑。乃至以上上智断下下惑。惑之与智俱不自分。由智必先下。惑必先粗。故使尔耳。若尔皆无量品。辨品制果大分言之。如判往生意亦如是。皆能等者。明惑功能。於未断位皆能与力。润三界生。初果七返者。从极为言。楞伽云。下七中三五上即生涅盘。成论云。如药等如灯灭等者。在出曜经。虽复等者。道共戒力一切不犯。虽有事惑独头相应。可法从缘不计性实。以於三毒无耶曰正。三界不同简异见惑。见惑随着作四趣因。初果身中起亦离合。有舍有取。称思惟者。从重虑得名。
　　数人下。成论人难数人。初以上贪对难下爱。次若言下。以名异义同为难。言一并者。彼复更有以瞋并恚。上界既以轻贪名爱。何不以轻瞋名恚而言无耶。
　　但佛下。和通。
　　但令下。明立名意。
　　二明体观者。空兼折是故别标。今是衍初门。非正显彼。唯折辨异故来。
　　欲惑下。且举一品各有三假。初因成中亦欲对心。因缘力故所起想着名所生法。六欲者。大论释九想中云。能治行者七种染欲。一或有人染着青黄等色。二但染形容。三着威仪进止。四着言语辨捷。五着细滑。六着人相所谓男女。七所着人总。第七总六。今无之。难陀欲习具如前辨。法华等者。举轻况重。尚遮於想。言欲相者。如俱舍六。受欲交抱执手笑视淫。地居形交。夜摩抱持。上三如次。执手笑视。尚离内想。况复视笑。
　　若取下。正明因成。六动意根成所生法相续。中云致行事者。为防行事制内相续。假虚总了不实。言道理者。尚推心假。况计婚礼。是名不及西方外道。
　　次正推因成中先列句。
　　若从下。用观。
　　四句下。二空。无欲性空。无句相空。
　　利根下。结。具如破见中说。
　　设未相应下。亦用六十四番。
　　若纯下。相续。准因成说。　次初品下。余品余使比因成说取。
　　九品下。结成无生。无生者只是二空。
　　次料简中。问如文。答中二论判别。由道异故。
　　若从下。判两道。
　　次破色思。先明智异。言世智者。依六行故。无漏缘谛。
　　若初习下。判性。欲界身资名为事惑。当界中惑名为性障。於初禅中。初文即是初禅发相。
　　次其中下。初禅中惑。
　　次品下。初禅三假。若不下。破意。
　　今用下。六十四番。从二禅去并以下地定为上地因缘。上为缘空起。即是所生之法。第三禅中云舍为难者。无圣种观无想定。禅境中明五那含者。此禅九处。五是圣居。名五那含。无想唯凡。三通凡圣。以有半超。遍没者。熏禅五差故分五地。大品通熏九地。所言熏者。即以无漏熏於有漏。从多有漏及多无漏。如是各减至各二念。名加行成。至各一念。名根本成。言五差者。谓下中上上胜上极。一品各三。即三六九十二十五。次第生於五净天处。言挟熏者。以前后无漏熏中间有漏。故名为挟。言五天者。无烦．无热．善见．善现．色究竟。
　　次破无色。中云有对等者。此三三在色欲。入无色作方便灭。大论云。一可见有对。二不可见有对。三不可见无对。大论云过一切色灭。初色灭有对。色即灭。次色不念种种色相灭。第三色。初色是色。次色即是五根四尘。第三色即是法。入少分无表色也。准念应云。背舍等中八种色也。空观成时。无表亦破。灭色方便具如禅门。想身如甑笼细渐渐空虚。问。无色定有定无色耶。答。小教定无。大乘须有。今且依无。
　　是时下。正明假观。次无所有处中先破古谬。禅门中问。无所有处缘少识入定如何。答。不然。但缘无所有。但以意根对彼法尘。生少识想。非取少识缘之入定。故今便破所有及有用等。
　　先识处下。次明非想。言依八圣种者。此中文略。应云空处如病。识处无所有处如文。非想处如判。今不云者。且依有漏故云胜定。若必依圣种。即病等四。及无常等四。前四对治。后四缘四谛。又有总别观。彼四阴如次以对受想行识。问。四禅但六行。无色何须八。答。定细难舍故。
　　阿毗昙下。释悲想名。引文甚略。立世云。非如四色及以三空。故名非想。非无想天及无心定。名非非想。人师尚不许引色无想天。况具引四禅。既是论文。取亦无失。故今俱存。今望三空展转以释。
　　大论云一常有漏。此小教判大论。问。何故无无漏耶。答。非田器故。无漏处中。彼欲不定。非想愚呆。及此故有。
　　此定下。非想具惑。言细法者。彼地犹有十种细法。谓受．想．行．触．思．欲．解．念．定．慧。此十与彼无色受等和合生。彼欲入灭定。先须破之。
　　应知下。用观意。既知彼地细想三假。修观破尽名事无生。真谛理穷名理无生。岂由於地而住有漏。
　　若用下。判智。是名下。结破思遍。
　　三明破位中初三藏位。成论之外悉名异部。先释声闻。且依修道等者。此中大师用旧婆沙。与俱舍论不无小别。委明家家一种子等。具在俱舍．婆沙中明。俱舍云。断欲二四品。三二生家家。断至五二向。断六一来果。此依次断。今文云超。即小超人。本在凡地。未得色定。欲惑未尽。至十六心超断五品。名为家家。此超断五且同於四。随其本断品数多少。得家家种子向果等名。六种那含位在其中者。大论云五那含者。谓中生行不行及以上流般复有六种。加於现般。得那含已应生色界。根缘不同以分五六。第九无碍等者。一品各一无碍一解脱。断名无碍。证名解脱。亦云伏断。
　　三界下。结成无生。尽无生者。毗昙云。尽智者。我知苦乃至道。无生智者。我知苦已乃至知道已。不复更修。亦云世智无漏智。亦云二脱。
　　次释通位。共声闻等者。即七地前。若尔。过此非共。答。从初立名。不同圆别。若三藏中。菩萨不断故非共。观行不殊故非不共。
　　所言下。略释此意。正言虽复不同。终是共位。
　　乾慧下。正释。初释五停四念。并望三藏立内外名。然巧拙虽别。治观欲同。未有理水故乾。薄有理解名性。忍者因也。见谓见谛。稍轻名薄。全尽名离。功毕名办。
　　三别名名通位中。先破立不同中。先总破其不解通位。何者下。别责。何以两地不同。后应不出入观。
　　人师下。挫其不解经意。今言下。略示。
　　别见下。略释。
　　然名下。判断。例如下。引例。此十六心位同道别。判见例然。总而言之。若知此位以别名名通。别位居故。今通不同。故立此式示后学者。使古今异说冷然可见。
　　言借别下。正明借位。先借别位。始终名通。以通教地前无位。故以前凡位对初二地。地后无位。故借别法云佛地名九。十地经论不定故有或言。大品云十地如佛。及楞伽云远行至佛是佛种性。患二乘种性。岂非借别名耶。
　　次若单借别十地。且以地对地故耳。
　　四别名名通菩萨位者。以人人相望。理应不定。如此下。将菩萨位以斥旧师。薄即下。正断思位。
　　旧云下。序旧不同。但六地下。次今家难。先难六地。止离欲惑。岂齐罗汉。次纵云任对三果行四果向。仍名离欲。岂齐罗汉。次难七地。最后品尽名第七者。此则可然。亦名离欲。向若属果。初禅一品即属已办。一品未办。岂齐罗汉。今若下。今家为申。以将十度对果名便。经中别义多对千度。立此义者。亦恐后人不晓经中名通之意。次此皆下。推功。
　　次问者通可从共别立菩萨恐无诚证。答中经论各有二处明文。初引论文。三处燋炷者。意指乾慧。别在菩萨。共非初焰。初焰断故。大论云。十地有二。一菩萨初地为初焰。二声闻见地为初焰。於中尚以乾慧伏道为菩萨初焰。退取断位有何不可。经中下。经文自有独菩萨位是别位。三种菩萨者。共地中同二乘人三四地断。
　　又大品下。况释通。佛地边尚有菩萨地。况前九耶。故皆可别立。言邻极者。别佛地即过於十地。借故名邻。若无下。证共十地边有独菩萨。言修治者。於十地边皆云修治地业。次引大论。於十地边立忍等名。大品亦尔。
　　如此下。正申今意。既许别立。亦借别名名其别立。其如经论有斯义何。
　　次明断品少制果多。答可见。
　　次问者。惑重教多。其义一也。既多制果应多立禅。禅防散故。答意者。亦由散多非禅相应。次问者。六七地前与二乘共。菩萨於彼何故立忍名耶。答中三义故。初引十五十六心例忍因智果。十五心内目辨因果未证果。因果俱国故。菩萨人於彼二乘因果俱因。余二可见。
　　次明别教破思位者。前为显通。今目辨别复显竖义。故次明之。问。章初无别圆。何故此中释。答。前成入空是故不列。及论文旨故并明之。十行出假不复关前者。当别教位尚不关空。况后通藏。前不列者在於斯。次圆位中八九十信断习尽者。习言不指尘沙无明。附界内故。故且云尽。例亦应云不复关前。以永别故却不论。引华严者。恐人不了粗惑先除初证初住。却望十信。故云界内习尽。
　　次华严下。证初住位。近代皆云地前伏惑。云何消通住过牟尼。此是第二节示文圆旨。云何下。释华严意。初文略释。
　　名尔下。征。
　　然以下。答。佛道属於别圆地住。尚过二佛。先复菩萨。约当分说。
　　复次下。辨同异。断见思得名等别。此亦辨前破思假。佛位智用各别。亦是遥判教诸智断。初文四教思智。若言下。判向同异。初文是当通教。三乘比望。
　　若言下。以别圆菩萨比藏通二乘。同断见思智用不等。亦可更云智断俱异。即是通教不断别惑。此中未论别惑。故不论也。又通三乘自相望者。亦可云智同断异。正习断异故也。
　　问下。料简超果。初一问答可见。
　　虽不下。明果虽超。品位不失。如通人行岂无里数。次问者。利方名超。身子初闻三谛。何以但得初果。答者。大论云。闻佛与舅论义时。有云闻頞[鞥-合+(白-日+田)]说三谛时。或云七日十五日后得无学。此岂非超。阿难为侍者者。大论。佛求侍者心在阿难。如日东出而照西壁。至结集时为迦叶诃。始得无学。以罗汉人不合为侍。故自不取。
　　通教菩萨下。一往且明不超。故云亦应有超。菩萨荷负故不论超。虽超不超。思惑须断。
　　超果下。分别。言本断者。本在外道。世智所断。随本多少故今不同。本得非想定即是已断。下八地思不名罗汉向而名那含者。彼有漏智力劣故也。若本得禅等。比决说之。或三两品等。如前已说。正习尽者。三藏佛耳。
　　圆人云最者。问。前云荷负。何以云最。答。望前名最。故引缨络证超不超。彼经佛答敬首云。唯顿无渐。玄文判为初住者。亦是顿位。言无垢者。六即判之。净名者。亦初住位。
　　实相理下。第四句。
　　三四门料简者。初明门意。为通理故须十六门。又十六门同破见思。故於此后即更料简。亦是为明断见思所依。意在圆教。如破遍中简余。唯取圆无生门。余三教门相从来耳。
　　初释三藏有门中。言俱邻五人者。陈如．頞[鞥-合+(白-日+田)]．跋提．十力迦叶．拘利太子。五人元侍。故先度之。并是有门中人。頞[鞥-合+(白-日+田)]说三谛者。因见鞍[鞥-合+(白-日+田)]威仪痒序。问师是谁。师说何法。答悉达太子是吾师也。頞[鞥-合+(白-日+田)]为说诸法从缘生。苦是法。说因缘。集是法缘及尽灭。我师如是说。唯不说道。灭必有道。
　　大论下。明用门者须善方便。所谓无着。诸门悉然。
　　大集下。引得益人。
　　次空门中是老死谁老死者。论引杂含责十二因缘中无明老死主宰叵得。故名为谁。即是人空。无是老死。即是法空。虽有法名。若望大乘但人空耳。
　　须菩提等者。虽得罗汉。何妨偏长。佛从忉利下。独不入众。石室端坐。唯观众空。得见法身。法身者五分也。
　　大论下。亦明用门。方便同前。荡(狄朗反)第三门。比说第四门中。言车匿者。佛在世时[怡-台+龙]悷难调。佛遣今依梵法治之。即嘿摈也。若观境者。亦应云假无。同前非实法。有无俱足。故此双非即是境也。观者名观。沟淃者。古来翻译。方言未通。便以预流译为沟淃。求那跋摩难斥争竞。自依有门入道得果。意云得道不由争门。
　　何故下。辨争有无。论分大小。今通用之。顺理必无。失理故争。释迦初值等者。俱舍云。於无数劫各佛供养七万。又如次供养五六七千佛。逆次逢胜观．燃灯．宝髻佛。初释迦牟尼与论名异。彼此音殊。六度如第三卷引。论因则指释迦等者。彼婆沙中释菩萨义。明因指释迦三祗百劫。明果则指弥勒当成。何以故。释迦果已成故。须指因行。弥勒因已满。是故指当果。观因知果。见果知因。故诸圣教多明释迦因及辨弥勒之果。龙树难去等者。大论正明摩诃衍乘。故引婆沙等诸小乘中明菩萨义而广破之。其教最权。何足可破。
　　次通教四门。初有门云而有幻化。有门正体。如是下。结成。
　　若言下。空门正体。如此下。结成。
　　若明下。空有门体。如是下。结成。
　　既言下。双非门体。
　　如此下。结成门体。体而论破者。此通伏难。难云通观幻化。幻本不生名之为体。体则非破何故云破。答云体而论破。破名虽同折体永别。引论云火焰等者。证四门法并不可取。乃至释第一义云。一切实等四句不同。四门入池等。并此门意。
　　若不下。明门体离争。
　　问答下。与藏辨别。挡(丁朗反)。朋挡也。互拨互挡非门正意。亦名如实等者。大论作巧拙二医譬此两度。如针药及因咒术。亦如草筏方再渡岸。声闻苦行头陀菩萨观法实相。三兽度河。大经文也。三人如兽。真理如水。象虽得底仍分二别等。见空不空以分利钝。
　　次别四门者。大经下。辨同异。闻大涅盘等。释签中事相。次第等者。且如戒定及生灭慧。全如三藏。无生等三。异三藏耳。且从初说。故云不殊。此是大经百句解脱中文。彼文全是别圆门意。如来藏十喻者。题云方等如来藏。文虽有十。义但成九。以初二文同一义故。一如华合实。二如岁岩树中蜜。三如皮[禾*会]中米。四如不净中金。五如贫家宝藏。六如果内实也。七如弊物里像。八如女怀贵子。九如模内像若尼乾经十事整足。如石中金。木中火。地中水。乳中酪。麻中油。子中禾。藏中金。模中像。孕中胎。云中日。涅盘非有等者。非能名所名。故云非有。因俗施设。名涅盘有。既非色等。云何而言见妙有色。闻涅盘名如水酒酪瓶等者。亦百句中文。经云。解脱者名曰不空。如水等。瓶无水等。时犹故得名为水等。瓶如是等。瓶不可说空及与不空。非有非无门中云绝四句等者。意指中为所证之理。理尚无四。安有百非。乃至有门亦复如是。
　　如此下。判得失。入地名见实。即是得意。地前名失意。准前三藏门。复一一皆明得失。为离烦文。故此总明。
　　次圆四门。初辨同异。云何下。征起。
　　观见思下。正释。乃至引经证等。只是三谛互融。门无所壅。随机教别设四不同。虽四不同。入者无争。故四门后从。
　　云何下。出互融相寄门。辨别一理无亏。
　　所以者何下。释互融意。一门即三故。初举因缘。因缘即空。空即是假。假即法界。一门既然。诸门互入。
　　如上下。结成无生。若尔下。开权。先征起。引证等可见。若尔。只应引法华。何须引大品。答。二实不殊。引之何爽。况论关竟。还开彼权以入彼实。故知彼实即是今实。诸味皆尔。岂独大品。
　　上无生下。结用。门意依前。初用圆无生门。竖非竖故。具如竖破。开章之初。恐人迷旨。故於此中复示文意。即是第三示文旨也。若消文势。不可一一见一一思频谈其旨。
　　次明入假破遍。初明文意者。二乘不能。无大悲故。故知出假大悲为本。
　　空中种树者。大品经中譬出假相应於生死。善巧方便如空中树。知病识药。论引网明菩萨经。释云是菩萨所说有能解者。得大功德。如空种树得华得果。诸法亦尔。不着一切而得菩提。出假菩萨亦复如是。
　　大悲下。入假正意。
　　次入假缘中云圆体哀伤者。他苦同己。非谓无缘。忆本誓者。思宿誓愿策发令起。故引二乘以励先志。利智应知。住空有弃他过。不习法过。善巧者。命智牢强不令假污。精进者。无使一念生畏惮想。
　　次引净名三慰喻者。大师判彼问疾品文为三慰喻。亦名三观。亦名三教。说身无常等。入空慰喻。以己之疾下。入假慰喻。今我此病等。入中慰喻。彼分入假。经文以为五意。今此全用彼经五意。出假即是空中中间。云中间。即是出假慰喻。经云以己之疾愍於彼疾。即同体也。略如向释。若论文旨方云无缘。心佛众生三无差别。依此中观而利於彼。下四准知。问。自既有疾。何能彼。答。有二意。一四住虽断。犹有无明。我无明尚尔。况众生见思。二者以我昔苦愍彼今苦。云当识宿世无数劫苦。第二者如布衣登极。知人苦乐。故引经云。当念饶益一切众生。入空则弃他。入假则愍彼。
　　次引忆所修福等者。诸语意正明具於二严。命是慧命故也。不见中理皆名为别。以中理心巳四五故。
　　次引勿生忧恼等者。观起勇健心。若无勇志或堕二地。从空下。料简。有法譬合。法与譬文。入空出假。及以利钝。前后更互者。随诸便耳。
　　又法说中。乃以利根对於住空而料简。五车事者。利智住空无四事故。故但对空而为料简。故阙四事未必钝根。具四事者未必利根。
　　譬中身力如利智。胆勇如精进。余三皆须有精进故。故且以进而喻於三。亦可胆勇总譬四事以对身力。即五事譬具足。何能等者。只是钝根声闻无五事者。
　　今住空下。合五缘。还以向譬来此帖合。住空出假各两种者。智对四事。次具缘者下。释五事。具者若对前五。少不次第。五譬[(束*力)/止]足有。亲如天性。即同体也。有约谓要约。即本誓也。有策谓奇谋。即善巧也。有力谓勇健。即利智也。有胆谓勇。即精进也。
　　次入假观中列三法者。阙一不可。故大经云。佛及菩萨为大医王。何以故。知病识药。应病授药故。沉下曰坠。更互为回。结业为集。坠堕为苦。苦集更互如旋火轮。产养育收也。畜应作蓄。积也。伟大。肥也。忽荣等者。如诸经中舍国城等。樵渔等者。樵如郑弘如渔父。安贫自处故也。扣牛等者。非理造求曰干。辅佐王者曰相。如宁戚邀齐桓公。夜於城傍扣角而歌。歌最后云。伍官何时用汝为国相。负鼎等者。指事求利曰邀。伊尹邀相。常负一鼎而自语曰。若以我为相。如鼎调味。使天下无偏。专文专武者。耆好不同。俗古贤良偏好非一。尼乾经中此外道广为严炽王说诸王性偏。
　　次知重数中。文中不同。但依笇法。合之无失。应知文中有直尔数。有带根本。合文。文皆有信等。正是出假。六十四番病相中云彼此者。以有望无。乃至无言。言深浅者。亦以有望无。乃至无言。性重亦然。一一重中皆有能治所治不同。展转未破。故诸重起。此缘一谛此应从言四十里。既缘四谛。断惑断思唯缘一谛故也。二乘直入等者。明入假方便。须先分别。为后方便。诸教皆尔。所期不同。以分教别别修。各有法者。以止观研之。况恒沙三昧而无别修。若从实说。略知而已。但专理观。至六根净。增修不难。五部等者。如善五部岂塞胸臆。五分十诵。昙无德．萨婆多．弥沙塞。
　　次识法药者。楞伽所列具如今文。初明世间法药者。大经．金光明并云世法。即出世法。两经语同。意有显密。大经开权竟故得显说。金光明但云世间。皆因此经此乃密示。大经虽云是佛所说。仍未云所说即是妙理。显密虽尔。顺次第意只是引文证世法药。若除识意。无不为令众生出世。以五戒为世法药者。佛现方有。世即出世。故引五行常等。即是五戒。问。知病中但云见思。识药中何故乃至上上法药。药病以不相治耶。答。似如所问。意亦少别。此知病等三。并是菩萨出假分别。况入空时。知见已后。出假时三药治之。得差各别。言五常似五戒者。如提谓经问。佛何故不四不六。佛言但说五者。治病义足。天地之根等。人持之五藏安。令成当来五体等。顺世五常五德之法。煞乖仁。盗乖义。淫乖礼。酒乖智。妄乖信。反此即具五常五德。又五行似五戒者。白虎通具对五行五藏五根五方。四时等持之则俱安。故以不煞等防五根等不安故也。五经似五戒者。略如前释。但此中开礼为二。不语春秋。又与提谓对义少别。易测阴阳等者。如孔子有三备卜经。上知天文。中知人事。下知地理。使诈者不行。欲知此法等者。如向所对未为善修。若通明三昧之力。委知身中具放天地四时五行。所知身与阴阳天地星宿等合。
　　次判浅深。云漏器等者。禅法如水。心性如器。心行如漏。禅如彩衣。心行如雨。雨退失如色脱。
　　次识出世法药中。初通列中意兼两教。具如玄文。增数中法列前二教是。此中人天亦可以三藏摄之。如增一中具有人天增数。欲各遍摄。虽至无量。要不逾二法。如即行者若能具足十重二法。方可论道。谓真俗．教行．信法．乘戒．福慧．权实．智断．定慧．悲智．正助。若欲各论。双双无不收一切法。此中名相与出世同。义须入於圆别之相。如四念处．六念等文。文相自显。余并兼含。如八正．九想．十智等文。不可率尔违於深致。如九想中即以四见为污秽阴等。如是五阴得观而变名为不净乃至白骨。即是见真。进至烧想实相无实。初后既然中间比说。十智并依此意消释。但慎法比四谛等名。使不违所列。
　　譬如下。譬知法药之相。初总譬增数。以病不同。故药增减。又世与出世。悉治见思。病差不同。言近意远。
　　入假下。合如文。
　　又下别譬。初譬依於佛经以明法药。皮等次第以对四悉。根等次第对信戒定慧。山海水陆以对四门。门门各有四悉信等。四方土地以譬四教。皆有如上四方等也。四方各有山海水陆采掘乾湿。通譬各有权实真俗定不定等。定如顿渐。不定秘密。不定菩萨於彼定不定等。用与不用。苗如采用。根如掘用。权为苗用。实为根。根苗各有乾湿不同。真如乾。俗如湿。
　　又知下。明用药所治不同。善知授法。适时不差。虽未真得。至相似位亦能似用。如第一卷或得不得是也。
　　入假菩萨下。合中但合四悉。四悉在初。通入诸教。举初摄后并在悉中。故下信等略而不合。
　　欲治下。明法药体遍。大医者。别位在行。
　　又大地下。譬开权药。皆依实地。随病不同。地无分别。法药下。合。文似一即多。正当多即一。若未开权。不说多一。观合大地。止合大河。又如下。以谛合者。是所用门故。如前三药皆是於谛。故云种种。
　　汤饮等者。譬治异。各一止观。故定慧是道。道即摄四。定净慧饮生灭二。定吐慧下无生二。定灸慧针无量二。定丸慧散无作二。以教释喻。使与法会。入假下。合。先合四谛。苦集不同。集谛也。苦家集故。若果不同。即苦谛也。道灭如文。
　　种种下。合。止观具四。四谛设治不同。故云种种。
　　复次下。出假菩萨。造论通经先举譬。所以下。释。初云神农者。皇帝时医。华他者。列传云。谯人心。解分剂。不假秤量。扁鹊者。越医也。神农如佛华他。答如出假菩萨依经造论名为作方。
　　次释中乡土等者。譬中边机别。人有等者。利钝根也。论公皆尔。儜。病也。食为病因。如根利钝。所治各别。
　　佛初出下。合神农。后代下。合华他。释论下。引造论意。菩萨下。请加。
　　三授药中。先总举药病。众生下。别明法药。初世法中。如孔丘等者。制礼作乐。五德行世。礼乐前驱。真道后启。元古等者。佛教明劫不须此名。且顺此土化初以说。我遣等者。清净法行经云。月光菩萨彼称颜回。光净菩萨彼称仲尼。迦叶菩萨彼称老子。天竺指此也。准诸目录。此经疑伪。文义既是。惑忌失译。像法决疑等意亦如是。如涅盘后分。本在伪目。至唐刊定。始入正经。大师初依。不应错用。
　　次出世。与上上合说。仍离为四教。是则藏通即出世。别圆即上上。故消前。又须依四教四门四悉。下中等名即四因缘智。初明佛。虽是下。菩萨造论。余三准知。以乐闻等。对悉下去。但作二段。先四悉。次作论。纵无偏申。或兼或具。比望可知。
　　十六门等者。门门各有四谛故也。门门各有菩萨申经。即是出假之心意也。
　　随类音等者。出假赴机名一音耳。一云亦然。表无私耳。云现身也。雨说法也。见闻莫不蒙润故也。若全依次第。岂能授圆。
　　次明入假位者。初位意。若专下根。则凡夫望崖。如入空时。见思重数。行位长远。大小诸行经劫累生。故云迢逆。故知诸教下根难致。上根之位一生可到。尚会中理。况出假耶。是故须述诸教位别。
　　三藏中先二乘。次菩萨。初譬二乘人。一去一住。住者譬退。行人下。合。次明菩萨不待经时。故云一转。
　　但佛下。正释二乘及钝根菩萨。并至法华方运大悲。名为出假。若七地下。引经以斥下根住空。故至七地。已齐罗汉已堕二乘地。故以大鸟为喻。论文自合。鸟菩萨身也。身大者多修六度。无翅者无出假方便。须弥者。三界也。虚空者。无量佛法也。未应飞者。功德未满。从菩萨三脱。游无量佛法。而欲退没。则不能作佛。若死。罗汉也。死等。支佛也。痛恼者。失菩萨本功德。大师随义。今为两释。犹未死故。故名为等。故方便及断见位。即两处死等。
　　如人下。显法功德大。先序所治病。重言五欲者。但通举不男。如二乘根败。阉者。掩也。闭。皇家门。
　　华严下。举胜况胜。唯至法华。得记生喜。遍寻法华前教。不见二乘作佛。及以如来久成。问。若方等不记。何故楞伽。大慧问佛。如来何故授声闻记。佛答三意。一为入余界者。二恐菩萨更求声闻。三变化佛非法性佛。虽有此问。经无记文。寻三记意。岂同法华。
　　又阐提下。更以涅盘对辨故大。障去余傥。不难别教。可见圆教。六根下。出假名同。功逾十向。中上可知。初心是五品之初。故引大品。五品亦得观行坐道场也。更约六即。良为此也。
　　初问者。以空例假。谓情下。答亦有三根。以例出假。谓情上似中真下。情即外凡。似即内凡。真见道位。情入下。重释上根。言触人者。亦指外凡。皆观之。故云触人。恐滥尔。前故云非谓散情。
　　若尔下。更难。凡云入者。须在益。次此有下。答。念处即益。何必真。次若益下。更难。退乃非益。不并下。答。虽非不退。亦并不退。设下。纵释。设退能修。异诸散情。
　　次问者。通别出假。必先入空。空心出假。假必即空。此二即空。与圆何别。答中列出三人不同。通虽即空。永不知中。别虽即空。后方修中。故此两教与圆永别。从圆人下。辨圆异别。言能作者。非别教别。次释胜别。文列五句。但成四句。初五同故。但恐文悞。应有六句。四句如前。除初句已。更加假中与空相对。即六句也。
　　若尔下。难向六句。还不殊圆。何名为别。然下。答。若更同别。何名为圆。欲现劣别。弥易於胜。
　　二明利益者。实益必在别圆地住。此是第四节示文旨也。所明真益岂非文意。次第假相其文须明。先总序真。应先明由。后云法眼。必非地前。指真分别为法眼耳。
　　次应以下。以应格藏。验非法身。三藏下。约教正释。佛尚非真况复菩萨。约教当分。彼教无故。今欲比决。故且置开。应有下。且斥藏通。应有始终。对化言之。别教教道地前未说。况复藏通。别教下。正明真应。即登地去。见众生病。知病根本。如人见水知水渊源。识药内实知药体性。印谓符印。以铜为之。使天下同。今用诸教与机相构。是则无明为病源。中道为药府。种智印无悞。真法眼不差。和光下。现身处处结缘。为利物始。机熟之时。八相作佛。见闻皆益。故名为终。次明圆教。若得下。对邪料简。所以下。释。权位长故。难滥不简。以有漏等者。亦如毡多欲见如来在世之形。令魔为。现已偈叹。不觉作礼。大经四依品云。魔变作佛。相好庄严来向汝者。常捡授定其虚实。老子等者。彼经乃是道士王浮伪制。今且纵之。还托佛形何关道士。举胡五印路阻途乖。变释等者。具如释签。引大经文。尚非三藏五通者。亦依根本。无无漏故。无念处等。故云世智尚劣。三藏安比别圆。化语下。责夺。雷者。如阴阳发雷同生物。
　　三结破法遍者。竖论应在三观后明。亦是取意。此中预说。於中先寄三谛以意斥文。次举要下。结示。初三谛中。初约真谛。先出文相。复先明凡情未破。见位此位尚未入真。况不次第。入实。初独举见。意已兼思。故此次文见思并举。
　　次略引三譬决者。所触不同而生各见。如计佛性五阴不同。离此都无。各计成过。是故总文不即不离。不即故凡非不离故是呓言等者。呓梦说刀。刀名虽同。及责形色。都非刀体。故王笑之。全非我刀。故知但是所计不等。贝粖非乳准此可知。故破见思适但是入空。
　　就文字等者。说意也。文但入空。故云如此。意本圆极。故曰不然。见思下。正出文意。教权理近。别语见思。理实见思全是法性。岂见思外别立无明。故但依理达为法性。通约名等。五即论遍。别约分证。究竟方遍。
　　次出假。亦先示文相。次显文旨。故云亦尔。文相须在法眼论遍。
　　六根已下。次论文旨。文旨虽即。不次第破。粗惑理教数任运先除。故相似位一音遍满。佛现身中。此即不思议假之气分也。
　　障通下。约中示遍。中理本遍。故宜文想。直指无明为障妙假之神通也。然虽无文相。既别对无明。及在二观后。复似文相次第之意。
　　故举要下。更总明之。故观见思即见法性。岂有三观前后次第。
　　前观下。示遍意。结遍之文。末应在此。恐迷二观。观法重沓。故於此示见思法性。此即第五节示文旨也。
　　次正释。即四门不同。先临空假。次举入中。揽前对今以显圆妙。生不生等者。牒前入空。即不生生等。是述文旨。自即等者。更引自他对显空假。空假只是自他故也。
　　次牒前假及今入中。比空可见。三既相即。纯成妙三。此第六节示文旨也。意虽若是。还须附文。故今释复更开为四门。初明观意。於次第中重申文旨。次第虽即在二观后。文旨即是粗惑先除。故约数搜求。令尽文旨。今了三教未涉圆融。三藏可见。次通教中。初明理同。故无别见。虽无等者。辨有名无实。亦得下。简后非初。次别教中。初约谛离合。知而未观。且辨异前。无知为本。照此下。明真可为中。纵容有理。如眼等者。更以譬标真因分齐。云何下。释。虽期心本。眼暗故穿傍。傍实无眼。如中出边。先治眼暗。如或先除。况谓正为傍。三谛俱假。例如下。举例。方便如二谛。见谛如见中。次圆教中。有法有譬。初云破两惑者。故知圆位即生可获。故南岳恨领众太早。
　　次譬中。先以兵譬能所。次以治铁譬能。器械譬止。身力譬谛。智谋譬观。今应皆譬圆止观等。一日譬一生。两铁者。约教说之。故云烧治。
　　次修中观缘中。初正释五缘。缘名同假。其意大异。假中五事为出假缘。今为具五故修中观。
　　次释中言无缘慈悲者。三慈具足乃名无缘。此慈下。结成三谛。文在大经梵行品。初云慈有三种。一缘众生。如父母想。二者法缘。见法缘生。三者无缘。不住二相。大论明悲。三种亦尔。
　　上两下。比斥。共藏通故。慈若有等者。梵行品云。慈若有无非有非无。此慈非是二乘境界。准义皆非诸偏境界。二乘全阙故且对之。历一切法皆云即慈。慈即如来等。
　　手出师等者。此明慈有折伏之用。提婆达多教阿阇世放护财象欲害如来。如来舒手现五师子。实无师子。慈力故尔。举石空中等。亦复如是。如磁石等者。此明慈有摄受之用。犹如磁石。任运能吸铁。火烧薪。葵藿随日。亦复如是。如水生火等者。明慈有断恶之用。水中生火。水不能灭。故因二观所生无明。二观所不能灭。次以枝叶譬前二观所断苦集。次以灯炬譬前二观所修道灭。次举二譬以譬无作。
　　三求佛智中。初明佛智。智必有眼。故兼明之。智即能显。能显既广。所显必深。深竖远横。眼智觉了。莫不同遍。从因至果。究竟具足。若修下。以譬兼合观功能也。目足者。譬圆解行。到池等者。解行所至。饮服等者。亲食理味四德之水。水性不别。有冷等殊。佛性无别。有常等四。见池等者。池。涅盘也。尽果德边。佛性底。名见池相。见法横周名见方圆。见理竖极名见深浅。体权识实故云方圆。四即不同。故云深浅。见即佛眼。饮即佛知。知见体一。池水不二。法性无染。名为清净。
　　四学大方便者。初通序依体起用。无谋等者。大智也。不假先念故曰无谋。住首楞严大定也。
　　不可思下。总叹智定善巧功用。即体内方便也。示空中风者。风界无色。亦令可见。火不能烧。由中方便。为此用故。学於中观。
　　如弥勒下。寄於二圣以显善巧。净名居士虽俗中长者。而一生补处。受折嘿然。为成诸天圆常之机。自非善巧。安有斯能。是二大士槌砧更扣等者。弥勒用权而隐实。居士谈实而弊权。弥勒以说不退行之槌。扣净名之砧。净名以呵一生补处之槌。扣弥勒之砧。互为砧磓。为成器皿。故得法忍由闻菩提。令难悟者。难悟之人悟偏尚难。由闻菩提得无生忍。若非二圣磓砧之能。安令天子妙位斯在。
　　又如来等者。寄佛化小以明善巧。且寄渐初以立化事。一往称为不即说大。四时七教盈缩不同。无不成令归乎一极。乃可名为大巧方便。是故下。更述化意。种种方便意在真实。更以等者。述用权意。佛智等者。叹佛同体。权谋叵测。故以下。重牒前文。用方便结。令钝菩萨法华入圆。是则弥显善巧之功。寰中者。谓法界为城。法王所都。法王不偏。理性无外。受化会理名契寰中。若此环字。庄子注云。如圆环内空体无际。
　　上二下。寄文殊外化以明权巧。毗舍离城有尼乾子。六万眷属。身子往化。皆舍之去。文殊化为异道师徒。入彼众中。初同后异。彼弟子皆付文殊。用为说法。悉皆信受。五大精进者。佛悉起行。方名为大。若有勇健解髻与珠。故此勇健名之为大。
　　不动下。引金光明。果精进况不为二边所动。永不退入恶道。不失实相正理。方名菩提。萨埵。即萨埵王子。往为大法不惜身命。已名精进。今至果地起礼骨塔。复名精进。
　　上两观下。重约赐珠。比决开权。明精进功妙。故佛轮正见小众。莫不赏赐。前虽随功。终归解髻。一代利物归乎法华。
　　三正修中观者。先且泛举。虽知难观。若直令观中破细无明。凡尚不识欲界无明。故云悬绝。尚非四眼二智所及。岂肉眼能见情知虑耶。是故斥云非眼虑等。例如下。例易况难。引难从易。故举二观以况观中。难则俱难。易则俱易。初举真况观真之时。亦无色像。推阴假渐似渐真。
　　次以假况。恒沙三昧何由可观。但观於空渐明渐利。今观下。次举例。前但研二智。渐见中现二智之体。既是无明。观此无明即是法性。自然双流自然双照。如竖说尚似非遥。况观色心无非法界。故二智体并是无明。言智障者。有三番释。初番。二智是中智家障。故名智障。次又此下。中智被障。故名智障。三又能下。能所相对。得智障名。至此卷末。具引达磨郁多罗释。
　　云何下。欲观中道先审观意。云何得知二智非智。以观审之。知非智相。既非智相理须观之。次观此下。正明用观只是三假。一一假中皆以四句自他研责。初观无明即成因假。言与心相应者。法性为因。二智为缘。与心相应名所生法。法即无明。故立无明为所观境。此下用观。四句推捡。二智叵得。问。若尔。应唯推无明。云何复与法性对责。答。中智望之。贬为无明。今未识无明。但推二智。法性无明自他共离。作此推时无明自破。
　　作此等者。明能推观。亦应结成二空等相。但是文略。遥望见者。如夜见杌。杌譬法性。人譬无明。故初观时二俱未审。起四句下。合。既云起执。似初观中。为成次第居二观后。执故失中。故名无常。前见思等者。述所破也。不同前二。但破见思及以尘沙。今推观智。即破无明。言金刚者。非二观智之所能破。能破须譬龟甲羊角。观破下。结名。二观如文。此理下。不观观。
　　复次下。明三止。初总明用。止与观不别。略列而已。体是即寂。与前为异。如持下。引譬。观无虫水。见尘似虫。而不审实。十住见性亦复如是。今全未见。义同不了。亦可用借前人杌喻。意亦如是。
　　复次下。六十四番。如是下。重示四句方法之相。句即是门。由一一句皆能通理。为不了者施设多门。即以四句为能通处。非所通理。因能通处见所通处。故云因门。随句见理诸句自融。诸句研试会有相应。烧名起执。具如前释。
　　次观法性即相续假。虽观无明。无明未破。有一分定。谓为法性。是故须推为从何生。此中先牒前法为所观境。先法次喻。喻尘杌者。双指前譬。前观无明知非法性。故喻尘杌。今观法性知非法性。所如尘杌。应须观破。不了之想。具如破见相续中明。准前亦应成三止观等。文略不说。
　　如是下。六十四番。修观法尔。故无余途。三观真缘。即相待假。初明行。相待为境。即观法性无明观智。初总立。应知此智未见中理。故知非智。推此非智待谁得名。亦有二待。望佛为横。我当为竖。
　　如是下。列句。若缘下。用句。但破真缘。共离自坏。缘在地前。故云无常。若从缘生。即从无常生。终无此理。若其诸佛及我将来。是真修者。真不名修。
　　释此下。寄慈辨失。真自下。正判。四句观成。横竖俱无障亦叵得。
　　何以故下。释无明体。何故叵得。待智故有。智无故无。所观既无。能亦叵得。
　　若执下。辨失。初明是障故失。次若不下。不执故得。以能通故。成门名得。
　　若得下。能契於所。所亦成得。四既无四。一亦无一。此中阙六十四番。
　　若有下。次明化他。问。前之二观亦应化他。答。自行未满。所谓下。别释初缘修。有法有譬。法中云无常等者。如前所说。前为破故。故云不应。今明随机。语同意别。无常望常。无常是他。故大经破外道中云。汝法中因常而果无常。何妨我法因虽无常而果是常。故可从缘而生於真。
　　又云下。譬他生。伊兰如无明。旃檀如法性。故阇王自述云。今我得见从伊子生旃檀树。旃檀树者。即是我身无根信也。法王性种自也。从谷生故名之为种。谷种不变故名为性。从我心生。义之如种。无始不变。故名为性。不同从佛。故名为自。次因灭等为共者。由自法性。乃外观他。故名为共。或言下。离非内非法性。非外非缘修。一一句末皆应结云。得是智慧。无得等者。结前观成。以成离性。故云无得。得是智故。故云得。得即是假。无得即空。得无所得即是中道。诸菩萨下。作论申门。天亲地论。法性成自。余三准知。中论申空。余三准知。若得门意。四性起机。则无所牟楯。牟字应作矛。兵器也。应作盾。傍牌也。如楚有货矛盾者。言自相违。
　　若用下。依门中悉以修止观。经论下。功能。如此下。明门中观行功德允合也。
　　问下。料简。初问者。二既相即。应俱破显。答意者。虽俱假立。终无并住。虽无并住。无明在故。假立二名。法性生时二名俱泯。次问者。既二法不并。何故相即。应立对门。文且一边。所以不更论一边者。欲於迷示理故也。答中二喻。初喻意者。具用二对。如为不识。一句冠下。二句约人。各迷故须互示。从一人说终但一边。恐迷氷水。更引珠喻。何者。氷水二法。以互相倾。易生别计。故举珠体胜彼相倾。故水火珠过缘生二。虽从珠喻。应存氷水。合喻可知。
　　次位者。初释修证存次第故。故用地前为二方便。至初地已任运遮照。故前后遮照以为登地方便。
　　次修下。斥权。先立三人。即通八地。别人初地。圆人初住。
　　若别接下。明通八地。被接者知。方乃得云。七地论修。八地论证。若第三卷从下根说。故八地闻中。九地伏无明。十地破无明。此中中根上根亦可四五地接。教多从下。其位定故。
　　如此下。斥於通别。虽即亦破无明。权说位高。是故须破。初心不得修乾慧者。问。通人乾慧初心得修。何故斥云不得修耶。答。举劣况胜。当教乾慧自有三贤。初心且令修五停故。自望念处亦未得修。次斥别位者。初立信心经六十劫。岂可得论回向修中。
　　次今明下。正明圆位。初文五品。引法华经。释成三观。空坐中衣假室。复以定慧助释衣等。座毕竟故空圆。衣寂灭故中圆。室慈大故假圆。又皆云如来。故三皆圆。即相似位。
　　见鹤下。譬。大经云。见有二种。一相似见。二了了见。故以见鹤名相似见者。如眼见色观。故以见鹤名相似见。了了见者。如眼见色观行尚见。况相似耶。次引例。可知。
　　今五品下。正明中位。次引华严以证初住。六根位中破界内尽。且名无余。进破无明方过牟尼。三藏当教全无此义。故无明破。约教云过。
　　始自下。显观功能。不待等者。斥通七地。何暇观喜。斥别初地。故楞伽云。菩萨住如如已。升欢喜地。如何七地同二乘耶。自教相违。未曾疎理。
　　前教下。正判。教弥实。位弥下。教弥权。位弥高。故通八地。别乃初地。圆则初住。法华下。引证。方便证权。实事证实。
　　复次下。更历教判。前克入中。列三双流。今通从名。故兼三藏。故三藏教。空有中名。位在佛地。
　　虽言下。明圆实位。次举譬。次例释者。若例入禅。应多品数。前两观后等者。次第至此。方应结逼。已如前述。
　　今中道下。结成二空。无明结前初番。法性结前次番。不依等结前第三。不依四句。性空无猗。无着相空。
　　次引净名。具二空故。故稽首礼。以空喻空。故曰如空。无复性相。故曰无依。
　　次约横门。初来意中。先法。次譬。从浅至深故云径直。门门意等故名为齐。俱列意等故名为并。若横等者。次说门意。横竖虽异。无不见实。
　　横门者。次正释。先列八不。一论具八。故此列之。璎珞文同。一论下。指广中论。下引论摄相。以二摄六。及垢净等论。问。诸法无量。何故列八。答。法虽无量。此八摄尽。故知诸教名异。不出此八。论中自以初二摄六竟。问。云何须余六。答。为成初二。以是而言。双双互摄。故今一切皆入无生。余展转入。准此可知。
　　初云若无生门至亦如是者。将无生门中阴入互发十双来入诸门。次若无生门下。是将十法成乘中初文。及不思议中界如三千来。此中存略。但云种种。
　　次若生下。是将安心来。次若无生下。是将破遍来。今正是破遍门中度入。故文相最广。余者相从。此识有无下。是将入空文来。但是破见。余者皆略。次若无生下。是将入假中知见假重数文来。余者皆略。次若无生下。是将入中观无明文来。次从自灭下。是将入中观法性文来。从自待下。是将观真缘文来。前文观无明等。为自他故。前中道观。揽前空假合为三谛。故今一一皆成三谛。前推无明文具有四句。今但有自生余三句。略前观法性是相续假。今所以云自他灭等。若云生者。对前不便。次相待文云自待者。相待四句亦作自他等责。
　　次若无生下。是将结遍文来。准文次第。合在三观后。故今度入。正在此中。次若无生下。总结。
　　若得下。次明二经度入。初通明入相。於中先明无行。初云谛者。境也。智是依境起解。菩萨是发心安心。文破见等。是破遍。生死是通举始终。行位等。即当下文。通塞乃至正助位。是次位。通摄安忍。及以离受。过此必能教。故云教也。次金刚者。初通引不住。次境智下。即是十乘。不住境智乃至见思等。略举初三文来。无於破遍度入故也。不住初地。更引经中不住文来。地尚不住。以未极故。况复住於境智等耶。
　　此无住下。更重判位。故仁王下。释判位。通言三处皆破无明。是故分得金刚无住。释迦下。究竟金刚。
　　若尔下。释疑。常途云。在伏位故云断道。无金刚耳。仁王既云释迦有者。故断道有。又云断道有者。不遮等觉。意通初后。言度曲者。如世管弦。诸曲无数。管弦如横。诸曲如竖。初章根本妙慧旨归。度曲之初。广大若是。入道为理。余三属事。千从之解。少分为言。
　　次更料简可知。答中。初章对余名为二义。初正示自行能通之门。故云世二等。若言下。他解。次又他下。化他前各各入。故成自行。是则等叹门也。云何下。结酬及门中四悉。以欢喜等对四悉。文相可见。
　　次明一心者。内外偏圆。有执皆破。破故兼申一切经论。故见思破位大小不同。
　　若无生下。明横竖门。度入一心。虽种种下。结成一心。但一心下。分门解释。先释总门。对贪等别。於中初示观法。若不得等者。明度入意。言悬超者。不同横竖。复疎到入者。自行未委故如踈。利他分别故如复。去已复来名为到入。亦云却入。行计未穷故名却入。自未极故。次第三谛皆入一心。故云妙空等。
　　如是等下。次约一心开佛知见。知见只是止观别名。於彼念念剎那。众生无不皆以寂照达之。寂照为因。眼智为果。何必初住方名为开。如开三乘。亦只示其执心寂照。今此亦然。何有异趣。
　　法华下。引意根者。意摄余故。引仁王者。至佛无报方得净名。今通论之。故佛亦名报。次引金光明。亦证报身。次引宝性。释金光明。
　　次历余一心者。将向一心以历余心。夫有心者莫非无明。故初总观。若非其宜。离总出别。问。初只云识。今何以云欲等心耶。答。前云识者。是诸心家之识。今云欲等。是识家之诸心。问。贪等烦恼何名为阴。答。虽是烦恼。善恶阴摄。复非报阴。故名贪等。以非报故。故下复更历於余阴。
　　次前来下。例余阴入等。问。此观识阴。例各应居十乘之后。那在此中。答。因破遍故。於此例便。故从此下乃至离爱。俱观五阴所以通塞。捡校谛缘。道品．念处居首正助。助於道品。下三只观阴等位耳。
　　次问答中。初问如文。答中答入空因缘。初总答。何者下。别列。夫生死下。别释。对五可知。应知须与入假大同。自脱同大悲。脱他同本誓。慧命同利智。无漏同方便。诸位同精进。假居空后。故云例后。夫空观下。答假无四门。小藏大衍。偏三圆一。皆有破於见思入空之位。然门别故须辨门。智障者。引古人释智障之义。达磨郁多罗。此云法尚。自集诸经宗要之义。名增一集。大师引用多无破斥。既是他义略依他释。先征起。智有去。答。证智在佛。识属二乘。断惑名智。浅近名识。体达等者。体即实理。小智违理仍名顺想。复与佛菩萨智为障。故名智障。又佛於二障等者。烦恼及智。
　　次引大经证。心谓无漏。证谓证智。
　　次引地持释涅盘意。但智慧名别耳。
　　次若以下。转释地持慧解脱也。即是无明障於证智名为智障。破无明故。得智无障。
　　次引入大乘证於无明是智障义。二障下。转难。从无明下。释。次引例释智障。两俱生死。得名处各别。无明亦如是。如无为生死。爱即四住下。释烦恼异无明也。无明即是智。烦恼性相倾。故云解惑不俱。言无为生死者。摄大乖论七生死中方便生死是也。并法界生死俱是无为。且借方便。例即智惑。
　　复次下。释爱同烦恼故与无明别。从果起因。因复至果。故云相续。即功能也。能令下。释名。虽无明下。释无明功能。二用既殊。二义不等。
　　无明下。正释无明为智障。虽俱解脱。枝本别故。得名不同。次无明性迷下。重释无明亲能障智。得智障名。故云义显。
　　次无明有二种下。简名体别。故障不同。先问意者。所迷虽别。同名无明。云何无明独名智障。次引地持。通论名同。别论须异。能所不同得名不一。
　　若尔下。释向地持人法无我俱是所迷。俱名为理。二无我智俱名净智。烦恼及智俱为种智家障。又智去。从事智被障得智障名。
　　若尔下。征向所解。从照事去。会向二解。以古人释有二不同。或以诸法被障。或以无明能障。论主评之。故云无二。所照虽异智体不别。
　　又心智下。出异解。初有人下。意明迷理为智障。以灭想去。引小对辨。乘灭想亦名灭智。此是断灭。今灭智障心不可灭。故分别心实不可灭。
　　又非条然下。重释。中道中智非条然别。以体同故。故不可断。次是以下。引证。福如无明。菩提如智。
　　人作下。破世执见。见有断不断。智体无殊。
　　次问者。释妨也。璎珞唯云初地三观现前。前释双流何故分三。答。借义相成。能成所成相对故三。别虽是权。璎珞最定。以此定文成於高下。借高成下故有通教。八地借下成高。故有圆教。初住此一问答。拾遗故来。非关智障。此后非次。

　　止观辅行搜要记卷第六
　　止观辅行搜要记卷第七

　　　　天台沙门释湛然於佛垄述
　　初释通塞中。初略名。次来意中有法譬合。法中先来意。次结生。破遍结前。应入下。生后。即俱用三名於三有失。须今通塞捡校三名。若不捡校恐同诸外。若无失者。依前进破。言一向者。勿恒守破遍而不捡校。故立此门捡前破遍。
　　何者下。正明来意。於能生着同彼外道。宜用通塞四句捡破。是故须以四句三假破能着心。破能着智如所破惑。故云能破如所破。虽不着能而犹着所。故云若不爱着等。则能破不如所破。则但用破遍。是故须以二句分别。一者通相则能通所塞。如前破遍。二者别相则於能起着。如今通塞。故文云。法相任有通塞。况复於中起苦集等。於中有四。一横。二竖。三别。四一心。文四义二。意在一心。一一义中皆以四句分别。一者塞中得通。二通中有塞。三者塞自是塞。四者通自是通。初二在今。后二属前。度入今文成前二句。
　　次举譬中。除瞙分喻。破贼遍喻。贼将可护。珠瞙不然。若尔下。合。先正合。次通五百由旬义。义当通塞故也。故经云。善知通塞。故有破立。以成今意。问。破初师云非七八地。正当二乘。云何言非。答。此用释论论意。以界内惑尽为六地。出外入城为七八地。故今且以七八破之。云与论违。此师用通。不解引通意。故引破之。后之二家皆约烦恼以为五百。前家不数尘沙。后家不数於见。故辨失中不复更破。
　　此之下。指经破古。诸师下。辨失。先总。次别。总中别如太方。通如太圆。二乘檀行如太动。界内立城如太静。虽各据一义。所失处多。欲判圆经意则未可。如持一乳等者。各偏二见。难释通途。
　　初家下。别判。但判前四。略无后二。判初家云。四百立城者。通七八地。亦属二乘。经云。三百立城。此师对於四百则成四百立城。摄家者。摄师立七种生死。但用前五。不取后二。如汝所释。宝渚之外犹有后二。故名为割。荒服之外名为荒外。故以极地而为远荒。如宝渚也。次判地家。界内立城者。以住对二百。住断见思岂非二百立化城耶。次家以二乘足为四百五百二乘。只云住於三百。今云四百。岂非檀行开权方进。复无二名。故未开权名之为檀。况复开已岂对三四。
　　人师下。释疑。恐人见论疑。破初家论正以二乘为四百。何以破他。故先序论文。言二文者。论初又云。欲过四百由旬崄道。论初以欲界为一百。乃至二乘为四百。又云复以四百为欲界。乃至一百为二乘。过四百已。近菩提城。今通之下。申论文意。
　　今明下。正释。方乃称经。若尔五百由旬即是宝所。经乃云过。故今依经以三义释。若约智释方可云过。余二不过。故云空观智知三百等。知即是过。初约生死。五百皆是所过。故不对寂先。次约烦恼见通三界故。故为一。下分系下故为一。上分系上故为一。下分者。身见．戒取．疑．贪．嗔。上分者。悼．慢．无明．色染．无色染。
　　又诸下。结斥。诸师教权是故位高。於权教中释又不了。故下正以横竖等判。方晓权人所行之法。若横若竖俱破五百。但非一念。故判属权。逈远为辽。二边之外别立五百故也。故初师及地师在十地。摄师在初地。则下凡绝分。若其五百唯为圣人。经不应云为令众生。若必皆在地。二乘记已不应在信。今依实教六即分之。则法师不轻二乘。龙女悉皆不滥分别功德。一生八恒各守所得。
　　今论下。正释。先纵横。次一心。初有三义。一横。二竖。三横别。初横如文。次竖中二。先正明竖。次横以织竖。竖三如经。横三如纬。织之令成三谛文章。三有苦集等。如有经无纬。亦是捡校。令三各无苦集等三。
　　入空分二。初明折空。先苦集。次既不下。因缘。三不灭下。六蔽。但举一悭。次引大经以证六蔽。蔽即是塞。前二亦然。章安判经云。是三藏菩萨。若於下。三通。当用下。捡校。言一一者。不问能所及以心法。有塞须破。言心法等者。心谓折体。见思之心法即假观。知病等三及中观中无明等三。一一皆有能所故也。又能缘心所缘法皆须捡校。复次下。体空中初通塞相。如罗汉下。况。若计下。示苦集。结业即集。生死即苦。若不下。因缘。若爱下。六蔽。亦但举一悭用。即空下。捡校。於病下。捡校出假。问。入空中云心。入假中云法。初何故云一一心法。答。如前两释并有此意。单论心法即当初释。次捡校。中道还约破遍中。入中三番。此中语略。但云无明法性真缘。一一下。捡校。
　　如此下。斥权。六地在通。初地在别。何由可到五百彼岸。大经下。证权。前后总有四文。第十云经尔所劫当得菩提。第十九云至第二十云得。二十一云住。言虽不同皆经彼数。
　　次明横别者。先法。次喻。法中先寄三人辨相。一一皆先明观相。次辨捡校。此三横别。以依大品各一人故。如此下。斥权。以更引大论以证横别。先喻。次合。喻中论云譬如道行或乘羊等别。故到不同。今又以步替羊。不异步故。今依实教方可破权。次一心者。初斥横竖。
　　次正明一心。初重列出。通塞二相即初二观。当位名通各有所破。未破无明望中为塞。次中观胜二。中既隔二。中还成塞。横可准知。
　　法相下。况出今文。横等法相已成通塞。况复於通更起於塞。况复望圆通塞皆塞。
　　次正明一心。前破遍文已成一心。此中亦应只存一心。亦以次第成前次第。自以一心成前一心。亦是横等。为显一心。又横等三。望破但竖。无横内故。以一心中一心三观破竖。三观一心破横者。为破横竖。从便而说。亦是三一俱破横竖。更无别途。
　　良以下。正叹功能。能破横等众魔等者。魔即天魔。道谓外道。亦可魔道名通。通偏小故。终不等者。步马从夷。神通避下。如彼次第。则二观从夷。中道避下。今不同彼。故云终不。终不两字冠下两句。
　　若於下。明一心意。一心虽不当於横等。若於一心而生塞着。翻成见思。何能去下。故云非但等。
　　若於下。捡校一心。是为下。正判。
　　次料简者。初简异名。问可知。答中先通次别。别中分三。言约解者。解从教生。言约行者。行从解生。字即是教。所从虽复三义不同。展转相由意同名别。金光明下。总证三义。
　　次简通塞。问中四者。约初横竖为此问也。更列前文令此可见。四谛等横通也。苦集等横塞也。空假等竖通也。见思等竖塞也。更互相对以成四问。句相虽尔。然此问意。虽三惑智为竖通塞。别指无明及中道智为竖通塞。最高极故。若横识竖。虽云至中。从初以说但在即空。故下文中指见思三以为横竖。即空真谛以为横通。问但泛问。
　　答即分二。先立二途。次释两意。先然可之。若也横竖。更互以为通塞。义当於顿。故然可云一性可然。若准前问。仍见余二。则应更云。横中谛缘度。亦能破无明。横塞障竖通。苦集蔽中理。言二性者。横竖不同。各有通塞。欲开后答。故初名一往。
　　次明道品者。先列四相。文四义四。意在调停。通则通大少。别则第三小。余三唯在大。当分者。七科入道不相假故。此从别义故。云道场等。若从通者教教当分。相摄者。随其科品皆互相收。约位者。如四念处四教不同。言相生者。七科展转初生於后。由此下。文亦名相生。虽有四文。不乖上下。
　　所以下。来意。初略明破遍通塞。若不悟者由无调停。真法下。释道品所证。住前住上分满无漏。故从名字为初住因。
　　譬中意者。真法在迷犹如水。道品如醪调成无漏。次引大论证为无漏作用。大论不净开身念。乃至三脱开涅盘。涅盘名无漏。论文似小不唯小也。
　　次料简中。初料简大小。此初问答在大论中。次文亦以大论意答。次引三经助论。答意既云成佛见性。宝炬岂可在小。若大经下。折唯小问。次复纵之。云通大小。教门尔故。岂局人情。亦是释疑。疑云。无量方大。道品应小。释云。虽复无量。只是道品。故知非小。次引谛者。道品即是四中之一。故引为例。言爪土者。佛取小土置於爪上。问迦叶言。与十方土何者多耶。迦叶答言。不比十方。今借此语校量四谛。虽复无量不出四谛。言十六门者。门门皆具。
　　又有漏下。约五味判。由向申难遍十六门。故云无量。故以五味判。五其无量。初云有漏者。既并界摄。故属有漏。二十二等者。大论云。欲界二十二。除觉道。未到三十六。除喜觉。初禅三十七。二禅三十六。除正行。即正思惟。三四及中间。但有三十五。除正行及喜三。无色三十二。除喜觉正行。及正悟业命。有顶二十二。同前除觉道。
　　次或言下。料简正助。释大经疑。疑言。前引无量称为助道。今此何故复以为正。故以教门大意答之。不唯专一。故今成正。故五味文岂专一种。
　　又若言下。简漏无漏。由五味初立有漏故。以生此难。婆沙云。七觉唯是无漏。今何故云皆是有漏。故引法华证成无漏。云何下。复难婆沙文。七觉是修道。应在八正后。
　　此应下。答。由此不定故离为三。先列。次释。先略释有漏。皆是下。无漏。从来下。即可论文。而婆沙下释第三意。若八正在后。前皆皆有漏。八正在前是无漏者。经论常仪。属第二意。又婆沙文。始自念处终至八正。皆有二义。
　　诸道谛下。正释无作道品。是今正意。复用调停初文来意。亦名去取。文七义七。意在随益。此通明意。别论如后。
　　初念处文。有总有别。下六唯别。初文文四义四。意唯一境。境一品四。随何相应。先释。次结生。先引三文以后释前。以大品释念处使成三谛。华严释大品。若念处具法。方是今境。法华华严云种种者。谓十如也。凡云一切。必须界如。故下释中先泛举一界。次九界例。故一一文皆云一切。
　　常途下。斥旧。第一经中诸法性相。只是第三一种一地。次卉木下。正解。只是三草二木。譬七方便。本是一实。
　　今一下。初牒妙境为念处境。总阴不悟。故离四念。法性下。示观。委如别行四念处文。今四法调停於一念处。又有总别。
　　如是下。总结兼破倒显理。文自有四。一一皆先空假破倒。次以中道结成秘密藏。自他俱满。义兼大小。言俱破者。异次第故。非空非假而空而假。双照破云枯荣等者。还以所表依念处释。东西南北喻以常等及无常等。故佛於中以表双非。亦是非中非边而中而边。治倒下。释名。
　　一切下。结成三谛。智是秘藏。只一等者。结成行相。劝行者观。依此而修无不具足因果自他。并在其中不须余品。或为未入及随乐等。更进后品。
　　次明正勤品。是勤观念处。除恶生善。故此四文义唯善恶。意在四品。次第竖进。顺诸文故。且云已未。粗惑先除真俗先现。道理自尔非关造作。
　　次如意足者。文义意同四法。属定。身如意通藉兹而发。当是下。正勤属慧。念处不勤反招散乱。故释欲中云如风灯。加如意室由是开发。故云断行。言成就者。从果立。初释欲云悕向慕乐庄严彼法。彼法者即四念处。念处庄严令法端美。通论修行皆须乐欲。况此别修。精者专勤於观。使无间杂。无杂曰精。无间故进。通修尚须。此亦在别。一心者。专於彼境。思惟者。思惟彼理。
　　次五根者。文义同前。虽观前品萌善未生。由根未发萌善易坏。今修五法使善根生。释此一一皆具二义。释根当体及摄后归前。但此五文前后不定。初释信中先释当体。谓信三谛。从但念下。摄后归前。谓无念处根亦不生。问。前已有念处。那重令信。答。由前不入。加信令发。正勤．如意亦复如是。次释进中。先摄入信。故云信摄诸法。次信故下。释信当体。次释念中。先释当体令无偏小。又此下。摄念入信故云不妄。次释定中。先明当体。次而行去。先摄定入进。次又此法去。正摄定入念。有念故不妄。有进故不动。次释慧。先摄入定。内性下。当体有定之慧。照本有性。故云内性等。次结生中。云遮等者。中慧破惑也。
　　次五力中。文等准根。问。名同於前。何须别立。答。善根尚弱。恶未破故。故须更修令根增长。根成恶破故名为力。故此五义大旨同前。於定力中释成就相。名同根本。力用永殊。虽破欲散。欲是悟地。不碍初禅支林功德。或住觉观。不碍内净。或住喜支。不碍三禅乐受。或与舍受相应。犹能教化。纵妨四禅不妨诸定。所言妨者。但是不入。谓不入四禅而诸定具足。言不舍等者。顺禅。中道慧破诸执。双照执慧。
　　次释七觉。文七。相三义二。意亦随入。还以寂照而调停之。若安若起。三中随一。遍三无益。方起后品。两三各以念力持之。
　　次释八正者。文义意同。前法相既极故无生。后初二如文。次正语中。说听功成故益自他。次释业中。先列。次释。非白非黑。今云有报者。须从大释。非白非黑名为无漏。受变易身名之为报。又约三观释者。不次第者名圆。正业言邪命者。如迦叶自序。问。今此释业何故云命。圆业不正於当成邪。破无不遍故名为尽。依遍而行故名为正。见他得利等者。依圆离事亦是一途。若依理释。若偏若小皆名他利。三谛圆具方名己利。终日圆修而无修想。然於无想不生染着。名知止足。善故名精。入故名进。得中名正。心不动等者。不动故正直。不失故不忘。上句为因。下句为果。不动中道。於念不忘。故名正念。正住释正字。决定释定字。正住於理决定不移。
　　因是下。结八正。
　　如是下。通结道品。初结示初心可修。大论下。证初心修。故知下。功能。
　　如此下。结判。
　　次举譬者。今文并与大论．婆沙文同。但大小别。文有二。初别约无作道品。次通约三观。譬合二文并阙如意。应云茎干上耸名如意足。道品下。结。
　　次通途下。通结三观。前约圆对位。今谛谛各辨。於中先别次总。并消喻文非修行相。又约圆教为竖譬者。观行如叶。相似如华。分真如果。诸教准知。
　　次明三脱者。即道品功成。大论问。涅盘唯一。门何故三。答法一义三。随入故别。见行从定。爱从无作。见爱等者。从於无相。论约三藏。今通用之。别教初心同於藏通。诸教并以证道为城。圆通六即以此稍别。道品之后须释三脱。亦为比决具约诸教。初来意列名。释中先辨王臣傍正亲疎。次约伏断。三约名体。此冠诸教。各具三义。初先明三昧为王。次明三脱为王。三脱从慧。三昧从定。於空等上分二名者。亲入无漏故得称王。更互为助故互名臣。余二如文。
　　次历教者。初三藏中小典皆然。故今用之。但分王臣诸论未辨。故三藏中由兹发真。故名为门。然三行相但取类同。故判为门。
　　次通教中不从谛行。但约观辨。还约定慧以判王臣。虽俱幻化。入道机别。初空门双引古今以证假实。以其译者各从一意。异三藏故。三门同时。
　　次明别教者。先通约三观。次别约出假。但以三谛各有止观分三王臣。次约出假者。亦具王臣。别二释者。由分得意失意者。故大集云。欲度众生修於空。护持诸法修无相。不舍诸有修无愿。岂非纯约出假三门相耶。出假尚尔。余者可知。
　　次圆教中。言别约者。显前通别非文正意。然三门相即。语似於通。教体永别。一体定慧。一心伏断。一法异名。先引文总比。次正解释。初文者。所期既别。能通亦殊。智者等者。言虽通渐。今须圆空。空即不空。故并名中。咸能见性。
　　又二乘下。因辨空异。若得一空必具十八。空一事别。从事名分。空既不同余二自别。今圆观下。譬於眠梦事以分大小。别由教异。中体不殊。是故但与通空辨别。
　　如前下。正示门相。还寄修中三假辨三。故云如前。观破无明即具二空。故云空门。法性无明即相续破。又非真缘。故无所作。王臣云云者。今辨异别。如是等者。明三门相即。又四门下。明门脱互通。如此下。更约教简。初结成圆。别虽下。斥教道中。又异等者。举深况浅故劝令识。
　　又华严下。引五味判四念处与阴离合。小别故至涅盘成五解脱。故还归前双树为表。华严别多故云偏多。论一部内教门相状。生苏二苏。虽有一音各被各益。论次第意。意以多为调枯冥。使二乘暗合通别。至法华会入非枯荣。且从大经越次第。未说故云鹤林施化已足。若尔法华未足。既少扶律。义似未周。还似未足。化事似阙。非理尔也。虽复少阙。功归法华。故云为极钝者毕於双树。
　　又云下。约人结成所表正意。师念处人於兹始毕。言六人者。佛答师子吼。此六是能庄严树者。菩萨之人处处庄严。且置不说。复表化仪始终之相。故举此六云能庄严。六人是因。如来是果。是则庄严因果具足。师子孔问。谁能庄严。佛言。若有比丘受持读诵十二部经。正其文句。如是乃能庄严双树。师子吼言。如我所解。阿难比丘即其人也。得天眼指那律。小欲指迦叶。无诤指须菩提。神通指目连。智慧指身子。一一广如初句中说。最后云。唯有如来最能庄严。既庄严已。见阴秘藏。名五解脱。
　　不即等者。结念处解脱成三佛性。六法只是神我五阴。故六与性不即不离。不即故非。不离故是。理具故是。本迷故非。六法即是大经舍合摸象喻文。故今亦然。若对三性别别论者。了因对色。正因对识。义缘对余四。皆不即离。
　　次释对治助开。初来意中先克出所助。故云作本。故四三昧依圆三脱。六门是正。未显由遮。
　　根利下。正约根遮以简正助。次句中云但专三脱者。专修无作。开圆三脱。
　　夫初果下。况释。言两条者。向列二果及以世智。初条尚有事惑。次条无事。於理成障。事破理障义当对治。况复根钝遮重者耶。第三果人。欲事惑尽故不须治。世智齐计我故。须治道故。五停中我多须修治。准此即是两无遮句。不须对治。然初二果。缘理治惑不同凡夫。故知无遮但专六法。
　　助道下。明治。所依即六度是。六中从事是今正意。若人下。初治坚中云若人等者。此冠下五。下五略云修三昧时。次戒中云积者。芒。稻也。懒儢者。玉篇云不力也。
　　若用下。具辨四随回转治相。前四已用四中对治。不宜须转若兼若具等。是故总言云当依四随。如治等者。举者我示相。问。已明对治。不应更四。答。前直尔列。今明取益相对明之。若不乐等。明转相者。若不乐修檀。即转用尸乃至般若。善生乃至开等亦尔。是转兼具。及第一义。又於对中破即对。不破即须转兼具等。故总举之为转等式。所言转者。尸至般若有次有超。超一至四。逆顺间杂病去为度。五度为头。但越本位。余同於檀。此病不转而治转也。一度五句。六度即成三十句。治若药病俱转。亦对亦转亦三十句。是转非对亦三十句。复有超间。随事不定。若转至四名转名兼。若转至五名转亦具。不名具者。由法转故。若具用六方乃名具。若转至五不名具者。转则单转。具则同时。若也病转药不转者。非转兼具。或一向治。或第一义病中亦有超顺逆间。随其一病转为五蔽亦三十句。一句治也。所言兼者。兼一至四。度别四句成二十四。具但六句。此约事治。三教准知。若第一义。唯用一理以治众病。亦可当知教。用当教理。成第一义。名通义别。圆人亦用三教之理以为对等。故知四教。展转以前助后。又圆理虽即名第一义。因对治用亦得名对。於助六度下。次更总明合行之式。四教皆以当教之理而合行之。
　　有人下。欲明合行。先出异解。明十与六但是离合。滥以楞伽宗教解之。经以三乘共学之人。有证有说。以证为宗。以说为教。古人不了。以大小分之。
　　次引二经证六摄法。若得下。略示文意。
　　如禅下。正示开合。合故如事理合行。离之但事理别说。又泥泽与智。婆罗与力。但是音别。禅智二文云守本者。随其开已自存本名。
　　次明摄法者。良由合行。若无合行。岂摄果德及以理邪。初明六度摄道品者。婆沙小乘亦以十一摄三十七。今摄十一以为六度。其义泯合。以大望小亦应可解。故婆沙中以七觉为本。诸科入七。更有二信为一。正思惟为一。语业命三实体但二。足成十一。余入七者准今思之。
　　明圆舍中正当合行。是故文中广约十界。色身等者。但观三事。法界十界三事自亡。依报是财。正报是身。命谓连持。十界各尔。此言一念。十界三事三谛具足。
　　何以故下。释。於中先释。次引经。先引。次释。言不坏者。达生死身。见常住理。於悭成治。复显法身。身既如是。财命准知。次引金刚具三般若故。实相资身。舍一切身。观照资命。舍一切命。文字资财。舍一切财。故文字资观照。观照资法身。三种皆实。复由修三资於理三。故得理显由於三舍。三舍由於理显。一切皆由四句为本。岂可四句校舍事身。
　　如此下。斥偏。偏无合行。故有斯失。又二失相望。理优事劣。今劝令行。恐二俱失。剜身等者。剜身千灯。以求半偈。偈云。天生輙死。此灭为乐。乐是小理。望今俱事。抚者击也。保护下。不能舍财。辞惮下。不能舍身。贪惜下。不能舍命。
　　今於下。立行请加。具自等四方可有加。大论云。自不煞乃至种智。教他等三亦复如是。作是行时。结使则薄。是故行此四种胜行。二乘不能具足。此四论中广明。四法互阙不成极果。
　　心若真实等者者。蒙加获。益能感。乃至思益等者。彼经佛放一切法光。今且引六。经云。又如来光名曰能舍。此光能破众生悭贪之心。能令行施。余五比之。一一须释出之者。蒙光得益有四种相。随其宿缘。何教相应。委明四相。若令蒙益者。识益知加。
　　能毕竟下。明理具事成。无因缘等者。若非对治利物等缘。可暂寄之以进己道。是为等者。结成斥偏。正智如火。事行如油。火若不明炷则不燋。乃由事行油竭故也。
　　若如上下。次明尸治。瑕。玉病也。玷。玉缺也。毁重如玷。破轻如瑕。毒龙等者。龙护八戒。舍己全戒。初忍剥皮以护人。次受唼啮以全蚁。护八尚尔。余准可知。须陀等者。此出大论。仁王名普明。王从死脱已。却起死到。由闻般若。王皆脱。
　　心诚感佛等者。二世即过现。亦须释出。四尸罗相下之四度。文相不同。及互阙者。须依上下比望一准。
　　次释忍中。乃以四忍对四教者。诸经五忍多约别教。竖对四教其义不违。三藏不断宜用伏名。通在衍初宜作顺名。别破无明方有无生。圆会正理可名寂灭。
　　斥失中但出嗔者。无事忍故。屑屑。不安貌也。小嗔恚意也。隆。高也。尔雅云。宛中隆。唯盛易也。
　　既知下。立行请加。诸惑之中嗔最疣甚。如富楼那者。忍既成道己。欲还本居。佛诫令忍。答云。若被骂时。喜免手打。乃至被煞。喜早离毒身。羼提仙人受无辜辱而皆忍之。次进度去。阿难说精进觉等者。佛令阿难为众说法。佛暂小息。至精进觉。佛便起坐。佛尚若是故励常途。
　　如穴鼻等者。大论云。如[駋-口+巴]穴鼻。一切随入。醉象在大经。义意大同。薳。为彼反。为之不止之相也。此是作俗之语。稆字恐作心。儢不力也。
　　当发下。请加誓。身精进如克骨。誓心精如铭心。为法输身名为许道。唐。虚也。无复等者。无复冠下。难心结行法。匪懈苦心端直其心。
　　感佛下。蒙益。以生生等对四进者。生等对教。虽处处用。今以进是发动之义。对生便故。以教对生等义。比望可见。
　　次释禅中。先总约禅度。但是等下。列教。根本对藏。楞严对圆。且越中二。若立中二。应云虽云无生理定不成。虽云无量出假不成。若无下。斥偏。无定等者。此引大经。以常人况无心数定。世路平地尚自颠坠。况今无定道安克乎。为是下。总标。略举故但总云一心。
　　次别明五门。数息至第九卷略明。七依定者。成论云。依此七处。能发无漏。能得圣果。次不净以治欲。耽者。尔雅云。久乐也。字应从身。湎者。沈酒也。此中是假想观。事在第九卷。背舍等。并由假想故便列之。
　　慈治嗔。上释忍中如桥地海。但是通忍。今专修治是故云别。亦是因便说喜等三。亦是喜等由慈成故。因用治相说乐欲等。治痴文略。可例诸文。毗昙以界方便等者。我及断常并计世性等三。并痴摄故。初破我者。经论不同。杂阿毗昙合观六界。谓四大．空．识。与大经十八界离合为异。四大品是十色界也。识界只是七心界也。法界具二准义可知。但加空界即身中空。论中一一推捡(云云)。今依禅经因缘以破我大。集二世为简别故。三世破断常者。相续故不断。迭谢故不常。又过去破断。未来破常。现在双破。二世。现未也。不列无明行。非我治故。始终从遗体终至老死。皆由中阴一念无明而生我身。身属众缘。求我叵得。具如玄文。
　　五种不净者。大论广明。今略辨治。种子。遗体也。父母。邪想忆念风。吹淫欲之火。肉髓膏流名之为精。业因缘故识托种子。吐泪者。大论云。身内欲虫。人和合时。男虫白精如泪而出。女虫赤精如吐而出。吹生处不净。今云住处。所居曰住。从生为出。只是一意。猥。众也。厕者。贱[仁-二+(儿/又)]也。
　　自相不净者。相居外故。譬如死狗以海水洗。余一尘在。其臭如初。[月*宁]者。饤[月*宁]也。上音顶。耳垢也。眵。昌移反。目泪凝现。痲尿者。其尿臭故。自性究竟。如文可见。
　　次苦观者。论云。复次此身一切皆苦。准大论文。以三途为苦。苦名上苦。诸天为坏苦。名中苦。人间为行苦。名下苦。念念常苦。计之为乐。虽是下苦亦具三苦。不应於中而生乐想。
　　次明无常。中云如系鸟等者。论云鸟来入瓶中。罗縠掩瓶口。縠穿鸟飞去。神明随业走。受报如入瓶。业系如縠掩。果谢如縠穿。业牵如随走。笼瓶义同。故得随喻。得绳者。准有部中以业立。得渐以后。后於前得。故使过未系续不断。其得如绳故云业绳。身死得谢。未来报起。如一业成。名之为法。即以大得得此业法。更以小得得此大得。至第二念。二得及业。俱名为法。以堕世故。又三大得。得前三法。次三小得。得三大得。如是展转无量无边。至业坏时各非得起。若大乘中但名藏识持至未来。然皆并为精血所笼。印坏文成等者。重显笼瓶。此加中阴。大经云。如蜡印印泥。印灭泥合。印灭文成。文非泥出。不余处来。以印因缘而成是文。经合喻云。现在阴灭中阴阴生。中阴阴灭后五阴生。是则现阴如印。中阴生处如泥。现阴若灭名为印坏。中阴若起名为文成。以中阴印印后生处。准说可知。故知印泥文成。更互生灭无暂停时。毗昙等者。即十四不相应行。大集等者。证命也。比丘不保七日等者。亦大论文。佛令比丘观於无常。有云不保一年乃至一日。佛言皆非善修。有云不保一息。佛言方是善修。殃者。咎也。尔雅云。肉烂也。无父可恃。无母可怙。即理性法身无二智养。必死不疑。溘者。去也。冥谓阴方。精进灭火等者。进破懈怠。犹水灭火。事进如之。事唯身口。由心非进不悟无常。又不悟无常。故心无进。喭土者。传也。应作谚字。若作喭者。予也。凡诸谚言。皆似圣悟。故自昔来以为实录。可怜如事。进五媚如道心。山海等者。有四志梵志。恐身应死。皆来辞王。欲往一处以避无常。过七日已。市监白王言。有一梵志忽死市中。一既如是。验三可知。野干。如前说。
　　又复下。无我观。忽闻等者。凡闻赞骂皆揽向己而起违从。况四大属他。骂但骂色。焉能骂心。心性如手。执如胶涂。执心缘境。安有不着。酷者。甚也。如彼夜房者。实无有鬼。闻便横计。二鬼争尸者。小鬼担尸。大鬼随夺。令人分判。依实判之。为大鬼怪。拔其手足身分食之。小鬼愧故以尸补之随着。晓已思惟。莫知谁身。凡夫皆然。莫非横计一切皆为他所成故。如为怨逐等者。四倒如怨。逼心如逐。身如怨国。观如叛出。至见道位方名小离。
　　獐闻下。结三乘异。虽有此观。期心不同。故结期心分其相别。初文者。生老病死如獦围三界。五欲如水草。不遑视听如不暇悕离。二缚如免脱。
　　次支佛行相。支佛如鹿。观智如透。侵习如免。自力如驰。愍他如顾。悲智为并。说法如鸣。所说非大名为呦呦。咽咽。鹿鸣也。咽食不下也。悲心若兹。自厌名痛。顾友名恋。昔曾同居名为本群。欲去而止名为踟蹰。利物无几名为何益。说已入般名为茹气。音教不住名为吞声。茄。饮也。自利心强名渐渐悲。前进自出合哀悼。哀。怜也。
　　次明菩萨。初譬。次合。文相皆是事助之益。故须合行。若全无下。说合行意。前二合略。则先前对。喻消。如法华譬。只合文极略。岂不消譬。合菩萨中。合文整足故但对合。大象合菩萨。无去合虽闻。围合又起。去合不忍独去。安下合自知力大等。以智下。合令群安隐。事度为功德。五分为法身。伏道为慧命。后后为增长。第三祇为大象。若小去。抑扬小。不及大抑也。初心可叹扬也。初祇之初名小菩萨。实异凡小亦可称叹。不住不调等者。异凡故云住不调异。小故不住於调。虽知下三句。准说而不取证。故并云虽。
　　多修下。结行成。此结三藏。三乘行别。故小事理但堪为助。佛印者。称佛心故莫。事理不具印无是处。
　　所以下。引昔化事释成助意。有法譬合。初法中二。初引昔化。系珠如正道。退大如重蔽。用小如用助。中途用小。助发其机。故云小机起。
　　次又佛下。引现化仪。初明助意。本大如正道。大生如重蔽。用小如用助。当宜如佛赞。以小助大。诸佛尚赞。况今失理而不用助。
　　如富家下。譬。如在囹圄。从厕孔出。出处虽猥。贵在脱身。法身亦尔(云云)。况正助合行。无非法界。合如文。次以六句料简事理。初问者。以三藏事问无作道品。本修作道品。今反修事度。事度应胜道品。答意者。并有事理。更互得名。亦互相摄。於治义便。故从度名。引佛化等。足显助意。为出行相故辨胜劣。复欲通论诸教治相。更为三对三句。先列。次释。释中先别次通。别者三对别故。且以事对理而立三对。初相破者。如上指正修道品。若修下。即指今文。是事六度破理。道品反此。即是道品破六度。相修者。事治成竟。进修理。度度品更互。准上可知。言如上者。如上以生灭度摄生灭品。故更进修无作六度。相即者。生灭无作度品相即。故引经云皆摩诃衍。檀与念处广品初故。相即如开。破修如癈。寄癈辨助岂其然乎。约教论者。通约诸法。文中略举谛缘为言。有无等者。无益相破。有益相修。双非即是相即意也。当知当教亦有三对。
　　次摄调伏诸根中。即教教六度。度度六根。即是根根各六。乃成二十四番。品之根更对六作。又二十四。作通於受。且从一边。初檀中为成调根。故置财施。此中四教若消释者。必善教宗令成当教行相。
　　次戒中所言无伤者。只是无破。言习应者。如是修习便得相应。故大品中。始自色心空。终至种智空。名为相应。殃掘云者。其煞千人。少一。欲害其母。佛即随来。复欲害佛。佛为说法即得悟道。佛反问之。殃掘乃以从一至十塘数答佛。此即塘六文也。言了了者。今又义说。余并如经。彼九界等者。各自谓极。故云非真。
　　次引经中云亡三者。不同通教。能施所施及财物三。别。明知病等三。圆云空假中三。又可以对财等三而为所亡。通别圆观而为能亡。则教教皆名事理合行。应是下。释合行相。先略立。次自他下。释。具事理自他方名具足。事则破其悭心等者。略语舍财。应具身命。毫力不前名悭身法。未能倾生名悭命法。不欲入知名悭财法。今能亡三而行事施。身如聚沫。命若电光。财如粪土。名舍悭法。事施无理犹名悭心。观心渐明亡十界三。名破悭心。悭心破已遍。应法界施十界三。名为舍法财施助法。法施融财乃曰合行。斯为大益。二破等者。破法破心。舍财舍法。理为施体。事为施用。此约自行。乃至亦即中四即六根净。
　　次摄佛威仪者。前二摄因。下十摄果。所以因略果广者。世多不知行理具果。不能遍辨。举十令知。不动法性现诸威仪。应知岂十。略示方隅。初来意。今逐下。别明摄相。既以六助还应六摄。六名狭故品言之。以度与品数异理同。道品但为四谛中一。以一狭故复用四谛。文中虽分四种十力。亦如四谛。谛外无法。故引殃掘无量力证。大经亦对二乘辨谛。今亦且对小乘辨力。故一一力皆具四义。初处非处中云乃至无作越中二故。若欲知者。但以无生例生灭。无量例无作。巧拙有殊缘理不别下。九皆须对教辨之。方晓浅深。应知后三即三明也。问。谛既摄十。何须明十。答。谛因力果。以因摄果何须此疑。
　　是一法门等者。释疑也。初释四种疑。生机不同。故唯至四。不令等者。一音异解各得益故。能仁者。亦曰能儒．直林．度沃燋等。具如华严名号品中。菩萨智臣等者。佛五时化。大权咸知。如王但云先陀婆来。智臣便举盐水器马。机应主伴不差毫微。郑亦重也。具如涅盘师子吼．迦叶等倒。
　　问十力去。释因果疑。何以助道之因而收果德。答意者。可收可修。谁云得果。十力既然。诸法悉尔。初引论二。并初心可修。初文者。但不应住。谁云不修。
　　若尔下。次引华严。先更难论虽修非得。此难初释。次难后释。纵未究竟亦在初住。故初心无。
　　次若依下。正引经答。住前有分。初住方得。既其有分非初心无。复云乃至等。知初住分得十力。先当分别十种法者。自古分文。文在住前义当於信。云三业及佛法僧戒者。此中语略身等及业。故成六也。及佛等四即成十也。此是法慧答正念天子文。令推此十法皆不可得。无非法界。且从皆非梵行以说具四得戒。故名梵行。文中虽即从事而推。缘理推事。事已显理。若不尔者云何入住。
　　次引地持者。义通圆今。且废别故。前后文引此九禅皆通二义。今应从圆。若尔。何以云地。答。论别义多。故引别地况圆初住。闻思前位已修十力。故准华严不应疑也。二乘除入者。除者舍也。入者解也。舍惑得入即八胜处。大论．仁王并云八除入。岂非等者。结意。
　　十住下。释名。得胜堪能。皆从果释。故因至果有斯胜能。毗昙中问。何故佛智立以力名。答无障义故名为力。名通义通广狭则别。
　　然佛力下。释疑。云此二释者。此十化生。足及殃掘。无量力十。复无量故。十皆无量。亦如大经。无量准四。比前可知。此下九科。大论诸经法相甚广。今略名目以显摄相。
　　次摄四无畏者。智力内充对外无畏。畏故次言之。如释力名中第二释也。初正释。次道品下。结成。次引大论释名。大众者。天人摩梵及婆罗门。
　　十住下。引十住释疑。初难。於四事下。释。佛应下。重难。举要下。重释。初文以略难四。次文以广难四。故知四是处中之说。论问与佛别。论答菩萨非一切处故别。次摄十八不共者。初正摄。既内充外用。德必超过诸凡圣上。故次云也。此亦略当释名意也。云十二法者。恐悞。准文但阙十一法耳。初文七法已属三度。即身口无失属戒。无不定心无不知已舍属定。欲进念无减属进。十一者谓慧解脱解脱知见三无减。三业随慧行。此六既列在文。余五即智慧知三世意无失无异想。文虽不列。合在慧无减中。以十一法同属慧故。欲略知相状。如法界次第。今文释慧无减中。常照至而为说法属无异想。不失先念一句属意无失。余三合在解脱无减中。何者。论释解脱无减中但云具足有为无为二种解脱。言有为者。即无漏智慧相应。言无为者。谓烦恼尽。今文云忆三世等。即智慧知三世。以义同故。故合说之。六度之中但出三学及以进者。三摄六足。加进成四。四阙施忍者。以易行故。又亦可略。若义立者。以念为忍。无不知已舍为檀。结成中云如上者。既皆相摄。准道品说。
　　次摄四无碍者。诸佛於四法捷疾自在。故云无碍。初二识药。第三知病。第四授药。故第二约四教及第二同入一实。悉是法药。第三即是十界病相。第四还约四教授药。次重释辞。但约四种不云十界者。从机缘说。四机不出十界故也。
　　次释六通。至禅境六通中说。约璎珞释名者。天然之意彻照无碍。故名神通。眼耳指调伏诸根中者。通与调伏俱具四释。故余之三通指十力者。他心欲力余二名同。亦随教摄。准调伏根结成摄法。文中亦阙。
　　三明指六通者。通既入教。三明亦然。婆沙问余三何以不名明耶。答身但工巧。耳但闻声。他心知想。不要立明。余三立者。宿命知过去。天眼知未来。漏尽尽漏。更有多意。具如论文。准少望大。横竖广狭亦广可知。次摄四摄者。同事者。亦可云同其苦集陀罗尼。别唯在大。通通大小。毗尸是三藏。菩萨尚得归命救护陀罗尼。况通菩萨。大论云。陀罗尼者。或心相应。或不相应。或有漏。或无漏。九智除尽智等。如是皆阿毗昙中陀罗尼义。故亦随教。各有智力总持。即是当教中陀罗尼义也。
　　次摄三十二相者。具如睹相发心中。故初教中云。从还用至终不出施戒慧者。此三能摄。相因足故。施戒生人天。以慧导诸行。次通教中云。不同上者。以即空心初心即修。不必待至三祇满位。故体业果与三藏别。故引般若及以十住并空为体。故大论中亦以一度而为相因。别圆相因皆由观理。故引无量寿等。不同前二。广如萨遮．华严二经所明。
　　次知次位者。先明来意。修前七法入位不定。仍恐下根未得谓得。故亦令识四教真似。四教各有真解脱位。证已示人名为知见。言朱紫者。朱正色。如真紫间色。如似真妄犹杂。故如间色。初通别四门。明门能通。意在断惑。以入真位。如三藏中。七贤七圣二十七贤圣等别。故云有殊。断惑多少及所缘理。更无差别孱理也。二乘多论等者。始自五停。期心不别。故云多也。随根利钝。或一或七。纵有诸门。诸论小别。亦非硕异。故云不过迭动。菩萨三祇百劫。故曰时长。六度百福。故云行远。不同一生。故云亦别。所起各异。名[这-言+至]路殊。不出真谛。名归途一。则处处回心不同於小。次此下。斥滥。
　　次通教位中简别等。具如玄文第五卷初。十义料简名通义圆等。次别位中。先明位意。言一往者。经论不同。具指此等以为大略。摄论多别。华严位位皆有行布普贤二门。今且从别。故云一往。通论者。如中．摄等通申大乘。若智论．地论别申一经。那得等者。破执也。今明下。述论意。阡陌等者。南北为阡。东西为陌。诸门如纬。诸位如经。门殊果一。故云一也。此方等者。文举通别。意兼藏圆。今正明别。对辨异。纵论尽过门理可知。
　　经等者。证门异理同。开已俱实。安有不融。世以大师破斥而为小失。然不见遍会乃成大融。况以十意通经。无诤不息。然圆教诸行门理易融。别教既是界外折法。文多互异。恐生诤计。是故因以十意通融。次位即是十中之一。故此十意遍通一切。十中前六借用五重玄义。后四借用诸经附文。於前五中。第一用显体意。具如境妙中说。第二用判教意。先譬。次即是下。合譬。即将合文以释譬意。纲即细之外围。格乃物之内体。得教远度如纲格也。外正曰匡。内实曰骨。即四门外正。一理内实。横周如盘。竖穷如峙。门门各有横竖诸行。泾浊渭清则顿清渐浊。渐中诸教迭为清浊。第三用释名意。一代教法首题名字。名该一部。部内义兼大小顿渐。言义相乖不可以世情和会。不可以文字博解。得四悉檀意无处不通。诸法相望[牙-(必-心)+?]为彼此。於赴机教情何所疑。第四即明用意。若见佛若报能所破立用法华意。清无滞碍能所适然。第五用门明宗意。使方便与证因果不滥。一切权因悉归实果。第六开拓义理使佛意不壅。虽复开拓不乖本文。纶。丝索也。渚。丝头也。豪一一者。文彩顺貌。第七附文。云开章等者。一家义疏无不如是之。且如止观本令修观。尚十章十境生起次第。第八则总用前七。据理消释。无诸浮词。意存文旨。九翻译者。前朝争轻未多纷竞。但是西语悉曰胡音。后因黄冠虚构伪立。后代所制特讳胡音。第十附文成观者。观与经合。内即真心。如法华玄疏。凡诸解义皆为四释。第四皆存观心一门。唯翻译等者。方音不同。非关义理。不可卒备。故云未假。云而有观心一意者。且与而论之。若夺论者。皆不称於当部。文旨浅伪何疑。次位者下。正示今文。十中之位即今十乘中之一也。
　　次释圆教位者。先明五悔为入位方便。他宗圆修都无此意。将何以为造极之首。空谈举心。即事捡行。乃无毫微。
　　若四种下。明方便来意。先知下。明五悔意。为入观之方。是故重牒前文观法。
　　次明五悔。虽有下四。莫非悔罪。故皆名悔。具如文中各有所治。今僧常行。前四出十住婆沙。发愿文在涅盘。准在弥勒问等诸经多皆五悔故。弥勒问经云。昼夜六时勤行五悔。不假苦行能得菩提。若皆悔罪应无次第。准十住．占察。次第并同。故今依之。何者。若旧罪不除。徒施劝请。劝已立行。除嫉居先。尚不喜他。何能回向。四法具足。须愿导之。尚得菩提。何罪不灭。
　　初忏悔中。初释名。云陈露等者。陈。列也。首也。具如金光明疏忏悔品。辞在法华三昧中。亦可随己智力任意广陈。
　　劝请者。大为二意。一请住世。二请转法轮。大论至云云者。如论广释。论问诸佛之法自应说法。又若现见诸佛容可请佛。今乃不见如何云请。答佛虽必说。请者得福。如人请王。王岂乏少。而请者得恩。如修慈心。众生亦无有得乐者。而修者获福。众生虽不面见诸佛。佛常见之。假使不见。请必有福。又破外道等种种因缘。
　　次请转下至一切尽。是论文。故须二请。夫命至得住等者。明请所指心住。色住何所须请。色次。次举喻中。报命如佛。我心如业。又报命如色。业如大悲。我心不息。愿佛住世。变化亦然。莫不由心。
　　次随喜者。喜前诸佛住世。过去下种。现在重闻。得成熟益。或现种当益。皆因法轮。故我随喜。随喜乃是生福中最。不得不为。如卖买等者。论问。云何以随喜过二乘心。论答。以此随喜回与众生。观众生具正缘了等者。如常不轻。观诸众生具足三因。我今敬其正因。正因之中三因具足。况无始时谁不曾闻一句一弹指耶。毒鼓者。具在大经。如以杂毒涂鼓击之。若有闻者远近皆死。闻破无明名为近死。但成种子名为远死。诸经诸味皆有斯意。法华随喜法等者。随喜品中校量闻法而生随喜。故云法也。大品随喜人者。经云。若声闻人能发心者。我亦随喜。喜彼发心。故名为人。回向者。以随喜福施与众生。共趣菩提。言施众生者。福因不可与众共。期心在果。故云共也。若因与之。将何以为菩提之因。如回声等者。论问。菩萨胜二乘何足为奇。答。不以功德比之。但以随喜回向心比。如巧匠指示倍得价直。声闻自行如执斧者。不取等者。释上也。不取苦。不念集。不见灭。不得道。皆无所得。名不分别。如是方名正回向也。实相无取乃至无分别故也。能回向至不生等者。能谓能回向心。所谓众生佛果。亡能亡所。所回之法无不归实无已。今当等者。三世推求向来之心皆不可得。如三世诸佛所知等者。佛唯实相而为所知。种智佛眼为能知见。唯此及以弘誓万行是佛所许。是名真实等者。如向能所及以所许方名真实。非向权果。权果虚妄。此即对破藏通所期。非下中上。故云最上。即圆教也。则不谤佛等者。计於佛果以为四句。皆名为谤。非苦故无过咎。非集故无系着。有道故无毒。有灭故无失。故当依此而为回向。何但等者。以忏等三及后发愿。皆准回向。依无作谛而忏悔等。方见罪性乃至发愿弘誓平等。
　　次发愿者。初释名。云如许等。券。契也。御。待也。亦名至盛。物者。如四弘中。初二为恶。后二为善。遮恶为遮持。持善为总持。以誓愿火竖诸行坏。四弘为总等者。一切诸愿以四摄尽。法藏等者。观经．悲华并云。弥陀因名法藏。於自在王佛所闻说二百一十亿佛剎发愿。观经复云。为欲摄取诸佛土故。发四十八愿。发已地动。为佛所记。大论问。菩萨何须发愿。答。若无愿者。如牛无御则无所至。若尔。无愿不得报耶。答。虽得则寂。华严者。具如新经。十四梵网十大愿等。今五悔中义兼总别。
　　今於道场等者。结意。劝请等者。亦先云忏悔。破於三业遮性。文阙义足。昔谤今请故得翻之。昔嫉今喜有何不破。言诸有者。昔不知出耎但在诸有。故二回向皆非流转。亦应云发愿破耶。愿在前。
　　若能下。正明圆位。於中初更辨五悔功能。近位远果莫不由兹。文引初品。乃是四信。初一念信解。虽现未不同二处。义故得互引。然初品唯观。二三加助。第四涉事未能广及。第五纯事。事即理故。复能等者。良由斟量观道生熟方可造行。使进趣有方。不同今人。或苦策亡形。或端拱持理。具如前来。事理合行即当宜也。五品行相。疏文委释。
　　四念处中以拟三藏五停心位。何者。以随理除於疑散。以读诵除於杂求。以说法性法。悉以六度除迷理愚。以正行除於事障。若尔。通别云何。答。别但以定慧停心。通须见五如幻。
　　复次下。更约阴入位明。前虽唯圆。今通诸教。五种人者。果地二乘及以后三或断菩萨。此后四德既对似位。尔前尽以三菩萨摄。
　　次十信位者。由五品圆伏。故粗惑先除。立此一位。以诸论中更无十信。断见思者。委释具如圆四念处。今但释初信而已。菩萨戒疏乃以十乘横竖对之。今文少不次第。如彼应知。
　　次入真位者。彼四念处及菩萨戒疏委悉明之。然圣位不滥。非凡所观。故诸圣位但出功能。
　　第九安忍中有法譬合。法中云爽者。明也。譬中云锋刃。复以飞霜喻於锋刃。聪善於听。心敏於事。睿者深明也。邺洛禅师者。邺在湘州。齐魏所都。大兴於佛法。禅祖之一盛化於兹。护时人情不彰其号。武津者。南岳陈州顼城武津人也。临终之时。有智顗师谘疑禅要。师因为说十地法门。惊异心目。智顗曰。恐师位阶十地。师曰。吾但净六根。所着愿文现行於世。然此四释将对三术。此应不然。今引意者。诫於后学。善须决择。勤勤不已。四度言之。大师指南岳为高胜人。垂此严轨可以为镜焉。
　　次引大论者。论禅度中问云。菩萨应化人为事。云何自静弃舍众生。答。身虽远离。心不远离。如身病喻(云云)。至六根净等者。此语初依最后极位。大经云。具烦恼等。大象等者。今以久行名为大。不同前文以三祗为大。捍。冲也。格字应从土。礼云。发然后禁。不可捍垎。注云。捍垎者。坚不可入也。前既以五品为小象。今须以六根为大象。既离界系。违顺无施。道种智力如日照世物。无始苦犹如长氷。机熟获益名为自治。
　　若被等者。令观法散灭名内侵。使诸行破坏名外尽。蠧者。害物虫也。言三术者。如上所列。一莫受。二缩德。三万里内。三术者即空假中。外障是软贼。谓名誉等。内障是强贼。即烦恼等。是故内外用术不同。毗岚。猛风也。若吹须弥犹如腐草。文举斥禅少恶为违顺之端。故自揣之无令破败。坏器庵华并在大论。以喻初心。堆者。聚土也。庵华少实。若得此意等者。若於阴境安忍得净六根。尚已观破菩萨之境。岂应更有烦恼等耶。不为是人分别下九。
　　十无法爱中云行上九事破内外障等者。虽得相似。未入真位。良有住着。着此相似。亦名顶堕。具历四教辨顶堕位。并似道也。
　　初寄三教。从既不入下。正明今位。初三藏者。文中先简非顶堕位。即暖与忍。暖一向退。忍非退位。故此二位非顶非堕。通教例知。别在十行。复无堕义。纵未入地终无造过。
　　大论云下。出圆似位。有爱之相。今人下。明不关余教。六根但以住顶名堕。必非退堕。故此顶位不同藏通。故大论中顶堕二义。一者顶退名堕。二者住顶名堕。小教亦二。住亦有退。今圆教中但有一义。住而无退。今止观下。结示。过此已去。非此行要。故置不论。故云齐此。故诸经论明初住已上。多论辅佛施化之相。少说自行进道之仪。后重说者。义虽指在菩萨境中。至於见境。余缺不论。
　　此既法说十乘。还引譬文大车助显。先列。次合。欲知合文具如疏释。总而言之只是十法。具用前意。此略对之。次结位者下。以一念心即是大车。故即一念具足三德。车体真性。具度资成。白牛般若。始自本有终乎道场。六即无缺。今人下。斥耶。借字。子谢反。设与乘名运至三恶。其因不出诸见故也。
　　正法下。显正不同恶空。故云正法。御法不坏名金刚城。具一切法名为宝藏。具足释宝藏。无缺释金刚。空谓理是名为秃空。故引大经斥夺其计。理阙严饰故名为坏。非三乘摄故名为驴。执见明利故云南行。常坐观意者。且指四种三昧之初。故云端坐。法乃通於一切诸仪。
　　次历缘等者。且对六受。故端坐外咸曰余仪。对三三昧。其言亦通初行缘十法。是约下。结。
　　次行既下。例余诸仪。次三三下。释疑。次对境中。初眼色具十。
　　次例余尘。初境中。外道打髑髅等者。增一中佛与五百比丘俱行至大畏林。将一切髑髅令鹿头打。尽知死因及来生处。外法尚尔。况出假菩萨於诸法耶净。名不来相等。举六作中。行不见相。举六受中。见以根尘。作受皆法界故。发心下六。可以意得。
　　八次位中若渐见者。普贤观云。若能正心正意。渐以心眼见东方佛。初见一佛。次则遍见东方诸佛。乃至十方。言顿见者。不轻品云。彼比丘临欲终时。闻经受持。得六根净。故不名渐。从眼入等者。即自行也。
　　次引净名是自行。化他名为佛事。次譬。斥黑蚖等者。蚖与长蛇但[牙-(必-心)+?]举耳。不修止观如长蛇。善解止观怀珠。次引譬。皆先譬次合。械者兵器之总名。戟者短戈。戟中有小刺名雄戟也。若为国麴[萨/米]等者。此是尚书殷高宗[身*甹]傅说文。若作酒醴以汝为麴[萨/米]等。意云共调国事如米得麴。[萨/米]亦麴类也。用而屡比者。比。乖也。又军走曰北。解髻等者。尚书云。德懋懋官。功懋懋偿。懋。勉也。今之实偿。偿中之极。如与珠也。野巫者。男师曰巫。女师曰觋。

　　止观辅行搜要记卷第七
　　止观辅行搜要记卷第八

　　　　天台沙门释湛然於佛垄述
　　初释烦恼境。下去六境。但可略知烦恼等相。以备发得。发则准知。不可委示。自余略三已知前辨。余似九境非发得者。并阴门摄。况复前明九双互发。足辨得失。初总明来意中。上阴下。结前。而观下。生后。
　　次诃欲下。明来意。初与上诃欲辨别。次与弃盖辨别。次与阴境辨别。此三皆有惑想。咸非发得。况复诃弃。是未入观前预知过失。及观报阴与烦恼别。
　　从今观下。正举烦恼。不同前三。次譬者。铁如阴。火如观。习发异昔。故云赫然。
　　又报法下。辨难易。牒前三文与今对辨。故知前三非过赫怒。故云寻常。
　　何者下。别释异前。先法次譬。法中前是报法是故易息。到想是痴。言死马者。十诵初戒。魔为女人。引至马所隐形而去。以欲盛故所以不简。
　　此惑下。更辨助缘。此下次譬。并譬境发。复加外缘。次譬者。流水如阴。观如槩木。习如[泳-永+豹]起。涟漪者。风行而流水成文。亦重波也。健人譬同。
　　烦恼下。合。如触睡师子。亦显前譬。若不下。诫劝。非唯下。因境起过。
　　次正释中。初释相者。释名二解。初合字解。次分字解。并分别能所。
　　此一往下。辨利钝。凡夫所起利亦属钝。蠕者。谓有识能动者。举[虫*敖]等者。似蟹而一[虫*敖]偏大。何异蟷螂。鬘。项毛也。此举劣况胜。
　　底下下。指钝有利。五利下。明利中有钝。如外道三毒。若未发禅来等者。问。初果无禅。何以断见。答。今辨现起。不论冥伏。若诸外道。虽断钝使见惑现行。况八十八使犹属阴摄。若得禅后见。纵有三毒亦同属见。
　　如两学人下。举例。得语如钝。得意如利。如二俱计我。得禅者利。若发下。前亦虽具八十八。而在今境。
　　若利下。判根条。先征起。若利中有钝。断利使时其钝应在。不尔非钝。虽互相有。摄属各别。由各摄故。身去皆随。
　　若开等者。次辨开合。今但观合。八万自推。
　　三毒下。明障不同。则无记不障。犹属阴境。若为障者。两属不同。谓发不发。已如前简。
　　经云下。引证无记即佛子等定所入散心。此依毗昙。论人四分俱能障定。指相应痴。
　　若尔下。难成论人。相应痴中何惑不有。独云痴耶。
　　今释下。为通。言别有意者。指上盖等随人不同。故不应列定中所起。今所论障岂应今耶。
　　但烦恼下。辨相为境。辨意在除。无暇委悉。故引法华。今意可识。二十年者。见思也。见断一无碍一解脱。思断九无碍九解脱。
　　若尔下。释疑。先疑。为持下。释。本从入道分别破外。任持佛法。
　　复次下。正明此惑是十观初。须辨通别不思议等。既云各具。今但在钝。故所发钝是今所观。初辨四分中云合为四分者。为对前开为八万故。今但云四分。界外合。义同体别。思之可知。
　　若作相关等者。次辨思议等。明向通别。随教不同。相关即成别教义也。如树根条不可相即。若相即者。如氷水空华可以意得。故思不思皆观通惑。故今预下。辨。为下境本。故云若作因缘。
　　有三如后者。习等三也。
　　起相下。列句辨相也。如前开合。不出深利。故此深利异於阴等。
　　因缘下。正明因缘。习因为因。熏习相续为缘。意业为因。身口为缘。魔行为因。十军为缘。有此三故。今修道品此三复发。故名为缘。初集可见。言道品者。只是正观。顺流曰沿。不观阴故。顺生死流。
　　若修道下。观阴发习。逆流为泝。有即二十五有。如前说。嵬谓崔嵬。高起貌也。
　　次明业中。那者。何也。卓者。高起也。业起名成就。则品位不立。譬中。阴如河静。观如风起。惑发如波。纵身口如掷帆。失一心如放柂。行船则败。虽有於业。帆柂强正必至彼岸。次魔中云十军者。大论问。何处说烦恼为魔。答。如杂宝藏经。佛语魔言。欲是汝初军。乃至第十军。自高魔令起。此故云摄[打-丁+禁]。虽是烦恼。并属魔摄。纵无前二。魔能击动。若有此等。非散善能制。云不可拒。唯寂照止观。如专称佛。火譬如文。魔业下。简二观集。
　　次明治法大小不同。次约悉檀以判大小。小中先列。次简。示阙文处少治障道。一即下。业境中蔽及障不障对治等五。具如助道中。此加不转治一句。数准前对中。言十二者。下十观中第七对治中委释其相。不净实观亦道中说。假想如下禅境中说。修发别耳。慈等亦如禅境中明。言病不转治转者。随一治后转用余三。言边无边者。此心沉没故以思治。此是六十二见中未来计相。本是邪思。今变成治。若对转等。准前可知。
　　次明大乘。一往夺小。非遍治相。应如随自意观贪欲中。恐如前文师资之失。故诫云善取其意。
　　次小乘多用下。且依大论。暂寄四悉。亦未通方。论文且以大小相形以辨四悉。
　　次修止观。自阴未观法无别。从境别故。观势似殊。法体无别。於中先正明十观。次会异名。初境中先思议中。畜以无惭为本。故云王於。礼元在人。故云亡失人种。亦悭他家者。兼悭他境。不欲人侵。鬼以谄为本。故亦悭他。鸩陷等者。陷他如鸩。婚者昏也。昏时行礼故曰也。娉者娶也。谓财趣间也。
　　又观欲心下。弃如弃盖中。诃如诃欲中。由是发禅。虽胜难陀。尚未出色。又若观下。略举六中初后二蔽。
　　次不思议中。初正释。次消经帖释。初依经立境。
　　次释中。初略明进否。次引净名等释初。以净名释无行者。痴即无明。无明即明。不同二乘断已方脱。即不断无明起於三明。不断痴爱起八解脱。於明於脱诸法具足。故异凡小及教道菩萨。以不住释净名者。先列句。
　　所以下。释。初准经开句。初四。次八。初四句者。初以经斥过。经意正在菩萨。兼斥偏邪。今欲境。须先斥偏邪。次正立妙境。故判凡小为初二句失。
　　次不断下。斥邪住於三四句失。初斥凡中佷[仁-二+戾]者。佷。争讼也。[仁-二+戾]。由也。训者调也。
　　二乘下。斥小。阿罗汉下。重斥小失。
　　三界下。释不调意。不同大乘故名不调。拙智断惑。通惑尽处分名不调。此之不调正名为调。燋种去。更斥小失。
　　菩萨下。举胜况劣以辨於得。先双立。次双释。初释有勇。如华在泥等者。涅盘高原无大悲华。生死泥中乃有华由。譬医大同。
　　次释不味中云如鸟等者。泥喻苦不污。病喻集不染。今不着道灭。此中正明不思议假。由行中道妙境故也。验引净名。须在无作。真应自在。
　　不断下。斥邪伪。初正斥不住第三第四句失。初中先辨三四句失。次更辨第四句失。初文先标。出所迷相以结前兼生后失。
　　今末代下。斥失。言刻核者。夫食果者存核留种。果甘核苦。碎已俱失。背佛方便如失果。纵而不观如失核。此失第四句。谓不住於调不调也。闻故双非。谓不碍双住。恣行非法即失第三意於第。双住涅盘但住不调。
　　此是下。结失。斥於无碍。恶空之人啖盐太过者。不解调停。唯专多食。故云太过。空调诸法。岂可唯空。
　　次更引无行证乖法失。次引大经以修往验。
　　此人下。总斥。
　　复有下。重斥第四句人同於第二句失。二俱不住。望求中道。但成住於第二句失。北方下。双具第三第四句失。文中虽结住第一二失。此失本从第三四生。
　　又初学下。结失相。初结双住失者。圣教无有。断欲修中已非别圆。况恣行恶。
　　周家下。引事为验。如随自意诸所引者。皆失第四。亦是住调等者。是住双非及双住。失学修中者住调无益。谓不调益。谓双不住但成不调。并前乃成二种俱非。何关等者。斥双非失。是名大碍。斥前住於第四无碍之失。岂非俱失两经之旨。如是下。总结四句成第二失。故云不调。尚不成小岂妙境耶。
　　次今言下八句。开柘前四以题妙境。先列两四。何以故下。先释不住四句。初二可见。第三第四句者。只是双非双照前两。
　　次虽不下。明住四句。与前相即。住与不住各举初二等於余二应先释住。
　　次辨相即。为避烦文便明相即。若准不住以释於住。对三谛说亦应可见。问。住与不住其义何殊。答。住论谛用。不住论体。俱用并体。思之可见。既具八句。当知贪欲是法界大海。
　　何以故下。释法界。次由此结法界是体。随由是由故方便教。凡夫小伪咸摄在兹。依之说行无碍自在。
　　如是等者。寄能乘人释八句得失。先得。次失。初明近得不住益。云何下。释。此住四句俱云益者。一一句中具诸句故。不住住亦然。文无者略。
　　如喜根下。次明远得。闻谤尚然况信修者。
　　巧观下。结得益相。近即居士闻得法忍。远谓胜意久久方益。
　　若不下。反以失结。自行不出於妙境。利他法身随机乃可。与八句相称。
　　若一念下。正成妙境。譬树影等者。初譬理性暗中有明。次譬智障明中有暗。三譬神珠中道智光。三譬共成明暗不二。即妙境也。初文大经迦叶难言。暗中有树而无有影。佛言有影但非肉眼之所能见。是则暗亦有明方乃有影。如无明中非无法性。但非四眼之所能见。智障下。明中有暗。二智虽明全是无明。今中道法性全是烦恼。亦如下。更为智障作初灯譬。合意可知。
　　如是下。观明暗性。初喻中先立。何以故下。释。体本相即。寄二取理。指智障为无明。义云暗来。暗实不来。指二智为无明。义云灯灭。亦指二智能破二惑。义云暗去。暗实不去。求暗无暗下。正照体性。虽无去来下。合。体虽不二。破障能盖二义宛然。
　　不受等者。显境行相。先列句。新起下。释。中智为新。无明为旧。理性为内。诸法为外。若世智去。以珠譬中。以异前二。故云常明。意明烦恼即是妙境。故总结烦恼等。准上等者。指阴为例。
　　如是下。发心。还约明暗为弘誓境。明暗各对二弘誓故。明暗一念四誓同时。
　　为满下。安心。先寄次第。次善巧下。示总别安。若眼下。破遍。文相多略。於即空下。通塞。言翻构者。正当别相通塞之意。
　　又观下。道品。若遮下。对治。文阙合行。外贪等一十二治。前文所指。即此文是。四分各三故有十二。观他身故九想成外背舍。观自故知治内胜处。胜前故能俱治违法。嗔者嗔他。顺法故观众生顺法。嗔者嗔他。违法故须观空戏论。嗔者由迷一实。故观无缘二缘。二世三世。具如第七。言一念者。谓造善恶。最后剎那於一念中因果具足。故计性实。俱舍四种十二因缘。一念者。剎那是也。
　　未开顷下。次位。鼠唧等者。鼠怪声也。亦如怪鸟作空空声。徒云唧空都无实体。叨。贪也。
　　若内外下。安忍。得是下。离亦爱。以大车譬之。如前节节譬之。或者尚昧。是名下。结。亦名下。会向观法种种异名。
　　广说下。去烦从要。略示此三。又依本论云。若如法观佛般若与涅盘。是三即一相。三即三德。先展净名不断烦恼而入涅盘一句为三十六句。而言三十六者。且约一种根本为言。准初列文。须两根本。故初根本但作入名。至出涅盘方作出句。问。何故列两根本。答。能所别故。若欲立一根本句者。则出入相参为一四句。若两根本。出入各为四句故也。然两根本各在出入四四句题。故知实句但三十二。
　　次别释中细寻易见。今仍恐迷。稍难见者。薄出相状。初四句中。并以凡夫具缚以为不断。第二四句去。以体为不断。第二四句中两亦两兼。一者体折相对。二者已断名断。余名不断。所言入者。分得有余。亦可折体无学。恐此文悞。双非约理。冥真名入。第三四句中。第一句者不得准前作两兼释。先将两亦为体折竟。次以折未断惑以为两亦。余三准例。第四四句者。例前第二四句兼两释之。十六句中凡云入者。并是入空为成句法。暂以外凡为初四句。是空所破。后出句者亦为成句。对入空说。然此空假且在藏通。义兼圆别。后文当述。然出入根本各自释竟。至下更释者。为示同故。
　　次明出者。第一四句中第三句者。约中根大亦断故不出。能出故亦出第二四句中。初句者约小义立。第三四句中初句者。体门兼折为断两亦者。初未能出。为亦不出。后方能出。为亦出。折法非正。故云兼也。二乘亦尔。第三句中亦约折体以为两亦。并是二乘。故云不出。第四句中。理必双非。初句应云折体理真。云体法者略。下之三句皆应云理。中下从理。上根缘理。第三第四准说可知。
　　次问答中云意通者。通三教故。对折成四。义通圆别。故更约之。则以界外折体消之。一一准前。但以别圆替之比说。
　　次於一一下。从门开门以成十六。及以四悉随义应知。且如空门。体惑故不断。未断故不入。余之三悉不断义同。为人中。善生故入治中。是治故入。非治不入。第一义理准说可知。余三门悉意同。若以门对门。如前根本四句中说。根本与所开虽同空等。以空等句一一各有空等义故。故成十六。亦可对於不断等四。界内界外门义自成。入谓诣理必然。不入即理无所入。第三以理双照。第四以理双非。并以三德而为真也。出即起用。入谓冥理。断及不断四义同前。出中亦应更对四悉。文无者略。次此则下。复以别圆该通。通藏出人。折体名同故也。
　　次三十六句般若者。虽依论问。乃以名异义同为答。此以大品色至种智不生般若生一句。开为三十六句。般若诸法意皆长远。般若即智。诸法即谛。故今相对各开为三。更互相生。若作名异义同。但以诸法替烦恼。般若替涅盘。智断既殊。义势各异。故更明之。况复诸法十六。各摄前来三十六句。此乃句句从圆说也。若从次第。即以小衍相对。衍中含三。故前料简方出别圆。根本开合准前可知。於中先明互发一十六句。次明互照一十六句。所言发者则有二义。一不思议。二者发习。又若境互发智。可论宿习。智互照境。又有二别。若转智互照不论发习。逐境互照即是发习。又空假互照通三教菩萨。中互照二唯在别圆。似通被接。是故应约。诸教诸位。谛智高下。权实有无。次不次等。自在说之。总论只是妙智妙境互照互发。
　　次释三十六身。准论问答同异如前。不别而别即法身德。故直约身为三十六。化应报法为四根本。言出入者。约化兴化息。问。但闻三从法起。不闻法从化起。二从应起。法从报起。答。施故从胜起劣。开故从劣起胜。应以玄文三十六句感应对之。法身冥。三身显。亦可报身。自用故冥。化他用故显。
　　次释病患境者。初略明权实。实中四蛇以譬四大。於中复以性升者如风火。性潜者如地水。薮者。此处无人唯聚水草。譬苦主众法合成。具如大经。四国等者。重譬四大近而复远。虚者弱也。乘者接便也。休者美也。否者衰也。
　　诸佛问讯等者。病有二下。次分权实。初若偃下。权疾也。国王长者。凡俗众也。斥小如弟子品。呵大如菩萨品。何所因起。问因也。因兹复为广说。因疾寄灭谈常者。因佛唱灭。大众请住。故佛因斯广谈常理。实疾者。众生实或。权疾者。高位示现。如是一切非今所观。
　　今观下。判。虽是实疾。仍须发得。不发而病自阴境。上智等者。譬前阴境已入六根。不须至此。故前文云不须余九。如躄大树等者。躄。倒也。根钝重。须委论观法。夫长病等者。通举能障。今此何必要须长远。发已障禅即须由观。下文结云四悉者。初文。世界经云下。为人。三乘字义当生善意也。起耶下。辨失。以显得即生善义。复次下。对治。又下。第一义。
　　正释五门。初病者。先略辨脉所以中。[言*示]者候也。今略明之者。脉者血气所行道也。脉经云。文中易了而指下难明。老医尚迷。非此可具。今文五藏相者。非相生相克。但当藏太增。如木性虽直。今太洪直。火等准知。相克则依五行可知。
　　面无光泽下。藏当体减。故使成病。木主肝故。若无光泽如木无润。火等准木思之可知。
　　肝上有白物去。相刻病故。由六气以治五藏。治法如下治法中明。对稍便故。预列来此。后不复列。然亦不得全取字体。但调其声与音相当。即是其相。既属五行。随其相生即治五藏。今文对藏所出者。是即本藏之气。助养本藏。何者。既刻他藏。呼令皈本。其病鬼如灶君者。只是黑色。肾被脾害即成肾病。病鬼还随病藏之色。故第一本具列五色为五藏鬼。文次应在病因缘中。便故寄此。释脾云其色笼桶者。黄笼桶也。
　　从又多昏昏下。六神病相。且准俗法。各守一藏。各主一根。阴是身本通於根藏。经律异相亦借俗喻各伐其功。六根六神各诤其德。
　　次病因缘又自有六。次食不节者。如博物志云。若杂食者。百病妖邪之所锺。
　　次明损益相云从腰三孔等者。大论云。腰有三孔。风次腻汁散入百脉。与先血合。凝变为肉。从此生者名为身根。乃至生於五情诸根。重如沉下等者。八触相也。
　　此八触下。对息辨触。若顺四大即顺八触。五常五行。相生相克。主对各别。如白虎通．博物志。具以五方．五帝．五佐．五神．五兽．五音．五星．五味．五气。一一主对。故此九五皆有相生相克之相。五声亦尔。呼唤属木。语言属火。笑属金。吟属水。歌属土。五触者。木实火暖以对四大。西方属风故轻。此准大集。五气如前。婴儿者。释名云。初生曰婴。婴胸前也。接之婴前。以乳养之。如国王等者。拱手者。合手也。亦张华治李子预病。病鬼在膏肓。不肯治之。华乃逃走。俗方亦明有鬼病也。鬼病亦为八毒所泻。鬼亦不漫病人下。明鬼病由。由邪念故。兜酰鬼。即前文中五色鬼也。
　　五魔病中。初辨别。次有病之由。
　　六业病中。若煞等罪者。具如前文。五戒主五藏故。各病其根藏。治亦随之。若其持戒以动病习。亦随根察之。若用治者。即观心治。
　　次明治法。初明同异中云不可等者。若失所者。如操刀失柄。反伤其手。怐者均也。带奚在脐者。胎中母脐注於子脐。食从脐入以资於子。气息亦尔。胎中母息而通子息。心多上缘等者。上热下冷。上气助之。故食易调下。分属阴少火。故蒋吴毛者。蒋添文．吴明彻．毛喜。并陈朝要官。皆禀息法脚气获除。具如百录。
　　次引皇帝五行者。从金化下相生。从火得下相克。水遇土而不行。行字(户郎反)取声读耳。如金克木下。正用治法。若觉有病。知其藏已。皆悉止心。於能克藏。以制其强。
　　又用止下。治四大病。各违其性。不令其增。言平常吐纳者。常仪坐禅。先吐除粗气。纳取安息。言依息者。依於报息而兼假想。如嗔故息粗。静则息细。假想亦尔。辨师者。第一本云。高丽人。用想治瘿。想如蜂房子去。咳空渐渐令破。如患症等。想针攻之。症破病差。阿含用苏者。想苏於顶。流注一身。乃至骨髓。日久劳差。如吞蛇者。如人食中悞见蛇影。谓为实蛇。因之致患。他人知已。令服下药。先着死蛇於下盆中。报云蛇出。病便差也。观心治者。如南岳患尰。唯专止观。不受不着。病自消除。
　　方术中治咽怖之自差。治齿者。第一本云。向北斗云互疼。北斗治之即差。如捻大指等者。五指各主一藏。大主肝。头主肺。中主心。无名主脾。小主肾。咒具四悉。如法华疏。今多对治。命出入息者诵此咒时。仍须口云阿那波那。痛打等者。自居浙东。多见此事。
　　次明损益者。心利病轻顿益。心利病重渐益。心钝病轻渐损。心钝病重顿损。然心虽钝。若善观法损亦成益。
　　世间伤叹庸者等者。庸。常也。韵高等者。如匠伯辍釿於郢人。伯牙绝弦於子期。锺期不可遇。谁辨曲中音。治法既妙。故信者希。
　　轸者。枕也。
　　若修四三昧者。凡诸用治。具四必差。一道力。二冥加。三治法。四亡身。陈针是大师俗兄。开善寺藏法师。举人证事。陈针有相者云。死在晦朔后。时大师令行方等忏。见天堂牌云。陈针之堂。加十五年寿。
　　如帝释堂下。引例勇进之心。如帝释别行道场。如释堂道场神。护如辅将。小横诸非如小鬼。城主等者。恇。性也。身如城。心如主。守者如身。神与身同生。虽常护人。必假心固。神守乃强。故护道场亦假精进。大论鬼黏五处等者。有人山行遇罗剎鬼。被鬼黏其手足及头。鬼问伏未。答云死亦不伏。鬼讶悉放之。
　　次明修观者。思议中文甚略。比前说之。怖畏生死者。因病加怖。加修无常等。如婆沙中。佛令诸比丘看差摩比丘病。语云。能观五阴得阿罗汉果不。又观病去。支佛界。恐请难寻。须分为五。初推现果知往因。次推现因知现果。三狂渴下。观现果息现因。四若不下。现因息故十二息。五既不得下。结成支佛。初如文。次又二。初观有至名色。次观此下。推名色至识。初如文。次又二。先推色。次推识。初又二。初推色从缘生故无自性。次椎色从心生故无自性。初又二。初推五行。次推五藏。初又二。先横。次竖。五藏亦先横次竖。次从心亦先横次竖。初横者。四大从心是故不坏。以心持故。四大似心。次此之下。竖推心次第相生。故无自性。次识从下。推识从业。
　　次推现果息现因中。先譬推。次亦复下。譬息。南走。合推。如是下。合息。若不下。因息。既不下。十二息。异於渐破。名为不得。藏出声闻。通出缘觉。如因缘中各互出耳。
　　又观下。三藏菩萨。先六蔽。次愿行。於中先愿次行。愿即四弘。行即六度。通别如文。
　　次不思议境中云直闻等者。彼治病品云。尔时流水长者见城邑病苦。遍至城中作如是言。我是医师。直闻是言。病者皆差。譬闻妙境。即入初住。言初观者。初观境也。
　　复有下。譬下九法。经云。复有众生。病苦深重难除差者。至长者所。授以妙药亦得平复。下九过已。亦可入住。六根清净已如前说。
　　一切下。发心。先明发相。先寄次第三观。其文各四。初以誓自调。次慈悲现生。三现生得益。四结教观名。
　　如是下。结成一心。唯彼下。引人。依病起誓。义同净名。住常寂光。化现三土。法身菩萨一切悉然。唯彼文殊等。自非相邻焉能扣机。承旨往问。先传佛旨。次述疑端。答云下。居士答。初答因起。众生下。答久如。众生病下。答云何灭。初发大悲。与疾同有故疾。无始大悲亦然。疾既若斯。愈无先后。夫众生下。以所显能。方丈等者。皆由昔誓。故成道已有斯胜能。茅城等者。俱尸城也。为欲唱灭。先示背痛。以病为由。具如前文因病说力中说。
　　誓愿去。初后不二。后心方满。慈悲下。誓功能。法喜等者。章安私语。第一本云。发心真实。随念即除。若望差者名不真实。喜禅师与二十七人同发光州。於弟子中喜师最老。若发心下。判得失。要三宝等。即不真也。自无专精。推加仰佛。故要君者无上。心若真实。尚得初住何况病差。
　　次安心中。体解等者。先令了境。依境起誓。方论安心。故明发心。更牒前二。体解境也。发心誓也。先正观。次六十四番。大药者。第一义治。不须对转兼具。
　　次破遍中。先推病由心。次今观下。正明用观。初破因成。次不得下。破相续相待中其文并略。初因成云非地等者。由心故非地。病身故不离地。余三亦然。是故此病非身心合。通塞可见。
　　次道品下。中意亦同前。非净等者。约破到说。有真等者。约谛境说。我及众生病皆如是。亦是观病中道合。此中说空假等约观。枯荣等约所表。具如前文阴境道品后说。
　　助道中云略修止观者。即境等六为正行也。障若不除。当借止观气息术等六正助合行。当入初住。况四大病。
　　次次位中。如彼瑠璃等者。水清故见。深故未得。可约六即辨得始终。不免众灾者。若三小灾。果身尚在。故应未离。若俱无分。岂可滥称大车可见。
　　次业境者。今修等者。止观如日光。业相如万像。
　　次释疑。初引二经证大小相。次引法华证十界相。净名亦然。大小俱有何以云无。
　　次别解者。初因缘者。先示内外缘。初内中云心渐等者。亦可云明静。明静两字以对止观。善恶各有生灭者。以由二世。恶有轻重。善有邪正。兼修止观动昔善恶。人由止观善恶生灭者。因观故见非由此生。故举譬云。如境被磨。理性如镜。暗散如尘。止观如磨。业现如像。
　　次明外缘者。佛菩萨也。文虽各说。义必相成。即有机应。冥显四句。众生等者。若有四悉。方能感应。禅力故示。名善恶禅。所见显了。如华示人。今但等者。立境所以。
　　次正明业发。言六意者。只是二法。初二单发。三四互明。五俱六杂。下一一文皆具六意。至下释中但辨二相。余但例云前从。俱杂可以意知。於中先明习因习果。
　　次释报因报果。习果报因。文虽不立。有二义故。亦须释之。一者对辨。二互受名。是故今引二论通释。言习因是自分因等者。新名同类。俱舍云。能作及俱有。同类与相应。遍行并异熟。许因唯六种。论中委释。若大论中云。所作共自分。并遍相应报。付公翻译。足可师承。况复大论。今家所用。况复二论。仍是旧名。今且依文略申大旨以备发得。
　　云何下。先释。次辨发相。初文先释次判。性言依果者。依习因故。即等流果。约剎那故。次此义下。判性。亦从剎那。若始终说。即无漏果。不通三性。次论家下。与上相及。次报因报果者。既合二习共为报因。是则名四义但有三。习中云果。望报成因。次就今下。论家复以隔世习续方名习果。
　　数家下。判二果异。判虽少别。释义不殊。数依毗昙。论准前释。又今下。论家异释二因二果。悉皆隔世。约业成否以判两因。隔世所起方为习果。酬前报因方名报果。此之四名则有四义。
　　若坐禅下。次明现相。初明报果。相现中云互受名者。一相之上得因果二名。由曾作因故今名果。报在来世复得名因。又能下。此相现时为报作因。今但下。判。於坐中下。习因相现。亦云互受名者。望前名果。望后名因。言互受名。皆约相现得作此说。故与毗昙释义不同。
　　善相众多下。别判六度相现不同。然六度相。但便类例。为六所摄。若习若报以用辨发。且如施中物。互现皆得表。报唯内心起方名为习。言法门者。於过於现或单分别。或为施故简此施心。皆名习因。下五皆然。次戒中云十师者。且寄中国。第一本云。陈留有人因禅发习。自能讲律。智相中云菩萨境。以三菩萨望圆皆事。别除登地。余皆事收。
　　六度下。劝诫。前登文云慎之懃之等。诸方等师下。明判须偿不同。贷字应作贷(他得反)。从他求物也。曾於三宝未还。小乘自为犹许未偿。大乘利他本期济物。专为入道并许未还。旧虽然终无新造。发大心已即须惠彼。岂现侵彼名为大乘。抵字应作抵。拒也。次明六蔽相者。初悭中云螮者。疲也。诟(许豆反)。耻辱也。破戒中唯七支性及一酒遮。嗔故乃煞。贪故有淫。此二并盗及口四过。即七支也。若口为一即是五戒。
　　复次内心下。略举四分习因之相。余略不论。
　　次料简者。先以四句料简障否。次判中。初约事生灭判。次约三谛判。言初善者。以有漏对三谛故。有漏在初。次约作无作。言性与无作者。习因约心。心则易知。报果凭相。相则难辨。若善恶下。正判性无作。作必假心。与事俱故。相现时心事俱现。作后无作。一形恒有。故相现时不假於心。此约形俱。作俱同性。故亦难判。但是违教及违本或。本要字有。名违无作。故无作后。复以十法三相往捡。
　　复次下。约三时判。文云初嗔后喜是恶灭相。例应更立喜嗔等三句。以判善灭恶生等相。
　　夫发心下。约解行简。若自正下。约师证简。简他不易。故以证验。所言自非亲感。以自验他也。未曾亲感。卒无师氏。应以此文及禅门中验善恶相。及以口决比附判之。不然但以第一义治而通荡之。一切诸障无如之何。即如向文观解者是。所以频诫者。恐无识倚傍自悞悞他。古人从师为姓。故云师氏。
　　问下。简现相疑。问中本问诸恶相现。答意。其事实尔。业是实责。非神所护。虞候者。军中游罗伺过之官。虞者专也。觇亦候也。
　　复次下。释阙略疑。言互阙者。毗昙少观法。中论阙业相。今备二义。自行有余。望彼二家。虽未同彼毗昙法相。约法成观彼论疎遗。
　　次正明修观。初思议中。六界文略。次总结云招於色心者。色六界。声闻缘觉准例可知。并无菩萨者。观法通故。
　　不思议中。初重比决。引法华者。下文既云依正二报。若作正报。表十即十界也。若作依报。三千不出十方故也。
　　次正明中。先出境。次引证。问。前引证别。与今圆何别。答。语同意别。前取能生所生。今取地性具足。况互中坚即是地坚。能生所生无非法界。
　　既深达下。发心为从业义。皆约善恶。亦先以次而显不次。安心亦尔。善顺恶息。止观异名。
　　次破遍中。虽引各计。共成三世以为观境。今观下。能观亦先次第。三世为坚。
　　次若言下。於过现中以时与者相对为横。皆推四句。复名为横。三世下。空。而言下。假。所以下。中。
　　次通塞中四句者。初有漏。次空。次假。后中。捡校能所。具如阴境。
　　次道品中。从成论至身念处。即念处也。意业单起是心。意得实法是受。想得假名是想。行则已下。是行想行共成法念处也。并身口业成身念处。经部前后得作此说。毗昙如文。从今观去。无作念处。言同类者。十界色等名同故也。
　　次助道者。念佛治障。障即是业。三十二相及报功德。共破习因恶业者。即恶习因。恶故加色。习因心故。须念报佛。故单习因不假色相。若善报果。报是色法。故但念色。善恶报果应唯恶习因。俱念色报。独云法门者。是从胜说。又法门之言。义兼色报。言恶业障转者。善恶俱障。且从重说。
　　次明魔境。言魔事者。天魔正以退菩提嫉眷属为事。宿开於魔。魔以此遮。故云魔事。大论魔事品中广明。初来意中具有四悉。修三昧者。牒前通修。恶将欲谢。牒前三境。事恶将谢。理善欲生。魔恐出境作损境事。故有此来。出境者。破世界意。
　　次又当去。破为人意。次又虑去。破对治意。得通止也。大慧观也。恐此等成。故预坏之。言坏善根者。善顺菩提故通忌之。言当界者。远防非想。近遏欲天。的知顺有。仍生亲相。戍者遏也。经云下。大品魔事品文。因魔生罪故云也。如经(云云)。知魔界如下。第一义意。二理不二。如楞严经。佛化魔女竟。魔言我自眷属不得自在。魔女示怯弱相而宣妙理。而白魔言。我等今者不出汝界。何以故。魔界如。佛界如。不离此界即佛界故。次别释中。先辨同异。阙对业境。然四倒者。与烦恼辨。如前十军。具足四倒。故倒望四但是烦恼。若前十军。是魔所置。复是魔摄。
　　若界外下。约界辨别。大经虽以无常等四为界外魔。通途之言。非今境摄。且依大经以魔言之。四倒对於天子等三。则内外各七。故须料简天子等三。所言异者。但不得以四对於四。乃至等觉三魔已过等者。此教道也。从实须齐。无第六等者。既依实说。四俱具足。岂有天子。故须释云。但是二十五三昧中他化天赤色三昧。三谛未满。余一品惑。名未究竟。
　　次引经辨者。彼经离世间品有十种魔。一阴。二烦恼。三业。四心。五死。六天。七善根。八三昧。九善知识。十菩提法智通。论通界内外。即以十名通内外释。若别论者。六内余通六中一。及五六界内三魔。第二三四界内烦恼。余通如前。故与界内四名同者。则从别释。名异者。通释。
　　次发相中。初民主。次开释中啾[口*祭]者。虫鸣也。
　　次时媚中。大集十二时兽者。五行云有十二似。似彼故也。大集中各辨住山高下。窟名兽居。严神为侍。一一各有二罗剎女及五百眷属。随其方面各自供养。其兽皆云修法缘慈。一兽日夜递巡阎浮。余者修慈。今下文中云恼人者。支流之辈。
　　若邪下。正明发相。今欲下。以时验兽。此九属东木等者。九中三正。故以三正对孟仲季。言前后者。孟在初故正兽居后。仲居中故正兽处中。季在末故正兽居初。余方皆尔。欲使孟仲季座均等故也。余五行文皆但十二。唯六住式具列三十六。彼文云。已有三蝉鳝蛇。恐今文悞。余名同式。既防其来。须略辨相。[狂-王+戈]。大足貉。应作[豸*角](胡名反)。尔雅云。雌者曰[豸*(止/(止*止))](乃步反)。今江东人呼[狂-王+央][狂-王+吏]。羭字从豸。猰貐类貙(刃株反)。虎爪食人迅走。更开一百八者。恐时间宽。故各开三。还同本兽。但称三十六名。百八自去。夫鬼神法惧人知名。况今识形呼其其名。不敢为非。
　　次魔罪发中。初明破意及以破法。今是近属。余二远属。故难於前。二善二恶者。四弘为已善。诸行为未善。见思为已恶。无明为未恶。
　　大论下。引证。华箭等者。论问。何名为魔。答。破慧命。坏道法者是。引人生着故名华。损五根故名箭。破佛法善故名魔罗。五根各一剎那者。随睹尘时。生一念着。即为得便。如婆沙中。佛乞食时尚为魔恼。问佛言。汝何处去。佛知是魔而语之言。我到彼无六触处。便作是念。沙门知我是魔。故今文中。外扇檀越亦不出六。今云五者。五转入意。五坏意坏。
　　复次下。广释外来。初令堕恶。次令堕善。本是出世高士得作此说。本是散人元皆属魔。如是之人何所论堕。次令堕二乘。次令堕无方便空等者。恶空假也。不观性计。迷於四性。不解性相。徒生空解。名无方便。爱见尚在。名无方便假。况此本非为利众生。但非从空皆名为偏。
　　阿难下。举深况浅。佛涅盘时。尚为六万四千亿恼。况常人乎。意明小乘非善辨魔。非调魔者。宁免自他等者。一根有三。各转入意。故有十八。魔自作恼。兼扇檀越。合三十六。
　　若知下。正约理调。由迷实际见魔佛异。若见实际则魔佛等。如前楞严天女所说。小乘断惑故说调魔。如鞠多等。体如法界故无所调。说楞严时自缚非调。
　　次妨乱中。对十法简。今文望正。皆云太过。准禅境中。更加不及。
　　次结数中云三百邪者。且约外来。并度入意三百六十。故文云初因五根。
　　治[怡-台+追]愓中云偷腊等者。私增法岁。规利避[仁-二+(儿/又)]。腊者岁也。自汉至今。吉支者。此鬼名也。本因破戒。闻戒犹惭。况戒神护。破戒鬼去。
　　治魔罗云一切莫受者。无所得观即空观也。其遍六根。非空不治。阿含云。魔有五力。所谓五尘。佛圣弟子一力能治。谓不放逸。大论云。云何令魔不能得便。所谓修空。
　　次明修观三恶者(云云)。言他属者。凡有所施。令他属我。大经云。为他属故而行布施。堕於恶道。今属三善。且据事边。堕恶从心。虽生善道等者。既行魔业。世世属魔。经云下。大品文。阿难问佛。魔为都恼一切菩萨。亦有不恼者耶。佛言。不信深般若语。他人言。我尚不知其底。汝何用学更有多事(云云)。是人则为魔所恼也。若无是事魔则不恼。
　　次不思议境中云一魔一切佛等者。魔既即理。理摄一切。如此下。妙观功也。故此即名治魔显理。缘修等者。持世地前未能寂照。有出入观。为魔所谋。谓帝释来。故善慰之。故复诫言。当观无常以求善本。魔以女饰用坏其心。不因净名。魔几得便。净名高位。岂待澄心。故语持世。非帝释也。魔去发心也。慈与魔知佛界之乐。悲拔佛即魔界之苦。故慈无量。佛悲无量。魔欲满去。安心且寄事释。故约悉达。次下结成行人用安心相。
　　随魔下。破遍。初总。次历。教中初三藏伏四。至坐道场。方破烦恼魔。名菩提道。入无余后名法性身。方能破阴。由得此二。永破生死。故云共破。故有永余身在。不名破於阴死二魔。得不动等者。如大集中。初令诸军。次令太子。次遣三妃。既不能坏。后自领军退散颠坠。冠盖剑三各堕一处。此并大集。今文通至后三教释。通教见位与三藏伏同。至第六地同三藏断。两教声闻不破天子。故为所恼。得通虽伏。亦不名断。教中全无赤色之名。别从教道。故前后断。岂断通惑伏别惑而不破魔。圆教实道无复前后。须约六即以辨浅深。初住俱破八魔十魔者。初住分破。余如前说。
　　於上一一下。通塞。道品如文。门若未开下。助道。此之六种。於魔成度。於道成蔽。今以依理而斥事度。以此事六治於魔六。前之四度灼然生死。所得禅定与鬼交通。所学般若不离见着。言正度者。不出四教。具如助道摄法中明。言兼治者。魔中兼二。故须借用。若杂烦恼。如前两境中治。杂业借念二佛者。色及法门。有恶故念色。有善故念法门。闻慧者。四教外凡。圆在五品。黜者退也。贬也。准有大车。文无者略。
　　复次通用一意下。结观通别。以阴境观。用通下九。故云通只是一观。离对十法。先了通已。相别可知。故引中论通别为例。
　　次料简中。问如文。答先违问答。故云缘别。次引论文。即顺问答。虽有顺义不可一向。故不同於寒去春来。大论乐法梵志於十二年求法叵得。世无有佛。亦无佛法。有婆罗门云。我有圣法一偈。若实乐法当以与汝。答言实乐。语言。若实乐者。以皮为纸。以骨为笔。以髓为水。当以与。即如其言书得佛偈。偈云。如法应修行。非法不应行。今世若后世。行法者安稳。有云。当剥皮时。魔便隐去。

　　止观辅行搜要记卷第八
　　止观辅行搜要记卷第九

　　　　天台沙门释湛然於佛垄述
　　初释禅境。初来意中云长病等者。准诸部阿含。五事退果。长病。远行。谏诤。营事。多读诵。文虽在小。障义必通。三十六垢。未捡。
　　次上诸境下。来意。池。初住也。真如观成故云入流深。此位具足事理诸禅。何须更观。若魔事等者。魔过无境。须依通修。若不说之必起见爱。故云日增。
　　次若谓下。纵容判之。若存而不观。多生诸过。恐弃而不习反入散心。散心为境。岂及诸禅。观多入品。故不可弃。
　　但禅支等者。引教称美。九禅非境。且通引之。况九禅中多是事禅。有体化他故异於小。故大小教无不赞美。言四禅八定。四在八数。今重对者。诸经对欲通得定名。若直发九禅即菩萨境摄。
　　次别释。初开合者。先列。次辨。离合五门者。五停心也。大小由入故名为门。十五门者。五各开三。则事理禅足。故下文云。若五门者有所不收名狭唯事。若十五中理非今境。为令事足演略令广。去理存事。
　　合广处中恐人不晓。故须对辨。故先问起。答中先总次别。别中先开五为十五中。事阙则从事开。开但有理则存事守本。故数息．不净兼开各三。并三为九。神通非九。九家之用云念佛。毗昙云方便者。开教不同。已如前辨。
　　次合十五为十者。初六不合。次九门中但合为三。无从三开即令存事。慈心有三存众生缘。一若开法缘属二乘。无缘属菩萨。通云两境。二乘唯法缘。菩萨通三教。教位简之。方申诸意。次因缘存三世。三世全是事。二世一念附理。若开亦属二乘境收。念佛唯存念於应佛。法报属理。易故不论。神通若收无漏通者。亦二乘境摄。
　　若但下。结开合意。虽开合等者。但为治障只合为五。若摄事理须存十五。今为判发。异后两境。故但十门。次判漏无漏者。先略斥二论。今非全夺故云小异。明有漏虽同。由无谛观。既喻胡菰。何须缘谛。故三专略。即属有漏。四十八年者。证有漏禅。自行等四。各十二门故四十八。皆是有漏。十二门。四禅．四空．四等。
　　如迦稀那下。证事禅无漏。禅法秘要经中因佛为说。九旬修之得阿罗汉果。
　　次引大经。亦证无漏。经既称为圣戒定慧。仍非是二乘所知。二论如何判在有漏。佛等者。慧圣行。末行如是开示二乘。菩萨闻已奉行。故知二乘但行小分。引大品者。出世及以涅盘初门。不应有漏。言九想开诸不净门者。诸因不净。所得禅者名不净门。故背舍去。皆因不净故以九想而为初门。不净成故。三十七品成故。不唯有漏。譬二石者。南石性冷。北石性热。二膏名等。所用不同。故虽事禅漏无漏异。
　　若无漏缘下。通难。难家意以根本并难九想俱能作无漏缘。应俱无漏。言六地等者。婆沙云。云何得天道。为得决定。为得无漏。答。决定则六地。未到中间四根本。成论无未到。以欲定替之。余同婆沙。得无漏者。应云九地。前六加三空。即以初果为决定无学得无漏。言七地者。有师不取未到中间。大论中意。欲定与未到。有无从人。
　　次六地下。答者今单论禅。不开谛智。是故根本不同诸禅。所以下。去取不取。十想者。十想分三。位在见修无学。有断惑义。故今不取。
　　慈心下。判慈心禅。慈至神通终无孤立。故此诸禅并从他判。
　　次来意等者。问如文。答者先对禅门。彼禅门中方便中云方便有二。所谓内外。外谓二十五法。内有五门。一止。二捡善恶根性。三安心。四治病。五魔事。止门又三。一系缘。二制心。三体真。体真止后明发五轮。五轮禅禅后方验善恶。故云禅门先发等。此且据文前后。若论发相。利钝意别。若彼此互论。亦互有利钝。又若今文全不观阴。乃成智钝。对治下。与五门对辨。
　　次深浅者。即是十门生起次第。前浅后深。特胜有念处故在根本。后通明细。於前故总后明别。此三等者。即后二。依根本故通云根本。复不假根本。并治惑力强。故得居三后。九想治外。未治自心。故治内外居九想后。九想背舍。观想仍略。略故名总。大兼依报。细故名别。十二因缘云正见者。破断常故。治我人故。前从别说故。二世破我。凡为下因。圣为上果。次互发者。初之八种者。阴境七只。义收前九。故今不论。於九双中又除作意。前阴作意余九任运。今唯任运是故不论。
　　大章第二禅发因缘者。内种为内。外加为缘。初内种中法譬各二。初法中引大经初地味禅者。一切众生皆曾两缘得根本定。从近情下。释上劫初火灾起时。无不皆得第二禅定。此劫成来已经九减。且望第八。故曰近情。从久远下。八减已前无始已来。谁不修得。无不有种。故发不定。次譬近可见。
　　次辨不同。初法。法中云昔有等者。次不次是八双之初。乃至修等者。是修不修。修是作意。不修是不作意。修不修门虽非最后。但略余七。故云乃至欲辨往昔修不修别。故取作意不作意门。今初观阴。名非事非理。修发得诸禅。名为事发。彼禅门中具列事理四修四发一十六句。欲对今简。亦应可见。
　　次譬中云梅四等者。熟时各别。如发不同。次宿习去。合总。言种者。即八双也。是故今发亦八不同。
　　又虽下。外加。先所。次能。初所中法。文可见。次譬者心性。地中虽有禅种。假止观雨及圣日光。方可成於支叶华果。
　　次别加中。初法可知。譬中鸿者大也。今如文。引净度经者。经云。如是人辈。亿百千佛亦不能度。况复一佛。人为自度耳。净度菩萨云。众生须闻十二部经。今文会之。只是感应。
　　次正明发相。初约四行以判多少。常行最少故不言之。亦非全无故但云少。故前引经云。有少中多住处差别。欲定有无。二论不同。今依成论。十善是彼欲界法故。电光者。经云。初入法者。闻法得度。譬如电光。即初果也。阿难者。阿难因之得第四果。故定亦得金刚之名。
　　从金刚下。释疑。疑云。云何欲定名金刚耶。释者。夫电光者速疾为义。以速疾故立电光名。以断尽故得金刚称。此名金刚以为电光。非全电光得金刚名。冏者。日圆明也。
　　无所知下。斥伪。先法。次譬。譬中云灰[雨/复]火者。定火如火。定体如灰。妄计如蹈。计成堕苦如被烧然。
　　若依下。二论互执。次引大论。准佛意说不同偏净。今释佛意通有四分者。四相别故。并有此分故云四分。欲取进分。为今文相。
　　退分者。有因缘退名缘触退。无亦任运二十五种。吐纳等者。吐去也。纳取也。五缘或五法。皆取呵欲弃盖名去。调五事中有去有取。以除不调取於调故。於静心下。因缘中云三障四魔者。通论三四。各摄十境。故得三障摄於四魔。更加天子即四魔也。
　　次护分中。善以等者。具如前禅门所明。住分者。地地皆有二种住故。横竖者。如十境互发中。
　　次明四分互通之相。将向所释。更互释之。可以意得。次正释。四十去三存进。为明遍故须从近说。进中复须从任运说。明发便故。於初禅中先辨八触。次十功德。三五支。四品数。
　　初八触中。初外。次内。言一切等者。大经云。一切众生皆有初地味禅。二家各据。故今评云。皆随性过。专修根本。不应辨性。今兼衍意破执故说。言体用相添者。轻暖冷重是体。动痒涩滑是用。若动下。以四分判触。既知三相。宜防於退。动触下。十德。魔境文略。至此委明。
　　释善心中云信一切贤圣等者。如前简性亦寄衍门。如脑者。脑即熟皮药也。头中髓耳。沸羹等者。冷同热同其味不等。一触十德。乐味永殊。如开等者。带欲如开门。邪入如贼进。鬼复随入。又名鬼禅。
　　大论有风等者。论释三觉。三觉於禅有成有坏。东北等者。更加风雨。读之则便。云长则雨。云散则晴。恬愉者。只是悦乐。
　　毗昙二十三心数者。十大善地。十通大地。忻厌随一并觉观二。五支起时非无余数。故云一时。五支相强。从强得名。
　　有人云下。判支不同。欲第九心者。他云欲九品心。至第九心即属五支。云欲定前最为落汉。
　　同起等者。二论不同。此且依毗昙。成论则前后。如一下。辨前后意。初有细声为粗所蔽。粗声过已细声方现。
　　次初开等者。次第相生而显一心。觉是名觉支。知贵是观支。喜乐是喜乐支。定相是一心。虽初觉具四。为初所蔽。未得四名。观等亦然。思之可见。次分别去。譬余支成。分别是观。余是三支。
　　如人下。别显一心。食时譬前四。食已譬一心。亦如下。重譬一心。对欲虽乐。反则疲极。欲如四支。不如一心。故欲入一。四皆为恼。
　　若四禅下。释疑。先疑。次今分下。释。若进下。释别支意。次释支名。指在修证。更准婆沙以拟略知。论问。支是何义。论答。随顺义。圆满义。坚固义等。随顺当地。圆满当地。五有何义。答。觉悟名觉。细心分别名观。庆悦名喜。恬愉名乐。寂然名一心。为对五欲故立五支。应对等者。应字须加。
　　言若欲下。明二禅。先作方便。言但呵觉观者。亦可总呵三十二为首。余者随去。又难断者。呵之言。即发等者。五支灭已。唯定无支。故云禅定从一心后寂然。故云转寂。言退禅者。舍初名退。非退失也。无前功德故云篾屑。
　　若不下。禅发。混四大者。不同八触。四大各别。故云混也。言四支者。离觉观垢故云内诤。与喜俱发名为庆喜。受喜中乐故名为乐。乐受心息故名一心。若欲呵喜。准初禅说。言五支者。乐生舍喜名为舍。护令增长名为念。善巧离着名为慧。快乐遍身名为乐。此乐并异初二禅乐。乐谢入一心。
　　次四禅。亦先设方便。言四支者。舍下胜乐名为舍。等智照了名为念。无下地染名清净。定体无动名一心。无色四处。灭色方便如前说。
　　次明亦有漏亦无漏。初来意。准禅门中根性有三。慧多定少说六妙门。不必至上地能发无漏。以遍历一切诸禅法故。定多慧少说特胜。慧性少故。须至上地能发无漏。若定慧等者说通明。具发上下皆能得无漏。若对治者。反前说之。今明发得。随发而判。问。今文何故不明六妙门。答。数随已在根本中说。后四入理。非此中意。问。何故明特胜。答。修九想起过。今修特胜。胜九想故。故得名也。如律中云者。十诵律云。在婆求河。四分云。婆求园因修九想。无量比丘持刀自煞。或欲煞等。故佛改观令修特胜。若尔。何不着前。答。依治则尔。深浅不然。
　　大黄等者。无漏观观身贪欲如热病。九想如泻药。自害如太过。未知尽漏名弱。唯专厌身如弊药。药本治病。今反为蔽。更修特胜。犹兼不净。如并下。补。进发无漏如身复。
　　如廉食等者。治欲人也。身修观如啖猪猪。念处身如贮粪物。不即自害如犹强食。九想观成犹如臭猪。雇人自害如不复食。廉字应作馅。薄食也。
　　特胜发者下。正明特胜发相。一一位中皆云道品者。以有念处。念处属道品故。初后各五。中间各三。如次以对身等四念。初五身念。初云入出者。入至脐。出至鼻。照之不乱。及以轻重粗细等。知长短者。犹如旋师。旋师弟子知绳长短。根本下。辨异。三譬。并譬根本。暗证今有。观慧者。即显今也。前八下。又斥根本。五谷者。黍稷麦稻麻。
　　从心受喜下三。对受念处。心作下三。对心念处。大集等者。无内净。观无常下。五法念处。余处等者。从初至此亦观无常。故云余处。此禅息断外道计常。故成别治。无色四处最须辨别。文相极略。云空散是欲。诫欲名离。又观此离名观离欲。无所有处云若多若少等者。空处名多。无所有处名少。离是多少。故云皆无。少即是灭。故云观灭。横对念处。理异根本。念处是横故云横对。根本是竖故云竖对。故举譬云食无盐等。
　　次明通明。初来意云三十六物者。与特胜同。诸文皆云内外中间各有十二。唯禅门中但分内外。内有二十六。外但有十。具如禅门。华严等者。禅门中云。有人修得。不知何名。北国诸师立名通明。能得三明六通。因中说果故云通明。
　　次正明发中。初约大集以释五支。经有五句合之为三。初释如心可见。又识俗下。释大觉。九十九等者。如禅门中。大小骨有三百六十。髓有九十九重。委在禅门。从思惟去。言真俗者。只是如向所明真俗。言上觉支等。对根本辨异。彼无观慧故斥云解。
　　初禅如泡乃至第四如镜像者。约喻辨法。渐渐深细。无色无可以之为喻。但至四禅。故至无色但云三事。空灭三种受想者。法行比丘作是思惟。无色犹有识想触想及虚空想。若修无想。永灭此三。又灭十大地中受想心所。故通言之。若婆沙云。但云灭受想二有俗观故等者。判漏无漏。此但判向如心等中真俗之文。带皮肉等名之为俗。稍深细前名之为真。
　　此禅等者。有漏名事。无漏名理。诸地一一已有观慧。况至灭受想。故斥论师不知用之为八解脱。道谓道共。定谓定共。毗昙义强。引之以斥论师不当。汝但有无漏理定。则无八解事禅。汝论则无俱解脱人。
　　约外道者。正破还将戒慧以破彼定。是则等者。既无客定何殊外道。言八术者。大经云。复有明医晓八种术。经文自以八复次释。古师多释。且取常无常各四为八。故八俱无。若许有戒慧。容有无常等四俱无常等。八亦不成。
　　次不净下。明无漏禅。先标二人。次二发相。先明坏法中愿智等者。既进至烧想。无可以修背舍等禅。事禅之中超越最高。故名为顶。此禅又能转寿为福。故名愿智。俱舍云。如愿而了故云愿智。虽言烧灭等者。身想虽无而身实在。
　　此人下。辨坏法人有退无退。如毗昙等者。婆沙问。阿罗汉退。不应二三两果亦退。答。由第四退。牵二三退。犹如沙井。上下有砖中间无砖。上砖若堕牵下者堕。初果底。是故不退。若尔。亦应云二三退。答。虽不言之。实退三。若尔。何不退初。答。尔前无果。退无住处。无有更作凡夫义故。然慧脱人亦不并退。有退义故。故须说之。阿含下。引第三果退为第四例。亦是慧脱。是故有退虽退。此生定得。
　　若不坏法下。释不坏法人。初明不坏法相。言观练等者。此四具如法界次第。九次第定。於初禅至灭受想。次第无间入。
　　若修时下。对修辨发。爱多等者。约自他身以为内外。初集俱观。集熟除肉。不坏法人俱至第八。[日*曾](粗邓反)。溃散也。如捉净法婆罗门等者。文在大论。
　　释食不净想中。婆罗门者。多修净法。有缘须至不净国中。因食他饼谓为净洁。大是不净搥胸乾呕。我当云何破此净法。我已了矣。以喻假想合之可见。呜应作歍。此是鸣字耳。
　　如是想者下。是特胜辨异。如贪食人等者。爱身如贪食。身如猪猪。实观如审知。存身如强食。见虫如假想。厌强如不食。前特胜下。合喻。六贼。六欲也。九通治六。若别治者。死想治威仪。言语二欲。胀坏啖三共治形貌。血涂脓烂青瘀共治色欲。骨烧共治细滑。一欲散治人相。怨诈者。爱实是怨。亲人如诈。
　　如是下。乃至发衍本习现观二因缘故。大小同为贪欲所障。障去习发各称本期。释论下。破谬兼证发大。故知诸师不晓论旨。
　　次释背舍。先对前门以辨次第。先根本味。次根本净。次无漏中四种事定。但说於观。余三属理。观中次第。九想之后须明背舍。言总别者。总与不坏法人共也。别在菩萨。定圣行也。
　　又背舍下。判因果及释名者。从因受名。因时厌背。舍离烦恼。故名背舍。三界结尽。转名解脱。从背者下。重述从因。言净洁五欲者。欲界五欲不名净妙。从欲定去。至非想来。虽有着心名净洁五欲。以背舍对治。厌离不着。故名背舍净洁五欲。一内有者。略列初后。释中具足。忽见身等。依修而发。亦从足起。[声-耳+空]者。深山谷也。尸如彼谷。萨埵等者。即金光明萨埵王子。修大乘人得此观助。能令厌身。大法成就。
　　大经下。引证。圣行品具列骨节互相因依。依因指骨以柱足骨。如是乃至上有髑髅。复因顶骨。乃至掌骨以柱指骨。今文先想皮肉。至骨相成此法。
　　增进等者。经论不同。或云青黄赤白。光随向上等者。此未成相。渐至成就则遍十方。如须弥山等者。四方皆随须弥一色。四色亦尔。遍不相碍。
　　如是远久等。更却牒前。先初发时但久观骨。光应自发。八色者。见地如黄白净地。水如深渊清水。火如无烟净火。风如无云逈风。青如金精山。黄如葡卜华。赤如春朝露。白如珂贝雪。复逆顺缘令速成就。黮黮(他敢反)。应作[黑*敢]。彼带皮肉者。对特胜辨。若三藏者。真谛也。从大乘去。今家探取衍门开权意。说故下。结云界外法也。文中先举三学。况释八色。当知即是不思议法。此别二论。辨异故来。今依大论。并异前三。并非通途。故今不取。
　　次内无色等者。次明第二。先明折内骨人。次明体灭。於中又二。先法。次喻。喻好马等者。欲灭即灭。所以俱用折体观者。准界外法。尚通别圆。何况体空。亦恐习发故通列之。新法未发者。未有内净。
　　以不净下。简示。忽见下。正释中间。今以下。正判。用此一意并破前三。何者。以极净故在第四禅。胜处一切处。非第四不成。有身证故在第三禅。仍约初后以分三四。若定结位须归第三。但依此解前三俱坏。缘净故净者。即以第四为极净。缘此色等者。三四起时莹练初二。故名三四为初二缘。是故三四独得净名。是故更开四句释之。前三属初二。第四属第三。初句者实不净上更加假想。二交互句对於初二。初二有净未过净缘。故不名净。今第三净无前不净。故名净净。空处云过一切等者。具如第六卷。但彼依根本。今从净禅。若凡夫等者。斥根本。圣人等者。立圣斥凡。然此背舍实通凡圣。
　　又识生灭下。释无所有。次释非想者。能忌前三故云舍识无识。无识即是无所有处。故名非想非非想。识处如[病-丙+(雍-〦)]等者。圣种如前灭受想中。云细烦恼者。细惑有十。受想行触思欲解念定慧。斥彼有惑。今舍能缘等者。释灭受想名。依名出体。非想地中犹有能缘。今灭能缘。复灭能灭。方得名为灭自他地。
　　从若以所灭下。破旧。但灭他地。何殊根本。今从下。正释。释前初解舍能缘等。即灭他地。无复能灭。即灭自地。斥论师云后四等者。成论无漏但依根本。故以前三背舍而难论人仍有纵夺。八中且除灭受想一。於前七中后四唯缘空可尔。此是纵也。前三背舍不净八色。异於根本何以弃之。此即夺也。
　　若过下。判习。前七解脱摄得八定。故约八定以论发习。灭受一定不得论习。是故前亦不以为难。九次第定等者。九想初文已列。四定未暇简出。故今重释。小乘定无。大乘或有。发宿习义。
　　次大不净者。约此乃至总别相者。亦准前文以判总别。次正释者。丘。小陵也。羹作秽汁等者。具如大经。佛答迦叶。明一切法皆悉无实。故引比丘观不净想。
　　复次下。明境转。所由由心转故。故引二缘以例心转。过现虽殊皆心所转。况今发相亦由往心。执石等者。如大经释摩男凡有所执皆悉成宝。僧护所见亦复如是。因与价人采宝。却回至岸。失伴次第。见於五十三所地狱。依报无非地狱故也。
　　若执下。由境转故有破结之功。言此观契转变等者。想成实见。如通者变物。契彼通用。故云契也。又物有变理。通方能变。故知不净亦复如是。况元是藏理。取之自差。汝等所行是菩萨道。
　　若大小等者。根本有漏已如前说。不净业缘未即无漏。若用断惑随依一地。故云自上皆除。
　　若人下。约大不净以明背舍。始终俱破依正二报。若论下。约於背舍以明胜处及一切处。婆沙云。胜於烦恼故名胜处。
　　大论下。引论辨根。禅门云。修背舍竟修胜处。下根也。今从中根。即於第三以成胜处。上根於前成四胜处。至今便能成於后四。此仍准教。若上根。随见骨根。
　　从若多等。正明发相。大名多。灭名少。皆有好丑。乃至最后皆悉不净。背舍中净亦名不净。未能展转大好丑故。又所依不净。大小不同。胜处亦有依正之别。
　　推位等者。如吴泰伯是太王长子。以让弟故。托入东吴。还牛等者。尧聘许由为九州长。闻而洗耳。隙父讥之尚不饮牛。今且与之终成寡欲。
　　大论青黄等者。从四胜处但有四色。今列八色。为知经论所列不同。分假实故。此依三昧。意缘色判必不得同眼根所得。故判见色名之为实。立地等名故名为假。则一切处假实俱见故。与俱舍假实翻倒。
　　此四胜处内外色尽等者。自为内。他为外。唯有八色故无好丑。但有多少者。辨色广狭。
　　次明一切处者。八除前四。假实俱观。更加空识。以皆遍故。得一切名。唯不动等者。不动即第四禅中初支。及以念慧即第三支。
　　次正明发者。先处。次入。名别事同。会异故来。遍而复入。故名为入。遍非不入。故是异名。
　　此乃下。破他人云胜处缘外。今意不尔。骨人放故。心自有故。前尚判为界外之色。岂全外来。大论下。释疑。恐不解论。引而申之。故云借外。
　　若通明下。纵而辨别。通明观后。容可缘外背舍八色。故不同之。复次菩萨下。菩萨纵发。尚具诸度。何况八色。故云随心即成。此以通别菩萨为况。文列六度。初檀可见。尸中略出三戒。害彼下。煞。引物下。盗。欺诈下。妄。乃至慧中云不生不灭。知不是藏。一切下。通具诸法。道品是慧。如快马等者。譬胜处心。
　　是时下。胜处功能。观为妙境。多入五品。因兹入住。故云近池。
　　齐此等者。且明分齐。亦得等者。如前破旧不晓论旨者是。
　　次明慈定。初中云得解者。寄修辨发。准教则善。成就名解。所缘有三者。谓怨亲中人。约处即是广大无量十方。三人俱上。乐名成就。诸经论中具有修相。修相者何。谓怨亲各三。并中成七。乐分三品。初从上亲以对下乐。如是渐增。上亲中乐。中亲下乐。乃至上怨得上上乐。又遍十方名慈成相。悲喜亦然。唯舍从中人以为初观。次怨。次亲。怨从上品。亲从下品。皆先易故。隐没等者。唯根本禅内外俱隐。及内外皆不隐。余皆不隐。因缘已下。一切悉然。
　　释观支中。云或得人中天上乐者。婆沙中问。与何处乐。答有说三禅乐中胜故。有说四事已曾得故。此名同等者。诸净禅中皆有初禅。支触名同。乐味则别。
　　若发等者。寄修辨功。梵民为梵众。臣为梵辅。婆沙问。梵福云何。答。有云一切众生福。有云轮王福。如是释王乃至梵王。有云除近佛菩萨。余一切人福。佛或时等者。婆沙所列具如今文。当知小乘亦具二说。
　　从菩萨下。明大乘中处处皆有。婆沙中问。余三无量心何故在无色。答。弥勒始知。
　　从若先得下。明二禅已上发得慈定。但云根本则总收之。亦应明位及判大小等。
　　若依特胜下。次依净禅。发慈定中云是一边者。定相既别。或可俱时。或可前后。故云一边。不净取等者。破坏违乐。慈定不成。虽无下。答。虽顺涅盘。与法缘合。此因通难。一往答之。无漏法似涅盘故。以对法缘。
　　问慈缘众生等者。二义相违。云何相发。答意者。定法难思。唯当仰信。大乘尚六俱发互发。何须致疑。慈定亦能下。作庄严释。何但相发庄严。更美慈心。既尔。余三例然。或互相发。此之四字明大小不净发於慈心。今文存略。言相发者。语虽兼前。今文正明不净发慈。余三无量心者。准慈心说。
　　若四无量下。判漏无漏。即从所依以辨能依。因缘等者。明慈定所依。所依既多。能依随转。次譬者。譬所依多。能依即多。譬有二意。初譬法体深广。次譬法妙难思。次合中。初正合慈。次兼合四。山左等者。太华已东名为左儿。不识京畿珍羞之味。周孔注云。置滋味曰羞珍者。味中之上。井蛙等者。海若。海神名也。非者斥也。衒井宽而斥海狭。
　　因缘禅者。此是行者立观之要境。翻邪向正之始行。体即三因佛性。正种能成摩诃衍妙乘。故於此中广明乘相。
　　正明发中云能缘所缘等者。观十二缘凡有二种。若推果知因。如先观爱。具如玄文。若推因知果。即如今文。虽明发得。寄修方知。於定心中所缘善恶。能所和合。得名为业。业必招果故名为含。
　　次推。由取乃至无明。故息现因令免当果。六疱者。头身手足。又云眼耳鼻口及二十指为二十四疱。若因根本等者。则根本等皆成因缘。即忻慕为因。禀教为缘。定体成就。名所生法。即名因缘以为能成。即是有支。随何地定成何有支。言诸禅者。即且约根本。即指根本竖论诸地。
　　如是等至取初禅相者。应云非想。且从初说。粗细住等。非心所期。是故不论。
　　如前二十五方便者。本期各别。具如第四释五法中约初禅释者是也。言悕望者。即五法中欲故二十五法。皆期初禅。又知此受等者。约观境立名不同。
　　三世上至等者。但有界系皆属因缘。不同婆沙界系。料简如向。因缘发根本者。初发因缘。谓推三世增减。四生不同。具如玄文因缘境中。及俱舍．婆沙等。并於定中所见分别。乃至三世相异。立十二名。推根本等以成十二。复从十二发根本等。乃至特胜等者。应云特胜等因因缘发。以因缘等多依根本。今从所依。故云因根本发。亦同慈心依根本发。判属有漏。依特胜．通明亦同慈心。故云例也。
　　次此观下。明受名不同。三世等者。判事理。虽云思惟不能破惑。次譬者。五停如密室。念处如明灯。故知密室无破暗功。如富那下。证能破惑方名理观。欲闻慧者。指四念处。言领解者。如大经中佛问。汝见世间常无常乃至边无边等耶。若言常等名见名着。又问。汝若燃火。是火灭时汝知不。答。如是乃至五阴。若爱灭时则二十五有灭。故领解云。我已解已。
　　此因缘下。判今属事。次引经论所出不同。皆可为境。璎珞十种者。彼明第十地十种观法。至第六因缘观中具列十种。具如第二卷引。
　　次明观者。通论十禅。总一观法具如后列。若别论者。一一别出余禅。不云今此别出者。以少故。九禅待发因缘不然。稍似阴境。以恒现故。兼现及发。故可别观。初龙树下。明观意。论通大小。因缘为宗。故今引之证通。观论师下。辨谬。
　　今言下。破谬。凡云宗者。别显宗致。二谛语通未足辨别。言何品者。以论通意破无别宗。况遍诸教岂独论宗。而皆破尽者。论中诸品皆破为名。如云破六情破染染等。品内观法破皆尽净。六情是俗破即名真。故知二谛非论别宗。
　　论初下。正示。论宗则通别皆别。故不同旧。舍别从通。北师下。重斥。纵语因缘全迷通别。指傍指救。宗旨不成。故论后文傍申小义以救小宗。故论云。已闻摩诃衍竟。今明二乘义。况於前文小是所破。如何所破用立为宗。
　　佛去世下。出论观意。佛在根利广观非宜。佛去世后多迷缘起。故广破缘起以为观法。次明今文。依论观法十乘入道。广破修发二种计相。
　　次思议下。初境中思议。正用大经观因缘智。正当今文四圣法界。圆在思议。进退比说前六可知。声闻中云七种学人者。三果四向多生欲色。亦有无色那含。具如前说。下智且以声闻摄。当教中因位三乘通教。缘觉亦复如是。次明中智。云结业尽不尽同前者。缘觉无有当生不尽。既摄三乘且通总说。须判声闻尽等同前。
　　次若转下。六度菩萨经中通漫。总摄三乘。今从心异与小共。又为成十界。则三菩萨别为一流。虽俱发心所期又别。故今复离三位释之。此六度中虽云般若。终成伏惑通教菩萨。云转等者。空慧已成。般若度竟。又云转行有为六度者。应云五度。但通说六。亦可转事成事。即生灭智。菩萨语通。未断同前。以即空慧导於五度。逈异事度。故云福胜。以因缘故报生亦胜。不及别圆。复名为小。应云八九地前。何故云六七前。八九是断已位。六七正断位。
　　次若转下。上智转见思等三为一切智等三。但至行向者。且让证道同於佛界。为存次第。弥在地前。言同前者。住中同前断见思位。界内尘沙同两菩萨。界外虽别。且从通论。若转下。明上上智。先明上观为不思议境之能观。
　　次重释不思议境。初总立三佛性。次若通下。辨通别。虽有通别。共成圆义。通谓支支皆三佛性。次若别下。别对三性。
　　何以故下。判别对意。道即是德。故别对之。若尔。何得有通。答。别义复通。从理便故。故别对中三皆正因。次性德下。释前三德。不纵不横。初后不二。净名下。证不二。生即佛故。故知不二。
　　若五品下。判位。云未断同学人者。同初果向。铁轮同无学者。且一往以长别三苦轮对之。虽复变易等者。六根断惑虽同。二乘生变易土。其处亦等。依正胜劣不异二乘。五根属福。故云生福。内智功用从初永乖。释论下。证二乘人变易身劣。根钝即五根劣於六根。若别圆下。明胜前二教。此即圣位。不与前同。证道同故是故合说。仍顺教道立本别名。
　　若三贤下。证圣因位始终皆胜。故前明别但在行向。初地已上入圆三贤。是故约证不分别圆。但语三贤十圣位耳。
　　若最后下。次明果位。先明三德。次三涅盘。净名下。证前善恶成方便净。善恶是缚。即缚论脱。恶中举极。故云五逆。
　　复次下。对不思议十如十境等。及问答料简。显前因缘。三德难思。初对十如有两重者。以由因缘有两因果。次对十境者。通论十境皆十如理。今从名便故复别对。文虽别对须在一念。
　　次十二因缘下。不摄入一念。华严等者。经但云具。不云十界。只是语略。凡诸大教云一念者。例皆如是。
　　问十二门等者。释疑。缘谓因缘。法即所生。因缘生法悉皆无生。以论中问而问今文。今文处处云在一念。论问意者。为在一念心。为在多人心。为在此等一念心耶。
　　答中初总答者。多人一人。於今一念悉皆具足。虽多人心不出百界。百界一念本非一多。次引大品以释相即。诸法趣因缘。因缘即一念。因缘是百界。一念皆具足。今说下。翻前难且直尔云十二因缘者。指向两经并云一念具十二缘。其实经意正云十界。
　　复次下。定前一念以成观境。故今即是一念禅心。而观境故。简示云不同妄念能了妄念无一异相。达此无相。具一切心。三千具足方乃得名一多相即。
　　譬如下。具足须如阴境三喻。故指法华安乐行等。
　　真正下。次明发心。约前一念而分因果。为弘誓境。故简生等三假名义。当别教故也。次引华严者。三教皆是菩提心魔。
　　约此下。正明发心。约一念心生此十境。远翻此境以起弘誓。次安心中即是一念十界。三道苦即法身。非止非观。业即解脱止也。烦恼即般若观也。二即法身而寂而照。
　　次破遍中。文虽宽狭。不殊阴境。此文既狭。故即横竖而推一念。
　　次通塞中。亦寄於次以论不次。出假文中云不通不塞者。不通只是塞。不塞只是通。次於番番下。捡校三假等文。亦寄次第。
　　道品中。亦先道品。次三空。初道品中初明念处。作通别两番。初番文中。身念已云十法界竟。下三但云一切十界。皆具四念。故名为通。
　　别中又有三番不同。初番阙受念。应云无明行名色生死。爱取有支中受阴受念处摄。然别中两番皆具五阴。取义各别。初又但取现文。以属念处。次取现文。以望过未。过未堕世。以属法故所以少别。
　　次料简者。问意者。数人生死是不相应行。只应法念处摄。何以通释皆具四念。及初番别释并云具三念处。谓身心法。答中意者。恐通释无凭。故引大经证成通义。经既生灭皆具五阴。即是生死各具四念。俱舍有部明十二缘。亦皆具五。何独大经。虽借权文寄事申义。当知只是一念以辨通别。若通别等者。指前二对皆成妙境。
　　次结成三空。还约阴境无明等三假以说。不取等者。先列不取等四名。次列新旧等四。即不受新。不着旧。不念内。不分别外。新即爱取。旧谓无明。内谓内心。外谓外境。亦约一念亡此四相。无依等者。不依四句句。即四相无所见者。不见句与无句。不住亦尔。理本无修亦无造作。无因可修。无果可得。
　　次对治者。初明来意。云前道品等者。前虽云观十界。念处但是观理。何以故下。释用治意。无明行有各通浅深。今从别说。乃以障中无明为理恶。事中行有以为事恶。理恶已覆於理慧。事恶复助而覆之。故举譬云贼多我一。两恶为贼。多理慧义。我一真理。如王理慧。如将两恶如贼。须加助破。若有下。判进否。虽六皆名蔽。随重设治。轻者自去。
　　助道下。次明摄於调伏根等。又佛威仪者。前举十力等。今明成道等。故知十力等。还用成道等。方成威仪故。故引大品是为坐道场。释成法华转法轮等。言於此者。只是三德实相一乘。三德只是十二因缘。此四皆依十二缘故。初释成道中并於同居。现四成相亦应结云。此是同居成道之相。文无者略。
　　次转法轮中具有八教。初是顿。四教是渐。次不定。次秘密。四佛成道元在法轮。既依法华。不明八教无以显妙。此一既尔。前一后二准例可知。释签文中委料简竟。初华严是顿。若鹿菀下渐。法华涅盘非顿渐摄。但是会渐而归於顿。藏等四教处处列之。故今略云四教。两处五味不同者。总收渐顿而开显之。又复下。不定。又复下。引证秘密。故知渐初已密。闻大即大菩萨。
　　所以者何至意也者。今依中论。用大经意。立因缘等以证密闻。
　　次约因缘明入涅盘。释中云假名中道者。藏通两教已明於空。故今不论。但论假中。方便实报至可解者。成道转法轮略可比知。彼二土入灭。其相云何。但是缘机。兴处劣应。灭处名之。为灭无别。遗身舍利等相故。此土涅盘亦是机息名为灭度。是名下。文略。应云十二因缘观。助道摄法义也。
　　次明次位者。只是因缘证悟阶级。迦罗可知者。欲例二脱。约通有无而判大小。大论委释大小之相。
　　从翻五度下。三藏菩萨也。准此句意。应云。无明为般若。行有为解脱。此文似倒。次若翻下。通教也。言四忍者。伏信乾慧顺即性地。无生即是见地。已上仁王五忍以判别位。但加寂灭。次无明去。别住也。前明智行但论出假。虽云无明只是无知。至此具列六轮位者。智行则简向后。判位须明始终。彼璎珞经列众多六。皆碾结惑。故名为轮。即住行向地等妙。如次以对铜银金瑠璃摩尼水精。今明因位。退加十信以判。故不取妙觉。从因义故。
　　翻无明至高下者。圆位六即。初明理中下之五即。以理为本。故释十二皆是法性。法性无尽。次以大乘无尽等。次更引论证於大乘。次引普贤观证大乘空。辨能乘人。乃至大品亦复如是。七番者。指次前七重观法。故七是所行。今是所阶。第四云戒少急者。前非不持。但且当理。於自止作必无亏玷。众法作行或当稍宽。又止持中。於双持双犯事必须具。单持别犯或可未具。又止作中。自行从制终无所关。为物从开理未能具。故前四品通名为宽。至第五品一切不亏。
　　若寂灭下。释疑。先立疑云。诸地相即如无分别。况复众生即是涅盘。何须次位。不生不生下。释。如虽无位。位从事生。事谓惑智及因果等。故使见如诸位随生。凡夫迷如岂能知见。如不等位亦不同是。则皆由入位方能说位。汝不知位由不见如。如画虚空等者。自行真满犹如虚空。大悲利人如种如画。乃得名为方便善巧菩萨栴陀罗。栴陀罗者。此翻煞者。自滥上位。自害常命。若为他说。害他慧命。以是而推。斯困者众。安忍者。初所忍境。即三障也。障是十境。已如前说。今略别对。意亦可知。还以一念因缘以对。一念十境。十界一一无非三障。似解未发。应於十境安忍违顺。复知事忍即理忍故。住忍辱地等者。证忍非事。即是观行。寂灭忍也。即中道观。安三谛地。住真柔和。住俗不暴。皆由安於中道理故。
　　无法爱中云真似者。初泛标二位。次释二位。先列相似三法。以智下。诫离似着。若於下。示顶堕相。云何下。示起爱相。若不下。示离爱入真。入理下。示真位中见爱之相。次引大论示真位爱。明虽有爱任运进入。
　　次念佛禅发者。今辨发相。未暇辨其往生。灭灭罪长福。见理等缘。神力从解脱德起。智慧从般若德起。福是相因从法身起。若见相时。具知三法从三德生。复知三法各有益相。兼识相好。修因不同。故云如是等。若深解相海者。即以色相无边名海。念佛乃至一边者。各不相妨。已如前辨。
　　三种法门者。一感动。二相好。三善业。初是相用。次是相果。三是相因。念自他等者。大论释六念中云。念佛僧天是念他。念法舍戒是自念。
　　次明今文。言丈光等者。大论云。丈光者。以众生少福少智。不堪多光。利根福厚所见无量。今不隔利。利多在理。故此不论。故云丈光。虽寄四悉终成无量。不在此中。或劣丈光。如见杂类。并是今文正意也。所喜是世界。所宜是为人。对治如文。得度是第一义。
　　次神通者。诸不合论。但略辨相。以备发得。大经略明大小不同及外道等。今且在五。未分小大。大容发五并可略知。
　　特胜通明多发等者。以彼两禅存身修观。既见三事渐渐细微。身通从生是则为便。余非不发是故云多。背舍等多发等者。既辨好丑故能转变。
　　次辨通中云但非无漏者。於三明中容发余二。一一通中皆有五支者。应云一一通中种种五支。以通必因多种禅故。
　　正修止观中。初来意中云贪着等者。经斥菩萨若不利物义当住禅。故云以方便生等。今亦例然。得禅不观令成佛界。自阙出要何能利他。况禅为胡菰作六界因。次思议境。举胡菰譬。准意可知。为成二乘尚须观察。况无上乘。
　　次正释中。四禅比丘地狱界。飞狸。畜界名。利鬼界。胜意由谤。是故堕恶。非关闻法。所以谤者。由着事禅。
　　若用熏十善等者。从根本说。以无作戒至解脱故。若根本未发。即指欲天。文无修罗。应云为胜而修诸禅。如大通等者。彼劫诸梵及今诸天。有不来者。即是戒急定宽之类。三恶是俱宽。叙不来者。故云了无一人等。若专不净等者。明依此等得无漏人。所言等者。等取特胜。以特胜禅兼有漏故。故不标初。
　　次从若观下。两重释者。能破蔽故名为菩萨。从四谛边名为声闻。从又禅去。更别明菩萨者。虽从破蔽犹涉声闻。是故更论。由时长故。由弘誓故。又观禅者。多教缘觉。不辨观前。又三藏文中未列缘觉。今居三藏两乘之后。复在通教两乘之前是故也。次通教中云等者。即等缘觉。别教云即。非谓融即。但顺论文。故别判云有生有灭。
　　何以故下。释生灭相。若论生灭其相无边。且约大分示生灭相。以列五节。以后传传灭於前前。实无二故。故地前法至入地时皆同一味。
　　五行中云举要等者。五行入地。准向可知。言九法界戒定慧者。菩萨亦在九界中收。况在九界皆修三学。唯无间狱阙於现行。只是一行而立五名。非一五行而一五行。仍从本因判为次第。次以是五行生十功德者。亦寄次第故得云生。初地已上由地前生。五行文末虽复重释。初地重明第一功德。乃至第一以对十地。若作总别。地地皆具五行十德。十德对地又复宛然。
　　次明不议中云无量定散者。一念禅心犹具十界。若定若散。何以故下。释。见性则定。共性则散。定散悉解一念不二。法性无明亦复如是。是故名为不思议境。虽超越下。释向定散等非小所知。小乘亦在常情所摄。准经不知识。义通三教。理性本寂故云超越。无始未显故云不离。经言下。引大经证。虽即下。释经也。语似事定。既即众生。须指众生心性理灭。是故得云亦非不是。
　　何以故下。转释。理虽本灭。若约众生复非即离。恐悉理是。故云未始。非恐滥果。故云未始是。不即故不是不离故不非。言未始者。未只是无。是故须以六即判之。不杂等者。如前第五发心中简。
　　安心中云善巧者。即六十四番。
　　若观去寄显体中三止观名。於今一一三谛具足。如体真中云二边寂灭。即三谛俱寂方名体真。空观中云照法性净。初止初观三谛具足。余二准知。故后结云在一念心。为破二边等者。谛体本无一三中边。破二名一。破边名中。破偏名圆。破生灭故而云寂灭。为破次第故名一心。妙理实无如是等别。
　　何意下。约禅治蔽。如前味禅望真成蔽。况望中理而非蔽邪。问。九想已去何得有蔽。答。禅虽非蔽。由着故尔。涅盘戏论亦复如之。胡菰作因尚生地狱。蔽仍通善何怪之有。故以不舍十禅名悭。尚舍十界依正。何以悭於事禅。若着禅味尚破道共。况复具足。余四准知。
　　黑齿梵天者。梵尚有嗔。自余宁免。故皆云尚。当苦到等者。於禅成蔽。尚苦到悔除。况烦恼业魔纵而不舍。世人自谓无罪不须悔者。不然。一一治中皆以事度治於事蔽。助成理度。故云破随道等。
　　次结中。具如第七事理摄法行人等者。所观法不逾前七故。
　　次位者。正为防滥。后之二法。策浅令深。

　　止观辅行搜要记卷第九
　　止观辅行搜要记卷第十

　　　　天台沙门释湛然於佛垄述
　　先总。次开章。言非一者。不出一百四十种见。又解知下。重释见字。於百四十各生一解。
　　夫听下。次辨非见。听学者自谓有凭如生。斥修观者无据如死。
　　夫习禅去。偏观者自谓妙悟。斥学问者名为守株。以情理为情。不指妄谓。言守株者。宋有耕者。有菟触株而死。后常守之。冀更有菟。二人本是信法根性。不晓大体。互相是非。今乃评之。虽复俱失亦未成见。
　　若见解去。略示见发。初是问无穷。
　　若解释下。答无穷。故以曲射喻问。无穷如养。由基善射。猿见之。抱树长啼。见解是禅所发。见名字是文所发。见故二不。同学问坐禅之辈。故发见谙名之人。能破习禅无见之人。如令飞者失路。能破学问无见之人。如令走者失路。一百四十无不皆然。绰者。郭璞云。宽裕也。此则辨异无见之人。
　　此见下。辨所因异。例如下。引例。信如因闻。法如因禅。闻思准知。有妙达者。有所破会。如达妙理。此二属见。不关辨悟。
　　南方等者。旧陈齐地隔。指陈为南。真道是因禅发见者。滥陀罗尼者是。因闻发见者。滥暗於等者。无识之徒。判发见者。以着高位或复不信。判为鬼狂。故今正判俱非二也。
　　夫鬼着下。释非二种。见属慧性。故云见慧。通论下。正明来意。言两义则多者。禅已发者及俱发者。见若发已不复得禅。况未得禅复不名见。故云少也。
　　例如下。例释禅见前后。诸禅通发等者。通举欲色无色。六地九地发者。如前两义。未到亦有发无漏义。不及依禅故云少也。六谓四禅中间欲定。九谓六加三空。能自裁[((〦/米)*力)/止]等者。遇教近人皆能自[((〦/米)*力)/止]。执见之过得禅尚少。因禅发见复自裁[((〦/米)*力)/止]。其实为难。真法等者。证难得人及难得教。真法教也。说者人也。听众即是能裁[((〦/米)*力)/止]人。正亡研心是故难得。稠林等者。拽。牵也。邪见曲木在生死稠林。岂着见者能拽。
　　次开章中三宗计者。诸外所计不出二天及以三仙。二天者。摩酰首罗天及毗纽天。毗纽此云遍胜亦遍净。俱舍云。第三禅顶。大论广释摩酰首罗。此云大自在。色界顶天。三目八臂。举世尊之以为化主。三仙者。一迦毗罗。此翻黄头。头如金色。恐身死往自在天问。天令往频陀山食余甘子可延寿。食已於林中化为大石。二优楼僧佉。此休留仙。昼藏山谷以造经书。夜则游行说法教化。三勒沙婆。此云苦行。以笇数为圣法。次明入大乘论四宗作与作者。一者大论云。身手等名作。以神我为作者。计身神一色即是我。相与相者。一者相。谓生等四。相者亦神我。分与有分。一者分。谓头等身之少分。有分谓身。计身即手足等一。虽复更於色上计一。兼前只是计身神一。若优楼计异者。非但於前身神计异。又於诸法莫不皆计。如泥与瓶。三四两计。准说可见。又有破四宗论破於四计。僧佉计一。毗世计异。尼乾计一异。若提计非一非异。
　　言六师者。元祖只是迦毗罗等。支派成六。三同三异者。将什公所译以望大经。六人名同。计则三异。言三异者。谓二四五。二谓末伽梨。什云计众生罪福无有因缘。经云。一切众生身有七分。地水火风苦乐寿命。如是七法不毁害。此则无因是计断。不毁是计常。四谓阿耆多翅舍钦婆罗。什云。以苦行为道。经云。煞一切人及以布施。无罪无福。苦行与无罪亦是有无不同。五谓迦罗鸠驮。什云。应总起见。随有无答。经云。无惭无愧不堕地狱。随问故顺。无惭故违。违顺不同。言三同者。初与同。初即富兰那。什云。计一切法犹如虚空。经云。说无有业及以业报。故是同也。
　　次三与六同什公。三云删阇夜。要经生死如缕丸极。经中第六尼乾亦计缕丸极也。三六与三同。什公云。六之尼乾。计罪福必偿。经第三云。删阇夜以现持戒遮未来恶。同似因果是故也。
　　次附佛法外道。乃因佛经。为计之由。二人并在大论文中。二宗通云。龟毛菟角。无常无我。方广更加诸法空。则犊子所计我在第五藏者。谓出四句外。问。何故今文四句与论不同。答。今文所列即是二十身见四句。先列四句。次引证。故知文异义同。
　　论释犊子中云。如犊子毗昙四句者。五众不离。人人不离。五众不可说。五众是人。不可说人是五众。人是第五不可说藏中所摄。故前二句即摄身见二十句也。后之二但明我在四句之外。故不可说。今犊子下。辨异。外道则有四异。一外外在四句内。犊子在外。外从本四人开成二十。犊子但是人。三外外计我为真我。或常或断。今犊子计仍为俗谛。四外外计神我。犊子但是人我。故云附佛法异。六师以二十身见。亦是犊子所破。又云三世及无为者。如虚空无为。外外亦计以之为常。今犊子必不以数缘为第四句及不可说藏。犊子亦用数缘破惑。
　　次方广者。出计十喻者。前犊子附小。今方广附大。得幻等名而失真实。故成外道。应知方广亦具四义。非大乘门。一不识真理。二不识所起惑相。三不识能计生使。四相不破惑。故附佛法。犹名外道。是故龙树引来斥之。
　　大论不得般若方便等者。论文意云。学小乘者则堕有无。学大乘者邪火所烧。故此二人名失方便。门本通理。失理非门。菟角幻化亦复如是。
　　中论云下。引大喻小。执大双非尚成愚痴。小执第四宁非邪见。
　　故百论等者。此斥论师。破小为外。有执则大小俱非。无执乃四门俱是。如何顿破同外外邪。初明百论正意。大乘谬破。炎即傍也。立大破小为正破。小为外是傍。有云论师名炎。作如是破。破二论师。计心同外。可尔。若直破二论为有无外道。此则有过。故下救云。不可雷同等。若大破小乃是巧拙相形。一往贬挫。岂判同外。故成谬。
　　然论下。引论文救。实是空义不同外道。言似无者。无名似同。其如显理何。
　　又同百家等者。次评论师与百论宗破立同异。二家并以论宗为是。所破为非。同宗大乘。故同百家之是。论师破小论破外。故云异百家。非捉义等者。二家俱应破外破小。今各存一边。名互出没。
　　又似等者。此责论师双破二论。何殊勒沙计亦有无。知不全同。故但云似。又昆勒者。与而言之。不殊昆勒。同两亦故。
　　当时下。正斥。论师以救二论仍纵之。云此应纵。容有执则非无执。何过等者。指优楼等。若以大破小等者。通伏难。难云。若非外道。净名何故斥须菩提云。彼外道是汝之师。故今通云。斥其无中。挫同外道。
　　次明邪人得法不同。初引关中疏云。一师有三计者。如今所列一切智。神通如前三仙中说。神通中云变城等者。卤。咸土也。扪。手摸也。如释签第二。韦陀者。外人典籍。具如摩橙伽经广说。根本唯四。一赞诵。二祭祀。三歌咏。四攘灾。后时弟子展转开成一千二百一十六。星医等者。星谓他歧伯等。西方耆婆流水等。兵如黄石公太公六韬等。所明三种念处。文在大论。共谓事理俱得。事谓得灭尽定。理谓无漏真谛。缘谓当教四门文字教法。教法皆以所诠为境。境是所念之处。毗昙云烦恼障等者。烦恼是能障。解脱所障。禅定障解脱者。禅定即解脱。解脱是所障。一切法亦如是。障破得禅及一切法。是故云也。此且约三藏分别。
　　次若执下。衍门三种。准四念处。四教各三。当教各有事理教法。问。前何故云千大罗汉皆得无疑。答。皆得但推於佛。
　　次明见发中有譬有合。初譬两因。决却譬两缘。暗障去。合不合。因但合缘。浚者深也。骏者马之美称。
　　次通教中。正门既有利根见中。今此亦谓障中幻化。从障中无明眠起而生见着。别教如文。
　　次圆教中。未到尚谓是无生忍。况圆门见。实语等者。本是实语。起见故虚。涅盘亦尔。生死之法全是涅盘。由生着故反成生死。甘露亦尔。佛教如甘露起。越见如多服。失理如夭命。
　　夫四见为诸见本等者。加单成复。加复故成具。避三成绝。自他复为等者。一者自等。与有等义同故。两文互用。若从计说。於一有见具有自等。皆用三假四句破之。故共无因只是双计。双非自他。故三四句初二为本。有等亦然。因中有果等四亦尔。
　　次引龙树者。破自他竟。但云共有二过。无因不可。本倾枝折。即此意也。
　　今大小乘下。以佛法例释。内外虽殊。枝本义一。破亦如之。
　　若三藏下。约教释相。先藏通。次别圆。初中先明两教。次判自他界内外别。通论教教。各具四句。别如第三。即以四句各对一教。今俱异通别分於四教。对於内外自他而已。此三不同。各随义势。
　　次释别圆中。先正释。次判君臣者。可以理天下。亦尊也。教主亦尔。各理万机。臣者助君理民。今互有强弱者。藏别两教。方便道中。主未有功。故云君弱。功归於臣。故曰臣强。通圆并云由於法性。法性是主。故云君强。不专方便。故云臣弱。此中且判别圆两教。前指别教。故云臣强。今指圆教。故云臣弱。余二藏通比说可知。
　　夫因闻下。略明多少。行者下。正明发见。虽云因闻。非全散心。因禅不发。尔后薄闻。故云因闻。以散心中无发见义。
　　初外外中云余三者。若但三祖。只应云一。依入大乘。故得云三。附佛法中文但列一。等取方广。
　　次明佛法。先小。次[衔-金+工]。[衔-金+工]中云虽发等者。判见体性。虽依大门。若发见已不能通入。故所依[衔-金+工]非大方便。复不成小。故所起见还成生死。震旦二福者。一无罗剎。二无外道。傥此土中有於神通一切智等。谁不归之。如姚秦时有外道来。为融公破。反还天竺。次寄此土以辨於彼。既无三外。泛以庄老用例韦陀。
　　次结数者。依入大乘应二十八。通慧自在者。通即神通。慧谓一切智下。韦陀等者。迦毗罗见尚私读小[衔-金+工]。信人引经谓为有凭。应未为可。
　　次别明不同中。初一切智中云论力者。自谓最大。故云论力。受梨昌募。撰五百难来至佛所。因见鹿头已被佛化。自然入道。
　　神通中云所因处等者。诸外唯依根本诸禅。於中上下自有优劣。对佛弟子特胜已上。所因处胜。乃至佛法准说可知。
　　韦陀中云治家等者。亦如此土。孝以治家。忠以治国。辅国利民。故云济也。
　　验之等者。问。一切智等依何而得察之等者。观其所计从何宗来。观其所引为证何等。复以新旧起惑勘之。菽。豆也。则清浊自分。如菽麦异。邪正既已等者。尚不辨邪正。安能判大小。
　　周弘正释三玄者。玄谓幽奥。世以此三为极幽故。易既不出阴阳之道。故属有也。老既守雌保弱。皆云有归於无。故属幻无。庄如内篇云无物无不物等。岂非有无。广如其教。
　　周孔制下。明破果不破因。许有卫身等。是不破因。但立下。释不破因。不云招报。即是破果。或云庆流移世。即是有有。即是存果义也。
　　妙此诸欲者。唯妙无欲。是欲皆妙。妙不可得。故云皆无。妙谓涅盘。欲即界系。故证真者欲妙皆无。未得彰言等者。教犹权故。世人常云孔子是儒童菩萨。三教殊途而同归。释教开权方有是说。经史子集何处言之。跛者崄也。
　　庄斥仁义等者。庄谓孔子为仁义贼。虽防小盗。不意大盗。盗者汝揭仁以谋其国。揭字(去列反)。高举貌也。如负建鼓而求亡子。岂可得乎。斥他孔子以揭仁义。不知揭自然之恶。
　　次西方为三。破因不破果者。不许往因而存现果。立现因名不破因。亡当果名为破果。第二俱破不破一切法者。如前因果并破云无。故云俱破。而不能破三无为法。外人亦计虚空为常。虽无二灭。亦不敢破。以三无为摄法遍故。故云一切法。若复破者。不计空常无惑可破。惑无缘可阙。是故俱破。
　　第三与佛法何别者。恐滥比佛法。亦示破世间因果。不许计空为常。二灭不名真理。又滥大乘。破小因果及三无为。故为问起。与彼第三外道何别。
　　大论下。引论答。佛法自以邪正大小分之。破各有已曾混和。
　　亦体下。重难外道。邪因不同。重答。有人出他难云。外人亦破。破即是拆。是则外难无体有拆。
　　今明下。答。破语虽通。邪正自别。亦如中论品皆云破故。佛法中通云拆体。俱得名破。故知以破俱非大小。
　　真观等者。修真空人。尚不作於有漏诸善。况三途恶。
　　人不知等者。见不解空者。慢之如土。有惭愧等者。此指迦罗鸠驮。具如前说。
　　背鲙等者。以木像背为砧。将佛经充故纸。闻天雷时反更尿井。佛法隔世而有因果。岂现未报为无碍耶。
　　次是人下。次明神通。空见既盛但成於见。非通等三。
　　又广寻下。明韦陀也。执见为啀喍。破他为嗥吠。
　　次明化他亦四。皆以自行者为实。化他者为权。
　　金铁二锁者。二锁系同。铁锁如着外。金锁如着内。贵贱虽殊。被缚义等。
　　玉鼠二璞者。璞。玉也。郑人以真玉为璞。周以死鼠为璞。璞名虽同。净秽天别。无着如郑。起见如周。佛法诸门如郑。起爱如周。
　　牛驴二乳者。色同体异。皆同抨练。有成不成。内外同有不煞慈悲等名。於外推捡。尽归虚妄。
　　迦罗镇头等者。出大经四依品中。今借用之。二果相似。迦罗害人。内外名同。外归邪妄。
　　根本变化者。若依根本禅。有十四变化。初禅二。二禅三。三禅四。四禅五。以上能作下故也。初禅兼欲故二。余皆兼下故皆增一。若十八变化者。并属身通。左右上下更互出水火故有八。地水互相如故二。空地互现没二空中。四仪故四。空中现大小故二。合前成十八。佛为迦叶现十八变。数同事别。
　　所读等者。既是韦陀。尚非三藏。岂是圆教法界总持。虽断等者。既计非想断下地思。非想寿尽。随道受报。举无情华[芸/木]以况发见。
　　然支佛下。比所依法邪正不同。虽复不同皆令悟理。
　　妙胜定经等者。明佛灭后。年月渐远。得道渐少。起着渐多。佛法尚着。况外法耶。
　　久住城门等者。虽四门相望互有精粗。莫不皆能通至王所。略举两非。意达四门。着心习门安能契理。修习时过。真道难期。媒者和合之主。衒者行卖其身。宣媒衒言。故云打鼓。不能下物。故云自大。身仪处众。故曰慢幢。
　　方等问桥者。彼经佛自说往因行时我贫穷。欲赴大会受种种施。於路值经桥。乃问他人。是桥何木。何人所造等。次第设於七千八百问。问已。答者呵之。方至会所。至会已散。都无所得。
　　老无三昧者。大经云。譬如甘蔗。既被押已。滓无复用。既被老押。则无出家读诵坐禅三昧。
　　天门直华等者。曲直华陋。隔字为对。应以界内界外各一体拆。各一直华。各一曲陋。天门者。皇家正门。余门者。偏门也。见真见中。各一体柝。今虽不分。意必具二。
　　以此而观下。具足辨之。言清浊者。只是诸教诸门有着无着展转相形。
　　五番者。总以外二及附佛法。合为一耶。四教为四。广论无量者。因禅因闻。各百四十。
　　通修止观者。观阴入也。通修虽一。发必别依。故见是慧性。发必依观。禅是定性。发必依止。如人等者。名如智。智则难忘。面如通。通则易失。
　　先世有儿弟者。发心若僻。即名鬼禅。所在生处。鬼即加之。圣缘准此。
　　复次下。明见境意。恐不识者依之造行。或恐卒断失於方便。如[盉-木+(中/一)]等者。因食入腹而能害人。若有着[盉-木+(中/一)]复患寸白。则莫治寸白。养令啖蛊。钝使如[盉-木+(中/一)]。见如寸白。合喻可知。干珠者。薏苡子也。虽无见病。钝不闻法。
　　若入下。明养见意。大乘体之。何须卒断。但钝断已。体之不迟。见为侍者。入出随人。养见如出。体观如入。外外尚然。况正。
　　大论三慧等者。论释天人师中问云。佛亦生余道。何独天人。答。少故不说。然三恶得道。由宿见慧。福虽生天。不悟道者良由无慧。
　　[豸*瓜]獠等者。通指边鄙无礼教处。尚不解世语。焉知妙教。世总如此。亦佛未出。
　　分形等者。故先令大权教其见已。后示受破。俱入正道。次法华证先同后异。
　　若先下。约见断不断以判言同。三外者。斥所起见。非斥所依。先世已断者。或见尽思存。或思除见在。或思未尽。若全尽者则不生此。故起见人不同诸下。外外尚尔恐复余耶。
　　净名等者。挫同诸见。为进依本。二乘为退。不知中理。暂斥为见。外外尚养。况二乘耶。抑扬之言。不可一向。
　　若作宗等者。将分别见以比诸论。今内外合成则一百四十宗且。依佛法亦有一百一十二宗。岂比诸论一门而已。中论观法虽即烦广。及至论门门亦不足邪正等者。故知今家与彼玄殊。
　　夫佛法下。更明见意。佛化不出折两门。摄谓养见研心。折谓不留遗芥。分故。引二经意以证折摄。大经等者。广如经中觉德比丘。有德国王为护佛法执持刀箭等。如四悉檀摄一切教。世界为人摄受意也。对治即是折伏意也。药珠二身摄一切身。破法立法收一切教。大旨悉然故以为例。
　　约一一见等者。一百四十各作十乘。皆可经夏束为一境。共作十乘亦不可尽。
　　今此空见等者。似破二论。通是不善。义同成论。别论亦得名为因等。起心善恶因起能生。十界义同。毗昙因空造恶。即三途界。义同成论。
　　阐提等者。阐提尚有怜爱之善。不同空见逆父慢母。尚自不及极恶阐提。况复通论信不具等。悭贪等者。因无净命。果时啖秽。因时破斋。果常饥饿。
　　次声闻界中。初总斥云不识等者。先举不识以显於识。若随见流转。则四谛俱三。
　　所以者何下。释四谛相。初具五阴。故名为若。初文是色。纳受是受。取空是想。起行是行。分别是识。
　　次空见下。集谛。五钝阙痴。应云空见不了因果。非鸡狗等者。取空为道故异啖粪。
　　道谛文云受第二句者。受於不受。
　　勤破去。即小乘中相生摄。
　　单复等者。例破诸见。言毕故者。由不造新。
　　中论云等者。述论问答。以申小观。论中初文问观因缘。答中乃引毗昙广破六十二见。一往观之似不相应。故为问出令知不别。故云只此是。答如净名云深入缘起断诸邪见。
　　又观剎那者。正明起观。有支中云有含果者。且寄迦毗罗。应须遍约附佛法起。及十六门随所计者。皆属有支。
　　鼻隔等者。但止心鼻隔。而无理观。尚无小观。岂观空见成妙境耶。止心尚尔况文字者。者暗证者。凡龟无决疑之能。故比暗证。虽不能自决。决他犹胜盲犬[狂-王+鲁]吠。然此二人无发见义。发亦何能辨之。
　　既识下。牒二乘境。为令誓由。亦以此由而为誓境。
　　如一等者。正约空见起誓。此中四弘义兼内外。即剎那五阴众生。一一众生即是约外。以内况外。一人尚多况复多人下。三弘誓准之可知。烦恼为因。众生为果。因果多故。法门无量。皆开佛知见。成无上道。问。因果一念。如何分於二弘誓别。答。还约内心取空五阴以成众生。空见具足九十八使以为烦恼。一人既尔。多人亦然。不别而别。其相自分。
　　若执下。空见起於六度行也。言魔施者。见本属外。施顺生死。义复同魔。此中总明三藏三乘。方明通教者。总别随便不可一准。
　　观空见者。通教二乘界也。无明标缘觉。生苦标声闻。谛缘只开。是合异耳。
　　二乘知空下。通教菩萨。先与小辨异。虽度下。正释。如前如后者。前谓前前境。后谓续后不思议境。
　　复次下。因辨四教治见不同。见一治异。故有作意．任运不同。次云任运者。且约见断。不入三恶。成论下。斥但用空。忽从空起见。空何能治。举水生火可以比知。今知去。则知成论论十六门中之一门耳。藏通去。明破见先后。若尔。教虽有四。初心治惑。义唯二别。一者三教初心。皆先除见。二者圆教初心。观见法界。除坚牢去。结斥。成论云下。释疑。
　　如患冷下。释。一理如身力。空见如冷病。姜桂如无常。见真如复力。五石如即空见空如养色。五石谓白瑛紫瑛膏乳脂。重娄如观法。加寿如假智。能飞如入假。重娄者黄精也。金丹。圆法也。从初发心名佛大仙。治见等者。以余惑例。且举界内思及尘沙。界外之惑不开前二。
　　此四下。举佛遗嘱。明治法具四。
　　所以者何下。释遗嘱意。四人有见。不出六道。故举见果名为苦具。见之结业以譬鬼神。
　　三车下。历教以释。以释三车同异。此四教中总成九种念处。三藏三乘为三。通教三乘为一。同观无生故。别教地前为三空。分拆体假。但无量八地已去名为真实。圆人始终唯有一种。故三车之言有总有别。别在三藏。总摄七种。除前入地及以圆教。是所会故。名大车故。别教入地虽带教道。谓证同故。故下文中从释迦者。约化仪释一代教门。只是先与三车。后与一大。
　　言略说等者。广则七科。略唯念处。具说能所。即是四谛。故望道品。名为处中。
　　次更序化仪。从渐至顿虽七种不同。各有其意。鹿苑正用藏。方等傍用藏。复以三斥藏。般若傍用通。正用於别圆。法华会七种。同归一真实。
　　约此空见去。不思议治摄一切。治不违教。从一开诸。如思议中亦不违诸教。故以尘喻一空见。尘摄大经卷。从净名去。证空见心。十界五阴名为众生。众生即解脱。解脱不出见。故三法相即。
　　一切众生下。释上解脱中求佛解脱。释上诸佛解脱。又观下。又释心行中求。求谓用观。观唯法性。无复见心。能一色下。结成妙境。即五阴．众生两世间也。唯阙国土。准例可知。不纵不横。结成三谛。乃至三譬。
　　此境下。发心。从极境说。且云无明即是法性。观此下。安心。空寂总止。虚空总观。
　　善巧下。六十四番。
　　见阴下。破遍。
　　单复下。通塞。唯出别相。故云句句。
　　若不入下。正助。昔以空见而行六蔽。今修事度蔽去见阴。故一一文皆举空见及以一蔽。如桥地海等者。大论云。屈如桥梁。人马践之。地海例说。
　　序中云。才至见境。法轮停转。后三前文。略比说竟。既云将送行者至彼萨云。后三大章并无生忍后。故略不论。大品法施品云。化恒沙众生令得六通。不如书般若令他读诵。又令他读诵之福。不如正忆念般若波罗蜜。又正忆念福。不如为他说令易解。云何易解。谓不二相观。不入不出。直说不共功德尚多。况说法华开权妙教。教本令行。此文即是法华妙观。故随喜品云。施四百万亿阿僧祇世界六趣四生。皆与四事。便令皆得阿罗汉。与。不如初随喜人百千万倍。令他得闻随喜功大。又第五十人何必即是五品之初。随喜位人况大品文。说犹胜於自正忆念。况复能说兼修行之。以如说行起於多闻。说法得解脱。听法得解脱。斯言不欺。况一切教流通分中。劝诸菩萨二乘凡夫皆令转说。敬愿后哲勤说勤行。以为一乘信法种子。虽欲好广不获而书。常一辈好略机缘。终日游游取遂难克。却旋佛垄扫拭坟堂。礼侍之余承闲删采。年去识暗。渐觉疎遗。赖有广文犹可寻捡。皆搜宗要以备修行。傥一句沾神。永为法卷。皆诸退省。万事息机。

　　止观辅行搜要记卷第十(终)

　　大唐大中八年四月二十三日於台州天台山国清寺西院元璋座主房写取。当寺天台物外座主本愿。期佛慧共传　大师止观大教。自他兼利。日本国延历寺巡礼求教供奉。
　　沙门珍记。
