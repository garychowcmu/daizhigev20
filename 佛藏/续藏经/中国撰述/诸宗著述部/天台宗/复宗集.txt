续藏经   复宗集
　宋 与咸述
　　 

　　复宗集下

　　　　东掖白莲　与咸　述
　　教证　　方便　　尘沙　　辨净土修证

　　教证

　　荆溪有云前之两教教证俱权圆教教证俱皆是实别教教权证实意稍难晓人多迷之是故今家借用地论教证之义以消别门遂有约行约说四种之相原乎山家借用者止为别教教权证实非位难明以地论中教道是权证道是实义颇相当可以借用而为判释因例诸教当分行位亦有权实义皆可通故义例云教证二道本在别教亦可通用乃分二意约说约证所以通用者教证二道也乃分二意者别教之中须明四种也旧来先达说此甚多明之者寡予於此义迟疑甚久因思而得乃见旧来云云之论皆所未然旧来分别约行教证皆以地前为教登地为证约说教证莫不皆云为地前说一教始终名约说教道说十地法名约说证道虽各行章藻但约行教证并约说教道众皆同之唯约说证道或云说十地圆融或云说十地隔历此为异尔今之所论与昔永殊以经论明之以祖文考之方见今说得乎正当今此先且考核旧说灼见未是方显今义与祖文合且如别教从始至终五十二位而谈四种者以地前为约行教道登地为约行证道及乎约说教证又以说一教始终为约说教道说十地法为约说证道夫如是祇是三种有行位可收(以地前地地上分三种故)一种是通途说法(约说教道说一教故)是则只消借三种来判别门行位何用约说教道耶则见借此一种用判何位有何功能只如诸教如来说法莫不皆为初心之人说其本教始终行位亦须尽是约说教道又何但四教行位如此只如如来一代说法大藏之中经律论等莫不皆是如来金口所宣菩萨圣人代佛宣说行位智断应须皆是约说教道以其无非尽为初心之人说行位等法故何其不达之甚曾不少作如此思惟而考核之乎非但今家借用无功亦见地持说义通谩而非简要何用借为又只如约说证道既以一教始终皆是约说教道则十地已在其中又以十地为约说证道则如来两番说法耶亦使诸位义皆两属诸师所以有作十地圆融者有作十地隔历者意以两番说法而分二义以谓约说教道说十地隔历约说证道说十地圆融为欲於一行位分其二义不免须作此释推其病源在乎不晓二种名目而谓约行者从行人履历边得名约说者从如来说法边得名因兹错解致使所说行位判摄遂成讹谬此病来久后人循习认非为是曾不省悟四教之中莫非说法莫非履行何故此义独在於别虽皆例通别本正用凡论教义先正其名名或不正於义成壅须知签云前文约行后文约教辅行云一者约行二者约说义例云约说约证故知诸文於约行教证或云约行或云约证盖从有人历位修行有人证果故云约证於约说教证或云约教或云约说盖从但有其教无人历位无人证果虚有其说以诱物机故云约说非谓取如来说法而为约说也但是教门方便权设其说谓之约说若於二种名目不正附名说义悉皆颠错若解约说但是有教无人则教证之道斯过半矣既知此已方可与论四种行位配对别教五十二位以消别门坦然明白约行教证者地前属教登地属证此如玄签辅行明文分之显然可见人皆共许略无所惑约说教证者人多迷之故今须以行位分定乃验昔说皆所未达须知以十地始终为约说教道以妙觉一位为约说证道方见以此四种教证判释别教一教行位不相混滥是则於别教中约行教证是真似义则以地前与登地对论约说教证是分极义则以十地与妙觉对论约行约说既各有其位次分齐则免一位义有两属且如何见约说教证从地上去不涉地前祖师明文非不白直有眼之者显然自迷今为指出今义有归签云依教道义以四悉檀说登地法名为教道故知初地已上仍存教道辅行云二者约说为地前说始终属教此则明以地上之法而为教道不涉地前昔人皆於辅行之文错解始终为一教始终故成谬妄殊不知所谓始终者乃十地始终非一教始终也何以知之今引地论本文照之方见今说诚为得旨地论中金刚藏菩萨从三昧起说十地法有二十句第十一句云又有菩萨十地始终故论中云所谓得菩萨十地始终此根本始终(乃至)十义始终论文明说十地始终非一教也岂非此等明文以十地为约说教道签云故知初地已上仍存教道正此之谓也何曾以约说教道通地前人不见之便以一教始终而消其文几许误哉往往人见有仍存之说便认地前已是教道地上仍存岂非一教始终皆为约说教道殊不晓荆溪意谓地前是约行教道地上自是证道今以十地犹属约说教道岂非地上仍存教道耶乃见地前为约行教道地上为约说教道愈更分明约说证道指妙觉位者此如签云若说十地已证之法即证道也既云已证且指谁是已证十地之人等觉一位或有或无诸文开合今置不论正指妙觉果人为已证十地之者但请研详已之一字乃见今立符文合义何以知之又妙玄云道场所得法即证道明义道场所得岂非妙觉乎即辅行中断十二品无明名为妙觉此等正是约说证道岂有断十二品无明之佛耶从别教说佛但只断十二品尔自初地同圆从实证说初地即同初住故知地上已去但有其教无行证人从此则以十地为教道妙觉为证道既实无人但有其教此等行位皆成虚设若教若证皆名约说也只为别教权实难明故借彼义以消别门方见四种借义有功从来先达昧之久矣知此义者出自於今非谓自矜乃合祖意嗟乎此旨祖师甚明人何自暗今既获见岂不欢欣故知一家借彼四种用判一教且无位位两属之过又无借义无功之咎仍无诸教滥通之失请学教者试以公心而考详焉问约说教道既约十地始终是则初地应是约说教道之始且约行证道又是初地岂非一地仍有两属若谓不然应约说教道只可谈九地始终不应云十答此之一位乃一教之进否圆别之分岐诚不易解人多迷之借彼判释深有所以盖由初心禀教以十二品无明尽为极果之位以初地一品为分果之证及乎入地一品才亡洞见圆理初地即是初住虽同初住以从地前历位修证而来且从期心实证以说乃是别教证道之位若从入地同住即属圆初住人非复受别初地之职则初地一位亦是无人还成虚设是故此位仍属教道故止观云因中有教行证人果上但有其教无行证人若破无明登初地时即是圆家初住位非复别家初地位也初地尚尔况复后果辅行云初地尚无何况后果初地入住此为正文於教道文不须疑也是故初地从教道边亦实无人得云十地始终从证道边得是别人来入此位证道之言其实同於初住受称可宜思之方识教证问若以有教无人为约说教证且前二教果佛亦是有教无人亦应得是约说证道耶答教证二道本为别教教权证实所以借用若例诸教亦可通用有约行教证也更以义求果佛亦可通是约说证道以亦无人从因修证今所不尔者非教证借用之正意故以前教果本是一佛垂为三迹今且借用以释别教教权证实用判行位权实之相余非其要何用借为人不见之便以四种教证例通四教者未达斯旨也又见义例之文亦可通用乃分二意便以四教一槩通四种者迷兹之文也如前已释今亦通用者教证二道以判权实也分二意者正语别教之中约说约行也思之可知问约说证道权耶实耶若云是权玄文借彼两种以证实部若云是实既但有教无行证人如何是实答旧说皆云约说证道说十地圆融如神智[按-女+(火/又)]玄云约说证道能说之人是圆教佛所说之法是圆融法所被之人是别向圆修人元师随释云约说证道被别地前住行向位圆实机发如来应之故说十地圆融之法被而接之伦师精微云复有一类地前宜闻证道圆融附昔所禀十地隔历点示圆融称为约说证道此等所说皆云说十地圆融之法是实以今所判照之其可得乎则全未识约说之旨唯假名湛师有云四种教证三种是权一种是实唯约行证道是实约说证道亦应是权若尔何以证实有二义故一者以权证实故特云借若一向是实何须云借二者相带为证故云及以证道然此一说能知三权一实犹胜诸师然亦不识约说证道是妙觉位似是而非今所不取诸师所论全然无识若谓为圆修人说圆融法何名入地自证权门自开耶若谓是被接人是何等接若圆接别应说圆教五十二位圆融之法何用十地圆融耶若是别接正如荆溪破云成别接别如此被接三接不收故知昔说一何颠倒须知约说证道既是妙觉有教无人亦属权摄所以引证实部者且附彼部以两证是实两教是权以借彼义用证实部亦是且依诸教分极之义乃以果证为实故得引证尔但得今意以分教证无往不达问辅行但明三种不论约说证道其义乃略签文备明四种何以却指之云备如辅行答旧释此妨说者甚多或云互有广略或云名略文广并皆不得约说教证之旨所以异说应知辅行亦明四种如云破十二品无明名为妙觉此即约说证道昔人不晓此之一种位在妙觉不识辅行四种教证备全妄生穿凿若得此意四种义全引文又广所以签文以略指广何所致疑亦不用此妨以此而知荆溪秉笔坦然明白何曾迂曲人自不晓遂失祖意问止观云别教止观亦顿亦渐初心知中故名亦顿涉方便入故名亦渐亦顿之顿圆中耶但中耶若云但中非今顿义若谓圆中初心之人如何能知辅行云前之三教不知圆理故也此义如何答旧来多云知但中也中道法体与圆中同故云亦顿近有人云不然此云知中名亦顿者正约渐顿止观以简偏圆须以圆中为顿别教初心义应两种有禀教之初心有初地之初心今约初地亦云初心例如初住名初发心住今此乃指初地知中证道同圆名为亦顿故止观次文云进破无明入初地证道是顿也辅行云前三不知圆理者禀教之初心也止观前后并以初地为顿者即初地初心也然此一说一往闻之似如可采细而核之大有失旨违文背义者多矣此盖不识别教教旨致於别教教义难明先明别教教旨次点示佗失且别教者别圆两教同诠中理亦谈三谛亦破无明亦显三德亦知百界分身作佛亦解一中无量无量中一此教初心禀教之者便解五十二位功德所说法门非不圆妙如华严会同闻佛说承禀佛旨但有次第不次第之殊遂分两教斯盖别人解之不到不及於圆遂成别教只如古来诸师所解三身三德非不圆妙今家乃以不谈性具尽判属别所以尔者荆溪云但知果上融通不知众生理本虽知圆融一多相即不思议理乃谓将来果上有此功勋不知初心与果地一不解果法全在因心所解圆融期心初地使此圆融遂成隔历虽有即名而无即义虽解中道判之成但教权故以中道在初地显故但理实故所解中道圆融一如故中从理实是同故名亦顿从教权是但故名亦渐别教教旨不易研详每见学人凡说别教所谓但中者如云外月似出水华往往将别教人所解法门不及通教以通教人解知即空不待扸尽即知诸法当体虚幻便解即空岂可别教诠中道理不及即空一何可嗟须晓别圆两人同一座席同闻佛说不思议理同禀中道双照双遮三德三身无不洞解所以分两教者以此妙德期心在果方乃能证所以此教所有圆妙非因心法有此不到遂成别人所修之行成次第行此教之旨人多迷之次点佗失略有四非一无理可诠若谓初心知中指初地者未审禀教之时诠於何理此人禀教以何为期无果可望良亦可嗟若谓但中未审以何为但中耶如前所论往往此人不及通教二公违辅行以辅行中释此乃云解顿行渐解但知於顿理而已行必经历恒沙劫数既曰解但知於顿理而已此是初地之解耶禀教初心之解耶若云初地初地已证圆顿之理何云解但知之而已验知荆溪正约禀教初心但能知此顿理而已未能依理顿行故云而已岂非的指初禀之心料想此人不曾看至辅行之文作兹谬释有眼之人略会看读才见此文必知须以禀教初心而为亦顿如何敻指初地为初心耶岂是止观辅行之文意乎故知此释灼然谬妄三迷於止观止观简於偏圆凡有多向前约四句简次约四法简后约不定等简四句即以理教对简故辅行中藏通即取设教之意而得渐名别教即取解知顿理而名亦顿於四法中有两种四法初约教观行证辅行云且约教证二道以释四法又云前之四法将於三法对证以简次则合观入教三法对教以简权实故知止观约四句简乃以初心禀教便知初地证此顿理则教渐理顿名亦顿亦渐次约教证方是至初地时证其实理名为亦顿地前亦渐后之四法乃以有教无人以分顿渐诸科各有一义以拣顿渐不可以四句一科贯下而云初地为初心也岂非违止观之文乎四失於地位初心之言须指十信初禀而为初心如止观次文云通别中初心乃至后心对后心说初心须指始初之心一家不曾以初地为初心公然违背妄作此释一何可笑须知此教亦顿之位固在初地初心能知者指始初禀教之心便知将来初地之上有此顿证期心於彼证圆融法是故指此以为后果后果之言通至妙觉皆在初心之所期指也故知此释诚无所取自悞悞人过莫大焉教证之说人多异论并由不达别教教旨今之所辨义符祖意后之贤达必有藻鉴。

　　方便

　　法华方便品人或问云文谈真实题标方便何总别之不贯昔来说者异论纷然广立义门各盈章藻予每於此研味思究求其诸说曲而不直未合佛祖一贯之意细而求之果见经文不标真实特题方便深有所以若标真实却见经中总别不贯何者释迦世尊从大通佛所为此一类结缘中间种种调熟经无量劫施种种化诱之摄之用无数慈悲权巧覆护来至今日方得此类心已淳熟闻佛所说不起毁谤方畅如来出世本怀所施功力今日成就不至唐丧岂不欢喜而畅悦之故至于今将欲授记先乃称叹方便之功叙述昔来诱摄之力是故此经乃是算数孔目故曰吾从成佛以来种种因缘譬谕言教无数方便引导众生五佛章中一一皆云无数方便以方便力於一佛乘分别说三令入佛慧是我方便诸佛亦然是故如来殷勤称叹所称叹者非叹真实乃叹方便善巧之功不易成就经文品初叹方便云其智慧门难解难入门即方便随宜所说意趣难解亦是方便品末叹云诸佛法如是以万亿方便随宜而说法故知一品始终皆是称叹方便题中从此所叹方便为方便品经文虽说所显真实推功并由方便之力得至於此在昔正用施设之时隐覆秘护不令觉知住於化城自谓真实今日闻说方知如来机变巧用省悟昔日所证非真是我等咎非世尊也自非如此善巧化用何由今日获大利益方知如来真大导师诱引一切令入佛慧是则佛所称叹乃是叹方便之功机所感激亦是荷方便之化因於方便得契真实方便之功实难思议是故殷勤之所称叹此是经家妙会佛心品标方便不亦宜乎何得乃云文谈真实总别不贯更借世间譬谕显之如世良将受国重任提百万师敌除强虏百万之众性命死活国家大事社稷存亡皆在主将一人之手苟或计谋不深智略不广适时所用机策不密如何可以当兹重任或小不利所害非轻殆乎一且破虏灭敌立大功勋成国大事保全师众存定社稷主将之心岂不欢庆而快悦之功既立矣堪对广众称叹权谋施此机巧能成大事前来正当运谋之时机密所用决不可泄既已成巧方可对众称扬赞叹如孙膑减灶韩信弃旗张禄隐名陈平反问之类皆上将善巧机密能与国家安邦定业在佛亦尔然佛不思议化故不可以世间小事而恻圣用为未了者借事比□佛为机缘施善巧破魔军当正用时机密隐秘不令觉知今既成功来至法华赏功付业并曰方便即显真实方便有显实之功是故殷勤之所称叹从此题品可不伟哉何得以总别不贯而兴难辞经家傥或以真实题品反成总别不贯今山家以三种释方便甚合佛旨虽有三种并以三教而为方便三教是一今昔有殊在昔用此施设化诱随机契用谓之法用若非此用何由今日得入实相指此三教为入实门谓之能通在昔虽用机全不知今日显说始知方便虽指三教名为方便此方便体即是真实故此方便受秘妙称昔日将一以为三今日知三全是一从三题品故云秘妙方便乃即一之三亦如良将用此机巧当正用时随宜施设谓之法用若非此谋何由获功谓之能通既已获功对众称叹昔之所用既能成功从今题品故以秘妙而释题名正是今日所叹方便今所叹者无别方便即是前来所用善巧故此三释并以三教而为方便前二可释昔经后一正当今品方便有显实之功特题今品名为方便斯乃天台解释妙合佛心深符经意岂可与夫古师所谓照常无常内静外变者而同日耶仍知今之所说亦岂与夫旧人章藻浅陋之论而并驾耶然则旧来亦见疏文节节皆云方便有显实之功故从方便以题品但谓方便即是真实从绝待以标名虽标方便意则全标真实盖由权便是实欲使机缘见此方便即作实真而解此乃善论之者作如此释故有名体俱不转之说若以上来妙意格之此等但得三一同体之义殊未见如来所以称叹殷勤之旨经家标品之意请明眼人试为详考若夫约三种而论开显据诸文而释题名昔人章藻已自详备今但患其旧来所说未合经旨佛意祖意将恐沈埋故略举提免致乾没愿同道者共开方便之门深造实相之府。

　　尘沙

　　禀吾佛之法立造修之行必以三观治三种惑证三谛理显三德身此为至要天台一宗立四种教判摄一代行理智断无不备尽尝窃疑之教为能诠理为所诠理必有三藏通二教同诠真理别圆二教同诠中理其如俗理无教可诠何也又窃疑之惑既有三界唯内外界内则以见思为因界外则以无明为因其如尘沙何界所摄是则尘沙通界内外然彼二惑内外有限何故尘沙通内通外又闻先贤有以尘沙牵生不牵生之论异诤纷然未能归一於是考寻祖文研究昔说果见祖文甚明昔人自昧唯妙宗钞有云见思重数如尘若沙只此二句深识惑体予於此义不能自默试略辩之先叙昔说次复正宗昔有二说一云牵生一云不牵生牵生者云见思惑牵同居生尘沙惑牵方便生无明惑牵实报生据文句云若无四住分段不生若无无知方便不生若无无明实报不生不牵生者云尘沙障乎化导见思阻乎空寂见思惑存牵三界生见思既破无明惑现润方便生无明之惑初破一品即生实报验知尘沙无牵生义前所据文乃是三惑对土之说以由陈如有无生义三惑是生无此三惑即三无生故以尘沙以对方便非谓尘沙牵方便生有难者云若谓尘沙无牵生者何故四念处云无量取相感无量生死无量尘沙招无量果报无量无明受无量报身既云招无量果报岂非牵方便生有释者云所谓招果报者非谓牵招实造果报乃是菩萨出假化物破尘沙惑入生死境起同事摄权受果报故有此云耳此乃近代名师作如此释其徒传习以为高论予尝怜其暗昧若此待示正宗方见佗谬次复正宗须知尘沙无别惑体全以见思药病方法名为尘沙何以知之故止观所示出假有三谓知病识药授药方法知病者知一切众生见思之病知见思根本知见思因缘久近重数等识药者有世间药有出世间药有出世上上药授药方法者须能观机随病与药先须自能晓了药病亦能了达授药方法应病与之令佗欣乐随服而治若能了达知病等三名破尘沙此三不了名之为惑以由见思有通有别故尘沙惑有内有外若能分别通见通思授药与治破界内尘沙若能分别别见别思授药与治即破界外尘沙故知尘沙无别惑体即指善能分别见思药病等相名破尘沙菩萨既以利物为先所以习学恒沙佛法广为众生分别药病虽於界外无明未破亦能学习四种四谛十六门假至地住时破一品无明方名真利益夫如是则尘沙惑者乃佗人分上见思之病见思因缘见思久近见思重数及治见思之药也所以不能牵生者我自见思先已断竟但未能分别佗人见思如何牵我之生耶故知自己分上所有惑者唯见思无明二种能牵界内外生欲亡此惑修空修中断此二惑即自行功满故云自行唯在空中然於菩萨职在利佗始初发心菩提为本众生无边誓愿度脱称此本故故须为佗分别见思种种重数令一切人厌离生死永出轮回若也不能洞了此等见思法门坐在尘沙如何为物故云尘沙障乎化导识此惑体唯有四明一人而已佗所不达如此解会非但能识尘沙惑体亦见四教所诠之理从自行入道故唯真中从出假化物故兼俗谛即此自行而为化佗令佗依此四教二理之所修习是故俗谛徧在四教分界内外在我名俗谛以破尘沙在佗名空中以破二惑故知俗理在乎学习法门为佗分别令佗治病破佗生死以佗不知此等是病故招无量生死受无量果报所以尘沙一切众生名自己见思菩萨分上名尘沙惑人不见之便谓菩萨以尘沙惑招自果报牵自生死者几许悞哉若了斯义四念处文焕然冰释安可以入生死境起同事摄而消彼文嗟乎此师何以弘演故前二说谓尘沙牵生者全为失旨非但错据无生之文亦乃未识尘沙惑体无生之文如前所释谓尘沙不牵生者虽知尘沙无润生义不知所以无之之旨并由不晓此惑无别自体惑体若正此理自明故知今家教所诠理唯诠真中不诠俗谛惑所润生界唯内外此理昭然自行化佗教理智断三观三谛无不显了其如诸惑正习体相稍有所涉但痛昔来尘沙惑相罕能明之欲显四明妙宗正旨所以略示无益之论此不多及。

　　辩净土修证

　　瑛法师净土修证仪有云平等心佛无取无舍何用舍此取彼答古今淆混试为陈之夫一代观门有其二种一者此方入道破惑证理无生观也二者求生净土舍身为身有生观也今且用彼天台一家理观对此十六观经以辩二门不同之相。
　　彼以十境为境　此以十六为境　　彼以十乘为观　此以一心为观　　彼观自己寂光　此观同居寂光　　彼求成智破惑　此求成业牵生　　彼求真空无相　此求圣相现前　　彼破一切五阴　此成净土五阴　　彼须遣荡　此须取着　　彼须平等　此须欣厌　　彼是观心　此是观佛　　彼是自力　此是佗力　　彼无方所　此定西方　　彼心住而不去　此心去而不住　　彼则十境互发　此则十六渐成　　彼则百乘互用　此则一心不易
　　彼以五阴为境境是生死幽暗之法以十乘理观研之能发九境魔事如楞严说皆由五阴故有魔现是以诸经论传凡明修观并须辨出魔事恐其现时行人不识若生取着即落群邪故也。
　　此以弥陀为境境成果人清净功德十乘行满永绝十境魔事是以净土一门诸经论传皆不言有魔事故知但能依经作想心无邪念则圣境现前光明显发能破自己幽暗灭五阴生死也。
　　问般舟观佛与今何异答彼是先观事境后修理观故观弥陀犹如火聚不许取着例如罗汉先修事禅后修无漏观此经直观事境而取往生例如凡夫单修事禅求生梵天也问何故理观不许取着一切相邪答取着必牵生返背无生理(云云)。
　　昆山神济一日持瑛法师修证仪示予且扣之以可不之问予答之曰可则亦可然未至於全可也若一向如瑛之论得不违佛祖之本意乎经有三辈九品机有利钝贤愚行有迂捷之径达有迟疾之期若以此为至谈非但促灵凤为拙鸠抑亦屈神光为爝火有二不便一者违经二者背祖违经者经中有三种修一者孝养父母奉事师长慈心不杀修十善业二者受持三归具足众戒不犯威仪三者发菩提心深信因果读诵大乘至於三品生中上品生有三种心一者志诚心二者深心三者回向发愿心又有三种众生一者慈心不杀具诸戒行二者读诵大乘方等经典三者修行六念回向发愿只如三净业中发菩提心必依四谛读诵大乘该三大乘又如方等经典岂专事行又如三种心志诚心大师疏以专实而释深心者以深理而言又引十地论深广以释则同闻深不怖闻广不惊闻非深非广意而有勇又此三种心正同净名经直心是菩萨净土深心是菩萨净土大乘心是菩萨净土以心净故则佛土净直心即志诚大乘即六念发愿净名疏释岂同事行如何以净土求生一向为取着事相有生之心而为行法又以单修事禅而生梵天为例得非违佛意之甚乎二者违祖有三不便一者疏以修心妙观感佛土净为经宗致则一心三观为能修四种净土为所到而专以取着牵生为因其能感上品寂光之生乎二者疏以一心三观释观一体三身释佛既以观佛为行必举正收依举主摄众能修既深所证乃极虽通被四机只从圆深判文之旨故佛之意故其一心三观一体三身是取着成业之行否三者大师十疑论专以生无生性灭无灭迹令契无生方能感土终日取舍且无厌欣终日求生未尝脱离岂是有生之法乎若以事理二观有生无生对分此彼两土之行者深为失旨佛经祖疏并以事理兼修利钝并被据佛本意尽欲以金台摄引上品利生其奈机有利钝之殊故生有三品之别解第一义而以大乘真净之心求生净土必得上生中下既钝此理难皆事不获已故於慈心摄受不失令於事相专心亦可得生我国生我国已经历劫数方得见佛既机有未可故佛亦慈悲此亦如来广开方便摄此群生故须上体佛心俯求机种利钝兼被事理并陈则利机直坐金莲中下须经劫数利机虽终目欣厌未尝取舍中下於取舍之念亦至无生并须於事而达理於生见无生方能契佛祖本心达往生径路如何径挺分别彼此克定有求专在事门决令着相是则此经但为下根者设而无上品之机经中所以备明九品意在见贤思齐瑛公专执事修反使压良为贱乃令一弹指顷得百千陀罗尼者与夫满十二劫方发菩提心者同日而语岂非促灵凤为拙鸠乎仍使如来妙力无缘大勋永无摄生令人上品岂非屈神光为爝火乎在机既失其高贤於应亦丧其妙德其可为学教之眼目修行之要门者乎经中虽摄机宽广大师从高深判经瑛特去无生之文从有相之行深所不可大凡释义宁可以深收浅不可从浅失深此实大害故向为未全可者也慈云法师决疑行愿云九品生相各有行类上辈三品须解须行故文云汝行大乘解第一义即其人也意令学者见贤思齐企金台而高升唯妙观而是托若其中下之流六品生因只是精持禁戒行世仁慈乃至下下品生本是恶逆十念精诚往生彼国但能知有净土尽可回心苟不然者宁容九品之差降妙哉慈云深达佛祖之意则无失机之咎瑛之所论亦令高明之机同彼愚夫之习可不哀欤以慈云之文格瑛公之见得无惭色绍兴辛未元宵书于昆山慧聚寺普贤阁白莲泽山叟(与咸)愿与法界有情同步金台上品。
　　全书二卷今传下卷良锦美绣尺寸可珍故今梓行观览君子有得全本见付幸甚。
　　元禄十七年岁次甲申初春谷且
