续藏经   四教仪集解
　宋 从义撰

 天台四教集解卷上(并序)

　　余治平四年冬於郡西之妙果而寄讲焉明年夏诸新学请事文墨消释高丽观师所录天台四教于时权以霅川之科分节文之起尽散集诸部法言解释义之纲要未逾二旬乃成三卷题目谓之四教集解焉艹创才毕尚未琢磨便为学者传写流布世人咸将何晏集解致难而不曾以杜预集解为妨且儒之集解既存二说今之题目何必怪哉呜呼管窥之局也而有斯惑焉今熙宁九年居大云西院讲训之余於是考核霅川之科未为尽善矣遂乃自出科文一贴仍又检校畴昔集解颇有疎略也故重修饰亦为三卷所患识见荒芜辞理鄙昧未能发明圣贤宦奥聊且备于初学分其句逗而已遐方近处见兹再定之文不须复留未治之本也。

　　 

　　天台四教仪科解卷上(会永嘉记入於观师本文)

　　　　永嘉沙门释　从义　撰
　　天台四教集解卷上
　　【科】天台四教仪
　　释此四教文分为二初题目二初所录题目天等四字别也仪字通也初别题中四教是法天台约人良由从处以名人也具云天台山即智者大师所栖之处此山上应天之台星故曰天台山也亦云天梯山谓此山高险如梯可以登而升天故曰天梯山后人讹转云天台耳天者颠也显也在万物之顶显然可观春为苍天夏为昊天秋曰旻天冬曰上天元气未分混而为一两仪既判清升为天浊沈为地此乃俗说是故引之若依释教天者最胜也光明也欲色无色三界等天也台者三台也上台虚精星中台六淳星下台曲生星亦云三阶每台二星凡有六星名大阶六符也符者星之验也上阶天子也中阶诸侯公卿大夫也下阶七庶人也四教者或云化法四教也据化法有体及以观师依大本录出彼文唯化法故或云化仪四教也引文证云化仪四教文义整足任运摄得三藏等四或云四教是化法仪字是化仪或云通总或云八教(云云)今谓诸说皆是人情殊不本立题之所以也原夫题中只言四教一云化法一云化仪偏计一隅未为允当今谓此题有通有别通则通於化法化仪别则别当化法何者良由题中只云四教未分化仪化法之殊故以通别而消释也如法华经寿量品题既不显云法报应等所以文句具将通别释彼品题以彼例此岂不然乎。
　　【科】高丽沙门谛观录
　　二能录人名高丽者(丽吕支切)东夷国名也论语云子欲居九夷正义曰东夷有九种第三即是高丽国也或作骊字人皆以犁音戾音而呼之沙门梵语勤息此音出家之人勤修善法息诸恶行故以名焉沙门释等分别如常谛观二字法师名也或作三谛三观消之岂必然乎录者依天台教大本中总录五时八教之要以示后学令晓大纲於此若明则不迷诸部也。
　　【科】天台智者大师
　　二本文分三初叙法义散广二今下略录纲要三谨下结劝此三亦可拟三分也初叙法义散广二初正叙二初总示二初能立教主题中已言天台今又云者文体合然也或是拣异前代智者故云天台智者也前代智者者傅大士实录云尔时有智者大师俗姓楼氏名灵璨字德素乌伤县竹山里人也若尔题云天台亦可拣异前代如光宅等亦立四教今是天台四教故是拣异也吾祖智者幼名光道亦名王道此从初生及母所梦以立其名法名智顗顗者静也即出家后师为立号从德为名故用静义故我智者灵山亲承大苏妙悟双弘定慧兼善毗尼因为晋王授菩萨戒立法号云大王纡遵圣禁名曰总持王曰师传佛灯宜称智者若未为王授戒之时或称天台阇梨耳今从后说故云智者具彰别传非此可尽大师者王公大人之模范也亦是有大德行为众所师焉。
　　【科】以五时八教判释东流一代圣教罄无不尽。
　　二以下所用判释以者用也五时八教下文自列所以天台明五时者意彰如来说法年代有次第也立五味者欲显如来化益群机也举化仪四教者为辨如来出世仪式也言化法者盖示如来化物之法也故五时八教其旨若斯今先示之至下易晓判释者判谓剖判分判也释谓解释消释也如以化仪判华严为顿即用化法别圆解释华严既然余皆准说故荆溪云顿等是判教之大纲藏等是释义之纲目问判释为定四时亦通法华答此须分别若以化仪四教判则判在四时判既如此释亦例然今此文云以五时八教判释等者是则判释亦通法华何以故以判法华为第五时故非顿渐之仪式也以纯圆之教解释故非兼带之参杂也若准此意与荆溪之说小不同耳问若尔莫不违荆溪耶答各有所以安得相违且荆溪因释法华如是我闻故以判释在法华前以法华经超八教外出四时表故云若非超八之如是安为此经之所闻今此文中判释等者乃是统将五时八教判释一代所以通於法华涅盘也东流者佛生说法在於西竺汉明已来梵僧持法向此东夏如水流之无壅故曰东流也一代者若三十年为一代其义犹局今则但取代更之说即释迦如来之一代非毗婆尸等也问所言八教判释东流如秘密教既非所传则无结集云何总言八教判释答此则且取大途言之剖判如来说法有显有密是故总云八教判释所以大经及智论等皆指已前有秘密义非谓藏中黄卷赤轴是秘密经将秘密教而判释也问既以八教判释诸经如提谓经何不判为顿等八耶答今言八教并是出世之法须论破惑证真提谓经者佛初出世为此长者说五戒十善但益人天非是圣人出世教本是故不判以为顿等若论摄属亦可收在鹿苑三藏问提谓经中三百人得信忍四天王得柔顺忍此则通於大乘之说云何却言收在三藏答若约显露不定教者是则不妨有三百人得信忍等若从显露定教而说则提谓经属人天教人天合当鹿苑三藏所收故云五乘但在鹿苑也罄亦尽也。
　　【科】言五时者。
　　二言下别列二初五时三初牒前标名。
　　【科】一华严时二鹿苑时(说四阿含)三方等时(说维摩思益楞伽楞严三昧金光明胜鬘等经)四般若时(说摩诃般若光赞般若金刚般若大品般若等诸般若经)五法华涅盘时。
　　二一下列示一华严时者即是举其别题中喻立第一时也具云大方广佛华严大方广法也佛人也华严喻也所谓因华能严果德也七种立题中即具足者一也所以华严时不从处立名者以华严经处凡有七岂可立为一七处时耶是故只将经题立时非但收得七处抑亦其名雅妙矣二鹿苑时者从最初处以立名也佛初於此度五人故若尔何不以经题而立时耶答四阿含经经题既多处亦非一岂可立时云四含耶故且从初云鹿苑时以处显法其言佳矣大论云昔波罗柰国梵摩达王游猎林中见二群鹿各有五百有一鹿主身七宝色是释迦菩萨复有一主是提婆达多菩萨鹿主见人王众杀其群党起大悲心直到王前诸人射之其箭如雨王见此鹿无所畏忌勅令勿射鹿王至已乃白人王王以游乐小事之故群鹿一时并皆受死若欲供馔当差次送每日一鹿王善其言於是二主各差次送提婆达多群鹿之中有一母鹿白其主言我死分当但我怀子子非次也乞垂料理使死者得次生者不滥王怒之曰谁不惜命次来但去母鹿思惟我王不仁不察我辞横生瞋怒不足告也於是即至菩萨王所以情具白王问母鹿汝主何言母鹿白曰我主不仁不见料理而生瞋怒大王仁及一切故来归命如我今者天地旷远无所控告菩萨思惟此可怜愍我若不理枉杀其子若以非次更差余鹿次未及之如何可遣唯有我身自当代之思之既定即自送身至于王所王问之曰群鹿尽耶汝何以来鹿王答云大王仁慈人无犯者但有滋茂而无尽时如彼群鹿有告我者我愍之故若非分差此则不可纵而不救何殊木石是身不久不免无常慈救苦厄其德无边王闻此语乃说偈云我实是畜兽名曰人头鹿汝虽是畜生名为鹿头人以理而言之非以形为人若能有慈惠虽兽实是人我从今日始不食一切肉我以无畏施且可安汝意诸鹿得安王得仁信群鹿所居故云鹿苑从树为名亦云柰苑仙人所住又名仙苑佛初於此而转法轮注云说四阿含者一长阿含二中阿含三杂阿含四增一阿含阿含此翻无比法也增一阿含明人天因果中阿含明真寂深义杂阿含明诸禅定长阿含明破外道矣三方等时者方者广也等者平等也若大方广者理性广博名之为大理正为方包富为广今之方等者四教俱说事方等也三谛俱谈理方等也若理方等五时之中唯除鹿苑余皆有之以诸大乘悉谈三谛故云大乘方等经典若事方等正唯在於第三时也良由华严只谈圆别鹿苑渐初但明三藏般若渐终在通别圆此等三时所说法门且不普广委明四教唯第三时四教俱说独彰方等良有以也问若尔涅盘既有四教何不立为方等时耶答涅盘中四但是追说所以不彰方等时也又复立时各从其义岂可一例云方等耶问此方等时从法而立何故不以经题及处而立时耶答方等之中经题非独一种处所岂亦皆同是以但将方等往收则无所不摄矣注云维摩者梵语也此云净名三惑已净即是真身名称周徧即是应身此经是净名居士所说故云维摩诘所说经也思益者天名也具云思益梵天所问经经云东方过七十二恒沙佛土国名净洁佛号日月光其土有菩萨梵天名曰思益从彼而来(云云)楞伽者城名也此云不可往唯得通人乃能到耳故彼经云佛住大海滨摩罗耶山顶楞伽城中(云云)楞严者大论云首楞严秦言健相也分别诸三昧行相多少深浅如大将知诸兵力多少菩萨得是三昧诸烦恼等不能破坏如转轮王主兵将宝所至之处无敢坏者亦翻为事究竟也三昧者秦言正心行处亦云调直定以众生无始其心常曲若修三昧心乃端直此首楞严三昧经罗什所翻与唐时般剌密谛所译十卷者不同也金光明者从譬立名也以经文云是金光明此金光明玄义中云即法作譬以譬拟法应知经云是此二字乃专指召金光明耳玄云法者所谓无量甚深法性玄云譬者指金光明利根人解即法作譬所谓无量甚深法性三德之法即此之法作金光明三字譬也钝根人解此金光明三字之譬以拟无量甚深法性三德法也利根亲近钝根疎还虽有亲疎一不可废虽则两存只一譬喻古师但知以譬拟法不了利根即法作譬乃为天台之所破耳况复古师以譬拟法尚自不周何由能解即法作譬斯义皎然何须疑惑余患近代章记解释金光明题及文句题二题俱谬故此因便略示大纲如欲委明别有义章(云云)胜鬘者即胜鬘夫人也胜鬘经云波斯匿王末利夫人共相谓言胜鬘夫人是我之女聪慧利根具云胜鬘师子吼方广经也四般若时者梵云般若此云智慧般若尊重智慧轻浅故存梵音此依经题以立时也注云摩诃般若者摩诃此云大也光赞者经云於是世尊从其舌本悉覆佛土而出无数百千光明照三千界其光明中自然而植金叶莲华其莲华上各有诸佛讲说此经故知光即光明赞即讲说等也金刚者从喻也以此金刚喻般若法也金中精坚者百炼不消其体明净能碎万物故以之喻般若法焉大论说破金刚因缘着龟骨上以山羊角打之即破(云云)古判般若总有五时一摩诃二金刚三天王四光赞五仁王今家破之光赞只是大品上帙在后译耳故不可为别时之义虽然摩诃定在仁王前矣具如释签大品只是摩诃今文重列之耳又有小品放光故云等诸般若也五法华涅盘时者以此二经同醍醐故合为一时此亦以其经题立时法即妙法华谓莲华妙法有施开废之义其意难解故以莲华三事喻之涅盘者具云摩诃般涅盘那此翻大灭度大即法身灭即解脱度即般若有合有离融妙不二。
　　【科】是为五时亦名五味。
　　三是为下结亦名五味者华严乳味鹿苑酪味方等生酥般若熟酥法华涅盘二经醍醐五味文出大涅盘经如下引之五时之文乃依诸部何者华严经云菩提道场始成正觉在初明矣诸部小乘虽曰初成自是小机见为初耳法华经云即脱璎珞更着粗弊故知鹿苑第二明矣大集经云如来成道始十六年故知方等第三明矣仁王经云如来成道二十九年已为我说摩诃般若故知般若第四明矣法华经云成道已来四十余年涅盘经云临灭度时故知二经第五明矣问如来出世三十成道十二年中说四含等八年方等二十二年说诸般若八年法华二月望日说大涅盘且华严经何年说耶答或有说云华严鹿苑此二同时合在鹿苑十二年也今谓不然且古德云华严时长荆溪师云应知华严尽未来际岂得定云十二年耶须知如来只是一番出家成道大根始终无非华严小根自见从渐至於法华开悟是则华严徧五十年良可信矣故云大睹始终无改小见三七停留若五时次第部类先后非此中意岂得辄引而难乎。
　　【科】言八教者。
　　二言八下八教二初正明三初牒前标名。
　　【科】顿渐秘密不定藏通别圆。
　　二顿下列示顿者初也由部时味三皆在初何者如来出世先说华严部在初矣日先照山牛先出乳时味初矣问顿教顿部同异如何答名异义同从部成教其法是同何者如来初说名为顿教总此顿说与余不同名为顿部部即是教岂有异乎渐者渐次也三渐次第也所谓二乘鹿苑证真方等弹斥般若涛汰故知渐次正约二乘及偏菩萨若诸大士已入於实则非渐次之所收矣秘密者此则如来不思议力隐覆密说令诸众生互不相知得渐顿益故名秘密诸文先明显露不定次明秘密今文且从言说便故先明秘密耳一家所立显密之教乃是祖述龙树大师何者般若经中诸天子等住在虚空而赞叹曰我见阎浮提第二法轮转大智度论释此文云初转法轮八万诸天得无生忍陈如比丘先得初果今转法轮无量诸天得无生忍今转似初转问初转少今转多如何以大喻小而言似耶答诸佛法轮有二种一者显二者密初转声闻见八万及一人诸菩萨见无量阿僧祇人得无生忍等故名秘密教若初转八万一人乃是显露不定教也又涅盘经迦叶菩萨设三十六问已如来赞云如我初成正觉亦有菩萨来问斯义当知此亦秘密教也此准玄签谓之秘密准涅盘疏谓之远本具如大部补注中辨(云云)然须了知秘密不定但是约於同听异闻互相知互不相知而论异耳问秘密教者降佛已还尚非阿难能受云何大论伸明答或有说云阿难在小是故不传龙树在大所以知之今谓不然且如阿难既通四教何必定小菩萨众多岂独龙树能知秘密故须了知由般若经天子赞辞有秘密义所以龙树得论显密二种法轮若不尔者大论何必特於此文专指鹿苑明秘密耶又诸菩萨造论颇多何不说耶故知若非般若经中对彼鹿苑有秘密意龙树无由以明密教断可信矣问秘密一教为局四时为通五味答若乃泛论秘密之义则五味中皆悉有之若化仪中秘密教者局在四时故下文云如前四时以至诸文皆同此说若第五时乃是显露非是秘密亦是定教非不定教若第五味亦论密者此有二义一者如三周中用预闻者故法说周密闻大车及以宿世当知此密乃成显露同皆圆妙咸一味故不同尔前互不相知二者法华座席对余方论容有密义何者余方未宜开显则彼不知此今法华中人天初心始得开者亦未全知十方世界开不开等则此不知彼然经法华本地开后虽不现见亦可比知十方容有一席定无斯之谓矣问释签中说秘密横被无时不徧何故向云局在四时答岂闻无时不徧之言便将秘密通法华耶今谓无时不徧只是四时耳若谓不然云何解会法华是显露非秘密耶须将义定勿以言拘问化仪中密既徧四时何故大论专对鹿苑答此由经中诸天子云第二法轮是则鹿苑以为初转所以大论且附经文故专鹿苑若以义求实通四味是故得云无时不徧不定者妙玄中云显露不定秘密不定今文从略於秘密中不云不定於显露中但云不定问秘密显露皆有不定妙玄明矣秘密显露若皆论定何以证乎答明者贵其理暗者守其文秘密显露既云不定岂无定乎故荆溪云显之与密定与不定相对论故况妙玄云法华是定岂非显露有定不定应知顿渐亦显露定显露既尔秘密亦然文义如是可不信哉显露不定只是如来一音演畅令诸众生互相知觉得益不同故名不定妙玄中说虽五人取证而不妨诸天悟大虽高山顿说而不妨游化鹿苑问准妙玄中显露不定八万五人或有疑云八万悟大二乘人知为不知耶若云不知何殊秘密若云知者鹿苑小机岂可知大答八万五人同闻生灭名为显露五人见小八万悟大名为不定於渐得顿斯之谓矣高山顿说不妨鹿苑是则名为於顿得渐人之未了异论云云却於不定妄分显密全弃同闻生灭之说问显露不定其义昭然知与不知犹未了了答大论既云初转声闻见八万及一人故知鹿苑之中虽八万一人互相知觉而於声闻自己智眼实未知於悟大之说但知八万得法眼净耳大论中云得无生忍方名悟大故知大论依般若经大乘之义所以得伸小大之说准大判教名为不定那以鹿苑小机难耶问显密各论定与不定其义云何答如来说顿机得顿益说渐亦然名为定也如来说顿机得渐益说渐亦然名不定也但以互相知故名显露定不定矣或为一人说顿多人说渐或为一人说渐多人说顿名为不定只为一人说顿不为说渐名之为定但以互不相知故名为秘密定不定矣具引妙玄秘密不定委在下文当知显密之义感应相须不可偏指余如下文。
　　藏通别圆者长阿含云佛在圆弥城北尸舍婆村说四大教谓从佛闻从和合众闻从多比丘闻从一比丘闻月灯三昧经四种修多罗一诸行二诃责三烦恼四清净此等并是化法四教之明证也原夫如来藏性权实二理众生迷故莫之返也由是圣人以大悲力冥熏藏性说四教法赴四机缘众生若能依教修行证乎藏性性理亡泯教法寂然是名一代修多罗教如标月指因指见月见月亡指因教见性见性泯教大小教法一切皆尔那谓教家非见道耶自误误他甚可哀矣藏者具云三藏即经律论皆云藏者含藏为义文能含理理能含文即经律论各含一切文理故也教者效也圣人被下之言也效之则革凡成圣也问大小皆有经律论三何以大乘云通别圆小名三藏答准释签中义有通别通则大小皆有三藏舍通从别依法华经大论成论专以小乘名三藏教清凉观师谓此三藏滥余三教又释意云小乘三藏条然不同通教意融别依法性圆三无碍余谓此亦自是一说得向通别何所滥哉通者通也无所不通也案四念处通义有三一因果俱通即通当教三人共十地也二因通果不通即是三根受接也三通别通圆即因果俱不通藉通开导之人也应知通教不定部帙但二酥中三乘共学判以为通若三藏教自有部帙即阿含等是也别者异也别异藏通及圆融也若言别者是不共义而立不共教者此乃得在二乘远边失於近边如华严中处处行布二乘不闻即其义也但云别教则远近皆得如二酥中二乘亦闻恒沙法也亦如通教即是共义而立共教者此乃得在二乘近边失於远边但云通教则近远皆摄如向三通义是也圆者妙也三谛融即也此且略示四教名义余如向下随文点出。
　　【科】是名八教。
　　三是名下结。
　　【科】顿等四教是化仪如世药方藏等四教名化法如辨药味。
　　二顿下法以喻彰八教之法以药方味而显之也如文可见又荆溪云藏等四教是教门法式顿等四教是敷置引入如来权巧善达物机颁宣藏等以为顿等名虽有八用必不俱开合随宜盈缩不定而清凉以天台列在古来判教四教中摄斯则岂非比窃读者尚云天台唯藏等四耶。
　　【科】如是等义散在广文。
　　二如下结广如上五时八教等义徧散一家诸部广文法义散广不其然欤。
　　【科】今依大本略录纲要。
　　二今依下略录纲要文为二初总标略录言大本者准下结云谨案台教广本是则大本不殊广本大本广本岂可异前散在广文又亦可云大本广本指智者撰四卷四教是则彼既名大名广今文宜称小本略本但今文中五时五味三观十乘全依玄义及止观等故知大本又不局定四卷四教文义从容善须明达纲者说文云维纮绳也网之要也提纲目整斯之谓矣。
　　【科】初辨五时五味及化仪四教然后出藏通别圆。
　　二初下别示纲要二初分章段。
　　【科】第一顿教者。
　　二第一顿教下依章显示文为二初明五时五味及化仪四教二初正明文为三初四时化仪二初正示四初顿教文分三初标八教之始故云第一矣。
　　【科】即华严经也。
　　二即华严经也一句指经是顿也化仪之顿其唯华严故专指之若圆觉等诸大乘经云顿教者乃是化法圆顿之顿又是别教但中之顿是故不同化仪中顿指华严也。
　　【科】从部时味等得名为顿。
　　三从部下解释文为三初总示从三名顿。
　　【科】所谓如来初成正觉在寂灭道场四十一位法身大士及宿世根熟天龙八部一时围绕如云笼月尔时如来现卢舍那身说圆满修多罗故言顿教。
　　二所谓下别释部时味三初释部三初明初成顿说部义在初如来者十号之初也无虚妄者名如来也二三如来具在诸部初成正觉者乘如实道来成正觉也今始初成若望法华成道久远是则华严在迹何疑寂灭道场者住处也新译华严云在摩竭提阿兰若法菩提场中始成正觉旧译谓之寂灭道场故摩竭兰若即寂灭道场也由证三德则五住二死灭寂如空故云寂灭也得道之场故云道场也世以治谷祭处名场今谓治五住糠显实相米名为场也实相即道也四十一位者华严经中前无十信后无等觉但明住行向地妙觉四十一位今文应列四十位为所听之众言四十一者恐剩一字或恐传写者不知今文列所听之众乃准诸文一例言四十一位也或谓主伴兼列者岂其然乎位者列也易云圣人大宝曰位是则位者所列之位有贤圣因果之等阶也又云地位者地是所依位是所阶由所依地有所阶位位有因果等阶不同地是一理故无隔异焉法身者若从所证理性法身则此法身非色非心初住已上皆分证於毗卢遮那妙法身也若从能证事法身者则是十力四无所畏不共法等为事法身初住已上皆分证也今文且在事法身耳亦通理法身也。
　　大士者大非小也士事也运心广大能建佛事故云大士亦云上士瑜伽论云无自利利他行者名下士有自利无利他名中士具自他行名上士大论以菩萨名大士亦开士普贤观以声闻菩萨名大士金光明以佛为大士诸文不同故须略知宿世根熟者夫众生从佛受化皆有种熟脱三今此或从过去久种善根於近世熟今华严脱可以意知无劳委示天龙八部者天龙是八部摄总别兼举故云天龙八部也亦如四禅八定耳一天二龙三夜叉四乾闼婆五阿修罗六迦楼罗七紧那罗八摩[目*候]罗伽即八部也若人非人乃是结八部耳或云紧那罗头有一角似人非人故云人非人也部者部伍部署之义也若四天王所领各二鬼神亦曰八部也如上之众在华严会闻法悟道须以乘戒四句料拣何者别圆乘急而戒缓者畜类等身闻法悟道别圆乘急而戒急者人天之身闻法悟道戒急乘缓着乐人天不预法会乘戒俱缓既沈恶趣复远大道华严既尔四时可知矣。
　　现卢舍那者卢舍那此翻净满惑累清净种智圆满也此依旧译华严经说新华严云毗卢遮那此乃法报不分二三莫辨如文句记之所破也旧华严云或名卢舍那或名为释迦故知只是一佛异名耳故卢舍那亦报亦应若诸文中对诸三法则以报智对於报身及般若等故卢舍那是报智也应非无智斯之谓矣智能起应称机益他故卢舍那亦名应也此名胜应亦名他报又名尊特所言现者乃有二义一者现起此如今文现卢舍那如华严说十莲华藏微尘相好及方等中如须弥山巍巍等也二者示现如金光明龙尊所赞及法华中龙女所赞只是生身四八之相名为尊特於一一相示现尊崇不须现起高大之身问华严教主为是舍那为是释迦答不同而同舍那释迦一佛异名同而不同华严教主是舍那也旧译华严云摩耶夫人为卢舍那佛母又云卢舍那佛坐於道场菩提树下成等正觉优婆塞五戒经云归命顶礼七处八会卢舍那佛净名玄云卢舍那佛说华严经释签云二处会主虽即释迦舍那不同但是衣璎有异内身不别况今文中现卢舍那又下文云脱舍那服及信解品长者舍那诸文若此可不信乎若妙玄云释迦说顿斯取一佛之异名耳应知舍那即华台佛化身释迦即华叶佛华台是本华叶为迹全本为迹报即是化故云如是千百亿卢舍那本身是则华严既具报化必冥法身三身具足即不即异以分别圆是则华严从本而论教主即是舍那明矣文句中云梵网别为一缘作如是说应知舍那报身尊特一化之内凡别圆机皆悉得见其间或约受接见之或约真似或从分满随文不同岂可偏执须知别圆相起之本本是中道本起之相相相尊崇藏通二教相起之本本是偏空本起之相须归灰灭是则佛依真中而住机依事业二识而见具在诸文广分别此总以别圆顿初而说三谛无缺故云圆满修多罗也始从如是终至奉行皆名修多罗是则修多罗名通而体总通者皆名经也总者就文字经体分为十二部也余如下辨矣。
　　【科】若约机约教未免兼权。
　　二若约机下点示化仪顿中具化法文为二初约机教总辨兼权言机教者所说教法虽然广大犹有教道未融者也所化之机虽是大士犹有历别不圆者也今天台宗岂欲贬挫普贤普眼三无差别初住圆融者乎但据历别未融判兼权耳。
　　【科】谓初发心时便成正觉等文为圆机说圆教。
　　二谓初下双示能所文为二初示能兼之圆初发心者初住位中开发本性三因成三身也故正因发成法身也了因发成报身也缘因发成应身也是八相果非妙觉也具如下辨言等文者略如向引三无差等如此等文即是为圆机说圆法也文句记云华严起信彰灼明文八相成道故知初住破无明惑成八相果名为分证其唯天台非关他矣。
　　【科】处处说行布次第则为权机说别教。
　　二处处下示所兼之别言处处者总指华严其中处处又亦可云七处故也言行布者行谓行列布谓布措布置陈列次第之义耳此则为权机说别教也应知经意兼含义难定判始从住前至登住来全是圆义从第二住至第七住文相次第又似别义於七住中又辨相即至行向地又是差别次第之义又一一位皆有普贤行布二门故知兼用圆接别也若乃善财於诸知识但解一法未解余法此定属别教若不尔者何有圆人只知一法不解余法耶清凉观师谓天台宗判兼别教失华严意乃自立义云行布即是圆融之行布善财参诸知识但解一法谓之谦己推胜又以诸知识对当位次复以华严判为顿顿仍以华严是菩萨请超胜法华而却全用天台判教相文及三观三德一念三千性善性恶等况复贤首圭峰近代长水所立义旨各自不同师资撰述何其然哉如欲比校上来是非具如大部补注中说或不辨者则吾祖大训日就衰微矣学者思之。
　　【科】故约部为顿约教名兼。
　　三故约下双结约部为顿结前化仪约教名兼结前化法问华严名顿为部为教若云部者那云第一顿教若云教者那云约部为顿及约教名兼耶答若得向来双结之意则於斯义无所滞也人不见之徒劳建立。
　　【科】此经中云譬如日出先照高山(第一时)。
　　二此经下释时在初此经者华严也。
　　日出者譬如来出现也先照者譬佛智光鉴权实机说别圆法也高山譬别圆大机胜出小乘也日光虽则无心偏照山高乃自先蒙照耳。
　　注云第一时者须知五时自有二说一者法门如前所列一华严时乃至第五法华涅盘但於其间从喻从处从法异耳二者世间即今所列日照高山以至日轮当午时也以世五时喻出世五时是故尔耳日出先照时在初矣。
　　【科】涅盘云譬如从牛出乳此从佛出十二部经(一乳味)。
　　三涅盘云下释味在初从牛出乳者喻也从佛出十二部者合法也佛合牛也乳合十二部也牛先出乳佛先说华严约味初矣从部时味得名为顿顿初之说释之已矣。
　　从牛出乳等乃是涅盘五味相生之文如下具引夫五味之文出涅盘经三照之说具如华严天台更开禺中日午以为五时用对涅盘五味之说荆溪问云应还取涅盘本文何以却取华严文耶非但数不相当亦恐文意各别答涅盘五味转变而只是一乳华严三照不同而但是一日今演华严平地之譬以对涅盘后之三味数虽不等其义宛齐又涅盘以牛譬佛乳从牛出譬佛初说大乳出已后其味转变犹成分譬故此下文义立五味皆从牛出未若华严日譬於佛光譬说教日无缘慈非出而出众机所扣非照而照故使高山幽谷平地不同同禀教光终归等照故用两经二义相成所言义立五味皆从牛出者涅盘两文一云从牛出乳一云雪山有艹牛若食者即出醍醐初后两味既从牛出中间三味义推亦然何者牛食下忍艹出酪中忍艹出生酥上忍艹出熟酥是故须知转变五味义立五味义立五味既从牛出可喻五时经皆佛说问华严在初何以预照幽谷平地答此乃恐取后分之意耳十二部经者此约大乘也若约小乘只有九部法华云我此九部法随顺众生说入大乘为本以小乘中无如意珠身故无方广部也又无天鼓自然鸣故无无问而自说部也又少授记故无授记部也此约大小相对别论若约通途则大小乘皆有十二部也以小乘中亦有记莂六道因果阿含经中亦记弥勒岂非授记亦有自唱善哉岂非无问自说亦明法空实义岂非方广有人云大乘九部除因缘譬喻论义大乘人利不假此三当知此亦别而言之通论岂无耶有经云小乘有十一部无方广部随缘异说耳今依大论略出其名一修多罗此云法本亦云契经二祇夜此云重颂三和伽罗那此云授记四伽陀此云孤起偈五优陀那此云无问而自说六尼陀那此云因缘七阿波陀那此云譬喻八伊帝目多伽此云本事九阇陀伽此云本生十毗佛略此云方广十一阿浮陀达磨此云未曾有十二优婆提舍此云论义部者别也各有类从也例如部伍不同也新译谓之十二分教恐滥部帙故也经者法也常也修多罗名自有通别通则十二部皆云修多罗别乃十二部中第一是也其十一部但就经中随事分出而已矣。
　　【科】法华信解品云即遣傍人急追将还穷子惊愕称怨大唤等。
　　三法华信解品下引证文分三初引经佛说三车名为施权大白牛车名为显实中根之人须菩提等信而解之登圆初住所以具领一代施化始自华严至于法华其文显着是故引之然此等文妙玄具说下去皆尔即遣傍人者此是劝门拟宜众生也智为能遣教为所遣理智为正教义为傍此约从佛出十二部经拟宜众生无机不受也又傍人者佛即是正弟子是傍即华严中令四菩萨说四十位也前是约法今是约人人法相须傍人义显急追将还者即是劝门无机也大乘直通宝所体三障是三德故曰急追将还还即还归大教实境也穷子等者无有大乘功德法财也二乘之人昔於大通虽发大心退大既久所以废忘而今忽闻华严大教便乃乖心故惊不识故愕也愕即惊也称怨大唤者小乘以生死为苦烦恼为怨若劝烦恼即菩提即大唤称怨枉也若闻生死即涅盘即大唤称苦痛也等者等於我不相犯何为见捉也即是我不干求何意用大而化耶。
　　【科】此领何义。
　　二此领何义一句问也即是问四大弟子领解何义作此说耶下去准此应知。
　　【科】答诸声闻在座如聋若痖等是也。
　　三答。
　　诸声闻在座等者即是领解华严时故作此说也华严初分永无声闻若至后分则有声闻虽有在座如聋若痖不入其手非其境界故华严后分经列舍利弗及目连等诸大声闻故华严中文殊师利从逝多林出时舍利弗语五百云汝等且观文殊师利威仪相好等据此语辞似如已闻诸大乘竟但是在於方等般若未能开悟状如聋痖耳良由后分之言时仍长远今且据五时次第不乱判在华严云如聋痖耳故知穷子惊愕云拟机等即是华严后分之意非初分也初分永无何所拟哉后分则至方等般若人不见之多生异说旧华严云时舍利弗从祇园出不见如来自在庄严神变功德亦不乐说不能赞叹此即如聋若痖文也又出现品云一切二乘不闻此经何况受持故虽在座如聋如瞽又如文殊从善住阁出与诸天龙至如来所头面礼足时舍利弗已有六千弟子从自房出礼佛足已到文殊所据此之说乃是结集方等般若时教来入华严自古皆云华严时长斯之谓也故知若云三障是三德则惊愕称怨未能开悟状如聋痖耳。
　　【科】第二渐教者(此下三时三昧总名为渐)。
　　二渐教文分二初总标注云三时三味总名渐者鹿苑渐初方等渐中般若渐终。
　　【科】次为三乘根性於顿无益故不动寂场而游鹿苑脱舍那珍御之服着丈六毙垢之衣。
　　二次为下别释三渐文为三初鹿苑中四初约部二初明於顿开渐声闻缘觉菩萨乘谛缘度羊鹿水牛以求出离故曰三乘根即能生在於过去性名不改在於未来既云根性必有其欲欲是乐欲乃当现在文句及记具明斯义於华严中如聋若痖故云无益实化不得权诱必来为实施权从顿开渐顿中之别理实教权故须且置故为实施权意在实也寂场是实鹿苑是权不动寂场而游鹿苑即实而权良由於此为莲故华约时且寄顿后而明斯之谓也故不动寂场而游鹿苑其文出自妙玄不定教中今所引者意欲於其次第顿渐定教之中点示不次不定意耳何者若论华严鹿苑次第则大小天殊理事尤别今点不次不定意者此则如来不思议化无谋而应大小理事无所妨碍岂可动此寂场游彼鹿苑耶即大而小即理而事不动之义不须疑也人之未达於此文中恣情妄说问不动之意虽然如此所以云何答良由如来初成正觉大机自睹始终寂场小机乃见游化鹿苑大小斯同理事无碍皆由如来於法自在不动所以其在兹乎脱舍那珍御之服着丈六毙垢之衣者须知此文言脱言着对上不动文互现耳何者上言不动乃是不次不定之意若论其次及以定意则亦应云动彼寂场游此鹿苑当知亦与即离义同今言脱着乃是次第及以定意若论不定不次第者则亦应云不脱御服而着毙衣人多不知互现之意如何消释此一段文脱者解也除也着者服衣於身也珍御毙垢从喻立也故法华云即脱璎珞细软上服更着粗毙垢腻之衣四十二地戒定慧陀罗尼庄严其身故云珍御服也生法二忍为毙垢也丈六形为粗也着者现权也寂灭忍为细软也脱者隐实也。
　　【科】示从兜率降下托摩耶胎住胎出胎纳妃生子出家苦行六年已后木菩提树下以艹为座成劣应身初在鹿苑先为五人说四谛十二因缘事六度等教。
　　二示从下正施小化此中始言示从等者且就化仪先大后小耳若论如来只一初成大小见有舍那丈六耳若不尔者如来岂有两番托胎成道耶兜率者此云知足也以此天中於五欲境知止足故即欲界第四天也故瑞应经云菩萨生兜率天上为诸天师功成志就期运之至当下作佛托生天竺迦维卫国大论云佛常居中故兜率天於欲六天及以梵天上三下三此天居中於中天下生於中国中夜降神行於中道中夜入灭摩耶此云天后也菩萨初下化乘白象贯白日精因母昼寝而示梦焉从右胁入夫人梦窹自知身重菩萨在胎清净无秽亦云正慧托於母胎良以入胎知入胎出胎知出胎在胎於母不生欲心於父不瞋名正慧也菩萨在兜率天先以四种观人间一者观时时有八种即八万岁至一百岁人寿百岁时当下生二者观土地须在中国三者观种姓若尚威势生剎利中若尚智慧生婆罗门余二姓贱非佛所生四者观生处唯净饭王后摩耶夫人能怀菩萨耳此皆小乘若大乘者如华严云乘栴檀楼阁托於母胎是也住胎者小无住胎良以小乘无常生灭故今文明小列住胎者乃是剩长耳若大乘中则有住胎良以太乘常恒不变故出胎者瑞应经云四月八日夜明星出时化右胁生堕地即行七步举右手住而言天上天下唯我为尊乃至天降三十二瑞应等。
　　纳妃者妃匹也嘉偶也悉达太子有三夫人一瞿夷二耶输三鹿野耶输此云名闻瞿夷此云明女太子年十七王为纳妃焉生子者佛出同居土有见思故菩萨时示生子也生子即罗[目*候]罗也太子求出家父王不许殷懃不已王言汝若有子听汝出家太子以手指妃腹云却后六年汝当生男未曾有经并瑞应经皆云罗[目*候]罗是瞿夷子涅盘及法华皆云是耶输子云何通之应知耶输是所生母瞿夷是大母也释论明瞿毗陀是宝女不孕即瞿夷也若昔世瞿夷今日是耶输也若善星者罗[目*候]罗庶兄也又云是佛堂弟庶儿故亦云子也纳妃生子非是八相但是历示其事而已。
　　出家苦行如次文辨此中应示生法二身小乘生法二身者出胎已后行七步乃至六年苦行已还是生身生也三十四心顿断见思成佛是法身生也大乘生身生者即出胎时十方各行七步是也法身生者寂灭道场得妙觉相应慧是也六年已后者文句记云若太子十九逾城出家则二十四成道若三十成道则二十五出家机见不同不须和会或云十九出家三十成道六年学仙此是人言无所准也更有大小诸文异说具如大部补注中辨木菩提树者亦云佛树元吉树道树菩提此云道也觉也佛即觉也在木树下得道故尔以艹为座者因果经云释提桓因化为凡人名曰吉祥执净软艹授与菩萨以为所坐木树艹座表生灭故成劣应身者劣应应声闻胜应应菩萨若在小教未当云劣今以大判之云劣应耳。
　　先为五人者人先见谛故人中具四众故诸天於人中得道故先为五人也初太子之入山也年始十九父王思念遣五人侍之所谓憍陈如頞[鞥-合+(白-日+田)]跋提十力迦叶拘利太子陈如十力此二母亲余三父亲二人以欲为净三人以苦行为净太子勤行苦行二人舍之而去三人犹侍太子舍苦行还受饮食酥油三人又舍之而去太子初诣阿罗罗迦摩罗仙所问云依汝法行梵行可不答云无不可此法云何自知证仙言我度识处得无所有处即往远离处修证已即共领众太子思惟此法不至涅盘是故更诣郁陀罗罗摩子所云我欲於汝法中学彼答无不可问曰自知证耶答我度无所有处得非想处定我久证得便修得之即共领众太子又念此法不至涅盘乃往象头山[鞥-合+(白-日+田)]罗梵志村尼连禅河边誓不起此座於是便成正觉思念谁堪先度念已宁可先度二仙空中云二仙已死我亦知之复更念曰昔五人侍我劳苦须先度之於是即往波罗柰国鹿野苑中为此五人说四谛教更说十二因缘事六度等以化缘觉菩萨正施小化三乘具矣傍为菩萨焉言出家者劣应出分段家胜应出二死家瑞应等经广明出家苦行之相学者寻之谛缘度等下文当辨。
　　【科】若约时则日照幽谷(第二时)。
　　二若下约时幽谷者山川之幽邃也又水注溪曰谷也此喻三藏教主化三乘也。
　　【科】若约味则从乳出酪此从十二部经出九部修多罗(二略味)。
　　三若下约味革凡成圣如钻乳成酪也九部其实从佛而出今言十二部出者相生意耳。
　　【科】信解品云而以方便密遣二人(声闻缘觉)形色憔悴无威德者汝可诣彼徐语穷子雇汝除粪。
　　四信解下引证文为三初引经以者用也方便者权暂之善巧也密遣者隐实为密指偏真为遣约教则满字为密半字为遣约人则内秘菩萨行为密外现作声闻为遣二人者四大弟子但齐已领解不敢涉菩萨故云二人也缘觉是中乘在声闻数摄故迦叶等是中乘收今既领解则是齐已云二人也约法则谛缘为二约理则真俗为二约人则声闻缘觉为二上即遣傍人表一实谛一大乘教一菩萨人故知即遣傍人与密遣二人但是大小不同实权有异教主既乃脱珍着毙弟子亦复内秘外现权行引实方便彰矣注云声闻缘觉者且约人说具如向示形色憔悴者二乘教中不修相好但说苦无常不净即是形色憔悴也内怖无常为憔外遭八苦为悴也憔悴忧愁也约人则诸菩萨隐其本色示以迹形非了义说无有十力四无所畏名无威德者以小教拟小机为汝可诣彼。
　　大教明理直实故云疾走往捉小教明理迂隐故名徐语穷子雇者赁也苦集见思染污如粪也是以二乘依教修行除见思粪取道灭价法喻昭然也。
　　【科】此领何义。
　　二此领下问也。
　　【科】答次顿之后说三藏教二十年中常令除粪即破见思烦恼等义也。
　　三答次顿之后者华严之后游化鹿苑为实施权也二十年中者约理则真俗约人则二乘约惑则见思故云见谛一解脱一无碍思惟九无碍九解脱为二十年又见思二道中断结为二十年又五下分五上分为二十年又二乘法中断思惑名二十年又依二使人共断余结名二十年从有二乘之机而来感佛故云自见子来已二十年住二乘位转大乘教故云於二十年中执作家事二十语同各有所以问二义可尔十则如何答二乘各有十智故也故二十年等即是约喻即破见思等是合法也见惑有二义一者从解所谓见理能断此惑二者当体谓见即是假假即三假六十二见等思即思惟惑初果已上重更思惟无漏之智能断三界贪瞋等惑烦即昏烦恼即恼乱即见思惑昏烦恼乱也。
　　【科】次明方等部净名等经。
　　二方等时文分四初约部中三初标部指经言等经者如前注中略列是也问此方等时说经颇多何缘只标净名等耶答方等时者正在弹诃诸经所明弹诃甚少未若净名弹偏折小是以初标其有旨哉。
　　【科】弹偏折小叹大褒圆。
　　二弹偏下辨意良以方等意在弹斥故云辨意也今列八字且从文便若依义便应云弹偏褒圆折小叹大弹者射也偏者僻也折者挫也叹谓称叹褒谓褒美小即声闻大即衍门所以弹射三教之偏故须褒美圆实之法折挫小乘尔乃称叹衍门之大故此八字该括净名罄穷方等故净名经弟子一品即折小也菩萨一品即弹偏也观众生品即叹大也称叹文殊及以居士即褒圆也又弟子品既云折小岂无叹大菩萨一品既有弹偏宁无褒美又弟子品用折不同或用三教如诃目连或用圆教如诃身子此且略示广如疏辨古人所立折挫声闻褒扬菩萨岂其然哉问为方等时始用折挫为在鹿苑已曾弹诃答证果取价便堪弹斥至方等中始述之耳是以如来命诸弟子问维摩疾悉皆辞曰我於昔日在於某处为彼所诃故我不堪诣彼问疾若至方等亦有所诃如舍利弗为梵王天女等诃是也问诸声闻众至方等中知大乘耶答知也故迦叶云我等於此大乘已如焦种问何不惊怖答已取其价证圣果故所以任净名之所诃恣央掘之所斥若在华严既未取价故但凡流化之以大即须惊愕未免三界火宅所烧何由能解佛慧大法如来方便深入众生之性次第接引所以如然故信解品长者穷子以喻斯义坥然明白。
　　【科】四教俱说藏为半字教通别圆为满字教对半说满故言对教。
　　三四教俱说下示渐中具化法四教方等诸经总而言之不出四教其中或有独明圆教如十六观经或具四教如金光明经随何等经思之可知故云四教俱说也半字满字者大涅盘经第五云譬如长者唯有一子心常爱念将诣明师惧不速成寻便将还以爱念故昼夜殷懃但教半字而不教诲毗伽罗论良由其子力未堪故毗伽罗者即满字也此翻字本即是世间文字根本虽是外论而无邪法将非大权之所为乎若以此喻而合法者半字即是小乘九部满字即是大乘十二部约人约理比说可知对鹿苑三藏之半说通别圆之满故云对半说满也若方等中三藏之半据初入者今言鹿苑为成弹斥故且尔耳通教名满须取通后别圆义焉。
　　【科】若约时则食时(第三时)。
　　二若下约时即是华严日照平地时也所言食时者毗罗三昧经说四食时早起诸天食日中三世佛食日西畜生食日暮鬼神食今云食时即是早起诸天食时若云日中复滥禺中等也故知平地其譬义通通於食时禺中日午今取食时以喻方等即是华严平地时也。
　　【科】若约味则从酪出生酥此从九部出方等(三生酥味)。
　　三若下约味藏转成通如酪成生酥也酪假摇故乃成生酥钻摇乃是取酪酥等之具度耳九部方等相生可知。
　　【科】信解品云过是已后心相体信入出无难然其所止犹在本处。
　　四信解下引证文分三初引经过是已后者过鹿苑三藏之后至于方等也心相体信者长者穷子二人之心互相体悉而顺从也何哉於三藏中得涅盘价既其不虚今为菩萨说此大乘亦复非谬此即穷子信长者也佛知二乘见思已断闻说大乘必不生谤无漏根利微生信乐此即如来信二乘也入出无难者由心相信见尊特身闻大乘教名此为入耳复被诃折犹见丈六说小乘法名此为出焉大小入出无疑难也然其所止犹在本处者虽然相信入出无难所闻大乘而自谓是菩萨之事非己智分不肯回小向大犹居罗汉不知将来得成正觉故云所止在本处也夫长者宅穷子艹庵及以入出皆是约喻须知合法何者大教实境是佛所居喻之如宅小教小果是二乘处譬之艹庵从小闻大犹如入宅折挫见小如出处艹庵故云世尊往昔说法既久我时在座身体疲懈但念空无相无作乃至犹处门外止宿艹庵自念贫事我无此物。
　　【科】此领何义。
　　二此领何义一句问也。
　　【科】答三藏之后次说方等已得道果心相体信闻骂不瞋内怀惭愧心渐淳淑。
　　三答已得道果者真谛之道阿罗汉果也闻骂不瞋者弹斥之辞如被骂也不瞋者更不称怨由断见思除粪取价故内怀等者内心但怀鄙耻小乘名为惭也仍又慕仰大乘名为愧也既惭既愧良由其心於其大乘渐淳淑故淑善也故三索中即机索也机则冥在於内故也维摩经中阿难辞曰时我世尊实怀惭愧此之谓也法华经云呜呼深自责云何而自欺此耻小也不知当云何得佛无上慧此慕大也耻小慕大惭愧名殊义一也故摩诃迦叶等入净名室闻见大乘乃自斥云我等於此大乘如焦种等更不复生故诸声闻闻大乘法悲泣之声震三千界良由已取一日之价机索于内外被弹斥不惊不谤矣。
　　【科】次说般若。
　　三般若时文分四初约部分三初标部即次说般若一句也。
　　【科】转教付财融通淘汰。
　　二转教下辨意以说般若意在斯焉空生身子於般若会为诸菩萨谈诸法空莫不清净以此之法转度於他故云转教也法华经云我等虽为诸佛子等说菩萨法而无希取即其义焉付财者世间长者七宝为财出世法王般若为财故般若中以此般若加被空生身子即付财也问般若会中若已付财至法华中何所述耶答在般若时於佛意边即是付财其如二乘但谓加说耳故般若云岂声闻人敢有所说有所说者皆佛力耳於弟子中与其智眼令其说法即加被也故至法华二乘方乃知是付财是以经云吾今所有皆是子有也融通者至般若中会一切法悉摩诃衍衍是大乘大乘乃是融通之法应知此融非谓圆融乃是三教融通之融如玄签中具明斯义淘汰(淘徒刀切正作涛汰徒盖切作汰非)者说文云淅[泳-永+简]也大论音义云澄洗也须知涛汰有通有别通徧五时别在般若故般若中以空慧水涛淅[泳-永+简]择声闻众中唯舍利弗及须菩提堪忍加被问何缘加被此二人耶答须菩提解空舍利弗智慧般若之法其唯空慧故以空慧加被二人加於可加斯之谓矣。
　　【科】此诸部般若中不说藏教带通别二正说圆教。
　　三此诸下示渐终具化法三教诸部般若如前注中言不说藏教者问何故仁王般若有四无常偈耶答四无常偈乃是助道非谓般若正说无常何者由普明王被斑足执欲祭山神以得还国请百法师演说般若复恐普明吝於王位由是乃说四无常偈劝令舍国了悟无常正助合行是菩萨道今文中云不说藏者不是正说三藏教也非谓不说助道之法故四无常第一偈云劫烧终讫乾坤洞然须弥巨海都为灰扬天龙福尽於中雕丧二仪尚尔国有何常余之三偈如辅行引带通别二者虽说三教其如通别犹是方便始自华严终至般若兼但对带斯之谓矣。
　　【科】约时则禺中时(第四时)。
　　二约下辨时言禺中者经音云巳时也禺亦作隅日未正中谓之禺中余如补注。
　　【科】约味则从生酥出熟酥此从方等之后出摩诃般若(四熟酥味)。
　　三约下辨味诸部般若始於摩诃故特举之又诸般若不出摩诃故奘师译六百卷只是大般若耳。
　　【科】信解品云是时长者有疾自知将死不久语穷子言我今多有金银珍宝仓库盈溢其中多少所应取与。
　　四信解下引证文分三初引经是时者是说般若时也长者者准文句中须具十德一姓贵二位高三大富四威猛五智深六耆年七净行八礼备九上叹十下归具此十德为世长者具足十号充满法财即是如来出世长者有疾者顺机权示有病恼耳自知者应世长短唯佛自知耳将死不久者有机则应名之生也无机应灭名之死也而今世尊释迦如来出此娑婆十二年中说四阿含八年方等二十二年说诸般若是则年过七十有余矣化缘将毕应谢非遥故云将死不久也此则且从顺世而说若以大教佛智而观了知法界全体起应体既常住应岂生灭不生不灭名曰常身别圆大机所见如是得此二义可论身相也语穷子言者般若会中告二乘也我今多有者理则非多约种种门故言多耳金喻别教理银譬通教理般若明理不出此二般若中圆亦别理摄况复二乘至般若中多成通别珍宝者劝学中明一切法门皆珍宝也。
　　仓喻定门即百八三昧也库喻慧门即十八空也通别两种定慧仓库包藏一切禅定智慧无所阙少内充外溢故云盈溢也说於般若有广略二门广则名多略则名少故云其中多少也若多及少所应所宜者自行则取之化他则与之故云所应取与也应即相应宜乐也。
　　【科】此领何义。
　　二此领何义一句问也。
　　【科】答明方等之后次说般若般若观慧即是家业空生身子受勅转教即是领知等也。
　　三答般若观慧即是家业者无上法王以此般若为家业也夫般若有三一实相二观照三方便此三般若是诸佛母迷也悟也岂越此乎是则生佛之有殊而般若之性无异故龙树云因缘所生法我说即是空亦名为假名亦是中道义荆溪云一念无相谓之空无法不备谓之假不一不异谓之中皆般若观慧也十方大觉诸祖所传唯此而已矣苟留心於此则圣人之道可知焉问此云家业上云付财财业二名同耶异耶答财从所营业从造作其名虽殊义理一也空生者梵云须菩提也初生之时家中库藏空无所有故曰空生占相谓吉亦云善吉常修空行亦云善业供养得报亦云善现及至出家解空第一岂非前相之所表乎身子者梵云舍利弗也母子姝好生得此子故曰身子亦云珠子其母聪明聪明之相在眼珠故又舍标父利标母双显父母故云舍利弗也受勅者在般若中蒙佛加被名为受勅勅者正也王言发下正於群臣无敢违之今亦如是人王法王虽殊所言皆勅也领知者於般若中为诸菩萨说诸法空名说为领无别领也。
　　【科】已上三味对华严顿教总名为渐。
　　三已上下对顿结渐顿教既云从部时味得名为顿渐亦须云从部时味得名为渐乃至应云从部时味名非顿渐文义炳然无劳惑矣。
　　【科】第三秘密教者。
　　三秘密教文分三初标。
　　【科】如前四时中如来三轮不思议故或为此人说顿或为彼人说渐彼此互不相知能令得益。
　　二如前下释言如前四时者四时只是顿渐故也秘密亦是顿渐而已故指四时以明之也三轮者身口意三也轮有二义一转义二摧碾义佛身现通佛口说法佛意照机莫作摧碾众生惑累如王轮宝能坏能安三轮亦尔能坏烦恼能安妙性玄义中明身轮示药珠二身药喻可畏破恶之形珠喻可爱生善之状口轮示毒天二鼓毒喻说破恶法天喻说生善法心轮示随自他意随自如珠如天随他如药如毒不思议者佛之三轮非下凡心思口议也或为此人等者泛示随机不定局也玄义中云此座说顿十方说渐说不定顿座不闻十方十方不闻顿座或十方说顿说不定此座说渐或为一人说顿或为多人说渐说不定或为一人说渐或为多人说顿或一座默十方说十方默一座说俱默俱说各不相知互为显密於此是显於彼是密大矣哉如来於法得最自在住首楞严能建大义为若此也发挥此义始自天台他宗往往窃为己见悲夫悲夫今文但云顿渐阙不定等学者知之问佛之三轮靡所不鉴宜渐说渐宜顿说顿何因缘故却为众生说渐得顿说顿得渐将非渎乱众生者乎答机缘既多宜乐亦异是故如来随所教化宜顿说顿宜渐说渐宜顿说中而得渐等今详於顿说中得渐益者非无所以谅是过去於顿说中有渐种子渐种既熟所以圣人为说顿法而此众生於顿说中却得渐益於顿得渐既然於渐得顿及以不定亦尔岂徒然哉良有以也。
　　【科】故言秘密教。
　　三故言下结。
　　【科】第四不定教者。
　　第四不定教文分二初正明三初标。
　　【科】亦由前四味中佛以一音演说法众生随类各得解此则如来不思议力能令众生於渐说中得顿益於顿说中得渐益。
　　二亦由下释秘密言四时不定言四味文互现耳妙玄中说虽高山顿说不动寂场而游鹿苑虽说四谛生灭而不妨不生不灭虽为菩萨说佛境界而有二乘智断虽五人证果而不妨诸天悟大当知即顿而渐即渐而顿至矣哉顿渐互通耳根声尘佛事既尔五根五尘施化亦然故有佛土瞪视显法现相扬眉动目微笑嚬申謦欬忆念动摇以如是等而悟道也然虽如此亦皆不出顿渐等法无非圣人之教化也岂得执一端而局於通道耶佛以一音等者文出维摩经中一音之言有大有小小乘一音如毗昙云一音者梵音也佛为四王作圣语说四谛二解二不解佛又作毗陀罗语说一解一不解佛又作梨车语说四王俱解所以然者为欲满足诸天心故二天王作如是念佛若为我作圣语说我则能解一天王作如是念佛若为我作毗陀语说我则能解一天王作如是念佛若为我作梨车语说我则能解故随其念而为说之悉皆得解毗陀语者伊祢弥祢踏被陀踏被彼梨车语者摩奢兜奢僧奢摩萨婆多毗罗致此即四谛也大乘一音如起信云圆音一演异类等解又当分一音即施权也跨节一音即开权也今既顿渐不定一音该乎大小未至法华则非跨节也。
　　【科】如是得益不同故言不定教也。
　　三如是下结。
　　【科】然秘密不定二教教下义理只是藏通别圆。
　　二然秘密下双结秘密不定具化法四教。
　　【科】化仪四教齐此。
　　二化仪四教齐此一句总结化仪四教其文皆可见问化仪之仪与夫题中仪字如何分别答题中仪字即今所录五时八教次第仪式也化仪之仪别论如来法华已前化物之仪式耳问向云秘密不定二教教义不出藏通别圆何故不云顿渐教耶答顿渐二教前文已示化法多少故云为圆机说圆教等四教俱说等带通别二等故今秘密不定文后不须重示顿渐中化法也。
　　【科】次说法华开前顿渐会入非顿非渐故言开权显实又言废权立实又言会三归一。
　　二次说下第五时开显文分二初法华中四初约部教二初正明二初通示开会欲知开会须了三义一为实施权於一佛乘分别说三也二开权显实开方便门示真实相也三废权立实正直舍方便但说无上道也迹门既尔本门准知为莲故华华开莲现华落莲成以喻比法思之可见原夫吾佛妙证圆常法界之体体具诸法不出十界界界互融故有三千具即是假假即空中混而不杂离亦不分虽一一徧亦无所在故此之法名为妙法从本垂迹大通之时为第十六子与诸大众覆讲此法结其大缘自兹之后节节诱之今於寂场示成正觉宣演大乘其如小机莫能悟入故如聋痖故不动寂场而游鹿苑施於小化方等弹诃般若涛汰机缘既熟妙法斯通故住灵山宣畅本怀三乘九界咸悟一乘皆以如来灭度而灭度之诸法实相三千空中即已显露本成大觉亦乃斯彰大事因缘始得满足是我方便诸佛亦然所以智者灵山亲承大苏妙悟故於止观说己心中所行法门不出三千空中而已故生佛虽殊妙法无别剎那即是何须外求苟顺凡情生内外见应知本体常自寂然圣人洪范大旨若斯今文中云开前顿渐者开华严之顿三时之渐四时三教咸为所开也为实施权意在於实开权显实意在於权开无所开即彼能覆故名会入非顿非渐非顿故不同华严聋痖不融非渐故不同三时次第法华开显无不成佛非顿非渐义在兹焉是故约教则在三教约部尚开圆教初心谓圆隔偏所以约部则法华独纯约教则诸经亦妙况复显实是同开权局此况复迹与诸经有同有异本与诸经一向永异岂同古人一槩而已问会三开三如何分别答同而不同会三约行开三约教不同而同旨趣无别广在玄义此不委说。
　　【科】言权实者名通今昔义意不同。
　　二言下别明今昔文为二初总标今谓法华昔谓顿渐权实之名虽通今昔名下义意灼然有殊总辨如此别明如下义则深有所以意则所以有归此中今字与已今当说今字不同思之可见是故华严所以为益别圆大机所归为成法华大事佛意虽尔时众莫知故至法华方信解耳华严既尔三渐可知义意不同其说如是。
　　【科】谓法华已前权实不同大小相隔。
　　二谓法华下别示今昔文为二初昔时粗妙二来至下今日开显初文分二初通指顿渐权实隔异故云法华已前等也大小相隔者上句权实不同则藏通别为权圆教为实今则大是摩诃衍三教小是三藏生灭况复权实多种大小不一权实多种如文句中四教各十双等大小不一如云木石无心之语生乎小宗别教已还皆名小故以由无情非佛性故故涅盘疏别教次第不名大慈况文句记藏通菩萨在小所摄况文句判圆人乐於近成之说亦名为小故知大小不可局之矣。
　　【科】如华严时一权一实(圆实别机)各不相即大不纳小故小虽在座如聋若痖是故所说法门虽广大圆满摄机不尽不畅如来出世本怀。
　　二如华严下别示顿渐文为二初约顿教示相文分二初明隔异显非本怀一权一实不相即者别圆各自谓实故也大不纳小者别圆之大不容声闻之小也故小虽下明不纳相也是故所说下结示不纳之相所说法门广大圆满者华严之中人法依正皆悉至十既广既大无阙无亏但是别圆自分故尔不能开别复不纳小则如来本怀何由可畅乎。
　　【科】所以者何初顿部有一粗(别教)一妙(圆教)一妙则与法华无二无别若是一粗须待法华开会废了方始称妙。
　　二所以者何下释妙本同今粗须开显别教是粗隔历异也圆教是妙不思议也一妙与法华无二无别者约教显实是同也华严既尔三渐亦然但文在此故下略耳无二者一也无别者同也良以彼妙此妙妙义无殊也一粗至法华方妙者点隔异而见融即也。
　　【科】次鹿苑但粗无妙(藏教)次方等三粗(藏通别)一妙(圆教)次般若二粗(通别)一妙(圆教)。
　　二次鹿苑下历三渐辨粗妙鹿苑但粗者但独也此约显露定教而说故荆溪云於前四时唯除鹿苑显露无圆问鹿苑三藏既名为粗荆溪那云三藏教首粗尚未周答周者徧也约教明粗粗至别教今三藏粗岂周徧乎。
　　【科】来至法华会上总开会废前四味粗令成一乘妙。
　　二来至下今日开显权实融妙不同顿渐大小隔异文分为三初总会前粗以成妙法故前四时两教二乘三教菩萨人理教行差别之粗至今法华咸皆微妙乘此宝乘游方至极言来至者法无来去人有进趣故偏小等从昔至今言总开者文句记云佛慧之言须开三教果头之权实发四味兼带之大小令人理教行之有归使开示悟入之无异问诸经中圆与此何别而必须开方是佛慧答圆实不异但未开显初心之人谓圆隔偏是故须闻诸法实相若已入实但论增进权人至此一向须开然此所开三教果头从於施权粗迹而说若论其本只是圆佛岂可更开令成妙耶人不见之妄生穿凿所言开者三教即是圆妙也既是圆妙则无三教故云废也约法则开废同时约喻则开废前后法虽同时似有前后是故对喻以分二别一乘妙者三轨妙法高广大车具度庄岩白牛多力故名理乘随乘得乘乘者运也载也。
　　【科】诸味圆教更不须开木自圆融不待开也。
　　二诸味下示昔圆顿不开自妙华严之中普贤普眼三无差别大集染净一切融通净名不思议毛孔含纳思益网明无非法界般若诸法混同无二此等圆妙与今法华佛之知见无二无别岂可更开令成妙耶。
　　【科】但是部内兼但带故不及法华淳一无杂独得妙名良有以也。
　　三但是下辨纯杂分二初明昔兼带显今纯一华严兼於行布差别鹿苑但一生灭之粗方等大乘对三藏半般若所带通别方便此等四味兼但对带不及法华纯一佛乘一代圣教唯今称妙其义如此良者实也。
　　【科】故文云十方佛土中唯有一乘法无二亦无三(教一)正直舍方便但说无上道(行一)但为菩萨不为小乘(人一)世间相常住(理一)。
　　二故文下引四一证部教俱圆四一之名光宅所立天台和旧亦云四一虽同云四其名小异何者光宅云教一人一因一果一天台云理一行一教人二一名同光宅天台所以立理一者若无理一法即邪倒立行一者行始为因行终为果故以行一收於光宅因果二一更加理一名四一也故理一是法身教一是般若行一是解脱人禀此三即人一也故知四一只是三德三德只是一乘妙法体宗用三是故法华句句之下通结妙名品品之内咸具体等应知此义乃是别中而论总也何者经题是总经文是别经题之总既论五义经文之别亦乃如然故云句句通结妙名咸具体等揽别为总符文可知人多不达故兹示耳所以法华人理教行皆曰一者此有二义一约相对则今法华人理教行名之为一四时三教人理教行名之为二此一对二而立名也二约绝待则开四时三教之二为今人理教行之一此一之外更无待对唯一法界三德妙人言文云者即经文也十方佛土中者五佛章中且举总诸佛章文也唯有一乘者圆妙一乘也无二者无通教中半满相对之二也无三者无三藏中之三也又无二者无般若中所带之二也无三者无方等中所对之三也华严中别即长行中无有余乘也鹿苑三藏即方等所对中收也注云教一者教是教法故一乘法无二无三是教一也正直舍方便者废舍三教方便权暂邪曲故也但说无上道者独谈佛慧於诸世间为无有上大直道也注云行一者道则能通通因通果行一只是从因至果故无上道是行一也但为菩萨不为小乘者昔日方便谓化小乘今时开显实是菩萨如彼穷子自谓客作长者观之实为己子问今法华经正化小乘成八相果何故文云不为小乘答为小乘者说三藏法成小果也今既开显小乘作佛岂是成就小乘果耶问法华佛道那云菩萨答上求下化菩提萨埵因必至果但为菩萨其有旨哉菩萨是人即人一也又复应知开於人天则云佛道良由人天在因故也开於二乘则云菩萨以由二乘住果故也各随其便是故然耳世间相常住是理一者经云是法住法位世间相常住文句释云出世正觉以真如为位亦以真如为相世间众生亦以真如为位亦以真如为相文句记云相可表帜位可久居众生正觉相位无二显迷即理理即常住佛已契常众生理是问位可一如相云何等答位据理性决不可改相约随缘缘有染净缘虽染净同名缘起如清浊波湿性不异同以波为湿性故皆以如为位同以湿性为波故皆以如为相所以相与常住其名虽同染净既分如位须辨况世间之称亦通染净因果故也今且从悟显迷以净显染则净悟得於常事迷染但名常理故云理一也。
　　【科】时人未得法华妙旨但见部内有三车穷子化城等譬乃谓不及余经盖不知重举前四时权独显大车但付家业唯至宝所故致诽谤之咎也。
　　二时人下斥非显是古今时人未知法华待绝二妙幽深奥旨但见法华部内譬喻品中羊鹿牛车信解品中客作穷子因缘周中化城等喻便谓法华不及华严楞伽等经作此说者良由不知法华部中三车等喻乃是重更举述昔日四时三教方便之权以为法华开权显实大白牛车付与家业引进宝所故也此是总点文之意耳今更随文别示名相言三车者羊鹿水牛喻施权也为火所烧承教车出索先所许三种果车索而不与乃赐高广大白牛车即是开权显一佛乘穷子施权也会父子开权也化城施权也宝所显实也神力所为曰化防非御敌曰城真谛涅盘之城能防见思故也宝所亦名宝渚尔雅云水中可居曰洲小洲曰渚渚丘也水中高者也渚沚也遮也遮水使旁回也故涅盘云譬如商人欲至宝渚不知道路有人示之随语即至多获诸珍众生亦然欲求法宝不知其路菩萨示之即得至於大涅盘处今经云行五百由旬至珍宝所实相之宝其所在於五百由旬之外故以陆极水际为渚也故虽名异况喻无别所以二经其名互举诽非音又沸音故不可见有三车等而谤妙法不及余经也。
　　【科】约时则日轮当午罄无侧影(第五时)。
　　二约时下辨时法华开显三乘九界咸皆悟入譬如日轮正午则无处不明也是则日出先照高山寅时也照幽谷卯时也照平地辰时也禺中巳时也宋朝慧严慧观法师与太史官何承天论中边之国严观乃以周公土圭测影之法一尺五寸用测日影夏至之日犹有余阴既有余阴则此方非中矣若天竺国此日则无余阴故定为中国也侧影即余阴地上寸影天上万里具如大部补注中辨颜氏家训云影字当为光景之景字也凡阴景者因光而生即谓景也尚书云惟影响等皆然也晋时葛洪字苑傍始加彡於景切而人不知辄改土圭测景等从葛洪说者甚失矣。
　　【科】约味则从熟酥出醍醐此从摩诃般若出法华(五醍醐味)。
　　三约味下辨味应知教部咸开成妙是故判味名为醍醐若更约人而判味者法华之中亦有生熟二酥益相出维摩疏荆溪问云一家诸文咸至法华悉成醍醐今何得云成熟酥耶答教无他旨人自前却况显露教指二乘人来至法华悉成醍醐者菩萨等无处不入般若同异亦复如是五千起去三变被移捃拾之言良由多意如是熟酥即名醍醐故使法华之后更说般若良由尚有生酥之名并是涅盘入法界者佛化施设一期事毕前后少别大体无违尚置余国传说之言何必全在灵山之席矣。
　　【科】信解品云聚会亲族即自宣言此实我子我实其父吾今所有皆是子有付与家业穷子欢喜得未曾有。
　　四信解下引证分三初引经具引应云聚会亲族国王大臣剎利居士聚会者聚集会同也亲谓亲爱族谓宗族法身菩萨影响释迦皆名亲族以由昔日同於释迦共开化故如伯叔等即亲族也渐顿诸经所诠之处名为国王部部不同名之为国皆言第一即是王也等觉菩萨名为大臣初地九地名为剎利三十心等即居士也长者释迦即自宣言客作二乘即我长者如来之子我即其父珍宝佛慧皆子所有付业与记昔日已来未曾有也今乃得之岂不欣乎。
　　【科】此领何义。
　　二此领何义一句问也。
　　【科】答即般若之后次说法华先已领知库藏诸物临命终时直付家业而已譬前转教皆知法门说法华时开示悟入佛之知见授记作佛而已。
　　三答先已等八字举喻般若文也临命终时等十字举喻法华文也譬前转教皆知法门合向领知等喻也说法华等合向临命等喻也故知法华法门网目大小观法十力无畏菩萨行位人法依正种种规矩皆所不论以法华前曾委说故故至法华但论如来布教元始中间取与顿渐适时会定父子授记而已开谓开发示谓显示悟谓觉悟入谓证入文句四释约位约智约门约观逆顺生起四眼二智不能知见佛眼种智乃能知见四眼二智万像森然佛眼种智真空冥寂三智五眼实不相离从胜而言是故尔耳。
　　授是授与记是记事授与劫国因果事也第一义中不论授记今从世谛故云授记通别等记具如文句。
　　【科】次说大涅盘者有二义。
　　二涅盘文分五初总标二义如文。
　　【科】一为未熟者更说四教具谈佛性令具真常入大涅盘故名捃拾教。
　　二一为下别释部教为二初捃拾残机(捃居运切亦拾也)言未熟者於法华中未能开悟但是结缘故至涅盘更说四教皆悉知常而悟道也故涅盘四名为追说良以法华显真实相已废方便今为未熟追说前耳言佛性者一切众生皆有果人之性也佛性不变即真常矣法华似秋成大获涅盘如捃拾余残耳问法华开显无不成佛何有未熟五千起去人天被移答法界众生未益者众何但五千今虽未悟后必解脱一开之后无所间然岂将残党以疑大阵应知五千是增上慢虽不广闻开三显一已闻略竟虽非当机亦预结缘虽未现悟亦於涅盘及以灭后而信一乘人自多途法华常顿不可见於未熟余残便妨法华开显者也。
　　【科】二为末代钝根於佛法中起断灭见夭伤慧命亡失法身设三种权扶一圆实故名扶律谈常教。
　　二留逗末代如来灭后名为末代不悟圆常名为钝根遂於佛法弃舍毗尼复谓如来定入灭度名断灭见乘戒既缓诸恶庄严慧命法身夭伤亡失如来预鉴故演涅盘施设三教之权扶助一乘之实广明持戒委示真常正助相须乘戒俱急法身严显慧命昭然扶律谈常其益大矣夭者中死也问慧命法身常住不灭何故文云亡失夭伤答法体何失但由众生无闻思修所以流转众苦烦恼故知得失在众生耳非约法也法身既失报应可知三身不显三障炽然准四念处明赎命教乃是赎於藏通之命别圆自有常住之命故非所论当知念处约真中说今文扶律约偏圆言又荆溪云以在秽土须说赎命为捃拾故扶律说常令久住故兼权明实故涅盘显扶律说常是赎众生法身慧命之大宝也佛化既以涅盘赎命末代凡流大乘语者舍而不用岂非逆耶。
　　【科】然若论时味与法华同。
　　三然若下辨时味文分二初同法华法华开三教之权显一乘之实名大王膳涅盘点劣浅之三修是胜常乐我名醍醐味王膳醐醐其味无别显实胜修时无侧影故云时味与法华同。
　　【科】论其部内纯杂小异。
　　二论其下与法华辨纯杂法华纯一涅盘杂诸故荆溪云判味同时而部有异约理名别咸归常住约机彼称捃拾约法彼存三权论意彼带律仪语证彼兼小果受益彼无广记说时长短永殊谈常过未不同论譬大阵残党现瑞表彰各别破执难易不同领解近远亦乖述成被根不等用治生死不同付嘱有下有此得兹十六余略可知失斯同异讲授殊难岂唯二经余亦不易具如大部补注之中注解此之十六同异。
　　【科】故文云从摩诃般若出大涅盘。
　　四故文云下引证分二初引当经证言文云者涅盘经第十三文也从般若出大涅盘者此第二番调熟人也何者良以此机法华未悟如来所以重说般若融通袪滞然后为说涅盘脱之若云般若出法华者此是初番调熟人也譬如田家先种先熟先收后种后熟后收矣。
　　【科】前法华合此经为第五时也。
　　二前法下明二经同时前文明涅盘时味同法华今文明法华合此经时味既同故文互现然前虽辨若论时味与法华同未是总结故亦可将今文总结第五时也。
　　【科】问此经具四教与前方等部具说四教为同为异。
　　五问下料拣文为二初问言此经者涅盘经也具四教者正指前云为未熟者更说四教亦兼末代三权一实涅盘方等既具四教同耶异耶。
　　【科】答名同义异方等中四圆则初后俱知常别则初不知后方知藏通则初后俱不知涅盘中四初后俱知。
　　二答俱云四教即名同也知常等殊即义异也初谓初心后即后位初后皆悉造境即中无非法界故云圆则初后知常别初不知即初心也后方知者回向后心证道同也故金錍云即具唯圆及别后位是故别教信住行位皆不知常回向薄知登地少证良以次第三观若入中道与圆不异故回向位圆修知也至初地位分证知耳问别人初心知能造是常住佛性何谓不知答初虽了知能造佛性盖但中耳今云知常乃是了知依正二报圆融不二无非法界故不可以但中难也所以别人依迷示迷云能造是附权立性云所造非理实教权是故然耳应知别人后位知常即是圆人不可更存别人之号藏通初后俱不知者是界内教折体之空空非佛性微妙之理故此二教俱不知常若乃自就通教而论受圆接等亦云知常问别教通教皆受圆接并得知常何故此文唯云别教后位知常答斯盖未论受接之说且取次第三观若入中道与圆不异登地亲证不存隔历之义也问方等中藏通及别教初心何故不知常答法华已前二乘之人及偏菩萨俱未禀性各住化城若令知常到法华中何所述耶涅盘中四初后俱知者追说四教具谈佛性是故初后皆知常住故辅行云彼经四教皆知常住本意在圆权用三教以为苏息实不保权以为究竟元意知圆是故相即粗心若息还依顿观问涅盘中四若俱知常何故墙壁非佛性耶答四俱知常约归实说墙壁非性是权缘了权非究竟必归於实况复别为末代一机或实或权如金錍说问化仪四教方等中四涅盘中四从渐开四别教有四如何分别答化仪之四通收顿渐从渐开四别在渐收方等中四但在渐中涅盘中四名为追说别虽有四还为别摄。
　　【科】问将五味对五时教其意如何。
　　三问下料拣时味文分二初问如上文中所将涅盘五味以对五时顿渐等教有何意耶。
　　【科】答有二。
　　二答文为二初标。
　　【科】一者但取相生次第。
　　二一下释分二初约相生为三初标。
　　【科】所谓牛譬於佛五味譬教乳从牛出酪从乳生二酥醍醐次第不乱。
　　二所谓下释。
　　【科】故譬五时相生次第。
　　三故譬下结言相生者大涅盘经第十三云佛告住无垢藏王菩萨譬如从牛出乳从乳出酪从酪出生酥从生酥出熟酥从熟酥出醍醐醍醐最上佛亦如是从佛出十二部经从十二部经出修多罗从修多罗出方等经从方等经出般若波罗从般若波罗出大涅盘天台所立五味相生文在斯矣故前文以乳对华严乃至醍醐对法华等但约相生不论浓淡若论浓淡则华严大教其味成淡鹿苑小法其味却浓有此不便取相生耳。
　　【科】二者取其浓淡此则取一番下劣根性。
　　二约浓淡文分三初下根为三初标示所言取者谓於涅盘相生之文约义亦可取喻浓淡言一番者即下根也言下劣者不发大心但求小果也天亲呼为下劣小乘众香称为贫所乐法。
　　【科】所谓二乘根性在华严座不信不解不变凡情故譬其乳次至鹿苑闻三藏教二乘根性依教修行转凡成圣故譬转乳成酪次至方等闻弹斥声闻慕大耻小得通教益如转酪成生酥次至般若奉勅转教心渐通泰得别教益如转生酥成熟酥次至法华闻三周说法得记作佛如转熟酥成醍醐。
　　二所谓下释慕大耻小如向已明二乘之人在般若会被加领法心不惊怖名渐通泰。
　　又二乘人至般若时不同方等悲泣之时故名通泰又般若时机无隔异名为通泰言三周者法说譬喻宿世因缘约法而说故云法说余二可知方等般若得通别益约密说也何者且通教是大乘初门二乘既在方等慕大是则义当密得通益故荆溪云谓受弹斥令叹大自鄙即其益相通教利根及别圆人自於一边得益无妨别教既是菩萨法门二乘之人在般若中为诸佛子说菩萨法是则义当得别教益故荆溪云皆使令知即熟酥益得此益已义成别人又於此座即被弹诃及加说大故知从此密蒙被接若准玄文至般若时冥成别人是次第密不次第密处处显实岂但别耶别既约密通岂显哉。
　　【科】此约最钝根具经五味。
　　三此约下结。
　　【科】其次者或经一二三四。
　　二其次下明中根经者历也此或经下一字剩也应云或经二三四焉何者或经二是鹿苑或经三是方等或经四是般若於此二三四而得悟入者是名中根也故妙玄问为一人禀五味为五人耶答自有一人禀一味如华严中纯一根性不历五味自有一人历五味如小乘於顿如乳乃至法华名为醍醐自有利根菩萨未入位声闻於三藏中见性是历二味於方等中见性是历三味於般若中见性是历四味。
　　【科】其上达根性味味得入法界实相何必须待法华开会。
　　三其上达下明上根言上根者即向所引玄义文云如华严中纯一根性不历五味言味味者恐文误也应云初味得入法界若云味味滥於中下是则若无妙玄三根历味之文将何以定今文之误耶。
　　【科】上来已录五味五时化仪四教大纲如此。
　　二上来下结然上所录五时五味但是当分犹复未明五时互通初后之相案妙玄云若华严顿乳别但在初通则至后无量义云次说般若历劫修行华严海空法华会入像法决疑云今日座中无央数众或见如来入涅盘或见住世一劫或见丈六小身大身报身法身同虚空等如日初出先照高山日若垂没亦应余辉峻岭故莲华藏世界海通至涅盘之后况前教耶若鹿苑酪教别在第二通亦至后如迦留陀夷於法华中面得授记后因非时而入聚落为俗打杀埋马粪中后从粪出便入灭度文在涅盘当知酪教亦至於后若方等教别在第三通亦至后方等陀罗尼云先於王城授声闻记今於舍卫授声闻记故方等教亦至於后若般若教别在第四通亦至后从得道夜至泥洹夜常说般若故般若教亦至於后若涅盘教别在第五通亦至初从初发心常观涅盘行道故知涅盘通亦至初若法华教就显露边不见在初若约秘密何往不通故身子云我昔从佛闻如是法故知法华密亦通初。

　　天台四教集解卷上
　　天台四教仪科解卷中(会永嘉记入於观师本文)

　　　　永嘉沙门释　从义　撰
　　天台四教集解卷卷中
　　【科】自下明化法四教。
　　二自下明化法四教文分二初总标自者从也。
　　【科】第一三藏教者。
　　二第下释为二初明如来说四教法分四初三藏教又三初标此教所明因缘生灭正化小乘傍益菩萨。
　　【科】一修多罗藏(四阿含等经)二阿毗昙藏(俱舍婆沙等论)三毗尼藏(五部律)。
　　二一下释分二初释教法二初示三藏名义四初列名梵云修多罗此云法本亦云契经出世言教之本故云法本契理契机故云契经修多罗有通别之义如上已明阿含经中多明修行故三学中即是定也梵云阿毗昙此云无比法圣人智慧分别法义不可比之故云无比法论中多明问答研核义理故三学中即是慧也梵云俱舍此云藏也藏以包藏为义此论包藏诸胜义等是故云也婆沙此云广说亦云五百说也等论者等小乘诸论也毗尼者此云灭也佛所制戒众生持之能灭身口七支之恶故三学中即是戒也南山云毗尼翻灭从功能为名非正译也正翻为律律法也从教为名断割轻重开遮持犯非法不定故以翻之今家诸文且约功能故云灭也五部律者一昙无德此云法密亦云法藏大集经云颠倒解义隐覆法藏隐覆即是密义故也法名四分二萨婆多此云一切有以计三世皆实有故法名十诵三弥沙塞此云不着有无观以由不作地水火风虚空识相法名五分四迦叶遗此云重空观说无有我及以受者转诸烦恼犹如死尸法名解脱此有戒本五婆粗富罗此云犊子上古有仙染犊生子故从种姓以立其名然而律文未至於此是名五部僧祇部者即根本也行解虚通不生偏执此亦名总余五名别如来灭后迦叶阿难末田和修优波五师体权通道故不分教后优波有五人弟子各执一见遂分如来一大律藏为五部焉出曜经云佛在波罗奈国最初为五人说契经修多罗藏佛在罗阅祇最初为须那提说毗尼藏佛在毗舍离猕猴池最初为跋耆子说阿毗昙藏由此观之则三藏教皆是佛说故阿毗昙是佛自说何所疑哉故大论云阿毗昙门或佛自说如云比丘於诸有为不正忆念得世第一以至四果无有是处能正忆念得世第一至于四果斯有是处若诸罗汉於佛灭后造阿毗昙解释其义不可混同佛所说也问佛说名经那存论号答佛说名经弟子所作名之为论此乃一往大判之耳。
　　【科】此之三藏名通大小今取小乘三藏也。
　　二此下拣大取小大小之义如前已明言此之者指上辞也若但指於经律论三此乃可云名通大小以大小乘皆经律论若指毗昙俱舍等论何曾通大若依此义是则应云三藏之名名通大小一家诸部文义咸然焉。
　　【科】大智度论云迦旃延子自以聪明利根於婆沙中明三藏义不读衍经非大菩萨又法华云贪着小乘三藏学者。
　　三大下引论经证大论正明摩诃衍门故斥三藏为小乘也非大菩萨者非是衍门大菩萨也是则三藏名小菩萨矣故大论云佛灭百年阿输迦王作会诸师论议异故有别部名从是至姓迦旃延婆罗门道人利根尽读三藏内外经书欲解佛语作发智论八犍度等后诸弟子作[鞥-合+(白-日+田)]婆沙又云声闻法中摩诃迦旃延子说菩萨相义如是摩诃衍人云迦旃延子辈是生死人不诵不读摩诃衍经非大菩萨不知诸法实相自以利根智於佛法中作诸论义乃至论中处处皆以摩诃衍门对斥三藏名小乘也故迦旃延从姓立名此云文饰善赞咏故又亦应引成实论中我今欲明三藏实义况法华去小乘三藏是则二论一经皆以三藏名小乘也。
　　【科】依此等文故大师称小乘为三藏教。
　　四依此下引大师判具在诸部。
　　【科】此有三乘根性。
　　二此有下明教所被机文分二初通标三乘此三藏教所被之机有三乘人根性不同虽通标三至下别释且置余二但释声闻及夫下文明行位中三乘具足矣。
　　【科】初声闻人依生灭四谛教。
　　二初下且示声闻文分为三初正辨声闻四谛教又二初通标依生灭四谛教者此中应引四念处文八三之义理教智断行位因果此八皆约三乘辨之理三者声闻理在正使外缘觉理在习气外菩萨理在正习外教三者声闻四谛教缘觉十二因缘教菩萨六度教智三者声闻总相智缘觉别相智菩萨总别相智断三者声闻断正使缘觉断习气菩萨断正习行三者声闻为自修戒定慧缘觉为自修独善寂菩萨为众生修六度位三者声闻住学无学缘觉住无学菩萨三祇登道场因三者声闻带果行因缘觉望果行因菩萨伏惑行因果三者声闻断正使如烧木为炭缘觉断习气如烧木为灰菩萨正习尽如烧木无炭灰苦集灭道四也一一审实不虚谛也此四皆名生灭者迷真重故从事得名苦则三相迁移所谓一期及以念念二种三相三相则是生异灭也三相改变故云迁移集则四心流动谓贪嗔痴及以等分四种妄心流动不住也是则苦集迁移流动皆生灭矣道则对治易夺以实有道治彼苦集故云对治有苦集时则无有道若有道时能除苦集故云易夺灭则灭有还无灭有因果还归无余是则道灭亦生灭矣又有苦集则无道灭若有道灭则无苦集菩提烦恼更互相倾名生灭也若无生无量无作下文当辨夫四种四谛其名本出大涅盘经圣行品中荆溪问曰何故立四种四谛之殊答谛本无四谛只是理理尚无一云何有四故知依如来藏同体权实大悲愿力随顺物机不获已而用既机宜不同致法有差降从一实理开於权理权实二理能诠教殊故有四种差别教起涅盘实后暂用助圆故须具用四种四谛矣。
　　【科】言四谛者一苦谛。
　　二言下别释分四初苦谛为三初牒通标别四谛牒通别标苦谛所言苦者逼恼为义一切有为心行帝为无常之所逼恼苦有三种一苦苦二坏苦三行苦此之三苦有通有别别则三受别对三苦三受者何所谓苦受从苦缘生情觉是苦即苦苦也二乐受乐若坏时名坏苦也三不苦不乐受常为无常之所迁流迁流属行名行苦也此乃别论三苦三受若通论者是则三受通有三苦何者三受之心自是其苦从苦缘生通是苦苦三受之心通为坏相即是坏苦三受之心通是运动不停之相名为行苦若通若别无非是苦审实而有故名谛也又生在欲界苦等三途故云苦苦三界已苦欲界复苦故云苦苦乐坏时苦等於三途故云坏苦处中苦者名为行苦通至无色又复三苦通徧三界又诸论文多以三途名为苦苦诸天衰相天乐坏时生於大苦名为坏苦人间行苦念念苦故。
　　【科】二十五有依正二报是。
　　二二十下释别分二初示苦谛体二十五者下文自列所言有者二十五处所有因果而不灭亡故云有也六界国土名依报也六界五阴及以假名是正报也苦谛之体其唯斯矣。
　　【科】言二十五有者四洲四恶趣六欲并梵天四禅四空处无想五那含(四洲四趣成八六欲天并梵王天成十五四禅四空处成二十三无想天及那含天成二十五)。
　　二言二十下解释分二初列别名数东弗婆提南瞻部洲四牛货洲北俱卢洲名为四也水中可居名为洲也地狱畜生饿鬼修罗名为四也因中造恶果感不善名为恶也修罗一界或善或恶下品十善名之为善是故诸文云三善趣三恶道也然虽行善欲胜他故因时猜忌故使果上怕怖无极是故亦为恶道收也趣者往也到也所谓业因令诸有情往到彼也四王忉利夜摩兜率变化他化名为六也如此六天通有四欲一情二色三食四淫名为欲也欲者希须也梵者此云净也即娑婆世界主也娑婆界主即是初禅大梵天王也毗昙云二禅已上无言语法故不立王若璎珞经禅禅之中皆有梵王但是加修四无量心报胜为王无统御也初禅中有觉观语言则能主领是故名为娑婆界主准萨婆多宗唯有十六天以梵辅无想无别处故若依经部约於身量立十七天以大梵梵辅身量别故若上座部乃约因果立十八天上座部者取结集时窟内迦叶上座故也梵王乃以无寻伺为因果无想乃以无心为因果也言经部者立义依经故也佛灭度后四百年初从一切有部复出一部名为经部凡所明义以经作证不依律论大梵身长一由旬半梵辅身长一由旬也初二三四名为四也禅是梵语此云弃恶亦功德林又思惟修故名禅也空处识处无所有处非非想处此之四天既皆无色名四空也若於此四唯最初天名空处也色界之中第十三天是无想也外道所居一期之间心想不行名无想矣五那含者无烦无热善见善现及色究竟此之五天第三果居名五那含那含具云阿那含也此云不还或云五种那含所居名五那含五那含者中生有行无行上流所以梵王别立为有者以常见外道计於梵王为生万物之主违之则生死顺之则解脱为破此计立为有也外道又计无想无心名为涅盘计五净居为真解脱是故立有有则生死未亡何解脱之可计乎四趣苦多众生不乐着故别立为有人则四洲不同故各立有也於四无色又名处者为破外道执空处为无身涅盘执识处为无边意涅盘执无所有处为净聚涅盘执非非想处为世间空窣堵波涅盘佛破此计说为生处非真解脱故云处也。
　　【科】别则二十五有总则六道生死。
　　二别则下束别为总分二初正示。
　　【科】一地狱道梵语捺落迦又语泥梨此翻苦具而言地狱者此处在地之下故言地狱谓八寒八热等大狱各有眷属其类无数其中受苦者随其作业各有轻重经劫数等其最重处一日之中八万四千生死经劫无量作上品五逆十恶者感此道身。
　　二一地狱下释分二初释六道二释生死初六道中文自分六初地狱道然六道有身寿劫数四生等事具如俱舍今不暇引所言梵语及此翻者佛生天竺乃是中国劫初之时梵天下生身有光明是故天竺言语书等皆承於梵故云梵语翻即翻译礼记王制云五方之民言语不通嗜欲不同达其志通其欲东方曰寄南方曰象西方曰狄鞮北方曰译佛教本自西方而至合云狄鞮今云译者或以汉世多事北方汉明帝时初传佛教自后放之皆云译也或是最初从北方来又复初从北天竺至义皆通也译者传言也又易也变易梵语同华音也如翻锦绮背面虽异其华是一背面犹如华梵之殊其华是一佛意同也余如大部补注中示狱者婆沙云多分在於瞻部洲下过五百踰缮那乃有其狱也故地下狱非适今也其字从言从二犬者所以守也若此方狱皋陶所造也。
　　言八寒者一頞部陀此云疱也谓诸众生被寒逼故身如疮疱也二尼剌部陀此云疱裂也三頞哳咤四臛臛婆五虎虎婆此乃皆是众生被寒逼故但作如此等声故也所以从声以立三狱之名也六嗢钵罗此云青莲华七钵特摩此云红莲华八摩诃钵特摩此云大红莲华此等皆是被寒逼甚其身乃作青红等色故以身色以立三狱之名也言八热者一等活众生受苦凉风所吹等初活故二黑绳谓先以黑绳絣量肢体后方斩锯也三众合谓众多苦具合来逼恼也四嗥叫谓众苦所逼异类悲号也五大叫谓众苦所恼发声大叫也六炎热谓火炽炎热逼害众生也七极热谓火中之热此为极也八无间梵云阿鼻也此中受苦无有间息故云无间也此八寒热名为大狱更自各有眷属小狱其类无数然诸文说一一自有十六小狱以为眷属是则都有二百七十二也又有孤独狱者在於山间旷野空中及树下等言上品者作业最重其心猛盛名上品也杀父杀母杀阿罗汉破和合僧出佛身血事不顺理名五逆也身行杀盗淫口则妄言绮语两舌恶口意乃起贪嗔痴而违於善故云十恶也四解脱经名为火途即地狱道矣。
　　【科】二畜生道亦云傍生此道徧在诸处披毛戴角鳞甲羽毛四足多足有足无足水陆空行互相吞啖受苦无穷愚痴贪欲作中品五逆十恶者感此道身。
　　二畜生道畜褚究许六向究三切并通若作褚六切者即六畜也六畜即牛马鸡豕犬羊也亦云傍生者婆沙云形傍行傍故名傍生何者以由心行业不正故感畜生道名心傍也身多横住如牛马等名形傍也又畜生者亦名徧有五道之中皆徧有故故四王天已上诸天皆悉有之如天所乘象马等也故大论以三类摄之谓昼行夜行昼夜行又复有三谓水陆空行也因此须知众生之义中阿含云劫初之时光音天下生于世间无有尊卑众共生世故云众生又以众阴有假名生故云众生又复处处而受生故故云众生新译恐滥称为有情虽拣无情三义咸失身披等者身披其毛如猫狗等头戴其角如牛羊等鳞如龙鱼甲如龟鳖羽毛如飞鸟四足如牛羊多足如百足有足谓之虫无足谓之豸不别因果但作恶业故云愚痴其心劣前名为中品四解脱经称为血途即畜生道也。
　　【科】三饿鬼道梵语阇利哆此道亦徧诸趣有福德者作山林冢庙神无福德者居不净处不得饮食常受鞭打填河塞海受苦无量谄诳心意作下品五逆十恶感此道身。
　　三饿鬼道常饥曰饿鬼之言归尸子曰古者名人死为归人又人神曰鬼地神曰祇也。
　　阇梨哆者此云祖父众生最初生於彼道故名祖父若后生者亦名祖父或居海岸或在山林及余处等故云此道亦徧诸处形或似人或如兽等心不正直名为谄诳劣前愚痴故名下品四解脱经称为刀途即饿鬼道也。
　　【科】四阿修罗道此翻无酒又无端正又无天或在海岸海底宫殿严饰常好斗战怕怖无极在因之时怀猜忌心虽行五常欲胜他故作下品十善感此道身。
　　四阿修罗道翻无酒者於四天下采拾众华酝在大海所冀成酒而为鱼龙业力所变其酒之味不能成故由是发誓而断於酒故云无酒其形丑陋名无端正常与诸天共相斗战而多失利如此乃是不有诸天故云无天此修罗在饿鬼道摄故居海岸畜生道摄故在海底首楞严说四种修罗一於鬼道以护法力成通入空此阿修罗从卵而生鬼趣所摄二於天中降德贬坠其所卜居邻於日月此阿修罗从胎而生人趣所摄三者持世力洞无畏能与梵王及以诸天争胜斗战此阿修罗从变化生天界所摄四者别有下劣修罗生大海心此阿修罗从湿气生畜生界摄所感之处宫殿严饰良由因中行於五常十善故也常好斗战怕怖无极良由因中行於猜忌嫉妬故也五常具如次文所辨身三口四意三对治十种之恶故云十善也猜者疑惧也诗传云以色曰妬以行曰忌害贤曰嫉也。
　　【科】五人道四洲不同谓东弗婆提(〔寿〕五百岁)南阎浮提(寿一百岁)西瞿耶尼(寿二百五十岁)北郁单越(寿一千岁命无中央圣人不出其中即八难之)一皆苦乐相间在因之时行五常五戒五常者仁义礼智信五戒者不杀不盗不邪淫不妄语不饮酒行中品十善感此道身。
　　五人道礼记云人者五行之端说文云天地之性最贵者也尚书云惟人万物之灵孔氏传云天地所生惟人为贵是故人字象臂胫之形也。
　　弗婆提者亦云毗提诃此云东胜身洲良以身形胜余身故阎浮提者亦云瞻部无热池侧有瞻部林树林高大此方无故所以不翻若准西域记音中翻为秽树也。
　　瞿耶尼者亦瞿陀尼此云牛货劫初之时须弥山西有一宝牛以此宝牛而为货易故以名焉。
　　郁单越者亦云俱卢此翻胜处於四洲中此最胜故。
　　四洲文下注寿岁者东南西三亦不局定尔许之岁今从极分而说之耳然南洲寿最不定也唯有北洲寿定千岁故俱舍云诸处有中夭除北俱卢洲以寿定故以乐极故以执坚故所以圣人不出其中。
　　言八难者一地狱二畜生三饿鬼四北洲五无想天六佛前佛后七世智辩聪八生盲喑痖北洲即在八难中一然则若论果报最胜北洲为上南洲为下若论值佛得闻正法南洲为上北洲为下故大论云南洲三事尚胜诸天况北洲乎一能断淫二识念力三能精进是故生於南洲值佛闻法名为上上因缘仁义礼智信五也百王不易常也仁者忍也好生恶杀善恶含忍也又博施济众爱人利物也义者宜也裁制其事合其宜也礼者体也事得其体则君臣父子进退撙节若无其礼则非法也智者知也照了博察无所不明也信者忠也诚也验也夫人之言既忠且诚可以验用无虚妄也又愍伤不杀仁也清察不盗义也防害不淫礼也持心禁酒智也非法不言信也不杀不盗不邪淫不妄语不饮酒五也能防身口名为戒也余如下辨大论十二十三广释法界次第亦略示之然此五戒前四是性后一是遮即是在家受已而为清信士女也一不杀者云何名杀知是众生发心欲杀而夺其命是名为杀若不如是名不杀也二不盗者云何名盗知他之物而欲取之去离本处是名为盗若不如是名不盗也三不邪淫者云何名邪淫若在家女父母兄弟姊妹夫主王法守护若出家者戒法守护乃至自妇受一日戒有娠乳儿及非道处如是犯者名曰邪淫若不如是名不邪淫也四不妄语者云何名妄语欺诳於他言无真实若不如是名不妄语也五不饮酒者酒有三种一谷酒二果酒三药酒谷酒可见果酒者蒲萄阿梨咤树果等名果酒也药酒者种种药艹和米甘蔗变成酒味不饮斯等名不饮酒也能行五常及持五戒则人道不失矣故尧舜禹汤以五常而治于天下仲尼轲雄祖述之则君臣父子夫妇正也夫人王以五常而治世法王以五戒而化物不杀则仁不盗则义不邪淫则礼不妄语则信不饮酒则智是故五常五戒名异而义同也世之君子谓佛之道无益于天下者岂其然乎岂其然乎昔宋文帝元嘉年中问侍中何尚之曰范泰谢灵运等皆云六经本是济俗若性灵真要则以佛经而为指南如其率土皆纯此化朕则坐致太平矣何尚之对曰臣闻渡江已来王导周觊宰辅之冠盖王蒙谢尚人伦之羽仪郄超王谧王坦王恭或称独步或号绝伦谢敷戴逵范汪孙绰皆致心於天人之际靡非清净之士皆谓释氏之教无所不可何哉且百家之乡十人持五戒则十人淳谨百人修十善则百人和睦传此风教周徧天下则仁人百万矣夫能行一善则去一恶去一恶则息一刑一刑息於家百刑息於国则陛下之言坐致太平是也。
　　【科】六天道二十八天不同(欲界六天色界十八天无色界四天)初欲界六天者一四天王天(居须弥山腹)二忉利天(居须弥山顶自有三十三天已上二天单修上品十善得生其中)三夜摩天四兜天五化乐天六他化自在天(已上四天空居修上品十善兼坐未到定得生其中)次色界十八天分为四禅初禅三天(梵众梵辅大梵)二禅三天(少光无量光光音)三禅三天(少净无量净徧净)四禅九天(无云福生广果已上三天凡夫住处修上品十善坐禅者得生其中无想天外道所居无烦无热善见善现色究竟已上五天第三果居处上〔之〕九天离欲粗散未出色笼故名色界坐得禅定故得禅名)三无色界四天(空处议处无所有处非非想已上四天只有四阴而无色蕴故得名也)。
　　六天道天之名义如前已明二十八天者三界竖论也注文显矣。
　　四天王天者东方提头赖咤此云持国居黄金山领二鬼一名乾闼婆此云寻香行天帝俗乐之神也二名富单那此云臭饿鬼中胜者也或云主热病神也南方毗留勒叉此云增长居瑠璃山领二鬼一薛荔多此云祖父饿鬼中劣者也二鸠盘荼此云瓮形似冬瓜即厌魅鬼也西方毗留博叉此云非好报居白银山领二鬼一毒龙二毗舍阇此云啖精气鬼啖人及五谷之精气也北方毗沙门此云多闻居水精山领二鬼一夜叉此云轻捷飞行疾也二罗剎此云可畏亦云暴恶也居须弥山腹者须弥此云妙高四宝所成名妙出七金山名高此山举高三百三十六万里八万四千踰缮那山之半腹去地四万二千踰缮那准楼炭经须弥山半广二十四万里若读文句须知此说俱舍颂云妙高层有四相去各十千傍出十六千八四二千量坚首及持鬘常憍大王众如次居四级亦住余七山二忉利天忉利此云三十三也故须弥山顶有四峰一峰八天四八乃成三十二天帝释居中成三十三俱舍颂曰妙高顶八万三十三天居四角有四峰金刚手所住中宫名善现周万踰缮那高一半金城中有殊胜殿周千踰缮那所言自有三十三者谓此山顶自有故也非谓除帝释外别自有也单修十善者若夜摩已上兼修定力此中无定但修十善得生其中故云单修也三夜摩天夜摩此云时分亦云善时以此天中时时多分唱於快乐也四兜率天兜率此云喜足亦云妙足以此天中於五欲境生喜足故五化乐天於境变化而自乐故六他化自在天於自他境皆能自在变化故也已上四天悉空居者良由因修定力故使果报居空未到定者亦云未至未入根本地根本地未现前而能离欲故云未至未到也故止观云若端坐摄身调和气息泯然澄静身如云影虚豁清净虽复清净而犹见有身心之相是则名为欲界定也从此已去忽然不见欲界定中身首衣服床铺事等犹如虚空冏冏安稳身是事障事障未来障去身空未来得发如是名为未到地相无所知人忽若得此谓无生忍性障犹在未入初禅岂得谬计无生忍乎言性障者欲界惑也。
　　次色界中十八天者然此乃是清净之色不同欲界垢染色也初禅三天一梵众者梵众即是梵王民也二梵辅者梵辅即是梵王臣也辅者弼也助也三大梵者世界之主故名大也二禅三天一少光者居二禅初其光且少名少光也无量光者光明胜前无有限量名无量光也光音天者此天语时口出净光也音语音也又复彼天无有觉观及以语音但以光当语故云光音也又火灾之焰至此天际初生天者悉皆怖畏旧天语云勿怖勿怖以念火光故云光音也新译谓之极光天矣。
　　三禅三天一少净者居三禅初少分清净名少净也此净胜前无有限量名无量净也其净周徧名徧净也四禅九天一无云者此从所依以立名也三禅已下虽云空居然其所依犹有云故从四禅去诸天居空而无有云此天居四禅之首在无云之初是故从初名无云也有福德力乃生此天果上说因名福生天也所感之果广而且大名广果天也无想天义如向已明无烦天者烦谓烦杂生此天中无诸烦杂名无烦天也无热天者生此天中无诸热恼名无热天也善见天者色身殊胜善相见故名善见天也善现天者色相转胜善变现故名善现天也色究竟天者色界诸天此天最上终极无过名色究竟天也离欲粗散者谓欲界之色粗而心散而今离之得色界之色细而心定也未出色笼者在於色界为色所罩未得无色四空之处名色笼也坐得禅定得禅名者谓根本四禅也此之四禅亦云四定诸文中云四禅八定四在八数而重列者若色无色二界相对色界名禅无色名定故云四禅四空定也若色无色对欲界散则上二界俱受定名故云四禅更云八定或云八禅亦上二界通名为禅定对欲乱禅亦名静故诸圣教随用不定三无色界有四天者拣异色界故云无色然无色界宗计不同故大众部云有细色但无粗色故名无色故无色天变身万亿共立毛端空量地界阿含经说无色界天泪下犹如春月细雨佛边侧立皆是化作随时大小非业果身仁王经列无色天众涅盘经说无色界色非诸声闻缘觉所知故大小乘皆说有色又毗昙云无色界中有道共戒道共戒是无作色法无漏缘通故此戒色随无漏至无色界也成实论云色是无教不至无色故无色界有色无色宗计不同欲知成论色是无教不至无色须读天台大部补注又中阴经说如来至无色界中无色诸天礼拜世尊华严经云菩萨鼻根闻无色界宫殿之香有色无色审自详之言空处者行人厌患色笼如牢如狱心欲出离乃修观智灭三种色得生此天空无所有名空处天言识处者行人厌患虚空无边於是修观舍其空处更缘识处名识处天言无所有处者行人厌於识处无边於是舍之入无所有名无所有处天言非非想者舍二边想而入定者名非非想行人厌於无所有想处如痴有想处如痈如疮更有上定名非有想非无想处於是乃舍二边求生此天亦云凡夫外道得此定时谓证涅盘断一切想故云非有想也佛弟子众如实知有细想烦恼故云非无想也得失合论故名非有想非无想矣受想行识四也能覆真理阴也蕴者聚也四言阴色言蕴文互现耳旧译谓之阴新翻谓之蕴。
　　【科】上来所释从地狱至非非想天虽然苦乐不同未免生而复死死已还生故名生死。
　　二上来下释生死故前束别为总文云六道生死如向六段释六道竟故今乃释生死之说人多不知所以云尔。
　　【科】此是藏教实有苦谛。
　　三此是下结成苦谛以三藏人所解诸法是实有故摩诃衍人所解诸法皆如幻故七种二谛岂不思乎。
　　【科】二集谛者。
　　二集谛分三初标列会同分四初标名二集谛者即标名也所言集者以招集为义也则是心与诸业相应聚集招於生死之果也故集有三种业一善业即十善也二不善业即十恶也三不动业即四禅八定也四心流动见思烦恼与前业合定能招聚三界生死之苦果矣。
　　【科】即见思惑。
　　二即见思惑一句是集谛体也见思惑者界内四住也若约界外即五住焉见思名义前文已明。
　　【科】又云见修又云四住又云染污无知又云取相惑又云枝末无明又云通惑又云界内惑。
　　三又云下列异名集谛之体有种种名是故列之言见修者见即见道所断烦恼即见惑也修即修道所断烦恼即思惑也言四住者见惑若断无有前后是故合之为一住也思惑且分三界次第所以离之为三住也住者着也以有见思则住三界不能出於火宅故也又云染污无知者文中作污字之误也见思二惑能招生死名为染污於境不悟名曰无知然小乘中立二无知染污无知无明为体不染污无知劣慧为体谓味势熟德时数量耳大部补注已引注之又云取相者即起信论六粗是也所谓智相计名字相执取相相续相起业相业系苦相也或云见思取生死相名取相也又云枝末无明者枝末乃对根本得名皆从喻也故别圆教障中无明即根本也障真无明即枝末也不了法界名曰无明无所明也何者法界中道喻如大地迷中道故名为不了即是无明如树根本依地而生故云根本然而复迷根本无明於兹更起虚妄取相犹如枝末从根本生即是障中微细无明而生障真见思惑也又云通惑者通惑即对别惑得名通惑即是枝末无明别惑即是根本无明若尘沙惑亦别惑收文句记云二障只是烦恼所知此之二障若别论者在别地前无知唯是界外尘沙若通上下无知即摄内外无知及以无明故知但是开合异耳故地持中明烦恼障及似智障今家乃依大品大论开为三惑是故智障兼於事理障事智者是尘沙惑障理智者是无明惑若以通惑通於四教别惑别在别圆教者且如尘沙既是别惑通界内外及以四教岂得谓之别在别圆须知通惑通於三乘两教二乘四教菩萨皆须伏断见思惑故别惑别在菩萨所断四教菩萨皆断尘沙但前二教不断无明之别惑耳夫通别二惑及通别习气一家教部所明断位其说不同何者止观云初信破见二信至七信破思八信至十信断习引华严云初发心时正习俱尽界外未尽界内尽耳辅行云八信至第十信习尽者习通界外尘沙无明引华严者初证初住却望十信故云界内正习尽也光明文句云二乘断通菩萨断别若通若别究尽在佛引地持云若入第九清净净禅通别惑累正习皆尽有人释云通惑正使圆七信尽习气至佛同别习尽又云佛地不唯别尽通亦穷边以由见思徧十方故又有人云通尽已久望前总说云皆尽耳余谓此说得辅行释初住却望十信习尽次第意也又有人云通别惑累至佛尽者此约界外自分通别又有说云通惑正习圆住前尽别惑正习初住已上至佛尽者约竖说也通别惑累至佛尽者约横说也今谓止观所明十信界内习尽且顺教道次第云耳若依圆妙是则须明六即之义何者五品即是观行三观六根即是相似三观初住已上分证三观妙觉即是究竟三观是则通别不出三惑三惑谛观位位既妙何得前后横竖落耶光明文句正示圆妙故云通别至佛方尽况辅行云从初已来三谛圆修与次第义永不相关此论粗惑任运断处与次第齐若乃圆妙岂可只破通惑者哉位位圆妙如何解耶又云界内惑者以有见思故生界内通惑若尽则生界外此约大教云界外耳。
　　【科】虽名不同但见思耳。
　　四虽名下会同上来所列种种异名虽然不同盖是随机笃论其意体是见思故云虽名不同但见思耳。
　　【科】初释见惑有八十八使。
　　二初释下别释见思文分为二初释见惑又二初通标名数初释见惑是标名也有八十八是标数也。
　　【科】所谓一身见二边见三见取四戒取五邪见(已上利使)六贪七瞋八痴九慢十疑(已上钝使)。
　　二所谓下别释其数文自分二初列十使为本一身见者於五阴身立以主宰名身见也二边见者从身见上复计断常执断非常执常非断随计一边名边见也三见取者於非涅盘而生取着执以为胜名见取也四戒取者於非戒法谬有执持如外道持鸡狗等戒名戒取也五邪见者邪心取理拨无因果名邪见也六贪乃是引取无厌。
　　七嗔名为忿怒不息八痴良由无明不了九慢斯盖自恃陵他十疑只因犹豫不决上五名利下五名钝利则造次恒有钝乃推利方生何者如计主宰名之身见赞而顺之便起贪爱毁而违之乃生嗔忿於兹不了是故愚痴以此陵他因而起慢迷惑不决所以生疑身见利上五钝既然边及邪等准思可见问贪等五钝既是思惑云何在於见惑收耶答夫论思惑乃有三种一俱生思与形俱生如女在於母胎之时於父生爱於母起恚男在母胎於母生爱於父生恚法尔如此非推之然名俱生也二推见解而起於思即见惑中五钝使是虽是思惑从身见起是则还为见惑收也三界系思即是三界九品思惑修道位去之所断也若俱生思及推身见而起思者初果见理一时无余故妙玄云断见谛惑而复兼除四思又止观明五利岂唯见惑何尝无恚欲耶故利中有钝断见惑人但名断利利中之钝名背上使见谛断时正利既去背使亦去又云五钝何必是贪嗔如诸蠕动实不推理而举螯张鬐怒目自大底下凡夫何尝执见行住坐卧恒起我心故知五钝非无利使虽起於利此利属钝从於钝使背上而起正钝既去背使亦除是故见思咸通利钝况复又约未发禅来所有十使悉皆名钝因定发见所有十使一时名利辅行料拣未得禅来纵起宿习所有烦恼及因现阴起於我见仍属钝使初果所断凡夫共有冥伏在身障真无漏若见谛理此惑自除故不同於禅后所起若外道等由未见谛得禅定已虽断钝使仍未曾断一毫见惑见惑现行故不同於未发禅来所有见惑及冥伏者是故不以八十八使见惑为例应知思惑既有俱生见惑亦尔如诸凡下恒起我心法尔如此岂非与形而俱生耶故瑜伽云於五取蕴心执增益见我我所名萨迦耶见此复二种一者俱生二者分别言俱生者一切凡夫乃至禽兽并皆现行言分别者如诸外道计度而起况界系思亦名迷事故迷事思不同推见所起思也。
　　【科】此十使历三界四谛下增减不同成八十八。
　　二此十使下约界示数文自分三初通示言历三界四谛增减者问上标集谛体唯见思今何以云历四谛耶答所迷之境须历四谛能起惑体但集谛收问苦集容有惑道灭何所论答由迷苦集道灭亦昧是故四谛并属所迷既俱所迷乃俱起惑故不可以苦集在迷道灭是悟而致妨也复次须知集惑与业以为能迷苦果生死以为所迷能所咸迷道灭俱惑是故见惑须历四谛。
　　【科】谓欲界苦十使具足集灭各七使除身见边见戒取道谛八使除身见边见四谛下合为三十二。
　　二谓欲界下别明又二初欲界言欲界苦十使具足者良由苦是有漏之果果报形质众生不了妄立主宰身见遂生复谓阴果有无断常随计一边故有边见然又於此执劣为胜计是涅盘故有见取更以其身持非禁戒故有戒取复以此身行其邪法拨无因果故有邪见执身见等犹预不决故有其疑无明迷暗故有痴惑故此七使皆於苦果身上而生其相亲近名亲惑也若贪嗔慢三种之惑但从前七违顺陵他而有此三是故此三於苦谛境其相踈远名踈惑也问戒禁属因苦谛是果何以苦下有戒禁取亲惑生耶答计多苦行执非禁戒望实为因故在苦谛亲惑摄也集灭各七除身边戒三种惑者良由集是有为有漏之因灭是无为无漏之果皆非从身苦境而有是故集灭除身见也既无身见边及戒取亦乃不存何者以边见是於苦果身计断常故戒取乃是於身所持非禁戒故是故此二依身而有身见既无此二何有故集谛下七使之惑有亲有疎见取邪见及以疑痴此四种惑附集而生其相亲切名之为亲何者有漏集因本是劣法执此劣法以为涅盘故有见取计此有漏邪妄之因拨正因果故有邪见於兹犹豫是故有疑无明迷暗所以有痴故此四种名为亲惑若贪嗔慢三种名踈例上说之无别意也灭下七使四踈三亲亲则邪见及以疑痴此三种惑名亲者何邪心取理拨正因果故有邪见疑痴二惑亦例前云是故此三名为亲惑若贪嗔慢三种名疎亦如向说今灭谛下见取之惑名为踈者良由见取体是执劣以为胜故且此灭谛自是无为真胜之果非是有为虚伪劣法是故见取灭谛疎矣若苦集下见取亲者以苦集体本是劣法执以为胜故名亲也道谛八使除身边者道是无为无漏之因且非依身故无身见既无身见边见亦无问既无身边应无戒取今道谛下何故有耶答苦下戒取依身而起名之为亲道下戒取但从邪见而生此乃名为趺惑何者道谛八使三亲五疎疎则於前苦集三疎灭下四疎更加戒取故有五疎何者以由道谛本是真因不是戒禁非因之因故不当立戒取亲惑此戒取等五种之惑但是从於邪见疑痴三亲而生俱为疎惑何者贪嗔与慢及戒禁取此四名疎如前所示若乃见取名为踈者以此见取体是执劣而为胜故今此道谛本非是劣是故见取亦为疎也若邪见等三名亲者以执邪道而为真道拨除正法故有邪见亲惑而起疑痴名亲亦例前说又复应知苦道二谛存戒禁者本在内道见苦能断本在外道见道能断问此四谛下所起诸惑依何教耶答依阿毗昙苦下十使足集灭除三见道除於二见上界不行恚。
　　【科】上二界四谛下余皆如欲界只於每谛下除瞋使故一界各有二十八。
　　二上二界下色无色界言只於者谓於色界及无色界四谛之下各除嗔也金光明云三十三天生嗔恨者此欲界耳非上界焉上界何故不行恚耶毗昙论云上界无相害故有善欲故性寂静故心滋润故所以无嗔也别圆极果三毒乃亡何故上界不行恚耶须知此乃小教权说故不可以大乘极难且无色界既无色阴何故却立身见等耶无色界中有色无色其义如前。
　　【科】二界合为五十六并前三十二合为八十八使也。
　　三二界合下结示文可知。
　　【科】二明思惑者有八十一品。
　　二释思惑文分为三初通标名数故前见惑乃从意根法尘而起思惟惑者则於五根五尘而生又於六尘而不计我皆是思惑有计我者名见惑焉。
　　【科】谓三界分为九地。
　　二谓三界下别释分二初总示九地言九地者一欲界五趣杂居地二初禅离生喜乐地三二禅定生喜乐地四三禅离喜妙乐地五四禅舍念清净地六空无边处地七识无边处地八无所有处地九非非想地问夜摩已上既皆居空何以云地答通以所依故受地名非谓泥沙土石地也。
　　【科】欲界合为一地四禅四定为八共为九地欲界一地中有九品贪瞋痴慢言九品者上上上中上下中上中中中下下上下中下下。
　　二欲界下约地辨数文又分二初欲界言有九品贪瞋痴慢者应知此四各有九品今且总云有九品耳上上等者先须了知三大品惑谓上中下於上品中复有三品故云上上上中上下上品既然中下亦尔。
　　【科】上八地各有九品除瞋使。
　　二上八下色无色界。
　　言除瞋者须知除嗔九品惑也此思惟惑何故无疑见道已断理无疑故见惑既历三界四谛思惟何故不历四耶若准见惑四十里水此缘一谛应是十里不横起故称之一渧重数甚多亦可十里四十里水既是四谛所断之惑断思但直缘一真谛或四谛中随缘一谛如十里水故大经云初果所断如四十里水其余在者如一毛渧也见八十八思八十一为定然乎教门赴机或广或略何必定也如云三结及五上分五下分等见思数无量无边。
　　【科】故成八十一也。
　　三故成下结文可见。
　　【科】上来见思不同总是藏教实有集谛。
　　三上来下结成集谛。
　　【科】三灭谛者。
　　三灭谛分三初标名所言灭者灭无为义结业既尽则无生死一切患累故名为灭又发无漏见思断故名之为灭业烦恼灭名为有余因灭故果灭名为无余也。
　　【科】灭前苦集显偏真理。
　　二灭前下示灭谛体由苦集灭真理现前言偏真者不具俗也。
　　【科】因灭会真灭非真谛。
　　三因灭下拣辨但是因灭而会真理非谓此灭便是真谛何者真理如月苦集如云道如却除灭如却已故四谛外别立真也当知苦集但是能覆不能恼染道灭能显而理本净是故真理非逆非顺然而约行能顺能显所以因灭而会真空苦集为俗道灭为真此乃约於逆顺而说苦集逆真故云俗也道灭顺理故云真也非谓道灭是真理也。
　　【科】四道谛者。
　　四道谛分二初标名所言道者能通为义正道助道此二相扶能通涅盘故名道也三十七品缘理慧行名为正道种种对治及诸禅定名为助道又复忍智无碍解脱名为正道方便对治三十七品名为助道。
　　【科】略则戒定慧广则三十七道品。
　　二略则下释分二初标略广广论虽有三十七品略之不出戒定慧三何者且四念处念即是观岂非慧耶五根五力第四名定八正道中正命离邪岂非戒耶此从名自显然而对应自约义委明三学。
　　【科】此三十七合为七科。
　　二此三十下释广文分三初标科三十七者三四二五单七只八也品者类也众也法也三十七法众类不同故云品矣夫论道品乃有四种一者相生次第相生不杂乱也如观念处则生正勤因正勤故定慧均等生如意足复生五根无能动坏又生五力及七觉支见八正道此相生也二者对位如四念处对念处位正勤对暖位如意足对顶位五根对忍位五力对世第一位七觉对二果位八正对初果位三者当分此三十七品品当分各各皆通行人修之岂可皆令行人具历三十七品始悟道耶四者相摄且如念处之外更无余法故此念处能摄诸法念处既然余科亦尔故三十七一人所修如相生也多人修者当分是也若七觉支在八正前名相生也若七觉支在八正后名对位也又复道品通於正道及以助道亦通有漏无漏亦有漏亦无漏如止观中广分别说。
　　【科】一四念处一观身不净(色蕴)二观受是苦(受蕴)三观心无常(识蕴)四观法无我(想行蕴)二四正勤一未生恶令不生二已生恶令灭三未生善令生四已生善令增长三四如意足(欲念进慧)四五根(信进定慧)五五力(同上根名)六七觉支(念择进喜轻安定舍)七八正道(正见正思惟正语正业正精进正定正念正命)。
　　二一四念下列数。
　　一四念处者身受心法不净苦无常无我境观各四谓之四也念即是观处即是境故云念处也问四念既是慧云何从念受名答为初学用念持慧不妄受异缘念为增上从念受名也。
　　一观身不净者以由众生迷倒之故计着我身谓之清净圣人化此用不净法破其净倒令达空理故云观身不净也须知此是正道实观正实云何故现在之身有五种不净何等为五一种子不净父母交会赤白二渧成此身故二住处不净在母腹中生熟藏间种种污秽故三自相不净从於尿道出生之后服卧粪秽九孔常流故四自性不净其中唯有屎尿之聚大小肠肚筯缠血涂故五究竟不净老病死后捐弃冢间如朽败木故。
　　二观受是苦者亦由众生计六根受以之为乐不知其乐乃是苦因是故令其谛观六根受六尘触皆悉是苦如何观察且受不出三一者苦受二者乐受三不苦不乐受苦受从於苦缘而生情觉是苦故见苦受是苦苦也乐受顺情乐坏必苦不苦不乐平平之心即行苦也是故六根受六尘法皆有三受三受咸苦焉。
　　三观心无常者众生不悟谓之常存故令观心但有名字剎那不住念念迁流出息尚乃不保入息岂可识心而常存耶。
　　四观法无我者法名轨则即善法恶法无记法也众生皆於此法计着其我谓我能行善行恶及以无记是故粗须於此法中一一观察何处是我我住何所为善法是我恶法是我无记法是我若诸法是我我则无量若非我者云何执之而自迷倒如是推求我乃匹得五阴中即想行二阴名为法也由想故行行善行恶是故云也问若论五阴心识最末念处何故心居第三答此乃各从言说便耳无别义焉。
　　二四正勤者舍邪名正无怠曰勤。
　　一未生恶令不生者诸烦恼惑虽然未起后必生故是以勤修令不生也二已生恶令灭者烦恼业等既其已生故勤正行令其灭也。
　　三未生善令生者根力觉道善既未生故修正勤令其生也四已生善令增长者根力觉道善既已生应正勤护更令增长勿使失也。
　　三四如意足者意心意也如其心意而满足故名如意足何者念处正勤智慧增多定力甚少今得欲念进慧四种定力摄心智定既等所愿皆成是故名为如意足也或引瑜伽如有足者能往能还亦如意足所欲如心也一欲者乐欲也乐欲得定令行成故二念者心念得定令行成故三进者进求其定无间杂故四慧者法界次第及以止观皆云思惟思惟念处所观之境由思惟故心不驰散定力成就今云慧者以如意足是有慧之定故举慧彰定也或恐慧字当为思字即思惟也。
　　四五根者能生名根难可动故此之五法如物有根邪倒难。
　　动故信正助故名为信也进求正助名为进也念求正助名为念也求正助法无有散乱故云定也为正助故善修其慧名为慧也。
　　五五力者力用义也此之五法有断恶排障之力焉是故根力大意不殊但有能生排障之别故分为二焉。
　　六七觉支者觉名觉了支谓支分也一念者觉了定慧使令平等不见一念有浮沈也二择者能善拣择真伪法也三进者精进修行离邪行也四喜者心得善法生欢喜也五轻安者轻利安适也法界次第及止观中皆云除觉心浮动时即便除之以除浮动心得法味除身口之粗故轻利安适也又是新旧翻译不同耳百法疏云远离粗重调畅身心故云轻安远离岂非是除义耶六定者禅定现前不生见爱也七舍者舍诸妄谬求真实也。
　　七八正道者非邪曰正能通名道言正见者明见四谛也言正思惟者思忖惟度无漏智也言正语者口不邪言也言正业者修诸净业也言正精进者离邪苦行也言正定者求无漏定也言正念者念正助道也言正命者离五邪命也言五邪者一为利养故诈现奇特二为利养故自说功德三为利养故占相吉凶为人说法四为利养故高声现威令人畏惧五为利养故说己所得供养以动人心。
　　【科】已上七科即是藏教生灭道谛。
　　三已上下结名。
　　【科】然如前所列四谛名数通下三教但是随教广狭胜劣生灭无生无量无作不同耳故向下名数更不再列。
　　二然如前下示四谛名通大乘言名数者苦集灭道名即数也言广狭者藏通四谛境只是六法界名为狭也别圆谛境通该十界名为广也言胜劣者藏别拙故名为劣也通圆巧故名为胜也又四教迭论唯圆独胜也言无生者迷真轻故从理受名也从理者何无生之谓也所谓苦无逼迫相集无和合相灭无生相道不二相良由苦集灭道之事即真理故所以苦无逼迫乃至道不二也既即真理真理岂有逆顺者哉是故苦集等事名之为生生即无生无生是理故云无生从理受名也言无量者迷中重故从事受名也所谓苦有无量相十界之果不同也集有无量相五住之因有殊也灭有无量相诸波罗蜜不一也道有无量相恒沙法门有异也言无作者迷中轻故从理受名也所谓阴入皆如无苦可舍尘劳本净无集可除边邪是中正无道可修生死即涅盘无灭可证是以苦集之事有所作为即事而中无思无念无所造作以即中故无苦可舍及本净等故名无作也问妙玄云以由迷於涅盘菩提乃有苦集以由解於涅盘菩提名为道灭此与止观无作四谛有同异耶答虽云迷解迷解即中乃名无作故妙玄云即事而中无谁造作也迷是逆修解是顺修逆顺二修自是其事无作之名自约其理即理之事何妨逆顺迷解之殊即事之理方名无思无造作也然而理具即理之事迷解不二由即理故是则玄及止观同而不异焉人情持论种种不同有识之人请依祖训。
　　【科】然四谛之中分世出世前二谛为世间因果(苦果集因)后二谛为出世间因果(灭果道因)。
　　三然四谛下辨四谛因果文分为二初正示。
　　【科】问何故世出世前果后因耶。
　　二料拣分二初问。
　　【科】答声闻根钝知苦断集慕果修因是故然也。
　　二答声闻根钝知苦等者对缘觉利先因后果也利则先断其因苦果自灭钝乃知苦方始断因何者以声闻人要先了知二十五有苦果之后始断集因又慕灭谛无为之果乃修道谛无漏之因也然此且约声闻而辨因果前后若通别圆三种四谛不可以此而论前后也如妙玄中生灭四谛果前因后又以道前而灭在后无生无量并云苦集道灭无作四谛集苦道灭又如华严四谛品中亦只列於苦集灭道妙玄又以果粗在前因细在后辨其次第涅盘疏云钝根小乘望果修因灭前道后中乘利根道前灭后此亦无在四念处云声闻带果行因缘觉望果行因以由声闻带於初果行二果因二果三果亦如是说缘觉修行不立分果所以望果而行其因随文用与不可局也。
　　【科】略明藏教修行人之与位。
　　二略明下释行位三初通标。
　　【科】初明声闻位分二初凡二圣凡又二外凡内凡释外凡中自分三。
　　二初明下别释又三初声闻亦三初标位分科。
　　【科】初五停心一多贪众生不净观二多瞋众生慈悲观三多散众生数息观四愚痴众生因缘观五多障众生念佛观。
　　二初五停下释分二初凡为二初释又二初外凡分三初五停心三藏教中所明停心七贤七圣乃是依於阿毗昙论有门而说若成实论空门所明二十七贤圣毗勒论亦空亦有门车匿入道非空非有门等并略而未明也此五停心妙玄智妙所列名目与今不殊但以数息而为初耳若位妙中但云五停而不具列释签指在止观第七对治文中故今消释多依止观大本四教中但云界方便不立念佛门问何不以不净观为初答若依数人即以不净观为初若依禅门辨次故以数息居先也以随人病有先后岂可定其次第乎若四念处所列五停与妙玄大同但以界方便治我居第四耳诸文同异不可昧也妙玄云有定故言停有慧故言观四念处云停名停住净名玄云停名停止斯乃即是修於五法止住五过焉须知此是假想助道与四念处观身不净正道实观而不同也。
　　多贪众生不净观者如贪女色作虫脓想贪淫不息作蛇口想贪可食物作於虫想贪好美羹作秽汁想贪乳酪等作髓脑想贪所着衣作於皮想然所贪境乃有四种一显色二形色三妙触四供奉皆应作於不净之想不净观成净倒灭矣又四念处明不净门有九想八背舍等婆沙中云一切不净观者不能於佛身作不净想以佛身无垢故唯佛自能作不净观也。
　　多瞋众生慈悲观者所嗔之境乃有三种怨亲中人怨亲各三谓上中下并及中人故有七境於此七境各与三乐谓上中下故毗昙云慈者从亲起谓从起慈心时於一切众生立为三品谓怨亲中亲复分别上中下品先於上亲起真实希望谓父母及余尊重谓彼久习恶故饶益心至还摄心作饶益想如是乃至上怨得正正住名慈心正受悲喜亦如是舍心乃从中人起也辅行中云所谓初修令上亲得下乐次修令上亲得中乐中亲得下乐次修令上亲得上乐中亲得中乐下亲得下乐次修令中亲得上乐下亲得中乐中人得下乐次修令下亲得上乐中人得中乐下怨得下乐次修令中人得上乐下怨得中乐中怨得下乐次修令下怨得上乐中怨得中乐上怨得下乐次修令中怨得上乐上怨得中乐次修令上怨得上乐修慈既尔悲喜亦然若修舍心从中人起若先舍亲恐生爱着若先舍怨恐生嗔恚是故修舍乃从中人於怨亲中怨易舍故次舍怨人於怨人中先上次中次下次舍亲人先下次中次上婆沙中问为与众生何处乐耶答有云与三禅乐乐中胜故有云与四事乐己曾得故有云与曾经行处所有乐至所住处思惟令得大乘之中或有说云诸佛菩萨诸天等乐为上中下问怨亲中人指何人耶答上亲父母上怨害父母也中亲兄弟中怨害兄弟也下亲眷属下怨害眷属也中人谓泛常朋友不怨不亲也。
　　多散众生数息观者禅门口诀禅波罗蜜明息有四一风二气三喘四息有声曰风结滞曰气出入不尽曰喘不声不滞出入俱尽曰息绵绵若存守喘则劳守气则结守风则散守息则定有师云先数出息则气不急身不胀满身心轻利易入三昧有师云先数入息随息内敛易入定故断外境故身力轻故有师云出入无在随便宜故已上所论并皆不许出入俱数以生患故息是所数心是能数摄心对息从一至十令心不散名数息也若不满十或至十一此皆数息有增减失善巧数息心则不散易入定故数随止观及还净等具在诸文此不烦录。
　　愚痴众生因缘观者众生迷倒不了因缘拨无因果生愚痴心欲治痴心则须观察三世二世一念因缘具如法界次第列释诸文中说治痴之观亦乃不同何者如毗昙云着见行人以界方便而为对治愚夫不了宿业烦恼积聚五阴以愚惑故於缘计我或时修行近善知识得闻正法起正思惟能於自身以界方便观察破之所谓地等六种界也彼地界者为水所润而不相离彼水界者为地持故而不流散火界成熟故不淤坏风界动故而得增长空界空故食得出入有识界故方能造作由众缘故悉无我也若准大经着我多者则为分别十八界法此与六界总别之殊毗昙论中四大界是十色界半论识界是七心界半加一空界与经异耳若准禅经乃以因缘而破於我三世因缘破其断常三世相续是故不断三世迭谢所以不常又过去破常未来破断现在因果双破断常二世破我何者现未二世具十二缘於父生爱於母生嗔名为无明父遗体时谓是己有名之为行乃至老死其说可思前十现在后二未来於中观察何有我耶一念因缘破其性执即一念心具十二也因眼见色而生爱心即是无明造业名行乃至老死故了因缘性执亡矣是则着我及与断常并计性实此三种孰并是愚痴教门随机治法有别今准禅经乃以因缘治愚痴耳大论问云十二因缘甚深难见愚痴之人於浅近法尚不能了云何复言观於因缘答曰愚痴人者非谓如牛羊等愚痴是人欲求佛道初心观故生种种邪见如是愚痴应当观於因缘此因缘观与辟支佛观於因缘其义有异此中但是助道之观支佛乃是正观因缘又此为治愚痴略观三世因缘支佛利智观逆顺等百千万世因缘。
　　多障众生念佛观者若止观中乃云睡障若念处等乃云逼迫障言睡障者睡障起时当须念於应佛相好缘相分明即能破障言境界逼迫障者修定之时身上卒痛自见无头及手足等并诸外境地水火等逼迫之事应念法佛无相无形何有境界而逼迫乎次第禅门多障有三一昏沈暗塞念应佛治二恶念思惟念报佛治三境界逼迫念法佛治彼文又立贪嗔痴散能治所治皆悉各三今不具引玄及止观所明念佛与今文同若四念处云界方便没却念佛问何故不明念佛治耶答作五度门是故不立作六度门须用因缘对治等分念佛对治境界逼迫上来所示约对治也若转治者如摩诃衍论明多贪人教修慈心多嗔不净多痴教思边无边等若不转治反此可知若兼治者病兼一二药亦一二如有贪欲复有嗔恚须以不净慈心治之若第一义治者正观法性治诸病也具如禅门及止观中以明斯义学者寻之。
　　【科】二别相念处(如前四念处是)。
　　二别相念如前道品文中已明。
　　【科】三总相念处一观身不净受心法皆不净乃至观法无我身受心亦无我中间例知(已上三科名外凡亦名资粮位)。
　　三总相念今文但明境总观别略而不辨境别观总境观俱总何者夫修念处须明四句一境观俱别即别相念也二境总观别如今文是也三境别观总者如云观身不净观身是苦观身无常观身无我观身既然乃至观法无我亦尔四境观俱总者如观一境即见四境如用一观即备四观是则境观俱别尚乃浅粗后之三句弥复深细故得境观以至於四言总别者以一为别以四为总若境若观无不咸然言三科者科条也品也犹节段也未见法性心行理外无异凡常名外凡也言资粮者从喻立也如人远涉必备资助身命粮食行人亦尔欲越三界须修五停念处粮食资养五分法身命也。
　　【科】二明内凡者有四谓暖顶忍世第一(此四位为内凡亦名加行位又名四善根位)。
　　二明内凡渐见法性心游理内名为内也凡者常也故此内凡自有四位暖必至涅盘顶终不断善忍不堕恶道世第一离生暖但有一谓下顶有二谓下中忍有三谓下中上世第一有一谓上具如妙玄及诸论说一暖位者从喻立也譬如钻火用功不已火虽未现先有暖相故毗昙云智於所知如钻燧相研能穷尽诸有生无漏智火是故名为暖又如夏季聚华乃生暖气修行之人亦复如是用前念处加功不已真谛法性虽未亲证其如性火暖相先现故云暖也应知暖位有於二义一离界地二退堕地然而此位不断善根二顶位者居暖位上故名为顶故毗昙云不动善根彼住此顶离诸过故能入忍中若不然者还退住暖如人登山若不至顶则堕四边是故顶位自有退者以由行人来住顶位多诸烦恼而生退转其不退者乃是行人外近善友内增念处更求上位故无退堕三忍位者毗昙问日忍是何义答云彼於四谛无常等行乐欲增长是故名忍又复应知於四谛法堪忍欲乐名之为忍又复忍名忍可忍伏忍耐故也观慧既深诸业烦恼忍可忍伏而不起焉此忍位中自分为三一者下忍徧观三界上下四谛而为所缘三十二行而为能缘一一分明了了无谬欲界苦谛苦空无常及以无我色无色界亦复如是欲界集谛集因缘生上界亦然欲界灭谛灭尽妙离上界亦然欲界道谛道正迹乘上界亦然作此徧观三界八谛三十二行名下忍也观阴缘生名为无常为无常逼名之为苦一异相亡名之为空我我所灭名为无我能招苦果故名为集观於六因故名为因照於四缘故名为缘受后有苦故名为生一切苦尽故名为尽诸烦恼灭故名为灭一切第一故名为妙超过生死故名为离能至涅盘故名为道非颠倒法故名为正圣人行处故名为迹运至三脱故名为乘旧云空尽正迹乘新云不净静如行出更有料拣略如辅行二中忍者此乃须论减缘减行减者缩也缘者所缘之境即三界八谛行者能缘之行即八谛下苦空等也欲界单论四谛色无色界合论四谛故有八谛而为所缘之境每一谛下皆有四行四八故有三十二行以为能缘之行若减缘者余皆减之唯有欲界苦谛决不可减留之以为所缘故也若减行者三十二行中自有八行与缘名同亦与缘同减是故但云二十四行其八谛下二十四行余亦减之唯有欲界苦下四行随人不同何者以由行人有着见者有着爱者着见根利复有二种一者着我留无我行而对治之余之三行则须减也二者着我所乃留空行而对治之余三行亦减也二者着爱着爱根钝复有二种一者着慢留无常行而对治之余三行亦减也二者着懈怠留於苦行而对治之余三行亦减也此则名为七周减缘二十三周减行也其相如何应知始从欲界苦谛等次色无色界苦谛等次欲界集谛等次色无色界集谛等次欲界灭谛等次色无色界灭谛等次欲界道谛等次色无色界道谛等至此道下四即减一乘行如是又从欲界苦谛起观减尽上下七缘及行唯留一行二剎那心观於欲苦名中忍位三上忍者次更增修念处之观但有一行一剎那心观欲界苦名上忍位四世第一者故毗昙云於世间中最为第一名世第一此亦用於一缘一行一剎那心於上忍中转增胜故为世第一此世第一约一人辨则无三品约多人明乃分三品身子为上目连为中余皆在下世第一后生苦法忍苦法忍者十六剎那从苦谛起一忍一智如其次第至道谛时初生一忍名十五心次生一智名十六心即初果也十六心者每一谛下各一法忍及一法智又一比忍及一比智故八谛下八忍八智此名无漏一十六心断四谛下见惑若尽即是初果色无色界忍智名比也言加行者谓外凡中已修念处故今内凡但是增加念处之功行耳言善根者修无漏之善根也。
　　【科】上来内凡外凡总名凡位亦名七方便位。
　　二上来下总结言方便者从进趣为名也上之七位是入初果之方便也亦云七贤贤者善也邻圣之谓贤也。
　　【科】次明圣位亦分三一见道(初果)二修道(二三果)三无学道(四果)。
　　二圣位分二初分科言见道者见真谛理无漏道也二修道者重修无漏之道也三无学道者析法研真名之为学惑尽真穷名为无学成论明见道是十六心即初果也二果为修道耳诸阿毗昙并明见道在十五心修道在十六心故云十六心道比智相应证须陀洹须陀洹者此翻修习无漏也今详若云见道在十五心约初而说若云见道在十六心据后而论修道亦尔如止观云三地断见约初四地断见约后例十六心言见修等今文以见道是初果准成论也应知圣位自有其七一随信行二随法行即钝利人十五心入见道也三信解四见得五身证即信法行入修道也六时解脱罗汉七不时解脱罗汉即信法行入无学道也妙玄释七圣云圣者正也苦忍明发舍凡入圣见真理也荆溪云舍凡入圣者至苦忍已次第无间必入初果今从后说通云圣人是则七圣初之二位皆十五心从至初果十六心说通名圣也若直自就十五心者尚未名圣且在因也故十六心虽皆无漏至十五心但名向耳。
　　【科】一须陀洹此翻预流此位断三界八十八使见惑见真谛故名为见道又名圣位。
　　二列释分三初见道言预流者即是初预圣道法流涅盘疏解初果名流有逆有顺一生死流须陀洹人即逆此流众生顺之二者道流须陀洹人顺入此流故预流义须准此释或云入流又云沟港皆是译人用意不同也此初果位见亡理显更不生於四恶趣矣。
　　【科】二斯陀含此云一来此位断欲界九品思中断前六品尽后三品犹在故更一来。
　　二修道分二初二果欲思九品已断六品下三品存故更一番来生欲界而断之也应知断於欲惑九品有三种人一任运断即是任运经於七生断尽九品二者次断断二必三断五必六次第断也三者超断此则不定或五六品八九品等止观中说次断五品名斯陀向六品名为斯陀含果七八品者名那含向九品名为阿那含果超断五品名为家家至於六品名一往来至第八品名一种子辅行之中先以九品对当七生所谓上上能润二生上中上下中上各润一生中中中下共润一生下之三品共润一生准俱舍云断欲三四品三二生家家断五至二向断六一来果仍自问云何故一品二品五品不名家家答中断二必三断五必六以由圣者起加行故此次断义与今文同是则断二必至第三断五必六名次断者与今文止观次断义同俱舍既以三四品尽名为家家所以难云一二五品何不名为家家义耶须知此是以次断义难超断也故至答文乃顺於问答出次断故云此次断义与今文同是则一二五品不名家家是次断义二必至三是故然耳则显断三四品名为家家超断焉此之超断即是止观下文小超本在凡地未得色定或修欲定欲惑未断此人至十六心超断五品名为家家此之五品同四品故岂非止观超断家家与俱舍颂断三四品生家家者其义同乎岂非俱舍断五二向断六一来与止观中次断五六名为向果其义同乎此则且取超次之人家家向果名有过德说必抑扬所以云耳若乃考其超次损生多少对果高下是则超次俱通家家及以向果故云若超若次进断三四后於天中三二处生或有说云断三名次断四名超然则超次及俱舍颂人情不同消释多异余寻文意故如上云大纲既显纲目可知止观明超凡有四种一本断超本在凡地三界思惑随以禅定及以世智断其多少至十六心随其本断品之多少而得名为那含果等二者小超如向所引三者大超凡地听法一闻善来成无学也四大大超正习顿尽即如来也。
　　【科】三阿那含此云不来此位断欲残思尽进断上八地思。
　　二三果欲惑九品今已断竟更不还来欲界受生名不来也梵王三果而下来者准宝藏经只是不来欲界受生非谓不得暂下来也故暂下来与受生义区以别矣言进断上八地思者即色无色七十二品故此须明般那含义所谓五九三六七八五种般者一中般二生般三有行般四无行般五上流般三种般者合向生般有行无行而为一般中与上流各仍本也九种般者准俱舍论於向三种各开为三谓速非速及以经久如迸火星喻意可知此五三九般那含义皆色般也六种般者五种如向更加现般七种般者六种如向加无色般八种般者七种如向加不定般若俱舍中不立现般须知现般在欲界收三五九种在色界收无色般在无色界收不定般者通於诸般故毗昙中先列五种次於中般开为三种并五成七更加现般及无色般并不定般委如辅行释签中辨然不定般一家诸文虽引其名未释其义学者人情不无曲说余读新译大毗婆沙始见其义故婆沙云不定般者或於欲界色无色界而般涅盘若在欲界即现般摄若在色界即五种摄若在无色即无色般此与余说不定般者通於诸般若合符节昧者不达惑耳惊心。
　　【科】四阿罗汉此云无学又云无生又云杀贼又云应供此位断见思俱尽子缚已断果缚犹在名有余涅盘若灰身灭智名无余涅盘又名孤调解脱。
　　三无学道无生杀贼应供果上三义也破恶怖魔乞士因中三义也因中破恶果上无生因中怖魔果上杀贼因中乞士果上应供言破恶者持於净戒破七支恶言无生者不受二十五有之生言怖魔者初出家时怖於天魔以其道成化其民属言杀贼者依义立名也谓害物曰贼尔雅云虫食苗节曰贼三界结虫食无漏苗故阿罗汉翻为杀贼也言乞士者出家清净以乞自活离邪命也言应供者应赴人天之供养也言子缚者见思烦恼即是五阴果家之子系住行人在於三界故云子缚也言果缚者阴果即是子家之果形质所拘其身未亡故云果缚也若罗汉身在但断子缚。
　　灰身灭智果缚乃无故见思断寂灭惑累更有身在名为有余此身若亡名无余矣涅盘此翻灭度也问有余无余涅盘与有为无为解脱同耶异耶答大异小同也有为解脱者无漏智相应也无为解脱者一切烦恼尽也是则有为无为只是有余涅盘所收耳。
　　灰者死也灭也灰身者戒身定身及二解脱也灭智者慧及知见也所言戒身者无学道共戒也定身者灭尽定也慧者无生慧也解脱者有余解脱也解脱知见者照解脱智眼也谓自知是初二三四果也身子入灭佛问均提均提答佛五分法身而不灭者以无作业至未来世名不灭也何者形俱无作戒体虽谢无作戒业得得不灭以随业道至未来故独得解脱名曰孤调声闻为自修戒定慧以戒自净以定自调以慧自度又自调者从因立名自度乃是从果立号。
　　【科】略明声闻位竟。
　　三略明下结。
　　【科】次明缘觉亦名独觉。
　　二支佛分三初双标所言缘觉亦名独觉者应云梵语辟支迦罗此云缘觉亦名独觉非谓缘觉便是独觉也良以缘觉出於佛世独觉不值佛出世故部行缘觉师徒化训亦在无佛出世时也若不说法非部行焉慈恩基师引仁王经列独觉众又云释迦出世五百独觉从山中来至於佛所学者如何消释此耶四念处云缘觉独觉俱有大小小者在人中生时无佛法自证初果七生若满不受八生自悟成道此人不名为佛亦非罗汉论其道力不如舍利弗等大者於二百劫行行三多倍隆智慧又强得三十二相或三十一相等此等因中若闻因缘修性念处成小辟支修共念处事理纯熟具足三明及八解脱成大辟支言三多者长阿含云三多成就一近善友二闻法音三恶露观大般若云多供养佛多事善友於多佛所请问法要妙经亦云有福供佛求法等三或以福田时节种子名为三多是则三多大小皆有然三多义解者鲜矣余今所示其必然耶。
　　【科】值佛出世禀十二因缘教。
　　二值佛下别释分二初缘觉又二初标所禀十二因缘者此十二法展转感果名因互相由籍名缘。
　　【科】所谓一无明(烦恼障烦恼道)二行(业障业道此二支属过去)三识(托胎一分气息)四名色(名是心色是质)五六入(六根成此胎中)六触(出胎)七受(领纳前境好恶等事从识至受名现在五果)八爱(爱色男女金银钱物等事)九取(凡见一切境皆生取着心此二未来因皆属烦恼如过去无明)十有(业已成就是未来因属业道如过去行)十一生(未来受生〔事〕)十二老死此是所灭之境。
　　二所谓下解释分二初通列所灭之境一无明者过去之世未有智慧无所明也言障道者弊塞智明谓之障能通苦处谓之道二行者所行所造一切诸业故云行也所言支者支即支分支派义也亦名十二重城十二棘园十二牵连等具如玄签及以诸论三识者既有惑业一念妄识托母胎也言气息者托胎时三一命二识三暖随母气息上下出入名为寿命即息风也不臭不烂名为暖也是中心意名为识也四名色者心但有字故云名也色乃质碍故云色也五六入者在母胎中生眼耳等而为识心之所涉入亦名根者能生於识故云根也六触者即出生已六根触着六尘境也七受者根尘既触所以领受八爱者以因领受则生染爱九取者以染爱故求而取之十有者业因成已能有果焉十一生者因既有果是以受生十二老死者形既生矣老必死焉故此十二境通逆顺而推破之故云通列所灭境也。
　　【科】与前四谛开合之异耳。
　　二与前下辨开合二初正辨二初标示。
　　【科】云何开合谓无明行爱取有此之五支合为集谛余七支为苦谛也。
　　二云何下征释所以五支合为集者此之五支体是业惑业惑是因因即集也余七支合为苦谛者七支即是现未之果果即生死之苦故也问十二因缘与苦集二而辨开合道灭如何论开合耶答若修道品灭除苦集斯乃道灭论开合矣何者且所灭之集苦既合十二而为之能治之道灭岂其不尔哉。
　　【科】既名异义同何故重说。
　　二既名下释疑分二初疑故有疑云十二因缘与夫四谛开合名异因果义同云四谛已何故重说十二因缘。
　　【科】为机宜不同。
　　二为机下释分二初释只为声闻缘觉二人机宜不同可发为机相应曰宜声闻根钝总观四谛可发相应缘觉根利别观十二相应可发况复因果先后不同故机宜异是以开合非烦重也。
　　【科】故缘觉之人先观集谛。
　　二故缘下正示境观文自分二初标。
　　【科】所谓无明缘行行缘识乃至生缘老死此则生起。
　　二所谓下释分三初顺推境。
　　【科】若灭观者无明灭则行灭乃至生灭则老死灭。
　　二若灭下顺推观然诸文说缘觉之人观十二支逆顺有异何者若阿含经始自无明终至老死名为顺观始从老死终至无明名为逆观荆溪云若支佛人自起观者应如何含生灭逆顺止观禅境有支在初此於坐中缘其善恶善恶是有故先有支释签先以受支起观此乃且顺四谛之义辅行判云观十二缘凡有二种一者推果知因如先推受以至无明既知无明生於受等是则不起受心等也二者推因知果如推有支必定招於未来果也然虽有於因果先后但缘觉人多先推因以知於果故四念处云缘觉观十二缘凡有二义一爱二见初观爱者复有二义一推寻二观破初推寻者此人闻正因缘生灭之法信解分明了知一切皆属贪爱烦恼是以观之入空求自然慧达於本源修五停心得诸禅定知爱烦恼推此贪爱因何而生即知此贪从受而生受因何生因触而生触因六入六入因名色名色因行行因无明无明乃因过去烦恼此名逆推若顺推者推此贪爱能生於取取能生有有即生生生即生老死如是逆顺推寻二世三世十世百千万世十二因缘了了分明此谓所观所灭之境二观破者观此爱支即是污秽五阴观受六入及名色等即是果报无记五阴观於无明即是去过污秽五阴又观取是污秽烦恼观有是善不善五阴乃至未来生老死等此名逆顺破诸颠倒颠倒灭故无明乃至未来生死悉灭无余此是逆顺推寻观破爱十二因缘也二破见者亦有二义一推寻二观破初推寻者若见世间神及世间常无常亦常亦无常非常非无常是则现在生身边四见见即四取逆寻此四取因四爱四爱因四受四受因四触乃至四行因四无明若顺推者推四取支生四有支乃至未来老死支等二观破者观此四取身边四见如是次第以至无明破过去如去不如去亦如去亦不如去非如去非不如去身边二见污秽五阴又顺观四取以至未来生老死破有边无边亦有边亦无边非有边非无边身边二见污秽五阴如此逆顺推寻观破名为破见十二因缘也。
　　【科】因观十二因缘觉真谛理故言缘觉。
　　三因观下结名四念处问支佛宿世根利自能悟道何须佛说答闻说疾得不说未悟又问支佛何不制果答声闻根钝故制果支佛根利不制果声闻根钝先观苦支佛根利先观集又问支佛何不立方便道答支佛利智未值佛已悟道何须前方便入道耶问支佛自悟还受戒否答若发无作未必更受然般若经明独觉向独觉尚自有向缘觉例亦如是大乘同性经明声闻十地一受三归地二信地三信法地四内凡夫地五学佛戒地六八人地七须陀洹地乃至第十阿罗汉地支佛十地一昔行具足地二自觉因缘地三觉四谛地四深智地五八圣道地六觉法界虚空界地七证寂灭地八六通地九秘密地十习气渐薄地菩萨十地与诸经同佛有十地一甚深难知广明智德地乃至第十智海藏地问声闻总相支佛别相与前念处总别相念如何分别答声闻总相支佛别相各具念处总别相念二种总别如向已明是故总别不可一准。
　　【科】言独觉者出无佛世独宿孤峰观物变易自觉无生故名独觉。
　　二明独觉此不值佛无师自悟未必一向独宿孤峰但是自悟名独觉耳故大论云有一国王出园游戏清旦树林华果茂盛甚可爱乐时王食已即便息卧王诸女等皆悉采华毁损树林时王觉已见其如是即自思惟悟一切法悉皆无常无漏心生成支佛果华严云菩萨下兜率放光照之觉即舍身不觉徙之徙向何处向无佛处设在此界亦是佛教所不及处其得神通亦乃知之但护物机以是应知世无二佛愿见佛故既不舍身亦不被移如诸文辨。
　　【科】两名不同行位无别。
　　三两名下辨同异分二初名异位同二人名异俱生灭行位无优降故不别也。
　　【科】此人断三界见思与声闻同。
　　二此人下与声闻辨同异分二初断正使故同。
　　【科】更侵习气故居声闻上。
　　二更下侵习气故异习即惯习气谓气分即是惯习正使气分如久锁脚人卒得解脱行时虽无尚有习在又如香在器中虽除其香余气犹有如大经云我衣我钵我去我来即见惑习犹云我故舍利弗嗔毕陵伽慢即思惑习存嗔慢故声闻於此全在支佛少分除之故云支佛侵习气也部行化他必断尘沙岂不侵习学者详之委明习气恐烦且止。
　　【科】次明菩萨位者。
　　三菩萨位分二初标梵音具云摩诃菩提质帝萨埵又云菩提萨埵摩诃萨埵旧翻大道心众生上求大道下化众生故也新译乃云觉有情矣。
　　【科】从初发心缘四谛境发四弘愿修六度行。
　　二从初下解释分二初约行因又二初总标然他宗中所明二乘不分小衍菩萨亦乃不分四教如何消释经论之文三藏菩萨最初发心缘於生灭四谛之境立四弘愿修六度行若无谛境愿行何依发心僻越万行徒施若无弘愿何异二乘若无其行心则虚发境愿具矣六度兴焉广普之缘名弘自制其心名誓志求满足名愿布施持戒以至智慧六也从生死此岸越烦恼中流到涅盘彼岸度也因中说果所以云耳故此菩萨伏惑行因义同凡夫亦不全如凡夫之人沈没生死所以然者良由三藏正化二乘断惑出界傍化菩萨云伏惑耳若云断惑必须出界菩萨慈悲在三界内教化众生则二乘人必定谓之菩萨断惑尚在三界我等莫不亦如此耶是则妨於二乘之人所作已辨不受后有所以但云菩萨伏惑若摩诃衍正化菩萨故通教中断结受生别教法性神通受生圆教所说法身应生净名疏云三藏菩萨带结愿生或用神通示五道身教化众生婆沙论云三僧祇劫在生死中以愿力故生恶道内。
　　【科】一未度者令度即众生无边誓愿度此缘苦谛境二未解者令解即烦恼无尽誓愿断此缘集谛境三未安者令安即法门无量誓愿学此缘道谛境四未得涅盘者令得涅盘即佛道无上誓愿成此缘灭谛境。
　　二一未下别释分二初释谛境弘愿故须了知三藏菩萨於四门上治其六弊明了四谛起四弘愿伏惑化他何者且六弊初即是其悭悭弊体即烦恼集谛集招饿鬼生死苦谛菩萨审知自己昔迷又见众生而今不觉由是发心内观无常专行布施破诸悭弊令他及自脱离苦集行於布施是名道谛悭弊息灭是名灭谛悭弊既尔余亦复然有门我人求不可得唯有实法迷此实法横起苦集实法不住分分生灭空门我人本来无有虽有实法浮虚不有余如向说亦有亦无门我人假无与前不别但是实法亦有亦无耳非空非有门但离有无耳余皆如向是以菩萨折空伏惑徧学四门发心愿行故至成佛名正徧知真俗究竟见思尘沙正习咸尽问前列四谛苦集灭道今文那云苦集道灭答前是声闻今约菩萨故荆溪云又复四中苦集皆以苦前集后道灭并以道前灭后者生灭等四巧拙虽异莫不皆先知苦断集先习道法后取涅盘故与常仪所列稍异又复随机先后无在如前引文问四谛是声闻菩萨何故观答一往分对且在声闻究论其义实通三乘问十二因缘通三乘耶答如大经云观因缘智凡有四种下智观故而得声闻中智观故即得支佛上智观故而得菩萨上上智观得佛菩提问六度亦可三乘行耶不然岂有悭贪破戒乃至愚痴二乘者哉答二乘为自修行六度菩萨化他而修六度自行化他与夺不同故谛缘度或通或别。
　　【科】既已发心须行行填愿。
　　二既已下释六度行分二初结前生后发心结前行行生后若但发心斯则甚易但其行之乃为难矣填者塞也加也满也。
　　【科】於三阿僧祇劫修六度行百劫种相好。
　　二於三下正释分二初标。
　　【科】言三阿僧(无)祇(数)劫(时)者且约释迦修菩萨道时论分限者。
　　二言三阿下释分三初释三祗六度又三初别举释迦俱舍等论二十僧减为一中劫八十增减为一大劫金光明云梵天三铢衣三年一拂四十里石尽为小劫八十里尽以为中劫百二十里尽为大劫不於此劫而修学者则非菩萨又璎珞云一里十里方广之石天三铢衣人中日月岁数三年一拂此石尽名小劫至四十里亦名小劫至八十里梵天中有百宝光明珠为日月岁数三年一拂此石名为中劫至八百里净居天衣重三铢者以净居天千宝光明镜为日月岁数三年拂尽此石名为一大阿僧祇劫劫有二种菩萨地持经云一者日月昼夜时节岁数无量名阿僧祇二者大劫无量故名阿僧祇菩萨所过大劫僧祇名三阿僧若准俱舍云八十中大劫大劫三无数谓六十数中第五十二数名阿僧祇积此大劫成三无数既积无数何以云三非无数言显不可数故知其实亦可数矣四解脱经有六十数俱舍论但引五十二其余八数论云失也五十二数俱舍备矣所言且约释迦等者三藏菩萨佛佛示为故今别举释迦明之良由释迦已成佛果欲令众生知果由因故诸教中凡说行因多就释迦若谈佛果多约弥勒欲令众生知因感果大四教云菩萨初发心乃至不断结使坐於道场正习俱尽此是佛说故龙树云菩萨不断结是佛方便说初僧祇不知作佛二僧祇知而不说三僧祇知而亦说此非佛说乃是罗汉作毗婆沙之所说也龙树欲明摩诃衍门所以一一弹破斯义若就小乘三藏明义虽非佛说亦可用之法华文句引阿含云菩萨不断荆溪云既阿含中亦明不断大论斥权非谓全无论云迦旃延造者从所造论及所计者说言分限者分局定限也。
　　【科】从古释迦至尸弃佛值七万五千佛名初阿僧祇从此常离女身及四恶趣常修六度然自不知当作佛若望声闻位即五停心总别念处(外凡)。
　　二从古下正释分三初初僧祇今此释迦昔作陶师值古释迦入城乞食相好奇特乃发善心而兴供养对於彼佛作是誓云愿我将来成佛之时如今无异大论云释迦先世曾作瓦师名大光明尔时有佛名释迦文弟子亦名身子目连佛及弟子至瓦师舍于时瓦师布施艹座灯石蜜浆三事供养便作愿言我於当来五恶之世作佛与今释迦无异释迦姓也此云能仁又度沃焦尸弃具云罽那尸弃亦云式弃准俱舍中翻为宝髻又云宝顶亦云持髻准大论中此云火也常离女身及四恶者此文甚简辅行中云离於五事一离恶道位不退也二离贫穷三离女身四离形残行不退也五离喜忘得五功德一生贵家二生人天三得男身四诸根满五识宿命念不退也至第三祇横得此三离五障时三义皆得故第三祇通至百劫所以通於三不退也是故至此名上忍焉净名疏以暖顶忍是三不退也数论乃以下中上忍为三不退成论中以念处为位暖顶为行忍为念也故大论云菩萨虽有上妙五欲不生贪着以有无常之观故也然自不知当作佛者以此菩萨位居外凡未有理水沾润其心虽行六度未知作佛言若望者良以七贤是声闻位今明菩萨修行时节次第浅深是故乃寄外凡内凡以明其义故云望也菩萨戒疏云菩萨不论阶位不断烦恼唯修六度若论次位只可准望小乘作深浅耳从初发心起慈悲愿观察四谛以道谛为初门专修六度檀破饿鬼尸救地狱忍济畜生进拔修罗禅静人中慧照天众。
　　【科】次从尸弃佛至然灯佛值七万六千佛名第二阿僧祇此时用七茎莲华供养布发掩泥得受记莂号释迦文尔时自知作佛口未能说若望声闻位即暖位。
　　二次从尸下明第二僧祇然灯佛者大论云太子生时一切身边光如灯故故云然灯以至成佛亦名然灯亦云锭(丁定切)光有足名锭无足曰灯锭字或作定字非也七茎莲华布发掩泥得受记者瑞应经云锭光佛时我为菩萨被鹿皮衣见王家女名曰瞿夷持七枚青莲华菩萨追而呼曰大姊且止即以五百银钱买其五茎莲华王女自留二枚女又言曰今我女弱不能得前请以二华寄上於佛菩萨许焉须臾佛到国王臣民各散名华华皆堕地菩萨见佛即时散於五茎莲华便止空中无堕地者后散二华又乃挟住佛两肩上佛知其意因记之曰汝后九十一劫当得作佛号释迦文菩萨即时身升虚空去地七仞从上下来稽首佛足见地濯湿即解皮衣欲以覆之不足掩泥遂乃解发布在地上请佛蹈之莂应作[竺-二+别]分[竺-二+别]也分契也释迦文者亦云释迦牟尼释迦文尼梵音不同耳文尼此云寂默也自知作佛口未能说者良以菩萨位居暖法渐有理水故得内心自知作佛然於四谛未至分明故不能说。
　　【科】次从然灯佛至毗婆尸佛值七万七千佛名第三阿僧祇满此时自知亦向人说必当作佛自他不疑若望声闻位即顶位。
　　三次从下明第三僧祇毗婆尸者此云胜观亦云净观又云胜见又云徧见亦向人说必作佛者良以菩萨位在顶法内有理水外了四谛故得自知又向人说若准优婆塞戒经云我於释迦最初发心於宝顶佛满初僧祇於然灯佛满二僧祇於迦叶佛满三僧祇此与俱舍诸文异者应知正满在毗婆尸已满在於迦叶佛所又复或是随机异耳。
　　【科】经如许时修六度竟。
　　三经如许下结此中所明菩萨之义并出大论俱舍婆沙。
　　【科】更住百劫种相好因修百福成一相。
　　二更住下明种相好分二初正明种者修也即百劫中修相业也问初种何相答有云初种足下平初安立故有云先种眼先以大悲观众生故虽有此义未必全然合时便种何前后耶。
　　【科】福义多途难可定判有云大千盲人治差为一福等。
　　二福义下释福义问几许为一福答有云轮王於四天下自在为一福也有云帝释於三十三天自在为一福也有云唯除补处余一切人有所为者为一福也有云大千众生共得一福也有云大千盲人治差为一福也有云大千人死救得为一福也有云无可为比良由菩萨入第三祇心思大行种相因缘其福无量唯佛能知况复菩萨修於十善各有五心所谓下中上上上上中上初发五心乃至具足五心如是百心名为百福成於一相福义多途为一福等等此故也然俱舍中与大论明菩萨有异何者俱舍论云道树已前四波罗蜜满至佛果位二波罗蜜满由赞底沙佛乃超九劫故从毗娑尸佛九十一劫禅智二波罗蜜满若大论云三僧祇时六波罗蜜满如此不同云何和会须知大论三僧祇时六度满者但是事禅事智满耳若至树下亦须缘理禅智故也若俱舍中因时已断八地惑竟然而有顶惑未断也所以只用有漏而已故大论没有漏之名至树王下方云用於三十四心断见思也然俱舍中取修禅时已断惑竟不复更断大论依余部虽有漏断未名为断故至树下但断非想八地皆得名为无漏故知从部不同致令二论有异。
　　【科】修行六度各有满时。
　　三修行下明六度满相文分二初标。
　　【科】如尸毗王代鸽檀满普明王舍国尸满羼提仙人为歌利王割截无恨忍满大施太子杼海并七日翘足赞弗沙佛进满尚阇棃鹊巢顶上禅满劬嫔大臣分阎浮提七分息诤智满望初声闻位是下忍位。
　　二如尸毗下释释迦菩萨本作国王名曰尸毗得归命救护陀罗尼视诸众生犹如一子时天帝释知命将终求佛问疑偏求不得时天巧师毗首羯磨谓天帝曰有大菩萨满足六度不久成佛天帝乃云须往试之天帝化为鹰毗首变作鸽鹰逐鸽至王之掖下鹰语王言还我鸽来王曰我非汝前而受此鸽我先发愿度诸众生岂还汝耶鹰言我岂不是一切众生而夺我食耶王曰汝何食乎鹰言我食血肉王即思惟我此身者恒受老死不久腐烂我当持刀割肉与之鹰又谓曰须逐道理令轻重等勿见欺也王即称鸽鸽身转重王肉渐轻王乃於是以手攀称尽对於鸽于时诸天叹云菩萨为此小鸽如是救之当斯时也天地大动海水扬波枯木生华天雨香水鹰语鸽云真是菩萨菩萨都无忧恼之心於是身肉平复如故准西域记尸毗迦者此云与也旧略迦字檀那此云布施也普明王舍国尸满者此依仁王经中所说若准大论乃是须陀摩王盖华梵之异耳此王持戒常依实语不以妄言欲出游观始至城门有一净行来求乞云王是福人愍我贫苦王曰待我还国於是来至园中游戏时有鸟王名曰鹿足与山神誓取一千王唯少一王乃从空来捉王将去时须陀摩涕零如雨鹿足语云汝大剎利何故泣耶须陀摩云我不畏死自恨生来不曾妄语向出城时许净行施而今失信自负其心鹿足闻已放须陀摩还国七日王行施已诣鹿足所鹿足见来心喜赞曰汝实语人不失其信时须陀摩广赞实语呵贵妄言鹿足由是信心清净遂放诸王各还本国仁王经中稍异於此尸罗此云好善持戒行善故也羼提仙人为歌利王割截无恨忍满者此仙在於林中修忍时歌利王将诸女等入园游戏饮食讫已王乃息卧时女采华入於林中供养仙人仙人乃为诸女说法女因听法久而忘归王卧息已不见诸女持剑寻之遂见诸女在仙人前王问仙曰汝作何事仙答王云我修慈忍时王以剑斩截仙人手足耳鼻而谓仙曰汝若不嗔是名忍也仙人答云我无嗔矣王曰谁信仙云我若实行忍者血变为乳果如所言王遂怖畏将女还宫羼提此云忍辱也歌利此云恶世无道又云斗诤也仙迁也老而不死迁入山也故字从人从山也大施太子杼海并七日翘足赞弗沙佛进满者大施太子为国人民入海采宝得如意珠海神因其寝卧之时夺珠还海大施发誓抒海求珠以济众生诸天问之乃答天云生生不休诸天念其行精进故助其神力抒大海水海水减半龙见水减送珠与之止观作杼与今文同辅行并诸文作抒杼抒并神与切正用抒字除也酌取也杼橡也亦直吕切并非今意也抒亦徐吕切渫水也婆沙云尔时有佛名曰底沙有二弟子一名释迦修利他行机缘先熟二名慈氏修自利行机缘后熟彼佛念云回多人就一人则难以一人就多人甚易欲令释迦先成道故佛乃舍二弟子入山释迦由是入山寻师正行之次忽然见佛在於龛中入火界定威光赫奕行次於是忘下一足经于七日而说一偈叹本师云天地此界多闻室逝宫天处十方无丈夫牛王大沙门寻地山林徧无等因此精进乃超九劫在弥勒前而成佛也若大论云赞弗沙佛天上天下无如佛十方世界亦无比世界所有我尽见一切无有如佛者翘者举也底沙弗沙梵音不同亦云富沙又云底迦净名疏云弗沙乃是二十八宿中鬼宿名也菩萨生时与此相应故也清凉观师云弗沙亦云勃沙此云增盛明达胜义故也底沙亦云提舍此云说度说法度人也或云说辩才无碍也超九劫者百劫超九是故但有九十一劫准旧婆沙及俱舍论九劫九十一劫并是大劫也涅盘经云超十二劫缘宜不同佛增减说耳法华文句指大经云超九劫者恐文误也尚阇棃鹊巢顶上禅满者螺髻仙人名尚阇棃有人画像作僧形者非也而此仙人得第四禅出入息断坐一树下兀然不动鸟见不动谓之是木於顶生卵仙人定起乃觉其鸟生卵顶即思惟曰我若起行鸟母不来卵必破坏乃再入定鸟子飞去方起游行劬嫔大臣分阎浮提七分息诤智满者劬(其俱切)嫔(符真切)菩萨大心思惟分别如劬嫔陀婆罗门大臣分阎浮提大地作七分若干大城小城聚落村民尽作七分劬嫔陀者未闻翻译此事禅智但是伏惑若乃断惑须是缘理禅智故也问此事六度既未断惑岂可得名波罗蜜耶答虽未断惑因中说果岂不得云波罗蜜哉前云三祇修六度竟而今又云修行六度各有满时应知此释六度满时即是前云六度竟相竟即满也言望声闻是下忍者菩萨戒疏云若过三僧祇种三十二相业准望此是下忍之位但今所明六度满时合在前文修六度竟文后示耳。
　　【科】次入补处生兜率托胎出胎出家降魔安坐不动为中忍位次一剎那入上忍位次一剎那入世第一位。
　　二次入下约成道释分四初明前五相前佛既灭而此菩萨即补其处故云补处一从兜率下二托胎三出胎四出家五降魔若前四相渐初文中已具明之五降魔相此约小教若约大乘如起信论不云降魔但加住胎为八相耳良以大乘体法魔为法界故也若文句记云四教佛皆降魔者此约化仪不可废也小乘降魔具诸经论故大论云夜半出家六年苦行菩提树下破万八千亿鬼兵魔众已成无上道又瑞应云天魔与佛共相诘难佛云丈夫会当斗战死终不身在为他降魔云比丘何求坐树下乐於林薮毒兽间云起可畏杳冥冥天魔围绕不以惊佛云古有真道佛所得恬惔为最除不明斯诚最胜法满藏吾於斯坐快魔王大论又云净居诸天住三面立看佛共魔难诘斗战天魔退走乃至铁围犹尚不已佛语魔云我三祇劫修习苦行乃得菩提汝但设一无遮之会报为天主何得与我兴斯战诤魔云此事谁为证之佛手指地云是知我地神出证虚空神传乃至梵世天魔遂降得不动三昧成无上道也中忍缩观缘於欲苦故如兜率下生托胎至降魔也剎那此云一念也故降魔已一念之间即是上忍入世第一。
　　【科】发真无漏三十四心顿断见思习气坐木菩提树下生艹为座成劣应丈六身佛。
　　二发真下明第六相三十四心者八忍八智九无碍九解脱也此依大论因时未断至树王下通总断之云三十四若准俱舍婆沙意云下八地惑初修禅时先已断竟非想九品见思全在用九无碍及九解脱余如向引具在辅行。
　　【科】受梵王请三转法轮度三根性。
　　三受梵下明第七相正法念云昔有国王第一夫人生一千子欲试当来成佛次第故俱留孙探得第一筹释迦第四筹以至楼至得第千筹第二夫人而生二子其第一者愿作梵王请千兄佛而转法轮其次愿为密迹金刚护千兄教故瑞应云佛放眉光照第七天大梵知佛欲般泥洹乃悲三界悉皆衰苦以不得知度世之法从久远来今始见佛诸天欢喜欲闻法故故法华云尔时诸梵王及诸天帝释护世四天王请我转法轮三转法轮者维摩诘经云三转法轮於大千其轮本来常清净一曰示转示其相状也谓此是苦是谓灭道二曰劝转劝其令修也谓此是苦汝应知之集汝应断灭汝应证道汝应修三曰证转引己证彼也谓此是苦我已知不复更知乃至此是道我已修不复更修转者度也运也轮者摧碾也以此之法度入他心摧彼惑累故一一转皆生眼智明觉十二行也具如法华化城喻品文句及记度三根者即三乘也。
　　【科】住世八十年现老比丘相薪尽火灭入无余涅盘者即三藏佛果也。
　　四住世下明第八相应知如来示年八十虽约小教然大乘见亦乃无妨故梵网云七岁出家三十成道乃至法华大般涅盘所以亦云父母生身少病恼等及以尊特他受用也既云八十即老比丘比丘此云乞士也薪尽火灭者佛身名薪智慧为火慧依报身身灭智亡此约小乘与今文同若大乘者以机为薪逗应名火众生机尽佛应亦亡是则皆约譬喻立也须知小乘定有生灭圆顿大乘实非生灭示现生灭不灭而灭灭而不灭具如诸文此不多说。
　　【科】上来所释三人修行证果虽则不同然同断见思同出三界同证偏真只行三百由旬入化城耳。
　　三上来下总结因中说果是故菩萨云断出等亦是断竟乃成佛也然真谛理不具诸法故云偏也亦云但空矣由旬亦言踰缮那也此云限量又云合也应也或四十里十六里也如此方之驿焉妙经中说过三百由旬化作一城止观云此有三义一约生死处谓三界果报为三百也二约烦恼谓见惑为一百五上分为一百五下分为一百成三百也掉举慢无明色染无色染五上分也身见戒取疑贪嗔五下分也三约观智空观知三百所以经云知诸生死烦恼恶道有一导师善知通塞上下五分如文句记及补注中。
　　【科】略明藏教竟。
　　三略明下结。

　　天台四教集解卷中
　　天台四教仪科解卷下(会永嘉记入於观师本文)

　　　　永嘉沙门释　从义　撰
　　天台四教集解卷下
　　【科】次明通教者。
　　二通教分三初标此教正明无生四谛化三乘人同证真理。
　　【科】通前藏教通后别圆故名通教。
　　二通前下释文为四初略释名义分二初约通前后释钝根证果与藏大同是故通前利根见中不异别圆故云通后四念处云通有三义一因果俱通通当教是亦通前也二因通果不通即受接者三通别通圆即籍通开导人此二是通后也。
　　【科】又从当教得名谓三人同以无言说道体色入空故名通教。
　　二又从下就当教释通者同也所谓声闻缘觉菩萨三人同以无言说道体色入空言说在事无言是理道即观智达事即理即理之道无生道也以此之道体解六凡诸法色心如幻如化幻有之俗但有名字名字不在内外中间常自有等所以即空幻有即空真谛也即此三人通同之义约所证同故前文云通前藏也约教有异故今又就无言说道体色空也复次须知教理智断行位因果此八皆通三乘之人何者同禀无生教通也同缘即色是空理通也诸法不生般若不生智通也须陀洹若智若断是无生忍断通也皆乘摩诃衍行通也同行十地位通也同学般若因通也同到萨婆若果通也。
　　【科】依大品经乾慧等十地即是此教位次也。
　　二依大品下广释位次文为二初广释前当教位四初通标一家所立通教不定部帙但方等般若中有三人共学即判为通教今大品经乾慧十地通义昭着故特标之。
　　【科】一乾慧地未有理水故得其名即外凡位与藏教五停心总别等三位齐。
　　二一下别释文分十段初乾慧地乾有其慧心行理外三藏五停总别等三观慧虽拙外凡位同。
　　【科】二性地相似得法性水伏见思惑即内凡位与藏教四善根齐。
　　二性地法谓幻有性谓即空心游理内性水沾润然虽如此若望圣位如鍮比金故云相似见思不动故云伏惑约教虽异内凡伏惑莫不皆然故与三藏四善根齐。
　　【科】三八人地。
　　三八人地言八人者即八忍也八忍具足智少一分是故云耳欲界四谛四忍四智色无色界亦复如是欲界忍智名之为法色无色界名之为比八忍八智从苦谛起一忍一智如其次第至道谛时初生一忍名十五心次生一智名十六心今八忍是十五心也。
　　【科】四见地此二位入无间三昧断三界八十八使见尽发真无漏见真谛理与藏教初果齐。
　　四见地见真理也无生观慧无有间断故云无间言此二位入无间者玄义止观及大四教皆云三地入无间也。
　　言与藏教初果齐者准妙玄中明七圣位圣者正也苦忍明发舍凡性入圣性释签解云舍凡入圣者至苦忍已次第无间必入初果今从后说通云圣人辅行云忍者因也请观此文故知三地名为圣者从后说之约通论也从初而说别而论之犹在无间尚名为因将舍凡性而向圣性未全圣也故辅行云如十五心虽已有於七智八忍未入果位故道比忍犹名为因准止观明通位有三一者三乘共十地位如今四教所列是也二借别名以名通教三乘共位三借别名单名通教菩萨之位此之二义如下所引若妙玄中乃以借别名通共位谓之别名名别义通又以借别单名菩萨谓之三乘共位菩萨别立忍名名目虽异大旨是同以准大论乾慧地是菩萨伏忍名虽借别义必依通故止观云若三地断见四地应断思若四地断见三地应未断若用两地断见为出入观不出入观若不出入则无两地若出入者非断见位人师救云经说如此今言经借别显通耳别见义长云三四地通见义短不出入观若言三地约断见初若言四地约断见后此乃借别而名通也近人盛说三地四地名为开前十地菩萨名为合后三四不分名之合前佛菩萨异名之开后未知何文有兹开合。
　　【科】五薄地断欲界九品思前六品与藏教二果齐。
　　五薄地欲惑稍轻故名为薄。
　　【科】六离欲地断欲界九品思尽与藏教三果齐。
　　六离欲地欲惑全亡故名为离。
　　【科】七已辨地断三界见思惑尽但断正使不能侵习如烧木成炭与藏教四果齐声闻位齐此。
　　七已辨地智断功毕故名已辨见思二惑非傍曰正驱役名使久习气分全在故云不能侵也观智如烧正使如木习气如炭。
　　【科】八辟支佛地更侵习气如烧炭成灰。
　　八辟支佛地能侵习气名为烧炭而未全尽如有灰存所以共地而高下者论云三人同断正使同入涅盘故名为共喻如烧木有炭有灰故名高下故辅行云通教二乘七地已前与菩萨共名共声闻若尔八地已上过二乘地何故亦名共菩萨耶答以初名后从本立名不同别圆始终别故问七地思尽何故六地名共声闻八名支佛何故七地名共支佛答通义从容具如后拣请读止观则知拣文。
　　【科】九菩萨地正使断尽与二乘同扶习润生道观双流游戏神通净佛国土。
　　九菩萨地见思已亡名正使尽此约自行故同二乘若欲利他则须扶习扶谓扶持习即见思之气分也润谓润益生即分段之形生也所谓扶持见思之气分而润益故受生焉良以通教不明中道应本何能称物施为是故菩萨虽断正使不专证空慈悲愍物欲济含生其如见思先已断讫更无惑业而致受生所所以扶持正使气分作利生本仍须先时故留余习方可扶持更加带空之心及以四弘之愿润生三界利乐有情当此之时深观二谛进断习气色心无知尘沙劣慧既亦断之法眼种智於是明矣应知习气不能润生今此但是故留而已又复扶习唯在通教言道观者道谓化导观即空观带空出假此二俱行故曰双流出假化物游诸世间譬如儿戏故云游戏大论中问神通所作何名游戏答犹如幻师种种变现菩萨亦尔是故名戏又三三昧中空为上诸余行法皆名为下下如儿戏问菩萨但当出生三昧何须游戏答菩萨心已出生三昧欣乐出入亦名游戏神名天心通名慧性天然之慧彻照无碍故名神通因中说果名净佛土若诸众生见心炽盛悭贪蔽重菩萨化之令生正见无所吝惜愿成佛时国土清净一切正见能舍众生来至其国是名因中净果佛土此一既然破戒嗔恚懈怠散乱愚痴等蔽亦皆准说净名记云三藏教中无净土教但以烦恼润业而生故於秽土成佛无爽有六度行无净土教教无行缺终无成佛无净土因无行之佛有教无人六度之行有因无果行既无果反成无行通人亦云修净土行若任当教虽有其文乃寄利人堪被接者通教菩萨有净土行知十方佛二乘道理不合知之自鄙不发永不求故菩萨虽知佛犹永灭永灭乃与取土义乖故知此佛无人有教教既权施不称因行故於权教不须苦穷准支佛见百佛世界亦合应知有十方佛只恐见处不知有佛又只一界唯一佛化知亦无妨故二十部亦有许知十方佛者此亦宜为大教梯渐故二乘人亦知亦不知通教菩萨修净土因若依跨节是则净土义通诸教故有四土横竖摄物由摄生时有五差故所谓人天及四教也。
　　【科】十佛地机缘若熟以一念相应慧顿断残习坐七宝菩提树下以天衣为座现带劣胜应身成佛。
　　十佛地分三初成佛案妙玄中共位菩萨别立忍名第十佛地成佛之相誓扶余习生阎浮提八相成道前之五相与三藏同唯成佛相於道树下得一念相应慧与无生谛理相应断烦恼习名为佛也故此一念相应之慧不可谓之三十四心应知只是空慧念耳断残习者以菩萨时断正使竟留余气分故分但断残习成佛残即正使之余气也准大论中金银瑠璃车渠颇棃赤珠码碯是名七宝木树是劣七宝是胜表通教法胜过三藏天衣化生表一切法皆如幻故与三藏佛所证是同名现带劣本通教佛所现身量十里百亿放光巍巍异於三藏丈六一里故云胜应或云但空名为带劣不空中道名为胜应以通教有合身义故华严成道其唯别圆鹿苑所明三藏丈六两处初成不云通佛方等般若乃论八相故知圣应随顺物机若云秘密二处不无。
　　【科】为三乘根性转无生四谛法轮。
　　二为下转法轮。
　　【科】缘尽入灭正习俱除如炭灰俱尽。
　　三缘尽下入涅盘妙玄亦云娑罗双树入般涅盘留舍利为天人福田佛地只是断习成道望因总举正习俱除习气全在如炭少分侵之如灰佛地俱无炭灰咸尽在菩萨时已烧木故。
　　【科】经云三兽度河谓象马兔也谕断惑不同故又经云诸法实相三乘皆得亦不名佛即此教也。
　　三经云下引证经云即是涅盘经也象喻菩萨马譬支佛兔如声闻河水喻於即空之理三兽渡河而象力大马力次之兔力最劣河水是一以象马兔脚有长短所以渡河有浅深异是故三乘虽同即空而声闻人只除正使支佛侵习菩萨断正扶习润生当知入空不无优降须了约法所以三乘因果是同约人而辨是则三乘因果有殊幻有之俗名为诸法即空之理名为实相幻有即空三乘皆得二乘非佛其意可知菩萨在因故不名佛若论至果名佛何疑然今且约在因而说故中论云诸法实相三人共得妙玄判之即偏真也文在中论言经云者或恐误矣然论引佛说岂非经云耶然华严经云诸法实性相二乘亦皆得而不名为佛然但云二乘部中无通教更待检寻大品等经。
　　【科】此教三乘因同果异证果虽异同断见思同出分段同证偏真。
　　四此教下结示同异三因大同三果小异大同故同学般若小异故习尽不等虽异而同同断同证如前所引八义咸同若三藏教谛缘度殊三因大异三乘微别三果小同虽同而异如中卷引八三不同言分段者分段生死三界六道支分形段。
　　【科】然於菩萨中有二种谓利钝。
　　二然於下广释通前后位文分为二初双标欲明前后是故云然二乘灭想复置不论所以但云於菩萨中自分利钝二种不同然通二乘於法华前得二味益亦可前进显露不接秘密咸通。
　　【科】钝则但见偏空不见不空止成当教果头佛行因虽殊果与藏教齐故言通前。
　　二钝则下双释分二初释通前但见偏空成当教佛即前共位第十地也荣茂华因克获实果果位居上是故云头斯皆约喻以立其名行因虽殊约教而说果与藏齐就证而辨因果且举一教一证通前之义释在於此不其然者何谓故言如何点示次文通后故今分科敢言符契。
　　【科】若利根菩萨非但见空兼见不空不空即中道分二种谓但不但若见但中别教来接若见不但中圆教来接故言通后。
　　二若利下释通后二初正释非但见空先暂同钝兼见不空后彰於利一人先后不同故云非但兼见既云不空正当中道中道即是别圆所诠别诠但中不具诸法如云外月似出水华圆诠不但即具二边然一家明中道复二一离断常属前二教二约佛性为后二教教权故但理实名中斯是别教佛性之中圆教称实寂而常照一切无非遮那中道虽但不但皆名利根通后别圆其义如是问四教释义罄无不尽何须更明受接之说答岂闻受接非四教乎是故须知初后咸同故云四教始终殊异故云受接三接虽分大乘摄尽何须难於更明接耶故大品经八地闻中九地修中如此说者非通非别通教始终不观常住别人初地已证中道岂可八地方闻中耶故须约接以销此文经从下根云八九地准义合有中上二根是故即有三根受接仍分三种谓圆接通圆接别别接通也所云接者中道接真如金接鍮二物相接是故云耳从下根者为欲示於真内中故故待证空方为点示令深观空即见不空中上二根亦见真已方示中空但由中上真空既浅是故说教多附下根问接义为在法华之前亦通法华答五时皆有何须定之然则须知交际之接在法华前名会之接在於法华鹿苑密论涅盘追说是故五时通皆有接问接唯菩萨亦通二乘答法华前接则唯菩萨密通二乘法华中接非但二乘亦兼菩萨故法华中接三乘者皆约显露法华已前接於菩萨亦复如是问受接被接此二何别答一往分之受接约机被接约应究而论之亦何隔别问接独机然在应亦尔答感应道交不可偏矣问接已为在通第十地为居别圆初地初住答从旧从本是第十地从教从证在於地住略如向说广在诸文。
　　【科】问何位受接进入何位。
　　二料拣文为二初问通教为是何位受接为复进入别圆何位。
　　【科】答受接人三根不同若上根三地四地被接中根之人五地六地下根之人七地八地。
　　二答分二初约通教定三根斯乃答向何位受接之问也上根三地四地者三地虽在无间三昧在因非果未全是圣将向而已是则三地未可受接故荆溪云始从四地终至九地咸受接名四地为上六七为中八九居下故知四地方论受接若接通教必须圣位然荆溪云乾慧性地观慧犹劣是故亦复不受接名故知三地次第无间必至四地从后而说通云圣人所以且云上根三地克定而言须至四地文义从容善自斟酌然受接位通圆接别今但约通分三根者良以今文正明通教也中下二根分对地位亦与向引荆溪文异准上根意思之可知。
　　【科】所接之教真似不同若似位被接别十回向圆十信位若真位受接别初地圆初住。
　　二所接下约别圆分真似即是答向进入别圆何位之问也净名记云若从接边通是所接别圆是能只缘所有可接之理则令能有能接之功况义在通并含能所若其不以接义释者何以明於通中利根根生待接接俟机成此乃以应望机故通是所接也若以机望应则别圆为所接焉今云所接之教真似不同正是以机望应也亦可谓之所接之教是通真似不同是别圆则符记文之能所也真谓实道真证似谓方便相似受谓容受机堪受应应可受机皆云受也被(平义切)覆也说别圆之中道被而覆之以接通故云被也亦可谓之通教利根而被别圆来接也则机应皆有被义也故真位接亦名胜进似位亦名案位接也此约下根下根胜进多至地住真位接也中上入者此则不定按其位次若接入别七地已前入别十住八地已去入别十行及十回向入别既尔入圆准思圆若接别位接贤位辅行又云谓用前教有始无终已用七八不至九十即用后教有终无始但用向地不须住行亦下根也八九进退准三四思之妙玄约教故分三接止观就理但言一接三接一接开合之殊义亦相摄然约教理三一须分然圆接别上根十住中根十行下根十向问十向修中云何圆中接但中耶答别十回向义有多途自有教道说修但中实无人也自有修假而受接者自有三观圆修之者所言圆中接但中者别教通论皆曰但中故云圆中接但中耳其实但接修假观人以由无人修但中故纵接但中亦约说矣问下根受接别向圆修同耶异耶答此须分别何者下根受接约圆接别圆修乃是正修於圆又圆接别通於住行圆修之人别在十向又复受接自接修假圆修自是次第二观若入中道与圆不异是则受接必须圆修圆修未必全同受接以有通局不同假中之异故也。
　　【科】问此藏通二教同是三乘同断四住止出三界同证偏真同行三百由旬同入化城何故分二。
　　三总拣藏通文为二初问三乘断证既乃不殊何故分为二教之异当知此以断证之同而难约教折体之异。
　　【科】答诚如所问。
　　二答文分二初许所问实如所问断证既同何故教二。
　　【科】然同而不同所证虽同大小巧拙永异此之二教是界内教。
　　二然下正答同异分二初答虽同而异断证虽同何妨教异约教虽异何妨证同虽异而同虽同而异别圆既云方便等土名为界外藏通只云三界六道名为界内藏通虽云断惑出界此乃理在正习事外及以事理波水相即非谓界外别有国土别圆判之方云外耳。
　　【科】藏是界内小拙不通於大故小折色入空故拙此教三人虽当教内有上中下异望通三人则一槩钝根故须折破也。
　　二藏是下别释异义分二初释小拙不通於大故小者三藏菩萨伏惑而已二乘灭想根败不生此皆约於法华前说是故三藏不通於大又约二乘不通於大菩萨复转成衍中人又二乘至方等般若得通别益非今文意且从设教不通大论折色入空故拙者谓法实有折尽见空境观若此岂非拙欤故大论云譬如有医用於针药名之为拙亦如有渡用於艹筏名之为拙所言折者折谓折破此之折名本乎外道观一极微若尽不尽今三藏教观无常等亦名折者对破外道折非正也故破实俗而见空理名正折焉三乘次第对上中下平斗斛木谓之槩也以小望衍一槩钝矣。
　　【科】通教则界内大巧大谓大乘初门故巧谓体色入空故虽当教中三人上中下异若望藏教则一槩为利。
　　二通下释大巧分二初正释。
　　大谓大乘初门者问大乘初门为在当教为通别圆答妙玄之中正有此问彼答文中约通别圆为初门也此是三根受接义矣且云菩萨二乘置之巧谓体色入空者且约当教三乘故也谓法幻有体达即空如是境观灼然巧矣故大论云譬如有医用於咒术名之为巧亦如有渡用於方舟名之为巧以衍望小咸名利焉。
　　【科】问教既大乘何故有二乘之人。
　　二料拣分二初问应知但云大乘则通当教亦是若云大乘初门则取通后别圆今既大乘何以却有二乘中下。
　　【科】答朱雀门中何妨庶民出入故人虽有小教定是大大乘兼小渐引入实岂不巧哉。
　　二答问中但云大乘答中仍取法华意说故云渐引入实教虽大乘不妨二人一往通以二乘为小密论二乘亦可入实今准渐引故如向云帝王南门名为朱雀门下百姓往还无碍。
　　【科】般若方等部内共般若等即此教也。
　　四般若下结示通当教义是共般若今云等者等取通后不共之义故略广释及以结示二意无亏。
　　【科】略明通教竟。
　　三略明下总结。
　　【科】次明别教者。
　　三别教三初标。
　　【科】此教明界外独菩萨法教理智断行位因果别前二教别后圆教故名别也。
　　二此教下释三初释名义二初正释方便等土故云界外非二乘佛名独菩萨别名不共不云不共但云别者不共二乘但在华严今欲收於二酥中别是故但立别教之名以由此法通二乘闻但是法别在菩萨耳故共不共约人而辨通别之语约法而言四念处云教别者佛日先照菩萨也理别者三谛隔历也智别者三智次第也断别者三惑前后也行别者五行差殊也位别者不相摄也因别者一因逈出也果别者一果不融也故此八义皆约界外故云别前悉菩萨法故别后圆。
　　【科】涅盘云四谛因缘有无量相非声闻缘觉所知。
　　二涅盘下引证四谛无量如前已辨二乘不知约不共说二酥纵闻亦所不达故非所知如涅盘中我於一时在耆阇崛共弥勒说世谛舍利弗等不识亦如净名中须菩提不知以何答。
　　【科】诸大乘经广明菩萨历劫修行行位次第互不相摄此并别教之相也。
　　二诸大下正示别教行位文分二初略示三藏则三祇百劫通教乃扶习润生圆则不起于座别乃尘沙劫海故诸大乘委明斯义。
　　【科】华严明十住十行十回向为贤十地为圣妙觉为佛璎珞明五十二位金光明但出十地佛果胜天王明十地涅盘明五行。
　　二华严下广明分二初总列诸经二初正列华严等者华严经中不云十信若十住前有十梵行自古讲者指为十信然经文中无十信名四念处云华严初无十信后无等觉於十住中多明圆义於登地中多明别义又从住前至登住来全是圆义从第二住至第七住又似别义於七住中又明相即次行向地又是差别又一一位皆有普贤行布二门故华严中位有圆别今文且示别教之位故云住行回向为贤十地为圣妙觉佛也言璎珞者菩萨本业璎珞经明六轮六忍等庄严法身故云璎珞也金光明但出十地佛果者真谛译金光明帝王经三身分别品明十地已又云入如来地如来地者为三种净一者烦恼净二者苦净三者相净也故云十地佛果也。
　　胜天王明十地者胜天王般若经云尔时众中有一天王名钵婆罗故胜天王即是名也涅盘五行者圣行梵行天行病行婴儿行次第五行在别教矣。
　　【科】如是诸经增减不同者界外菩萨随机利益岂得定说。
　　二如是下辨意四念处云方等前分对缘散说亦未有阶次但散说得道而已未论地位至璎珞中总结阶级乃明五十二地若诸般若前分亦对缘散说未有阶次至胜天王但明十地前无三十心后无等觉妙玄云仁王般若明五十一位结诸般若推其意者譬如军师荡寇已竟乃叙功勋定其爵禄经明地位亦复如是所以诸位不同皆是随机之说问法华何不明位答璎珞结诸方等仁王结诸般若法华但决诸权以入於实耳。
　　【科】然位次周足莫过璎珞经故今依彼略明菩萨历位断证之相。
　　二然下别依璎珞文分二初述意为二初立义依经四念处云一期教门诸大乘经门门不同位位各别行人采用其意亦殊位次具足须依璎珞妙玄云须依璎珞仁王两经若论断伏高下须依大品三观若对法门须依涅盘五行十功德用众经意共成初心教观耳。
　　【科】以五十二位束为七科谓信住行向地等妙又合七为二初凡二圣就凡又二信为外凡住行向为内凡亦名为贤约圣亦二十地等觉为因妙觉为果大分如此自下细释。
　　二以五下分文可见。
　　【科】初言十信者一信二念三精进四慧五定六不退七回向八护法九戒十愿此十位伏三界见思烦恼故名伏忍位(外凡)与藏教七贤位通教乾慧性地齐。
　　二初言下释分二初凡分二初外凡十信别教地位既准璎珞今亦依彼消释名义彼经上卷敬首菩萨问一切贤圣名字何等佛答乃说十住十行十向十地无垢地妙觉地又十住前明十恒沙名字菩萨常行十心即十信也彼经又以十信列在四十二位后其间名目与今所列颇有不同至下临文一一点示彼经下卷释义品中但释住行向地等妙而十信名亦不消释今引璎珞解释住行向地等妙且准楞严消十信名然楞严中位正在圆信常住理名曰信心忆念无忘名曰念心真精进趣名精进心心精智慧名曰慧心周徧湛寂名曰定心定光无退名不退心保持不失名护法心回向佛地名回向心今文回向在护法前此依旧译璎珞经说安住无失名为戒心十方随愿名曰愿心故此十心以信为本名十信也别信既尔圆信准思但即不即具不具异下去诸位亦复如是然则又有凡圣之位进退异焉璎珞六忍初名伏忍良以见思忍伏故也教门虽异外凡伏同故齐藏通下去准此。
　　【科】次明十住者一发心住(断三界见惑尽与藏教初果通教八人见地齐)二治地三修行四生贵五具足方便六正心七不退(已上六住断三界思惑尽得位不退与藏通二佛齐)八童真九法王子十灌顶(已上三住断界内尘沙伏界外尘沙前二不知名目)亦名习种性用从假入空观见真谛理开慧眼成一切智行三百由旬。
　　二内凡三初十住此十皆住真空之理故云住也於诸劫中行十信心不作邪见广求智慧名发心住常随空心净诸法门名治地住长养众行名修行住生在佛家种性清净名生贵住多习无量善根名方便具足住今云具足方便此依新翻而说成就第六般若法门名正心住入於无生毕竟空界名不退住不生邪倒破菩提心名童真住从佛王教而生於解当绍佛位名法王子住观空无相得无生心名灌顶住首楞严云如国大王以诸国事分委太子彼剎利王世子长成陈列灌顶名为灌顶取四海水置金缾内灌太子顶今亦如是法水灌顶是故云也尘沙者譬法门之数多也能化六凡分段三界故云断界内也而能修学四圣变易等法故云伏界外也前藏通二不知界外之名言习种性者六种性名出璎珞经习谓修习种即能生性名不改由修习故所以能生无有改变戒疏中说能生报佛从假入空者此次第三观出璎珞经上卷从生死之虚假以四性而推寻即见真空之理故云从假入空观亦名二谛观也无伪名真非虚曰谛异事为理照见真空名为慧眼知一切法空寂一相名一切智三智具如大品三智品中三谛具如仁王璎珞两经经云一有谛二无谛三中道第一义谛有谛亦名俗谛无谛亦名真谛新译仁王只云二谛慈恩不立三谛弃於旧译也误哉误哉。
　　【科】次明十行者一欢喜二饶益三无违逆四无屈挠五无痴乱六善现七无着八难得九善法十真实(断界外尘沙惑)亦云性种性用从空入假观见俗谛开法眼成道种智。
　　二明十行此十皆有化他之行故云行也始入法空不为邪动名欢喜行常化众生使得法利名饶益行得法忍心无我我所名无嗔恨行今文中云无违逆者亦依新翻常修忍法谦下恭敬名无违逆行常住功德现化众生名无尽行今文中云无屈挠(奴教切曲也从手者非)者亦依新翻行大精进令一切至究竟涅盘名无屈挠行不为无明之所失乱名无痴乱行生生常在佛国中生名善现行於我我所一切皆空名无着行三世佛中常行敬顺名尊重行今文中云难得行者亦依新翻菩萨成就难得善根名难得行说法授人成物轨则名善法行二谛非如亦非非相名真实行断界外尘沙且在方便土耳因前习性以成此性能生法佛名性种性通教带空出假别教破空出假以别教有中道应本所以破空而入假也此假即是建立之假此观亦名平等观也於差别法审而非虚名见俗谛问俗在於事何名谛耶答摩诃止观有此料拣彼引地持明二法性俗谛既得名事法性岂非谛耶又复应知缘於俗谛恒沙三昧名为俗理缘众生病及神通等利生之事名为俗事照见诸法一一无谬名为法眼知十法界诸种差别化道功成名道种智。
　　【科】次明十回向者一救护众生离众生相二不坏三等一切诸佛四至一切处五无尽功德藏六入一切平等善根七等随顺一切众生八真如相九无缚无着解脱十入法界无量(伏无明习中观)亦名道种性行四百由旬居方便有余士(已上三十位为三贤亦名内凡从八住至此为行不退位)。
　　三十回向此十皆悉回因向果回事向理故云回向以无想心常行六道而入果报不受而受名救护众生离众生相观一切法有受有用念念不住名为不坏三世佛法一切时行名等一切诸佛以大愿力入一切佛士供养一切佛名至一切处以常住法授与前人名无尽功德藏行无漏善善恶不二名随顺平等善根今文中云入一切者亦依新翻新翻释义亦云随顺由随顺故能入一切以观善恶无二一相名随顺观一切众生今文之中上有等字无观字者亦依新翻等故随顺随顺故观心得自在等三世佛常照有无名真如相以般若照三世诸法是一合相名无缚无着解脱觉一切法中道无相名入法界无量空假之心既已满足正修中道第一义观无明不起忍伏故也由伏无明则成相似中道种性当分之中如观道立故名为道望后佛果能生名种不改名性三百由旬如前已辨约生死处加方便土若约烦恼更加尘沙若约观智更加假观以此增前为四百也中观为实空观为权权名方便五住已断见思四住更有余一无明住在名为有余须知四上所出之文如思益云日月光佛命其梵天来此土云汝当用十法游彼世界娑婆世界名染净世界即凡圣同居士也如法华云我於余国作佛大论云二乘虽不生三界界外有净土受法性身即方便有余土也如仁王云三贤十圣住果报即实报土也如普贤观云其佛住处名常寂光即常寂光土也七住已还名位不退由断见思证真如空自己之位不退转也八住至此名行不退由断尘沙化他行满化他之行无退转也若至初地名念不退二边之念不能退也须知三藏三果通教六地别教六住圆教六信残思未尽犹在同居四果七地七住七信思惟既尽生方便土八地八住八信已上虽破尘沙及伏无明尘沙既不润界外生牵报并由无漏为因是故亦在方便土中唯有别圆初地初住获妙果报居实报土生身得忍未入灭者但名华报也。
　　【科】次明十地者一欢喜(从此用中道观破一分无明显一分三德乃至等觉俱名圣种性)此是见道位又无功用位百界作佛八相成道利益众生行五百由旬初入实报无障阂土初入宝所二离垢地三发光地四焰慧地五难胜地六现前地七远行地八不动地九善慧地十法云地(已上九地地地各断一品无明证一分中道)。
　　二圣位分二初因又二初十地地名能持证中道地能持众善故名地焉舍凡入圣四魔不动到有无边平等双照名欢喜地法身般若解脱谓之三常乐我净谓之德纵横之三德也圣位能生不改变故名圣种性也见中道故名见道也不加功力任运流入名无功用也分身横应百界度生名百界作佛也若至二地千界作佛三地已去莫不皆悉十倍增之一生兜率二诧胎三住胎四出胎五出家六成道七转法轮八入涅盘名八相也若约生死处加实报土若约烦恼更加无明若约观智更加中道以此增前名五百也修中道因称实感报依正不隔色心无碍故名实报无障碍土也分证寂光名初入宝所也以正无相入众生界同於虚空名离垢地光慧信忍习佛之道极净明生名发光地此新译也旧翻第三谓之明地发光即明也顺无生忍观一切法名焰慧地顺忍修道三界无明莫不皆空名难胜地上顺诸法观於三世寂灭无二名现前地观诸烦恼不有不无常向上地念念寂灭名远行地以无生观舍於三界名不动地入於上观光光佛化无生忍道名善慧地璎珞经中云妙慧地妙即善也入中道观受佛职位既同真如亦等法界妙云普覆名法云地一分中道一点在上纵也般若解脱二点在下横也前云三德今云中道纵横互现耳。
　　【科】更断一品入等觉位亦名金刚心亦名一生补处亦名有上士。
　　二等觉位亦名无垢地过十地解入百千三昧照一相无相寂灭无为望于妙觉犹有一等比下名觉故名等觉更有一品无明尘垢虽有如无故名无垢所修观智纯一坚利喻若金刚名金刚心有一生在未全损之名为一生过此之后即补果佛妙觉之处名为补处更有妙觉上位可登名有上士问为用金刚智断无明为用妙觉智断无明答涅盘云有所断者名有上士无所断者名无上士问何故胜鬘云无明住地其力最大佛菩提智之所能断答别圆地住乃至等觉莫不皆用佛菩提智断无明垢是故云耳诸文中说佛上上智断下下惑又下下智断上上惑准向之义思之可知。
　　【科】更破一品无明入妙觉位坐莲华藏世界七宝菩提树下大宝华王座现圆满报身。
　　二果位分二初成佛妙观上忍大寂无相名为妙觉华藏世界如华严经华藏世界品中所说宝华王座亦如华严又梵网云於寂灭道场坐金刚华王座旧摄论云大莲华王清净世界新摄论云大宝华王清净佛土圆满报身如前已辨七宝众多表无量故与前通教表法异焉。
　　【科】为钝根菩萨众转无量四谛法轮即此佛也。
　　二为下说法不知理具名为钝根迷中重故为说无量偏圆对辨但中名钝真中而分别圆咸利。
　　【科】有经论说七地已前名有功用道八地已上名无功用道妙觉位但破一品无明者总是约教道说。
　　三有经论下随机不定文分二初正明为三初点示教道七地已前等者如华严云菩萨未至第八地时如人乘船欲渡大海未至大海多用功力若至八地从大方便近佛智慧无功用心不加功力华严又云第五地中习学世法经书文章算数占相吉凶等事又无等觉当知皆是教道之义言妙觉位破一品者未知出在何经论中辅行但云破十二品称为妙觉故前所明始自十信至于妙觉无非教道何独今文云七地等耶然前初地云入宝所无障碍土辅行既云实报说别是约教道证道必无今亦例之教道必无无障碍土言无障碍约证道耳初地既乃所证同圆二地已去谁证隔历故十二品皆教道也问为是约行教道约说教道答约行教道约行人论但在地前约说教道约如来说通於始终约行证道在於初地约行人证与圆无殊约说证道约如来说已证之法应知别教论证道者非是别教当分之谈乃是点示行人亲证不存隔历及以圣人已证圆融耳故约说证道非隔历也约行尚自同圆约说岂不尔耶故约行证道所修之因即是回向圆修人也约说证道即是被於圆修人耳何者别向圆修谛观不二若无圣人说於已证融妙之法而赴应之则成有感而无应矣约行证道若非别向圆修之因是则有果而无因矣或谓地上圆融地前隔历别人初心闻地上圆融约说证道被别人初心等无稽之谈不可用也问别向圆修为初回向为第十耶答璎珞经中第十回向始修中道第一义观且从下根若论中上实通前九故十回向次第三观若入中道与圆无异别有义章分别此也。
　　【科】有处说初地断见从二地至六地断思与罗汉齐者此乃借别教位名名通教位耳。
　　二有处下借别名通止观两文一借别名名通家三乘共位二借别名单名通家菩萨位今此一文该彼两说彼初文者外凡十信即是乾慧内凡三贤即是性地八人见是初欢喜地薄地有向即离垢地薄地有果即是明地离欲地向即是炎地离欲有果即难胜地已辨地向即现前地已辨地果即远行地八支佛地是不动地九菩萨地是善慧地第十佛地是法云地借此别名判共位者是则初地名为断见二地断欲一两品思乃至七地断残思尽彼第二文引旧人云六地思尽与罗汉齐或云七地与罗汉齐今家意者约十度义第六般若空慧惑尽与罗汉齐若约诸地来对向果七地正与第四果位已辨地齐故知此文该彼两说总而言之皆是借别而名通也名可借别义必依通妙玄所说如前已明言十度者合但六度开则成十何者禅有愿力开出愿度有神通力开出力度根本定者守本禅度般若度中有道种智开方便度有一切种智开出智度一切智守本般若度此借别义具如大品大论楞伽故云有处说也。
　　【科】有云三贤十圣住果报唯佛一人居净土此借别教名明圆教位也。
　　三有云下借别明圆有云即是仁王般若波斯匿王说偈文也三贤十圣即是别位住果报者即是圆义以别三贤未破无明不住果报圆住果报无三贤名由是观之借别三贤十圣之位以明於圆住果报义非虚立也。
　　【科】如此流类甚众须细知当教断证之位至何位断何惑证何理往判诸教诸位无不通达。
　　二如此下结劝。
　　【科】略明别教竟。
　　三略明下总结。
　　【科】次明圆教者。
　　四圆教文为三初标。
　　【科】圆名圆妙圆满圆足圆顿故名圆教也。
　　二圆名下释分二初释名义二初正释名三谛圆融不可思议名为圆妙三一相即无有缺减名为圆满三一自在悉皆互具名为圆足三一无差不从渐次名为圆顿。
　　【科】所谓圆伏圆信圆断圆行圆位圆自在庄严圆建立众生。
　　二所谓下示法体上释名云妙满足顿何等是耶故今示云三观圆修五住皆伏名为圆伏信一切法即空假中名为圆信三惑俱断名为圆断一行具足一切诸行名为圆行一位具足一切诸位名为圆位理为所严观为能严能所内严外用自在六根六尘莫不一一皆入正受无不一一咸起出说双示入出依正相即根尘互徧名圆自在庄严行住坐卧语默作作莫不一一皆令众生得空假中四悉之益名圆建立众生此等具如华严经说。
　　【科】诸大乘经论说佛境界不共三乘位次总属此教也。
　　二诸大乘下释位次文分二初总明今家所判诸大乘中谈佛法者悉是圆教不同他宗偏计一经一论而已。
　　【科】法华中开示悟入四字对圆教住行向地此四十位华严云初发心时便成正觉所有慧身不由他悟清净妙法身湛然应一切此明圆四十二位维摩经云薝卜林中不嗅余香入此室者唯闻诸佛功德之香又云入不二法门般若明最上乘涅盘明一心五行又经云有人入大海浴已用一切诸河之水又娑伽罗龙澍车轴雨唯大海能受余地不堪又捣万种香为丸若烧一尘具足众气。
　　二法华下别示分二初正明位次二初通列诸经二初正列开示悟入四字以对住行向地在文可见引华严云初发等者意将初住开发三身例二住去至於妙觉无不皆然故云此明圆四十二位也维摩诘经观众生品天女弹诃舍利弗云瞻卜林等瞻卜林者喻圆教也不嗅余香比三教也净名空室表常寂光十方如来咸住其中故入室者名入寂光与诸如来法身大士一体无异功德妙香普熏一切无非中道根尘法界其在兹乎瞻卜此翻黄华树也薝(丁敢切)字误也应作瞻字维摩经不二法门品三十一菩萨各各宣说不二法门盖以有言言於无言是名别教若一一门能摄诸门是名圆教文殊乃以无言言於无言净名则以无言无言是名不二在圆教也是乘微妙无有过者名最上乘复有一行是如来行所谓大乘大般涅盘佛性之理是名涅盘一心五行又经云者亦涅盘也理具诸法如大海水依理修观如在海浴此行徧摄一切诸行譬如已用诸河之水又娑伽等华严云也娑伽罗者此翻咸海从所居处以立名焉龙譬如来雨喻圆教海譬圆机余地喻三教之人车轴之雨雨之大也澍时雨也又捣万种香为丸等文出楞严三昧经中理具诸法如万种香诸法即理如捣为丸随观理性所具一法如烧一尘理具一法徧摄诸法如众气具足。
　　【科】如是等类并属圆教。
　　二如下结。
　　【科】今且依法华璎珞略明位次有八一五品第子位(外凡出法华经)二十信位(内凡)三十住位(圣初)四十行五十回向六十地七等觉(是因位末)八妙觉(是果位)。
　　二今下别依法华璎珞分二初标列五品名目法华显然八界发心至一生在四方道场开示悟入如此即是十信等位若璎珞经位次昭然具足列释法华纯圆璎珞兼别今须取圆。
　　【科】初五品位者。
　　二初五品下释文分二初凡二初外凡三初标。
　　【科】一随喜品。
　　二一下释为五初随喜品分二初标。
　　【科】经云若闻是经而不毁訾起随喜心。
　　二经下释二初引经即分别功德品十九行偈后先明现在四信次说灭后五品下去引经准此应知。
　　【科】问随喜何法。
　　二料拣分二初问。
　　【科】答妙法。
　　二答为二初总示圆融三谛名妙法也文句云随是随顺随顺事理无二无别喜是欣庆欣庆己他庆己有智慧庆人有慈悲故事理等即妙法矣。
　　【科】妙法即是心也。
　　二妙法者下别释分三初心法又三初示法即心三法妙义此心法也心法在因众生法一往通因果二往局在因佛法定在果经云闲处摄心即心法妙为令众生众生法妙唯佛与佛究竟实相即佛法妙心佛众生待绝二妙经题妙法斯之谓矣。
　　【科】妙心体具。
　　二示体德即妙心体具一句是也应知在因一念之心无一异相达此无相具一切心三千具足是则名为妙心体具所以体具方彰妙心妙心良由体具故也何者一念之心无一异相无相则是空中实体实体任运具足三千故知体具方是妙心体若不具何殊小乘偏空之理具若不空何异世间质碍之物是故应知具即是假假即空中别教已还尚不识具况识空中具是体德空是体量非德非量名为性体体即中道量即是真具即是俗混而不杂离亦不分虽一一徧亦无所在镜体光像方之可知器之与饭类之同矣妙心既尔妙色亦然色心一体咸具三千岂得偏计心具三千色不具耶色即心故既具三千心即色故岂不具哉由性具故色心乃具色心之具约事而辨性具体具就理而论性具修具心具性具心徧性徧心变性变准而思之不能委说然须了知即具所以即乃为彰不二具则显於体德由体具故即方不二斯并圆乘皆非偏小他宗亦谈法性之理犹如虚空此同今家体性体量但他不立体具三千失於体德圆理徒施是故荆溪频将具义以斥他宗未善谈性今家学者不知此由专执性具不许亡绝是则失於性体性量所以或闻空中泯绝三千便谓同於小乘太虚空理若闻本具十界宛然乃谓大乘究竟圆极而不思惟若无性体性量泯绝何能显於德具三千故诸文中性具理具性理无出空中具法咸皆是假空中体本亡泯故能具足三千譬明镜之空净故现大小之形性理既具那谓断无具即是假何谓空中空中若存诸相俗假如何说之况妙经中诸法实相标权实章诸法是标俗假权也实相是标空中实也所谓已下乃是释於权实章也如是则是释於空中性相等是释於诸法所以一家三转读文良由於此故诸法即实相三千亡绝实相即诸法十界宛然故荆溪云如是相等即是转释诸法实相以诸法故故有相等以实相故相等皆是实相无相相等皆如皆如皆是岂非空中空中是理假等为事况复实相必具诸法诸法法尔即空即中况复实智无有若干权智乃有差别之法地具桃李实有权耳是故四眼二智万像宛然佛眼种智真空冥寂况常寂光端丑斯亡寂光所对咸有净秽诸文所谈其意咸尔有眼诸贤幸垂观察近来学者执计纷纭或唯谈空寂或但论体具互相排毁形于笔舌岂非皆是边见者哉请读金錍三义明性方晓一家圆顿妙说但专在有龙树所谓闻诸法空如刀伤心唯欣空寂中论所谓佛所不度若好双非是则名为愚痴戏论无说无示痖者应是得道人乎邪见稠林何由可出是以圣人悉檀赴物或有或无以至双非若乃自行照了根源空有双非宁当可得是故应知第一义中一法尚不可得何况三千世谛之中尚具无量岂但三千耶不达此旨徒费精神龙须牛皮喻意可识人尚不知三千之法名为幻有岂解即空空尚惊心中必惑耳於此尚乃迷倒无知何况圣人说教大体自行知见利他因缘呜呼研习积年犹迷暗托况谈世论孰能体之。
　　【科】如如意珠。
　　三举喻即是如如意珠一句也如意珠者大论云出舍利中法灭之时一切舍利皆为如意珠止观云天上胜宝状如芥粟七宝琳琅非内畜非外入称意丰俭降雨穰穰色法尚尔况心神灵妙而不具耶如意珠体喻空中理也七宝等喻理具也降雨等喻事用也并由理具方有事用是故借喻妙心体具焉又如三毒惑心心起尚具八十八使又如眠梦尚见百千之事况妙心者哉斯等三喻如止观中喻不思议之三境也得前文旨三喻可知错解之人其亦多矣。
　　【科】心佛及众生是三无差别。
　　二心佛下例生佛心法之妙既乃如此众生诸佛无不咸然三法之妙良在兹焉故华严云心如工画师造种种五阴一切世界中无法而不造如心佛亦尔如佛众生然心佛及众生是三无差别言心造者不出二意一者约理造即是具二者约事不出三世三世又三一者过造於现过现造当二者现造於现三者圣人变化所造并由理具方有事用心法既尔生佛亦然心佛众生三无差别但须了知理是空中理实具足三千俗权在理则本具在事则起用性具修具三法无差性理既具具亦即理故达理具即空即中若但约具名三无差是则失於空中理也唯论空中名三无差是则失於体德事矣若能理事俱明则无有过焉故心生佛三则名差一一即理无不具事名三无差辅行因释心造故论理具事用三法各具名为无差既以具事名为无差具必即理故达理具即空即中释签因辨三法高下事用差殊故示理体名为无差然而理体非不具事故金錍云众生有迷中事理诸佛有悟中事理迷悟虽殊事理体一生佛既尔心岂不然是则三法咸有理具及以空中名无差矣况复俗假名为差别真空无差中道双非差与无差而复双照差与无差故差无差用与不同如其偏执诚难会通。
　　【科】此心即空即假即中常境无相常智无缘。
　　三此心下明谛观文分二初正明又二初即照而遮此心即空假中照也无相无缘遮也此心者即向妙心也依理生解故名妙心依解而观即是阴境望观属事斯之谓矣故一念因心以三观观之即见一念无相谓之空无法不备谓之假不一不异谓之中能观既是三观所观乃名三谛谛境常故观智亦常谛观名别其体本同以心为境心亦能照能所俱心心心相照四句分别如义例中是以妙心体具全性起修了性为行全是谛观不二故也故璎珞经下卷中说敬首菩萨问佛三观法界净道佛令大众皆应修学如是法门是以此心因缘所生法即空假中龙树心印良由於此所照之境即遮故云常境无相也即一心三谛皆不可得也能照之观即遮故云常智无缘也即一心三观皆不可得也况复无相及以无缘尚自叵得谛观相照安可存乎。
　　【科】无缘而缘无非三观无相而相三谛宛然。
　　二无缘下即遮而照虽皆不得终自炳然能观之智即遮而照故云无缘而缘无非三观也所观之境即遮而照故云无相而相三谛宛然也终日双遮终日双照悉檀假立所以如此自行推寻了然冥寂闲处摄心其在此矣。
　　【科】初心知此庆己庆人故名随喜。
　　二初心下结示文分二初结名即是结成随喜品名也。
　　初心者五品之初品也知此者指向谛观也初心知此结成随也随顺事理无二无别即是谛观空中之理俗假事也庆己庆人结成喜也随顺妙法有事有理所以庆己有其智慧兼乃庆人有於慈悲事即理故名为庆己理即事故名为庆人是故初心专立自行亦以愿力而庆人焉自行化他良由此也能如此者名随喜矣不其然者名毁訾焉。
　　【科】内以三观观三谛境外以五悔勤加精进助成理解。
　　二内以下明内须外助文分三初结前生后内以三观观三谛境结前也外以五悔助成理解生后也所谓前来虽以三观观三谛境三惑未伏初品未明外障纷然须加事行而修五悔外障不生内观可发理解即向理观故也。
　　【科】言五悔者有二一理二事。
　　二言下释分二初理事双标理即前来内观之义而今标者相对来耳。
　　【科】理忏者若欲忏悔者端坐念实相众罪如霜露慧日能消除即此义也。
　　二理忏下理事各释分二初引文重示理观五悔标既相对而来释亦相带故也此文出自普贤观经所言端坐是约身仪身仪通四且云坐耳自行空中名念实相化他妙假诸法三千总而言之自他不二三观圆修理事融泯能了妄念无一异相名念实相若达无相无相而相三千宛然无一异故众罪不生霜露慧日法喻可知前既标云五悔有二故知理忏须具五种良由忏悔以至发愿皆须念於空中实相无相而相三千宛然故得理忏该於五种五种通皆悔除众罪是以但云理忏故也不作此释岂可理忏与前谛观而有异乎梵云忏摩此云悔过华梵双举故云忏悔释忏悔名示忏悔处辨忏悔法明忏悔位无生取相作法等三真如唯识四种三昧十境十乘托事附法约行等义广如诸部此难具陈。
　　【科】言事忏者昼夜六时三业清净对於尊像披陈过罪无始已来至于今身凡所造作杀父杀母杀阿罗汉破和合僧出佛身血邪淫偷盗妄言绮语两舌恶口贪瞋痴等如是五逆十恶及余一切随意发露更不覆藏毕故不造新。
　　二言事忏者下正明外助事行五悔文自分二初正明二结初又分五初忏悔分二初正释分二初方法首伏昼夜六时等方法也披陈罪等即首伏也如法华中三七方法及以诸经行法一科绮侧语词言乖道理名绮语也构斗之言间他令致得失分乖名两舌也恶言加彼令他受恼名恶口也优婆塞五戒经加说无义语而为五恶普贤观云舌根起五种恶口不善业斯之谓也人不知此乃谓译家误云五种然今十恶文略一杀生耳余如前释须知忏悔正为灭除破戒罪矣。
　　【科】若如是则外障渐除内观增明。
　　二若如下结成为三初内由外助若如是则指向方法外障渐除指逆恶等内观增明指前谛观事行有力外障不生内观得明外助之力也。
　　【科】如顺流舟更加橹棹岂不速疾到於所止。
　　二举喻依理修观如顺流船事行首伏如加橹棹圆伏圆断始自五品终于妙觉异乎偏渐次第修证故云速疾到於所止。
　　【科】修圆行者亦复如是正观圆理事行相助岂不速至妙觉彼岸。
　　三合其文皎然。
　　【科】莫见此说便谓渐行谓圆顿无如是行谬之甚矣。
　　二莫见下斥非文分二初举谬总斥上来所明理观事忏斯是依准诸大乘经凡愚不知或闻此说便谓渐次小乘之意而圆顿中都不如是所以有云若未顿超方便且於教法留心等良由世人迷於大乘修行法门偏计理性无说无示而废修得解行二门端拱无为不礼圣容不读经教乃言我是大乘顿机直入若诸经论盖被中下渐次之流一家所斥暗证之徒良在斯矣。
　　【科】何处天然弥勒自然释迦。
　　二何处下别斥文分二初以无因而有果斥弥勒释迦既是果人果必由因今不修於理事之因是无因矣无因谓之天然自然也岂可无因而感果哉所以斥云天然弥勒自然释迦矣菩萨大人万行楞严便为无用也永嘉那谓多劫修乎然华严云如贫穷人数他珍宝於法不修亦复如是故佛垂教欲人依之而修证耳因指见月不其然欤是则经论何伤人乎文字解脱何必畏哉所作无非何谓渐行耶教外将何而别传乎讨疏寻经分别名相自不达耳非经论之过焉不知讨谁疏耶若慈恩等疏此则可尔若天台疏皆有方轨摄法入心观与经合非数他宝岂是分别名相而已哉误无量人弃嫌经论所损至大弥须慎之清凉观师云撮台衡三观之玄趣使教合亡言之旨心同诸佛之心不假更看他面谓别有亡机之门昔人不参善友但尚寻文年事稍衰便欲废教求禅岂唯抑乎佛心亦乃翻误后学是以不能依教修行故为如来苦诃责耳人之罪矣经论何愆故吾祖斥於修心不达者云随逐积年看心稍久遂不知研核问心是以不染内法着外文字偷记注而奔走负经论而浪行斯皆斥於不了者耳与数宝者无以异焉今之庸鄙於知识处才闻句偈便谓教外而别传者以由不知吾佛法藏如来教海含融一切诸法故也遂以禅高於教知他何谓教乎何谓禅乎悲哉悲哉余如大部补注中辨。
　　【科】若才闻生死即涅盘烦恼即菩提即心是佛不动便到不加修习便成正觉者。
　　二若才闻下举谬执法门斥文分二初举执计又二初举所执法才者仅也少也生死涅盘烦恼菩提即心是佛无上正法付迦叶等皆出佛教昏昧谓之教外别传非欺天乎闻斯教法而生计着当知皆是大乘上慢谓证真如大妄居首须知即者以显於离如冰不离水理须融冰义同於离方乃显即汝今具足生死烦恼何曾悟入菩提涅盘若已悟入须齐上圣何不放光升虚空耶然汝所计似虚其情谅汝观道犹为冈像也。
　　【科】十方世界尽是净土触向对面无非觉者。
　　二十方下举能计情由执向法生此计情便谓无非净土觉等。
　　【科】今虽然即佛此是理即亦是素法身无其庄严何关修证者也。
　　二今虽下判属重斥文分二初判属理即虽已闻名谓无修证故与理即无以异焉即心是佛其谁不然但未修於定慧庄严法身体素天龙忽劣岂得齐於大觉果人万行所严净法身耶故暗禅者多增上慢文字法师多推上位并由不学天台法门六而复即。
　　【科】我等愚辈才闻即空便废修行不知即之所由鼠唧鸟空广在经论寻之思之。
　　二我等下牒计重斥鼠唧鸟空者斥其暗证不达谛理谬说即名何殊怪鼠作唧唧声即声无旨滥拟生死即是涅盘亦如怪鸟作空空声空声无旨岂得滥同空空三昧是以天台约理即一法叵存约修则万行圆足全修在性全性起修性无所移修常宛尔若得此意闻众怪说情虑坥然圆顿妙乘投心有地良由了知本性空寂故修众行无有滞焉。
　　【科】二劝请者劝请十方诸如来留身久住济含识。
　　二劝请者正为破其谤法之罪以我等辈无始已来或为邪徒请佛入灭断正法轮欲除此罪故须劝请十方如来久住利物。
　　【科】三随喜者随喜称赞诸善根。
　　三随喜者正为灭除嫉妒之罪以由昔日嫉他善根故今翻破乃生随喜。
　　【科】四回向者所有称赞善尽回回菩提。
　　四回向者回自功德回他众生同会无上佛菩提果如回声入角响必远闻此乃正破有漏之罪以昔有善不回回向无生妙智所以流浪又谓之破着有罪也。
　　【科】五发愿者若无发心万事不成故须发心以导前四。
　　五发愿者虽行前四无愿多退如牛无御不能所至如画无胶如坏未火故须发愿要制其心正为破其退转之罪。
　　【科】是为五悔。
　　二是为五悔一句结也五法虽异莫非悔罪故云五悔焉。
　　【科】下去诸位直至等觉总用五悔更不再出例此可知。
　　三下去诸位下举一例诸初品既尔四品十信以至等觉诸位咸然是以五十校计经云始自凡夫终至等觉皆行五悔等觉尚修暗证之流那忽见弃。
　　【科】二读诵品者。
　　二读诵品分二初标。
　　【科】经云何况读诵受持之者。
　　二释分二初引经言何况者随喜尚尔况读诵乎。
　　【科】谓内以圆观更加读诵。
　　二谓内下释为二初正释内以圆观如前所明更加读诵如大师示诵经方法今不录也。
　　【科】如膏助火。
　　二举喻膏者脂也膏喻外诵火喻内观。
　　【科】三说法品者。
　　三说法品分二初标。
　　【科】经云若有受持读诵为他人说。
　　二释又二初引经为他人说即说法也。
　　【科】内解转胜导利前人化功归己心陪胜前。
　　二内解下释化他功德归於自己其心明了胜过初二文中陪字误应作倍字故止观云倍助观心倍即等倍而增胜也。
　　【科】四兼行六度。
　　四兼行品分二初标。
　　【科】经云况复有人能持是经兼行布施等。
　　二释又二初引经兼谓相兼未能正行兼用而已菩萨戒疏云上来观心未遑涉事今正观稍明即傍兼利物能以少施与虚空等理观为正事行为傍傍即兼义故云兼也布施等下五度故也。
　　【科】福德力故陪增观心。
　　二福德下释行布施等即福德也以福资慧胜前可知文中陪字亦误也。
　　【科】五正行六度者。
　　五正行品亦二初标。
　　【科】经云若人读诵为他人说复能持戒等。
　　二释分二初引经。
　　【科】谓自行化他事理具足观心无阂转胜於前不可比喻。
　　二谓自下释自行常观空中之理化他恒用三千之事自他不二理事含融正行六度不碍空中既胜前四不可喻矣。
　　【科】此五品位圆伏五住烦恼外凡位也。
　　三此五下结分二初正结应知观成方入五品勿谓五品始修观行。
　　【科】与别十信位同。
　　二与别下例同须了圆教五品六根诸文有异若以五品在十信前如今文说若以五品在十信内此如普贤观经中明具在大部补注分别。
　　【科】次进六根清净位即是十信。
　　二内凡分二初总标六根清净如法华经法师功德品中明之此即相似六根清净所以即是圆十信位他师於此却将仁王十善菩萨长别苦海以为渐圆法华六根名为顿顿荆溪喻曰山门诸部并将仁王以证法华但有因果为小异耳云何於此而分二顿真位六根如华严说。
　　【科】初信断见惑显真理与藏教初果通教八人见地别教初住齐证位不退也。
　　二初下别释为二初释初信至七信分三初正释二初释初信。
　　【科】次从二信至七信断思惑尽与藏通二佛别教七住齐三界苦集断尽无余。
　　二释二信至七信文皆可见。
　　【科】故仁王云十善菩萨发大心长别三界苦轮海。
　　二引仁王证分二初引经即仁王经波斯匿王说偈中文。
　　【科】解曰十善者各具十善也。
　　二解释分二初正释又二初释十善彼经亦不列释十善不杀不盗不淫不妄不两舌不恶口不绮语不贪不瞋不邪见此十一一各有止行皆能顺理名为十善是则十信各具十善非谓专以人天不杀不盗等次第而对十信位也。
　　【科】若别十信即伏而不断故定属圆信。
　　二释别苦经文既云长别苦海故知即是圆十信位断见思已方别苦海自非今家准法华文宁判十信断三界苦仁王经意何由可消如何可判华严初住为圣位耶。
　　【科】然圆人本期不断见思尘沙意在入住断无明见佛性。
　　二然下明非本期分三初正明藏通入空正意为断见思二惑别教出假正断尘沙圆教入中正断无明今断见思及以尘沙非本期也虽非本期自然先落。
　　【科】然譬如冶铁粗垢先去非本所期意在成器器未成时自然先落虽见先去其人无一念欣心所以者何未遂所期故。
　　二然下喻冶(羊者切)销也炉冶也冶铁成器喻断无明成八相器粗垢先落喻除见思及以尘沙证真俗理然此犹是且顺次第其实应须三观圆修宁容三惑先后落耶故今犹顺教道次第。
　　【科】圆教行人亦复如是虽非本所望自然先落。
　　三圆下合其文易见。
　　【科】永嘉大师云同除四住此处为齐若伏无明三藏即劣即此位也。
　　三引永嘉证分二初引文此一段文本出天台妙玄位妙永嘉大师但是引用天台而已观师岂可不知此耶而今特言永嘉云者盖欲显示永嘉元学天台故也故永嘉集多用天台永嘉既用天台法门今之禅人何得谓之教家所谈非宗门耶然永嘉集多依天台而不显言天台者何但云认得曹溪者何。
　　【科】解曰四住者只是见思谓见为一名见一切处住地思惑分三一欲爱住地欲界九品思二色爱住地色界四地各九品思三无色爱住地无色界四地各九品思此之四住三藏佛与六根清净人同断故言同除四住也。
　　二解释分二初释同齐见为一者见惑澜漫触意生着断则俱断故合为一。
　　一切处者我见为本计着无量名一切处思分三者约次第断先欲次色次无色也思惑三住皆云爱者即贪爱也思惑实通贪瞋痴慢今文且示贪一种耳净名疏云欲贪即是欲爱住地色无色贪亦复如是数人谓之欲界名贪上界名爱成论人难此是偏判皆云住者住着为义以有此惑则住生死净名疏云无住即是无明住地故知无住即第五住虽云无住还成住义有住无住委在彼文。
　　【科】言若伏无明三藏即劣者无明即界外障中道之别惑三藏教止论界内通惑无明名字尚不能知况复伏断故言三藏即劣也。
　　二释伏劣言别惑者且置尘沙云无明耳。
　　【科】次从八信至十信断界内外尘沙惑尽假观现前见俗谛理开法眼成道种智行四百由旬与别教八九十住及行向位齐行不退也。
　　二释八信至十信。
　　【科】次入初住断一品无明证一分三德谓解脱般若法身此之三德不纵不横如世伊三点若天主三目。
　　二圣位分二初因位三初别释十住二初别释初住分三初正释又二初明内证无明三德亦何一品一分之殊约人断证名智浅深云品分耳对破纵横名不纵横故别教明性德三法而不互融名之为横修德三法前后而得名之为纵此约修性对论纵横又有前法次报后应名之为纵此约一性二修论纵纵谓点水之纵横谓列火之横既皆纵横则非圆妙今圆顿教初住位中所证三德则不如是故非纵横是则圆家性三非横修三非纵一性二修亦是非纵此约相对故作是说其实圆家三德微妙皆非纵横何者法身一点虽然在上即二为一是故非纵般若解脱二虽在下即一为二是故非横故圆三德名非纵横若性若修悉皆如是性中三法非纵非横且以非横对破别家性三之横修中三法非纵非横且以非纵对破别家修三之纵此约离为性修各三若乃合为修二性一亦非纵横且以非纵对破别家先法次报后应之纵故妙玄云性德三轨不纵不横修德三轨不纵不横又云三点上下而不纵表里而不横释签云虽一点在上不同点水之纵三德亦尔虽法身本有不同别教为惑所覆虽二点居下不同列火之横三德亦尔虽三德修成不同别人理体具足互不相收是则今文就上一点名为非纵就下二点名为非横非纵必全二为一非横必全一为二当知此约一性二修论非纵横一性非无缘了性本具三二修非无一性修三宛尔一性二修既非纵横性三修三岂可不然是故三德若离若合并非纵横又文句云别家三法在因在果悉皆纵横故知圆法在因在果名非纵横世伊等者此举喻也大涅盘经哀叹品云云何名为秘密之藏犹如伊字三点若并则不成伊纵亦不成如摩酰首罗面上三目乃得成伊三点若别亦不成伊我亦如是解脱之法亦非涅盘如来之身亦非涅盘摩诃般若亦非涅盘三法各异亦非涅盘我今安住如是三法为众生故而入涅盘涅盘疏云西方有新旧两伊旧伊纵横如横川走火点水等可譬他经新伊如此方草书下字而有细画相连不纵不横是故借喻圆融三德法身即照亦即自在名一为三三无别体是故非横非前非后是故非纵一即三如大点三即一如细画只一伊字而有三点就三而说名为即一而三不横虽是三点只是一伊就一而说名为即三而一不纵故一不为纵三不为横与释签意无有差殊但云二三为小异耳三则总举二乃别言故亦可云即一而二而二不横即二而一而一不纵非三而三名为不一非一而一名为不异故止观中大小乘师六义纵横今家三释一者约理二者约行三约字用并非纵横大小六义在偏小故今家三释在圆融故摩酰首罗翻大自在色天之主三目八臂常骑白牛一面三目三目一面不可单言单言则成纵横故也故此等喻诸文或将三点以喻三解脱者良以点是文字故也三目以喻三般若者良以目能照明故也此乃依顺大经之喻若止观中复取镜喻所谓镜体以喻法身镜明以喻般若镜像以喻解脱辅行记云夫以事喻法皆是分喻於中镜喻其意最亲何者徧镜是明徧明是像非并非别不纵不横异乎伊字及天目也请思此喻则三千三谛其义皎然矣。
　　【科】现身百界八相成道广济群生。
　　二现下明外化现身百界如向已明八相成道如华严云或有见佛说法或见入胎或见出胎或见人涅盘或见出家等一一相中皆云或者皆具八相故问内证外现所以者何答内证三德自他不二自行唯在空中法身般若化他三千赴物解脱随机空中之性本具三千由性本具方有外用如镜发明则能现像镜明性十界像生修十界是故外用全由内证所以三德自他两全具如自他不二门说人不晓此执诤纷纭。
　　【科】华严经云初发心时便成正觉所有慧身不由他悟清净妙法身湛然应一切。
　　二华严下引证二初引经。
　　【科】解曰初发心者初住名也便成正觉者成八相佛也是分证果即此教真因。
　　二解释分二初释初成又二初释二初正释。
　　【科】谓成妙觉谬之甚矣。
　　二谓下斥谬分三初斥以真因为极果他谓华严初发心时便成正觉是妙觉佛故今斥之误以真因为极果也。
　　【科】若如是者二住已去诸位徒施。
　　二若下指谬诘难分二初指谬正难若如汝将初住八相是妙觉者二住已去便成虚设。
　　【科】若言重说者。
　　二若言下引救重诘又二初牒彼救词他人救云二住已去是佛重说。
　　【科】佛有烦重之咎。
　　二佛有下重诘是则佛有烦重之愆诸文中叙古来人师谓初顿悟至於十住即是十地而更说有十行十向十地等者此是重说又有人云平等法界定无位次又云顿悟初心即究竟极而更说有四十位等是化钝根方便之说又云顿悟即佛无复位次今家斥之谓其偏说直指初心以为妙觉唯尚顿门成道速疾乃成圆教后位徒施兼成佛有烦重之失依他所判深为未可今家学者勿杂他人无位之谈谓重说等。
　　【科】虽有位位各摄诸位之言又云发心究竟二不别须知摄之所由细识不二之旨。
　　三虽有下引文劝学故华严云从初一地具足一切诸地功德故云位位各摄诸位虽复相摄因果历然那将初住为妙觉耶涅盘经云发心毕竟二不别如是二心前心难言发心者即初住也言毕竟者即妙觉也初后虽殊功德无异故云不别相摄不二其意云何应知所证三德是同故得位位相摄不二摄之所由不二之旨其在兹乎。
　　【科】龙女便成正觉诸声闻人受当来成佛记莂皆是此位成佛之相。
　　二龙女下引同法华经说八岁龙女变成男子南方作佛文句引胎经云魔梵释女皆不舍身不受身悉於现身而得成佛法性如大海不说有是非凡夫贤圣人平等无高下唯在心垢灭取证如反掌荆溪问曰为不舍分段即成佛耶若不即身成佛此龙女成佛及胎经偈云何通耶答今龙女文从权而说以证圆经成佛速疾若实行不疾权行徒引是则权实义等理不徒然故胎经偈从实得说若实得者从六根净至无生忍应物所好容起神变现身成佛及证圆经即证无生岂不能知本无舍受何妨舍此往彼耶诸声闻人受当来记而未现身成佛者何以声闻人须结缘故莂应作[竺-二+别]。
　　【科】慧身即般若德了因性开发妙法身即法身德正因性开发应一切即解脱德即缘因性开发如此三身发得本有故言不由他悟。
　　二慧下释三身金刚錍云凡有性名多在凡理如云佛性真实性等故缘了正名因名性本性三法至初往时悉皆开发名曰三身无性名者多通凡圣因果事理如云法界及实相等若唯在果如陀罗尼波罗蜜等法华经中深达徧照即是报身微妙净法即是法身具三十二及八十好即是应身又深达等即是持经得解之相微妙净法即是真身具三十二即是应身因果虽殊三身无别学者多迷因而点示余如大部补注中明。
　　【科】中观现前开佛眼成一切种智行五百由旬到宝所初居实报无障阂土念不退位。
　　三中观下结成。
　　【科】次从二住至中住各断一品无明增一分中道与别教十地齐。
　　二总明九住可见。
　　【科】次入初行断一品无明与别教等觉齐次入二行与别教妙觉齐。
　　二总明行向地分二初明二行为三初正明二行与别同若依仁王经开十地为三十品亦只是圆家十住三十品耳若与而言之圆家不开十住三十品则别家十地三十品与圆家十住十行十向位齐别家妙觉与圆教初地位齐若夺而言之别家三十品只是十地则别教十地与圆教十住位齐别教妙觉与圆教初行位齐仁王经中不立等觉故十地后即佛地也若尔即是破十一品名为妙觉前文教道云破一品是妙觉者将非此耶岂必脱落十字耶思之今准璎珞五十二位是故别教破十二品名为妙觉故与圆教二行位齐。
　　【科】从三行已去别教之人尚不知名字何况伏断以别教但破十二品无明故。
　　二从三下兼示后位与别异世人情计阴境有无若解斯文自然袪滞何者偏圆对辨阴等十境在前二教不思议境在於圆教圆人所观观三教境悉是遮那佛性妙境自就圆论理即唯迷究竟唯悟中间四即迭分迷悟既分迷悟阴境可知况复十境是圆所观所观则在圆理即收况第一义及以远本望观在事止观进趣且至初住初住已上自然流入所列阴境云三教耳他人难云圆谓圆融何有阴境今为答之只为圆融亡智亲疏迷成厚薄强分三惑义开六即迷中轻故从理得名故有教理智断行位因果八义别教阴境从教道说但至二行三行已去自是圆中所断之惑故圆等觉迷一品故而有自他本论阴境人却翻转云教理妙无阴境者与向所辨殊不相应。
　　【科】故以我家之真因为汝家之极果。
　　三故以我下释前二行与别同义文为三初以实因重对权果今明圆教故云我家比齐别教故云汝家真因即是圆第二行极果即是别教妙觉。
　　【科】只缘教弥权位弥高教弥实位弥下。
　　二只缘下点示所以文分二初正示约教道说故教弥权破十二品称为妙觉故位弥高约圆顿说故教弥实居第二行故。
　　位弥下弥者益也甚也。
　　【科】譬如边方未静借职则高定爵论勋其位实下。
　　二举喻边方未静喻有权机借职则高喻有权果定爵论勋喻归圆实其位实下喻在二行勋者功也爵者量也量其职尽其才也亦封也爵有三等五等三谓公侯伯五则加子男故定别佛之爵论其所破十二品勋只是圆教二行而已。
　　【科】故权教虽称妙觉但是实教中第二行也。
　　三故权教下结示权实因果同义文甚分明。
　　【科】次从三行已去至十地各断一品无明增一分中道即断四十品惑也。
　　二明三行至十地。
　　【科】更破一品无明入等觉位此是一生补处。
　　三明等觉。
　　【科】进破一品微细无明入妙觉位永别无明父母究竟登涅盘山顶诸法不生般若不生不生不生名大涅盘。
　　二果位分二初位成智断楞伽经云杀无明父断贪爱母无明与业润於生死故如父母能生阴身令妙觉位永尽无余住大涅盘诸法山顶父母山顶皆约喻也诸法如病般若如药由病有药病去药亡故诸法生般若不生般若若生诸法不生诸法既不生般若亦不生二俱寂灭是大涅盘。
　　【科】以虚空为座成清净法身居常寂光土即圆教佛相也。
　　二以虚空下座身土圆四土之名如前已示三身之号在楞伽经普贤观云佛三种身从方等生妙玄云或言道场虚空为座一成一切成毗卢遮那舍那释迦三佛具足徧一切处释签示云亦如华严今文正明法身寂土故普贤观释迦牟尼名为遮那其佛住处名常寂光虚空寂光无所不徧清净法身岂有方所是则座身土圆而非一异也不迁不变名之为常所以经云常我乐净萧然无累名之为寂所以经云如寂解脱朗然大明名为般若经云是色常住法故常寂光土有相无相云何分别若约事理三土是事事乃有相寂光是理理即无相空中为理俗谛为事若约中边复有离合离谓修性各三合谓修二性一修在三土性在寂光寂光之性非有非无二土之修乃是有相及以无相实报无相方便同居二土有相此约修二性一而说寂光之性非无修德三土之修非无性德有相无相准上思之性是中道修是二边若乃离为修性各三同居方便既是有相有相非无无相双非实报无相非无有相及以双非寂光双非非无无相及以有相常即法身法身双非寂即解脱解脱有相光即般若般若无相二修即性非有非无性即二修而有而无事即理故一相叵得理即事故万像宛然事理中边亦离合异又复寂光名之为体体即实相无有分别三土为用用则立法差降不同四土既尔三身亦然若约二身真身无相应身有相若约三身法身双非报身无相应身有相若离若合准土思之故存三身及以四土法身寂光定是无相报身实报则通二义自报他报有无异故同居方便应身有相若其相即俱有相俱无相若但从理非相非无相事理相对无相即相即相无相情通妙会诤计咸失近人所说四土三身有相无相互相攻毁章钞纷纭嗟夫祖师遗文未坠学者何以苟顺人情呜呼哀哉奈之何哉往者不可谏来者犹可追所以发愤述之云耳。
　　【科】然圆教位次若不以六即判之则多滥上圣故须六即判位。
　　二然下以六即判文分四初明判位所以言多滥者且从不知六位而说若从不知即理而说亦应更云多生退屈故大意云理同故即事异故六诸经中云生死即涅盘皆以六位甄之使始终理同而初后不滥事异故六者理即名字观行相似分证究竟六位不同迷悟异也理同故即者三谛之理六位咸然故云理即名字即乃至究竟即也既云生死即涅盘又云烦恼即菩提结业即解脱斯乃三障为能即三德为所即三德又是三谛异名人不见之却云三千即假为事异故六三千空中为理同故即又以妙假为能即空中为所即是则能即既谬所即残阙矣智为能即义亦不然六即蛣蜣此亦得在三千即假及夫空中蛣蜣何有若知向来三身四土则於斯义自然通达但患学者习迷既久故更言之何者心性不动假立中名亡泯三千假立空称虽亡而存假立假号然而空中寂灭无相无相不同小乘太虚所以具足三千妙假空中是理妙假是事而此事理若望三障障皆是事三谛皆理三谛自分空中名理俗谛名事故此三谛六位皆有俗谛三千既通六位三千奚尝无蛣蜣耶六即蛣蜣有何不可若论三千即空即中空中寂灭蛣蜣岂存故了三千即空假中蛣蜣有无炳然可见若得此意理消伏用染毒有无迷情顿息一家大旨何所疑哉。
　　【科】谓一切众生皆有佛性有佛无佛性相常住又云一色一香无非中道等言总是理即次从善知识及从经卷闻见此言为名字即依教修行为观行即(五品位)相似解发为相似即(十信)分破分见为分证即(从初住至等觉)智断圆满为究竟即(妙觉位)。
　　二谓下正判位次一切众生有佛性者因不名佛果不名性涅盘经中多云佛性者佛是果人言一切众生皆有果人之性也所以因名佛性者众生实未成佛得理证真以烦恼生死是佛等性示令修习名佛性焉佛性有三所谓三千即空假中名正缘了故知三千不出十界三种世间假名五阴在於有情国土世间名为无情若云无情不云有性若云有性不云无情今欲示迷元从性变及为示性令其改迷点权为实故云有情无情有性是故十界三种世间即空假中是三佛性人未思此往往却谓无情之物动转可见名有佛性可笑之甚是故当知有情无情莫不皆是因缘生法缘生之法都无真实但有名字名字即空空即假中故云有情无情有性即空假中三因佛性实相妙理有佛出世无佛出世常住不迁无所改易以由性理不改变故贤首清凉所谈有情无情法性佛性具如大部补注中辨一色一香无非中道者六尘且举色香三谛但云中道色香是事中道是理於事见理故云色香无非中道色香中道人皆共许无情佛性惑耳惊心。
　　总是理即者众生在於生死之事道理恒自即是涅盘知名识字故云名字乃是识知色心依正本具三千三谛名字依此三千三谛之解而起三千三观之行名为观行如鍮比金若瓜比瓠犹火先暖涉海初平二物相类名为相似少分而证名为分证若约所证名为分真究尽终竟名为究竟此六即位出自一家起信论中已有三即谓相似觉随分觉究竟觉余之三即经论必云然六即义亦通三教若论圆位六即亦足何须更列四十二位良以分真之位长故故须借别分其品秩又六即通事理五十二位别在事又五十二位名多而且局局在十信已去六即名少而且通通於五品已还。
　　【科】约修行位次从浅至深故名为六约所显理体位位不二故名为即。
　　三约修下释名理即虽然未涉於修全性起修例如修虽具九之义故云约修名为六也。
　　【科】是故深识六字不生上慢委明即字不生自屈可归可依思之择之。
　　四是故下诫劝。
　　【科】略明圆教位竟。
　　三略明下结。
　　【科】然依上四教修行时各有方便正修谓二十五方便十乘观法若教教各明其文稍烦义意虽异名数不别故今总明可以意知。
　　二然下明行人依教修行文分二初总示如上四教但是如来说四教法行人依教既乃开解然必依解以立其行解行成已乃入圣阶所以今明四教行法四种三昧二十五法十境十乘虽通四教然今文录一依止观正是法华圆顿妙行然今文略不引十境及四三昧四三昧者常坐常行半行半坐非行非坐言十境者一阴入二烦恼三病患四业相五魔事六禅定七诸见八上慢九二乘十菩萨阴入现前是故初观余九待发乃可观之若无十境乘则无体若无十法名坏驴车无四三昧不辨行仪无其方便正行难立故以二十五法方便一心止观观於十境於四三昧行仪之中或作观心是不可思议妙境用乃至或为离法爱用故至初住开佛知见乘此大车游方至极止观明静前代未闻岂徒然哉良在兹矣今人只谓舍恶取空名大乘者此空尚乃不出六十二见稠林何能动出生死患累设以为乘但是秃空殊无法门庄严具度乘邪见乘入险恶道是则指火宅为宝渚必为所焚以烦恼为能乘义须倾覆习大乘者自量己心如何合於法华大车是故一家所立解行不同世间诵文法师暗证禅师故南山云唯有南岳及以天台双弘定慧岂是谄附而虚授哉余如大部补注所示。
　　【科】言二十五方便者束为五科一具五缘二诃五欲三弃五盖四调五事五行五法。
　　二言下别释分二初方便为三初分科。
　　言二十五方便者方便名善巧善巧调停令入正修故四教方便各有近远且如圆教假名五品观行等位去真犹遥名远方便六根清净相似邻真名近方便今於五品之前假名位中又论远近二十五法为远方便十种境界为近方便阴等十境若观若发入品非遥故名为近二十五法去真遥故故名为远。
　　【科】初明五缘者一持戒清净如经中说依因此戒得生诸禅定及灭苦智慧是故比丘应持净戒有在家出家大小乘不同。
　　二解释分五初具五缘缘谓缘藉又名助缘此之五法能助行人行人藉之而修道故文自分五初持戒清净菩萨戒疏引大论云梵音尸罗秦言性善亦云清凉亦云波罗提木叉此翻保得解脱又云净命亦云成就威仪亦云防非止恶又是约义训义勒义禁义南山四分疏云戒是警义警策三业远离缘非古来所传防非止恶以解於戒然戒通善恶诸经论中多从善戒约义得名如智论云此云性善此从体说心论善生云别解脱及调伏等此从心说如诸论中作无作戒此从业说。
　　言清凉等此从喻说以戒自观说是戒经此从教说但偏善行不通恶性止得通解戒为禁也若解善戒善法禁恶若解恶戒恶法禁善此释戒名名下论体有大有小大乘或以心性及性无作假色小乘或色如多论或心如僧祇或非色非心如成论依体有而止作持犯具在诸文非易可解止观辅行玄签句记举大纲耳其中或有关涉难见亦如大部补注中示一家学者若能深达大小毗尼乃可听寻定慧之法三学备焉为师可矣。
　　如经中说遗教经也在家戒者五八戒也八戒於五更加第六不坐高广大床第七不着华鬘衣第八不往视听歌舞。
　　出家戒者比丘比丘尼沙弥沙弥尼式叉摩那也。
　　小乘戒者即向所列在家出家戒也。
　　大乘戒者如梵网戒也在家出家淫男淫女及鬼神等悉得受之若佛未出轮王化人亦有戒法所谓身三口四及不饮酒八种之戒又云十善是尸罗酒防意地即十善中后三意业数异义同此名旧戒亦名性戒以不待佛制性自是善是恶故也佛若出世凡所制戒乃名客戒应知佛未出时非独有旧戒亦有定慧如诸凡夫坐得四禅及以八定即旧定也如外道辈执着诸见六十二等即旧慧也若佛所制亦有客定如根本净禅观练熏修诸深禅等亦有客慧如四谛等若准释论有十种戒则通大小一不缺戒即四重也二不破戒十三戒也三不穿戒即波逸提等如是皆名律仪戒也凡夫散心悉能持得四不杂戒即定共也与定相应凡夫入定则能持得出定亦得五随道戒即道共也见真谛道其惑亡故六无着戒於思惟惑无所染故此二共成空观持戒七智赞戒出假利物智者赞故八自在戒达法如空无拘捡故此二共成假观持戒九随定戒住楞严故十具足戒楞严定中法具足故此二共成中观持戒涅盘经有五支十戒五支戒者一具足根本业清净戒即四重也二前后眷属余清净戒谓偷兰遮为前眷属此语因兰能为重罪前方便故十三僧残列在重后名后眷属所言余者舍堕已下及诸经中所制之戒皆名余也三非诸恶觉觉清净戒即是定共离欲散恶戒体是觉离恶觉故四护持正念念清净戒种种方便令入无漏即四念处道共戒也五回向具足无上道戒即佛菩萨持非诸下凡也言十戒者一禁戒二清净戒三善戒四不缺戒五不折戒六大乘戒七不退戒八随顺戒九毕竟戒十具足戒论取缺坏不任故对根本经取微有缺损故对不杂五支十戒与论十戒和会同异具在释签。
　　【科】二衣食具足衣有三一者如雪山大士随所得衣弊形即足不游人间堪忍力成故二者如迦叶等集粪扫衣及但三衣不畜余长三者多寒国土如来亦许三衣之外畜百一众具食亦有三一者上根大士深山绝世菜根艹果随得资身二常乞食三檀越送食僧中净食。
　　二衣食具足衣能弊形食能支命此二具足道业可成。
　　衣有三者且分三耳复有天须菩提面王比丘及许畜重物重物合在畜长中辨雪山大士如涅盘云释迦先世曾为大士在於雪山唯被鹿皮时雪山中有香根等我於尔时唯食诸果食已坐禅堪忍力故不游人间如是乃可亡於说净受持等事名上根也。
　　如迦叶者此云大龟氏其先学道灵龟负图而出应故从德命族是故云也此是中根常行十二头陀头陀此云抖擞抖擞十二种过患故也大论六十八云一兰若二常乞食三粪扫衣四一坐食五节量食六中后不饮浆七冢间八树下坐九露坐十常坐十一次第乞食十二三衣今文所列即十二中第三第十二也南山云粪扫衣者世人所弃无复堪用义同粪扫体是贱物离自贪着不为王贼所贪当得资身长道上士着之今在中根与律有异。
　　言三衣者安陀会郁多罗僧僧伽梨然此三衣无有正翻僧伽梨义翻杂碎衣以条数多故亦名众集时衣从用名入王宫聚落衣郁多罗僧名中价衣亦名上衣从用名入众衣安陀会名下衣亦云着衣从用名院内行道杂作衣人就条数言五七九律无文也若云加沙此翻为染从色立名然此三衣皆须加法加五条法云大德一心念我比丘某甲安陀会五条衣受一长一短割截衣持余二衣法文在律钞大论云佛弟子住中道故但三衣异於外道裸形无耻白衣多贪重着故也又三衣者不同一衣之少不同畜长等多此云不畜余长亦应更云不畜百一下文云畜百一众具亦须更云畜余长也绮文互现耳今文为取雪山大士被鹿皮衣是上根故乃以但三衣为中根畜百一及畜余长合为下根若不取雪山大士即以但三衣为上百一为中余长为下。
　　多寒等者此土多寒根性又薄大圣一许三品通开故三衣外听畜百一及许畜长但三衣一品也畜百一二品也畜长三品也故云三品通开矣仍以百一畜长二品合为下根焉。
　　言百一者萨婆多云百一之物各得畜一百一之外皆是长物百一供身令受持之长物及余令说净畜余者所谓一切器与非器一外皆须作净若畜百一於百一物心中但自记忆一种谓是我物或云加法加法记忆随人而用此亦无在若乃畜长定须说净说净词云大德一心念此是某甲长衣未作净为净故施与大德具在律钞然此净施非是真实是佛方便令诸弟子得畜长物而不犯戒名为假施若读辅行须知此意大部补注曾引文示食亦分三如前衣中引大经文即上根也。
　　二常乞食且举十二头陀中第二常乞食即中根也。
　　三檀越送及僧净食者既不能绝谷饵果又不能头陀乞食如来亦许外护施主送食供给复次僧中如法结净之食亦可受之即下根也。
　　【科】三闲居静处不作众事名闲无愦闹处名静处有三例衣食可知。
　　三闲居静处夫欲修道当须闲居择其静处若纷然愦闹必随境染着道业难成坏器易坏遗教经云汝等比丘欲求寂静无为安乐当离愦闹独处闲居心乱曰愦不静名闹言处有三例衣食者一者深山如前所明上根处也二者头陀如前兰若冢间树下露坐四处中根处也三者兰若伽蓝下根处也问此与中根如何辨异答中根即坐兰若空回之地下根乃在空回住处及闲静伽蓝良以兰若翻为闲静故须辨之。
　　【科】四息诸缘务息生活息人事息工巧技术等。
　　四息诸缘务缘谓尘缘务谓事务此有四种一者生活谓经纪生方触途纷纠等二者人事谓一往一来附势交结以求利等三者伎能谓医方占相及书算等四者学问谓读诵经论求胜负等如此四事应须止息故云息诸缘务也前三三昧及随自意诸经行法皆息缘务若历善恶及以无记非今所论。
　　【科】五近善知识有三一外护善知识二同行善知识三教授善知识。
　　五近善知识障难多途如何远离故须知识教诏助护闻名曰知见形曰识知识有三一外护者内修妙行不能营务故须外护而给助之二同行者切磋琢磨更相策发同其行故三教授者内不通达外起诸障故须明了指示过德善知识者是大因缘。
　　【科】第二诃五欲一诃色谓男女形貌端严修目高眉丹唇皓齿及世间宝物玄黄朱紫种种妙色等。
　　二诃五欲文分五初诃色诃责也欲乐也五欲之境令人乐欲今既修行应须诃之是故诃色如热金丸若也执之决定烧手修长也丹赤也皓白也玄黑也朱正色也紫间色也。
　　【科】二诃声谓丝竹环佩之声及男女歌咏声等。
　　二诃声者声如毒涂鼓闻之则须死。
　　丝竹等者自古之乐不出八音土曰埙疱曰笙皮曰鼓竹曰管丝曰弦石曰盘金曰钟木曰柷在指名环在臂名钏佩者玉之带也或从人说文云大带佩也从人从巾佩必有巾谓之饰礼云凡带必有佩玉也皆所以发起其声令人生欲心也人声曰歌歌者柯也以声吟咏上下如艹木之有柯也。
　　【科】三诃香谓男女身香及世间饮食香等。
　　三诃香者香如龙气嗅之必病。
　　【科】四诃味谓种种饮食有膳美味等。
　　四诃味者味如沸蜜汤舌必烂非谷曰肴也膳食也。
　　【科】五诃触谓男女身分柔软细滑寒时体温热时体凉及诸好触等。
　　五诃触者触如师子近必被啮。
　　【科】第三弃五盖谓贪欲瞋恚睡眠掉悔疑。
　　三弃五盖此五覆盖心神昏暗定慧不发是故应须弃而舍之贪欲盖者追念昔时所更五欲生醉惑心亡失正念瞋恚盖者追想是人恼害於我忿怒毒火烧诸功德睡眠盖者昏昏名睡倚放名眠犹如死人远离精进掉悔盖者邪心动念作无益事名之为掉忽然改变思惟自耻云何今日作斯过失名之为悔由是之故禅定不发犹豫不决名之为疑此非见谛障理之疑乃是障定之疑此疑有三一者疑自谓我本是底下之人非是法器二者疑师所谓彼人无有智慧师而事之将不误我三者疑法谓所受法何必合理三疑在怀止观不发。
　　【科】第四调五事谓调心不沈不浮调身不缓不急调息不涩不滑调眠不节不恣调食不饥不饱。
　　四调五事调谓调停眠食二事定外调之身心息三就入住出三时调之调身之法如禅门云夫欲坐者先须安处使久无妨若欲半跏以左压右牵来近身若欲全跏[跳-兆+必]右压左宽衣带周正身勿令坐时更有脱落乃以左手而压右手置右脚上挺动支节七八许度如按摩法勿曲勿耸正头正项令鼻对脐不偏邪不低昂身如碇石无令骚动。
　　次调息者即当开口吐胸中气自恣而出使百脉处皆随气出次当闭口鼻中内清气如是至三若息已调一度亦足次以唇齿相拄舌向上腭闭眼令断外光之后次拣息风如前数息观中已示其息若调易入定故次调心者一则调乱令不越逸二乃调心令不沈浮若心沈时系念鼻端若心浮时安心向下此名初入调身息心若住禅中其有不调如初入法若欲出定渐渐申舒按摩其身渐渐吐纳细细呼吸渐渐放心缘於外境所以三事合而调者三事相依如初受胎暖寿识三即身心息不前不后未曾相离故合调之若眠食二不同时故各为一调今文中云沈浮等者沈谓沈下浮谓浮上缓谓宽缓急谓急卒息钝名涩息利名滑节谓苦制恣谓纵恣食少乃饥多则名饱今皆调之故云不也问弃五盖中已舍睡眠今何调眠答前为入定是故弃之今在散心所以调之各有其致无相违也。
　　【科】第五行五法一欲欲离世间一切妄想颠倒欲得一切诸禅定智慧门故。
　　五行五法文自分五初欲。
　　【科】二精进坚持禁戒弃於五盖初中后夜勤行精进故。
　　二精进。
　　【科】三念念世间欺诳可轻可贱禅定智慧可重可贵。
　　三念。
　　【科】四巧慧筹量世间乐禅定智慧乐得失轻重等。
　　四巧慧。
　　【科】五一心念慧分明明见世间可患可恶善识禅定智慧功德可尊可贵。
　　五一心皆如文可见。
　　【科】此二十五法为四教前方便故应须具足若无此方便者世间禅定尚不可得岂况出世妙理乎然前明教既渐顿不同方便亦异依何教修行临时审量耳。
　　三此二十下结示前方便者远方便也是则十境名后方便近方便也方便既立即入正修须於此中列示十境以为所观但文略耳。
　　【科】次明正修十乘观法亦四教名同义异今且明圆教余教例此。
　　二正修分二初标示言正修者正修妙行非方便也十种之法运载行人游方至极名十乘也而一一乘并以妙观观於阴心显於三千三谛之理故云观法也三观十乘以为能观阴等十境以为所观此约药病过德分也三观能观三谛所观此约不思议法说也至下十乘勿迷此矣。
　　【科】一观不思议境谓观一念心具足无减三千性相百界千如即此之境即空即假即中更不前后广大圆满横竖自在故法华经云其车高广(上根正观此境)。
　　二解释分十初观不思议境依止观中应须标云一观心是不可思议境也谓观一念心具足无减三千性相百界千如者即是观一念阴心显成三千三谛之境也即此之境即空假中不前不后者点示妙境即是观也广大圆满横竖自在者境观即中非横非竖即假名横即空名竖三观微妙名自在也故法华云其车高广者引大车文证向境观横广竖高等也上根正观此者十乘分三根今是上根也此是消文对当境观境观之旨今试明之何者谓以一心微妙止观以为能观一念阴境以为所观由以能观观所观故即达一念迷妄阴境无一异相无一异者乃是空中寂灭实相实相无相而具诸相诸相即是三千性相不思议假是则观心所成所显三谛明矣而此三谛虽是所观无别能观故即妙境即空假中是名境观无前无后横竖等也故荆溪云能了妄念无一异相达此无相具一切心三千具足非唯此中诸境皆尔是则名为照此着心缘生虚假假中三千自体性空即是心性圆妙三谛若夫不达一念阴心无一异者斯为取着云何能具三千性相故取着心不具三千此约妙观观妙境说若以理论无非法界何所隔耶当知止观阴境十乘广示其相至下九境其文甚略广略虽殊大意何别旨趣最显无出禅境故如向引无一异等若识此义何必再陈但为近代传习之者各以己心以谈妙境谓之通修及不通修谓境即观及彰绝待有如是等诸说不同异论纷纭形于章藻传之尚之孰能正之今故直明境观文旨他人曲说可不灭哉何者止观标云一观心是不可思议者此境难说先明可思议后明不思议故引华严心造五阴即十法界约三义读即三谛故次引无量义广明十如及三世间然后结成一念三千非一异等辅行谓此是性德境今所明者所言一者十乘之初也观者释名中绝待止观也心者一念阴心也是者成也显也不可思议境者三千三谛也谓之性德者不由他悟全性而显也若观心未是之时名为迷中阴境耳故用释名中绝待妙观观於阴心显成三千三谛全是性德而显现也故辅行云妙观观之令成妙境境是所观以所显能妙观斯立既是观心所成妙境故非妄情取着之法故取着心即是迷中阴心而已照此着心无一异等即是观成所显法门故云用观观境而说斯义难解深愿体之然而所显三千三谛诸法实相言词寂灭非一非异云何知於非一异相故寄一异推而彰之既寄修推而彰所显三千性德是故即有修德境矣如此但在自行照达若欲化他是故应须於非一异作一异说全向自行而起利他是以即有化他境也所以一念三千三谛实非一异及纵横等即大经云佛性不名一法十法百千法等经文既云非一非万故是三千三谛佛性无一异也复云善恶及以无记即是佛性故知由达非一非异非三千已方乃具足三千三谛三佛性焉所以先荡然后立法诸文先立然后荡法荡立随宣先后无在妙得此意可与论道然而三境只是一境一境即是观成所显三千三谛虽是一境义必具三方彰自行及以化他自他不二真俗同时无说即说说即无说以至下文引三喻等准思可见说教大体其义着明谁云通修不通修耶请以向意讨论止观及辅行文方验有所归在理或当何必求人别有义章委明斯旨然今岂欲抑令人信学者於道果何如哉。
　　【科】二真正发菩提心谓依妙境发无作四弘誓愿悯己悯他上求下化故经云又於其上张设幰盖。
　　二真正发菩提心自达妙境他尚在迷故须发心上求下化不依教道名之为真依三谛理名之为正造趣所期名之为发所期妙果名为菩提能行能趣名之为心无作四谛及以四弘如前已明悯己昔迷悲他现昧是故我今上求佛果下化众生斯乃法华又於大车妙境之上张设慈悲普覆幰盖幰(虚偃切)以帛张在大车上也问应先起誓后观妙境何故境后方发心耶答境前发心具如五略今境后发重为成观故须依境自行化他问发心成观其观如何答准止观云观心可解辅行决云如前誓相誓相者何即止观云众生虽如虚空而度如空之众生即是空观虽知众生甚多而度甚多众生即是假观虽知众生如佛如而度如佛之众生即是中观。
　　【科】三善巧安心止观谓体前妙理常恒寂然名为定寂而常照名为慧故经云安置丹枕(车内枕)。
　　三善巧安心止观者上既依境发起大心发心必须立於妙行行即止观故此安心明识行人信法二行回转相资六十四番名为善巧三止三观安住谛理息止妄源名为安心定即是止慧即是观止体静故理恒寂然观体明故性常朗然斯乃法华大车之中安置丹枕南山经音云天竺国无此木枕皆以赤皮内着绵毛用之倚卧丹是赤色名为正色无紫间色乃喻智光无分别也枕能休息身首安然喻一行三昧息一切智首息一切行身也所息得理是以安然故今安心即车内枕。
　　【科】四破法徧谓以三观破三惑三观一心无惑不破故经云其疾如风。
　　四破法徧如上善巧心或未安故须此门徧破诸法安心破徧缘宜不同有慧之定是前安心有定之慧如今破徧然而破徧虽通四门多以空门无生为首无生是教止观是行依教立行至无生忍一心止欢破五住惑一切皆破名破法徧今文中云三观一心通塞文云一心三观尝检止观破徧通塞二文皆云一心三观三观一心故知今文文互现耳三观一心一心三观其语虽别其旨何殊但是为破横别三观分属三人三人但得各别之一不得即三圆妙自在是故乃立三观一心也为破竖纵先空次假后中之三此三但得次第之三不得即一融摄难思是故乃立一心三观也破徧通塞二文咸然今破徧文且引三观一心之说即破无明发真速疾斯乃法华其疾如风辅行中云始自白牛终至平正即是道品文句中云其疾如风者八正道中行速疾到萨婆若故知白牛多力道品有功方能速破无明疾见真理所以喻於其疾如风然今引经自依十法成乘次第若以十法依於经文大车次第如止观说。
　　【科】五识通塞谓苦集十二因缘六弊尘沙无明为塞道灭灭因缘智六度一心三观为通若通须护有塞须破於通起塞能破如所破节节检校名识通塞经云安置丹枕(车外枕)。
　　五识通塞亦名知得失如上破徧应入无生若不入者当寻得失必滞是非若无失者但依前门破塞存通若有失者须以此门检校除失失则怨於通中起塞故更破塞令其通也然兹通塞有竖有横所言横者苦集是塞道灭是通无明因缘生则为塞灭乃名通六蔽是塞六度名通所言竖者见思名塞空观名通尘沙名塞假观名通无明为塞中观名通今文之中不云见思恐脱落耳辅行分别一者通途通塞但以所破为塞能破为通二者别相通塞则以於能起着为塞破塞无着名通然有四义一横二竖三横别四一心如彼具说塞者障正道也通者达妙理也是通须护是塞须破於通起塞此塞亦破将反为贼此贼亦破贼若为将此将亦护所以今云於通起塞是则能通翻更成塞若欲破此能通之塞亦须如破所破之塞车外枕喻即动而静即静而动所以然者车若行运其枕则闲车若住息其枕则用用时常静闲时常动实体与用亦复如是是故动静只是通塞所以车住得枕支持其车方乃无所昂举通若起塞破塞存通方得到於萨婆若海。
　　【科】六道品调适谓无作道品一一调停随宜而入经云有大白牛等(已上五中根)。
　　六调道品道品有四一当分二相摄三对位四相生相生即今道品调适前识通塞不调道品何能疾与真法相应四道品义前已略示白牛等者等於肥壮多力至行步平正也文句止观以此等文对於无作七科道品故辅行云始自白牛终至平正道品意也无漏般若四念处慧喻如白牛白是色本以喻本净与修相应始自发心终至道品盖被中根从此已下即为下根。
　　【科】七对治助开谓若正道多障圆理不开须修事助谓五停心及六度等经云又多仆从(此下为下根)。
　　七对治助开根钝遮重以根钝故不能即开二解脱门以遮重故牵破观心根利无遮根利有遮根钝无遮但用道品不须助开今此根钝而复遮重正观力弱障蔽纷然若无对治见性诚难是故须修五停之观破五事障行六度门治六种蔽正助合行方能开悟六度等者以此六度摄诸法尽即是十力四无畏等辅行问云何故但用横中六度以为对治答横则事理俱障六乃摄事略周况复苦集无明名略对治不足及以竖中尘沙等惑非治正意今明事治是故不论又有苦集必具无明具无明故六蔽具足但治六蔽余二自去故此助道能助正观犹如仆从能侍主人若对三德应以大车其车高广对法身德又於其上张设等文对解脱德大白牛等对般若德此乃义当修二性一一复具三高广不二。
　　【科】八知位次谓修行之人免增上慢故。
　　八知位次既修前七二世善发入位不定或未入位未得谓得恐极下根生增上慢是故令其知内外凡及以因果检校自己合居何位皆能如是上慢不生。
　　【科】九能安忍谓於逆顺安然不动策进五品而入六根。
　　九能安忍从初观阴至知位次障转慧明或未入品或入五品内有所得外为众推虽然益他而损自行故须安忍不动不退策进五品而入六根故此安忍有内有外内外各有三种之术外三术者一者名誉及以眷属罗罥集围如斯之事当早推之莫受莫着名第一术二者上来名利眷属推若不去应须缩德露现瑕玼名第二术三者缩露若不能免当须一去万里之外名第三术内三术者若乃三障纷然而起应以即空假中妙观令障不生六根清净故外三术安忍顺从内三观术安忍违逆逆顺不动安忍力也。
　　【科】十无法爱谓莫着十信相似之道须入初住真实之理经云乘是宝乘游於四方(游四十位)直至道场(妙觉位)。
　　十无法爱已破见思入於十信相似六根各千功德将恐行人着此功德生法爱心故须此门令其无爱速入初住开佛知见是故经云乘此宝乘上一乘字平声呼之下一乘字去声呼之游於四方即知位次安忍无爱在位次初安忍只是忍於五品顺违二境令入六根离爱只是离六根中相似法爱於次位中别出五品及以六根劝於行人离障爱也故知前七正明车体及以具度后三只是乘之所涉若无所涉运义不成是故十法通名大车故此十乘为法华行信非虚矣开权显实等赐大车於兹彰矣。
　　【科】谨案台教广本抄录五时八教略知如此。
　　三谨下结劝文分三初结前略录。
　　【科】若要委明之者请看法华玄义十卷委判十方三世诸佛说法仪式犹如明镜及净名玄义中四卷全判教相。
　　二若要下劝寻广文若论十乘亦须更云请寻止观而不云者但是略耳。
　　【科】自从此下略明诸家判教仪式耳。
　　三自从下令示诸家判教不同此如妙玄教相文中广叙古来诸师之说寻文可知不烦录也。

　　天台四教集解卷下(终)

　　宽文戊申冬播阳斑鸠教寺沙门　寂呵订正



　　四教仪集解者观师撰之神智记之卷盈乎三帙义包於一藏洋洋焉浩浩焉不迷诸部之言不诬而已庆长年中三井沙门亮宪僧正采记文而按本书之下以便于后学也尔来印本之行于世者久矣然而文字之脱落科文之化谬不能无憾焉属者播阳斑鸠之僧寂阿於京师考异本焉问诸老焉正其科焉完其字焉又改其训点焉重镂版而使[冓*者]者披云雾矣梓成就余请跋之余嘉其善而於是乎书。
　　宽文己酉孟夏之朔独师师蛮把笔於洛东东西轩
