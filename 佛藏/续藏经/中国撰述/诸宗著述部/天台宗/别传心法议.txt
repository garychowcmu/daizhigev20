续藏经   别传心法议
　宋 戒珠撰

　　 

　　别传心法议

　　　　福唐飞山默子　戒珠　撰
　　或者以三乘教外别传心法曰祖道。飞山默子曰。非也。三乘所演唯一心。一心之法。教之本也。恶有心外而复有心哉。请试议之。拘尸那城如来既般涅盘。五百弟子失其所依。亦欲从而涅盘焉。时大迦叶前而道曰。未集法藏。勿涅盘也。姑命阿难。首集如来修陀罗。优婆离等集毗尼藏。已而自集阿毗昙藏。三藏所集。由迦叶始。故以其为初祖焉。迦叶曰。吾於今□始报佛恩。五百弟子同其结集者。亦曰。向之所集□□法也。三世诸佛证菩提者。以此十方菩萨修解□□以此。唯此之法。佛佛共之。未闻其外别有一法□初迦叶焉。迦叶次授於阿难。阿难授之商那和修。岂他邪。则所谓三藏法也。期佛道者依焉。依其为灯烛为衡石。事有疑焉。就而轻重之。理有昧焉。即而照了之。以之为戒。为定。为总持。为密严。六度以伸之。万行以广之。根力觉道三十七品。助而以发之。发而至之。於是乎。曰果。曰证。曰三贤。曰十圣。如是十力四无畏十八不共神通道力。成最正觉。而曰无等等。其所由何哉。由乎教也。教焉者。修道之谓也。学圣人者不可离。离而为魔。为外。为邪说。富兰那毗罗胝子。九十六种异见。交臂而生焉。如来尝谓阿难曰。我灭度后。多此群邪。炽盛世间。潜匿奸欺。称善知识。商那和修。将般涅盘。亦谓四祖优婆鞠多曰。如来本生诸经。及毗尼等十七万。汝其护之。无使魔外以相凌乱。后十世马鸣之时。异道寖起。马鸣辨之。乃宗楞伽方等之经。以着诸论。龙树后马鸣而生。晞马鸣而起。其所着者倍之。所宗者。般若之经焉。若畏佛土等论。其□□百万。未始一言为私发心。方等之旨在焉。泪□□灭嗣而为化提婆焉。罗睺罗焉。先后二十七世。□□流化益敷。於其教也。切切然不敢离。不敢外力以□之。勉以思之。揭精奥以流通之。其已也。惟日犹不足。问其故。则曰。十地之圣。不敢离诸教。吾敢离而自足哉。授受之际。必曰。是三藏法。如来授之大迦叶。迦叶付之于阿难。绵纟展转。以至於我。我今复以是法。用付於汝。汝其护之。夫所谓三藏者何。经律论也。其文浩而博。印之土具焉。达磨越数万里。来于梁。别难险阻。不能有所具。独以楞伽之经四卷。授之可(〔惠言〕)可曰。藉教悟宗。又曰。仁者依此修行。自得度世。自是可传满。满传那。那满而下转相传授(可之下不言灿。而言满益)。
　　□当时大弘□教座下。传性宗者数百□。开讲之盛。灿不殆满。故本传以满言之。夫所谓性宗则心宗也(心宗乃龙树马鸣诸祖口传文等之旨是矣)。
　　晋昌杜昱以楞伽自宗之来。一经四译。明夷于代。未有发挥。唯达磨禅师以为心镜。递而流行。护持不绝。当时记事者。历以其事。附诸上载诸传。诚欲后世言祖道者。无离经无畔圣无任□。巧乱学者。千始心区区。后学入信之始。其心犹风轮。犹毛轮。毛轮易动。风轮易转。转而动之。其向无所依。或飘入於天魔。或失入于外道。拒魔外之所从。罗□学之所修。唯教有辨焉。故教者。三十三世祖师入□之□道。五十一位菩萨成佛之根本。今要有嗣佛。嗣□□舍。佛教言心哉。盖唐之季。去佛渐远。宗习趣尚。□□乖异。南泉普愿乘时习异。以荡诸本。繇是别传之说起焉。愿既唱之於前。义玄宣[竺-二+金]之徒和於后。排挫经训。诋訾圣贤。以为教者鬼薄焉。不克以兀。心狂悖驰。似务外道尼乾子法。非沙门释子之□言。有识者岂不为之痛心哉。若愿辈像法之罪人。不嗜学。不知本。不足以语如来教。夫如来以三界九地轮颠倒所感者。唯一心。四生六趣波流出没所变者。唯一识。识心之变无已。生灭之数无尽。以无尽之法。逗无尽之机。故其教也有权有实。有顿渐。而其旨也有遮有显。有秘密之说。唯心也。遮显之说非心也。可与显之则显焉。未可与显则遮焉。其为秘密不发者。秘密焉。遮显秘密。所以称其机。任其器□而有所授者也。先贤以如来觉场初会提河。未教□间四十有九年。诸所说者至微。其所度者至众。而□小大去就。或开或合。权实半满。夫尝一字以为心外法。惟法所被。唯机所适。若天若人。若四生六趣。万亿种类。善恶业报。无一不由其心者焉。故曰三界唯一心。万法唯一识。学佛者。用是而则三乘之教。其□□端矣。孰以心外而有一法言之哉。心外言法界。□□在於佛道无闻焉。奈何浮漓辈。不穷深。不际远。□□思。初祖迦叶所集者何法。龙树马鸣所述者何□。己之剃落。从而所依者何师。师而所学者何教。而趣排诸贤诋诸圣。狂悖然自固瞢陋。开门庭。列挑牗。为钩。为锥。为藏锋。为挫[拖-也+(廾-〡+卜)]。以至庾辞。隐语讥诟。相攻□唱。相持务之。以胜负机。巧为得失。胜负机巧。我之□也。生灭之数是也。以生灭之数。为出离之而。将□至于佛道。几犹却步而走。以望其前。不唯无所以。至是亦形劳。而迹背坑堑之陷随之。即以佛道唯微。唯智乃和。同者导之。异者告之。告之而不省。故议之。议之者辨之也。辨之不敢私也。本平圣也。圣人之法□乎经。经曰。若诸众生虽求善友遇谬。非众生咎。又曰。诸□行人不能成就无上菩提。乃至别成声闻缘觉。及□外道诸天魔王及魔眷。皆由不属知二种根本。错乱修习。犹如煮砂。要成嘉馔。纵经尘劫。终不能得。於戏其悲哉。
　　摧显有功。文曰。甚矣古禅之与今禅。名实相辽也。古之所谓禅者。藉教习禅者也。今之所谓禅者。离教说禅者也。说禅者。执其名而遗其实。习禅者。因其诠而得其旨。救今人矫诈之弊。复古圣精醇之道。珠公论辨。斯其至焉。近者大辽皇帝诏有词。令义学沙门诠晓等。再定经录。世所谓六祖坛经宝林传等皆被焚。除其伪妄。条例则重修贞元续录三卷中载之详矣。有以见我佛付嘱之心帝王弘护之志。而比世中国所行禅宗章句。多涉异端。此所以海东人师疑华夏无人。及见飞山高议。乃知有护法菩萨焉。昨奉王旨刊诸翠琰。而恐流通未广。勒之方板。噫百世之下住持末法者。岂不赖珠公力乎　高丽王子僧统义天。

　　祭怀要禅师文(此文与上别议其旨大同故今附之)

　　□□月玄沙住持传法沙门戒珠。谟以□□□□禅师之云大千之界唯佛为圣。犹言有生随□□死。岂夫哲人以保遐同惟灵誉荡南区道际西□□芳五叶实法良嗣子。今之寿已遇八十。精爽不乱。视听不襄。威仪进止作时之规。咸平之首徇群□乃总□乃董黄蘗。迁延七处。声光藉藉。殆其暮□复尸法海。慈以育众。宽以柔俗。虽强与佷风来□。常谓佛道无适诸外。所防者情。所悟者心。故夫为权。故夫为实。万途开谚在心为得。马鸣龙树迦那提婆。彼数祖师。其法为何。或造诸论以释经也。或宗于经以造论□。无据于私无住于己。□巧辨互形诋呰。五代乱□□□竟起诡徒相唱乘时险□□经□贼圣贤。谓佛教外心法别传。夫佛之教明犹日也。夫佛之教明犹日也。夫佛之道高犹天也。天不可踰。日不可掩明。可□唯高可覆。承覆不知是由愚也。藉明不觉是由盲也。唯盲唯愚。孰究孰思。根力罔修定惠暗习。乃呵乃□乃棒乃捶。狂悖昏昏。毕死无谓。凡师此言迭以诲我。我既藏之孰敢忘之。期遂见佛以评攸始。
