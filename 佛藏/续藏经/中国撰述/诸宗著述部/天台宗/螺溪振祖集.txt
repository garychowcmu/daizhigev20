续藏经   螺溪振祖集
　宋 元悟编
　　螺溪振祖集目录

　　吴越钱忠懿王赐净光法师制(三道)　　本朝寺额　　建传教院碑铭　　净光法师行业碑　　传教院建育王石塔记　　净光法师塔铭　　丞相李公赞　　知府郑公赞　　通慧僧统诗　　光仁文德大师诗　　查庵法师赞　　栢庭法师赞　　净光法师移塔记

　　 

　　螺溪振祖集

　　　　住持天台传教院比丘　(元悟)　编

　　吴越钱忠懿王赐净光法师制(三道)

　　制禅林寺僧义寂得大师子玄等奏於本寺为国讲法华经文句疏等具悉盖精名德是罄功勤阅览之时尤多嘉媿故兹诏示想宜知悉遣书指不多及十三日。
　　制僧义寂卿久居名山恒看大藏国朝钦若真教志重高人今赐师号紫衣细绢十疋绵十屯至可领也故兹诏示想宜知悉遣书指不多及二十九日。
　　报义寂勾当所申昨委汝为天界讲金光明经一会圆满备已知悉汝早挥尘柄载演猊音於识心达本之余有律虎义龙之称远兹景仰因命阐扬己闻讲唱之告成尤见精修而戒意再披申举深所[娖-口+田]称今赐汝乳药绢二十疋茶二百角至可收领遣此示谕不具　(华押)　付九月　日。

　　本朝赐额　勑黄

　　中书门下牒两浙转运司两浙转运司奏淮中书札子分析辖下诸州军伪命宫观寺院未曾赐额如后台州天台县传教院宜赐定慧院为额牒奉　勑如前宜令转运司遍牒逐处及更切子细勘会如内有承天节已曾赐名额者更不行下牒至准　勑故牒。
　　大中祥符元年七月三日牒
　　右谏议大夫参知政事赵
　　兵部侍郎参知政事冯
　　工部尚书平章事王

　　建传教院碑铭

　　　　忠果雄勇功臣金州管内观察使判和
　　　　州军州事光禄大夫　特进检校大传
　　　　兼御史大夫上柱国彭城郡开国公食
　　　　邑六千户食实封一千一百户钱(俨)撰
　　圣人之垂文设教所目举纲维而示轨辙使后世之人至乎圣贤之道也若夫括天地极阴阳穷吉凶审消长莫尚乎易而伏牺始之仲尼述之是垂美利於天下也以日系月彰往考来正王道纪人伦莫尚乎春秋而夫子经之丘明传之是申明诫於万世也敢问圣人之垂文设教极於是乎殊不知垂褒贬之文不能等冤亲齐生灭究否泰之术不能畅妙性括真机其为人天之津蹊越生死之渊奥则大雄氏之法莫不大乎莫不圣乎若夫鹫岭之韬玉音龙藏之传宝典去圣逾远垂裕后昆所以广香海之波澜壮大车之轮毂又莫盛乎天台之教者故陈隋国师智者大师法名智顗演一华之大旨立八桂之华宗以明破昏太阳之开氛雾以静抳动神龟之抃重溟藏通别圆四教斯阐醍醐乳酪五味相宣传般若之灯光开方等之门阈长风破浪溺群魔於不二之门大山出云茂正法於说三之圃垂为妙典扬我真风由是国王大臣延首丹丘之讲肆城邑聚落倾心金地之道场则智者之化人其利博哉不可得而言也传教院者即今净光大师寂公住持之所师法名义寂俗姓胡氏永嘉人也先是周显德初螺溪居民张彦安来诣师曰家居寺之东南有隙地可一里余阴晦之夕必有鬼魅吟啸之声亦有锺磬考击之响又尝梦神龙游其地故非愚民所可有也愿奉师以为僧事师纳之亲往阅视叹其山水秀异因谓众曰此伽蓝地也常以传续真乘思卜讲唱之所又天台一宗禀於龙树彼梦神龙之兆岂非此耶然而财施不供莫能遽成其志但纳所舍而营蔬圃耳寻而法华岩公之门人齐公(愿齐公后亦署崇法禅师亦师传法弟子)以其事闻于本师禅师禅师大可其议遂辍所得众施钱三十万以资经始师虽聆喜舍颇惧重劳乃诫齐公曰今之所营盖以学徒为念非欲芘风雨以移家间树下之志汝体乃意当勉成之齐公乃凿山肇基度木兴构凡建法堂三间厨屋数舍覆茅累块悉尚朴素月称师心乾德甲子岁秋八月堂成乃请师居之默然遂率学徒二十人以之俱往点头之石行列翠巘雨新之华飞扬宝几师又睹其朴野恊彼安栖至止之余欢喜无量其后登鱼门宇日兢充盈放鹤园林人患襞积师闻之沮其说者数四而云居韶公禅师以其传灯之地未广函丈之规乃疏于　今汉南国王智者大师位登诸地迹示四依得总持门获无碍辩所述教法盈数百卷净光大师义寂传而讲之如水分器(已上八句并载上书之文)而所居精舍栋宇未丰顾许经营用安枢衣之众王从之乃命爱子襄华二师洎于宗藩各施钱粟以助之师以艹堂之居雅得便稳不听命者久之五年及丁卯岁建创始毕凡重构忏堂法堂禅室经室及隶寺宇制者罔不毕备中间内外总一百三十余间林泉相辉金碧明媚缾锡所至寒暑忘归其年　国王复命师讲法华经一座追福于　王妣恭懿太夫人吴氏自是神龙喜於闻法鸟兽乐於[口*缶*亍]华供饱纯陀席严布萨隐几捉拂翼翼小心海福田衣济济有众太平兴国二年元帅府都押衙王君承益内知客余君德徽同议本院建造弥陀佛殿　王复命施钱八十万又请师讲金光明经一座饭僧三万人香华旛盖供佛之具一皆称足明年　彤矢常参金轮大统教法愈盛庄严益专属像设未周众望斯郁乃遣僧重云远来　京师请於襄师襄师因以陈国夫人徐氏汉南国王府别驾徐君贵安共舍钱二十万副以金带又募郡人李从遇众率净财三十万仝就厥工於是孔雀顶螺尊临中扆芙蓉冠叶翊辅崇台环卫以之雄棱侍从以之柔悦沈沈金口深类无言烂烂青眸真符不瞬三宝既具百福可量而闻师妙行孔修慈心止足衣惟大布卧止一床杖头但挂於缾囊庭内不施於扃钥谈玄亹亹五十席非谓该通乐道熙熙三重阁未为高迈今俗年六十有八僧腊四十有九虽春秋已高而诲诱无懈实僧史之一奇士也噫天台教者述觉王无说之义包括宁遗明众生有趣之源环循莫尽由是三乘迭驾方析假以入空十地宏超遂即凡而成圣岂必指莲华於水上先示从权自当悟蝴蝶於梦中了无别体宣此义者孰不宗之而师之学徒通鉴大师知廉以师崇佛宫祠开法庠序将永岁寒之绩请以刊勒为期而(俨)念天台山素足名儒继谈圣教竽难滥吹砚合先焚然思句偈成因敢以谀辞为避所愿草藩肥腻滋善本以常新风动毗蓝吹慧光而不灭谨即斋戒为之铭曰。
　　伏牺往兮仲尼不兴　　尔易经兮爻象何明　　宣父亡兮丘明不出　　尔鲁史兮篇题斯逸　　皇皇真教兮超生死　　洋洋梵音兮总权实　　鹤树圆寂兮玉偈秘密　　螺溪不谈兮华编谁帙　　传光析派兮存赤城　　植柰松挥兮宜万龄
　　系曰
　　台山岩岩标几寻　　传教孜孜开宝林　　寒猿野鹤尽念法　　猊座无言扬妙音
　　时雍熙三年丙戌岁十一月十日文

　　净光大师行业碑

　　　　朝奉大夫行尚书户部郎中知　制诰赐紫金
　　　　鱼袋钱(易)撰
　　天南山奇甚东西北山其高深幽远便释者栖锺于台台连四去千万山复又宏閟窈窕如非人可以止者昔我智者坐此山以着书故得名教智者没释来习其教得其旨者累累有之易生于越闻师之事甚异师胡氏家温永嘉三世习释书母郑氏既娠不食肉生五六岁与群儿戏于门会三释者被远游具由是道而遇群儿一者抚师之顶曰汝有奇相当为吾门之达者既去三顾有羡声自后复授释书拜释像如无为人事者心年甫十二投温之僧子安为浮屠氏勤谨明利得尽弟子礼安器之授经所谓法华者期月周诵其起居宴坐也绰绰有古佛之威仪十九始去须发为比丘具矣乃之越授毗尼於清律师三载尽极其道又南之天台通智者教师承耸广二公一且手法华本迹不二门至法性之与无明徧造诸法名之为染无明之与法性徧应众缘号之为净因顿悟佛心汗落如雨不数月登座衍说坐二师於听徒中了无媿色每入大藏采一经未尝别考科疏随意而讲涣然氷释寻有去山意止者尽台人皆不能时广顺中也易忠懿叔父领大元帅开府于淅水闻之坚止勿他往授以释署净光大师三让授受不施方建法华道场六时行释事昼夜不怠甲子秋居螺溪讲导事如道场吾叔大元帅供施日至焉丁卯下台寓开元东楼春雨连日一夕有梦若告楼垝及旦迁它所是夜大山颓击楼堕免者将百人早岁吴越不雨久而吾叔命使求祷之师领其徒诣巨潭覆钵作祷而暗有咒语食久潭中为风所激怳有物自水中起回不半道大雨连下周境谢足又尝危坐居室有童子服山人衣形体瘠陋持竹器以土养小松跪於室前师徐询之尔何来也答曰华顶遣送松栽言讫遗竹器於地忽尔不见师潜谓其徒曰此山神也吾当别住道场后创螺溪教院之前谶也凡道南险者首称天台石桥下临万仞飞泉四射危滑欹侧状如横虹师尝夜度有光前导如列炬掷火皆不知其来又好修坏像多获古物若有符契因得咸通六年像中书即当时僧希皎誓文顾复生此以童子出家传大法首众谓师之前身如许元度事师昔在四明止育王寺梦登上方有宝幢高座大署曰文殊台而阑楯围络趋不能入上有菩萨手自相引坦然可登复觉是身与菩萨之体泯合无二癸未年　上使内侍省官与台守入山谋建释舍坚请师受菩萨戒自称弟子师凡与台人授戒有舍屠宰而执经论者有不血食者有至死不言杀者有投高死而发愿者有弃妻子而求为浮屠人者有入山一步一礼血垂于额者有火一臂一指以供佛者呜呼大音一举应者千谷非发有所跻其孰能通其大小乎丁亥冬十有一月四目疾终右胁而卧神往形具端而有生其徒树龛室于方丈台人之恸若丧所亲后五年易葬地身体不坏芳香蓊然此非释中达而异者乎师名义寂字常照俗寿六十九僧腊五十先是太平兴国中诏今左街首座掌西京教门事宁公手传高僧状师之迹易夙昔好善常欲笔奇闻以申诲始熟师之事续而又得之门人仲休授书一通参对辩正皆符旧文易无似人耶三为休之请立师之碑退以书让不克又虑好事因循失於纪述乃稽首作礼谨着是辞铭曰。
　　教敷徒仪　　徒为教主　　徒彻愈明　　徒诞自侮　　明则契圣　　感以从真　　侮则徒咎　　咎非教沦　　伟哉吾师　　达明契圣　　坐台指人　　学及古性　　生异其迹　　死奇其尸　　南哗是闻　　俾徒勤思　　师徒伊谁　　克完厥守　　佩于永年　　勿诞以咎

　　传教院新建育王石塔记

　　　　当院徒弟　(如皎)　撰并书
　　世雄化缘告息韬形秘藏唯塔像存焉或封玉氎缄金骨标帜高显俾回眸举手咸成妙机非率然也粤有守澄上人内习禅那外营梵福有年数矣凡曰善利知无不为一旦惠然而来议及胜槩乃曰殊特者难偕圣塔坚久者莫越贞珉命愚仝力营兹巨善愚闻之敢不称赞於是共募缁俗获泉贷六万余乃命石工匠成四所不逾载祀能事告圆其二所对高五寻立于院之庭其次立于普贤忏院盖择其胜地咸得其宜也其质状拟于育王镕范众宝固无漏略中置鹫峰极谈妙经故不须复安舍利者所谓已有如来全身也矧复以实相为道无金石鸿纤之殊也劫火烧空蓝风动地其可坏乎愚不揣斐然直书于此。
　　大宋开宝八年岁在大渊献八月八日记。

　　净光大师塔铭

　　　　门人　(澄或)　撰
　　师讳羲寂字常照俗胡氏永嘉人也削染于本郡开元寺年十九受具业律于会稽寻依国清习天台教昔智者师迄湛然师灯灯相续徧布寰宇自唐武宗焚毁微言暂污传持中废而能苦心研味在处宣通制科考文诲人无倦居山四十五载禀学二百余人邓王钱氏有国之日钦其道德赐紫衣师号树宇以安之赍供以延之今天下郡府匡化绍隆多其弟子师与人授菩萨戒约数十万其德行事状备载僧史雍熙四年丁亥十一月四日迂化于丈室春秋六十九僧腊五十明年改元端拱岁次戊子季夏十六日建塔亭葬于国清寺东南隅善来弟子二十余人长曰令余令继箕裘者曰皎如实克负荷事之以礼葬之以礼夫如是文何憾焉愚忝传后焰备熟前踪乃为　曰。
　　智者圆宗　　然师后躅　　代产奇士　　温其如玉　　兴教劬劳　　诲人委曲　　法海扬帆　　昏衢秉烛　　锡振何处　　塔扃深谷　　法子法孙　　灯灯相续

　　净光法师赞

　　　　中书门下平章事李(沈)
　　徐陵师顗　　道以尊贤　　梁肃师然　　勤以周旋　　二子幸闻　　二师言宣　　洒滋慧露　　清彼心莲　　我师净光　　芳声在焉　　无说无示　　得之又玄　　形俨丈室　　化流后天　　台厓不移　　清风绵绵

　　净光大师赞

　　　　宣德郎行左拾遗权知台州军州事郑(元龟)
　　□□□□　　如云不定　　合浦珠光　　昆丘玉莹　　顺化遗形　　示空达性　　万古千秋　　瞻仰弥盛
　　左街僧录应史馆编修通慧大师(赞宁)伏承　净光大师亲礼令令咸旋附一偈上。
　　出忏炉烟缘篆字　　训徒言语隔溪声　　山遮水绕应难见　　长把高名顶上擎
　　杭州内真身宝塔寺讲经论光仁文德大师(常泰)攀和都僧录高唱寄螺溪净光大师伏惟采览。
　　幸闻智者教重兴　　讲外金经昼夜声　　文似南山行道处　　足间应有鬼神擎
　　(师与徒众常诵金光明经昼夜经声不绝)。

　　查庵法师赞

　　(有严)不量蹇拙来讲雄诠迹寄绀宫心服至德睹肖像之斯在伸俚咏而敢无鸣呼伏惟昭鉴。
　　忆昔昏霾万里开　　德星一点耀南台　　修真名自神州起　　慕法僧多日本来　　道机几将成巨蠧　　慧灯相次作寒灰　　当时不假扶持力　　尘劫茫茫事可哀

　　栢庭法师赞

　　净光法师实中兴教观之裔祖也坟塔演于涧壑泥潦浸淫榛莽芜秽今住持元悟更诸爽垲作亭以覆之是为方丈正寝经始起废厥惟艰哉法师遗德先德称颂不可以不广谩继前韵毋诮狂斐。
　　特差住持上天竺灵感观音教寺法孙　(善月)稽首拜手
　　祖福图中迹有开　　重光高塔应三台　　教流海国推原委　　蓝染宗风有自来　　戒莹渊珠清澈底　　道参玄造律飞灰　　千载螺溪一陈迹　　法门堪叹亦堪哀

　　螺溪移塔记

　　死而葬古也易葬非古也易葬而非古也其诸从权以济事欤昔者先王谓夫葬也者藏也藏也者欲人不见也为之棺椁衣衾以举之卜其宅兆而安厝之於是有葬焉　螺溪尊者既没门弟子奉其全身以藏国清寺之东南用世礼也盖二百余年矣岁月既久水失故道壅没垫陷行道与嗟(元悟)缪兹承乏相其流泉观其阴阳得地于方丈之后以绍定庚寅十一月四日易葬而树塔石焉夫掩骼埋胔为未达者设也当　尊者在时其视此身已同幻化今其云亡一性之真无往不在何恶於水又焉用移虽然学者信之笃思之至焄蒿凄怆若或见之以为不如是则无以安其尊师重道之意而寿其脉於无穷也若夫究传授之颠末载德行之全备纪感应之禨祥则有史氏传在。
　　时圣宋绍定辛卯正月望日继代住持法孙比丘(元悟)拜手稽首记

　　螺溪振祖集

