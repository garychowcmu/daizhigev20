续藏经   不可剎那无此君
　宋 义铦述
　　 

　　不可剎那无此君

　　　　宋达磨山沙门　义铦　述
　　空荡反立中绝对　　此乃天然体上名　　俱破俱立俱法界　　此乃天然名下体　　体不二故体常融　　名非滥故名常定　　空彰荡德三俱破　　三千三谛是相如　　假彰建德三俱立　　三千三谛如是相　　中彰妙德俱法界　　三千三谛相如是　　界蹄十如三世界　　事理因果依正尽　　三周正体不出此　　只在平常一念中　　终穷究毕光极谈　　甚深境界不思议　　以此为境曰妙境　　三千三谛非他物　　以此为观曰妙观　　三千三谛皆本无　　境即观故能所忘　　是故初乘不名观　　境观难思何所用　　只要剎那虚妄融　　妄心融处真亦亡　　一牧了事随缘汉　　善恶都不思量着　　任运恶灭而成善　　无用心处愿行增　　一超直入如来地　　捏不成团劈不开　　看来看去只成呆　　若能亲到呆田地　　三观元来是祸胎



　　元享释书(十三年戒)泉涌寺俊芿传曰山阴义铦述不可剎那无此君赠芿铦号朴翁内外兼明禅教并通可谓会稽名士葛天民字无怀者也。
　　睿山沙门秀云不可剎那无此君纂注曰华严疏曰般若能成万行何法而不用之寂照尽於理极不得一行无此君耳所以开即万行森然泯则一不为一得意即无所不通耳钞曰言一得一行无此君者借外典语晋书中说王献之好竹到处即皆树之人问其故答曰人生不得一日无此君耳意在虚心贞节岁寒不移今明万行不得暂时而无般若云按清凉云王献之误也盖徽之之事也徽之义之子而献之兄也晋书列传第五十曰王徽之字子猷尝寄居空居中便令种竹或问其故徽之但啸咏指竹曰何可一日无此君耶本按瀛奎律髓夏日载葛无怀诗曰僧义铦字朴翁以事还俗葛其姓无怀号也今录律髓所载朴翁诗(七首)于此。

　　郊原避暑曰

　　有暑犹当避　　无忧可得忘　　竹疎身共瘦　　湖近意先凉　　静胜宁须奕　　幽朗不待觞　　还同残梦乐　　炙背负朝阳

　　夏日曰

　　晓荷承坠露　　晚岫障斜阳　　树下地常荫　　水边风景凉　　蝉移惊鹊近　　鹭超得鱼忙　　独坐观群动　　闲消夏日长

　　湖提晚步曰

　　照影怜寒水　　关情奈夕阳　　雪悭天欠冷　　年近曰添长　　好句谁相寄　　浮生各自忙　　有身聊顿放　　无事可思量

　　访端叔提干曰

　　水趁潮头行　　山随柁尾行　　大江中夜满　　双橹半空鸣　　雁冷来无几　　鸥清睡不成　　平生师友地　　此夕最关情

　　雪夜曰

　　冷蕊通幽信　　孤山欠几遭　　杯因寒更满　　句到淡方高　　雪滴晴檐雨　　松翻夜壑涛　　布衾虽仍铁　　犹念早趋朝

　　宿裴庵曰

　　一径松杉回　　成阴见日稀　　山晴僧尽出　　风暖燕交飞　　结子华抛树　　栏人犬护扉　　闲看山月上　　清坐更添衣

　　小亭曰

　　小亭终日对幽丛　　兀坐无言似定中　　苍鲜静连湘竹紫　　绿阴深映蜀葵红　　猫来戏捉穿华蝶　　雀下偷衔卷叶虫　　斜照尚多高柳少　　明年更欲种梧桐
