续藏经   删定止观
　唐 梁肃述

 重刊删定止观序

　　　　铠庵吴　克己　撰
　　奇哉。救世明道之书。不图复行於今也。使王公大人知有此书。必不至信谗以废毁。使搢绅先生知有此书。必不至立论以抵排。使启禅关者能读此书。其肯以教外别传自欺乎。使寻经论者能读此书。其肯以分别名相自困乎。矧欲使薄海内外家藏此书。展转开导。了达此义。又孰肯贪於粗弊五欲而不早求解脱者乎。是皆内教弟子护持教法之大略也。子贡好辨。孔道以明。孟子岩岩。功堪继禹。斯言槩之。谁曰不信。

　　止观十大章

　　卷上　重刻序　一大意(五)　　一发大心　二修大行　三感大果　　四裂大网　五归大处　二释名　三体相　五偏圆　六方便卷中　七正观十境　　一阴境十乘　　　一观不思议　二发菩提心　三巧安止观　　　四破法徧　五识通塞　六调道品　　　七对治助开　八知次位　九修安忍　　　十离法爱卷下　　二烦恼　三病患　四业相　　五魔事　六禅定　七诸见　　八上慢(已下前诸文具故不说)　九二乘　　十菩萨　八果报　九起教　十指归附　智者大师传论(一名天台法门论)
　　中散大夫右谏议大夫知杭州军州兼劝农市舶使上柱国赐紫金鱼袋胡(则)劝缘开印流行。
　　朝奉郎尚书职方员外郎分司南京护军崔(育材)舍俸金开版。
　　二公乃中朝名贤。今刊仍旧存之。示不忘本。

 天台止观统例

　　　　唐翰林学士守右补阙安定　梁肃　述
　　夫止观何为也(一作者)。导万法之理而复於实际者也。实际者何也。性之本也。物之所以不能复者。昏与动使之然也。照昏者谓之明。驻动者谓之静。明与静止观之体也。在因谓之止观。在果谓之智定。因谓之行。果谓之成。行者行此者也。成者证此者也。厚夫圣人有以见惑足以丧志。动足以失方。於是乎止而观之。静而明之。使其动而能静。静而能明。因相待以成法。即绝待以照木。立大车以御正。乘大事而总权。消息乎不二之场。鼓舞於说三之域。至微以尽性。至赜以体神。语其近则一毫之善可通也。语其远则重玄之门可窥也。用至圆以圆之。物无偏也。用至实以实之。物无妄也。圣人举其言。所以示也。广其目。所以告也。优而柔之。使自求之。拟而议之。使自至之。此止观所由作也。夫三谛者何也。一之谓也。空假中者何也。一之目也。空假者相对之义。中道者得一之名。此思议之说。非至一之旨也。至一即三。至三即一。非相合而然也。非相生而然也。非数义也。非强名也。自然之理也。言而传之者迹也。理谓之本。迹谓之末。本也者圣人所至之地也。末也者圣人所示之教也。由本以垂迹。则为小为大。为通为别。为顿为渐。为显为秘。为权为实。为定为不定。循迹以返本。则为一为大。为圆为实。为无住为中。为妙为第一义。是三一之蕴也。所谓空也者。通万法而为言者也。假也者。立万法而为言者也。中也者。妙万法而为言者也。破一切惑莫盛乎空。建一切法莫盛乎假。究竟一切性(一无莫字)莫大乎中。举中则无法非中。目假则无法非假。举空则无法不空。成之谓之三德。修之谓之三观。举其要。则圣人极深研几穷理尽性之说乎。昧者使明。塞者使通。通则悟。悟则至。至则常。常则尽矣。明则照。照则化。化则成。成则一矣。圣人有以弥纶万法而不差。旁礴万劫而不遗。焘载恒沙而不有。复归无物而不无。寓名之曰佛。强号之曰觉。究其旨。其解脱自在莫大极妙之德乎。夫三观成功者如此。所谓圆顿者。非渐次。非不定。指论十章之义也。十章者。恢演始末。通道之关也。五略者。举其宏纲截流之津也。十境者。发动之机。立观之谛也。十乘者。妙用所修。发行之门也。止於正观而终於见境者。义备故也。阙其余者。非所修之要故也。乘者何也。载物而运者也。十者何也。成载之事者也。知其境之妙不行而至者。德之上也。乘一而已矣。岂藉夫九哉。九者非他。相生之说。未至者之所践也。故发心者发无所发。安心者安无所安。破徧者徧无所破。爰至余乘。皆不得已而说也。至於别其义例。判为章目。推而广之不为繁。统而简之不为少。如连环不可解也。如贯珠不可杂也。如悬镜不可弇(一作恶)也。如通川不可遏也。义家多门非诤论也。按经证义非虚说也。辩四教浅深。事有源也。成一事因缘。理无遗也。噫。止观其救世明道之书乎。非夫圣智超绝卓尔独立。其孰能为乎。非夫聪明深达得意忘象。其孰能知乎。今之人乃专用章句文字从而释之。又何疎泥耶(泥一作漏)。或称不思议境与不思议事皆极圣之域。等觉至人犹所未尽。若凡夫生灭心行。三惑浩然。於言说之中。推上妙之理。是犹酰鸡而说大鹏。夏虫之议曾冰。其不可见明矣。今止观之说。文字万数。广论果地。无益初学。岂如暗然。自修功至自至。何必以早计为事乎。是大不然。凡所谓上圣之域。岂隔阔辽敻。与凡境天绝欤(天一作杳)。是唯一性而已。得之谓悟。失之谓迷。一理而已。迷而为凡。悟而为圣。迷者自隔。理不隔也。失者自失。性不失也。止观之作。所以辨异同而究圣神。使群生正性而顺理者也。正性顺理。所以行觉路而至妙境也。不知此教者。则学何所入。功何所施。智何所发。譬如无目昧于日月之光(一作无目日光明)。行於重险之处。颠踣堕落可胜纪乎。噫。去圣久远。贤人不出。庸昏之徒含识而已。致使魔邪诡惑。诸党并炽。空有云云。为坑为阱。有胶於文句不敢动者。有流於漭浪不能住者。有太远而甘心不至者。有太近而我身即是者。有枯木而称定者。有窍号而称慧者。有奔走非道而言权者。有假於鬼神而言通者。有放心而为广者。有罕言而为密者。有齿舌潜传为口诀者。凡此之类。自立为祖。继祖为家。反经非圣。昧者不觉。仲尼有言。道之不明也我知之矣。由物累也。悲夫隋开皇十七年智者大师去世。至皇朝建中。垂二百载。以斯文相传凡五家师。其始曰灌顶。其次曰晋云威。又其次曰东阳小威。又其次曰左溪朗公。其五曰荆溪然公。顶於同门中慧解第一。能奉师训集成此书。盖不以文辞为本故也。或失则繁。或得(一作失)则野。当二威之际。缄授而已。其道不行。天宝中左溪始弘解说。而知者盖寡。荆溪广以传记数十万言网罗遗法。勤矣备矣。荆溪灭后。知其说者适三四人。古人云。生而知之者上也。学而知之者次也。困而学之又其次也。夫生而知之者。盖性德者也。学而知之者。天机深者也。若嗜欲深。耳目塞。虽学而不能知。斯为下矣。今夫学者内病於蔽。外役於烦。没世不能通其文。数年不能得其益。则业文为之屦校梏足也。棼句为之簸糠眯目也。以不能喻之师。教不领之弟子。止观所以未光大於时也。子常戚戚於是。整其宏纲。撮其机要。其理之所存。教之所急。或易置之。或引伸之。其义之迂。其辞之鄙。或剃除之。或润色之。大凡浮疎之患。十愈其九。广略之宜。三存其一。是袪鄙滞。导蒙童。贻诸他人。则吾岂敢。若同见同行。且不以止观罪我。亦无隐乎尔。建中上元甲子首事笔削三岁岁在析木之津功毕云耳(梁君删定止观。撰统例以系其后。犹王辅嗣注易之有略例也。今刊私擢於前。欲披阅者预识纲纪。临文隢然。修习无滞)。

　　 

　　删定止观卷上

　　　　梁　　氏

　　叙缘起

　　初天台智者大师传南岳三种止观。一渐次。二不定。三圆顿。三者皆是大乘。俱缘实相。同名止观。渐初亦知实相。实相难至。渐次易行。先修归戒。止彼三恶。达三善道。次修禅定。止欲界散网。达色无色定道。次修无漏。止三界狱。达涅盘道。次修慈悲。止於自证。达菩萨道。后修实相。止二边偏。达常住中道。先浅后深。如登梯隥。是为渐次止观。不定者。无别意趣。但约前渐后顿。更前更后。互浅互深。或事或理。或息观为止。或照止为观。如金刚宝置之日中。无定色相。是名不定止观。圆顿者。初缘实相。造境即中。无不真实。系缘法界。一念法界。一色一香无非中道。己界．佛界．众生界亦然。阴入皆如。无苦可舍。无明尘劳即是菩提。无集可断。边邪皆中正。无道可修。生死即涅盘。无灭可证。无苦无集。故无世间。无道无灭。故无出世间。纯一实相。无复别法。法性寂然名止。寂而常照名观。自初至后。无二无别。如通者飞腾是名圆顿止观。为三根性。说三法门。引三譬喻。渐次．不定置而不论。今依经直明圆顿。如华严妙德贤首曰。菩萨於生死。最初发心时。一向求菩提。坚固不可动。彼一念功德。深广无涯际。如来分别说。穷劫不能尽。此菩萨闻圆法。起圆信。立圆行。住圆位。以圆功德而自庄严。以圆力用建立众生。云何闻圆法。闻生死即法身。烦恼即般若。结业即解脱。虽有三名而无三体。虽是一体而立三名。是三即一相。其实无有异。法身究竟。般若解脱亦究竟。般若清净。余亦清净。解脱自在。余亦自在。闻一切法亦尔。是名闻圆法。云何圆信。信一切法即空即假即中。无一二三而一二三。无一二三是遮一二三。而一二三是照一二三。无遮无照。皆究竟清净自在。闻深不怖。闻广不疑。闻非深非广意而有勇。是名圆信。云何圆行。志求菩提。不余趣向。三谛圆修。不为无边所寂。有边所动。直入中道。是名圆行。云何圆位。谓入初住时。一住一切住。一切究竟。一切清净。一切自在。是名圆位。云何圆自在庄严。彼经广说自在相。或於此根入正受。或於彼根起出说。或於一根入正受。或於诸根起出说。或於一根双入出。或不入出。乃至一尘一方悉如是。若委说。只於一根一尘。即入即出。即双入出。即不入出。譬如日光周四天下。一方中。一方旦。一方夕。一方夜半。只一日而四处见异。菩萨自在亦尔。是名圆自在庄严。云何圆建立众生。或放一光能令众生得无量利益。或得即空即假即中益。或入出不入出益。历行住坐卧悉如是。有缘者如目睹光。无缘者蒙瞽自绝。譬如龙王竖徧六天横亘四域。兴种种雷电云雨。而龙於本宫不动不摇。菩萨亦尔。不动法性而有种种神用。是名圆力用建立众生。最初发心住尚能如此。况中后心。或问。圆顿所引则尔。渐次．不定文证云何。答。净名云。三转法轮於大千。其轮本来常清净。天人得道此为证。三宝於是现世间。此渐教之始也。又云。佛以一音演说法。众生随类各得解。或有恐畏或欢喜。或生厌离或断疑。此不定义也。又云。说法不有亦不无。以因缘故诸法生。无我无造无受者。善恶之业亦不亡。此顿教义也。大品云。次第行。次第学。次第道。此证渐也。又云。以众色裹摩尼珠置之水中。随物变色。此证不定也。又云。从初发心即坐道场。转法轮。度众生。此证顿也。法华云。如是之人。应以此法渐入佛慧。证渐也。又云。若不信此法。於余深法中。示教利喜。证不定也。又云。正直舍方便。但说无上道。证顿也。大涅盘云。从乳出酪。乃至醍醐。渐也。又。置毒乳中。乳即杀人。乃至置毒醍醐。醍醐杀人。不定也。又。雪山有草。名曰忍辱。牛若食者。即得醍醐。顿也。华严曰。娑伽罗龙王。车轴雨海。余地不堪。净名曰。入此室者。但闻诸佛功德之香。首楞严曰。捣万种香为丸。若烧一尘。具足众气。大品曰。以一切种智知一切法。当学般若。法华。欲闻具足道。大经。譬如有人在大海浴。当知己用诸河之水。并圆顿义也。此皆三世如来所师之法。以法常故诸佛亦常。其文如是。亦不可执文而自疣害。大论称。若见若不见般若。皆缚皆脱。难者云。诸法寂灭相。不可以言宣。大经云。生生不可说。乃至不生不生不可说。净名云。其所说者无说无示。其听法者无闻无得。斯人不能说。斯法不可说。则何以示人。答。此但引一边。不知其旨。大经。有因缘故亦可得说。法华。方便因缘为众生说。又。如来常依二谛说法。净名。文字性离即是解脱。如是则何得一向无说。若竞说默。不解教意。去理逾远。离说无理。离理无说。即说无说。无说即说。无二无别。即事而真。教体如此。今人意钝。玄览则难。眼依色入。假文则易。若封文为害。须知文非文。达一切文非文非不文。能於一文得一切解。今开为十章如后。一大意。二释名。三体相。四摄法。五偏圆。六方便。七正观。八果报。九起教。十指归。盖众生自无际以还。为惑所覆。不知无明即明。今开觉之。故名大意。既知无明即明。不复流动。名止。朗然大净。名观。闻名得体。体即摄法。法有偏圆。以偏圆解起於方便。方便既立正观即成。当获妙报。起教教他。同归常寂。盖十章次第之义如此。

　　大意第一

　　夫止观大意囊括始终。义缓难见。今略为五。谓发大心。修大行。感大果。裂大网。归大处。
　　凡欲发心。当先辨是非。非心之状有十。若其心念念在贪嗔痴。摄之不还。拔之不出。起上品十恶。如五扇提罗。此发地狱心。行火涂道。若其心念念欲多眷属。贪求不已。如海吞流。如火焚薪。起中品十恶。如调达诱众。此发畜生心。行血涂道。若其心念念好邪謟佞媚。或阴贼忌害。亦有好名闻四远。自比贤圣。起下品十恶。如摩揵提。此发鬼心。行刀涂道。若其心念念常欲胜彼。尊己陵人。外示仁义礼智。起下品善心。行修罗道。若其心念念欣世间乐。志行仁义礼智。此起中品善心。行於人道。若其心念念知三恶纯苦。人间苦乐相间。志趣天乐。令六根不出。六尘不入。此起上品善心。行於天道。若其心念念欲大威势。身口意所作一切弭从。此发欲界主心。行魔罗道。若其心念念欲利智辩聪无不鉴达。此发世智心。行尼揵道。若其心念念在三禅乐。其乐内重。此发梵心。行色无色定道。若其心念念知善恶轮环贤圣所离。破恶由净慧。净慧由净禅。净禅由净戒。尚此三法。发无漏心行二乘道。若心若道。其非甚多。略言十耳。又九种是生死。如蚕自缚。后一是涅盘。如獐独出。又九法约世间苦谛集谛。后一约出世间道谛灭谛。有拙度而无大悲。虽染净真俗不同。今皆双简。若得此意。历一切根尘三业四仪。皆用此观察。十非之意可见○既简弃所非。当显了所是。是即真实。真实之法无量。今略用三法显之。谓四谛．四弘誓．六即菩提。四谛按大经圣行品有四种。谓生灭．无生灭．无量．无作。生灭者。苦集是世间因果。道灭为出世间因果。苦则三相迁移。集则四心流动。道则对治易夺。灭则灭有还无。虽世出世皆是变异。故名生灭四谛。无生者。苦无逼迫。一切皆空。岂有空能遣空。即色是空。受想行识亦如是。集无和合。谓因果俱空。岂能相合。历一切烦恼亦如是。道不二。谓无能治所治。空尚无一。云何有二。法本不然。今则无灭。不然不灭故名无生四谛。无量者。苦集有无量相。一界尚复无量。况复十界。唯菩萨智眼乃能通达。道灭亦有无量相。谓析体巧拙方便曲直长短权实。差别不同。如是方便能灭见思。如是方便能灭尘沙无明。有正有助一一不杂。故名无量四谛。无作者。皆是实相第一义谛。又别说四谛名十二因缘。苦是识．名色．六入．触．受．生．老死七支。集是无明．行．爱．取．有五支。对治因缘方便名道。无明至老死灭名灭。故大经有四种十二因缘。下智观故得声闻菩提。中智观故得缘觉菩提。上智观故得菩萨菩提。上上智观故得佛菩提。又论云。为利根弟子说十二因缘不生不灭相。为钝根弟子说十二因缘生灭相。当知谛与因缘体同名异耳。诸经明发菩提心不一。或推理。或观佛。或闻法。或见国土徒众。或见修诸行。或见受诸苦。事类颇多。能发一致。今但二三以例(一作弘)通之。先明推理者。若谓法性自天而然。集不能染。苦不能恼。道不能通。灭不能净。如云笼月不相妨害。却烦恼已乃见法性。经云。灭非真谛。因灭会真。灭尚非真。三谛焉是。烦恼中无菩提。菩提中无烦恼。如是谛观。上求佛道。下化众生。是名推生灭四谛发菩提心(其一)。若谓法性不异苦集。但迷苦集不见法性。如水结成冰。无别有冰也。达苦集无苦集。即会法性。苦集尚是。何况道灭。经云。烦恼即菩提。菩提即烦恼。如此谛观。上求下化。是名推无生四谛发心(其二)。若谓法性名为实相。尚非二乘所至。况复凡夫。出二边表别有净法。如佛藏十喻。是名推无量四谛发心(其三)。若谓法性与一切法无二无别。凡夫尚是。况复二乘。离凡求圣如避空求空。经云。生死即涅盘。一色一香无非中道。是名推无作四谛发菩提心。盖推一法即洞法界。究竟具足。通至横竖彼岸。方称发菩提心波罗蜜(其四)。次睹佛相发心者。若见如来父母生身。身相着明。天上天下无有比喻。愿我证得以度众生。是名睹应佛发心。若见如来。知如来无如来。见相好非相好。如来及相好皆如虚空。空中无佛。况复相好。见如来非如来即见如来。见相好非相好乃见诸相。愿我证得。以度众生。是名睹胜应发心。若见如来身相如净明镜。无所不见。一一相好。凡圣不得其边。梵天不见其顶。目连不穷其声。论云。无形第一体。非庄严庄严。愿我证得。是名见报佛发心。若见如来。知如来智深达罪福相。徧照於十方。微妙净法身。具相三十二。一一相好皆是实相。愿我证得。是名见法佛相发心。亦有见佛神变发心准此。次闻法发心者。若闻生灭一句。即知世出世法新新生灭。念念迁移。戒慧解脱寂静乃真。或闻生灭。即解四谛皆不生灭。空中无刺云何可拔。谁苦谁集。谁修谁证。能所寂然无不清净。或闻生灭。即解生灭对不生灭为二。非生灭非不生灭为中道。中道清净。独拔在生死涅盘之表。或闻生灭。即解生灭．不生灭．非生灭非不生灭。双照生灭不生灭。即一而三即三而一。法界秘密究竟具足。如是於生灭一句成此四解。是名闻法发心。乃至闻无生．无量．无作等。解皆以类达。若得此意。知一句一切句无复障碍。犹恐难明。更以论偈释之。论云。因缘所生法。我说即是空。既言因缘。那得即空。待析因缘尽方乃会空。指方空为即空。亦名为假名者。有为不能独立。要假众缘。赖缘故假。非施权之假。亦名中道义者。离断常名中道。非佛性中道。若此解者。虽三句皆空尚不成即空。况复假中。但生灭四谛义也。若因缘法不待析破。体即是空。而不得假中。设言假中。皆顺入空。何者。诸法即空。无主我故。假亦即空。假施设故。中亦即空。离二边故。此即无生四谛义也。若谓即空即假即中者。三种各异。无主故皆空。但有名字故皆假。中真中机中实故皆中。但以次第先后成无量四谛义也。若谓即空即假即中。虽三而一不相妨碍。皆是实相。悟空即悟假中。不前不后。成无作四谛义也。当知闻一法起种种解。立种种愿。是名发菩提心。其净土徒众修行观苦等发心。所因虽殊。例此可解○欲令行愿显了故。次约四弘誓明之。夫心不孤生。必托缘起。意根为因。法尘为缘。所起之心即所生法。根尘迁动念念不住。色泡．受沫．想焰．行城．识幻。三界无常。一箧偏苦。四山合来。无逃避处。唯当专心戒定智慧。绝诸有流。经云。我昔与汝等。不见四真谛。是故久回转。是兴慈悲。发四弘誓。拔苦与乐。如释迦之见耕垦。弥勒之观毁台。即其义也。以明了四谛故非九缚。能起弘誓故非一脱。非缚非脱是名发真正菩提心(其一)。只观一念心起。能生所生无不即空。无自性。无他性。无共性。无无因性。不住内外中间。亦不常自有。但有名字。名之为心。是字不住亦不不住。不可得故。是为无生。思益云。苦无生。集无和合。道不二。灭不生。大经云。解苦无苦乃至解灭无灭。而有真谛。集既即空。不应如渴鹿逐阳焰。苦既即空。不应如痴猴取水月。道既即空。不应言我行即空不行不即空。如筏喻者。法尚应舍。何况非法。灭既即空。不应言众生寿命谁於此灭而证彼灭。生死即空云何可舍。涅盘即空云何可得。经云。我不欲令无生法中。有修道有得果。例亦应言。不欲令无生法中。有五蕴三毒等。但愍念众生。兴誓愿。拔两苦。与两乐。以达苦集空故非九缚。达道灭空故非一脱。是为非缚非脱发真正菩提心(其二)。只观一念心起。心起即假。假名之心为迷解之本。谓四谛有无量相。三界无别法。唯是一心作。心如工画师。造种种五蕴。谓如是见爱是界内轻重集相。界外轻重集相。如是生死是分段轻重苦相。变易轻重苦相。还反此心而生於解。譬如画人洗荡诸色涂以墡彩。所谓观身不净乃至观心无常。如是道品纡通化城。观身身空乃至观心心空。空中无无常乃至无不净。如是道品直通化城。观身不净。不净即空。乃至观身法性非净非不净。非空非不空。乃至观心亦如是。如是道品纡通宝所。观身法性非净非不净。双照净不净。乃至观心法性常无常。双照常无常。如是道品直通宝所。是人见谛灭名初果。思惟灭名三果。是人见灭名见地。思灭名薄．名离．名已办。乃至侵习名辟支佛。是人见思灭名十住。尘沙灭名十行．十向。无明灭名十地．等觉．妙觉。是人见．思．尘沙灭名十信。无明灭名十住。乃至等觉．妙觉分别道灭。十六门不同。及一切佛法如观掌中。无有僻谬。皆从心生。观此一心。能通不可说心。不可说法。不可说非心非法。九缚凡夫不觉不知。如富人无目坐。府藏中动转。为宝物所伤。二乘如患热病。谓珍宝为鬼虎龙蛇。弃之而走。伶俜辛苦五十余年。虽缚脱不同。俱失如来无上之宝。起慈悲誓。拔苦与乐。是为非缚非脱发真正菩提心(其三)。次根尘相对。一念心起即空即假即中。若根若尘并是法界。并毕竟空。并如来藏。并中道。何谓即空。无自性故空。何谓即假。无性而生故假。何谓即中。不出法界并中。非三而三三而不三。非合非散而合而散。非非合非非散。不纵不横。不可思议。己及佛．诸众生并尔。华严云。心佛及众生。是三无差别。思益云。愚於阴界入。而欲求菩提。阴界入即是离。是无菩提。净名云。如来解脱当於众生心行中求。众生即菩提。不可复得。即涅盘。不可复灭。一心既尔。一切心一切法亦尔。普贤观云。毗卢遮那徧一切处。当知一切法即佛法。如来法界故。或举空为言端。即谓毕竟空。或举有为言端。即谓一微尘有大千经卷。或举中为言端。即谓一色一香无非中道。若得此解。即一念心起已具八万四千法藏。生死即涅盘是名苦谛。一尘劳即八万四千尘劳。烦恼即菩提。是名集谛。一一尘劳门成三昧陀罗尼诸波罗蜜。即无明为明。如融冰为水。更非外物。一念之中普皆具足。如如意珠非有宝非无宝。谓有成邪见。谓无成妄语。不可以心知。不可以言辨。众生於此不缚法中而思想作缚。於无脱法中而勤求於脱。是故起慈悲。兴弘誓。拔两苦。与两乐。故名非缚非脱发真正菩提心(其四)。又按此四菩提心只依四四谛。前三为权。后一为实。权不摄实。实则摄权。如良医有一秘方。总摄诸方阿伽陀药。功兼诸药。是为一大事因缘。一实不虚。一道清净。故谓之一。其性广博。多所含容。大智大断大人所乘。故谓之大。三世诸佛以此成道。以此度众生。故谓之事。众生以此因感佛。佛以此缘应之。故谓之因缘。又是者非作法。非佛天人所作。常境无相。常智无缘。以无缘智缘无相境。以无相境相无缘智。智境冥一而言境智。是名无作。是名不思议。文殊问经云。破一切发名发菩提心。常随菩提相而发菩提心。无发而发。无随而随。又过一切发。过一切随。双照破随。是名不思议。前三是上中下智所观。后一是上上智所观。前三为共。后一为不共。前三是小中大。后一是大中大。上中上。圆中圆。实中实。了义中了义。玄中玄。妙中妙。若如此简非显是。体权识实而发心者。是诸佛种。如太子生具王仪相。如迦陵鸟[(谷-禾+卵)-殳+鸟]中之声已为最胜。如师子筋弦。如师子乳。如那罗延箭。如如意珠。若解此心则任运达於止观。无发无碍即是观。其性寂灭即是止。宝梁经云。比丘白佛。何等比丘能受供养。佛言。在比丘数。修僧业。得僧利。是人能受供养。四果向是僧数。三十七品是僧业。四果是僧利。比丘言。若发大乘心。复云何。佛言。若发大乘心求一切智。不堕数。不修业。不得利。能受供养。比丘惊问其故。佛言。是人受衣。用敷大地。受抟食。若须弥山。当知小乘之极果不及大乘之初心。又如来密藏经云。若人有十恶重罪。若能知如来说因缘法。无我人众生寿命。无生无灭。无染无着。本性清净。又於一切法知本性清净。解知信入。我不说是人趣向恶道。何以故。法无积聚。法无集恼。一切法不生不住。因缘和合而得生起。起已还灭。一切结使亦生已灭。若有犯有住。无有是处。如百年暗室。若然灯时。暗不可言。我是室主而不肯去。此经即具前四菩提心。初心之功尚破重罪。况第二第三第四耶○夫行者智信两全。闻一念即佛。信则不谤。智则不惧。如是则初心后心无不真实。若无信则远推圣境非己所及。若无智则起增上慢谓己均佛。如是则初后皆非。由此故重以六即菩提显之。大论以焦炷为喻。非初不离初。非后不离后。六名虽殊其旨不异。谓理即．名字即．观行即．相似即．分真即．究竟即。理即菩提者。心即如来藏。如前说三谛一谛。非三非一。本自有之。故名理即菩提。亦名理即止观。即寂名止。即照名观。名字即菩提者。理虽即是。日用不知。今始闻一实义。於名字中通达解了。知一切法皆是佛法。是为名字即菩提。亦是名字止观。观行即菩提者。但闻名口说。如虫食木偶得成字。是虫亦不知是字非字。必须心观明了。理慧相应。言如行。行如言。是名观行即菩提。亦名观行止观。相似即菩提者。以其愈观愈明。愈止愈寂。一切世间治生产业。皆与实相不相违背。如经说。六根清净。是名相似即菩提。亦名相似止观。分真即菩提者。因相似观。力破无明。见佛性。开秘藏。显真如。名发心住乃至等觉。如从月朔至十四日。光垂圆。暗垂尽。或八相成道。或普门示现。是名分真菩提。亦名分真止观。究竟即菩提者。等觉一转入于妙觉。智光圆满。是大涅盘。大品云。过茶无字可说。是名究竟菩提。亦名究竟止观。总以喻喻之。如贫人家有宝藏而无知者。知识示之。耘除草秽而掘出之。渐近藏开得而用之。六义可见。问。何意约圆说六即。答。圆观诸法皆云六即。故以圆意约一切法。悉用六即判位。余教不尔故不用之。自前简十非。盖约苦谛升沉。又约四谛论智之曲拙浅近。又明弘誓行愿。后约六即辨位。展转细妙。是法乃显。当知神珠在九渊之内骊龙颔下。有志有德方乃致之。
　　次修大行。夫欲登妙位。非行不阶。故次发大心论修大行。法华云。又见佛子。修种种行。行法众多。今略明四种三昧。一常坐。二常行。三半行半坐。四非行非坐。三昧者。调直定也。论云。善心一处住不动名三昧。一处即法界也。住不动谓正观也。常坐者。按文殊问说。两经名一行三昧。修此三昧。当居一静室或空闲地。一床而坐。以坐自誓。九十日为一期。随一佛方面端坐正向。不动不倚。若坐疲极。或疾病所困。睡盖所覆。内外障蔽不能遣者。当专念一佛及称佛名。以持其心。念力强故障即解云。恶觉既去。但专系缘法界。一念法界。系缘成止。一念成观。观一切法皆是佛法。离有无二边。住无所住。如诸佛住寂灭法界。能如是观。是观如来。观如来时。不谓如来为如来。无有如来为如来。亦无如来智能知如来者。如来及如来智无二相。不在方不离方。非三世非不三世。非垢非净。观众生相如诸佛相。众生界量如佛界量。不见凡法云何舍。不见圣法云何取。生死涅盘垢净亦如是。是观众生真佛法界。观贪欲瞋痴皆是寂灭行。无动行。非生死法。非涅盘法。不舍诸见。不舍无为而修佛道。非修道非不修道。是名正住烦恼法界。又观业重者无出五逆。五逆即菩提。菩提五逆无异相。无觉者。无知者。无分别者。不可坏。本无本性。非因非果。一切业缘皆住实际。是为观业即法界。以此意历一切法可解。行者闻之不惊不怖。乃从百千万亿佛所久植德本。当知此人即为见佛。即住不退地。具六波罗蜜○次常行三昧。出般舟三昧经。此翻为佛立。佛立三义。谓佛威力与三昧力及行者本功德力。能於定中见十方佛在前立。故名佛立。行此三昧。当避恶知识。常独处。止严饰道场。盥沐更衣。唯专行道。以九十日为一期。请明师一人。善内外律。以为开导。不嫌不恚。与之从事。常称阿弥陀佛。身口不息。又心念此佛去□十万亿剎。在宝地宝堂之中。具三十二微妙相好(立境)。又念佛不从心得。不从身得。不用心得佛色。不用色得佛心。何者。心者佛无心。色者佛无色。自索智慧不可得。我尚不可得。云何有见。一切法本无所有。坏本绝本(其一)。如梦见七宝亲属等。寤已追求。一无所在。当如是念佛。又如饥渴梦得美食。觉仍腹空。自念诸法如梦。如是念佛。是名如相念。如镜中像不外来不中生。以镜净故自见其形。行人色清净。所有皆净。佛即见耳(其二)。又自念。佛从何所来。我亦无所至。我所念即见。心作佛。心自见。心见佛。心是佛。心是我。心见佛。心不自知心。心不自见心。心有想即痴。无想即泥洹。是法无可乐。皆念所为。设有念亦了知空。是名佛印(其三)。论云。念实相佛。得上势力。当知此三昧。是诸佛眼。一切如来从此法生○次半行半坐者。方等云。旋百二十匝。却坐思惟。法华云。其人若行若立读诵是经。若坐思惟是经。故知俱用行坐为法。方等至尊当於闲静道场。请一明律者为师。受二十四戒及陀罗尼。以七日为一期。行者十人已还。旋咒竟。却坐思惟摩诃袒持陀罗尼。陀罗尼以遮恶持善为义。只是实相中道即是寂灭相。寂灭相空。求者得者实者来者悉复皆空。无所求中吾故求之。当於何求。六波罗蜜中求。诸佛成道皆由此法。约法华。三七日为一期。普贤观云。专诵大乘。不入三昧。日夜六时忏六根罪。安乐行云。於诸法无所行。亦不行不分别。二经事理相成。其旨不异。妙证之时则两舍。普贤观又云。欲一弹指顷除阿僧祇生死罪者。欲发菩提心不断烦恼而入涅盘。不离五欲而净诸根者。欲得法华三昧者。当修习此法华经。令此空慧与心相应。念诸菩萨母无上胜方便从思实相得。众罪如霜露。慧日能消除。能持此经者。即为得见我○次非行非坐者。实通行坐及一切事。南岳大师名为随自意。意之所起即修三昧。大品谓之觉意三昧行者。心数起时。反照不见动静根源。故名觉意。又穷诸法本皆由意造。故以意为言端耳。对境觉知异乎木石名为心。次心筹量名为意。照了分别名为识。如是辨别。堕心想见倒中。未名为觉。觉者知心中非有意亦非不有意。非有识亦非不有识。意中非有心亦非不有心。非有识亦非不有识。识中非有意亦非不有意。非有心亦非不有心。心意识非一故立三名。非三故说一性。若名非名则性亦非性。非名故不三。非性故不一。非三故不散。非一故不合。不合故不有。不散故不空。非有故不常。非空故不断。若不见常断。终不见一异。故观意即摄心识及一切法。夫人意之所趣非善则恶。若不趣善恶即为无记。动息万差终不出此三种。今先历众善为观。当分别四运。盖心识无形。非相不辨。谓未念．欲念．正念．念已。若达此四相。即入一相无相。或问。末念名心未起。念已则缘境已谢。此二无心。云何可观。答。未念虽未起。非毕竟无。已念虽谢。亦非永灭。以相续故。俱可得观。又问。过去已去。未来未至。现在不住。若离三世则无别心。云何观心。答。若已灭．未至．不住俱不可知。云何圣人知。三世心偈云。诸佛之所说。虽空亦不断。相续亦不常。罪福亦不失。行者既知此四相。当随所念。以无住智反照观察之。善事众多。且约六度。若有诸尘须舍六受。若无诸尘须运六作。舍运合成十二法。初论眼受色时。未见．欲见．正见．见已四运心皆不可见。亦不得不见。又反观觉色之心。不从外来。不从内出。亦无中间。不常自有。当知觉色毕竟空寂。所观色与空等。能观者与盲等。乃至意缘法有。未缘．欲缘．正缘．缘已反观如前。是名觉六受观。观眼色空明。各各无见。亦无分别。因缘和合生眼识。眼识因缘生意识。意识生时即能分别。依意识即有眼识。眼识能见色。见已生贪。贪染毁戒。是地狱四运。意实贪色而覆藏言不是。鬼道四运。於色生着计我我所。畜生四运。我色他色我胜他劣。修罗四运。於色起五戒十善。人天四运。观四运心。心相生灭。心心不住。心心三受。心心不自在。心心属因缘。二乘四运。观自他四运之患。即起慈悲而行六度。又观尘非尘。於尘无受。观根非根。於己无着。观人叵得。亦无受者。三事皆空。名檀波罗蜜。是名不住色布施。如人有目。日光明照。见种种色。是名无相檀到於彼岸。一切法趣檀。成摩诃衍。是菩萨四运。又观四运与虚空等即常。不受四运即乐。不为四运起业即我。四运不能染即净。是佛法四运(通佛四运)。又四运虽空。空中具见种种四运。乃至徧见恒沙佛法。是名假名四运。若空不应具十法界。十法界从因缘生。体复非有非空。非有双照空有。三谛宛然。备佛知见。是名中道四运。观声香味触法五受并如是。次观六作行檀者。观未行．欲行．正行．行已皆不可得。反观觉心。不内外。不中间。毕竟空寂。而由心运役。为毁戒。为诳惑。为眷属。为胜负。为义让。为善禅。为涅盘。为慈悲。为假名。为中道。一运之中十法具足。一不定一故为十。十不定十故为一。非一非十而一而十。具足三谛。乃至住坐卧言语作为亦如是。又约一一事各论六行者。行时以慈悲观众生。不得众生相。众生於菩萨得无怖畏。是为行中檀。於众生无伤。不得罪福相。是名尸。行时心想不起。亦无动摇无住处。是名忍。行时不得举足下足。无前后。无生灭。是名精进。不得身心。生死涅盘不味不乱。是名禅。行时知身相如云如影梦幻响化。不常不断。无缚无脱。是名般若。又行中寂然有定相。於定生染即为贪着禅味。是菩萨缚。今观心尚无。定在何处。当知此定从颠倒生。如是谛观即破定相。以方便生。是菩萨解。又行者未悟。或谓能观之心即是妙慧。以慧自高反成智障。当反照能观之心不见住处。无有观者及非观者。观者既空即离观想。大论云。念想观已除。则能见般若。如是之行具三三昧。初观破一切相即空三昧。次观能坏空相名无相三昧。后观不见作者名无作三昧。破三倒惑。越三有流。成波罗蜜。摄一切法。岂止六度三三昧而已。余十一事亦如是。又於六尘中兢慎洁白。於六作中威仪修整。但名持戒非是三昧。不名波罗蜜。若得此观尸罗自成。乃至忍．精进．定．慧之义并如是○复以随自意历诸恶者。夫善恶不定。如诸蔽为恶诸度为善。以二乘离苦对之则俱为恶。又二乘止於自度。亦未为善。六度菩萨有兼济之功乃名为善。又六度虽带慈悲。如毒器贮食。食则杀人。已复是恶。三乘同断乃名为善。又虽同断而不见别理。无明全在亦未为善。别教之智乃名为善。又别智犹带方便。未称真实。经云。自此之前皆名邪见。邪即是恶。唯圆法为善。如此论善恶。深浅不同。今要以事度为善。诸蔽为恶。前虽观善其蔽不息。或悭或贪。或怒或惰。各於所蔽随用观慧。如佛世在家之人皆能得道。鸯掘摩罗弥杀弥慈。祗陀末利唯酒唯戒。和须蜜多淫而梵行。提婆达多邪见即正。当知恶不妨道。若人贪欲炽盛。对治折伏弥更增剧。则且当恣其所向。譬如轮钓。鱼强丝弱不可强牵。但使钓饵入口。随其近远不久则获。於蔽修观亦如是。云何而观。若贪欲起时。谛观四相。未贪欲．欲贪欲．正贪欲．贪欲已。为未贪欲灭欲贪欲生。为不灭欲贪欲生。为亦灭亦不灭欲贪欲生。为非灭非不灭欲贪欲生。若未灭而贪欲生者。为即为离。即灭而生则生灭相违。若离而生生则无因。若未贪欲不灭而欲生者。为即为离。若即。即二生相并。若离。亦为无因。若谓未贪欲亦灭亦不灭而欲生者。若定从灭生。则不须亦不灭。若从不灭。则不须亦灭。不定之因那生定果。若其体一则其性相违。若其体异则本不相关。若谓非灭非不灭而欲生者。双非之处为有为无。若双非是有。何谓双非。若是无者。无那能生。如此四句还转。不见未贪欲灭。欲贪欲不生。亦生亦不生。非生非不生。例如前说观贪欲之蔽毕竟空寂。若蔽恒起。此观恒照。亦不见起不见照而起而照。是名钓饵。又观此蔽从何而起。起於尘耶。起於缘耶。若声若色。若行若住。随所起处观其所因。为毁戒耶。为眷属耶。乃至为二乘．菩萨．佛法耶。如是观时。於尘无受者。於缘无作者。而双照有无。不相妨碍。当知蔽与法性体相不二。无行经云。贪欲即是道。恚痴亦复然。净名云。行於非道。通达佛道。众生即菩提相。即涅盘相。为增上慢说离淫怒痴为解脱耳。无增上慢者说淫怒痴性即是解脱。如是观者。即观诸恶不思议理也。常修观慧与蔽相应。譬如形影。是名观行位。能於诸恶及世间法。皆与实相不相违背。是名相似位。破蔽无明。显见佛性。是名分真位。尽蔽源底。名究竟位。乃至瞋痴等蔽。观智行位。并如是○既於善恶明随自意。次复於非善非恶明之者。夫非善非恶即为无记。无记则无自意可随。云何为观。大论云。无记中有般若波罗蜜。故知亦可为观。观此无记与善恶同耶异耶。同善同恶则不名无记。若异者。为记灭无记生。记不灭无记生。为亦灭亦不灭无记生。为非灭非不灭无记生。既求记不可得。何况无记。与记同异耶。非同则不合。非异则不散。不合则不生。不散则不灭。如此观时。记与不记皆如虚空。又无记一法生十法界及一切法。即於无记非道通达佛道。无不具足。例前可解。又云蔽非道体即解脱。而钝根障重。闻此语已多复沉没。世有谬解大乘空义。如无禁法而捉蛇者。其先师或修善法而观力不成。暂於恶法获得少定。便以为证。谓持戒等善皆为非道。以此教人。徧长恶法。大乖佛意。佛所言贪欲是道。盖言贪欲本性耳。又知一类人决不能於善修观。故引之令观贪欲。如重病与诸药不宜。直用黄龙汤治之。服已病愈。所谓贪欲是道。大意如此。净名云。我念声闻。不观人根。不应说法。二乘犹自不可。况聋瞽师心者乎。或问。中道正观以一其心。行用自足。何假纷纭四种三昧历诸善恶。水浊珠昏。风多浪起。何益於澄静乎。答。用一理观心而心不一。当奈之何。此则自行为失。若他人根性各有差别。云何一药能疗众病。此则化他又失。如此则四种三昧乃略而存之。以统扶群机耳。安得为纷纭乎。或问。善扶於理。可修止观。恶乖於理。云何能修。答曰。不然。大论明根遮有四。一根利无遮。二根利有遮。三根钝无遮。四根钝有遮。初句谓身子之徒。一闻而入道。次谓根利而罪障重。阇王．鸯掘之徒。恶不能累。次谓三业纯善而都不会理。周利盘特九十日不能诵一偈。后句即一切行恶之徒。又不修习。当知唯道是从。不计善恶。经云。於戒缓者不名为缓。於乘缓者乃名缓耳。盖其义也。
　　复次明菩萨清净大果报者。行顺中道则有圆妙果报。此义在后第八广明。
　　复次明裂大网者。若观慧明了。通达渐顿等教。如破微尘出大千经卷。知恒沙法。若化物观机。随他所堪授之以法。乃至成佛时普门示现。网者法门。众多为义。於众生即惑义。此义第九当广明。
　　复次归大处者。诸佛为一大事因缘出现。令众生同见法身。见法身已。佛与众生同归法身。又佛说种种法。咸令众生至一切种智。种智具已。则同归般若。又佛以种种方便解众生缚。皆以如来灭度而灭度之。既灭度已。同归解脱。大经云。安置诸子秘密藏中。我亦不久自住其中。是名指归。归於大处。又佛身三种。谓色身．法门身．实相身。若论归者。色归解脱。法门归般若。实相归法身。般若亦有三种。谓道种智．一切智．一切种智。道种智归解脱。一切智归般若。一切种智归法身。解脱亦三种。一解无知缚。二解取相缚。三解无明缚。解无知归解脱。解取相归般若。解无明归法身。又三德非三非一。各不思议。何者。若谓法身直法身。非法身也。当知亦身非身。非身非不身。若谓般若直般若。非般若也。当知般若亦知非知。非知非非知。若谓解脱直解脱。非解脱也。当知亦脱非脱。非脱非非脱。三德不一不异。不相碍。所归体同。故名指归。又指非指。非指非非指。归非归。非归非非归。一一悉入秘密藏中。三德寂静。本无名字。不知何以名之。强名中道．实相．法身。亦复强名一切种智．平等大慧．般若波罗蜜。亦复强名首楞严定．大般涅盘．不思议解脱。一一名相皆入秘密藏中。何等为归。归於何处。言语道断。心行处灭。永寂如虚空。是名真指归也(元本第一卷终)。

　　释名第二

　　夫名以召实为用。经云。般若是一法。佛说种种名。今释止观名用二义。谓相待。谓绝待。相待止观各三义。止三义者。息义．住义．对不止止义。息者谓妄念休息。净名云。云何息攀缘。谓心无所得。此就所破为名。住者谓缘心谛理。停住不动。仁王经云。入理般若名为住。此就能止为名。对不止止者。语虽通前。意则大异前两止。一息生死之流动。二住涅盘之寂静。今直约谛理。凡无明即法性。法性即无明。无明非止非不止。而名无明为不止。法性亦非止非不止。而名法性为止。此待无明之不止论法性之止耳。如经。法性非生灭而言法性寂灭。法性非垢净而言法性为净也。观亦三义。谓贯穿义．观达义．对不观观义。贯穿者。谓以智慧穿坏烦恼。法华云。穿凿高原。大经云。利镢斫地。此就所破得名。观达者。谓以观智通达真如。瑞应经云。息心达本源。此就能观为名。对不观观者。亦别约谛理无明即法性非观非不观。而名无明为不观法性。亦非观非不观。而名法性为观。如经。法性非明非暗而谓法性为明也○次绝待明止观。盖破相待三义也。若止息从所破为名。名从彼生即堕他性。若住止从能破得名。名从此生即堕自性。若非息境非住理为止智断因缘。故止名从共生即堕共性。若谓非所破非能破而止者。即堕无因。四堕俱失。故龙树正之曰。诸法不自生。亦不从他生。不共不无因。是故说无生。无生止观岂从四句立名。四句立名是因待生。可思可说。是结惑生。可破可坏。又从四句生即是生生。非止观也。若止息见思住於真谛。此乃待生生说生不生之止观耳。若以空心出假。止息尘沙。住於俗理。此乃待生不生说不生生止观耳。若止息无明。住於中理。此乃待空有二边而论止观。皆是待对。尚未是止。何况不止。犹自非观。何况不观。何者。遣执不尽。言语不断。业果不绝。非不思议法。不思议绝诸业果烦恼等法。悉皆不生。故名为止。止亦不可得。观冥如境。境既寂灭。何得有观。又何得待不止不观而论止观。待於止观说不止观。待止不止说非止非不止。待对既绝则非有为非无为。离言说道。非心识境。灭绝绝灭是名绝待。绝待止观则不可说。有因缘故亦可得说。说为止观。此名字不在内外中间。亦不常自有。是字不住亦不不住。故名绝待止观。亦名一大事止观。此大事不对小事。如虚空不因小空而名为大。止观亦尔。不因愚乱名为止观。无可待对。独一法界。绝一切待。绝即复绝。如前火之木是名绝待。故净名云。诸法不相待。乃至一念不住故。即其旨也。此绝待义。经论中或名远离。或名不住．不分别．无为．寂绝．禅定。如是皆止之异名。体皆绝大。或名知见。或名智慧觉照。如是皆观之异名。体皆绝大。般若．解脱多诸名字。随众生类。於一法中立异字耳。又止亦名观。定即慧故。亦名不止。定体空故。观亦名止。照即寂故。亦名不观。照体中故。诸经赴缘。偏举一法以示义端。首楞严则偏论止。智度．法华则偏论观。涅盘则论三法具足。当知一一皆是法界。皆是秘密藏。

　　释体第三

　　释止观体。夫法体难显。今以四意显之。一教相。二眼智。三境界。四得失。教相者。夫止观名教。通於凡圣。不可寻通名而求别体。故以相辨之。若凡夫止善所治是止相。行善所生是观相。又四禅．四无量心是止相。六行是观相。皆有漏相也。若二乘事禅皆止相。有作四谛慧即观相。虽出生死而是拙度。但析色入空无漏相也。并非今所论巧度。止有三种。一体真止。二方便随缘止。三息二边止。体真者。诸法从缘生。因缘空无主。息心达本源。故号为沙门。知假合幻化。体即是空。空即是真。故名体真止。方便随缘者。若三乘同以无言说道断惑入真。真即不异。但烦恼余习有尽不尽。二乘体真不须方便。菩萨入假知空非空。分别药病故目为方便。安於俗谛故名随缘止。息二边者。谓生死流动涅盘保证。是皆两偏。不会中道。今知俗非俗。俗边寂然。亦不得非俗。空边寂然。是名息二边止。此三止名。经论未见。今对三观设之。释论云。菩萨依随经教。为作名字。名为法施。立名何咎。详此三止与释名三止似同。以三谛论之。其相辽绝。观亦三种。璎珞经云。从假入空名二谛观。从空入假名平等观。二观为方便道。得入中道。双照二谛。心心寂灭。自然流入萨婆若海。名中道第一义谛观。所谓二谛者。观假为入空之诠。空由诠会。能所合论。故名二谛观。又非但会空亦复识假。假由真显。得名二谛观。又俗是所破。真是所用。破用合论。名二谛观。从空入假名平等观者。若谓入空。尚无空可有。又何假可入。当知此观为化众生。知真非真。方便出假。故言从空分别药病而无差谬。故言入假。前观破假病。不用假法。但用真法。未为平等。此观破空病。还用假药。破用既均。故言平等观。中道第一义观者。前观假空是空生死。后观空空是空涅盘。双非二边。是名二空观。为方便道。得会中道。故言心心寂灭。流入萨婆若海。又初观用空。次观用假。是为双存之方便。入中道时能双照二谛。经云。心若在定。能知世间生灭法相。前两观为方便。其旨在此。或问。大经谓。定多慧多。俱不见佛性。何故。答。次第三观。二乘及通教菩萨有初观分。此属定多慧少。别教菩萨有第二观分。此属慧多定少。以不等故俱不见性。若二观为方便得入第三。则能见矣。又问。经云。十住菩萨以慧眼故见不了了。非全不见。今初观已是慧眼位。第二是法眼位。云何言两眼俱不见性耶。答。若次第眼。偏定偏慧。佛之所诃。故不得言见。所言慧者。乃圆观不次第之慧。十住破无明之位。三观现前。三谛圆照。故名慧耳。法华云。愿得如世尊。慧眼第一净。则非二乘小慧之比也。小慧见性。无有是处。此三观名与释名。三名似同。其理殊异。可以意类取解。此按摩诃衍明三止三观之相。以义随相。条然各别。若论三观则有权实浅深。论三智则有优劣前后。论三人则有阶位小大。皆次第之说而非圆顿止观之相。圆顿止观相者。以止缘谛则一谛而三谛。以谛系止则一止而三止。譬如三相在一念心。虽复一心而具三相。止谛亦尔。所止之法虽一而三。能止之心虽三而一。以观观境则一境而三境。以境发观则一观而三观。如摩酰首罗一面三目。观境亦尔。观三即一发一即三。不权不实。不优不劣。不前不后。不并不别。不大不小。故中论称即空即假即中。若见此旨。即解圆观之相。其相云何。照无明颠倒即是实相之真。名体真止。如此实相徧一切处。随缘历境安心不动。名随缘方便止。生死涅盘两皆休息。名息二边止。体一切假悉空。空即实相。名入空观。观冥中道。能知世间生灭法相。如实而见。名入假观。体即真实。无二无别。名第一义观。如此之义。皆在一念之中。不动真际而有种种差别。经云。善能分别诸法相。於第一义而不动。是名圆顿止观之体也○二明眼智者。夫法体圆寂。非知非见。说之自难。何况示人。虽不可知见。由於眼智。亦可知亦可见。虽非因果。要因因果然后能显。止观为因。眼智为果。今先明次第眼智。若体真止。妄惑不生。因止发定。定生无漏。慧眼开故见第一义真谛三昧成。故止能成眼。眼能见体。得真体也。若随缘止。冥真出假。安於俗理。因此止故法眼豁开。破无知障。不以二相见诸佛土。则俗谛三昧成。故止能发眼。眼能得体。得俗体也。若息二边止。则生死涅盘空有俱寂。因於此止。发中道定。佛眼豁开。无所不照。则中道三昧成。故止能得眼。眼能得体。得中道体也。若从假入空。空慧相应。即能破见思惑。成一切智。智能得体。得真体也。若从空入假。分别药病。即破无知。成道种智。智能得体。得俗体也。若双遮二边。为入中方便。能破无明。成一切种智。智能得体。得中体也。是则三止三观。共成三眼三智。各得三体。或问。眼见智知。知见异耶。答。此当用四句分别。有知而非见。见而非知。亦知亦见。不知不见。凡夫不闻法不证理。故无知无见。二乘证故亦见。闻故亦知。辟支佛证故是见。不闻故不知。方便道。闻故是知。未证则不见。慧眼既如此。余两智两眼可知。次明不次第眼智。止观一体。眼智无别。知即是见。见即是知。佛眼具五眼。佛智具三智。王三昧．一切三昧悉入其中。首楞严定摄一切定。大品云。欲得道慧．道种慧。一切智．一切种智。当学般若。金刚般若云。如来有肉眼乃至佛眼。眼一而已。能照五境。盖照粗色。如人所见。亦过人所见。名肉眼。照细色。如天所见。亦过天所见。名天眼。达粗细色空。如二乘所见。名慧眼。达假法不谬。如菩萨所见。名法眼。於诸法中皆见实相。名佛眼。又佛智照空。如二乘所知。名一切智。照假。如菩萨所知。名道种智。照空假中皆见实相。名一切种智。故一心三止成三眼。见不思议三谛。一心三观成三智。知不思议三境。境之与谛。见之与知。左右之异。实不思议一法耳。用此一法眼智。得圆顿止观体也○三明境界者。若於眼智成解。则不俟谛境之说。惑者未晓。更复辨之。先明境意。经云。为诸众生开佛知见。若无中境。复何所知见。当知应有佛眼境也。又经云。世孰有真天眼者。不以二相见诸佛土。若无俗境。此何所见。当知有法眼境也。又经云。慧眼见真。当知有慧眼境也。此三谛理不可言说。若为缘说即有三意。谓随情说。即随他意语。若随情智说。即随自他意语。若随智说。即随自意语。随情说者。如盲问乳何似。答言如贝如粖如雪如鹄。盲者不悟。各执所闻而起四诤。凡夫不识三谛。大悲方便而为分别。或约有。或约空。或作亦有亦空。或作非空非有。各明三谛。虽闻四门之说。终不能见。互相是非。近世解二谛凡二十三家。各引经论。不知孰是。若此辈识。随情三谛闻种种法。即知如来俯顺群情。随他意语而说三谛也。随情智说者。就情说二。就智说一。何者。就凡情为言。皆是方便。故束三谛为空假。就圣智为言。皆是实证。故束三谛为中道。凡圣相比。故说自他意语论三谛也。随智说者。三谛玄妙唯智所照。不可示。不可思。唯佛能究。如乳真色。眼开乃见。是名随自意语论三谛也。又一一说。各具四悉檀意。随情四意者。夫谛理不可说。说必寄言。或喜闻真。或喜闻俗。或喜闻中。此则随情中用世界悉檀也。夫众生所宜不同。或闻说无增长戒慧。或闻说有增长戒慧。或闻说中增长戒慧。此则随情中用为人悉檀也。又行人破恶不同。或於有无。或於中道。能破昏散疑悔等。此则随情中用对治悉檀也。又行人悟理不同。或悟於有。或悟於无。或悟於中。各得证入。是则随情中用第一义悉檀也(四悉檀名义出大论。盖谓以大悲。用四法徧施。令众生得益也)。随情智．随智说三谛。各用四悉意如是。则三四十二种说三谛不同。岂可以常情量圣。执诤自毁耶。次论境智有离有合。按诸经说谛。或一二三四。离合不同。三藏是方便教。但明二谛。菩萨初缘真。次照俗。后断见思惑尽。得慧眼。照真谛。方乃成佛。菩萨但照俗。二乘但照真。佛能兼之。更加中道第一义谛。若三若二。俱是方便。离则为二。合则为三。是名藏教二谛三谛离合之相。次三乘同以无言说道断烦恼者。论俗则同。论真则异。大论云。空有二种。一但空。二不但空。经云。二乘但见於空。不见不空。智者非但见空。能见不空。不空者即大涅盘。二乘智如萤火。菩萨如日。既空异智别。则有两谛之殊。今则合为一真。二乘但空。无化他之用。菩萨入但空及不但空。破无明。见佛性。化度众生。与前真永别。但空不但空合即一真谛。离成两真谛。又第三谛亦名真谛。亦名第一义谛。有别体别智异於藏教。是则通教二谛三谛离合相也。次别教二谛。与前永异。前教真俗合成。别教之俗。凡夫名俗。二乘名真。虽有无不同。今通谓之俗。胜鬘经谓。二乘为空。乱意众生。大经云。我与弥勒论俗谛。声闻谓之真谛。若论二谛。则俗谛不开。若论三谛。则开有为俗。开无为真。对不但空为第一义谛。是则别教离合相也。次圆教但明一实谛。大经云。实是一谛。方便说二。例此亦方便说三。法华云。更以异方便。助显第一义。是则圆教离合相也。若四种四谛离合之义。可以意解。次论智离合。经中或一智。二三四乃至十一智。一智者即如来智。即一而三。二智者所谓权实。权智观有与无。实智观於中道。三智观三谛可解。自四五乃至十一。虽名教不同。要不离三智三谛之义。达者当精意辨之耳○四明得失者。失谓思议。得谓不思议。若谓智由心生。自能照境。若照不照。境自天然。如此则两不相籍。若谓智不自智。由境有智。境不自境。由智有境。如此则相因而有。若谓境不自境。亦不由智故境。境智相缘故。境智义亦尔。此则共合为名。若谓无此三种。但自然而然。此则无因。如前四解皆过。何者。有四取则有依倚。有依倚则是非。是非则生戏论。诤竞而起诸业。当知四取为生死本。故龙树伐之。以不自不他不共不离破此四性。则结惑皆去。以是义故。自境智苦集不生。即是生生不可说。乃至无因不生。即是不生不生不可说。言语道断。心行处灭。身子默然。净名杜口。由此故也。若有因缘则四说俱得。何者。名字无性。是字不住亦不不住。金光明经谓之不思议智境。不思议智照。即此意也。当知四破为实。四说为权。如是权实境智。凡夫两失。二乘一得一失。菩萨两得。何者。凡夫有四过。自行化他并失。二乘破此四过而不化他。菩萨乃具。又凡夫．二乘俱为思议。菩萨两得乃不思议。又通教两得俱是思议。别教两得乃不思议。又别教教道带方便。俱是思议。证道两得乃名不思议。若圆教教证两得。俱不思议。何者。至理无说。为缘四说但有假名。假名之名名即无生。故教证俱不可思议。无思无念故。无依倚．戏论．结业。无业故无生死。是名自行为得。得於实体。能以不可说说化导众生。令出生死。得於实体。自他俱得体。是名得失显止观体也。

　　摄法第四

　　夫止观之名徧持诸法。若信力不固则必生疑惑。故辨所摄之法以释之。按大品经。欲学一切法。当学般若。般若只是观智。又止是王三昧。一切三昧悉入其中。推而广之盖有六意。谓摄一切理。摄一切惑。摄一切智。摄一切行。摄一切位。摄一切教。理者即是谛法。偏圆所诠。权实之外。更无别理。若言有者即是妄语。既以止观摄之。则何理不尽○又迷理则起惑。迷即无明。若迷权理则有界内相应独头等。无明与见思诸使合。谓之相应。不相应者。谓之独头。自无明至老死。十二轮互为因果。烦恼通业。业通苦。苦复生烦恼。是名三道束缚不穷。三世间隔是名分段生死。说此病即知此药。药即从假入空止观。故此惑为入空观所摄也。若迷实理。则有界外之惑。何者。界内虽断相应独头。而习气犹在。宝性论云。二乘之人。虽有无常苦空无我等对治。於佛法身犹是颠倒。颠倒即无明。独头无漏智业为行。三种意生身。意即是识。身即名色．六入．触．受。无明未究竟即是爱．取。染未究竟即有。有即生。生而其果变易是老死。是为界外三道。何者。降佛以下皆有无明障於实理。良由此惑。此惑为入假入中两观所治。此惑亦呼为智障。障上分智故。唯佛无无明。无无明则烦恼尽。烦恼尽则业尽。业尽则苦尽。是故当知中观摄得界外惑也○又三观摄一切智。可以类解○又摄诸行。行有二种。谓慧行．行行。慧行是正行。行行是助行。正助两行随智而转。若三藏。无常析观是慧行。不净慈心是行行。若通教。体法如幻是慧行。历一切法缘事止观是行行。此二教随析．体二智俱入於空。若为化他修道种智。缘俗理名慧行。缘俗事属行行。此行随智入假。若缘实相是慧行。历诸法门是行行。此行随中智入实相第一义谛。又诸经广言一切慧行．行行。无不为止观所摄也○次摄诸位。若云一地即二地。二地即三地。寂灭之中有何次位。若案位言之者。如阿毗昙所论。七贤．七圣．四沙门果。成论所论。二十七贤圣差别位相。皆析空观摄。如大品所论。三乘共位。自乾慧至八地。悉体法入空观摄。若从空入假修历别行。不得意者成三十心伏惑之位。即空假两观摄。若得意者。成十地位。即第三观摄。若圆实。即事而中。从观行入相似。进破无明。开佛知见。凡四十二位。皆中观所摄。或言。大乘之中不明地位。则止观何所摄耶。答。摩诃衍中无处无位。若畏地位入无地位。不免无缚。文字性离即是解脱。虽设地位即无地位。无句义是菩萨句义故。不可以有无起诤也○次摄诸教。教由心起。若观心僻越顺无明流。则有一切世间善恶等教。若从心出。出世名教。宝性论云。有一大千经卷在一微尘中。一人出世即方便破出此经。以益於他。菩提心论云。譬如有人见佛法灭。以十二部经仰书空中。人无知者。后有一人游行於空。即便写取以示众生。此二论以空有为喻。若观心因缘生灭无常。修八正道者。即写三藏之经。若观心即空。即写通教诸经。若观心分别无量法。法眼所见。即写别教诸经。若观心即佛性。即写中道之经。又观心即假即中者。摄华严经。若观心因缘生灭。即摄三藏阿含经。若观心即空。即摄共般若经。若观心具因缘空假中。即摄方等经。若但观即空即假即中者。摄大品等般若经。若唯用即中观心者。摄法华开佛知见舍方便经。若用四句相即者。摄涅盘最后之经。复次。心摄诸教。略有两意。一者。一切众生心中具足一切法门。如来明审。照其心法。按彼心说无量教。法从心而出。二者。如来往昔曾作渐顿观心。偏圆具足。依此心观为众生说。教化弟子。令学如来破尘出卷。故有一切经教悉为止观所摄。六意摄法次第如此。以要言之。但直举一法则摄无不尽。理自然也。

　　偏圆第五

　　夫止观无法不摄。摄法既多则混而难辨。今以五法显之。谓大小。谓半满。谓偏圆。谓渐顿。谓权实。原夫至理不小不大。乃至非权非实。以方便因缘为五比丘说小。为诸菩萨说大。小谓小乘。智慧力薄。但修析法止观。析名本自外道。有析尘邻虚之义。大论引而破之云。此尘为有为无。若有极微色则有十方分。若无极微色则无十方分。析不尽则成常见。析尽成断见。析心亦尔。是知外道所析。尽与不尽。同归邪法。论又明三藏析观云。色若粗若细。总而观之无常无我。何者。色从无明生。体自无常。又介尔心起。必藉根尘。无有一法不从缘生。从缘生者悉皆无常。无常无主。烦恼本坏。无业无苦。生死灭故。名为涅盘。是名析法观。盖对破邪析而明正析。何但外邪。若佛弟子执有无而生见着。亦须析之。大论云。破涅盘者。不破圣人所得涅盘。但为学者未得谓得。要以析法方便破之。故知三藏析观定是小乘。大乘谓智慧深利。修无生体观。大人所行。故名大乘。论云。欲得声闻。当学般若。般若法大。大能兼小故。旁挟声闻。虽有小乘。终名为大。彼三藏名假而法实。析实令空。如破柱使空。今大乘体意。名实皆假。自相是空。本来虚寂。如镜中柱。本自非柱。柱影即空。不同实柱。本既不生。即无有灭。是名体法观。亦名随理观。如寻幻得幻师。寻幻师得幻法。又如寻梦得眠。寻眠得心。寻色心得无明。体无明即佛性。当知体法定名大乘○次明半满。或云涅盘常住为满。余悉皆半。菩提流支云。三藏是半。般若已后皆满。今谓半满。与小大同义。析为半。体为满○次明偏圆。偏者僻义。圆者满足义。半小二名。克成短促。偏义不尔。自三藏析法至别教未入中道。皆名为偏。大经云。自此之前。我等皆名邪见人。唯圆教一心三谛独当圆称也○次明渐顿。前三教止观皆渐。圆教止观是顿。又前二教但契偏真故为渐。圆教即边而中。行大直道。故为顿。别教初心知中而涉於方便。故亦渐亦顿。又前两观因中有教．有行．有证。果上则有教而无行．证。何者。因中之人灰灭沉空。不得成果上之佛。直是方便之说。故有教无人。别教因中有教．有行．有证。果上亦有教无人。何者。若破无明即圆之初住。非复别之初地。初地尚尔。何况后地。故知无证果之人。唯圆教自初及终无非真实。又前三止观教行证人。未以实法会之。尚不知圆。何况得入。佛若会宗开渐显顿。则皆通入。虽非即顿而是渐顿。法华云。汝等所行是菩萨道。决了声闻法。是诸经之王。是名开渐显顿之意也。又四种止观。入圆不必待行成。亦不必待开渐显顿。是名不定。又四种止观。当教各有渐义。所指极处各是圆义。当知圆圆非渐圆。圆渐非渐渐。然渐渐可成圆渐。渐圆不可成圆圆。何者。法华决了。故渐渐得成圆渐。渐圆之义本权设故。三藏之果岂成圆之妙觉耶。例此义。亦当云。小小非大小。可得成大小。小大非大大。不可得成大大。权权非实权。可得成实权。权实非实实。不可成实实。义类可见○次明权实。夫权者假设暂用则废。实者真正常住不移。今明立权之意有三。一为实施权。二开权显实。三废权归实。夫佛以一大事出现。所施三权但为一实。权非本意。本意亦不在权外。若开权显实。权即是实。亦无权可论。然后权废而实存。莲华三喻旨在於此。或难曰。何意用此权实。答。佛知众生种种性。欲以四悉檀成之。若人欲闻正因缘。为说三藏观。欲闻即空。为说通观。欲闻无量行。为说别观。欲闻即中。为说圆观。是名随世界悉檀。为实施权。说权实止观也。为破邪因缘。说三藏观。为破拙度。故说通观。为破共法。故说别观。为破带方便。故说圆观。是名对治悉檀说权实止观也。又说藏为生扶真之事善。说通为生扶真之理善。别圆扶中亦尔。是名随为人悉檀说权实止观。为思议钝根拙度令入真谛。说三藏观。为思议利根巧度令入真谛。故说通观。为不思议钝根拙度令入见中。故说别观。为不思议利根巧度令入见中。故说圆观。是名为一实施三权。权实相对则有四种止观。权实之兴废可以意解。若决了声闻示真实相。则四种皆实。不可说示而有说有示。则四种皆权。权即实。实即权。亦即非实非权。非实非权理性常寂。名为止。寂而常照亦权亦实。名为观。不二不别不合不散即为不思议止观也。

　　方便第六

　　方便者。善巧为义。善巧修行。以微少善法成无量行解。入菩萨位。大论云。能以少施少戒出过二乘上。又方便。众缘和合为义。大品云。如来身不从一因缘。从无量功德生故。论方便。圆教方便有远有近。二十五法为远方便。十种境界为近方便。所谓二十五法者。谓具五缘。诃五欲。弃五盖。调五事。行五法。夫道不孤运弘之在人。人弘胜法假缘进道。如陶师先择良处水草丰便然立作所。次息务就功。又虽息外缘而内疾不去则不能执作。身虽康强而器用不利亦不能成物。数事虽备而不能勤亦无辨理。世间末事非缘不合。何况出世之道。今历此二十五法。约事修观。检散令静。是为方便也。五缘谓持戒清净。衣食具足。闲居静处。息诸缘务。得善知识。持戒者。先列戒名。次明持犯及忏法。案释论有十种戒。所谓不缺。不破。不穿。不杂。随道。无着。智所赞。自在。随定。具足。一种通用性戒为根本。大论云。性戒是尸罗。不问受与不受。犯即为罪。持即为善。若性戒清净。是戒度根本解脱初因。因此性戒得有无作受得之戒。又此十种摄一切戒不缺者。谓持性戒乃至四重。清净守护如爱明珠。若毁犯者如器已缺。不破者即坚持十三无有破损。毁犯者如器破裂。不穿者谓持波夜提等。若毁犯者。如器穿漏。不杂者谓持定共戒。虽持律仪而念破戒事。名杂定。常持心则名不杂。随道者谓随顺谛理。能破见惑。无着戒者即是见真。於思惟惑无所染着。此二约真谛持戒也。智所赞及自在戒者。谓菩萨化他为佛所赞。於世间中而得自在。此二约俗谛持戒也。随定具足者。即是随首楞严定。不起灭定。现诸威仪。示十界像。导利众生。故名随定。中道之戒无戒不备。故名具足。此约中道第一义谛论持戒也。又前三戒名律仪戒。秉善防恶。凡夫散心悉能持之。不杂者。定法持心。心不妄动。凡夫入定则能持之。随道者。初果见谛圣人乃能持之。无着者。三果乃能持之。智赞自在。菩萨旁济为务乃能持之。随定具足。又非六度通教菩萨所持。大根上乘之人乃能持之。论人高下。论戒深浅。其例如此。若约理观心。则於初心具能持此十戒。前四戒皆是因缘生法。通为所观之境。次二戒是观因缘法空。空观戒也。又二戒观因缘法假。假观戒也。次二戒观因缘法中。中观戒也。所谓观心因缘生法者。观一念从恶缘起。即能破根本。乃至不杂戒与善相违。今以善顺之心防止恶心。防即是止。顺即是观。是名观因缘持前四戒也。次观善恶因缘即空者。金刚般若云。若见法相非相。并为着我人众生寿者。不见法相。不见非法相。如筏喻者。法尚应舍。何况非法。当知法与非法二俱空寂。由此观故。能顺无漏。防止有无六十二见。故名随道。此观纯熟。一切色声皆悉即空。名无着。防止思惑。善顺真谛。是名观因缘即空持二种戒也。次观因缘即假。知心非心。法亦非法。而不永滞非心非法。以道种方便。无所有中立心立法。拔出诸心数法。导利众生。为佛所赞。於无量法中不生爱着。名自在。如此假观。防止无知。善顺俗谛。即是假观持二种戒也。次观因缘即中者。观心性寂灭。非空非假。非假故非世间。非空故非出世间。非凡夫非贤圣。二边俱寂。名为心性。能如是观。名为上定。即首楞严三昧。双照二谛现诸威仪。随如是定无不具足。止二边之过。顺中道之理。是名即中持二种戒也。梵网经云。戒名大乘。名第一义光。如此戒者。本师所诵。我亦如是诵。当知中道妙观戒之正体。十住广说云。若无我我所。远离诸戏论。一切无所有。是名上尸罗。净名云。罪不在内外中间。如其心然。罪垢亦然。其能如是。是名善解。是名奉律。即此意也。所谓犯戒者。夫毁灭净戒不出痴爱．倒见二法。大经云。如人带持浮囊度於大海。海中有一罗剎来乞浮囊。初则全乞。乃至微尘悉皆不与。行人亦尔。若因爱生染。因染起业。囊坏水入没海而死。是为因爱破律仪戒。攀览五欲。破定共戒。深着诸有。破即空戒。不息世讥。无护他意。破即假戒。不信此戒具一切法。破中道戒。又行人或因修习精进而见心猛利。於所计法起诸过恶。或修得少禅即自念着。佛世有一比丘。得四禅谓之四果。临终阴起。即谤佛云。罗汉不生。今那得生。佛言。此人已堕地狱。虚空藏经云。若起恶见。名第三波罗夷。云何恶见。或得空解。发少智慧。师心自树。谓证无生。见心强故。能破诸法。云无佛无众生。何者有罪。何者非罪。分别即碍。碍即非真。见毒转炽。起一切恶。由此见故。浮囊全去。是即因见破律仪。及空假中等戒。当知僻空为法大患。论云。大圣说空法。本为治於有。若复着於空。诸佛所不化。持犯大意如此。又约理名乘。约事名戒。乘以动出为义。戒以防止为功。当有四句分别。谓有乘戒俱急。有乘急戒缓。有戒急乘缓。有乘戒俱缓。修习不同。果报亦异。或一生证道。或於三恶得度。或於人天迷法。或永永沉滞。差降各殊。理当精辨。所谓忏法者。夫事理两犯俱障止观。事忏多途。不能徧举。普贤观云。端坐念实相。是名第一忏。妙胜定云。四重五逆。若除禅定。余无能救。若欲忏二世重障者。先须自究根本。从无始妄计人我。起於身见。身见故颠倒。颠倒故起贪瞋痴。广造诸业。出生入死。则当反观此痴爱之性。皆是寂静门。贪瞋若起。起自何处。当知起於妄想。妄想住於颠倒。颠倒住於身见。身见住於我见。我见则无住处。十方谛求我不可得。我心自空。罪福无主。惑本既空。则能灭一切诸过。若不解此心。设入道场。徒为苦行。终无大益。大经云。若言勤修苦行是大涅盘近因。无有是处。又观身见。令识无明苦集。如郁头蓝弗得非想定。世人崇之如佛。而报尽还堕。况又不及蓝弗。岂非大僻。是人着於空见。是事不知。名为无明。依见起行。见行依色即为名色。迷色起爱有。有未来生死。生死循环岂是寂灭。非道为道。非因计因。是名戒取。是为因盗。指未来苦果为涅盘。是名见取。是为果盗。如此见心全是苦集。非灭道也。尚非三藏道灭。岂是摩诃衍道灭。若能知世间因果及出世因果。即知是道非道。是为知见心苦集。又深者非但知三藏因果。亦知因缘即空即假即中因果。是为於一见心知一切因果。知因果已则知一切见倒本来空寂。而我不了妄起诸见。如热病人见诸龙鬼等物。今观如幻如化。罪福悉空。又加以殷重之心。不吝身命。是名事理两忏。事戒净故。根本三昧现前。世智．他心智开发。无生戒净故。真谛三昧现前。一切智开发。即假戒净故。俗谛三昧现前。道种智开发。即中戒净故。王三昧现前。一切种智开发。得此三谛三昧。故名王三昧。一切三昧悉入其中。当知持戒清净为止观初缘也。复次衣食具者。夫衣食以备饥寒然后身立。身立而后道可修。经云。如来食已即得菩提。此虽小缘而能辨大事。於衣食为观。大经云。比丘虽服袈裟。心犹未染大乘法服。法华云。着如来衣。如来衣者。柔和忍辱心是。大经又云。汝等虽行乞食而未得大乘法食。法食者法喜禅悦食也。净名云。於食等者。於法亦等。如食乳麋更无所须。即真解脱。真解脱者即是如来。次闲居静处者。若随自意则无处不安。若修三三昧要在静处。或深山远谷。或闲静坊舍。既不见可欲则观行易持。若於居处为观。则中道谛理是也。净名云。毕竟空寂舍。次息缘务。缘务妨禅。由来甚矣。其略有三。谓人事．伎能．学问。夫违亲去师。本求要道。若人事不息。庆吊相寻。钻火求冰。非所应也。又医方卜筮。书算咒术。问答胜负。读诵劳倦。水浊珠昏。何暇修观耶。故须皆息。观意可见。次善知识者。是大因缘。所谓化导令得见佛。禅经云。众缘虽具足。开导由良师。於知识为观者。大品云。佛菩萨是善知识。法性实际是善知识。净名云。道品善知识。由是成正觉。又华严有善知识魔．三昧魔．菩提心魔。魔能使人舍善从恶。又能化人堕二乘地。罗汉但得空谛。乃至别教未会中道。俱得名魔。经云。除诸法实相。余皆魔事○复次诃五欲。谓色．声．香．味．触五尘。本非欲法。而行人由此起须欲之心。故以欲名之。色者。凡有形质可爱乐之类。众经所说。色害尤深。经云。众生贪狼於色。坐之不得道。若知色患则不为所欺。又声之於耳。香之於鼻。味之於口。触之於身。皆大欲所存。动为过患。得之不厌。其恶转炽如火益薪。世相劫害。若知其所由。悉当诃弃。又观心诃色者。由色起见爱烦恼。当观此见依於无明。无明无常。生灭不住。则不应於色起善恶业。业谢则果灭。果灭则解脱。是名三藏诃色。若体知诸见即无明。无明即空。诸见亦空。故须陀洹名为入流。实无所入。不入色声法。是名真谛诃色。若但入色空。则不能分别一切色相。众生於色起一切苦集。我不能知云何化度。是故知空非空。从空出假。虽复分别但有名字。名字即空。故称为假。是名俗谛诃色。又大品云。色中无味相。凡夫不应着。色中无离相。二乘不应离。若定有味。不应有离。若定有离。不应有味。味不定故非味。离不定故非离。非离非味。显色中道。是名中道诃色。释论云。二乘为禅诃色事。不名波罗蜜。菩萨诃色则见色实相。亦见禅实相。到色彼岸。故得名波罗蜜。深诃於色。为止观方便。余四尘例如是○复次弃五盖。前五欲是五根对现在五尘。发五识。今五盖乃是五识转入意地。为心内大障。谓贪欲．瞋恚．睡眠．掉悔．疑。盖谓盖覆。使定慧不发。大品云。离欲及恶法。恶法即五盖也。其相云何。贪欲盖起。追念往昔所更五欲。与五根作对。思想成惑。忘失正念。瞋恚盖起。追想是人曾为我害。心猛气盛。忿怒相续。睡眠盖者。心神惛昧。兀然无识。若喜眠者。眠则滋多。释论谓眠为大暗。掉悔者。觉观杂起。徧缘诸法。乍起乍伏。炎炎不息。身妄游行。口妄谈笑。掉而无悔则不成盖。忧悔心重转为定障。疑者。或疑己非道器。修之何益。或疑师亦常人。岂有深法。或疑所受之法未必中理。三疑在怀则禅定不发。五盖病相如是。病偏多者则先治之。不净治贪欲。慈悲治瞋恚。精进袪昏睡。数息专掉散。深信遏疑惑。若治强者则弱者自去。常人谓五盖钝使止障初禅。今谓五盖利使能障真谛。何者。执见为贪。谓余妄语为瞋。无明为睡。戏论为掉悔。被破坏惑为疑。此盖若去则成初果。又取真名爱。舍思名瞋。思惑未尽名眠。妄念名掉悔。未至无学名疑。此盖若去则证罗汉。真谛三昧现前名一切智。又依空起盖障於俗谛。何者。沉空取证即贪。憎厌生死舍而不观即瞋。无为空寂无照假之用即睡。空乱意众生即掉悔。假智不明即疑。此盖若弃。即俗谛三昧现前。成道种智。又依中起盖障於实相。何者。菩萨於深法生爱为贪。不喜二乘为瞋。无明未尽为睡。三业虽无所失。比佛犹有漏。是为掉悔。初后理圆而初心智慧不逮於后。是为疑。此盖若除。开佛知见。成一切种智。若此论盖相甚长。岂止欲界而已。行者深观盖性即空假中。一念圆除。见盖实相。得此意者。凡夫初心则能圆弃诸盖○复次调五事。谓调食．调眠．调身．调息．调心。调食者。愈疾安身之物。是所当食。又取饥饱适中。调眠者。眠不可苦节。亦不可恣。盖取不节不恣调身。令不宽不急。调息令不疎不数。调心令不沉不浮。三事合调。若能调凡夫三事。成圣人三法。色为发戒之由。息为入定之门。心为生慧之因。自始及终唯此三法。不相舍离。观心五事可以意得○复次行五法。所谓欲．精进．念．巧慧。一心。夫事不专一则无成功。前二十法虽备。若无乐欲希慕。身心不懈念想方便。一心决志者。止观终不现前。当知此五法通为大小事理作方便。毗昙用之分别四禅通别之异。璎珞．成论取舍不同。皆非今正意。今所谓欲者。欲从生死入涅盘。精进者。不杂不漏一向不退。念者。唯念涅盘不念余事。巧慧者。分别是非真妄之法。一心者。决定修八正道一去不回。是为方便入真。又欲者。欲广度众生成就佛法。精进者。虽众生无量誓度不悔。念者。视如子想。巧慧者。明用法药。一心者。直趣化功。是为方便入假。又欲者。如大品萨陀波仑欲闻般若。不惜身命。精进者。为欲闻般若故。七日悲泣。七年常行。念者。常念我何时得闻。巧慧者。魔不能蔽。转魔事为佛事。一心者。决志不移。是为方便入中。又欲者。欲从一边正入中道。不杂二边为精。自然流入为进。系缘法界为念。修中观方便为善巧。清净常一能见般若为一心。此二十五方便。细分别成无量方便。可以意得。今用为止观外方便。因此调习。豁然见理。见理之时谁论内外。大品云。非内观得是智慧。非外观。非内外观。亦不离内外观。亦不以无观得是智慧。若解此旨。则远近内外无非方便。若不得旨。则俱非方便也(元本第二卷终)。

　　删定止观卷上
　　删定止观卷中

　　　　梁　　氏

　　正观第七

　　自大意至方便六章。依修多罗以开妙解。今依妙解以立正行。夫膏明相赖。目足更资。行解既勤。则有障有魔恼坏修习。或昏或散翳动定明。不可随。随之则往不能反。不可畏。畏之则失其所守。当以观观昏。即昏而朗。以止止散。即散而寂。夫止观。高尚者高尚。卑劣者卑劣。苟非其人。道不虚行。当广辨其境。使焯然易见。开观境为十。一阴界入。二烦恼。三病患。四业相。五魔事。六禅定。七诸见。八增上慢。九二乘。十菩萨。阴为始者。大品云。声闻依四念处行道。菩萨初观色乃至一切种智。又行人有身。孰非阴入。大境在前。宜为初观。既观阴果则动集因。故次论烦恼。四大三毒为身心之病。而常情不觉。若缘境谛观。观力生故其患亦生。又无量诸业不可胜计。散善微弱不能令动。今修观故业相则现。故次病论业。业有善恶。或善现则善生。或恶动则恶灭。道用将胜则魔出为难。故次业论魔。若过魔界则功德生。诸禅竞起。或味或净。故次魔论禅。禅有观支。因生邪慧。僻起见倒。故次禅论见。若息此倒。贪瞋利钝二俱不起。无智之人谓证涅盘。小乘亦有横计四禅为四果。大乘亦有魔来授记。皆是未得为得增上慢人。故次见说慢。见慢既静。则先世小习因静而生。堕声闻．辟支佛地。故次慢论二乘。若不堕空。则入方便菩萨境界。故次小乘论菩萨。凡十境始自凡夫正报。终至圣人。方便阴入一事常自现前。发与不发恒得为观。余九境发则随观。不发何所观。又诸境互发。若不先辨则不知所从。互发谓次第不次第．杂不杂．具不具．作意不作意．成不成．益不益．久不久．难不难等。行者当随发先观。夫一一阴入皆是寂静门。亦是法界。法界外更无有法。无行经云。贪欲即是道。净名云。何於非道通达佛道。是为烦恼即法界也。净名云。今我病非真非有。众生病亦非真非有。是为病即法界。法华云。深达罪福相。徧照於十方。达业从缘生。不自在故空。以此业破业。若众生应以此业得度。即示以诸业。以此业立业。业与不业缚脱叵得。是为业即法界也。首楞严云。魔界如。佛界如。一如无二如。实际中尚不见佛。况复有魔。是魔即法界也。夫能观心性名为上定。一切三昧悉入其中。是为禅即法界也。净名云。以邪相入正相。於诸见不动。是为见即法界也。观慢无慢。以慢化慢。非慢非不慢。成大涅盘。是为慢即法界也。智者见空及与不空。决了声闻法。为诸经之王。是为二乘即法界也。菩萨以方便为权。即权而实。亦非权非实。是为菩萨道即法界。当知一一法无非法界。或问。所发之相云何。答。此十境有一二次第发者。不次第反此。又发一境皎然明净。是名不杂。才发阴入。复业复魔。是名杂。十境尽发为具。不尽为不具。修阴界入而於界入通达。名修发。或发诸境则非修发。境相成者为成。瞹昧名不成。发不善境而止观转精。名益。发善境而中心懈怠。名不益。善恶本强。所发善恶则易。难者反此。或所发速灭。或久久方谢。是则久不久。或发数见。或一发便不复见。如是九状各殊。当以止观镇而照之。使不凝滞也。或问。何意有互发。答。由二世因缘。昔有渐根种子则渐次发。有顿根则不次发。有不定根则杂发。昔具修则具发。昔经证得今发则成。昔因今缘二俱善巧。今发则益。久不久．易不易其例如是。思之可得也。

　　第一观阴入界境

　　所谓阴入界者。谓五阴．十二入．十八界。阴者荫盖真法。又谓之蕴。蕴以积聚生死为义。入者内外涉入为义。界者性分隔别为义。毗婆沙明三科开合。若迷心。开心为四阴。色为一阴。若迷色。开色为十入。及一入少分。心为一意入及法入少分。若俱迷。开为十八界。论师云。识是心王。三阴是心数。或云同时。或云相续。各执一隅不会要道。故龙树破五阴一异同时前后。皆如焰幻响化。宁更执於王数同异耶。今但明一心则摄诸法。华严云。心如工画师。造种种五阴。一切世间中。莫不从心造。论云。一切世间中。但有名与色。若欲如实观。但当观名色。是知心为惑本。若欲观察。须伐其根。如灸病取穴。今去丈就尺。去尺就寸。置色等四阴。直观识阴。识阴者心也○观心具十法门。一观不思议境。二起慈悲心。三巧安止观。四破法徧。五识通塞。六修道品。七对治助开。八知次位。九能安忍。十无法爱。既自达妙境。即起誓悲他。次则以行充愿。行能破惑无所不徧。徧破之中精识通塞。则道品易进。又用助开道。道中之位高下不滥。安於荣辱不着法爱。故得疾入菩萨位。此十观法。圆妙周备。规绳学者自初发心到萨婆若海。非暗证诵文之徒所能知也。盖如来积劫之所勤求。道场之所妙悟。身子之所三请。法譬之所三说。正在斯乎。

　　观心为不思议境者。

　　先明思议。令不思议易显。思议者小。乘亦说心生一切法。谓六道因果。去凡欣圣。灰身灭智。盖有作四谛。思议法也。大乘亦明心生一切法。谓十法界。若观心有善有恶。恶三品。三涂因果。善三品。修罗．人．天因果。观此六品生灭不住。能观所观悉从缘生。缘生即空。并二乘因果法也。若观此空有堕於二边。则起大悲入假化物。实无身假立身。实无空假说空。而化导之。即菩萨因果法也。观此法能度所度皆是中道。谁有谁无。谁度谁不度。一切法亦尔。是佛因果也。此十法。次第浅深皆从心出。虽大乘无量四谛所摄。犹是思议之法。非今止观所观○不思议境者。华严说心造种种五阴。即谓此十法界五阴也。十数为能依。法界为所依。能所合名十法界。又十法因果各异。不相混滥。故名十法界。又十法一一当体皆即法界。故名十法界。则三谛义也。十法界通称阴入界。其实不同。三涂是有漏不善阴界入。三善是有漏善阴界入。二乘是无漏阴界入。菩萨是亦有漏亦无漏阴界入。佛是非漏非无漏阴界入。无量义云。佛无诸大阴界入。谓无前九阴界也。今谓有者。有涅盘常住阴界入也。大经云。因灭无常色获得常色。受．想．行．识亦复如是。以十种阴界入不同。故名五阴世间。又揽此五阴通称众生。揽三恶三善为苦乐众生。揽无漏为真圣众生。揽慈悲阴大士众生。揽常住阴尊极众生。大论云。众生无上者佛是。故名众生世间。又十种所居通称国土世间者。地狱依汤火住。畜生依地水空住。修罗依海畔住。人依地住。天依宫殿住。六度菩萨。同人依地住。通教菩萨惑未尽。同人天住。惑尽。依方便土住。别圆菩萨惑未尽。同人天方便等住。惑尽。依实报土住。如来依常寂光土住。仁王经云。三贤十圣住果报。唯佛一人居净土。所处不同故名国土世间。此三十世间悉从心起。华严云。一切世间中。莫不从心造○又十种五阴。一一各具十法。谓如是相。如是性。如是体。如是力。如是作。如是因。如是缘。如是果。如是报。如是本末究竟等。夫相以据外。揽而可别。如水火相异。如人面色具诸休否。心亦如是。具一切相。性以据内。种类各别为义。如木中火性。心具一切五阴性。不得言无。体以主质为义。十界皆以色心为体。力者。堪任有用为义。烦恼病故不能运动。当知具一切力。作者营造建立为义。离心无作。当知具一切作。因者招果为义。但使有心则诸因具足。缘者缘由助业为义。无有一法不从缘生。果者克获有得为义。习因习续於前。习果获得於后。报者酬因为义。习因习果通名为因。招后世报。故谓之报。本末究竟者。相为本。报为末。本末不可得故皆空。览初相。表后报。睹后报。知本相。但有名字。故皆假相而无相。无相而相。非相非无相。一一入如。实故皆中。此就三谛论等。复次。束十法为四类。三涂以表苦为相。定恶聚为性。摧折色心为体。堪任苦事为力。起十不善为作。有漏不善为因。爱取等为缘。恶习果为果。三恶趣为报。本末皆痴为等。又三善表乐为相。定善聚为性。升出色心为体。乐受为力。五戒十善为作。白业为因。善爱取为缘。善习果为果。人天有为报。就假名初后相在为等。又二乘表涅盘为相。解脱为性。五分法身为体。无系为力。道品为作。无漏慧为因。无漏行为缘。四果为果。不受后有故无报。又菩萨．佛类。缘因为相。了因为性。正因为体。四弘誓为力。六度万行为作。智慧庄严为因。福德庄严为缘。三菩提为果。大涅盘为报。就中道本末论等。众生世间既假名无体。分别揽实法。假施设耳。国土世间所谓善恶无漏及菩萨佛国土。一一各具此十如是。准例可知○夫一心具十法界。一法界又具十法界。即成百法界。一界具三十世间。百界具三千世间。此三千法在一念心。无心则已。介尔有心。即具三千。亦不得言心在前一切法在后。亦不得言法在前心在后。若言从心生一切法。此则为纵。若言心一时含一切法。此则为横。纵亦不可。横亦不可。只心是一切法。只一切法是心。非纵非横。非一非异。玄妙深绝。言既不及。思亦不得。是为不思议境也○问曰。夫心起必托缘。为心具三千法耶。为缘具耶。为共具邪。为离具耶。心若自具。则不应待缘。缘若能具。则何关於心。若谓共具者。未共既无。共时安有。若离具者。离体自无。又安能具。四句推具。了不可得。云何具一切法耶。答。地论云。一切解惑依法性。法性持真妄。摄大乘云。法性不为惑所染。不为真所净。故法性非依持。言依持者。阿黎耶是也。无没无明盛持一切种子。若从地论。则心具一切法。若从摄论。则缘具一切法。此二师各据一边。若法性生一切法者。法性非心非缘。非心故而心生一切法。非缘故亦应缘生一切法。何得独言法性是真妄依持耶。若谓法性非依持。黎耶是依持者。离法性外别有黎耶依持。则不关法性。法性若不离黎耶。黎耶依持即法性依持。何得独以黎耶为依持乎。且与经背。经云。非内外中间。亦不常自有。又与论违。论云。诸法不自生。不他生。不共生。不无因生。更借喻以譬之。夫梦为依心有。为依眠有。为眠与心合故有。为离心离眠而有。若依心而梦。则不当假眠。若依眠而梦。则醉与眠同亦应有梦。若两合而梦。则眠人不应有无。梦时眠心各有梦。则合能成梦。各既无梦。合时故不应有。若离心与眠。则同虚空。虚空有梦。无有是处。四句求梦尚不可得。云何眠中梦一切事。心喻法性。眠喻黎耶。云何偏据法性．黎耶生一切法乎。当知四句求心及三千法。俱不可得。既四句生中求不得。应从一念心灭生三千法耶。当心灭时尚不能生一法。云何能生三千乎。乃至亦灭亦不灭。非灭非不灭。求心求法并不可得。言语道断。心行处灭。故名不可思议境。大经云。生生不可说。生不生不可说。不生生不可说。不生不生不可说。即其义也○当知第一义中。一法不可得。况复三千法。世谛中一心尚具无量。岂止於三千耶。如佛告德女。无明内有不。不也。外有不。不也。内外有不。不也。非内非外有不。不也。佛言。如是有。当知四句冥寂。无名无相。有因缘故亦可得说。谓四悉檀因缘。於无名相中假名相说。或作世界。说心具一切法。闻者欢喜。如经言。三界无别法。唯是一心作。或说缘生一切法。如经言。五欲令人堕恶道。善知识是大因缘。或言共生一切法。如经言。水银和真金。能涂诸色像。或言离生一切法。如经言。十二因缘。非佛天人所作。其性自尔。此四句即世界悉檀说心生一切法也。或作为人悉檀。如经言。佛法唯信能入。汝但发菩提心。是则出家禁戒具足。闻者生信。或说缘生一切法。如经言。不值佛则永堕恶道。或说合生一切法。如经言。心水澄清。珠相自见。或说离生一切法。如经言。非内观。非外观。得是智慧。是为为人悉檀说一切法也。或作对治悉檀。说心治一切恶。如经云。得一心者则万邪灭。或说缘治一切恶。如经言。得闻大慧明心定不可动。或说合治一切恶。如经云。一分从思生。一分从师传。或说离治一切恶。如经云。我坐道场时。不得一切法。空拳诳小儿。诱度於一切。是为对治悉檀。心破一切恶也。或作第一义悉檀。心得见理。如经言。心开故豁然得道。或说缘能见理。如经言。须臾闻之即得究竟菩提。或说合能见理。如言。快马见鞭影即得正路。或说离能见理。如言。无所得即是得。是为第一义见理也。若得其理。说因缘共离。无往不可。即世谛是第一义谛。当知终日说。终日不说。不说即说。说即无说。终日双非。终日双照。即破而立。即立而破。经论之大旨如此。而人师偏解。学者苟执。各保一隅。两兴矢石。殊非大圣立言之本意也。若随便宜而言。应云。无明法法性。生一切法。如眠法法心。则有一切梦事。心与缘合。则三种世间三千性相皆从心起。一性虽少而不无。无明虽多而不有。何者。指一为多。多非多。指多为一。一非少。故名此心为不思议境也○若知一心一切心。一切心一心。非一非一切。乃至阴入界众生国土相性究竟。徧一切法悉如是。皆是不思议境。不思议一心具一切法为俗谛。一切即一为真谛。非一非一切为中谛。即是不思议三谛。依谛而观即为三观。一空一切空。无假中而不空。总空观也。一假一切假。无空中而不假。总假观也。一中一切中。无假空而不中。总中观也。历一切法亦如是。若因缘生一切法。即方便随情道种权智。若一切法一法。我说即是空。即随智一切实智。若非一非一切。名中道义。即非权非实一切种智。又一权一切权。无实非权。一实一切实。无权非实。一切非权非实。是名不思议三智。若随情则随他意语。随智则随自意语。若非权非实。则非自非他意语。是名不思议三语。徧一切法无非渐．顿．不定教门。若解渐则解一切法趣心。若解不定则解是趣不过。若解顿则解心尚不可得。云何当有趣非趣。如此皆名异而义同。轨则行人。名为三法。所照为三谛。所发为三观。观成为三智。教他为三语。归宗为三趣。得此圆旨则无往不成法门○如如意珠。天上妙宝。大如芥粟。而能雨净妙五欲七宝等。非内蓄。非外入。不谋前后。不择多少。盖一色法尚能有如是体用。况心神灵妙。宁不具如此法耶。又三毒惑心一念欻起。尚复具八十八使乃至八万四千烦恼。若言本有。那忽待缘。若谓本无。缘对即见。定有即邪。定无即妄。当知不有而有。有而不有。惑心尚尔。况不思议一心耶。又如眠梦百千种事。豁寤无一。眠力故谓之多。寤力故谓之少。庄周梦为胡蝶。翾翔百年。寤知非蝶。只在俄顷。无明法法性。一心一切心。如彼昏眠。达无明即法性。一切心一心。如彼醒寤。又行安乐行人一眠。梦初发心乃至成佛转法轮入涅盘。豁寤即是一梦事。大寤者方知此为大梦。如此境界不可以言宣。不可以识识○此境收法。何法不收。此境发智。何智不发。依境发誓。何誓不具。由境立行。何行不满足耶○言说则如上次第。行时一心中具。至大至妙。至简至易。诸佛之所行处。众生之所归处。常啼东请不吝身命。善财南求不限近远。道之所在如此。

　　起慈悲发真正菩提心者。

　　既深识不思议境。知一苦一切苦。自悲悲他。各以烦恼业缚。不能拔出苦域。假令二乘从隘路叛走。备历辛苦绝而复苏。往至贫里则止宿草庵。不肯前进乐为鄙事。不信不识。即起大悲。兴两誓愿。谓众生无边誓愿度。烦恼无数誓愿断。虽知众生如虚空。誓度如空之众生。虽知烦恼无所有。誓断无所有之烦恼(其一)。又虽知众生无量。誓度无量之众生。虽知烦恼无际。誓断无际之烦恼(其二)。又虽知众生如．佛如。誓度如佛如之众生。虽知烦恼如实相。誓断如实之烦恼(其三)。何者。若但拔苦因。不拔苦果。此誓杂毒。要须观空。若偏观空则不见众生可度。是为着空。着空者诸佛不化。若偏见众生可度。即堕爱见大悲。非解脱道。今则非伪非毒故名为真。非空非有故名为正。如鸟飞空终不住空。虽空而度。虽度而空。大品云。誓与虚空共斗。是名真正发心○复次。识不思议心。一乐一切乐。我及众生。昔虽求乐。迷此乐因。如执瓦砾谓之妙宝。今始知已。即起大慈。兴两誓愿。谓法门无量誓愿知。佛道无上誓愿成。虽知法门永寂如空。誓愿修此空寂。虽知菩提无所有。无所有中吾故求之。又虽知法门如空。誓愿画缋庄严此空。虽知佛道非成。所成如空中种树使得华果。又虽知法门及佛果非修非不修。非证非得。以无得故而证而得。非伪非毒是名为真。非空非见爱故名为正。如此慈悲与不思议境智。非前非后。同时俱起。慈悲即智慧。智慧即慈悲。无缘无念而拔一切苦。与一切乐。是为真正发菩提心。

　　善巧安心者。

　　谓善以止观安於法性。前已依境发心。今则依境立行。夫无明本是法性。以迷故变成无明。如寒结水成冰。如眠变心起梦。今当体无明即是法性。起是性起。灭是性灭。不复更论倒惑起灭。以法性系法性。以法性念法性。常是此性。无非性时。体达既成。不得真亦不得妄。还源反本。法界俱寂。是名为止。又观无明等於法性。本来皆空。乃至一切法无不即空。譬劫尽时。上至初禅无非是火。又如虚空藏菩萨所现皆空。如海慧所现一切皆水。介尔念起。所念．念者无不即空。空亦不可得。法界洞朗。咸皆大明。是名为观。观即止。止即观。於止安者即是观安。无二无别。然心神冥昧迅利。或时止之愈驰愈散。或时观之愈昏愈昧。敌强力弱。蚌鹬相扼。不得进。不得退。当方便回转。令成观行位也○复次。安心有二种。一教他。二自行。教他者。凡人根性不同。或喜闻法。或乐思惟。因闻入者为信行。因思入者为法行。当先问其所从。若言我闻佛说善知识如月之光。渐渐圆着。巧说转人心。得道全因缘。当知是则信行人也。若言我闻佛说明镜体若不动色像自明。净水无波鱼石自现。当知是即法行人也。即於一人所。用八法以安其心。八法谓於止观二道各用四悉檀。令其人於法得益。随乐欲而说止以一其心。是为世界。随便宜说止以生其善。是为为人。又说止破其昏散。是为对治。直用实理说止使之悟入。是为第一义。於观亦尔。是为信行八法安心。次论法行安心者。其人云。我唯乐静默。损之又损。不务分别。是则法行之根。亦用八法安之。信法二行虽相为表里。而思惟之义差。为精密故。广此悉檀以明之。先随乐欲论止者。如净名云。何谓攀缘。谓缘三界。何谓息攀缘。谓心无所得。瑞应云。得一心则万邪灭。龙树云。念想观已除。则能见般若。心源一止。法界洞寂。诸法之中唯此为贵。种种论止以发其心。是为世界悉檀以安其心也。又随便宜论止者。当云。止即法界无法不备。止舍攀缘为檀。止体离恶为戒。止体不动为忍。止无间杂为精进。止即禅定。止法即空为智慧。但安於止。不假余法。如此论止生其善根。是为为人悉檀以安其心也。又破恶论止者。当云。止是壁定。能障八风。止是净水。能荡八倒。止是大慈。怨亲俱愍。止是大明。痴惑皆去。如此论止以除其恶。是为对治悉檀以安其心也。又於实谛论止者。当云。止即体真。照而常寂。止即随缘。寂而常照。止即不止。双破双立。止即佛父佛母。亦为佛师佛所住处。何法不具。是为第一义悉檀以止安心也。其人若言。止状沉寂非我所乐。乐闻观者。亦用此四者教令於观安心。是为法行八法安心。又人性识不定。或须臾而利。须臾而钝。或自思不得。暂闻而悟。或久闻转昧。暂思而入。转其行者。亦当转此八法。随而安之○复次。自行安心者。当内察此心。心欲息妄。令念想寂然。是乐於法行。若欲闻一切法。彻无明底。是乐於信行。先於法行安心者。知妄由心出。息心则众妄皆寂。若欲照知。须达心本源。是名随乐欲安心。又虽广辨诸法。而信念精进。毫善不生。即当凝停莫动。则诸善因静而发。又凝停之时。薳更沉寂。则当策之令起。若念念奔逸即用止治。若寂默无记即用观治。又止不入理即应修观。观不开发即应修止。无能无所渐得空慧。是为自於法行用八法善巧方便安心。次论自行信行安心者。或欲闻寂定如山不动。即应听止。欲闻利观如日除暗。即应听观。或闻观而善不生。则又听止。闻止而善不生。又当听观。若驰散沉昏。又当互听为治。若专一法而得开朗。即当专用。是为信行八法安心。若二行相转。各随所安以安之。复次。信法不孤立。须闻思相资。如法行人。随闻一句之止。还坐思惟。心生乐欲。或生善破恶。或豁豁欲悟。闻观思惟亦如是。是名相资。相资之中又有转不转等。亦当随而取安。岂如无智之禅。专用止或专用观。名为止观而义无所取。以此教他大生过患也。凡四悉檀前。三是世间安心。世医所治。差已复生。后一是出世安心。如来所治。毕竟不发。世与出世互相成显。若离三谛无安心处。若离止观无安心法。又其心安者。一句便足。如不安。则方便取安。凡一目之罗不能得鸟。得鸟者罗之一目耳。广施法网义存於此。

　　破法徧者。

　　法性非合非散。乃至非破非不破。但众生妄惑尚存。故以破为言。前安心若定慧开发。则不俟更破。若未发者。应用有定之慧徧破所滞而尽净之。然破法虽依教门。余门非圆。则所破不尽。今直用圆教四门。一破一切破也。所谓有门．无门．亦有亦无门．非有非无门。今且置诸门。直用空无生门通止观因果。净名三十二菩萨各说不二法门。而无生为首。大品四十二字门。阿字为先。所谓诸法无生。大经云。不生之义名大涅盘。大品云。无生法即是佛。是知无生通因至果。无法不备。若横摄一切法。如大品云。闻无生门则解一切义。四十一字摄在阿字中。今更引佛藏示其相。涅盘释其义。然后论无生之破。使学者易见。佛藏经云。劫火起时。菩萨一唾火即灭。一吹世界即成。彼经喻无生门。即破即立。不先不后。若内无大德则外无大用。以外显内。其相如此。大经云。不生生。不生不生。生不生。生生。此四句说无生门。摄自行因果及化他能所等法皆徧。经自释云。安住世谛。初出胎时。名不生生。今随而解之。无明法法性出生一切。隔历诸法。谓之世谛。以止观安此谛中。即为不思议境。谓之安住。以安住故谓之托圣胎。得无生忍开佛知见谓之出圣胎。烦恼不生而般若生谓之不生生。此句言自行无生忍位。因义成也。次句不生不生者。经云。不生不生名大涅盘。生相尽故。修道得故。今随而解之云。修道为因。自因致果。故谓之得。断德圆故。无明不生。智德圆故。般若不生。故谓之不生不生。此句言寂灭忍果义成也。如此因果。即灭即立。如佛藏一吹唾义也。次句生不生者。经云。世谛死时名生不生。今随解云。无明为世谛之本。本破故谓之死。此转释初句。初句上缘於理。智德成故。言不生生。此句下破於惑。断德成故。言生不生。不生名同事理大异。又初句以智慧开发为生。此句以结业起动为生。生名虽同而缚脱大异。经又重释此句云。四住菩萨名生不生。生自在故。今解先生不生说自行惑灭。后生不生明化道之兴。何者。菩萨破四住。即破结业生。已能自在生。况断五住耶。二乘断惑沉空。不能如此。故目以菩萨。末句生生者。经云。一切有漏念念生故。今随解此句。明所化之境。菩萨何意不生而生耶。盖由一切有漏不断。故起大悲。示自在生而度脱之。是为无生门摄自行因果化他能所。义皆具足。经又六句云。不生生不可说。生生亦不可说。生不生亦不可说。不生不生亦不可说。生亦不可说。不生亦不可说。案此六句明无生。所破无有不徧。若破思议解惑。用前四句。若破不思议解惑。用后两句。何者。思议之惑不出界内外。界外惑附体而生。故言不生生。界内惑是枝末。故言生生。此惑纷纭。只是所化之境。为此境故施自在生。所化既空。安有能化。是故不生生．生生二俱不可说也。若破思议解者。此解亦不出界内外。界内之解止遣分段。故言生不生。界外双遣分段．变易。故言不生不生。此解浅深。故所遣亦异。自行因果理尚无一可得。何况有异。故生不生．不生不生俱不可说也。若破不思议解惑。惑即无明。解即法性。俱不可得故俱不可说。又生不可说即不生故。不生不可说即生故。案经佛自释此六句云。云何不生生。不可说不生名为生。故不可说。今亦随解云。不生谓法性。生谓无明。二乘证不生。犹受法性生。故言不生名生。如此生者。即界外惑。惑即颠倒。颠倒即不颠倒。故不可说也。经第二句。云何生生不可说。生生故生。生生故不生。故不可说。今解云。生生故生者。即是大生生小生。八相所迁有漏之法也。生生故不生者。有漏即空即中。言语道断。故不可说也。经第三句。云何生不生不可说。生即名为生。生不自生。故不可说。今解云。生即名生者。乃是诸法不生。般若生也。生不自生者。此般若生。不从四句生。亦应言不他生．不共生．不无因生。又般若生时世谛已死。无复有生。而生三异者。为缘故生。非业生也。故言生不自生。当知此义为界内之解不可说也。经第四句。云何不生不生不可说。以修道得故。今解修道得者。乃是极果所证。是界外之解。尚非十地所知。云何可说。经第五句云。生亦不可说。以生无故。今解此破不思议惑。盖界内生生。界外不生生。俱是生法。生法即无明。无明即空中。故不可说也。经第六句云。不生亦不可说。以有得故。今解此言不思议解。界内之解与界外之解俱为得道。道离名字。故不可说也。佛以六句破诸法解惑。弥显无生不可说之理。依前四句亦吹亦唾。后两句结前破立。此六句专论於破义可见也。又虽不可说。有因缘亦可得说。有三藏因缘则生生可说。有通教三乘共断因缘则生不生可说。有菩萨历别因缘则不生生可说。有圆实即中因缘则不生不生可说。是为一立一切立。则无生门之所立也。复次。无生门应四句。谓生门．无生门．亦生亦无生门．非生非无生门。此依智德为门义。若依断德。亦应各有四门。四四十六门。合三十二门。门门皆横竖摄一切法。徧立徧破。义可见也○复次。依无生破法有三种。一从假入空破。二从空入假破。三两观为方便得入中道破。如此三观只在一心。法妙难解。寄三以显一。先从假入空。假有二种。先破见假。次破思假。明见假又为二。初直论见。次明空观。明见假者。见惑附体而生。还能障体。惑若不除。体终不显。见谓见理。见理之时方断此惑。从解为名。故谓之见惑。见惑四种。一单四见。二复四见。三具足四见。四无言四见。所谓单四见者。执有。执无。执亦有亦无。执非有非无。於一有见复起利钝之使。谓有於我。我与有俱。即为我见。以见我故则生边见。以边见故破世出世因果。是为邪见。执此为道望通涅盘。是为戒取。谓此为实不受余见。是为见取。是己生爱。非己生瞋。我解彼不解生慢。不识有中苦集则痴。不决此惑为疑。如此十使历三界。有具有减。合成八十八使。余三见亦尔。乃至历六十二见。见见各具八十八使。又如眼见好色．恶色．平平色中各有阴有集。乃至意缘法亦尔。一根有三。三中有六。六根具足成三十六。三世成一百八。历六十二见。八十八使各有百八。当知举心动念浩渺无际。昏盲之故都不见觉。复四见者。谓有有有无。无有无无。亦有有无亦无有无。非有有无非无有无。此为复见。於一一见又具八十八使百八等如前。具足四见者。有见具四。谓有有。有无。有亦有亦无。有非有非无。无见具四者。谓无有。无无。无亦有亦无。无非有非无。次亦有亦无具四见者。谓亦有亦无有。亦有亦无无。亦有亦无亦有亦无。亦有亦无非有非无。次非有非无具四见者。谓非有非无有。非有非无无。非有非无亦有亦无。非有非无非有非无。是名具足四见。句句具八十八使。历六十二见。各各具八十八使百八等如前。绝言见者。单复具足之外。各有一绝言见。一一见又具诸使如前。如是约外道生见也。又依佛法生四见。自三藏通教乃至别圆四门之中。各生四见。又各有无言见。一一又具八十八使百八等如前。凡见惑。不但随解立名。亦当体受称称之为假。假者虚妄颠倒为义。亦应有单复具足绝言之假。又一一假中复有三假。谓因成假。相续假。相待假。内根外尘一念心起谓之因成。前念后念相系不断谓之相续。待余无心知我有心谓之相待。若约色言之先世行业为此身因。是为因成。自少及长连持不绝。是为相续。以身待不身。是为相待。大小乘通有此义。大乘三假附无明起如幻如化。实不可得。如镜中四微尚空何况幻柱。柱体尚空何况有相续．相待。是名理假。比小乘事假。其义则异。又释论明三有。谓相待有．假名有．法有。长待短。远待近。东待西。彼待此。有名不实。是为相待有。如酪色香味。触因缘和合故。假名为酪。又如极微色香味触故有毛。毛故有毳。毳故有[迭*毛]。[迭*毛]故有衣。是为假名有。又诸法和合而有。是为法有。与三假义同。璎珞亦有三假之说。当知四教四门各有三假。乃至八十八使等。如来示人无诤法门。消者成甘露。不消成毒药。论云。般若波罗蜜。四边不可取。即其义也○次明破假观者为四。先破单。次破复。次破具。次破无言。破单者。若一念心起於单四见中。必是一见即三假等。当体即空。是名为止。又观无明即法性。不二不异。不起不灭。毕竟清净。是名从假入空观。其钝根者非唯闻思不悟。抑亦更增过失。故须广破诸见。通用龙树不自．不他．不共．不离等四句。破令尽净。若一念起。即具三假。当观此一念为从心自生。为对尘生。为根尘共生。为根尘离生。若心自生者。前念为根。后念为识。问此自生。从根耶识耶。若根能生识。根为有识故生识。根为无识故生识。若有识者。根识则并。又无能生所生。若无识者。诸无识物何不能生。又若言根虽无识而有识性故生识者。问此识性有耶无耶。有则是识已与根并。岂谓之性。无则无性岂能生识。又识性与识一耶异耶。若一则无能无所。若异则还从他生。如是推求。毕竟知心不从自生。若言心从尘生。今推此尘为是心故生。为非心故生。尘若是心则不名尘。则不在外。则同自生。则无能所。尘若非心。非心又焉能为生。若谓尘中有生性故能为生。此性有耶无耶。若有则与尘并。亦无能所。若无则不能为生。如此推求。知心毕竟不从尘生。若根尘合故有心生者。若根与尘各自有心合则能生。各体既无安能为合。如镜面。各有像故合生像。各无像故合生像。若各有像则应有两像。若各无像合何能生。若言镜与面合为一而像生者。今实不合。合则无像。若镜面离而像生者。各在一方则像应现。今悉不尔。根尘离合亦如是。如是推求。知心毕竟不从合生。若又云根尘各有心性合而心生者。亦当如前推此性有耶无耶。既不可得。又当知不从性合生。若根尘各离而生者。此是无因缘生。当观此离是有耶是无耶。若有者。有即是缘。何谓之离。若无者。此离已无。无何能生。若言离有性者。理更不通。如是推求。知心不从离生。如此观者。则龙树中论之意也。若推因成假四句求生不可得。执性则薄。但有名字名之为生。名不在内外中间。亦不常自有。是字不住亦不不住。是字即空。若四句推性不见性。是世谛破性。亦名性空。若四句推名不见名。是真谛破假。亦名相空。是则从假入空观也。若检根不得心即是内空。检尘无心即外空。根尘合检不得即内外空。离检不得即空空。四性检不得即性空。四句检不得即相空。就尘检无十方分即大空。求最上乘不得即第一义空。四句因缘不得即有为空。既不得有亦不得无即无为空。四句求心生本不得即无始空。四句求心灭不得即散空。四句求心生灭不生灭俱不可得即毕竟空。三界无别法。唯是一心作。今求心不可得即一切空。观空无空即无所得空。观有见三假不可得即有法空。无见三假不可得即无法空。亦有亦无见三假不可得即无法有法空。如此观者。即大品十八种从假入空观也。若如此推因成不悟。即转入相续假破之。何以故。虽因成四破不得心生。今现见心念念生灭相续。何谓不生。此念念为前念灭后念生。为不灭后念生。为亦灭亦不灭后念生。为非灭非不灭后念生。如是句句推此相续。悉不可得。执心则薄。但有名字相续无性。即世谛破性为性空。相续无名即真谛破假为相空。乃至十八空。是名从假入空。又不得入者。犹计有心待於无心。则相待惑起。当检此心为待无生而心生耶。为待有生而生耶。为待亦生亦无生而生耶。为待非生非无生而生耶。若待无生而生者。且问此无生为有为无。若有生可待。则是待有。岂是待无。有有相待即是自生。若无此无生。无何所待。若待无无生心者。一切无无亦当有生。以无望有即为他生。若待生与无生而生者。则堕二过。各有则二生相并。各无则理全不可。若待非生非无生而心生者。夫从因缘生尚不可得。何况无因缘。如是推相待假。求心不得。所执即薄。名字之生生则非生。性不可得。则世谛破性是为性空。名不可得。则真谛破假是为相空。性相中求阴界入不可得即为法空。性相求人我不可得即为众生空。乃至十八空。是名从假入空。得开慧眼见第一义。非但有见三假惑除。一切见惑无不清净。是名无生门通止观也。若不悟。即信法回转成方便道。伏於有见。若又度入无见计中。则如后破。行人用止观破三假时。泯然入定。不见不闻一切皆净。便谓自心是无生正观而起见着。所发空尘谓之涅盘。既有能观便成身见。身见故即有八十八使等如此过患。由空尘而起。释论称爱着观空。即外道法。佛所不化。若佛弟子观无生时。知此空心即是无明。具三假之惑。当推此无心生。为意根生。为法尘生。为合为离。若言根生者。根有识耶无识耶。乃至展转观察。尘亦如是。乃至不共不离。求此无生不可得。是即从无见假入空。得正智慧。未入者善巧伏此无见。若度入亦有亦无见中。当如后破。次破亦有亦无见三假者。行人当伏无见时。无见不起。或定慧微发。亦有亦无相应。即便谓言。若无心者谁知无生。无生为无。有知为有。此心既起。受是亦有亦无之见。坚执不舍。既有此受阴。即四阴宛然。阴即是苦。又有能知能行。即起我见。我见既生。则有边见。若拨去因果为邪见。计此为道为戒取。计为涅盘为见取。违瞋顺喜我解慢他不识苦集为痴。后当大疑。历三界具八十八使。悉於亦有亦无见心中生。即备三假。还用前四句一一破之。若度入非有非无见中。则如后破。次破非有非无见者。前伏亦有亦无见时。豁然自谓离有无心。何者。心若定有不可令无。心若定无不可令有。云何乃谓亦有亦无。若不定有则非有。不定无则非无。非有则非生。非无则非灭。非生非灭计为中道。即起无量过患。何者。汝谓此心为真实。即应具常乐我净。今此心生灭。安得为常。有受则非乐。不自在心岂谓之我。有秽有污云何名净。有我心者为身见。未免非有非无为边见。不正为正破诸因果即邪见。谓非有非无为中道是名戒取。妄计涅盘是名见取。顺爱违瞋有痴有慢后当大疑。若破此见。还用前四句逐而破之。若不入者。当信法回转方便伏见成方便道。若又度入无言说中。当如后破。次破无言说见假者。行人如前伏惑而定慧豁开。复起一解云。凡有无等四句皆虚妄不实。适有此有即是无明。当知理在言外。绝此四句乃是无生。自谓之绝。实非绝也。夫见网蒙密难可得出。法华云。魑魅魍魉处处皆有。亦用前四句破此无言之见。又单复具足外。各有无言之理假。得破单四见无言。即又入复。破复即入具足。外无言如避虚空。岂如免理。当知此无言为生死之本。自上节节皆横破诸见。今又竖破。令得失可观。所执此心是有。有即是生。是何等生。为五停念处乃至世第一生。为是苦忍真明生。为是通教诸地生。为是别教圆教住地等生。若计此心是无。无即不生。又是何等不生。为见思不生。为尘沙无明不生。用如此生与无生检汝执心。全无少分。非见惑者谓之何耶。乃至计亦生亦不生。非生非不生。皆用此旨转破。又绝言甚多。汝占何等单复具足外各有绝言。婆罗门受哑法亦是绝言。长爪不受一切法亦是绝言。犊子云。世谛有我。我在不可说藏中。亦是绝言。三藏四门证真俱不可说。通教以无言说断烦恼。别圆教证俱不可说。如来默然。净名杜口。并是绝言。汝是何等绝耶。汝尚不及犊子。何况三藏。何者。犊子称不可说为世谛。汝则谓之涅盘。当知相去甚远。又称绝言在四句外者。夫四句有二种。一者结位四句。谓句义克定。是非不同。即凡夫句。若无句为句。即圣人句。又凡夫是有句。二乘是无句。菩萨为亦有亦无句。佛为非有非无句。二者权实四句。凡诸法四句之门。三四句为权。一四句为实。若开一切四句。皆入一实四句中。是为开权显实之句。一一皆不可说。汝谓在外。在何句外耶。是知此绝言。三假具足苦集结终。当以止观勤而破之。若得入空则见网皆坏。或问。以止观随诸见得失。云何答当用四句分别。一故惑不除。新惑又生。如服药。故病不除。药更成病。二故惑除。新惑又生。如所治病差。而药复作病。三故惑不除。新惑不生。如病虽不差。药不为害。四故惑除。新惑不生。如病差已。药功亦息。一者本以止观治惑。而贪欲增长。因修习故更发见倒。破因破果。无所不作。二者修止观时诸钝烦恼息。能忍苦毒。能舍财宝。而执见转剧。甚可怖畏。此两修观。即同外道。三者佛法中人修止观。深知见爱之病。用三假四句随而破除。虽贪瞋未尽而见着渐离。是方便中人。四者若性相俱空。发真见理。是为入见谛道。成圣人也○复次论破见位。三藏破见成初果位。通教破见成八人见地位。别教破见成十住位。圆教破见成六根位。所破名同。观智殊异。不可以名混义也。或问。何不直明圆位而乃及藏通等耶。答。此盖欲示行人浅深法位耳。又欲明半满之位。凡半字入空悉皆助圆方便。又岂离方便而别有真实。即半是满。故云二乘若智若断皆是菩萨无生法忍也。体假入空结成止观义者。诸见轮息。一受不退。名为止达。此性空相空名为观。即是无生门通止观义。亦是止观成无生门义也。从假入空破见惑竟(元本第三卷终)○次体思假入空破法徧者。思谓贪．瞋．痴．慢。此名钝使。历三界凡九地。地有九品。合八十一品。皆能润业受三界生。思者从解立名。初观真浅犹有事障。后重虑真此惑即除。故名思惑○体此贪欲假入空者。欲惑九品。一一品起即具三假。女欲近人染污诸根。贪心内发。贪相外现。初果尚未能断。何况凡夫。尘动意根即因成假。念起相续遂成此欲。即相续假。有欲界无欲即相待假。即当先观此欲心为从根生。为从尘生。为共为离。若从根者。未对尘时根应自起。若从尘者。尘乃是他於我何预。若共生者应起两心。若无因者理更不可。四句推欲毕竟空寂。利根之人观之。则一品假破。一分真显。纵未得入。即以四悉檀信法回转善调止观即当相应。若钝根之人於因成中观初品不去。即当於相续中观。为前念灭生。为不灭生。为亦灭亦不灭生。为非灭非不灭生。四句中求欲不得。亦无此四句。如此观时亦当得入。又不入者。更於相待中观。例前可解。初品既然。后八品亦然。破贪欲既然。瞋．痴．慢九品亦然。九品真显。即理不生。九品惑尽。即因不生。欲界不起即果不生。不生故不灭。是为无生法忍。次破色界九品者。行人或用世智破性障发初禅时。八触触身。五支功德生其中。有味名贪。轻不得者名慢。不知禅中苦集名痴。如此九品。品品又有三假。色法八触。触欲界意根名因成。分别不断名相续。发此禅异於不发名相待。若不破此假。随禅受生。何谓不生。今用四句止观善巧修习。一品惑断名无碍道。证无惑处名解脱道。即因果等无生。是名从因成假入空。相续．相待用观并如是。余八品亦如是。痴慢等亦如是。若初禅破乃至二三四禅。并一一用四句观慧随而破之。一一九品三假等并如是。次破无色界九品者。若灭有对等三种之色。破性障入空处定。亦具爱．慢．痴等。还用四句观成事理无生。若不去。更修相续．相待等。乃至八品痴慢等并如是。先缘空。空多则散。舍空缘识即成识定。又舍多识缘无所有。即戒无所有定。前识处如[病-丙+(雍-〦)]。无所有如疮。更有胜处名非有想非无想。前无所有已除想。今复除无想。想与无想两舍。故名非想非非想。当知此诸定。一一具三假九品等。今一向用无漏智四句破之。是名破思假九品。九九八十一品惑尽。为体法破徧也○前明破思法。今明破思位。有四种。一藏教。二通教。三别教。四圆教。一三藏破思位者。断一品欲惑。次第至第五尽。皆名斯陀含向。超断至第五品名家家。次断六品尽名斯陀含果。超断至第六品名一往来。次断第七品至第八品名阿那含向。超断至第八品名一种子。次断第九品尽名阿那含果。毕竟不复还来欲界。次断初禅初品至非想第八品。凡七十一品。悉名阿罗汉向。断非想第九品名阿罗汉果。若论辟支佛。更侵断习气为异。此所谓析假断思位。二通教体思共位。大品乾慧地至第六共声闻。至七地共辟支佛。八地九地共菩萨。菩萨地转入第十名佛地。三人同断正使。同入有余无余涅盘。故言共也。其中乾慧是三贤外凡位。性地是四善根内凡位。此二位伏见。第三八人地。入无间三昧。第四见地。断三界见位。第五名薄地。是除欲界思位。第六名离欲地。是除欲界思尽之位。第七名已辨地。除色无色思尽之位。第八名辟支佛地。即侵习之位。第九名菩萨地。断习无知。得法眼道。观双流之位。第十一念相应。是佛无上位。此即通教体断思位也。然广辨次位非止观正意。为欲明所破惑故。略言之耳。若就别教破假者。初破见入初住二住。至七住破思假。八住至十住断习位。十行是出假位。若就圆教论破假位者。初破见假正是初信。从第二信至第七信是破思假。八信至十信断习尽。华严云。初发心时正习俱尽。无有余界外正习。夫尽言尽者。乃界内正习尽耳。华严云。初发心已过於牟尼。即此义也。然历此诸位。破假名同。缘理用智则异。三藏通教等二乘。破假世谛。死时更无出假之用。通教菩萨破假世谛。死时还能出假。自在受生。化缘若讫灰身证空。别教为显中道世谛。虽死终不住空。圆破见真。即是入他。即是入中。圆伏无明。此为异也。又次第分别有前句数。行人未必案次而入。当知有超果之义。但明圆超者。如缨络明顿悟如来。法华一剎那顷便成正觉。即超义也。或慈悲本愿誓未成佛。即不超义。净名云。虽成佛道。度众生而行菩萨道。此则亦超亦不超。实相理中无超无不超。随机则徧动。任理则常寂。其旨可见矣○复次用四门简此破假之义。夫见思两惑非门不通。阿毗昙明我人众生。如龟毛兔角。求不可得。唯有实法。迷此实法横起见思。见思无常念念不住。实法迁动分分生灭。如是观破。是名三藏有门破法意。大论云。若得般若方便。入阿毗昙不堕有中。大集云。常见之人说异念断。即是初果破结之义。岂非有门破假耶。又成论明我人本无。虽有实法浮虚非有。若迷此浮虚横起见思。流转生死。观此假实皆无名平等空。如是观破。是名三藏空门破法意。故彼论云。我今明三藏中实义。实义者空是。阿含经云。是老死。谁老死。二俱邪见。是老死即法空。谁老死即众生空。又云。佛法身即空。大论云。若不得般若方便。入空堕无中。大集云。断见之人说一念断。岂非平等空义耶。如迦旃延作昆勒论。明实法亦有亦无。观此有无破假。大论云。若得般若方便。入昆勒门不堕亦有亦无中。如释论。佛为车匿说那陀迦旃延经。称离有离无乃可得道。以此观破假入空。即三藏非有非无破假义。如城有四门会通不异。若谓有门为粗。空门为细。如此相望则三门俱劣。非独一门。何者。是初教方便之说。涅盘谓之半字。法华名二十年中常令除粪。释论称为拙医。净名号为贫所乐法。天亲呼为下劣乘。皆指此四门。非今所用。次通教四门破假者。若谓一切假实从无明生。无明如幻。则一切如幻。虽空而有。此幻观。故云诸法不生而般若生。以此破假有门义也。若谓一切如幻。能观所观性皆寂灭。即幻而真。以此破假空门义也。若谓一切法如镜中像。虽无而有。虽有而无。以此破假亦有亦空义也。若谓既言幻化岂当有。无不当有。故不从有有。不当无。故不从无无。如此破假非空非有义也。论云。般若波罗蜜。譬如大火。聚四边不可取。又云。般若四种相。又云。四门入清凉池。当知不取着者则能通入。若取着者即为所烧。中论云。诸法实相。三人共得。大品名共般若。涅盘名三兽渡河。皆通教四门。亦非令所用也。次别故四门。所谓观别理断别惑。不与前同。次第修证。不与后同。故谓之别。四门者。观幻化见思。虚妄色尽。别有妙色名为佛性。大经云。空空者即是外道。解脱者即是不空。即是真善妙色如来秘藏。不得不有。又我者即如来藏。如来藏即是佛性。如来藏经有弊帛裹金等喻。即有门义也。大经云。迦毗罗城空。如来空。大般涅盘空。又云。令众生悉得无色涅盘。又涅盘非有。因世俗故名。涅盘非色非声。云何见闻。即空义也。又云。智者见空及与不空。若言空则无常乐我净。若言不空谁复受是常乐我净。如水酒酪瓶不可说空及与不空。是即亦有亦空门也。又云。非常非断。不可说示。名为中道。即非空非有门义也。若得此意通入实相。若不得意成方便次第伏惑意。涅盘名此为菩萨圣行。大品谓之不共般若。此乃别教四门。亦非今所用也。次圆教四门。妙理顿说异於藏通。圆融不碍亦异历别。四门者。观此见思即是法界。具足诸法。又诸法即是法性因缘。乃至第一义亦是因缘。大经云。因灭无明。即得炽然三菩提灯。是名有门。若观此见思及一切法。不在因。不属缘。我及涅盘是二皆空。唯有空病。空病亦空。是名空门。若谓幻化见思有无量相。善能分别。如一尘有大千经卷。无名相中假名相说。是即亦有亦无门。若观此幻化见思即是法性。非世故非有。非出世故非无。一色一香皆是中道。一中一切中。毗卢遮那徧一切处。岂有见思而非实相。是即非空非有门。又一门即是三门。何者。观因缘所生法是初门。则一切皆初门。初门即空。一空一切空。即是第二门。此初门即假。一假一切假。即第三门。此初门即中。一中一切中。即第四门。一即是三。三即是一。如此依无生门破见思者。即是空门。一门一切门。不独无生而已。一破一切破。非止破见思而已。从假入空。一空一切空。非但空生死而已。如此四门。正今所用。其实一法。以凡夫暗钝。不说不知。先以三种示之。法华云。虽说种种道。其实为一乘。涅盘云。复有一行是如来行。法华名但说无上道。大品名一切种智知一切法。净名门入薝卜林不齅余香。华严称为法界。即是此四门义。此无生门乃圆教之门。非方便门。所以称为破法徧也△二从空入假破法徧者。先明入假意。次明因缘。次明入假观。次明入假位。先明入假意。自有从但空入假。自有知空非空破空入假。夫二乘亦证空理。无大悲故不名菩萨。菩萨从假入空。自破缚着。不同凡夫。从空入假能破他缚。不同二乘。处有不染在空不住。法眼识药慈悲逗病。博爱兼济心用自在。如空中种树。即入假意也○入假略有五因缘。一慈悲心重。二忆本弘誓。三智慧猛利。四善巧方便。五有大精进力。由是五者。故有出假之用。弘济之功。净名称三种慰谕。先观身无常是入空慰谕。末云当作医王。是入中慰谕。中间即入假慰谕。与彼五缘理相符会也○次明假观为三。一知病。二识药。三授药方法。知病谓见思两病。知我为诸见之本。从此我惑起无量见。我见若空。枝条自去。又知见起因缘。因缘不同。众生根性形貌居处嗜欲等。历别参差千品万类。依正既异。则知业异。业异则起见亦异。当见末识本。见外识内。又知起见久近。及见重数单复具足无言等。一一见又具三假四句四悉檀性相空等。又约六十二见八十八使等。药病无量。无边巧历不能计算。当善巧分别而无僻谬。是为知集。知集则知苦。自识识他。如镜中见诸色像。次知思病以痴为本。品品重数。能破所破亦无量无边。法眼所见是为知病○次入假识药。略言为三。一世间法药。二出世法药。三出世上上法药。大品谓之三种法施。大经云。一切世间经书皆是佛说。非外道说。夫仁义礼智及诸善法。皆於世间有大利益。然是世医。经云。世医虽差。还复病生。出世法药。如诸经所说。殊涂同归。或一道为药。如一行三昧。或二道为药。谓定慧。三法为药。谓三解脱。乃至四念．五力．六度．七觉．八正道．九想．十智。如是增数至无量数。一一法有种种名相。种种功用。出假菩萨以大悲修止观。法眼开发。无不了知。又出世上上法药。约止观一法为药。即一实谛。无明与法性合成一切病。今观法性尚不可得。何况无明及一切法。或二法为药。即不思议绝待止观。三法即三三昧。乃至四五六七直至恒沙法门随众生根器增减。如大医立方。多少随病。菩萨亦尔。历一切法。皆以四悉檀意施而用之。二乘所治。一味则足。菩萨则须知一切苦集。一切道灭。安得守常壅斯化道。释论云。依随经法。广立名义。名义法施。菩萨修止观豁悟。於入假中而得自在○所谓授药方法者。既知病状药力。而诸众生无出世机。则以世法导之。若授出世药者。众生根性不同。则授药亦异。谓有下有中有上有上上。下根当授因缘生灭四谛之药。就下根有四乐闻。有者为说阿毗昙。乐无则说成实论。乐有无说昆勒论。乐非有无则说离有无经。令见真谛。是为入假四门之药也。中根智慧渐胜。当授因缘即空无生四谛之药。亦用四门授之。上根善慧开广。当授假名无量四谛之药。断五住惑。渐入中道。亦用四门授之。若上上根。直说实相之药。即中无作四谛之理。亦四门授之。所谓直闻是言。病即除愈。若入空观尚无一法。今以十六道灭治十六苦集。正是一音随类令得服行。如一云所雨草木皆长云尔○次明入假位。常人为先除见假。后破思惟。入空之果尚自迢递。出假化物岂我所能。遂乃望崖自绝。今当分别段位不同。三藏菩萨初用空伏惑而不断结。结若断者则无六度之功。是初僧祇位。二僧祇烦恼消。功德肥。三僧祇正入假位。此下根也。中根二僧祇已能化物。不复待三。上根初发心已识真理。为度人故不求断证。初即入假。不复至二。通教位者。或云七地断结方修出假。理亦不然。但佛为三根分别。下根惑尽方能出假。中根才断见惑即能入假。上根初心达见思即空。已为众生作依止处。岂待七地方出假耶。大品有大鸟堕死之喻。寻思可以为证。别教下根。十住后修入假方便。十行功德乃生。中根十住初心已入假。一受不退即能出用。上根初心达解一切功德犹如幻化。於名字不滞。即入假也。圆教十信。六根净时见闻十界事。六根互用。即入假位。又五品弟子正行六度。即入假位。不必待至六根。又初心之人圆观三谛。岂不即假。大品云。初坐道场。便成正觉转法轮。即出假义。岂待五品耶。夫菩萨本不慕空。为众生而修空。不慕故不住於空。为度故须出於假。於是有从真起。应法眼应机。应以佛身乃至应以天神鬼神。皆随其应现。为之说法。成就净佛国土。出假之功弘益在此。彼三藏出假是有漏神通。非真起应世智分别。非法眼明。虽利众生不为成就。虽作佛事殊非净土。此乃少分教化。为益甚微。若通教。唯依二谛识病。不深识药。不广作意。神通欻有还没。一时小益亦非成就。灰身入空非净佛土。别教十行入假与通教同功。登地得一身无量身。湛然应一切。尽病渊源。穷药府藏。任运圆应。无不蒙益。乃成净佛之土。十地等觉例皆如是。圆教初住已能为之。若得此意。以简四种出假之人。则真伪自辨。不然则魔亦能现无漏形。变化如佛。说一切法。五通世智亦无所不作。无此法印焉能识之耶。复次。前所载观法重沓。人多迷惑。今直以意结之。夫未发真前。随所计着。百千万种皆名为见。如盲问乳不见乳色。若绳若杵何关象事。[穴/(丬*臬)]言之见。见即是假。故历单复具足以观破之。破之使尽。乃名破徧。又就文字论徧如此。意则不然。凡见思即无明。无明即法性。无明破即见法性。入实相空。方名破法徧耳。从空入假破徧亦尔。未发法眼之时。虽分别分有所见。亦不名破。六根净时。解一句达一切句。诸佛所说一时受持。是为相似无知破。后双照二谛乃名徧破也。举要言之。次第破者则有所不徧。不次第破是为徧破也。前二观明破。尽於此矣。中道论破如后说△三明中道正观破法徧者。有四义。一修中观意。二修中观缘。三正修中观。四明位。三藏菩萨偏用世智照俗。二乘用析假入真。佛二谛周足。假设第三观。止是离有无二见。实无中理可观。通教二乘体假入真。菩萨慈悲入假。唯佛道观双流。虽无别理可观。而有如幻如化不生不灭中道之名。以别接通。亦得有中道之义。别教若二谛。则以中道为真。有无为俗。若三谛。则中义自明。然二观为中道方便。圆教不尔。初心即修三观。所破所证更无前后。以是义故。须明第三观也○次修中观有四因缘。一无缘慈悲。此慈悲与实相同体。不取众生。故非爱见。不取涅盘。故非空寂。非空寂则非法缘慈。非爱见则非众生缘慈。大经云。如来慈者。名曰无缘慈。即大法聚慈。即真解脱。真解脱者即是如来。欲修此慈。舍中观何由而得。二满弘誓。初发四誓与虚空等。空假之观。知苦断集。修道证灭。其於实际亦未满足。若中观。则知一切苦。断法界集。修无上道。证究竟灭。为满此愿。故修第三观也。三求佛智慧。即是一切种智之知。佛眼之见。如此眼智非中观不成。四学大方便。即是如来无谋之权。无方之用。住首楞严。无种不现。经云。更以异方便。助显第一义。修中观因缘不一。略举四端耳○次正修中观。此观正破无明。无明悬绝。云何可观。假如初观真。真无方所。但观阴入三假之惑。四句妙运。得无漏发。名为见真。又观空智能令不空。即发法眼。徧知药病。故名假观。今观无明亦尔。二观之智当破二惑。名之为智。若望中道。智全是惑。此惑为中智之障。故名智障。入此智障中名为智障。智障即是无明。今观此无明为三。一观无明。二观法性。三观真缘。所谓观无明者。空假二智与心相应。即观此二智为从法性生。为从无明生。为合生。为离生。若从法性。法性无生。若从无明。无明不实。若合若离。理俱不可。如是广破。如上因成假中所说。作此观时。泯然清净。能观所观并如虚空。无四句之执。离二边之过。又无能止所止达於本源。住大寂静。非止非不止。非观非不观。是即观无明修中止中观也。又此智障即有三假四句。四句即为观门。因门而观。信法回转。如前说所谓观法性者。上用四句观智障决定不可得。或生一种解。得一种定。决谓无明。便是法性。如此计者。非是悟心。即当转观此性为从无明灭生。从无明不灭生。为从亦灭亦不灭生。为从非灭非不灭生。如是四句。於一一中信法回转。虽未得悟。要须专修。更不余趣。所谓观真缘者。观此观智待谁得名。为智。为非智。若谓将来破除昏惑而得大明。待今是无明。如是智明。为是缘修。为是真修。为真缘合修。为离真缘修。若缘修者。缘是无常。云何生常。若真修者。真何所修。或谓缘修显真修。或云缘修灭时则真自显。自显则属自生。由缘显则属他生。合则为共。离则无因。四俱成障。若离执者。四俱能通。若遇机缘。则四俱可说。经论赴缘不同。或称从无常生常。因是无常而果是常。又称伊兰生旃檀。或称从法王种性中生。或称因灭无明得菩提灯。或称非内外观得是智慧。种种异说。归於一致。自昔诤竞。各成壅塞。用此解释。冰冶云消。持此法印。何法不合。所言依义不依语。盖此意也。或问曰。无明即法性。法性即无明。无明破时法性破不。法性显时无明显不。答曰。理实无名。对无明称法性。法性显则无明转明。无明破则无无明。对谁复立法性耶。又问。无明即法性。无复无明。又与谁相即。答。如为不识冰人。指水为冰。但有名字。岂复有二物相即哉。如一珠向月生水。向日生火。不向则无水火。一物不异而有水火之殊。智者当以譬喻得解也。○次修中观位。前两止为中道双非方便。两观为双照方便。因此遮照得入中道。自然双流。自然双照。修此双流凡有三处。若别接通。七地论修。八地论证。别教则十回向论修。登地论证。如此修者。初心无分。今直论圆教五品之初。凡夫即能圆观三谛。修於中空。即如来座。修寂灭忍。即如来衣。修佛定慧。即如来庄严。修无缘慈。即如来室。如此进入相似六根净位。转入初住。即破无明。故华严说初住之功云。究竟离虚妄。无染如虚空。清净妙法身。湛然应一切。正习皆尽。无有遗余。初发过牟尼。此之谓也。始自初品至於初住。一生可修。一生可证。岂待通教七地乃修。别教初地乃证耶。当知此是方便之说。圆之修证乃为真实。法华云。今当为汝说最实事。即此意也。前两观后结破徧义已备。今中道观观无明法性。不依二边四句。毕竟清净。故净名云。稽首如空无所依。此智豁开。一切皆破。故谓之破徧也○复次一门一切门。於一门徧破者。则於诸门亦皆得破。中论八门谓不生不灭。不常不断。不一不异。不来不去。诸经或不有不空。不垢不净。不住不着。不缚不脱。其数无量俱能通达。前已於无生一门论破。当知已摄一切门义。中论云。不生即不异。不灭即不一。不生即不常。不灭即不断。不生即不来。不灭即不去。不生即不垢。不灭即不净。不生即不增。不灭即不减。不生即不缚。不灭即不脱。不生即不有。不灭即不无。是故深观不生不灭。即是诸门义也。若无生观阴入等十境。一一门亦如是。若无生观心如工画师。造五阴等。成不思议。乃至发心安心等。於一切门亦如是。若得此意。释诸经论随文随义无适不允。何者。用此义释无行经。则一切法皆入无行门中。若释金刚般若。则皆入不住门中。乃至一切经豁然无碍。事理旷大。举一千从。自非超然远览深达法相。其孰能与於此○复次。如上说横竖深广破诸邪执。申诸经论。修一切观行。逗一切根缘。回转无穷。言繁难见。今结束要辖出其正意。若无生门。千万重迭只是无明一念因缘所生法。即空即假即中。三谛三观一切种智种法耳。又略而明之。只无明一念修此诸法。先已次第横竖闻竟。今闻一心生法。即超已上一切次第因缘生法。悬识不可思议因缘生法。前说次第诸空。今闻一心是空。悬超已上一切空义。悬识不思议妙空。前所明诸假。今闻一心即假。悬超已上次第之假。悬识双照二谛之假。今闻非空非假。悬超已上诸空皆非空。诸假皆非假。又所分别单复具足等见中非有非无。三藏通别中非有非无。今闻非有非无。则悬超已上一切非有非无。悬识不思议中道非有非无。如此三谛於一心中解。以实言之。只一心即空即假即中。三观三智。三止三眼。例如是。如是观者即是众生。开佛知见。观名佛知。止名佛见。此观成者名初随喜品。读诵扶成此观转明。成第二品。如行而说成第三品。兼行六度功德转深成第四品。具行六度事理无减成第五品。转入六根清净。进破无明四十二地诸位。是名清净果报。金光明称为应身。境应智。智应境。就境为法身。就智为报身。就用为应身。具常乐我净。并约观识阴作如此说。余阴入界并如是。是名观阴入破法徧竟。

　　识通塞者

　　亦名知得失。亦名知字非字。前已徧破诸滞。即应通入无生。若不入者。则犹有所塞着。若同外道爱着观空智慧。宜以四句徧破能破如所破。令众塞皆通。若不执空慧。则能破不如所破。但破塞存通。若尔即大导师。善知通塞。将导众人能过五百由旬。五百由旬者。国土言之。则三界果报为三百。方便有余土。实报无碍土。合为五百。以烦恼言之。则三界见思为三百。尘沙为四百。无明为五百。以观智言之。则空智知三百。假智知四百。中智知五百。诸师解释纷错不同。并不用。今论由旬。有横通塞。有竖通塞。横者具约三法。苦集为塞。道灭为通。十二因缘为塞。无明等灭为通。六蔽为塞。六度为通。竖通塞者。见思分段生死为塞。从假入空观为通。无知方便生死为塞。从空入假观为通。无明因缘生死等为塞。中道正观为通。今当以横织竖。观察通塞。如入空破诸见思。见思之惑本是污秽烦恼。不可取着。谓是谓非起诸结业。漏落生死。唯见苦集。不见道灭。不了此四谛名无明。无明不灭故坚着叵舍。唯在此岸不到彼岸。是名为塞。若知心无性。则不起业。无业则无果。是名为道。道故有灭。若无明灭则老死灭。能舍诸有到於彼岸。历一一心。一一能所。若起三塞。破之令通。若是三通。养令成就。则过见思之塞。次又观察从空入假观通塞。则谓诸病诸药及授药法。於一一法明识谛缘度。有塞即破令通。则过无知之塞。次又於中道检视通塞。於无明法性真缘等一一法。亦用谛缘度破塞令通。则破无明之塞。通五百由旬。又初心即与三观相应。一即是三。洞达无碍。是则初心能过五百由旬。然通本对塞。无塞则无通。通於无通是为真通。若不相应。反起苦集无明。则当审观能破如所破。於一一法。一一能。一一所。皆了即空即假即中。具谛缘度。是名无通无塞双照通塞。是名识字非字。知得知失。於无生门通塞如是。余门亦尔。

　　道品调适者。

　　夫三十七品。一一皆是道场。念处一品皆通诸品。诸品亦通念处。又修念处能生正勤。正勤发如意足。如意足生五根。五根生五力。五力生七觉。七觉入八正。如此相生。是名善巧调适。行人前虽於横竖法中备识通塞。而於真理或未相会。即当用道品调习而顺适之。故大论云。三十七品是行道法。或问。道品是二乘法。云何是菩萨道耶。答曰。不然。净名云。道品善知识。由是成正觉。涅盘亦云。能观八正道则见佛性。然道谛有四种。则此道品有有漏．无漏．亦有漏亦无漏。所历诸教。文义不同。今但明无作道品成一心三观之义。大品云。欲以一切种修四念处。是法界摄一切法。一切趣。念处是趣不过。法华云。一切种相体性。皆是一种相体性。即是佛种相体性也。今一念心起十界阴入。不相妨碍。一色一切色。一切色一色。非一非一切。双照一一切。九法界色亦如是。是名身念处。乃至受．心．法并如是。如是念处。义兼小大。俱破八倒。双显荣枯。双非荣枯。即於中间入般涅盘。所以者何。色实非净。凡夫横计为净。实非不净。二乘横计不净。二俱颠倒。今观色即空。空中无净。云何染着。是凡夫倒破。枯念处成。又色即是假。假名无穷。云何滞空。拨言不净。是则二乘倒破。荣念处成。是名八倒俱破。枯荣双立。非空则非枯。非假则非荣。无边无中是名中间。如是涅盘名秘密藏。乃至受非苦非乐。心非常非无常。法非我非无我。俱破俱立。义并如是。法性观智名为念。一谛三谛名为处。一切即空。诸倒荣枯无不皆空。一切即假。二边双树无不皆假。一切即中。无非法界。无不真实。始终具足。不须更修余法。若不得入。当於余品之中附其名义以为观法。用自调适。推例可知。不复详具。

　　助道对治者。

　　行人障轻根利。於道品得入三解脱门。若根钝之人。烦恼障重。观心才立已复破坏。是则须论对治也。修三昧时。悭贪忽起。当用檀舍为治。破戒心起。当用尸罗为治。瞋恚勃发。当以忍为治。放逸纵荡。当以精进为治。散乱不定。或痴暗增长。则以定慧为治。随病轻重。若事若理。或对或转等。历诸教门。广用此六度悉檀善巧助成。治功要以入理为限。又深观助法即不思议。摄一切法。乃至无能治所治。其义可见。

　　知次位者。

　　夫未证谓证。自昔所诫。况去圣悠远。无所取裁。师心自是。滥比贤圣。自误误他。过患无极。为是人故。於修行之次重明阶位。位者即三藏通别圆。中真似之位。前破思假之中已略辨矣。今亦不复繁载。

　　安忍者。

　　夫明者难晦。辩者难默。若内有慧解。外匿踪迹。密行所成。速能入位。不然则称誉旁至。言说滋蔓。废损自行。大兴障道。以是须安而忍之。誓去自绝。卓然独处。深修三昧。又虽无外缘而内障自起。则当四运止观以调护。即无堕退之患。大品云。无量人发菩提心。多堕二乘地。盖谓是也。

　　无法爱者。

　　行人修上九法。过内外障。当得证真。而不证者。以法爱住着。大论谓之顶堕。今人行道万不至此。至此防护即有成功。顶堕者。谓有此法爱不进不退之地。若得过者。入三解脱门。住无生忍。亦名寂灭忍。以首楞严游戏神通。唯佛与佛乃能如此。今止观方便齐止於是○是十种法。名大乘观。法华云。各赐诸子等一大车。其车高广。众宝装校。周匝栏楯。四面悬铃。又於其上张设幰盖。珍奇杂宝而严饰之。宝绳交络。垂诸华缨。重敷綩筵。安置丹枕。驾以白牛。肤色充洁。形体姝好。有大筋力。行步平正。其疾如风。又多仆从而侍卫之。止观大乘亦如是。实相平等一大车也。彻三谛之源。高也。收十法界。广也。无量道品。众宝也。遮塞令通。栏楯也。四辩宣畅。悬铃也。慈悲普覆。幰盖也。十力．无畏．不共等法。严饰也。弘誓所持。宝绳也。四摄悦物。华璎也。诸禅三昧。重敷也。四门归宗。诸行休息。安置也。念处正慧除去黑惑。大白也。正勤增善灭恶。壮洁也。神足自在。姝好也。五根盘固。谓筋也。五力成办。谓力也。七觉进趣。行步也。八道安隐。平正也。安忍离爱。速能发真。疾如风也。对治助道。广摄诸法。多仆从也。如此宝乘是最上乘。即如来乘。一切菩萨皆乘此法到如来地。故名大乘观也。夫一切诸法悉是一乘。有心即具此乘。谓之理乘。乃至十住名真实。妙觉为究竟。得此意。历一切境。无非不思议真实之境也△复次历缘对境观阴入境者。大论云。於缘生作者。於尘生受者。作谓六作。受谓六受。今略而明之。例前辨十法。先於行动用观。言行则住坐卧语默等可知。夫行是色法。色由心运。此心依色即色阴。领受此行即受阴。於行计我即想阴。为善为恶即行阴。行中有心即识阴。行尘对意根则有界入。乃至眼色意法亦如是。如是阴界入。翘足之间悉皆具足。阴即无明。无明即法性。法性即法界。一切法趣行是趣不过。即一而多。不相妨碍。是名行中不思议境也。达此境时。慈悲俱起。知一切生类无非一乘。而为阴入迷惑。誓破此惑。作众依止。然后安心定慧。寂以照之。又徧破见思无知无明三谛之障。又善识通塞。又知道品於行中对治助开。於行中了别圣贤次位。於行中降内外之障。不起法爱。以此十法入铜轮位。证无生忍。举足下足皆从道场来。住於佛法矣。又约六受论观者。眼色一念起即是法界。即空即假即中。照空为慧眼。照假为法眼。照中为佛眼。但一眼有二用。眼入鼻起。鼻入眼起。虽动而寂。虽寂而动。是则不思议眼。我眼众生眼。理无差别。即起慈悲。成此眼德。十乘具足。证真实眼。诸根尘诸受亦如是。夫非知之难。行之惟难。若知而不行。如蛇怀珠。虽有光耀。於蛇何益(元本第四卷终)。

　　删定止观卷中
　　删定止观卷下

　　　　梁　　氏
　　正观之二(观所发境)

　　第二观烦恼境者。

　　行人观阴入不悟。当非其宜。而观察不已反动烦恼。如铁不与火合。但黑而已。若与火合。则赫然炽盛。又如水流不至甚急。以木概之则惊波便起。观力所动烦恼境作。亦如是观之。为四。一略辨其相。二明因缘。三明治异。四修止观○所谓相者。昏烦之法。恼害心识。若分见思。则有利钝之异。然五利不必限於见。亦兼於思。五钝不必限於思。亦兼於见。今以位辨之。若未发禅。虽有世智而见想犹弱。所有十使同属於钝。若因定发见。见心猛盛。所有十使皆属於利。今所观者。盖未发定时所起者耳。因定起者。后当重明。然广此利钝。其数无穷。今都目为四分三毒。偏发为三分。等发名等分。若是界内共二乘断。名通惑。若界外。则非二乘所断。名别惑。若作相关。别惑为本。通惑为枝。得真智能断枝。得中智能断本。若以不思议言之。则无复通别之异也○次论烦恼所起因缘。有三。一习因种子。二业力击动。三魔所扇起。魔业如别说。观习所动。是今所观○次论治法。小乘有五治。有对．有转．有不转．有兼．有具。用此五种加以谛智。乃得入真。大乘所治。非对非兼等。名第一义治。如阿伽陀药能治众病。空无生中谁恼谁治。何兼何转○次修止观者。还为十法。仍辨思议不思议。思议境者。一念欲心不即遮止。增长遂至四重五逆。是名烦恼生地狱界。以欲生故。无复礼义。不知惭耻。生畜生界。悭贪甚。生饿鬼界。嫉忌猜陷。生修罗界。求未来欲。修现在善。生人界。以十善业希望天欲。生天界。观欲为集。集方招苦。厌此苦集而修道灭。为声闻界。观欲无明起成十二缘。无明息则诸缘皆止。为缘觉界。观欲是蔽。起诸慈悲而行诸度。即六度界。观欲即空。空即涅盘。为通教界。观此欲苦集。有无量相。分别具足。为别教界。如是次第。名思议境○不思议者。无行经云。贪欲即是道。恚痴亦复然。如是三法中。具一切佛法。如此四分。虽即是道。要不可随。随之则趣恶道。不可断。断之则成上慢。不断痴爱起诸明脱。乃名为道。住调伏为声闻。住不调伏为愚人。菩萨不尔。不断烦恼而入涅盘。不离五欲而净诸根。无生而生。不为生法所污。知空不空。不为空法所证。是为不住调伏不住不调伏。末世愚惑之徒不得其旨。公行非法。自谓无碍。经云。贪着无碍法。是人去佛远。譬如天与地。如是则名住不调。非不住也。又有行人。闻调伏不调伏。怖畏二边。唯求中智。俟此惑尽乃名为道。如是则名住调。非不住也。世师备此两失。去理殊远。皆名为碍。何关无碍。如是调与不调皆名不调。何以故。悉是凡情。非贤圣行。今言不住调伏。不住不调伏。不住非调伏非不调伏。不住亦调伏亦不调伏。亦住调伏。亦住不调伏。亦住非调伏亦不调伏。亦住亦调伏亦不调伏。何以故。烦恼即空故。不住不调伏。烦恼即假故。不住调伏。烦恼即中故。不住亦调伏亦不调伏。双照烦恼故。不住非调伏非不调伏。又不住而住。住而不住。何以故。不偏观一句故。一句即一切句。一切法趣贪。贪即诸法所都。如是体达。方名无碍。一切无碍人。一道出生死。盖此意也。若一念贪心具十界百法。虽多不有。虽一不无。多不积。一不散。多不异。一不同。多即一。一即多。经云。暗中树影。暗故不见。天眼见之。是为暗中有明。智障甚盲暗。是为明中有暗。亦如灯与暗共住。如是明暗不相妨亦不相破。何者。室中有灯。不知暗向何处。灯灭暗生。亦不知其来所从。求暗无暗。明无所破。求明无明。暗无所盖。虽体不可得。而破盖宛然。以是名不思议观烦恼暗。即大智明显佛菩提。如是观时。追伤己过。又愍众生。何者。理非明暗。以迷惑故起苦集之暗。解治法故。有道灭之明。约暗起悲。约明生慈。无穷大誓与境俱起。将满此誓要须大行。行即止观。若眼智未开。当徧破所滞。令诸塞皆通。加以道品调适。正助相济。用次位以辨真伪。用安忍以袪障网。障网既散。又能不生法爱。即破无明成无生忍。乘是宝乘直至道场。是名四分烦恼具一切法。亦名行於非道通达佛道。亦名不断烦恼而入涅盘。涅盘即般若。般若即如来。如来体。如来智。如来用。等无差别。不可详载。

　　第三观病患境者。

　　夫有身即大患。何者。四蛇性异。水火相反。毒器重担。诸苦之薮。四国为邻。力均则暂和。乘虚则攻伐。四大休否亦如是。病有二义。一因中实病。二果上权病。若偃息毗耶以疾弘教。广论因疾。则有三种调伏。广论果疾。则有四种慰谕。皆是权用入病法门。引救病恼。如此病者。非今所观。今所观者。谓业报之身。四大兴作。废修圣道事。须观察以弭其患。夫长病远行是禅定障。复有人平居懈怠。因病发心。能办众事。机缘不同。悟应在病。以是须论病患境也。观之为五。一明病相。二明病起因缘。三明治法。四明损益。五明止观○夫百病之候不可尽究。略言五藏病相。病肝则脉洪而直。病心则脉轻而浮。病肺则脉紧而锐。病肾则脉涓涓然如连珠。病脾则脉迟而缓。又地水火风病相各异。藏气相害其发亦殊。医工备知其事。是名病相○病起因缘有六。或四大不顺。或饮食不节。或坐禅不调。或邪魅所侵。或魔所为。或业所起。不顺不节灼然易知。若坐禅不调。或倚慢懈怠魔伺其便。使人骨节疼痛。病名为疰。最难治之。若数息不调令人痁癖。又八触与用息相违而病者。心与四大合。则有四正四依之触。入息顺地大而重。出息顺风大而轻。又入息顺水而冷。出息顺火而熟。又入息顺地而涩。出息顺风而滑。又入息顺水而耎。出息顺火而粗。若发重触而数出息。与触相违即便成病。余亦如此。若常止心於下多动地病。於上多动风病。又止心急撮多动火病。若止心宽缓多动水病。今坐禅人思观。亦多损五藏。验之可知。又有观僻动病者。观境不定。或缘此缘彼心即成诤。诤故乱而成风病。或专守一境坐望成功。必生内热而成火病。又观心生时谓灭。灭时谓生。又复沉滞而成地病。又不味所观境而强为之。水大成病。有鬼为病者。昔一王为鬼所病。屡被针杀。鬼王自来住於心上。儒书亦云膏肓二竖之事。盖人有邪念。志求邪事。则有兜酰罗鬼化作五色入人五根。转至意地发人邪解。或知吉凶未来之事。若不治者久则杀人。又魔病者。夫鬼止为病杀人。魔则能破观心。行人於禅中或邪念世利。魔则随念变现而至。至则受。受则成病。又业病者。或专是先世业。或因今破戒动先世业。若杀罪之业成肝眼病。饮酒业成心口病。邪欲业成肾耳病。妄语业成脾舌病。盗业成肺鼻病。若今世持戒亦动业成病。应地狱重受则人间轻偿。此是业谢故病。业力多端。当审用治也○次论治法。夫寒热饮食当随方而治。坐禅致患则还以禅调息。若鬼魔两病。当观力强盛及大神咒助之。若业病。当用内观及外忏助之。且约坐禅论五治。谓用止．用气．用息．用想．用观。用止者。有一师系心在脐中如豆大。闭目调气以存之。若念不见。当解衣视之。此能治病。亦能发禅。作此观时。或痛或急。或冷或热。如是触起。一心精进令免此触。则发诸禅。禅发则诸疾自去。神虑寂然。亦名电光定相。作此观者易悟无常。能见不净。能止贪欲。成身念处门。又脐为丹田。亦名气海。气调则疾自愈。又一师云。上气胸痛背急。心烦上热。皆止心丹田。丹田在脐下二寸半。或痛切者移心住三里。痛又不除移足大指。以差为限。若头痛目赤口热耳聋腹痛等。则以心缘两足中间。专注一境。须臾或小腹胀急。即小息以俟之。病若不已即。又想脚下作大坑。移所注境置於坑中。自当得愈。又止心於足。能破诸病。所谓止治者也。用气治者。谓吐纳之间假以为气。若病冷用吹。病热用呼。病风用[口*熙]。病气用呵。痰癊用嘘。劳倦用[口*诗]之类。谓气治者也。用息治者。夫色心相依有出入之息。行者验息强弱。知身安否。当顺辨而审之。凡有声曰风。守之则散。结滞曰气。守之则塞。出入不尽曰喘。守之则劳。不声不滞出入俱畅曰息。守之则定。宜求静处安坐。闭目调体。然后用之。若治八触相违病者。因重触成地大病。宜偏用出息为治。若发轻触成风病。偏用入息为治。若发冷触成水病。偏用出息为治。若发热触成火病。偏用入息为治。若调息正等。则随意而用。此用常所数息。若别假想而运息。其冥盖多。不能具载。又假想治者。如患症用针法。如阿含用暖酥法。如吞蛇等法是也。观心为治者。直观於心。推求此病。病因病缘俱不可得。病来逼谁。谁受病者。此名观治○次论损益。有渐有顿。若用息大过。五藏顿翻。即目未翻。后渐增患。若人巧修。豁然顿益。即目虽与病相持。后则渐愈。或心利病轻。或心利病重。或心钝病轻。或心钝病重。致有渐顿损益之殊。能具十法。必能蠲去。而信为之本。信而能用。用而能勤。勤而能恒。恒而能辨。方便吐纳。运想得宜。宜而能久。损则改治。益则专之。善识所禁。勿疑勿说。如是治者定有成功。若善修三昧。道力所持。何罪不灭。何业不转○次修止观者。亦如观烦恼为十法。先论思议。夫因病退失本心。起大邪见。谤法非圣。或病去身壮。造大恶业。起上中下罪。成三恶道界。或因此病。惭愧修习。起上中下善。成三善法界。若怖病死。即观此身苦集轮环。受恼不息。当求寂灭涅盘。是即因病起声闻法界。观此病自身而生。身由昔有。有从取。取从爱。爱从受。受从触。触从六入。六入从名色。观此名色从四大生。又观四大不见生者。外观五行。内观五藏。既无本体何故不坏。四心持之。识持地。想持风。受持火。行持水。是故不坏。又此四心。为自生。为不自生。即知行从受生。受从想生。想从识生。识从昔行生。行从无明生。无明还从昔受而生。知此生性本来寂静。妄想颠倒。谓有生灭。若不随妄倒则无明灭。乃至老死灭。是则观病起缘觉法界。又观此病从贪爱痴恚等起。以己悲他。即起戒定忍进等法。是则因病起六度菩萨法界。又观此病知从妄想颠倒生。而此妄想无有真实。我及涅盘是二皆空。是则因病起通教菩萨法界。又观此病虽毕竟空。空无所受而受诸受。未具佛法。不应灭受取证。是则因病起别教菩萨法界也。以次第出生故名思议。非今所观○不思议者。一念病心。非真非有。即是法性。法界一切法趣。病是趣不过。唯法界之都。无九界差别。如如意珠。不前不后。达病实际。作是观时。豁尔消差。金光明经云。直闻是言。病即除愈。即初观不思议境义也。若不愈。即更以诸观疗之。一切众生皆具此理而不能识。随见爱流入分段生死。深生悲愍。与非有即空道灭之乐。是为有疾菩萨以空观调伏其心。实疾既除。权病随起。生分段土中。视人如子。子病故父母亦病。因以身病而慰谕之。子愈亦愈。是名体析慰谕有疾菩萨。又观此病虽空。而诸众生不纯因空而得度脱。当知空病种种法门。二乘以不知故。随无明流趣变易生死。不能分别诸病差品。是故佛法不得现前。众生净土皆不成就。即起慈悲。拔无知苦。与道种智分别之乐。是为有疾菩萨以假观调伏其心。实疾既除。权病则起。生方便土中。视方便人犹如一子。子病愈者。父母亦愈。是名别教慰谕有疾菩萨。又观此病虽即法界。而诸众生不即中道。此理不开。随无明流没变易之海。即起慈悲。拔无明苦。与究竟乐。是为有疾菩萨用中道观调伏其心。实病既除。权病则起。生实报土中慰谕其子。子愈亦愈。是名圆教慰谕有疾菩萨。如是三疾。一心中生。如是调伏。一观调伏。如是慈悲。圆普慈悲。如是示现。普门示现。如是慰谕。一音演说。为易解故如此分别。以要言之。但是不思议慈悲。唯净名大士能具此法。三实圆除。三权圆用。彼上人者固难酬对。唯文殊道力相邻乃能问耳。问云。居士此疾何因而起。其生久如。当云何灭。答云。我病从大悲起。众生病故是故我病。众生病愈我病则愈。是名不思议慈悲也。安心者。若人道场病时。既体解发心。则用止观悉檀善巧调适。是则大药。更不假用诸治也。破法徧者行人。观病心不自不他。非内非外。毕竟清净。心如虚空孰为病者。净名云。非地大。不离地大。非身合。身相离故。非心合。心如幻故。不得病生与无生。亦生亦无生。非生非无生。单复具足。如破阴入中说。是为於病破法徧也。通塞者。於病法之中识四谛．十二缘．六度之理。了无疑惑。解字非字。令诸塞皆通是也。道品调适者。若观病是四大病。是不净病。若离四大病。即是净病。非四大。非离四大。病即非净非不净。有真。非有非真。空假。非空非毁。枯荣。非枯非荣。如是等义。皆与身念处无二无别。余三念处亦如是。乃至三十七品於枕上成就。解苦无苦。入清凉池。助道者。若用观治病。病不差。则用前治法。正助合行。作此观时。深识次位。不令僭滥。窃比贤圣。内外障动。当勤安忍。病损行成。不起法爱。十法成就。疾入法流。是为於病患中得无生忍。乘一大车也。

　　第四观业相境者。

　　夫人自无量世。作无量业。或已受报。或未受报。如大地包一切种子。遇缘有差降。所发有先后。居常则其相不现。若观力所动则境像显然。或云大乘寂灭。何相可论者。事甚不尔。金光明经云。将证十地。相皆现前。法华深达罪福相。净名善能分别法相。於第一义不动。非现而何。今明之为四。一所发因缘。二正发相。三详简。四修止观○夫因缘有内外。内谓观慧明净。照诸善恶。或以止止恶。恶方欲灭。或以观观善。善方欲生。或以止止恶。恶因静生。或以观观善。善因观灭。无量业相出止观中。如镜既磨万像自现。是名为内外者。诸佛以慈悲力。圆应众生。有此机者。则感诸佛。示善恶禅。诸业皆现。是名为外。行人但调心入理。令观力成就。则业当自谢。岂在曲辨相邪○次明业发。发有善恶。其相各六。一报果相现。二习因相现。三报前现习后现。四习前现报后现。五习报俱时现。六前后不定。识此六意。则升降万差皆了别无谬。所谓习因习果者。习名习续。自分种子相生。后念心起。习续於前。约前念为因。后念为果。报因报果者。此就异世。前习因习果皆名报因。由此因故受五道报。故名报果。又就此报果之身。复起善恶习续。习因习果总望前世。即此习续为果。望后世即又为因。行人禅中但见诸相。此名报果相现。由昔因故亦得名为报因。互受名耳。今且为报果。若禅中不见诸相。郁尔起心。是名习因能致来果。亦名习果。今但目为习因。善相颇多。且约六度。檀相发者。则於坐中忽见三宝形像。或父母师友。或见悲田受己供养。或不见受与不受。但见所舍之具。或见净地。或见行檀人深赞檀事。皆报果发相。若都不见相而心郁然欲行惠施。或於檀门偏自明解。如是则习因发相。或先起心而后见报相。或先见报相而后发心。或一时俱发。或前后不定。可以意解。戒相乃至忍辱．精进之相亦如是。次明恶相。恶法无量。且约六蔽。悭蔽相发者。则於禅中忽见父母师友形体愁悴。或受饥寒。或见一切物皆被缄闭。或见乞人对物诟怒。或见悭人至前。是为悭相报果。习因例前可知。乃至破戒等诸蔽。报习亦如是○次详简。善恶相现。为障不同。或非障而障。障而非障。障非障俱障。障非障俱不障。所谓非障而障者。若人先发善相。当时喜悦。后起爱慢。恃己轻他。退法舍戒。如此者岂非初因不障之善。后致大障之患耶。所谓障而非障者。见恶知愧。愧而能修。资於众善。成办大事。岂非初因於障。后致不障耶。俱障俱不障。例此可知。凡非障而障。此盖善将灭而相现。以表恶生。障而非障。此盖恶将灭而相现。以表善生。二俱不障。此表善不灭。恶不生。俱障者。表恶不灭。善不生。约善恶为言。则善不为障而恶为障。若约真谛为言。则善恶俱障。约俗谛为言。则真谛善恶通能为障。若约中道为言。假智善恶又能为障。自凡及圣皆有障患。又善恶习因心起。是则易知。报果相起。是则难辨。若善报相与善习因相扶而起。或前后而起。多是性善之相。孤然而起。多是无作善相。若恶报果与恶习因相扶。或前后而起。多是性恶。不扶习起。多是违无作恶相。又善恶报果孤然起者。虽以无作目之。而理亦难明。然多为魔所杂。当用十法察之。谓空有．明暗．定乱．善恶．愚智．悲喜．祸福．苦乐．爱憎．强弱。此十者。若过若不及。皆为魔相。异此则无作也。又三法验之。久久住数。数来又坏禅心。则魔相也。无此三者则是无作。夫慧解真正则不为诸相所惑。然后鞭心入理。业不能碍。若本无解心。又发意邪僻。见相生爱。则魔得其便。入示吉凶。生为鬼禅。死堕鬼界。必然之理也○次修止观者。先观思议境。若业能招三恶三善道报。乃至不动业招色无色报。皆迷色心转生倒惑。今观业无业。倒惑不生。乃至漏尽。是名声闻观业也。若观业由无明。乃至名色老死。无明灭则行灭。乃至老死灭。是名缘觉观业也。若观业幻化。幻化即空。空即涅盘。又观业如大地。生种种芽。十法界法皆由业起。是名通别二观。悉为思议境。非今所观也○不思议者。经云。深达罪福相者。罪则三恶。福则三善。解此相者。但知善恶。不为深达。善恶皆恶。离善恶乃善。是为深达。又知离与不离各在一边。未为深达。别教菩萨能达此二边。自浅及深乃为深达。又次第深浅亦未深达。圆教即浅即深乃为深达。深达此相徧照十方。即此意也。观一念起。即具十法界。即名十方即是正报依报。即有性相等百法。如是诸法即一念业。故名一业一切业。华严云。佛子心性是一。云何能生种种诸业。答云。譬如大地一。能生种种芽。当知业者诸法之都。是为不思议境。深达此境即起慈悲。一念慈悲非前非后。是则真正发心。安心业空则善顺而恶息。恶息名止。善顺名观。安心业假乃至业中。亦如是。是则观业安心。又观此业不离三世。若过去。过去则无。云何有业。若未来。未来未至。若现在。现在不住。三世求业俱不可得。毕竟清净。但以文字假名谓之为业。无作无受。三谛俱寂。是则徧破诸业。又於业．非业．亦业亦非业．非业非非业。句句之中明识苦集道灭。审实成就。终非虫字。是为识业通塞。又观此业具十界五阴。即是具一切四念处。一切色是身念处。此身非净非不净。乃至受非苦非乐。心非常非无常。法非我非无我。即是非荣非枯双树涅盘。是名道品调适。夫对治者。莫要於念佛。念报佛应佛。共破习因恶业。兼念法佛。破报果恶业。如是观时。又当深识次位。使不叨僭。又当安忍内外诸障。使不滞碍。又不起法爱。自然流入清凉之池。得无上报。得自在业。反本还源。智照圆极。故名无上普门示现。无往不应。故名自在。是即大乘直至道场。如前说。

　　第五观魔境者。

　　夫行人修四三昧功用渐纯。则魔能为难。恐失其民属。又虑行者得大神力。兴大战诤。及其未成。坏彼善根。故有魔患。菩萨知魔界如。佛界如。一如无二。平等一相。安之实际。若能如是。邪不害正。不尔为患无疑。明之为三。一分别同异。二明发相及治法。三修止观○辨魔同异者。魔有四种。烦恼．阴．死。已为阴入等所摄。今正明天魔。若界外则有无常等倒。亦成烦恼阴入生死等。乃至等觉犹有死魔。赤色三昧未究竟。亦得名天魔。若妙觉理极。乃究竟魔事。华严言十魔。盖此意也○次明发相。若人坐时。或见鬼缘其身。堕而复上。去而复来。四目两口。出声聒耳。又大集称十二兽在宝山中为精魅主。或见少男少女。或禽畜之像。殊形异貌。娱乐变态。又有魔罗喜。从五根而入。大论名为华箭等。凡眼见可爱色。若可畏色。若平平色。余五根合成十八箭。亦名十八受。着则妨禅。死堕魔道。或内射不入。则外扇师徒旁作毁誉。如是因缘。大品中广说。又善巧诱人。纯令堕於善法。修起塔寺。使散而妨定。或化人入无方便空。拨无因果。种种径路悉为恼害。当坚心冶之。如山林之人多畜方镜。挂於座后。媚惑照之其形悉见。又佛告比丘。一切他物不受。不受之术。能治一切自他魔事○次修止观者。例为十法。思议境者。随魔起恶。或随魔修善。有上中下等。即六法界魔。又化人令促入涅盘。不烦济度。即二乘法界魔。又令人纡回拙度。不得速至菩提之果。如是浅深次第。是名思议○若即此魔事具十界百法。在一念中。一切法趣魔。非一非一切。不出魔界即是佛界。如是观者。魔即道场。以魔为侍。於魔不怖。持世不觉。魔谋谓言。善来。得真实印。即知是魔非帝释也。别教不受非法。故云非我所宜。圆教安於实际。故云如我应受。不畏非人。於生死有勇。是名不思议境也。魔体同佛而众生不知。於佛界中横起魔界。於菩提中而生烦恼。是故起悲。欲令众生即魔成佛。是故起慈。所谓无缘慈悲。欲满此愿。欲显此理。应降此魔。魔不能动为止。达魔即佛为观。又魔事瞥动。即随用四句推而破之。三藏初伏四魔坐道场。破烦恼魔得菩提道。法性身破阴界入魔及死魔。道树下得不动三昧能破天魔。通教初得无生忍。至六地得菩提道。如前破。八地道观双流。是不动三昧。破天魔。别教十住已破界内四魔。初地分破烦恼。分得法身破阴魔。分得赤色三昧破天魔。璎珞经云。等觉三魔已尽。唯一分死魔。以理言之。三不应前尽。一不应独在。当知在於权道。圆教初住俱破八魔。妙觉乃究竟永离。又虽初住破。非初住破。最后觉破。亦非后觉破。而亦不离初破后破。又於一一魔中。皆识苦集无明蔽度。知字非字。又一魔具一切色。色即空即假即中。非净非不净。受想行识亦复如是。是名念处。如是观者则开三脱门。门未开者。当缘久为魔所使。或起魔檀．魔戒．魔忍．魔进．魔禅．魔慧。由此邪蔽蔽於正路。今以正度治蔽。蔽去度成。或用他观为助。若伏若破。照之不滥。一心安忍。不起法爱。则不为魔所动乱。即入真位。以魔为侍。直至道场矣(元本第五卷终)。

　　第六观禅定境者。

　　行人观前五境。得入清凉池竟。则不须复观禅境。若魔境虽过而宿习忽发。诸禅纷现。虽免魔害。更为定缚。以是则须观禅境。毗昙．成实明四禅八定。地持．十地又明自性九禅。不可徧记。今伹略论名义。次论发因缘及发相。次修止观○所谓名义。且约十门。一者根本四禅。二者十六特胜。三者通明。四者九想。五者八背舍。六者大不净。七者慈心。八者因缘。九者念佛。十者神通。此十种与诸经论论禅。数有开合而大意止此。此十禅体相是有漏。通是事禅。亦须分辨。四禅世间本有。凡夫外道共之。专修此者。止发有漏特胜．通明。佛不出世。利根凡夫亦能修之。而不发无漏。若因佛说。则发无漏。比於根本。其力为胜。故称亦有漏亦无漏。九想等虽属事法。能为出世之因不。俟谛智。能发无漏。故并称无漏。以次第明之。四禅是根本暗证味禅。凡圣通有。薄修即获特胜。少有观慧。不味不暗。故次於根本。通明观证深细。又次於特胜。此三者同是实观。治惑力弱。九想正是假想初门。始伏爱欲。故次通明而论九想。又九想但厌患外境。未治其心。故次论八背舍。又背舍虽破内外贪欲。总而未别。於众缘中不得自在。故次论大不净。又虽总别治心而未有大福德。故次论慈心。又虽外治重贪。内修至行。若不观因缘。则非世间正见。故次论因缘。又虽获正见。而缘底下因人福用微弱。次缘上果福力广大。故次论念佛。又虽有如前诸定。而未有自在力用。故次论神通。所谓发者。前后次第更互。例如前境○发禅因缘有内有外。如大地之中种类具足。得雨而生。成实各异。净度经云。众生自度耳。佛於其人无益。净度菩萨言。众生若不闻佛言。云何得度。二言相反。共成一意。是则内外合发也。禅发之相今当辨之。凡四三昧中。常坐三昧发禅则多。若坐时体气调适。觉此心路泯然澄静。帖然安隐。系缘所习而不驰散者。此为粗住。此心又胜则名细住。两心前后中间必有法以持身。身体正直。不怠不倦。如似有扶助之者。或一两时。或一两日。或经旬月。渐深渐细。朗然空净。持心不动。虽复空净而犹见身心之相。未有支林功德。是名欲界定。住此定或至一年二年。定法所持自无懈倦。从其心后又转虚豁。不见欲界定中身心之相。犹如虚空。是名未到地相。世间愚人或得此定。谓是无生法忍。殊不知性障全在。未入初禅。如灰覆火。昧者轻蹈。以自伤爇耳。从粗住讫至非想。通有四分。谓退．护．住．进。退又二。一任运退。二缘触退。缘有内外。外诸方便。二十五种吐纳失所。是为外缘。触退。於静心中。三障四魔而生忧爱。是为内缘触退。护者。以方便将护定心。住者。或因护助安隐。或定体自住。进者。从未到定。渐觉身心虚寂。内不见身。外不见物。於此定中。觉身心微微然运运而动。则发色界净妙四大。动．痒．轻．重．冷．暖．涩．滑。合名八触。触欲界身。於是有支林功德从此而起。功德有十。谓空．明．定．智．善心．柔耎．喜．乐．解脱．境界相应。空者。诸触发时。空心虚豁。不复同性障未去之时。明者。净妙皎然。定者。不复散动。智者。所解静利。善心者。深信妙法。柔耎者。离欲界粗穬之相。喜者。喜所得法。乐者。安此美妙。解脱者。无复五盖。相应者。心与诸触功德相应不乱。又念持相应而不忘失。然欲界无此八触。若初禅八触亦须审简邪正。何者。去欲界近。带欲界心。则邪得随入。盖谓鬼入禅中。禅非鬼也。则还约八触十功德明之。若过若不及。俱为邪也。原夫正禅不应有邪。所以有者。如服菖蒲黄精将有药益。则令人多瞋多欲。非药令尔。药推粗法。粗法将去。理当如是。要须精辨也。正禅五支。若初触触身在缘。名觉支。细心分别八触及十眷属。名观支。庆昔未得而今得之。名喜支。恬愉名乐支。寂然名一心支。五支名相具如别释。复次。初动八触。功德犹粗。若数数发则转深利。将欲去之。但诃觉观。初禅谢已。即发中间。既离於下。而未至於上。此时或生忧悔。若不悔者内净即发。无复八触。混四大色成一净色。照心转净。与喜俱发。喜已生乐。乐谢入一心。此禅喜动乐不安。即复诃喜。喜谢入未到。忽发三禅。色法转妙。正乐徧身受。圣人方能舍之。凡夫则难。此有五支。谓舍．念．慧．乐．一心。经论言之。或前或后。皆修行小异耳。此乐对苦。诃乐即谢。亦有未到。未到谢已。发不动定。不动者。不为苦乐所动。定法安隐。出入息断。不苦不乐。舍念清净。一心支虽尔。犹是色法。诃三种色。缘空得定。不复见色。如鸟出笼。是名空定。此定谢已。亦入未到。缘识生定。名为识处。此定谢已。缘无所有。入无所有法相应名不用处。又过此已。忽发非想非无想。此定不缘识处故非想。不缘不用处故非非想。三界顶禅。更无上法。外道计为涅盘。是为暗证。具足苦集。还堕三涂○二明特胜发者。此观发时。忽见气息出入长短。知来无所从。去无所至。入不积聚。出不分散。见身中三十六物。不净．无常．苦．空．无我。历十六法。自初至终。亦可对四念处。亦可约根本诸禅诸支而论浅深。但根本功德则粗则薄。特胜功德则深则厚。十六种名义及委论发相。如别释○三明通明禅发者。上特胜修时总见三十六物。证相亦总。通明修时细妙证相亦妙。以能发三明六通故名通明。大集说此五支。谓如心觉大觉。思惟大思惟。观此心性是名觉支。观心行大行徧行是名观支。如实知大知心动至心喜是名喜支。身心俱安受於乐触是名安支。心住大住不乱於缘是名定支。初观三事皆融证时。三事皆一。故名如心觉。觉於真谛又识俗谛。思惟大思惟即是思此真俗。观於心性即是空也。若真若俗同入心性。请观音云。一一入如实之际。如此觉支与前觉倍异。心行大行者。观心行於世谛故名行。行真谛故名大行。三事俱行名徧行。心住者於俗谛得一心也。大住者於真谛得一心也。不乱於缘。谓照真俗之境无差谬也。发此定者。见身见息见心尽如芭蕉。无有坚实。是未到地相也。见此三事同如泡沫。是初禅相也。见三事如浮云。二禅相也。见三事如影。三禅相也。见三事同如镜像。四禅相也。灭此三事缘空。灭空缘识。灭识缘无所有。灭无所有缘非想非非想。灭此非想非非想三种受想。而身证灭受之法以成解脱。有俗观故名亦有漏。有真观故名亦无漏。此禅事理具足。委论其相亦如别释○四明不净禅发者。不净谓九想。若坏法人修此禅至第八骨想．第九烧想。此人俱求断苦。烧灭骨人以取无学。则坏诸禅功德之法。若不坏法人九想。从初止於第八而不进第九。得有流光背舍胜处。观练熏修神通变化。一切功德具足。行者若见多则观身。若爱多则观外。见爱等则内外观。若发时亦尔。若禅中忽见一尸多尸充徧国土。其尸多者是大不净观相。乃至第八骨想诸相转时。定心随转。愉然净妙。见此相已。诸欲自去。何但除欲。亦发无漏亦成摩诃衍○五明八背舍发相。前三种是根本味净。九想至一切处名观。九次第名练。师子奋迅名熏。超越名修。此四事定。今先明背舍。背舍有总有别。总共二乘。别在菩萨。背者厌下地及自地净洁五欲。舍谓舍此着心。若破爱。多发外相如前九想。若破见。多发内相即八背舍也。一内有色外观色。乃至第八灭受想背舍。修相具如别释。发相者。忽见自身从首至足皆悉坏散。唯有骨立。发此相已深患其身。内不计我。外不爱物。大经所谓谛观白骨。是名内有色相外观色者。如九想所观不净。是名外观色也。此法增进。见骨起四色。青黄白鸽。各有光耀。以青光故映蔽十方悉成青色。乃至悉成鸽色。徧照十方。豁然大明。一色亦有十功德．八触．五支．正邪等相。功德丛聚不同根本。亦异特胜．通明。若发此相。初背舍成。位在初禅。二内无色以不净心观外色者。骨人是假合所成。应须诃灭。析骨四微。大乘体法。知骨从心生。心如幻化。则其骨自灭。又当以不净心但观外色。外色谓外不净及骨人所放八色。骨人灭时位在中间。又见八色与内净法同时俱起。青黄等光增明。内净功德又胜。是则第二背舍位。在二禅。三净背舍身作证者。净者。释论云。缘净故。净八色已是净法。而未被净缘。莹练净色极在四禅。此色起时。莹於入色。色转明净。故言缘净故净。有徧身乐可以为证。乐故位在三禅。极净位在四禅也。四空背舍者。过一切色。灭有对色。不念种种色。诃色缘空。更无别法但入空定。若凡夫多染。保此空定。圣人慧利。舍去不回。故名空背舍。若缘空多则散。虚诳不实。舍空缘识。识法相应。名识处背舍。又识生灭无常。无复所缘。但有能缘。故名无所有处。识处如痈。无所有如疮。舍此二者。即非想非非想处。此无想犹有细烦恼。今舍能缘非想之受想。亦无能灭之想。定法持身。泯然无想。故名灭受想背舍。具如别释。九次第定超越等。以三藏言之。无有凡人修於此定。故无复有发。若大乘义则有之○六论大不净观。亦谓之大背舍。依正二报无不厌之。於禅中忽见此相。是则大不净发也。然物无定相。随善恶所感有净不净耳。若执净色。保爱坚固。当以大观力破此执心。成大不净观也。夫幻术法犹能变转示人。亦如流金结冰变化不一。定力所转。理故宜然。又此小大背舍犹未是无漏。若以无漏通之。则何执不去。若论八胜处者。更熟此背舍法。约依正中圆融变转或一或多。所趣自在。然未能普徧。至十一切处乃能徧耳。谓以青徧十方十方皆青。余色皆尔。故名一切处。若一切入者。以青徧时。黄来入青亦能变黄。而二相宛然各不相碍。余色亦尔。故名一切入。此观若明。身亦应舍。况复余物。则名檀。不为非法所染名尸。无复瞋诤名忍。定心不退名进。此观具观练熏修为禅。无法可得为慧。一切法门皆於此胜处成就。行三昧人发得此法。多转入五品位。盖助道力大故也○七明慈心发者。自根本去。诸禅前后皆能发慈。若忽缘一切众生。取其乐相。无怨无恼。善修得解。定心明净。无一众生不得乐者。此解转深。此行转细。能发五支德。名同根本。法味殊异。若依特胜发者。又复加胜。余三无量可知○八因缘发者。於坐中忽思惟心所缘处或善或恶。能缘所缘即是有支。以心取着故得有有。是知有从取生。取从爱生。爱从受生。经云。六触因缘生诸受故。知受由诸触。触由诸入。入由名色。了别此色为识。领纳此色为受。起贪瞋等名想。行由五阴故有觉触。是知触由名色。名色由本识。识由前业。业即行。行由无明。自过去而来今。今之取有又招未来生死。三世因缘无有定主。如是思惟。人我邪见自然破坏。定心渐细。支林功德次第而起。空明十法一一成就。自根本乃至特胜．通明．背舍。皆由因缘而发。亦能依彼而发因缘。因缘门随机不同。璎珞经明十种。大集明果报。龙树中论以因缘为初品○九念佛发者。或因禅发念。或因念发禅。行人於坐禅中。忽思诸佛大神力．大智慧．大福德．大相好。乃至相体．相果．相业。深解相海而不疑滞。而心帖然不动不乱。忽发粗细住乃至四禅支林功德。与念佛同起。德力所熏倍为胜绝。所发三昧亦复无量。乃至特胜．通明．不净．背舍．慈心并如是。於念佛门成摩诃衍。如萨陀波仑见佛时得无量法门。行者若未识法门。但见光相溢目。此即是魔。非关佛也。当以法为正耳。若专取色相。魔悉能为。泥木图写岂复是佛。又如来示现何必丈六。丈六示同一端正人耳。佛徧示所喜身。徧示所宜身。徧示对治身。徧示得度身。一切色像与法门俱发。乃名念佛三昧。过此者皆不是○十神通发者。神通有五。天眼．他心．天耳．宿命．身通。唯得因禅发通。不得因通发禅。何者。禅是通体。通则禅用。用不孤生。安能发体。虽一一禅皆能发通。而根本之中其发则薄。特胜．通明多发轻举身通。背舍．胜处多发如意自在身通。若慈心定中。缘人色貌音声取得乐相。以见闻故通於心识。则多发他心．天耳等通。因缘观三世。多发宿命通。念佛定多。发天眼通。诸通精细即是三明。但非无漏明耳。一一中皆有五支功德等。凡诸禅之体。或内心得解。或外相不明。不明者谓之隐没。明则非隐没也。若神通是禅定之用。用必明了。不复有隐没义也○次修止观者。若行人无有方便。贪着禅味。随禅受生。流转生死。若求出离。当观察十意。若初虽发定。柔伏身心。如蛇入筒。因禅而直。出观对境。烦恼如初。破戒反道。或以禅自高。起诸恶业。纵不失定者。受禅报尽。诸业复兴。是则因禅造三涂法界。若出定已。起慈仁礼义十善之心。是人天等界。若专修不净背舍。能发无漏。成声闻法界。若以禅破蔽。成六度菩萨法界。若观诸禅是因缘生灭法。即缘觉法界。又观此因缘即空。空即无生。是通教三乘法界。若观禅因缘即空即假即中。十法界从禅生。亦从禅灭。灭九界成一界。王三昧摄一切三昧。成禅波罗蜜。变彼慈定为无缘慈。变念佛为念性海。变神通为无谋善权。一切佛法具王三昧中。此乃思议境。非今所观○所谓不思议者。若发一念定心。若味若净。乃至神通。即知此心是无明法性法界。无量定乱一念具足。何者。迷故有乱。解故生定。定散既即无明。无明亦即法性迷。解定散其性不二。微妙难思。言语道绝。虽超越常情而复不离群有。经云。一切众生即灭尽定。虽即心名定。而众生未始是。亦未始非。何者。离众生则无别定。故云未始。非定即非众生。故云未始。是不即不离。妙在其中。唯佛能究一切禅定一切境界并如是。若直闻是言病则除者。不复更假九法。若不悟者。当重起慈悲。知无明即法性。烦恼即菩提。欲令众生拨迷成悟。拔苦成乐。不杂毒。不偏邪。发真正之心。心若未安。则善巧修习止观。若观一念禅定二边寂灭。名体真止。照法性净无障碍。名即空观。又观禅心即空即假。双照二谛而不动真际。名随缘止。通达药病适机当会。名即假观。又观此禅心即空即假即中。无二无别。达於实相。名中道止。观三止三观在一念心。为破二边故名一名中。为破偏着生灭名圆名寂。以此止观用安其心。又不入者。当知未发真前皆是迷乱。以不思议三观而徧破之。迷去慧发。乱息定成。又不悟者。则审此通塞。塞又不通。则以道品调适。何者。一念禅心具十界五阴。破倒成枯。破枯成荣。双破二种成非枯非荣。如此四念开三解脱门。又不悟者。当为宿障所蔽。即用六度助治。或有贪着禅味。倚禅自逸。怒彼非禅。如是等蔽与禅俱起。对治之法务自消息。行人观法极在於此。又不悟者。是大钝暗。具大恼障。不可救也。若从此渐入。以次位防内。安忍防外。去法爱以防顶堕。十法成就。得一大乘。证王三昧。自行化他。事理具足(云云)○复次。前所论因缘禅。意或未广。更推而言之。案大经说十二因缘。下智中智上智上上智所观。成四种菩提。今演之成观。先论思议境者。夫过去无明起善恶上中下业。成六法界。若用生灭之明转此无明。即声闻菩提。转有漏行为出世助道行。学人残惑未尽。犹生人天。若无学人用无漏业及着真之爱。与根本无明合。生方便土。受方便名色取有。是为下智。若即无明为不生不灭之明。得缘觉菩提。结业尽。不尽国土。与声闻同。请观音云。观十二缘如梦如幻成缘觉道。是为中智。若转无明为般若。转不善行为五度。未发真故。具界内因缘。名六度界。若六七地断惑未尽。与前教同。断惑尽者生彼。慧力小胜耳。若转无明为次第明行。为历别行。成别教菩提。是为上智。若从发心知十二因缘即三佛性。无明爱取即了因。行有即缘因。识名色等支即正因。在因名三性。在果名三德。净名云。众生即菩提即涅盘。作如是观。得佛菩提。是名上上智。此智即不思议。初住圆断。妙觉断尽。不断之断。无证之证。究无明之源。是大神咒。是大明咒。当知此因缘是无量佛法之海。即不可思议之境也。大品所谓一切法趣无明。乃至趣老死。是趣不过。华严云。十二缘在一念中。一念者所谓非一非异目为一耳。非如凡人定执一异之一也。知此境已。乃至发心．安心．破徧．通塞．助道等十法。并於因缘中历然可见。则何法不备。何行不摄。何位不成。何处不在。学者欲如实观。其要在此。

　　第七观诸见境。

　　凡见者邪解之谓。推理不正而偏见分明。作决定解。故目之为见。发此见者。或因禅。或因闻。二者之中因禅为多。或禅已见发。或禅见俱发。为是义故。次禅论见。观此见为四。一明诸见人法。二明见发因缘。三明过失。四修止观○初明诸见人法。谓邪人及所执之法。邪人有三种。有佛法外外道。又有附佛法外道。又有学佛法成外道。外外道有三祖。迦毗罗外道计因中有果。沤楼僧佉计因中无果。勒沙婆计因中亦有亦无果。又入大乘论云。迦毗罗计一。优楼佉计异。迦罗鸠驮计一异。若提子计非一非异。一切外道皆从此派出。展转傅授。当佛出世有六大师。所谓富兰那迦叶计不生不灭。末伽棃俱赊棃子计众生苦乐无有因缘自然而然。删阇夜毗罗胝子计众生时熟得道。阿耆多翅舍钦婆罗计罪报之苦以投岩拔发代之。迦罗鸠驮迦旃延计亦有亦无。尼揵陀若提子计业所作定不可改。此并鸠摩罗什撰录所载。名与大经文同。所计或异。或翻译所误。或别有意旨。今所未详。大抵不离迦毗罗等三种。次附佛法外道。起自犊子。犊子读舍利弗毗昙。自制别义。言我在四句外。不可说藏中。四句者。外道计色即是我。离色有我。色中有我。我中有色。四阴亦如是。合成二十身见。大论云。破二十身见成须陀洹。即此义。今犊子计我。异於彼见。复非佛法。或云。三世及无为法合成四句。是则附佛法外道。又方广道人读佛十喻。自作义云。不生不灭如幻如化。以空幻为宗。龙树斥云非佛法。盖亦邪人法也。次学佛法成外道者。谓执教生惑。不得入理。大论云。若不得般若方便。入阿毗昙即堕有中。入空即堕无中。入昆勒堕亦有亦无中。中论云。执非有非无是愚痴论。倒执正法。成邪人法。若学般若四门。则为邪火所烧。还成邪法。又六师每一师皆得一切智法。盖於所计生见。以此见智通一切法。又皆得神通法。盖发得五通。变城为卤。转释为羊。停河於耳。手摸日月。是为神通。又皆得围陀法。凡世间文字术数无不晓者。若犊子．方广乃至学佛法历四教四门。望彼外道。皆当一一有此三种。但浅深不同耳○明诸见发因缘者。夫众生往昔何见不习。今障若薄。能发诸禅。禅见俱发。或禅后见发。或闻他说豁然见生。渐除暗障。所执之处实而能通。所不执处虚而自破。如是见慧由禅而生。禅有观支。或逸观诸法不能自止。从此观支推理。谓一切法因中有果。此解洞利。人莫能难。亦不能坏。自谓至妙。若细推之。但是见义。具足八十八使。颠倒惑网。当知是迦毗罗见发相也。又约观支。推寻诸法因中无果。此见猛利。化人从己。建言归趣不出此解。是则僧佉见发相也。又於观中。思惟因中亦有果亦无果法。大论云。有与无诤。无与有诤。长爪执亦有亦无与有无者诤。若入此见。难问无尽。是则勒沙婆见发相也。六师所计不同。若善得执意。以所发见勘之。大体相似。即六师见发也。若於观支计必有我而不在身。见四句中亦不在三世无为四句中。而在第五不可说藏中。此见发时。心解明利。破他成己。决不可移。是则犊子见发也。若於观支谓诸法幻化。起空尽相。不见解心及一切法。同归於幻。此则方广见发也。若於观支。推法无常。住灭不住。人我如龟毛兔角不可得。但有实法析实使虚。若粗若细。总而观之。无常无我。计此为实。神解百倍。虽有此解。烦恼转炽。当知是有门见发也。若於观支。忽发空解。谓言无常生灭二假浮虚。析尘入空方便明利。即空门见发也。亦有亦无．非有非无例亦可知。当知四门通理则成正见。若失方便堕四见中。则佛法内邪人也。又何但三藏四见。亦於摩诃衍通别圆等。取於四边。邪火所烧。於观支之中忽发先解。梦虚空华如幻之有。或作幻本不实。不实故空。或云如幻化物见而不可见。或云亦非幻有亦非幻无。四解明利。动成戏论。是则通教四见也。又观支之中。思惟通教四解。但是界内幻梦。此梦从无明生。观无明入法性亦有四门。或言法性如并中七宝。或言如虚空。或言如酒酪瓶。或言中道。四解取执则别教四见也。若於观支。忽解无明转即成明。明具一切法。或谓无明与明俱不可得。或云法性亦可得亦不可得．非可得非不可得。一门即三门。三门即一门。此解转精。所破无不坏。所存无不立。自谓即无生法忍。是则圆教四见发也。发此四教之见。堕於邪执。是为内邪见。四见为诸见本。自他复为共离本。故龙树破自他。但明自他。余则可知。若三藏谓大生生小生。皆从无明生。不由真生。若无明灭。诸行灭。不关真灭。执此见者即成自性邪见。通教明真即不生。不生故生生。一切惑若灭。此惑还由不生。如此执者是他性邪见也。界内以惑为自。以真为他。故作他说。界外以法性为自。无明为他。别教计阿黎耶生一切惑。缘修智慧。灭此无明。能生能灭不关法性。此执他性生邪见也。圆教论法性生一切法。法性灭一切法。此则计自性邪见也。夫凡圣邪正之别。皆当约人约教。今自外道三祖六师。皆发一切智．五神通及围陀之功。所发既殊。应用亦异。次则附近佛法。又依法起见。如是所得亦复无边。若不精详。则是非舛谬邪正错杂。差以毫厘失之亿兆。真实之法无缘得辨。当须验之以元始。察之以归宗。则泾渭分流。玉石殊贯。不可自误误他。两俱堕落也○论见发过失者。夫见发发失颇多。今略就所起与所依二法并决。且通从外。外道四句乃至圆四门外道见。通围陀乃至圆门三念处三解脱。名数是同。所起见罪系缚无异。金铁虽殊锁闭一也。又从外道四句乃至圆门四见所起烦恼。同归秽污。玉鼠虽殊在璞一也。又从外道四句乃至圆门四见。虽同研练。有成不成。如牛驴二乳。又从外道四句至圆门四见。有害不害。如迦罗镇头二果。所计神我全是缚法。非自在我。互相是非。何关如实。望在涅盘。方沈生死。爱处生爱。瞋处生瞋。虽起慈悲。只成爱见。虽安涂割。终为强忍。虽一切智不出推度。虽有神通皆有漏变化。所读围陀非总持力。虽断钝使如屈步虫。世医所治差已更发。八十八使集海浩然。二十五有苦网无际。皆诸见使然。岂可执为真实之法也。又论所依法异者。三外外道是有漏人。发有漏法。以有漏心。着於着法。所依之法非真。所发之见亦伪。然密得意。以邪相入正相。若三藏四门是出世圣人。得出世法。体是清净。灭烦恼处。知门是通途。不复起诤。无诤则无业。无业则无生死。但有道灭则成正见。无复邪见也。若着此门。即正成邪。瞋爱浩然。与外外道无毫发之异。此由着心着无着法而起邪见。乃至通别圆邪正可以意解。盖缘通修止故诸禅得发。通修观故诸见得发。若先未识诸见过患。於见生怖。务欲速断。今恣其成就作助道力。必有大益。若入二乘则动见修道品。若入大乘则不动修道品。若发三藏拙四门见。通教巧四门见。见虽是障。会其旨者悟道甚疾。如外道先有见心。被佛之化。如快马见鞭影登即得悟。若无见者。佛於其人则不出世。或分形散质为之师友。导彼见法。佛日初出。权者引实。闻法即悟。法华云。密遣二人。其指在此○约见修止观者。如前诸见。理无一人并能发之。设使皆发。会相吞啖唯归一见。今且约一以辨众多。诸见之中。空见能坏一切法。一切法不能坏空。引人成执其刃最劲。今当先以为观。例用十意。思议境者。空见出生十法界法。成论云。剎那边见心起。即是不善。毗昙云。剎那边见心起。不当善恶。名为无记。因等起心。一切善恶因之而起。今空见亦尔。所以者何。由空造恶。行无碍行。即三恶界。因空行善。即三善界。又发根本。即色界又因空生。声闻者观此空见。阴界入等即是苦谛。因空见起八十八使是则集谛。集迷苦起。苦由集生。苦集流转。长爪不识。若识空见苦集。苦集皆依於色。一切色法名身。身即不净。智者所恶。名身念处。受此空见。计受为乐。若知无乐。即受念处。空尘对心能生意识。生灭无常。妄计为常。识此无常。名心念处。取空像貌而行善恶。行中计我。若知无我。即破想行。名法念处。是为空见生念处。观勤破倒。观即成正勤。定心中修名如意足。乃至三十七品。是为空见能生道谛。四倒灭即痴爱灭。痴爱灭则嗔恚灭。知空非道则慢灭。无复所执则疑灭。空见既具苦集。则非毕竟空。空执若破。则求我叵得。我破则身见破。身见破则我见破。我见破则边见破。空见非道则戒取破。空非涅盘则见取破。空不当理则邪见破。十使破则八十八使破。八十八使破则子缚破。子缚破则能发初果。进成无学。果缚破则入无余涅盘。是为空见生灭谛。即声闻法界也。若於空中明识四谛。则知尽苦真道。真道伏断得成贤圣。乃至单复具足无言等见。皆识真道。於诸见中能动能出。若不尔者不见四真谛。是故久流转生死大苦海。又明空见生辟支佛界者。空见非空妄谓之空。颠倒分别。倒即无明。若知无明不起。取有毕故不造新。若无无明即成智明。故有智慧时即无烦恼。无烦恼时则无无明。无明灭则诸行灭。乃至老死灭。中论云。云何声闻观十二缘义。乃说常无常。当知常无常见皆是无明。知无明不起取有。即声闻法中十二缘观。法华云。乐独善寂求自然慧。此慧善寂六十二见。又观剎那空见既具四谛。此空见心为有为无。既不得无。即是有支。有从取生。取从爱生。爱因受生。受因触生。触由入生。入由名色。名色由识。识由往业。业由无明。无明是过去颠倒有无一切诸见。能成现在色身。今复起见成善恶诸行。为未来名色之因。更相生长无有穷已。若知无明体性本自不实。妄想因缘和合故有。既知颠倒。无明即寝。寝故乃至老死皆寝。空见无明老死寝者。则一切诸见无明老死皆寝。又侵除习气。是名空见生辟支佛界。又空见生六度菩萨界者。既识空见谛缘。即是知病识药。知病识药即起誓悲他。约空起行。若执空见布施者乃是魔施。应当舍此空见而行布施。若执空见持戒。则不异鸡狗等戒行。忍则畏他。故忍精进则退入三涂。得禅则多是鬼法。修慧则不出世智。若离此空见。六度即成。若有机缘即坐道场。断结成佛。是则空见生六度法界。又观空见即无明。无明即空。从无明所生皆不可得。二乘知即空。断苦入灭。菩萨即空。誓愿旁济。若智若断。皆是菩萨无生法忍。是则空见生通教法界。又观此空有无量相。又知此见从无明生。无明从法性生。法性即如来藏而为客尘所覆。故修恒沙佛法以显出之。是则空见生别教界。观空即圆可以类解。又见惑浩浩如四十里水。思惑残势如一渧水。见惑尽则名入流。如不入者。即当以四教谛智分别治之。此四治者。即四念处。何者。一空见心即三界。三界火宅本由心作。唯三车自运乃得出耳。三车即三藏中三乘念处。亦是通教三人共一念处。又是别教方便三念处。真实一种念处。又圆一实念处。如此九种四念处。是诸念处皆能以治见得出火宅。昔如来初出。先示三人。各用四念处。此如法华羊鹿牛车各出火宅。次说三人同修一念处。如大品是乘从三界出。到萨婆若中住。又如大集三乘俱以无言说道断烦恼。次说菩萨修次第念处。此如大品不共般若意。诸念处乘别而未合。后说一切小大同一念处。此如法华同乘大车直至道场。约一空见明诸治法。与经论意合。一微尘有大千经卷。即此旨也○次明不思议境者。一念空见具十法界。即是法性法性。更非远物。即是空见之心。净名云。诸佛解脱。当於众生心行中求。当於六十二见中求。三法不异。一切众生即菩提。不可复得。即圆净解脱。五阴即涅盘。不可复灭。即方便净解脱。众生如即佛如。为性净解脱。三种一相。本无有异。不纵不横。圆满具足。空见中求。是名不思议境。性自如此。我与众人俱不能知。既知之。则慈之悲之。令我与他俱破此见。然后善巧安心。徧破所执。於单复具足一一句中。知道灭之通。苦集之塞。又於空见不动。修三十七品。成三三昧。净名云。菩萨於诸见不动。又对治助开明证此空。深识次位不滥上境。内外风尘不能破坏。顺道法爱不生则无顶堕。心心寂灭流入萨婆若海。直至道场成无上觉。意如前例。

　　第八上慢境(阙)。
　　第九二乘境(阙)。
　　第十菩萨境(阙)。

　　右正观十境。

　　果报第八(阙。大意中撮十章略为五意。第三感大果推而广之。见此果报之旨)。
　　起教第九(阙。大意五略。第四裂大网。及摄法中摄一切教。推而广之。见此起教之旨)。
　　指归第十(阙。大意五。略第五归大处。推而广之。见此指归之旨)。

　　右十大章。初八章即俗而真。果报一章即真而俗。指归非真非俗。正观为默。余八章为说。指归非默非说。又大意至正观为因。果报为果。指归非因非果。又自大意至果报为自行。起教为化他。指归非自非他。大意略。八章广。指归非广非略。凡止观以大乘圆顿为体。自行为宗。化他为用。法网周密。智印明净。自凡跻圣可据而行道。备其文矣。初智者大师。以隋开皇十四年四月二十六日。於荆州玉泉寺转此法轮。顶即於后私记所说。次至见境。法缘遂止。故后章所阙者三焉。大法有宗。教有源故。法者诸佛所师。教者众生所依。谨备祖述传授。以示学徒。以正教本。自昔如来鹤林灭后。法付大迦叶。迦叶结集三藏付阿难。阿难付商那和修。和修付鞠多。鞠多付提迦多。提迦多付弥遮迦。弥遮迦付佛驮难提。难提付佛陀蜜多。蜜多付胁比丘。胁比丘付富那奢。富那奢付马鸣。马鸣付毗罗。毗罗付龙树。当马鸣．龙树之世。佛法大兴。龙树付提婆。提婆付罗睺罗。罗睺罗付僧佉难提。难提付僧佉耶舍。耶舍付鸠摩罗驮。罗驮付阇夜那。夜那付婆修盘驮。盘驮付摩奴罗。奴罗付鹤勒夜那。夜那付师子比丘。始迦叶至师子。凡二十三人(未田地与商那和修同时。故一云二十四人)。法胤遂绝。初龙树之中兴也。以为去佛渐远。外道方炽。而诸师各以所见造论释经。其言诡杂。学路不一。愍学者失其所从。於是作释论。大明中道之要。北齐慧文禅师依论立观。口传南岳思禅师。思授天台智者大师。於是止观出焉。南岳．天台。事具别传。

　　删定止观卷下(终)

