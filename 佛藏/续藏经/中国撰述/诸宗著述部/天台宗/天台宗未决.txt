续藏经   天台宗未决（附释疑）
　日本 最澄．圆澄．义真．光定．德圆 问　唐 道邃．广修．维蠲．宗颕 答

 天台宗未决　问答十

　　　　最澄在唐日问　邃座主决义
　　一　有别教菩萨登二地已上位回入圆位乎　　二　通教第十地菩萨回入圆教何位　　三　带方便圆教为具四一　　四　造境即中造字训　　五　三乘入住时有优劣否　　六　小乘者未断所知障亦未满地前利他功德　　何等二利菩萨乘乎　　七　三车四车从来有诤今天台所传其车数何　　八　天台与华严四车同异　　九　唯识与一心同异　　十　唯识与唯心同异
　　一最澄问曰别教菩萨三贤位究竟入初地时即回入圆教初住更不涉二地三地(云云)今所疑若有别教菩萨登二地乃至十地及等觉位回入圆教位乎。
　　座主答曰大师教中有其二说一者教道说二者证道说别人初地即是初住以证道同故更无二三等地也此约证道说也教道说者为有一分机缘宜闻浅深隔历不融之法则说十地深浅证位各异下地不知上地功德但有教道无人也。
　　二最澄问曰通教第十地者名佛地若到此地菩萨回入圆教何位乎。
　　座主答曰此菩萨入有二种一接入圆先既得空发此心时若破尘沙位在十信若破无明即入初住虽是圆解粗垢先落故如此也若至法华以开显即并入初住故云汝等所行是菩萨道也。
　　三最澄问华严方等大品等所说带方便圆教为具四一为当不具乎。
　　座主答曰诸经圆说圆人行之不隔渐四一无殊偏机情隔不能得入随权人增减之异故有诸教不同也。
　　四最澄问曰造境即中者造字训未得也。
　　座主答曰造诣诣於理故即中也圆人观一念因缘生心即具一法界一法互具即十界百界即三千性相二千正报一千依报三千只一念中心悉皆具足情与无情本来不二若言二者则一心外更有法若别有法则不成圆观此一念依正不二三观观之并是法界如来藏法性即佛性不异也故华严尘剎说法国土说法众生说法也。
　　五最澄问曰三乘人同入初住时若有优劣否。
　　座主答曰疏中自云无别也。
　　六最澄问曰或人问曰小乘者未断所知障亦未满地前利他功德何等二利菩萨乘乎。
　　座主答曰被法华开一切权同归一实一实外无法无空假中殊故利钝人证理不异也。
　　七最澄问曰三车四车从来有诤今天台所传其车数何。
　　座主答曰天台所传其车数有四师师相传此义不谬也。
　　八最澄问曰若天台所传车数有四者与华严宗法藏师所立四车同异如何。
　　座主答曰大异少同也藏公所立四车者相对三乘别立一车即於同时有四车也未会三乘故天台所传四车以所开三车合能开一车为先三后一以为四车是故先三之时一车隐三更无一车后一之时三车泯一更无三车是以不同彼藏公所立四车也。
　　九最澄问曰唯识与一心同异如何。
　　座主答曰唯识与一心其义不同唯识者未泯境故唯心心境不二故。
　　十最澄问曰唯识与唯心广狭如何。
　　座主答曰唯识者亦狭亦浅所以者何存境故唯心者亦广亦深何以故不存境故。
　　已上十问者最澄[弟*页]还学求法到入大唐国向天台山宿台州龙兴寺极乐净土院值遇天台座主道邃和尚所学问决义如右。
　　大唐贞元二十一年二月二十九日最澄并义真等记

　　 圆澄疑问

　　一　法华为八教摄之为不摄耶　　二　毗卢舍那经何部何时何教摄之　　三　光宅因果六义今家所破　　四　为破因果之实体为破邪执　　五　佛果隔生有无　　六　圆十二因缘生灭不生灭　　七　别教傍正伏断义据何经论　　八　五忍次第如仁王大师配位不相似　　九　圆人经历二住已去欤　　十　实佛本师本时别号　　十一　一家多用四教今更立三教何为正义　　十二　退座五千涅盘中收者不见明文　　十三　私录异闻者从谁闻法　　十四　定法在法华授记何故初释云彼土得闻　　十五　依法华疏尸弃初禅何净名疏云二禅王　　十六　身子六心中退是何位退　　十七　无情应发修成觉何故不尔　　十八　苦集即灭道者为灭苦集名道乎　　十九　六即何等圣教的出其名　　二十　唯识唯心同异二师所立其趣如何　　二十一　法华三昧证相门九种证相出何经论　　二十二　圆顿中道期寂光何故实报以为其期　　二十三　体相章出六师所立不审其人与所据　　二十四　圆伊三点何故释与经意异　　二十五　乘急人无戒不备何故名为戒缓　　二十六　痴迷与无明此二有何殊　　二十七　五品十信差别不同诸忍位号亦异　　二十八　见思即无明矣何故文云二信已去断思　　二十九　自初品至初住可一生修证者谁为其人　　三十　六气一一作气其如何等
　　已上。

　　日本国三十问谨案科直答如后

　　　　天台沙门　广修　撰
　　第一疑引签云今法华是显露等者对非秘密故云显露於显露七中通夺而言之并非七也别与而言之但非前六何者七中虽有圆教以兼带故是故不同此约部说也彼七中圆与法华圆其体不别故但简六此约教说也(已上文也)今寻文意若约与义则法华经同八中圆若尔此经亦为顿渐化仪摄之为不摄耶又约夺义则非八摄若尔者此法华经为何化仪为化法此义如何(已上本疑)。
　　谨案法华是显露非前七之中有华严一顿与法华同下文云其体不别约部说如文示知故但简六此约教说今谓与义约部夺义约宗所疑则法华同八中圆者非也只合云七中圆以藏教中无圆故如文云七中虽有圆以兼带故言此经亦为顿渐化仪所摄夺非八者亦应言七问意为何化仪为何化法则摄此法华经者寻意如此今答前七约部此圆与法华同何以知同一圆故圆门内无别法施於兼但对带之事故得圆名今法华圆与前七中圆无二无别但当体自圆非相待故犹得称妙之意如此若问为何化仪为何化法者且云五时八教之法如来应病设药化仪即有渐顿秘密不定化法即有藏通别圆今若约部不论渐顿教中化各有仪一一教中化各有法随部对事一一具八藏故亦具仪法何者且如鹿园是渐教化仪本为渐人八万诸天便发大道此是密得不定之得此教用渐法故无顿机谓也密不定仪此非教本意所得者机也单用藏教宗但是渐一教余七宗皆不用通别圆中用不用类例比知亦如是具如四教图中可解名言法华何化仪何化法者此是圆教宗化仪唯圆化法唯顿故称圆顿在法华中独得称妙如前说余华严方等般若若据所化各有仪亦各有法教法教之中皆具八教但有用不用殊此义应知。
　　第二问毗卢遮那经五时四教八所不说为法华前说为法华后说此义如何。
　　答一切经题得名不同以大师说不离人法喻三或复或单或具足者皆可随名定实以解一切经义已上大师意也今经题称毗卢遮那者此经从教主以题名岂非人摄名下定体即有其理毗卢遮那西天本号唐翻为遍一切处此是三身之一号即法身如来也既是如来所说经义理亦遍一切处既一切处总被(去声呼)此经所摄教必逗机必有四种根性於此得悟既有四教机根岂不为第三时摄方等教收以理捡之即知是法华前说并八教之中并摄。
　　第三问引光宅因果六义谓昔因狭位下用短今因广位高用长今破若取昔因总判为说华严顿教因非狭华严位非下华严用非短方等般若亦然。
　　征言若如汝判狭下短只判得藏教一途余三教中谓华严兼方等前三般若前二则可同为狭下短若华严圆方等圆般若圆与法华圆不别此并是广高长何以同判为狭下短汝判诸教为狭下短独判法华为广高长法华实如所判且前诸教非不广非不高非不长何以单约三藏判如此因果六义到今日咸成四一既四皆成一何事定昔教皆狭下短独今法华是广高长故四六二十四失则是今家所判光宅之失意也。
　　第四问约所疑者谓破实体为破邪执。
　　答此义不然所破者只破他不解教意只四教之中若如前所判只定判得藏教通别圆在前四时有广高长何以同於藏教一判故非也不论破体及邪执可破下文今家正释借彼三名显於妙义因果俱异如文可见若言此六义与莲华六喻若为相对者此释借彼义名显今家释妙本非相对当与法华相对为释意若释华喻自如别论必若义求亦同不可思如因义者一法界具九法界是体广如为莲故华莲是法界华是十界只此一华十界具足故是体广义九法界即佛法界如华开莲现只此一华便具佛界佛界岂非位高十法界即空假中如华落莲成明此华有莲能华莲能落能成华喻於空莲喻於假落成喻於中既体具三轨此即用长此三一不异故称为妙此因义也如文云如此是推义配之非文有也如此相对当意具玄文。
　　第五问佛果十如是约现生后报论九论十者有现报故名为有报无生后故亦言无报始自初入变易土中受法性身既并无复隔生之义故无生后二报者疑云无漏为因无明为缘生彼变易若无隔生者妙觉位佛损生受时无明为缘所感之身何为真实若弃舍者既有隔生以何为无隔(已上问也)。
　　答如疑中云妙觉位佛损生受时无明为缘此何疑也既云损生受何处更有无明为缘复云虚妄和合所感之身此问今都疑非问也未测高意何谓也夫生变易是无漏人不更漏落三界内也此人唯有界外无明尘沙惑在假无明是因生於变易土缘无明未尽故招变易生四十二位四十二位进入易粗入细缘无明故到於变易土受法性身一受已后不复是生死身故无隔生义不如界内果身灭亡更受后身若界内果报身故名为有报虚妄所感便是分段身非变易身灼然无隔生义不得疑分段生是变易应知。
　　第六问圆教二谛但点法性为真谛无明十二因缘为俗谛(文)疑云此十二因缘为生灭为不生灭若生灭者何故名圆十二因缘。
　　答圆教法性是真无明十二因缘是俗既明圆教真俗同体无复差别且无明十二因缘俗即俗而真即真而俗故以真谛不异一一法皆不生不灭故而亦能生能灭以能生能灭故故名於圆文云不可思议正斯义也若生定是生灭定是灭者小乘法耳今大乘不可思议即生能灭即灭能生生灭随机不定之一故不同声闻之二谛也所问何故名假观者此法性具一切法何独十二因缘既具一切法即是假观境也达此假时体本空故即是空观观冥中道即中观也能知世间生灭法相如实而见复名入假观三观不出法性一法是真一法能具一切法是俗如此真俗故是圆宗真俗之二谛也。
　　第七问诸经论中无此傍正伏断之文请示诚文者。
　　答玄文云别教非前二非后一前二者非藏通也非后一者非最后圆也此等之中正就恒沙佛法当名然实通诸四谛谓四教四谛此别教中总通缘具有今据次第为论不无傍正者且当教以恒沙佛法当名是正余三教中四谛是傍四教之中修伏进断亦各各不同亦一一据当教之中为正望余三悉是傍故云傍正断也所言初心缘诸无量发心初正以生灭四谛伏通见思傍修无生无量无作即藏通别三种四谛也今别教正以无生破见思傍修别圆无量无作次正以无量四谛慧破内外尘沙次亦将此慧伏无明次正以无作破此此是四教之中阶级次第伏破之分伏破之教教中分伏分破四教相望即是傍正大师用义以理推显於理自明旨须更别求经论觅此证据诸经论中伏破之名处处皆有大师准用理绝於疑学人应知亦如文句中明三周中定三根性一周之中具有三说彼文云各有傍正此义亦然当教是正望余三教伏断为傍其理如然岂更求证知。
　　第八问引忍位号不同者五忍名位次第如仁王。
　　答大师配位释名随处取理故有不同仁王经据别法华中用义据圆且大师立义凡诸所释皆有通别两途若准通释初伏忍名极至等觉总名伏忍下四忍名亦如是其第五寂灭忍从初伏其伏处烦恼不起分得寂灭之名亦名寂灭忍此是分寂灭义余四亦如是已上通释若别释者从初伏忍乃至寂灭是妙觉位此即终极为寂灭忍今依通义故忍名处处不同亦是圆别位言故使不同也仁王中有一往义亦有再往义今一往者从十信至十向名伏即十地名信顺无生三忍据下再往中即第十与佛同寂灭忍此是一往义若再往者於五十位中分别五忍谓四十心为伏十地初三为信四五六地为顺次三为无生忍第十与佛同为寂灭忍言第十与佛同此位开两即等觉及妙觉也又言今家释但言伏亦无信忍者即下文取住行向为顺文在此也既取住行向为顺明知取十住为信忍也今师取住行向为顺忍五品为伏十信为信即至住行向正是顺忍如此次第故不相违其趣如是文云彼经取四十心为信忍今此圆位取五品为伏忍彼经举四五六地为顺忍今圆位取十信为顺忍此亦是一往判即是通途义耳应知圆位中伏即是信信即是顺顺即无生无生即是寂灭但举一忍名即具初后足今只言十信为顺忍尚让五品为伏忍但如此释亦是据别家义且一途分(去声呼)释而未全是圆家义自但得圆家义诸不同自望不疑。
　　第九问若有为门从门证果三德具足不纵不横因亦如是一法门具足一切法门通至佛地华严从初地具足诸地功德大品初阿后荼余三门亦如是是为圆教四门相(已上本文)牒所疑云一地既具诸地功德圆人但居初位不应历二住已去若经历者何故云一地具诸地功德一一字表一一位等。
　　答此圆人初发心入圆见解用一心三观普见始终一一法门无物不具即一观而三观即一心而一切心圆具万德是如来藏法名实相体具众德不应先后见小分毫此谓实相理具修行之失若能圆见无先后际故初发心即具足故所言初阿后荼此是举况释耳虽分地位亦无地位虽无地位地位宛然故增道损生分别功德所具现其相即虽为前后前后宛然故涅盘经举月为喻月体非偏而晦朔之异晦朔自异非月体异亦如初发心时具诸地功德如疏中言虽即具足细寻非不明晦此明修行之士初以圆知此法无二无别独自皆是不分明晦对机被事明晦宛然只为众生未尽见思无明故使用与差别不应难只令居初发心位不容更进后后位也今更举况释示如日本人知天台山在大唐国寻记传知此是南岳弟子智者大师住处一一事相无不分明即论初发心位也若不假彼船筏进趣往去即不可云我到彼见了於中进趣渐远渐近岂非四十位中差别之相既到彼台山中差别之相既到彼台山与元在日本国时传见不异此论最后位也初传未见不了道元若只传闻不来亦名初见亦非后见到后见时与初传见不别岂非先后一如今圆位初后亦复如是不可住初心便言是后心也故一一字表一一位斯理明矣。
　　第十疑问诚成三妙是本时因妙非迹也(已上本文)疑云此等实佛从何等如来最初发心本行大道时其别号如何者。
　　答经曰我本行菩萨道时此是经自立本何疑之有夫言本者有近有远本通在一家宗教中不在更引若欲定指应信经语第四卷授学无学人记品云我与阿难等同时於空王佛所发菩提心且据此语为最初发心可不是分明此即当经诚文更疑也若更征其远本经中举微尘数微尘数尚不可知更求何佛何名而发心耶彼疏云本迹者立本中云今取最初成佛时以立为本彼举谕释犹如大树同宗一根不得传传相指但取最故成佛为其本也如此经文及疏消释斯理已明可见耳。
　　第十一问判教相为六文云一举大纲乃至六增数明教大纲三种一顿二渐三不定此三名同旧义异也疑云一家文中多用四教判一代教今至此文更立三教何为正义者。
　　答此问失前大纲意所言大纲三种谓佛一化之中大途纲要之法不出顿渐不定之三也今有秘密只可属佛道秘密不传故无也此大纲三法四教之中一一教中各有此三具且如华严顿部兼其一别即是渐亦有不定机如经可寻鹿苑但渐部亦有顿八万诸天是也亦有不定机般若亦如是此三是佛法之大纲四教各各具有知之耶。
　　第十二设五千起去被移人天不许涅盘中收者意谓不见明文谓彼不收。
　　答义云法华收机犹如大陈涅盘捃拾犹如残党法华未入理在后收但是涅盘得度之机理然在教何得更疑若一一今经文对当知相承方为是者如佛本说亦不妨有译人随要翻之略不稍出无妨矣。
　　第十三疑云私录异闻者今疑从谁闻法示其人。
　　答此段章安称异闻非记大师语故称异闻也　疑者言从谁闻者如释签云不关记於大师说也有者谓此一段文中所择录异总揽大师所传教法一期大意章节科折求古引今决判是非今文义周足不混易见自是章安一意故非大师如此说也故签云不关记大师语也亦不妨章安於异时处傍参讲席处处不一所闻之说故得为异章安既自不的指其人传者亦何须更觅故不然也言就中义门繁多为闻不用为面用者　答此是章安一段要义若辨同异明离合四教名义五时七阶此并是扶大师释教意则证据但所录择诸处义因有相应处便与引用淮章安私记异闻中如此之说普并可用乎然可用耶然行藏之意取探随宜不得一向用不得一向不用又不得一向用亦不得不简用其义如是。
　　第十四疑问以迦叶等既名定性今在法华授记何故初释云定性者彼土得闻故此义如何。
　　答定性者在法华会定得授记许其无不在此会亦闻得记如经可知今疏判言定性者彼土得故者可以进退消文然圣得授记何以故根利钝故前后悟理然如是请定所疑余如疏记以广释若迦叶已於法华中授记讫故四大声闻领解如来一代时敢药草喻中如来赞述与记更无疑也以斯之微甚善。
　　第十五问依法华尸弃是初禅王净名疏云望法华序恐是二禅王此义如何者。
　　答法华经云娑婆世界主梵天王尸弃大梵光明大梵等疏释云经标梵王复举尸弃似两人依释论正以尸弃为王今经举位显名恐目一人耳又云光明者二禅天也及净名疏中云望法华序恐是二禅王今若从释论取释弃定是初禅王今大师经文称梵天王复举尸弃师云似两人亦不定判是初禅王即引释论定位下云恐目一人若寻大师意净名疏又云恐是二禅王亦不定判何故为寻释论解故今寻意既前云似中恐净名疏又云恐此皆不定判也若以世界主梵天王准经即是初禅王便叙云初禅有梵众梵辅大梵今举主摄诸也既举大梵即定知是世主既大梵是世主故知是初禅主也言尸弃者彼梵天有三位无尸弃名依凭释论故云举位显名恐目一人耳若将位摄名尸弃定是初禅王若分名位即有两人尸弃即是二禅王也二禅亦有三人谓小光天无量光极光既云尸弃大梵是二禅王光明大梵即是二禅中无量光极光天也何以知以义求之言梵者净义可通诸天二禅中诸天虽无梵名目天天身莫不并净更据初禅又无光明之名既云光明大梵即恐是二禅天也大师证位之人三界诸天必定知委今不定判两处互指皆下恐字以释光明之名以二禅天名又见大梵两字似初禅天名释论既是西天菩萨所作定言尸弃是王且依释论心有进退故着似着恐於法华疏云初禅王净名疏云是二礼王但寻文取意即既相违具如上叙。
　　第十六问身子六心中退是何位退。
　　答据本业经云即十住中第六住退亦示实行故退非实退也何者从十信至初住即不退今言至六住中犹况於下辈也彼本业经云七住已前名为退分若不值善知识者若一劫乃至十劫退菩提心如净目天子法才王子舍利弗等欲入第七住其间值恶知识因缘退故入凡夫不善恶中乃至广说具案彼经起信论疏云但是权教非实退也天台意权必引实况进名信为住此但诸家立义各异任彼所言亦不应有是非今并是据名约理消通未有见机人也准大论谓十信中位位皆有退义至第十信成就时便进入初住入住位即不退也故本业经云言身子六住退者权引实恐下。
　　第十七说圆顿观文一色一香无非中道疑云若三身性遍诸法者何故在有情身有知觉义在非情身中无耶有情发修成佛无情亦应发修成觉何故不尔又约戒罪福不同微如何耶者。
　　答辅行记中已引释佛性具三身不可独云有应身性若具三身法身许遍何隔无情二从体三身相即未尝相离如如法身遍一切佛性该有情此土有言青青翠竹总是法身郁郁黄华无非般若先贤教语非是悞虚理事相游故有此说圆教缘於实相造境即中无不真实故云系缘亦是法界一念亦是法界何尝相离何以故圆体具故不简有情无情同一法体故若简无情是法体即偏非圆也今疑有情有发修成佛义无情无者不尔无情亦发修成佛何者是随有情成佛故一成一切成何尝简无情若言无情不发修不成佛有情亦不发修亦不成佛何以故俱不发故一发一切发体不相离故今说但同一体上求不须外觅外觅即远约体易见且如人耳目是有情亦自是无情更何须外计何者重约事释亦有情能为无情无情能为有情有情无情更互有无故四大能成於身即身为四大所成也身是有情四大是无情即此身全是有情即此身全是无情此身若发修成佛四大亦同发修成佛也此有情无情俱发俱成故云一发一切发一成一切成更何疑於无情不发耶更何疑杀不得罪何轻何重也今若杀此有情无情俱重俱轻其义如是故净名曰是身无知如草木瓦砾岂非全是无情虽同草木瓦砾而为五蕴所持即有情也内身既尔外境咸然是故如来修业感成之身一切无情草木随所至方悉皆倾头向众会先化内无情成佛而外无情是所依故以所依故有内无情悉同成佛也妙记云法身何尝不遍法身不独未尝离报应之不单须得其本本法身既具一切法明知报应悉具一切法以一切具故不隔情无如先说何不得重者且如帛钱体是无情盗之满之得波罗夷此岂非有情耶亦望有情为至故犯此岂非有情无情合而有此罪亦如身与四大合故杀戒亦尔以情无情合故杀即得重若斩截死尸不得杀罪岂非无情不犯重乎其理如此智者熟思之弥陀佛土水鸟树林皆能说法便具上不能的犯一树一石定成佛而说法乎。
　　第十八疑云引文云阴入皆如无苦可舍无明尘劳即是菩提无集可断边邪皆中正无道可修生死即涅盘无灭可证　答已下文谈於圆常无极之体即此阴入便是法身故无苦可舍无明尘劳即是菩提净名云尘劳之俦皆如来种故圆机之人无心而断烦恼但观一法界粗惑自去真谛自显故　答论中冶铁成铜粗垢自落非故意先除也是以烦恼即菩提诸业即解脱生死即涅盘吾今此身即是常身不老不死体既如是更有何集所合断之更有何道而合修之更有何灭而合灭之无边邪触境皆中中不分而分分而不分圆满若此自在转变无所挂碍其义如是澄神静思之可得之即圆体也今据疑情云所定苦集即灭道者为灭苦灭集名道乎。
　　答此问是藏教意故非即是所言即是灭道者圆意既言即是亦即不是何以故烦恼菩提各各别故即是者菩提烦恼体非二故以体具故能即是能即不是何者圆体之上能应万机凡有机召悉皆赴之藏中作生灭说通中作无生说别中作次第说圆中作不次第说若次第说除苦断集修道证灭折说体说说空说假说中说圆说权说实说一一执定者即可云苦集灭道定有如此引起信论中大海水因风波动大海水即圆法百川同归复本名故此喻法身本体实相一法因风波动即是随机赴应又云众生自性清净心因无明风动释众生自性清净心者即正因理实此实体不动随境起惑故动即非寂故即众生起业处若动不妨寂寂不妨动体明一如故无烦恼即菩提也此义如是。
　　第十九疑问六即云藏等三教所明历位各有证文今此六即义致圆满未见经论诚文何等圣教的出其名请示者。
　　答涅盘一论师分六释又三因正性出自大经正因之性岂非理即缘因之性岂非观行即了因之性岂非究竟即见经文中有此三因之性岂非名字即信有此理依行向修断烦恼诸分分果案揩入位岂非相似即得圣人气分断四十一品无明岂非分真即故止观文中引贫女宝藏为论师以六即通释更何疑也若疑不见即字故觅诚文今即还取涅盘三佛性义即三即有文余三即案义大师又引释论五菩提证岂之非有文懿实若斯更求何文即是大师说义具书进上文云有文有义常人用之无文有义智者用之无文无义愚者用之故四依中依义不依语依了义不依了义也南山宣律师云以理为正彼引五百罗汉论先叙根本次及句义复观法师语曰以意方便度用今文天台大师寻所用义亦合斯矩况大师证复说有过於是文云说己心中所证法门实非聪讲量次比幸与修多罗合故引为证故文云无文有义智者用之又如金光明疏云古云俗谛有文字真谛无文字大师云真谛有文字依俗谛无文字何以故若无真理俗何所依故知一切文字皆从真而生故此是立义异古来闻若非法华方便陀罗尼力谁敢如此颠倒宣说使理炳然有无不滥今之六即大师证说更何疑也若傍有人不肯信者自是阐提一辈非菩萨说无一切文字皆是可说一切文字皆不可说如此之理十圣三贤仰信而已执瓦砾者宁知瑠璃乎。
　　第二十疑问唯识唯心义辅行云一者唯识谓一切唯心二者实观谓观真如唯识历事真如观理疑云唯识唯心其趣全同更无差别邃和尚所判唯识唯心其义不同唯识者未泯缘境故唯心心境不二故唯识者亦狭亦浅所以者何存境故唯心者亦广亦深以不存境故已上邃和尚释今所据疑情谓其义全异二师所立其趣如何。
　　答唯识唯心辅行记中释是别义非是同义但媿寻文未审耳文云一者唯识谓一切唯心二者实观谓观真如唯识历事真如观理此谓心是主识是心家用用故是事主故是真从主起用故称一切唯心此两义从来差别非一故邃和尚解云唯识者未泯境故唯心者心境不二故即是泯其识境归心故不二了即是辅行中真如即心王心所内外合故故称不二若未泯境故是未合若未合时炳然是二言唯识者亦狭亦浅者狭者从心起用一心对一境故是狭浅者未泯境故以存境故是浅言唯心者亦深亦广者此心王是能应万机非一非二故是广此心能会众境同归不二不二之理极至渊底故是深也二师解义理实相扶炳然不异请细心会之。
　　第二十一疑问法华三昧证相之门约上中下各出三品三品合九疑情情证相必当须依佛菩萨说未知此等证相出何经论。
　　答佛无二法但随众生相而有众多以众生种类若干阶级悉异故今修道次位万途一一苦启二见於众生未识唯佛独有心所以将可知之法说尚众生从初发心五停心别想总想四向四果三贤十圣等觉妙觉立初立后阶位差分若更於事细分非说能了粗陈总别念处四向四果况於初果更开十八学人三贤十圣五十二位悉大纲非谓佛法只定如致故约众生尘劳之门非一略指八万四千约对此为凭故云八万四千法门也若具足说或有人闻心则犯乱孤疑不信此之谓也今师谨案修证略述三三九阶位近程其问细派亦复应有多种今乃粗说耳正法如是岂可以定一求更结余疑言须依佛菩萨也大师的承佛旨亲禀灵山有说更疑复更却求余证故不应也如何见有文者生无文者死应知实相之理本无名字如来逗机赴四教名字说本体既非一物何处而有众多教开五七九乘定从何处生出今师只作三三九说故不应疑但从理具不可单求事相具如上说劝莫疑师莫疑法。
　　第二十二疑问引文云为明菩萨清净大果报故说是止观者行顺中道即有胜妙果报记文云果报者在实报无障碍土必方便有余外者疑云圆顿中道期寂光土何故实报以为其期顺道法爱为因无明为缘生彼土故非所期果也。
　　答圆观修行理本期於常寂余所期故如所问合为总圆见约行进修为此无明为缘故任运受果报生非本期也若据圆观中道即不生彼实报修行之便路次径过非故过也何以故四十一位分分断分分证此断此证故在实报土中若最后一品尽入妙觉即是寂光若圆说初后不二初发心便是寂光何故居实报者如前说且界外三土方便有余土即二乘所居实报无障碍即三贤十圣所居故仁王经云三贤十圣住果报唯佛一人居净土即此义也又此四土竖论次第应尔横论亘彼八方今如此说者约机悟浅深随根性对说若以圆常一理本非横竖只一土中备有四土不离同居即上界三土宛然如文云我实见此土安稳天人常充满而见尊常在灵鹫山及余诸住处共大菩萨声闻众围绕说法即方便土相也又观见娑婆如瑠璃为地坦然平正诸台楼观众宝所成纯诸菩萨咸处其中此即言娑婆是实报也只此净秽同居土中既是实报定非即是寂光为分别令人易解故分为四相说亦凡圣阶渐作次第说若一圆观中道不可思议法中即不可说不可示况复论所期土处有是非耶。
　　第二十三疑问引文释不纵不横义大小乘师各有三者。
　　答此明其各是偏证非圆意也此是依义立又明此三解若不识圆将法偏况显出圆理若欲得经论所出但寻上品师之文出处便依此等六释大小六师即古辈先德人师立义皆有二意大护谦故不出其人二简繁从要故义用是急人名是傍若要须微求出经论处且当宗学人大唐一国皆同禀一实见悉信大师所录依教奉行文外余词大师不通致令后学并不根寻必经论有者任捡经论而自传录亦如大论数有其例彼论云又有人云如此等例不少亦译人简要以理为正余意属事门故收何必须成觉也且当宗中如此之例亦复不少何但此一收也知之。
　　第二十四疑问三点圆伊不纵不横不并不别举横川走火火纵横纵横并并别。
　　答今见疑问不见用法单见事求何也本此圆伊三点元喻三德法身案光明疏凡一十个三法皆一三无异在果时谓三德三身三解脱在因时云三德三烦恼三识等如此之三法一一此中体不相离三一身三身三不定离则非一合亦非三名不可思议之三一也即举圆伊以为其喻三因以比其功耳若云横川即竖四教意若云走火即横四教意如此分横竖故非圆法我今如来藏智三德法身何尝次第何尝不次第何尝偏何尝圆何尝不偏何尝不圆今此圆中其法如此故能次第能不次第能偏能圆故名不可思议如圆伊三点其法如是今不见法况但见事求故云非宜也文中云三点具足即成圆伊如今但取一点自体相即那得非得伊非伊何得不纵不横只是一分点字若如此见无情只说一点何处有三若尔何只有一身无三身也只有一德无三德也众生只有一性无三性也只有一烦恼业无三业也如此三数逦迤配之但此一而二三也若云秤互相即只得其名此何名也此名何所召召何理也若言横川走火亦复点字者亦非也本将偏以显圆明横川走火非今将点字称虽难此何显名故知非也古德释秘密藏云解脱之法亦非涅盘如来之身亦非涅盘摩诃般若亦非涅盘释三法各异亦非涅盘我今安住如是三法为众生故名入涅盘如世伊字三点若并则不成伊纵亦不成更举喻释如摩酰首罗面上三目乃得成伊三目三相一在额上二如人眼故举此况伊也三点若别亦不成伊故结云我亦如是今故只取一点作不互为不纵不横义云今释与经异者具如先述应知仁者用心大论取意太过失圆伊义今若作此释只得一点不得三点若尔与为论只单得一分法身并无报应只云一分能应德般若解脱并无此是孤独解脱无诸权用声闻一法尚非具足况如来圆常耶。
　　第二十五疑问引文云乘戒四句破事戒受三恶身持理观见佛得道又案持相文云前来诸戒律仪防止故名不具足中道之戒无戒不备故名具足又云理观观心论持戒者具足能持上十戒也疑云若准此文乘急之人无戒不备何故名为戒缓亦名为破事戒受三恶身者。
　　答以理观观心具足持十戒者理中无造作何论持破又云中道之戒无戒不备此理与中道左右异名无二体也既无造作但名理戒持之是乘乘於此乘见佛闻法而事戒律仪之中违犯七聚以违犯事戒故的须受三恶身何以故违事戒故以乘急故於恶道身见佛闻法今问乘急之人无戒不备何故名戒缓者　答单观此乘缓事戒否乘戒两事各别体不相关不得将乘戒为事戒故四句中各具乘缓急义为(去声呼)有缓急故报有升沉乘是理戒戒是事戒若事理合持是第一句受人天身於华严中见佛闻法岂有三恶道受余如常谈今何事事单守一理既无造作此理何所至到若尔此理具无记之体守此为三恶之根何谓是持戒不应尔。
　　第二十六疑问引文云无明痴惑本是法性以痴迷故法性变作无明起诸颠倒等疑云痴迷与无明此二有何殊而云痴迷故法性作无明又元初无明为从法性起为从法性外起若法性起法喻不合若外起者无明痴迷法本非法性也又元初法性由何等因缘而起痴迷也。
　　答此难意太过文云无明痴惑本是法性以痴迷故法性变作无明起颠倒善不善等彼举喻如寒来结水为氷水本非氷被寒所加法性本非痴迷被无明所加变作痴迷迷生故造作诸恶业如寒寒重故以水结成氷所问为痴迷与无明此亦何殊者　答无明与法性净秽无乖的迷悟论此即无二元理既一无明与痴迷不是两物何名无明何名痴迷　答触事不知名为无明只缘触事不知名之为痴以痴不知故不识是非故名为迷为此无明不知不识不知是不识非造作诸业招生死果十二因缘三世轮转此即是迷若法性者本是清净一如真谛谛备万德不是痴迷今只为无明所覆法性不明全此法爱作无明无明若明朗然大照此无明全是法性此法性全是无明何以故迷故悟故下文云无明即是法性见思破即是无明破无明破即是见法性何曾是二如人迷东为西至可悟时即上来迷西处便是东无别东也不得离无明外觅法性不得离法性外别觅无明先问元初痴迷为从法性起为法性外起此合即是两体更喻说如一人具解种种妓得种种名克名定实非二人也应知不得言从四句起皆妄计也中论所破(云云)
　　第二十七疑问五品十信差别不同诸忍位号亦异者。
　　答五忍名位次第如仁王大师配位释名随处取理故有不同仁王据别法华中用义据圆大师立义具准经文法华经中所列五品十信文相格量非不分明乃约如来在世灭后之异佛世时四信弟子佛灭后名五品弟子若约修证论其阶位无差别大师云约佛世灭后之异耳又云初随喜品是入信心位分一品为两心五品即十信心即是铁轮六根清净位也已上并是大师说法意应凭取解何更构疑若於大师至疑更从谁受法耶言忍位不同者大师立义凡诸所释皆通别两途若准通释初伏忍名极至等觉总名伏忍下四忍亦如是其第五品寂灭忍从初伏忍随其伏处烦恼不起分得寂灭忍之名亦寂灭忍此是分寂灭义余四亦如是已上通释若别释者从初伏忍终至寂灭是妙觉位此则终极为寂灭忍也今依通义故忍名处处不同亦是圆别异故不同也仁王中有一往义亦有再往义一往者从十信至十向名伏忍即十地名信顺无生三忍据下再往中即第十与佛同为寂灭忍此是一往义若再往者於十地中分别五忍谓前四十心为伏十地初三为信四五六地为顺次三为无第十与佛同为寂灭忍言第十与佛同者此位开两即等觉菩萨及妙觉也又言今家释但言伏亦无信忍者下文取住行向为顺文在此既取住行向为顺明知取十信为信忍也此理明(矣)今取住行向为顺忍五品为伏为信即至住行向正是顺忍如此次第故不相违其趣如是望不疑也若圆位中初伏即是后寂灭即信即顺即寂灭但举一忍名即具初后是但得圆宗意诸不同自更何疑也。
　　第二十八疑问引文破法遍中见思即是无明无明即是法性疑云见思惑即无明何故文云初信断见二信已去断思惟惑八九十信断界内外尘沙惑也十信已去断无明又见思等即无明者初信位应见中道何故待至初住方得见乎辅行释意不明者。
　　答止观本文中总相说亦名圆说辅行中别相说总相说者见思即无明同一体故只为有无明故便生见生思若无无明见思无处生无明本是法性只为迷故法性变作无明无明若明法性即显法性若显无明即破无明破即见法性入实相空既入实相何法不空与非破遍何也辅行中别相说者云若从文说见思障真无明障中若从意说见思之外无别无明何者体法性见思岂离法性故云亦即法性何故以同体故如此销释甚为分明不测高意如何取别称意不明请细寻之(云云)。
　　第二十九疑问引文云始自初品终至初住一生可修一生可证者谁为其人若龙女是应先世种修非一生修证之例也又引起信论云是菩萨或示超地速成正觉以为怯弱众生故说於无量阿僧祇劫当成佛道又云以为懈怠众生故示如是无数方便不可思议而实菩萨种性根等发心亦等所证亦等无有超过之法以一切菩萨皆经三阿僧祇劫故但随众生世界不同所见所闻根欲性异故示所行亦有差别者。
　　答如此二说本非相乖只为机悟不同如来种种方便为对懈怠众生说佛道长远久受勤苦方可得成为治厌长众生故云佛道易得然诸佛一法本无长短亦非难易皆是随机性也为怯弱者说法长劫故下文证为懈怠者示如是无数方便不可思议而实菩萨根性发心所证并皆俱等此文证上上机也有言无有超过之法一切菩萨皆经三阿僧祇劫者此证随机说法示中机也所所但随众生世界不同故所见所闻根欲性异故示所行亦有差别者此即俱证顿渐之机是悉檀随机性施益之义也释随众生世界不同者即有三五七九乘机缘不同也释随云文明矣断见者约机且分四品谓上上上中下上上机乘上上乘即见实相理具一切佛法无缺少也即圆顿入也上机见实相事一切法无非实相故此人得事不同理谓须假缘修方便显出此理次第修行故此别教也中机见体法空真下下机折空真随见闻处悟解脱破恶故是对治也随见闻处欢喜是为人也随见闻处得入理是第一义也故立根欲性异根即世界欲即为人性即对治异即第一义也愿见长者示长愿见短者云短如此悟解在机故菩萨示亦超四悉檀之益也更别示者前本文云一生可证者约理也经云龙女者约事也且理者圆极之理无初中后一念备足无所阙少颇有凡夫初发心时便登正觉者此理即有此事即无也能知此理具足圆满者此身心而是三身三德十界三法具足一心三观是了了分明见具足无减修若备此知即是一生可修一生可证之义离此修外无复别论离此证外无复可证即是此生得义不待进位登到初住方破无明耳夫无明是出假名若知无明即是明明了何处更有无明只为朝夕行住坐卧即全是无明若能了达即此朝夕行住坐卧便是明了不得将明了了见之是无明若尔者众生作明白之见行既非是明菩萨更示何法而令求解脱耶可云发心毕竟二不别是其义也今理既备心令此知依法行即是到妙觉地岂假历别方便诸教简粗显妙千彻万途耶我今能如是知亦如是行如是证任运如是观智恒随弥又弥明转深转固功德智显故四十一位始末并如即大品云初阿后荼无二无别此是理具顿见顿修非谓不修而自进路名之曰修故经云烦恼即菩提结业即解脱生死即法身不待断然后证故是顿故是圆也举龙女答是事也终不以不修而自得果今且举此事作答证其圆顿得而有积修之义者正是龙女初发心时一发一切发圆见中道理能依圆而修但於事戒缓而受於龙报而於圆乘急於彼法华中而现作佛事故於此生而速证圆位之义如此故不应别觅其证也如此说者可以意会之不可以事求之难云。
　　第三十疑问止观中用气治病文谓吹呼嚂呵嘘[口*诗]皆於唇吻吐纳转侧牙舌徐运心带想作气者疑云此等六气一一作气其如何等。
　　答如文○吹去冷鼻徐内温并是一一作乃至[口*诗]去劳乏鼻内和补皆出於口门吹者其相如吹火法是鼻中徐徐纳其冷气内於腹中带想者带凉冷之想想其凉冷之气从鼻湍入至齐轮绕香轮又还到鼻带其凉冷之想想其气出入所到一毕已又更作重吹重纳取钵中绡了觉以嘘凉也是以一法也呼气者依名作气呼(虎胡反)呼法如此此经举出尽后还出鼻中徐徐纳同得体凉此两气共治乏用鼻内和补嚂气亦如呼气法尽气任去依嚂名依气治法如文呵嘘[諿-耳+可]各依名呼召之即是也但依虚言呼唤依字呼之即是只为彼方言不同故未语耳又疑云各各作气其如何者若劳乏即用吹呼气治病及除风用嚂气治一一依文用气次一一和补但觉稍稍有效可即带想除之补之是也又息有四伴如文细心推之即是无别法也又则则则劳则定言上三不是息守之则散则结即劳守息则定今应去上三伴守第四息大师果果之命人识知如文可解请细详之即是又出入有尽有不尽者文具细委之非言示面对方决又云别运十二息者带假想心若有上来六种疾病此吐纳以吐六并纳六共十二息以共治之带假想者如冷须带暖想若热须带冷想想此冷热息到其病处此谓假想也故名依息带想即能治病也然此六气四伴十二息想如文已细作了若得之见文合得虽然甚难至难此须面对口决文字中传示难会也知之。


　　六月一日天台山僧维蠲谨献书於郎中使君(阁下)维蠲言去岁不稔人无聊生皇帝忧勤择贤救疾朝端选於众得郎中以恤之伏惟郎中天仁神智泽润台野新张千里之帱再活百灵之命风雨应祈稼穑鲜茂凡在品物罔不悦服南岳高僧思大师生日本为王天台教法大行彼国是以内外经籍一法於唐约二十年一来朝贡贞元中僧最澄来会僧道邃为讲义陆使君给判印归国大阐玄风去年僧圆载奉　　本国命送　　太后纳袈裟供养　　大师影　　圣德太子法华经疏镇天台藏赍众疑义五十科来问抄写所欠经论禅林寺僧广修答一本已蒙　　前使李端公判印竟维蠲答一本并付经论疏义三十本伏乞郎中赐以判印光浮日宫丕冒遐裔恩流永劫道德日新烦黩　　听览不任悚惧。
　　僧维蠲谨言
　　开士维蠲弘传天台　　智顗大师教教迹贯微妙门了最上乘旨绕诸经诸论之秘密得先佛后佛之定慧非天与玄机神授朗智虽白首枯心不能了达今维蠲上人者传此教已十余年决疑义如泉流导幽枢若氷释听者受者甚闻韶之甘利根钝根同一雨之润豁圆载之来叩答　　彼土之遥仰两地空斋一朝玲珑仁智相逢一何盛也烟波万里掬玄珠而还云山岿然摇风期之念又二十载何其敻耶迈佩竹符於名岳之下聆高僧之嘉话洗浙烦虑如揖灵泉深戁[言*甹]才不称所请。
　　开成五年八月十三日朝议郎使持节台州刺史上柱国赐绯鱼袋膝迈白
　　圆载阇梨是东国至人洞西竺妙理梯山航海以月系时涉百余万道途之勤历三大千世界之远经文翻於贝叶乡路出於扶桑破后学之昏迷为空门之标表遍礼白足淹留赤城游巡既周巾锡将返恳求印信以为公凭行业众知须允其请。
　　开成五年　月　日朝议郎使持节台州刺史上柱国赐绯鱼袋漆迈给
　　付日本国经论目
　　大悲经三卷　　新译般若心经一卷　　唐梵对书佛顶一卷　　仁王经疏一卷　　金刚经疏一卷　　菩萨戒疏二卷　　念经仪法一卷　　随自意三昧一卷　　四十二字门一卷　　小止观一卷　　华严义海二卷　　华严还源观一卷　　华严十玄门一卷　　注法界观一卷　　注止观偈一卷　　止观科节一卷　　止观科文一卷　　六妙门一卷　　释氏血脉谱一卷　　修禅法行一卷　　还源集三卷　　佛窟集一卷　　大师口决一卷　　陈宣帝书一本　　圆式论一本　　义要一卷　　中道因缘论一卷　　形神不灭论一卷　　法王诏一本　　心王赋一本　　答日本国问一卷
　　问释签云今法华是显露等者对非秘密故云显露於显露七中通夺而言之并非七也别与而言之但非前六何者七中虽有圆教以兼带故是故不同此约部说也彼七中圆与法华圆其体不别故但简六此约教说也(已上文也)今寻文意若约与义则法华经同八中圆若尔此经亦为顿渐化仪摄之为不摄耶又约夺义则非八摄若尔者此法华经为何化仪为化法此义如何。
　　答玄文云余经赴缘取益法华唯论布教之元意经云我本立誓愿欲令一切众如我等无异誓以一乘化物也众生根钝未堪纯一顺十方佛於一乘道开出三乘八教接引调熟四十余年八教未合不得称意也今正是其时决定说一乘化一切众生皆令入佛道如我昔所愿今者已满足佛意畅也终从一而归一废诸方便唯圆实一乘故八教不摄也圆人佛眼所见众生即圆满法身佛也五义释题不同诸经诸经有圆圆即是妙妙体无异将部往望彼有兼但对带之粗法华唯圆故独称妙八不摄也实相为体体亦无二将部往望诸经实者自实权者自权隔历不融未同一实今则一相一味故非八也一乘因果为宗散心小善二乘偏行悉是圆因寿量尘点本地三身方是妙果八教之所未开也断疑生信为用燋种根败能生华果如聋如痖咸得聪明必死之人更赐寿命如斯之用八教所无也名体宗用既别教相固合不同故法华经非八教摄也然离八教外无别一教复对化仪化法辩也仪者威仪布致次第也顿渐不定秘密顿渐对五时不定秘密约顿渐中义立耳化法有四藏通别圆揩定轨范不移易也仪中用法法须约仪参而不杂也若单约化仪华严唯顿余经唯渐文云鹿苑至涅盘渐也又云从牛出乳五味皆渐也诸如此文且约化仪法华渐也玄文第一卷判教相云今经若法被缘名渐圆教者渐即约仪圆即约法文句云华严顿鹿苑至般若渐法华是会渐归顿诸如此文顿是约法此仪法合辨也已今当说法华第一一乘圆妙迥异余妙牛食肥腻即出醍醐圆顿机击出无作法轮复有一行是如来行今当为汝说实最事诸如上文此唯约法明也学人细寻方免杂乱。
　　问大毗卢遮那经一部七卷薄伽梵住如来加持广大金刚法界宫为一切持金刚者演说之也大唐中天竺国三藏输波迦罗唐言善无畏译今疑如来所说始从华严终至涅盘无为五时四教所不该摄今以此毗卢遮那经何部何时何教摄之又为法华前说为当法华后说此义如何。
　　答谨寻经文属方等部行声闻缘觉故与不空羂索大宝积大集大方等金光明维摩楞伽思益等经同味具四教四佛四土今显毗卢遮那於法界宫说乃是法身寂光土从胜受名也前后可详。
　　问玄义第二云今家破光宅因果之六义一一难之具以四一四六二十四今疑若难昔因果时为破因果之实体为破因果上邪执若难今因果亦复然也为破因果之实体为破因果上邪执。
　　答光宅判五时法华当第四时对前三称妙对涅盘未得常住大师判法华与涅盘同味前四时只一酪味唯粗余三味有圆圆即是妙却成十二妙光宅言法华妙妙未常住未常是粗成十二粗此破执昔粗今妙因果俱实义俱不成也。
　　问又云正论今意为二先略用彼名显於妙义因具三义者一法界具九法界名体广九法界即佛法界名位高十法界即空即假即中名用长即一而论三即三而论一非各异亦非横亦非一故称妙也果体具三义者体遍一切处名体广又已成佛久久远远名位高从本垂迹过现未来三世益物名用长是为因果六义异於余经是故称妙今疑此因果六义与莲华六譬若有相对耶。
　　答玄文第七释莲华处云二门六譬各有所拟如文次第取为莲故华对此六也。
　　问又释签中释佛界十如是文云又约现生后论九论十者有现报故名为有报无生后故亦言无报始自初入变易土中受法身性既并无复隔生之义故无生后二种报也今疑无漏为因无明为缘生彼变易若无隔生者妙觉位佛损生竟时无明为缘所感之身为不弃舍为当弃舍若不舍者虚妄和合所感之身何为真身若弃舍者既有隔生何为无隔此义如何。
　　答妙觉位佛觉一切法悉是真实虚妄和合元本清净无可弃舍无生可隔达法性源本无生死名损生竟空中无华何必用遣但佛眼未明谓真可证谓妄可舍耳。
　　问法华玄义判释圆教二谛义云取意存略但点法性为真谛无明十二因缘为俗谛今疑此十二缘为是生灭为不生灭若生灭者何故明圆十二缘文云不思议不生不灭十二因缘若不生灭者何故明圆假观文云达此空时观冥中道能知世间生灭法相如实而见名入假观。
　　答圆人解生灭即不生灭不生灭即生灭生灭即俗俗即真世间相常住也能知世间生灭相真即俗也但寻大师释法本不生今则无灭义自分明。
　　问又玄义云别教无量四谛非前二非后一正说恒沙佛法当名然实通缘诸四谛次第为论不无傍正初心缘诸无量发心誓愿初正以生灭四谛伏通见思傍修三种次正以无生破通见思谤修两种次正以无量破内外尘沙次正用无作伏无明次正用无作破无明(已上文也)今疑此断伏义据何经论华严璎珞仁王新金光明胜天王大品涅盘等经十地摄大乘地持十住婆沙大智等论如是经论虽明地位而未有此傍正伏断请示诚文。
　　答别人徧学四教初以生灭伏见思此最浅故别人不以此断用无生断见思未能即中故用无量最后方断无明经论四疑当人各各伏断今偏语别人学四伏断深浅互入不专一文所列诸经何足为证信有别人徧学四教义自明白。
　　问今疑彼璎珞经未有忍名然今案仁王般若经初四十心咸为伏忍今家解释但信为伏亦无信忍又复彼经意十地初三以为信忍四五六地以为顺忍而今家判取住行向名为顺忍如此相违其趣如何又至明圆教位用五忍名不似诚文今疑仁王是明别圆二位若准彼经初四十心以为伏忍今此圆位取五品位名为伏忍彼经便举四五六地以为顺忍今此圆位十信为顺彼经即以十地初三而为信忍次三顺忍次三无生第十与佛同为寂灭今义即举住行向地等觉为无生忍但佛独以为寂灭忍非但别教忍名相违圆位忍号亦不相似是义如何。
　　答四十心为伏者正是别义地前未断无明故得伏名初三为信得四不坏信理亦别义也四五六为顺顺中也圆家住行向正同此三地经四十心为伏忍通初后说也圆五品为伏伏初也十信为顺趣向为顺也但圆教初心即具五忍且借别位分高位耳既是暂借何必全同经次第也智者依义不依语也。
　　问又云若有为门从门证果三德具足不纵不横因亦如是一法门具足一切法门通至佛地华严云从初一地具足诸地功德大品云初阿字具足四十一字功德三门亦如是是为圆四门相今疑若云一地具足诸地功德者圆人但居初发心位不应经历二住已去若经历者何故今云一地具足诸地功德也又释一一字以表一一位如何。
　　答圆人一住即摄法界尽住外更无一法可得阿之言无无即无住无生无上无为无得四十二字四十二位只是一无住法耳此即空真谛也虽一位一字具一切位具一切字此即假俗谛也真俗不二而能照二即中谛也点空证位位位皆空日行空中何废朝夕如人受戒一受不退常寂然何妨夏腊犹存小大此准南岳四十二字门附往自看。
　　问又第七卷明本因文云本因妙者经言我本行菩萨道时所成寿命者慧命即本时智妙我本行者行是进趣即本行妙也菩萨道时者是因人复显位妙也一句文证成三妙三妙即本时因妙非迹因也(已上文也)今疑诸大小乘经论明释迦迹因能化与所化名号甚分明今此本实佛从何等如来最初发大心也本行大道时其别号如何。
　　答三世诸佛道同同开三显一开近显远开竟三即一近即远经云我於伽耶城菩提树下坐近也教令初发心涌出初发心远也我於道场中说寿亦如是此弥勒同释迦也同即是同体大悲含一切无复自他远近无差别国劫名号一切佛通名毗卢遮那国通名寂光通名实报亦无界分寿量但云无始无终毗卢遮那经云我一切本初号名世所依说法无等比本寂无有上皆同寿命同种子同依处同救世者即我今一念圆解全尽三千三千外无一毫法授记作佛悉迹中事耳。
　　问判教相文云判教相者即为六一举大纲乃至六增数明教一大纲三种一顿二渐三不定此三名同旧义异也今疑一家文中多用四教判一代教今至此文更立三教何为正义。
　　答大纲即化仪也顿中广引诸经说顿结云此教相顿非部顿也恐人滥化仪故此结也教即法教部唯华严此乃仪中引法比说也但三不四者秘密非文可传存义而已今论文部故此略也。
　　问又云法华八千声闻无量损生菩萨即是前熟果实於法华中收更无所作若五千自起人天被移皆是后熟涅盘中收今疑彼涅盘中未有退座五千被移人天得果之文何为涅盘中收请示其文。
　　答此准义入涅盘是捃拾教三告大众有疑当问众皆默然无疑五千人天是佛弟子四众之数闻一切众生悉有佛性悉皆作佛而默然者义当收也。
　　问玄义第十末文云记者私录异同(云云)释签云从记者私录异同下是章安杂录记异闻不关於记大师说也故不依文次亦无浅深於中为二初杂记异闻次惟文下述已推师结前生后初文为四初料简般若与法华以辨同异二明经论诸藏离合三明四教名义所凭四破古五时七阶不同今疑此文既云不关於记大师说也今此异闻为从谁闻请示其人又寻签意初从记者私录已下至讫一无二焉是当正明异闻文纸数稍及五六枚也然就其中义门繁多为用不用为当简用此义如何。
　　答异闻补赞防毁极为藻镜况章安助释不共般若亦授记声闻大师未出不共即圆圆人知一切法有安乐性声闻何不作佛般若未明说耳。
　　问今疑若依后释者以迦叶等既名定性令在法华授菩提记何故初释云若定性者彼土得故未来得故此义如何。
　　答定性未来得是不预法华会不遇佛人自谓灭度更於余国谓方便土也败种是通弹呵非谓便是定性迦叶是最尊重弟子尚是定性何处更有不定性依疏说好。
　　问又法华疏第二云尸弃者此翻为顶髻又外国唤火为树提尸弃此王本修火光定破欲界惑从德立名然经标梵王复举尸弃似两人依释论正以尸弃为王今经举位显名恐目一人耳乃至云初禅有梵众梵辅大梵今举主摄诸也光明者二禅也(已上文句文也)净名疏第二云尸弃者此云火或云火首又言蠡髻似蠡故也望法华序恐是二禅王所言等者三四禅也(已上净名疏文)今疑若依法华疏者尸弃是初禅主何故净名疏云望法华序是二禅王此义如何。
　　答梵王为三界主二十五有别立一名住在初禅初禅不全摄如一刕刺史不得摄为一刕人或住诸禅亦管欲界梵云尸弃唐翻火顶天竺自有二说一云火谓火灾顶如头顶此初禅也一云顶谓顶盖火不到处二禅也大师依天竺具此二说。
　　问疏第五云如身子六心中退大记云六心中退者准璎珞意身子於十住中第六心退恐是尔前见思俱断至六心时见犹未尽六心尚退今疑若别位者初破见正入初住从二住至七住破於思假八九十住正是侵习若圆教位者初破见假正是初信从第二信至第七信是破思假八信至十信断正习尽十住已上断无明或分身成佛今言六心见犹未尽者是何位。
　　答大师菩萨戒疏云身子六住退有云是六信六住义终难成既堕邪见六住无此义只应呼信为住耳别教七住断见六未断见堕邪义成。
　　问摩诃止观第一明圆顿观文云圆顿者初缘实相造境即中无不真实系缘法界一念法界一色一香无非中道辅行记云自山家教门所明中道唯有二义一离断常属前二教二者佛性属后二教於佛性中教分权实故有即离今从即义故云色香无非中道此色香等世人咸谓以为无情然亦共许色香中道无情佛性惑耳惊心今且以十义评之使於理不惑余则例知一者约身言佛性者应具三身不可独云有应身性若具三身法身许遍何隔无情二者从体三身相即无暂离时既许法身遍一切处报应未尝离於法身况法身处二身常在故知三身遍於诸法何独法身若徧尚具三身何独法身乃至十者随教三教云无圆说遍有具如彼记今疑如云若三身性遍诸法者何故在有情身有知觉义在非情中无知觉义又如有情发修成佛无情亦应发修成觉何故不尔复如杀害有情得罪伐无情等亦应得重故何不尔此义如何。
　　答大师要决者一心三观也一念心起起无起相彻应唯空三际寂然了不可得无见闻觉知相无眼耳鼻舌身意相空观也一念心起有三千世间相国土世间一千山河大地日月星辰是也五阴世间一千染净一切色心是也众生世间一千六凡四圣假质是也一念心起三千性相一时起也一念心灭三千性相一时灭也念外无一毫法可得法外无一毫念可得也此心性圆明一而能多小而能大染而能净因而能果有而能无故一一色一一香一一念介尔有心即具三千也一处见多多处见一一念即多劫多劫即一念重重互现喻天帝珠网此假观也一念心起起而无起三际寂然无起而起起三千性相非空非假双照空假此中观也说即有三名字照时不作三一解只念念见自心性任运非三非一亦不用破除身心亦不要安立境观念想断处一切时中任运心常三观也人无圆机自谓我是凡秽我多烦恼我智慧劣布我是生死人乃翳眼见空华空中实无华也圆人观明触事全同古佛非分同也何以故法性圆理三德三身只是一念不可分故此圆理亦无次位为人未能任运常观观有断续我性未破破而未尽故分六即四十□位点空接引令自强不息或谓凡人但有佛法身性未有报化德用此乃别教中解非圆意也圆观惑业苦三本自无性全是三德三德本无住处住惑业苦中三身三道悉是假名毕竟空中了不可得无恶可舍无道可证才见有一毫理可依泊者便是妄境牵生心三观不明也学人嫌恶贪嗔痴作意断除殊不知此嫌恶心自是惑也若才觉起即照此起处自无性不可取舍三观明也若别作对治别作真如实相解别作佛菩萨想别运身心遍法界想此并非圆意前三教用心人也圆人即念无念耳若谓能觉所识别者是心苗非心性心性者三观中所明是也三观明时不见有情无情佛与众生若罪若福在我观内在我观外在我观中皆不可也。
　　问又云阴入皆如无苦可舍无明尘劳即是菩提无集可断边邪皆中正无道可修生死即涅盘无灭可证今疑言苦集即灭道者为灭苦集名灭道耶若尔者何为即是又三乘权教亦灭苦集以为灭道与此何异又若不灭苦集二谛为灭道者迷解混乱何为四谛此义如何又捡起信论云如大海水因风波动如是众生自性清净心因无明风动若依此文风即非水何为无明即是菩提此义如何。
　　答金口诚言谁敢不信须知我今一念圆解现时彻三际包十方染净罪福悉在念中念无住处全在染净处念即中理更何染净而不中乎罪福若在念外念未中也若在念中有何混乱念中不见有苦集故言断苦集本无复言不断圆人不断而断也。
　　问又约六即显是文云若无信高推圣境非己智分若无智起增上慢谓己均佛初后俱非为此事故须知六即谓理即名字即观行即相似即分真即究竟即(已上文也)今疑藏等三教明所历位各有诚文今此六即义致圆满未有经论分明诚文何等圣教的出其名请示诚文。
　　答如大师引释论五菩提证即义岂非证文华严圆闻圆信圆行圆位圆庄严圆建立既言圆圆乃即之异名若别有经大师应指今既义立学者何疑。
　　问辅行决第二引占察经云观有二种一者唯识谓一切唯心二者实观谓观真如唯识历事真如观理文今观於十界四运义当占察一切唯心(云云)今准此等文唯识唯心其趣全同更无差别然今案大唐天台山道邃和上决云唯识与唯心其义不同唯识者未泯境故唯心心境不二故唯识者亦狭亦浅所以者何存境故唯心者亦广亦深何以故不存境故今疑若准此决唯识唯心其义全异二师所立其趣如何。
　　答心意识三体性是同名相有异若言积集名心思量名意了别为识此对六七八识得名也若言一切唯心造心生则种种法生此意识总名心也若言识性平等识别已来此心意总名识也若言非意所图思量不及此心识并名意也若言稽首唯识性即佛性佛性是常心是无常此识深心浅也若言心性即法性法性即真如八识波浪此心深识浅也此心意识性并真如理相并分别事相识浅心深此四悉随宜为说无妨。
　　问法华三昧身开遮中分别十门至其第十证相之门约上中下各出三品三三九今疑然修证相必当须依佛菩萨说未知此等九种证相出何经论请示诚文。
　　答大师亲证岂得不信上上品即初住岂无经文下下品诸经或云闻异香精神爽利岂非诚言。
　　问果报章云第三为明菩萨清净大果报故说是止观者若行违中道即有二边果报若行顺中道即有胜妙果报记云言果报者在实报土若言实报无障碍土必出方便有余之外今疑圆顿中道正观本破无明期寂光土何故实报以为其期彼实报土顺道法爱为因无明为缘生彼土故应非中观所期果故。
　　答四教对四土教道说也差证法身时一切法界中事为实报土事事无碍也约理名寂光也寂光对法身实报对报身报身称法界身土可分乎约智名报身约境名实报土约理名法身法身寂而常照名常寂光土照只照三界处四身四土岂在东西无明为缘生方便土非实报实报用三观为缘耳。
　　问体相章云明字义纵横不纵横小乘有三师大乘亦三师其所立义具如止观今疑文中虽出大小六师所立未审其人何等经论出此立义请示所据及以其人。
　　答诸师纵横既言诸师固不专一经一论作此解者今人极多将此勘人看谁免过。
　　问又云一而三故不横即三而一故不纵不三而三故不一不一而一故不异此约字用释也真伊字义为若此辅行记云下约字义释者只是三点同是一伊显是一伊而有三点是故伊字非纵非横不同旧义故曰真伊今寻文意不纵不横只是点字[牙*牙]牙相即只得其名若尔横川走火亦复点字相应即得名为不纵不横何用新伊此义如何又涅盘经哀叹品云何等名为秘密之藏犹如伊字三点若并则不成伊纵亦不成如摩酰首罗面上三目乃得成伊三点若别亦不成伊我亦如是解脱之法亦非涅盘如来法身亦非涅盘摩诃般若亦非涅盘三法各异亦非涅盘我今安住如是三法为众生故名入涅盘如世伊字今寻经意只约三点明不并等非点与字[牙*牙]牙得为不纵横等何故今释与经意异此义如何。
　　答今出梵字样∵此梵书伊也川此横川也灬此走火也氵此沥水也横川走火沥水岂同∵也∵此并合也∵此点[牙*牙]牙也字喻既明三德可想。
　　问方便章明乘戒四句文云二戒缓乘急者是人德薄垢重烦恼所使是诸事戒皆为罗剎毁食专守理戒观行相续如上觉意六蔽中用心乃至云破事戒故受三恶身持理观故见佛得道今案持相文云前来诸戒律仪防止故名不具足中道之戒无戒不备故名具足又云理观观心论持戒者具能持得上十戒也若准此文乘急之人无戒不备何故名为戒缓亦名为破事戒故受三恶身。
　　答急有圆分分者对自身事戒全无且有解心故名为急若对俱急人此乘犹缓未荣修故解成种子未免三途若圆急人即成妙觉况有堕落应知缓急有千万品不局四句。
　　问安心章云无明痴惑本是法性以痴迷故法性变作无明起诸颠倒善不善等如寒来结水变作氷坚今疑痴迷与无明此二有何殊而云痴迷故法性作无明又元初痴为从法性起为法性外起苦法性起者法喻既不合若云外起者无明痴迷法本非法性也又元初法性由何等因缘而起痴迷也此义如何。
　　答涅盘云无明与明愚人谓二智者了达其性无二无二之性即是佛性十界中九界愚人也佛界智者也佛界不偏果佛圆人开佛眼者也圆眼所见无明本无是法性也九界未有佛眼所见法性悉是无明也亦何定一亦何定异观行人佛眼同古佛见也。
　　问次位末引文云能为他人种种解说清净持戒柔和者而共同止忍辱无嗔志念坚固常贵坐禅得诸深定精进勇猛摄诸善法利根智慧当知是人已趣道场近三菩提若尔五品之位在十信前若依普贤观即以五品为十信五心但佛意难知赴机异说借此开解何劳苦诤今疑所引经文甚不分明如何今判五品在十信前又普贤观何等文中以五品位为十信五心此义如何。
　　答五品出自天台经论无的名大师既住其位附法华普贤出此名目文不分明实如来难欲存别圆出入说耳五品对四教藏对五停心通对乾慧性地别对十信十信有两文出一云七信断见八去断思一云十信伏惑十住断见思圆人初信断见五品是假名伏位故是信前也若五品即五信或十信即一品分二信可约别教也。
　　问又破遍文云就文字论乃当如此意则不然见思即是无明无明即是法性见思破即是无明破无明破即是见法性入实相空方名破法遍也记云若从文说见思障真无明障中若从意说见思之外无别无明无明体性既即法性当知见思亦即法性若见见思无明法性是约名等五即论徧若取见性应至五即论破何须必至分证究竟名徧(已上文也)今问若见思惑即无明者何故文云初信断见二信已去断思惟惑八九十信断界内外尘沙惑也十住已去断无明惑又见思等即无明者初信位应见中道何故待至初住方得见耶又辅行记释意不明其趣如何。
　　答圆人无心断惑但作一真法界观粗惑先去真谛先立名为十信无明后断中道方立受十住名元只一心谁云去取烦恼尚菩提偏真岂非耶。
　　问又释修中位文云始自初品终至初住一生可修一生可证不待位登七地尔乃修习何暇欢喜始入双流今疑若始自初品终至初住位一生修证者谁为其人耶若龙女者龙女是应前世种修是非一生修证之例何者此是戒缓乘急人故若无其例此义何成又起信论云是菩萨或示超地速成正觉以为怯弱众生故或说我於无量阿僧祇劫当成佛道以为懈怠众生故能示如是无数方便不可思议而实菩萨种性果等发心则等所证亦等无有超过之法以一切菩萨皆经三阿僧祇劫故但随众生世界不同所见所闻根欲性异故示所行有差别(已上文也)若尔速成是方便说何故文云一生可修一生可证。
　　答决定三阿僧祇决定一生得皆对机破病言耳华严九世十世在一念中亦何长短远近杜顺是文殊化身云一念照入於多劫一一念劫收一切时处帝网现重重一切智通无碍碍华严相海品云地狱天子闻天鼓音悉登十地何曾要待三祇若不信者纵过三祇亦恐未证一性往望谁权谁实上人能问那知不近佛来且据今身言一生耳。
　　问气治文云用气治者谓吹呼[口*熙]呵嘘[口*诗]皆於唇吻吐纳转侧牙舌徐详运心带想作气今疑此等六气一一作气其如何等又云口吹去冷鼻徐内温口[口*熙]去痛除风鼻内和安嘘去满胀鼻内安销[口*诗]去劳乏鼻内和补(已上文也)言内温和安安销和补者各各作气其如何也又云息有四伴有声曰风守之则散结滞曰气守之则结出入不尽曰喘守之则劳不声不滞出入俱尽曰息守之则定(已上文也)今疑守之则散则结则劳则定者其相如何又出入不尽出入俱尽者其相如何又云次别运十二息者谓上下焦满增长灭坏冷暖冲持和补此十二息带假想心所以者何若初念入胎即有报息随母气息儿渐长大风路滑成儿息出入不复随母生在异处各各有息名报息依息者依心而起如嗔欲时气息隆盛此名依息前六气就报息带想今十二息就依息带想故不同前也(已上文也)今问何谓上息乃至补息耶又前六气就报息带想今十二息就依息带想者带何想耶。
　　答呵等六字但依唐唤牙舌自相当彼国字同唤别故未悟耳依报息任运父母生身息也想息运想作也冷想暖补热想冷补但学者多用者少大师十法观具如止观损益文处说并口决一卷附往当自审详。
　　承和十年五月七日从内里赐左小将藤原良相大夫副状送　　山家

　　 义真疑问

　　一　付法藏人非唯小乘者有大乘圣者事　　二　付法藏人传法一代时教经律论禅事　　三　智度论龙树所造千部论中出从何论耶　　四　通教三乘共之名六地已上事　　五　通别通圆有三根不同事　　六　大论中五种外加现般无色般立七种般事　　七　鸟空鼠即如虫食木等譬之事　　八　三轨天台约体一章安约名异判等事　　九　秋收冬藏之文有二义事　　十　光音遍净天之名有旧译新译不同事　　十一　别菩萨所学藏通别各开三教别人事　　十二　不离贫女家得金即取金有次六事　　十三　准西域记崇山四周为外部上茅等事

　　答修禅院问

　　菩萨罗汉且约时人迹中说既解一乘皆登住已上证法身地继佛传灯岂小乘人事须知二十四人有是古佛有贤劫当成佛有十地菩萨者也亦有记传别说通说如法华疏释声闻众竟总说本迹中明。
　　传何法者一代时教一乘妙理俱能传受经律论禅俱祖二十四人故后人不能具遂分禅律言灭后传付者作传家叙述如此非灭后方受也。
　　智度出何论龙树造千部论何但三部大悲方便等是宗论自建宗立理也智度摩诃衍是释论释经文今之疏流也故不从彼出。
　　从乾慧至第六三乘名未分共声闻至七地共支佛至八地声闻不侵习不到八地也九地共菩萨佛与菩萨同也转入第十无共名唯佛极果也寻文义势如此三乘共断正使罗汉不断习至七地已办也幸不违经何必破句。
　　通教菩萨位宽者通通通别通圆有三根也上根六地齐二乘七地出假或闻中伏断无明中根八地下根九地若伏若破并不定伏即教接入别行向破即证接入初地不可定断七八九也无十地人佛是通果果即别人行向地也故云果头无人。
　　大论有七种般涅盘一现是欲界身般五那含为五是色界般第七无色般今上流无杂修人是五含之一故是色界摄不是论中无色般数科目别故。
　　鸟空鼠即如虫食木偶得成字指事讥耳不合问何虫何鸟解字解空。
　　三轨大师约体一体一故出诸权章安约名异名异故别对教相意欲览总识别乃非一非异亦不相违秋收等文有二义实如高解但玄义只要证声闻唯圆一味故引文至更无所作涅盘复开四教故有阐提无分各有其意引亦何妨三慧既证玄文只可从本。
　　经云光音遍净天旧译云光音二禅通名也遍净三禅通名也新译云少光无量光极光也故知光音通名也既作通说第一天与二禅邻接初禅初成故第一天先下耳疏约别名故第三天也。
　　三各开三即别教者别人遍学四教学藏通法藏通各三岂非六乎别人学通非实藏通人别教自分又三岂非九乎四百五百此两结集三藏六百年撰集婆沙论三会既别年人岂同。
　　不离贫女家得金即也贫女得金即富可喻众生悟圆即佛取金有次岂非六乎耘除草秽伏惑也掘土近金似见有物物未分明岂非相似经虽无文岂无此理八十八千古旧本有疏断不可今并不行何复更觅。
　　准西域记崇山四周以为外郭此说上茅城上茅城北小城乃名王舍王舍去上茅城可二十里灵鹫是上茅罗城内子城东北角此记是玄奘说玄奘唐人贞观年游西域据所见录经论依古指上茅为王舍城既不同东西亦别佛说久远通指五山真谛别示五山处所白土即灵鹫在山城中亦不相违也。
 释疑

　　一　卢舍那佛所说戒人法权实　　二　二种五种唯识八识九识色心　　三　即身成佛者为在初住为复在相似　　四　解广高长者即身入佛位入法华三昧否　　五　断惑不断惑成佛又草木成佛诚文　　六　权实诚文又法相三论华严三宗诤论是非
　　日本国内供奉光定法师　疑问
　　疑云卢舍那佛是他受用法身国清百录　智者大师普礼卢舍那台上之佛是则别教佛也佛若是权所说之戒亦应权也今卢舍那佛所说戒既自性清净戒即是本原真实何故所说戒体是实而说戒之佛是权若言自性清净戒是毗卢遮那佛所说者毗卢遮那是自受用法身对谁说於自性戒乎案普贤观经意戒之和上是大日如来经云释迦牟尼名毗卢遮那遍一切处等故此和上所说戒可名自证戒也佛既是实戒亦应实未审大日如来赴机说者为他受用佛戒为当自受用佛戒又此赴机所说戒为自证戒为非自证戒请示权实同异。
　　述曰别圆二教并具三身且别教有教道证道二说若据教道人法俱权以教道诠离边兼果头无佛故所以教道自他受用并是权意若入证道证理同故自他受用并是真实以其果头有实证故所以台上之佛不论自受用据教道则二佛皆权据证道则二身俱实也戒之权实唯佛所说然夫戒体非权非实但由教道证道权实有殊遂使内证自性之戒致有权实之异如水本来非方非圆唯随器然为方圆之相又自受用他受用者只是一体上二名也自内证理受用法乐名自受用将自所受微妙法乐向他菩萨宣说全彼受用此妙法乐名他受用故随其作用两向得名然其佛体元来是一矣戒体本无自他之异随佛方有自他之名将自证法向他说之因知自受用佛戒他受用佛戒其体同也若圆教三身俱实戒体必是自性无作亦以自证赴机说之说默自他受并是同体此义易知(云云)。
　　疑云有人建立二种唯识一者性唯识二者相唯识性唯识者以真如等无为诸法为体相唯识者以有为诸法为体五种唯识者一识之性故唯识谓真如等无为法也二识之自性故唯识谓八识也三识所依故唯识谓五根等也四识所缘故唯识谓六尘也五识之分位故唯识谓不相应行也今疑约八识建立色心为复约九识建立色心又八识色心与九识色心同异如何又八识色心为是生灭法为复不生不灭(云云)。
　　述云八识九识者数之盈缩非硕异也第九是识之本性八观是识之相用迷性乃八识俱缚造业升沉故有六道之殊悟性即八识俱解脱悟有浅深故四圣差别性之与相如水及波性相俱举故立九识若没性存相只立八识所以八识九识皆无妨也如言第八海中七识浪起者相中论用也如来逗机奢促随时苟执一边仍同众盲之触象(矣)又八识色心者即生灭悟者乃知不生不灭本来不生不灭今谁灭乎色心同异者若直论法性论之色心皆是法性以法性无异故色之与心并无差别法华经云十方佛土中唯有一乘法等华严经云三界唯一心心外无别法心佛及众生是三无差别迷此理则固执色心异也若了差而无差无差而差则任说同说异於理无失(矣)。
　　疑云即身成佛者为在初住位为复在相似已来若言在初住者从分段入变易必有隔生义如何得云即身成佛若言即身成佛只在相似已来者依何经论而立斯义又南岳思大师及智者大师亲说即身成佛之义请示其文。
　　述曰即身成佛为在相似为复在初住有何凭据者若直就心悟论之不同观行名字回心即佛若论遍应法界分影自在之时相似初住即身成佛皆得何者常途所云由相似后心断初住之障方入初住若相似位中不断无明何由可入初住之位相似位人决断无明八相成佛方名初住所以断障见理之功正在相似当其惑障已除与理冥会之时方得初住之名若以断障入住之能即身成佛正在相似位中然证理已后能起真应方名初住由将相似之身入初住故住亦即身成佛况复不舍初住之身极登妙觉哉然从分段入变易故有隔生入者有即生入者若入变易后定无隔生之义法华经云父母所生身得清净六根无量义经云即於是身得无生法忍验知即身成佛有凭可信南岳云一生欲入铜轮之位领众太早只净六根止观明中道观云一生可修一生可证玄义云圆教肉身菩萨一生有超登十地之义斯乃二圣口说即身成佛之文然只净六根者是大师监失光藏德谦让之言为遮凡夫疑悞故也法藏法师云南岳天台德行难测为是等觉为是妙觉此方名德多云南岳大师应是地上之圣不尔何能於此唐国舍方便生日本为国王大作佛事此乃自在所欲生应法界之用也天台和尚能融万法为一心於一心上点示万像吐讷自在辨才无穷在众独步能感物心在生灭后奇异甚多若非大圣何得如此因知藏公之言有实可信。
　　疑云一法界具九法界名为体广九法界即佛法界名为位高十法界即空即假即中名为用长解此义者凡夫即身入佛位否又於一念中一法摄九名为体广一念中九无非佛法名为位高一念十法无非三谛名为用长得解此义时便於即身入法华三昧为复於异世得入耶又以父母所生身得解此义修行之时即此一生入於何位颇有知而不修行者自然得入圣位否若言有者六即位中入於何位。
　　述曰所言解十法界高广义即於此身入佛位否等者若论性德不简凡圣无始已来未曾不具据此论之即此凡夫无始之时早入佛位岂至今世论其入与不入耶若论修得只是显得本有之体也理无渐顿之异显之迟早由人勤怠即生隔生思之可知虽即本来具足然唯知而不修者叵有得圣之期如临路不行终是无达期所以知性具足之理须勤修行矣入法华三昧准之可知。
　　疑云断烦恼成佛为复不断烦恼成佛若言断烦恼成佛者便同三乘教若言留烦恼成佛者既有烦恼障何得成佛又此惑者为离身外有为当不离身有又体遍一切处名为体广已成佛久远名为位高从本垂迹三世利物名为用长得此意修行者於凡夫即身得入分真究竟位否若言不入分真究竟位者即身成佛则有言无实又即身成佛及草木成佛若有经论诚文请示其文夫立义者有诚文则可信无文则不可信也。
　　述曰且言断烦恼者成佛为复不断烦恼成佛等者烦恼当体即空假中若断烦恼即断三谛菩提即烦恼如金即师子烦恼是菩提如师子即金也处烦恼大海起法界广用方名不断烦恼起诸解脱然实相非断非不断如来随机张网多目虽说断说不断然在佛心断而不断不断而断非断非不断若晓斯意断与不断无妨夫圆教菩萨心行如海以万法为化门若嫌同三乘殊乖普门示现(矣)烦恼不在身内不在身外不在中间然亦不离内外及中间如是而有又言得体广位高用长之意修行於凡夫即身入分真究竟否者此义已如上十界高广中意然久远成佛不出今之一念三世利物何曾异时自心具足百界三千有佛无佛性相常然住但以无明所覆累劫不见若返迷还源之时回心即佛三身四德具足无减以此观之分真究竟在凡一念若论修得随惑厚薄见理明昧仍有地位之阶降若根利障薄者一生可获钝根障重者二生乃至多生得到圣位不令定判(矣)且如相似后心入铜轮者入变易后无隔生义岂非即身入究竟乎立义有据即可信无凭则不可信者荆溪笑曰愚者守文智者寻义草木成佛有诚文否者毗陵所制金刚錍论盛谈斯义请往寻之。
　　疑云一乘为实三乘为权者其义如何请示权实诚文此间法相宗唯立三乘云於三乘中菩萨为实二乘为权三论宗又立三乘云菩萨为实二乘为权华严宗立四乘云一乘之外别有三乘一乘相对而为四乘乃云一乘是实三乘是权此等三宗互相诤论请判是非(云云)。
　　述曰所以三乘是权一乘是实者一乘是随自意语故说为实三乘是随他意语故说为权开三显一破三显一故与诸宗永异法华经云佛以方便力示以三乘教明知三乘皆是方便权示又云十方佛土中唯有一乘法无二亦无三今为汝等说最实事世尊法久后要当说真实等固知一乘为实灼然有据然诸家执诤不可制止此方所论彼国亦诤随宗生计何得无诤若夫高广包含深契佛意者唯是天台宗(矣)。
　　唐会昌五年三月二十八日上都右卫体泉寺义学沙门　宗颕　上
 释疑

　　一　法华经六十食项与五十半日意趣　　二　初发心住百佛世界其趣　　三　生佛不异何度众生　　四　圆实报与别实报同异　　五　建立四教与开渐四教同异　　六　本地释迦与毗卢遮那同异　　七　毗卢遮那经与法华经前后教部所摄　　八　即身成佛时无明所感之身舍不舍　　九　非情草木等自成佛说法否　　十　究竟佛位性恶断不断
　　日本国比睿山延历寺天台法华宗内供奉大德德圆法师　疑问壹拾条

　　第一法华经六十食顷与五十半日疑

　　法华第一云六十小劫谓如食顷又第五云五十小劫谓如半日又云从地涌出以诸菩萨种种赞法而赞於佛如是时间经五十小劫又第七云出广长舌放无量光现神力时满百千岁等(云云)今疑云法华经是八个年说然今经云五十小劫及百千岁其意如何若约昼夜月时年为劫者应云八日八夜八月八时八年也今五十六十小劫及百千岁者意趣如何天台法华文句云五十小劫与半日者此是时节不思议又云解者即短而长谓五十小劫惑者即长而短谓如半日又云如世人苦则以短为长乐则以长为短表重法之志故寄时云耳(云云)　今疑云法华之日谁为惑者谁为解者惑者有苦则可即短而长谓之五十小劫解者有乐乃可即长而短谓之半日云何地涌之众谓五十小劫灵山之众谓半日。
　　通云既云不思议时节不妨五十小劫为百千岁等并远八年之内十方三世犹未出俄尔一念况五十小劫如半日之间六十小劫如食之顷何足怪焉固知百千岁月不足为长食顷半日亦未为短以不思议时节非定长短故也所言法华之日谁为解者谁为惑者云法华之席已有发起等四众都摄迷解者尽且七种具足烦恼性人有七种上慢三种无烦恼人具三染慢未闻七喻三平等之说皆名惑者闻而悟解方名解者诸求三乘人未蒙三周一乘之时皆是惑者闻已领解方名解者又开三显一之后未闻寿量已前有昧久远成佛理者皆名惑者得闻寿量已后方名解者况乃本迹二门发起影向内鉴而扣击者岂不是解者乎解者有苦有乐之释亦不思议之一意也灵山之众未必皆是惑者地涌之人亦非皆是解者所以然者灵山已皆悟一乘不思议理固宜是解者乎地涌之众皆有所化诚知未必皆是解者又不言地涌之众但谓五十小劫灵山之众但谓半日但包含而云五十小劫佛神力故令诸大众谓如半日此乃本不思议之一端也解者非唯了达即长而短亦能晓知即短而长惑者但怪半日之忽过未知所经之长劫又不测半日能容五十小劫之根源云何得短而长之理由斯致有解惑之殊耳。

　　第二初发心住百佛世界疑

　　华严经第二十卷十行品第九善法行菩萨成就十种身所谓入无边法界非趣身灭一切世间入无边法界诸趣身出一切间等又第十真实行文云念念遍十方世界念念普诣不可说不可说诸佛国土念念见不可说不可说佛及庄严清净国土等智度论云以一三千大千世界为一数数至恒沙为一佛世界经数此世界复至无量恒沙为佛一佛世界所化分齐瑜伽论云初地菩萨一念之顷经百佛国土供养百千佛等然有华严师依此等经论以世界性世界海世界种为一佛土又相宗以百千三千界为一佛土今天台法华玄义云初住断一分无明显一分我性横则百佛世界分身散影作十界像利佑众生等　今疑横则百佛世界者为一百三界称百佛世界为当百三千界为百佛世界又取智度论世界相等为百佛世界为复相宗所云百千三千界为百佛世界请示其趣。
　　通曰诸经论明佛土各不同且据说梵网经一莲华台周匝千华叶一华叶则一三千大千世界便是一释迦佛土千华乃一千三千界千佛国土也台上之佛以此一千三千界为所居土若据千释迦各居三千界即一千三千界为千佛国土即第二地戒波罗蜜菩萨所居佛土也若为初地菩萨所现佛身坐百叶莲华台一百华叶则百三千界每三千界各一释迦便是百佛世界初地菩萨所居佛土也初住共初地证道同圆知初住菩萨於百佛世界成佛利生者即可一百三千界为百佛世界也第二住於千佛世界成佛利生等准例可知有云百千三千界为一佛土者据第三地说耳所以然者为第三地所现佛身坐百千叶莲华台上百千叶乃百千三千界每三千界有一释迦於百亿三千界为主百千三千界是百千佛土即当第三地菩萨所居佛土若台上佛即以百千三千界为一国土故云百千三千界为一佛土也住准地说可知随其地位所悟法门所为佛事皆转倍於前展转殊胜深广以此观之智论所说世界性海种为一佛国土者应是邻极者所居也此乃一往竖辨地位耳若横论之从初一地具足诸地功德且初住菩萨於百佛世界分影利物之时遍於法界任运现身妙觉已来诸地贤圣所居佛土所证法门所作佛事於此初住皆随分见之知之作之矣据此初住百佛世界成佛之时遍於法界皆一分转以圆人从初遍现之法界之理才入初住证理之时分证法界真如之理皆见一分解脱但有明昧宜显优劣之殊然唯说初住百佛世界成佛利生者竖辨当位正动机显益之齐限而已诸位行相比准可知。

　　第三生佛不异何度众生疑

　　法华玄义及四教义等云若知涅盘即生死是为无作之苦谛若知菩提即烦恼是为无作之集谛若知生死即涅盘是为无作灭谛若知烦恼即菩提是为无作道谛以非生死非涅盘非菩提非烦恼是一实谛一实谛论此四谛者即是无作四实谛又云无缘大慈观生死即涅盘烦恼即菩提与众生此灭道之乐也无缘大悲观涅盘即生死菩提即烦恼欲拔众生此虚妄苦也　今疑圆教初心不观梦法专观缘起彼缘起法色心不二生佛不异生死涅盘非异虚烦恼菩提体无二何生有苦何法是虚与云誓度众生拔虚妄苦其意如何若言观有实众生有实苦者同於三藏若言见生之与苦皆是幻者同於通教若言见次第者同於别人三种慈悲既已混乱此义如何。
　　通曰法体本来非生死非涅盘非烦恼非菩提不可言是一不可言是异无苦集可断无众生可度但以妄想分别於无想中妄想执有相无苦集中生苦集相随妄所见无始相续自积苦集轮回不息由此诸佛菩萨慈悲之用无休息时遂於无言说中假立道灭之说本无相中强说苦集之名度寂灭之众生断如虚空之烦恼不得在其拔济之不歇终日断之不见有众生可度不见有苦集可断既无苦集之相矣道灭之诠本寂焉以达苦集之幻无实体故不同三藏以三观圆鉴故不同通教非离边非次第故与别教有殊所以圆融慈悲与前三教不相滥矣。

　　第四圆实报与别实报同异疑

　　天台法华玄义云夫生变易则三种不同一全未断别惑生变易即是三藏二乘及通教三乘是也二伏别惑生变易者即是别教三十心人是也三断别惑生变易者即是初地初住断惑是也若未断伏者以方便真无漏为因无明为缘而生方便有余土若伏断者顺道法爱为因无明为缘生实报土　今疑於此等中何为圆实报为别实报为取初住断一分无明证一分真因名圆实报法爱为因无明为缘称别实报为复二俱并为圆实报耶若言二俱皆为圆实报者证真之边为不生灭未尽无明此为生灭然则圆教大果报身可带生灭此义如何又若言证真之边为圆实报无明未尽为别实报者别教既有实报何故诸文皆云别教但有各字而无实体故到初地便入圆初住此义如何。
　　通曰初住断一分无明证一分真如者固宜是圆实报若法爱为因无明为缘生实报者两向摄若随教道观次第理者於别教摄观圆理者即圆教摄若别实报若圆实报皆证理之边则无生灭无明未尽故亦有生灭若是极圣垂影应于贤圣者虽示同生灭而不生不灭已断无明究竟尽故也有处说云教道有名无实者实无证次第理者故云尔若入地证圆者非教道摄也。

　　第五建立四教与开渐四教同异疑

　　八教大意云渐顿秘密不定能化之仪式譬如药方藏通别圆所化之法譬如药味也止观义例云今文随教虽说若八若四本意唯为成佛乘法华文句云佛在法身之地寂而常照恒以佛眼洞览无遗岂始至道场淹留三七方思此事言三七日者明有所表也表佛初欲三周说法故假言三七耳初七思法说次七思譬说后七思因缘说皆无机不得是故息大施小也此偏就圆教大乘为释耳若通途约大乘释者初七思惟欲说圆教大乘次七思惟欲说别教大乘后七思惟欲说通教大乘皆无机不得是故息大说三藏(云云)今自宗中有人依此等文乃云开渐四教外更无建立四教唯有八教至无建立四教又有人云四教有两种谓建立四教及开渐四教言建立四教者法身地中所思惟四教名建立也言开渐四教者阿含方等般若之中所说四教也　今疑此二师义取何为正又有人云法华之圆建立四中所摄不关开渐四也华严别圆亦建立中所摄不是开渐所摄此人所立得否如何又疑法身地所思惟四教即是前四味中所说四教为复法身地相思惟四教外别说开渐四教此义如何。
　　通曰所言建立四教者虽未有文而有义可通所以然者佛於法身之地心中所建立者出世方说之所以名为建立四教非无所以矣建立亦无妨但准义推之法身地之所思惟者宜名心地四教也将意地所思望赴机之说但冥显时异然两时四教法体无殊八教中四种化法还是法身地所思惟四法以法体同故但约时论则异也法华之圆与开渐中圆教体不二据此理则相摄无妨若约时论未开之时不同已开之日况乃渐中之圆犹有对带之异乎华严别圆与渐中别圆亦据时则异以顿部与渐部时有异故若论教体华严别圆与渐中别圆无异所以有云华严别圆及法华之圆并於开渐四教所不摄者得其一理法身地所思惟四教开渐四教如上所说据时则有前后之异若论其法两时四法体皆同也。

　　第六本地释迦与毗卢遮那同异疑

　　普贤观经云释迦牟尼名毗卢遮那徧一切处法华文句云普贤观结成法华文云释迦牟尼佛名毗卢遮那乃是异名非异体等又法身如来名毗卢遮那此翻徧一切处报身如来名卢遮那此翻净满应身如来名释迦文此翻度沃燋是三如来若单取者则不可也法华玄义云境妙究竟显名毗卢遮那智妙究竟满名卢舍那行妙究竟满名释迦牟尼三佛不一异不纵不横(云云)今天台门人等依上件文云毗卢遮那与本地释迦同体之佛俱体俱用但是名之差别无有异解又毗卢遮那经云八叶正圆从此华台中大日胜尊现乃至须经第二院力东方初门中台尽释迦牟尼(云云)一行和尚毗卢遮那经疏云须经第二院尽释迦牟尼阿阇梨言此中第二院密语耳从中向外当以释迦牟尼眷属为第三院今则以毗卢遮那法门眷属为第一释迦牟尼生身眷属为第二今有真言宗依上件文乃云说法华经佛为下劣佛若说毗卢遮那经佛为高胜佛(云云)　今疑彼此据是非难分此义如何。
　　通曰释迦牟尼毗卢遮那是一体之异名也经有明文大体言之森罗万像无非法身之一体良以凡夫迷自本体随执差别所乐各殊圣人为之权示种种身土夫理体无边有何中外若理有外即有不遍之处若无外者望何立中然惟非外而现外非中而现中者只赴缘以假示所以佛土无实中边之相苟执中外之定实者实迷法界之互融也只见一体之差别不识差别一体可谓求悟而逾迷者哉闻大日之名便谓高胜见释迦之相即言下劣者令昧平等之体理仍违经文经金刚秘密主请毗卢遮那云愿大牟尼说诚心毗卢遮那经亦是释迦牟尼佛说与法华经何殊又普贤经云释迦牟尼名毗卢遮那遍一切处等华严经云或名释迦牟尼或名毗卢遮那等岂唯释提桓因帝释而憍尸迦非帝释乎。

　　第七毗卢遮那经与法华经前后教部所摄疑

　　今天台一处所立初自华严终至涅盘一代之教以四教五时摄尽而今未知中天三藏善无畏所译毗卢遮那经五时之中何时摄四教八教之中何教摄也是法华之前说为复在法华后说此义如何。
　　通曰将毗卢遮那经於五时中收摄又与法华经辨其前后者本宗教中未见明文輙难的折若以义推毗卢遮那经可属第五时摄所以然者前四味中有兼但对带之义今大日经纯谈圆教无兼等之殊故也如别有凭说者逾妙耳但四教中合是圆教何以得彼经云举足下足尽是印契一切语言无非直言又云从佛至于蝎虫等无非毗卢遮那法界身等便与圆一色一香无非中道义理冥符固宜是圆教摄所以一行禅师全用圆义消释经文也。

　　第八即身成佛时无明所感之身舍不舍疑

　　法华经云八岁龙女从海涌出忽然之间变成男子具菩萨行即往南方无垢世界坐宝莲华成等正觉仁王般若经云当佛现此神变之时十千女人现转女身得神通三昧无量天人得无生法忍恒沙菩萨现身成佛一行和尚毗卢遮那经疏云入真言门略有三喻事一者身密二者语密门三者心密门以此三方便自净三业即为如来三密之所加持乃至能於此生满足地波罗密不复经历劫数备修诸对治行故大品经或有菩萨初发心时即上菩萨位得不退转或有菩萨初发心时即得无上菩提便得转法轮今有真言宗依上件文乃云真言加持变作金身不是舍此身受别身也又有真言宗云此义不然必舍无明所感之身更受无漏果身成等正觉言即身成佛者心中体具毗卢遮那三平等身便成名为正觉非谓以梦感身便成正觉若不舍此身成正觉岂以龙女身登莲台华等　今疑此二人所立何者为正又相宗云变易之身练有漏报成无漏身今与此义同异如何。
　　通曰佛教多门入之者各随心之所乐即身隔生俱期成佛众流之行直入海同味者也即身成佛者最上根性顿悟圆理勤修者所致也若不勤下欤根性渐悟者不免隔生经劫方至所期成果方知所经之俄尔如梦百年觉唯一念经云转龙女身变成男子者只换龙女之根形不是舍命别受生也用转龙女身根者为令物生尊重心故於所说法令生深信故所以换旧劣根变成胜体而成正觉若嫌龙角之佛随类化身不令复作披毛戴角之形将彼相宗练根成无漏义与此圆门即身成佛辨同异者彼则行解俱渐此乃行解俱顿。

　　第九非情草木等自成佛说法否疑

　　止观义例云於无情境立佛乘故若无佛乘法身体许遍亦不应云佛法身体同於无情及以不同金刚錍论云今立众生正因体遍经文并以虚空譬之故故涅盘经云众生佛性一切处有犹如虚空非内非外若内外者云何得名一切处有情观有之一字虚空何不收故知经文不许唯内专外　今疑为心遍无情等故草木成佛为当草木等自修因故得成佛为复以正报摄依报故草木成佛此义如何若言以正摄依故草木成佛者与相宗摄相归性故草木成佛有何异乎若言不说外色成佛但说内色成佛者即同三论宗云凡有心者方得成佛非墙壁等又若言於无情境立佛乘故草木等自成佛者何草何树自修六度成佛说法其例如何。
　　通曰万法唯心外无法法界依正本来一体所以唯心之外无别草木之相但以妄想颠倒於非自他而见自他於无彼此而执彼此无始已来斯执弥坚遂於不二之体固执依正之殊及迷寻源三千依正唯是一心心无相故诸法亦然草木丛林何处生乎维摩经云随其心净佛土亦净欲得净土当净其心若心土异者纵使心净而土不合净即以心土不二故随其心净佛土亦净诚知佛心觉之时一切诸法无非觉者矣今说一心即诸法诸法即一心故依之与心皆一佛乘所以不同相宗心色体殊又异三论墙壁非情等若妄执不消苦求草木自修六度者如以病眼求见空华之结果而已夫依正不二一乘之法悟之者法界洞融迷之者举自皆隔焉。

　　第十究竟佛位性恶断不断决

　　止观义例云佛本不断性恶法故性恶若断普现色身从何而立止观辅行记云如来不断性恶阐提不断性善以不断善故缘因本有又云阐提断修善但有性善在如来断修恶但有性恶在　今疑究竟佛位永断二障现行种子有何性恶若有性恶者应起修恶若言起修恶者佛应堕恶道若言如来了达性恶故不起修恶不堕恶道者为虽有性恶已了达是恶故修恶不起为复恶变成智故修恶不起若言虽有性恶已了达是恶故修恶不起者诸具缚之人亦知此是恶凡夫亦不应起恶若言恶变成智故修恶不起者恶体既成智已更有何性恶若犹有恶者不可言佛果位无恶若佛果位犹有性恶者行相如何为如棒机虽有尚永不生枝叶为复如白迭上有一点墨在此义如何。
　　通曰善恶体性即空假中若断性恶则断三谛不合言佛断性恶若断性恶如来应阙法界威仪随类示现从何处起又贪嗔痴性即是菩提经有明文若断性恶即断菩提所以如来不断性恶维摩经云善恶法门皆是佛法诸佛菩萨皆以此法作佛事故诚知诸恶作佛法界无非佛法如来明照三毒法界朗达诸恶本来清净於恶已证不思议解脱所以如来不断性恶而不为恶所染凡夫乃唯知恶是不善而不识诸恶即空假中於恶不见三谛理故於此长生实有之想所以常被众恶牵回不得为例而致结难夫帝网示现者皆是宝珠法界互融者无非三谛固知无间之依正在佛自心而非秽苦法身之身土在凡一念心常清净良由善恶皆以实相为自体实相还以善恶为自相故也善之与恶在佛地皆为佛界如众像之好恶在明镜皆光净(矣)欲知佛地性恶之相者如三谛之相佛界性恶亦如此相斯乃非心言所宣测(矣)非诸世间喻所喻焉若取少分强立喻者如临清水现乎波相又如水中盐味色里胶清也此乃佛界庄严之具似恶而常善不得谓之不善。
　　上都右卫醴泉寺沙门　宗颕　上
