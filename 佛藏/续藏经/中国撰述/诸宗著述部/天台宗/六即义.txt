续藏经   六即义
　唐 行满述

　　 

　　六即义

　　　　天台僧　行满　於国中述
　　夫论即者名体不二今依天台大师五味判经四教释义圆教所出前三教无义立名有若尔藏教小乘折色明空盖非所论通教大乘摩诃衍门别教知中云何不释答界内外巧拙不同通教巧度即色明空只断四住界内烦恼未破惑不能圆融三谛具一切佛法亦不得云即圆教初心一念能圆观三谛境智冥一即三而一即一而三因果具足故得即名若尔因果体一复云何六答所言即者为简离故所言六者为简滥故若使朱紫分明修行识位(云云)。
　　一理即者理谓理性即如来藏本自有之非适今也亦名佛性性是因义佛是果义因中具有果人之性故云佛性名理即佛大经如来性品云如贫人舍内为有真金之藏家人大小无有知即者其义也。
　　二名字即者或因经卷或因善知识闻此名字深信此理随顺三谛法华名为初随喜人大经云时有异人善知方便即其义也。
　　三观行即者从初随喜深观三谛言行相应法华名为五品弟子位自行化佗事理具足经云我今雇汝汝可为我耘除草秽即其义也。
　　四相似即者从观行位入於似道法华称为六根清净能以妙音遍满三千界等经云汝若能示我子真金藏者然后乃有速为汝作即其义也。
　　五分真即者亦云分证相似位进入铜轮法名为开佛知见证初位初一品无明能八相成道从真起应百佛世界教化众生大经云是人即於其家掘出金藏女人见已心生欢喜即其义也。
　　六究竟即者四十二位究竟圆极初阿后荼无字可说智断具足如十五日月月光圆满法华经云游於四方直至道场大经云即於是人起奇怪想宗仰是人即是妙觉如来住常寂光即其义也此依章安疏主用大师义意释涅盘经引此一文六位具足何俟多释散在诸文一家师承须知开显法华会了六即殊途涅盘醍醐自归秘藏今若执实迷权端拱不动修途既远宝所难期略述大猷委明须寻别记。

　　六即义(终)

