续藏经   北峰教义
　宋 宗印撰
　　 

　　北峰教义
　　三千章十科

　　一出本文　　二辨三谛　　三明事理　　四简权实　　五显体用　　六述互具　　七譬喻　　八示别圆　　九对四土　　十判六即

　　北峰教义第一
　　三千

　　净觉法师异论起於今对彼十科略亦大义十初出本文分二初出经文二出祖文。
　　初出经文者三千是不思议妙境金錍云指的妙境出自法华山家学者无不知由法华开显故也理固然矣仍须精究只缘法华开显二乘作佛十界互具是故三千之法一念顿圆法华独妙也如荆溪云二乘得记一代教门彰灼唯此请搜捡大藏方验有所归此义净觉得之杂编云大师依妙经十如是文并大经大论立三世间总而言之名三千世间金錍乃云虽则通依一切大部指的妙境出自法华应知法华已前诸大乘经虽说诸法实相且非彰灼谈此妙境以未开显声闻缘觉及偏菩萨九界十如具佛界十如故(文)或破净觉不合以开权议三千所出以经中十如是显实故今谓不然妙境出法华乃金錍所判继自释云由前四时兼但对带故推功法华岂非功由开显无兼带耶由十如是一经三周开权显实正体若非开权显实岂能互具互融乎或破净觉贬於昔圆不彰灼谈妙今谓不然昔圆互融且是通说不开显二乘故释签(十十三)云又复方等般若中圆何曾不明二乘作佛何时不明用毒为药但不显露对二乘说则名为秘(文)即此义也问三千妙境出法华昔圆有否答既称圆人即了三千心具色具一即一切诸经皆有但未开显部存偏小偏不能圆约教虽妙约部则粗故云今经迹门与诸经有同有异也问三千妙境出法华十如为文出耶为义出耶若云义出昔经亦有何独法华若云文出经中且无三千之文答旧云文出过当说义矣如金錍云十如心十界十界必身土但义之必然何尝有文若十乘三世间则未必十如也今取草庵云但义之存焉耳在昔群典虽尝义之而说之不审义之不详华严之心造十界大论之三种世间法华之旨岂缺乎哉故以文会而成显之也而三种世间心造十界未足以显十如也但言十如则十法界三世间无不该之也故云十如必十界十界必身土也出通局篇晓前开显之说则义出不言可知矣。
　　二出祖文者祖师三大部唯於止观正修结示三千之名妙玄文句并未涉言英法师问三千妙境出自法华妙玄文句释经不说莫有隐经之过否今依四明荆溪则约教释经略明千法明观立行广说三千名目虽然义理齐等故四明云然复应知今明千法即是三千以约三种释世间故故千法三千但广略尔又如别行玄记之文故知大部三千有无不出广略之义又荆溪云此但正报不语三千名目虽然理必齐等因必具果正必有依(文出妙乐四卷)此妙乐之文岂非名虽广略义理不二耶然所以名广略者正由玄句约教释经止观明观立行故也辅行云故至止观正明观法并以三千而为指南问妙玄心法妙释游心法界明百界千法三种世间释签解云释游心等即百界千法三千世间假实国土千法皆三故有三千(二三十)岂非妙玄已明三千何言略耶答别行玄文亦尔故四明云今明千法即是三千固是三千文义已备所以荆溪四明以三千释之但非正明观法不结三千之名从略且是千法故玄文三妙后料拣亦只问一念心云何含受百界千法也。

　　二辨三谛

　　分二初四明正说二净觉异见。
　　初四明正说又二初体一互融二名随德用初体一互融者须知偏真法性之理体是空寂故无色心诸法若圆中法性实相之理体是色心则具色心诸法诸法皆是真如实相实相之体妙不决定即空即假即中此三即一相其实无有异既一相无异则举一全收空亦具三假亦具三中亦具三今来所论三千三谛约开显圆妙究尽诸法无非实相诸法不出十界十如互具故成三千世间色心诸法而皆一一体是实相即空假中三千诸法既即三谛乃三德三谛之三千也故辅行云十如只是法华实相权实正体既云诸法故实相即十即云实相故十即实相实相之体三谛具足金錍云而此三千性是中理不当有无有无自尔何以故俱实相故实相法尔具足诸法诸法法尔性本无生四明则云圆家明性既非但理乃具三千之性也此性圆融遍入同居剎那心中此心之色心乃只心是三千色心三千皆实相相宛然全体皆空当处即假仍非二边又即双照不可以一多说安可以有无思若边若中皆莫能议(文)止观中明一心中理具三千然后结成三谛四明所见相状略尔岂有圆妙更过於此如何三千唯存假耶二名随德用三千三谛法体虽云体一互融而真谛彰法体空德空用俗谛彰法体假德假用中谛彰法体中德中用故荆溪云夫三谛者天然之性德也中谛者统一切法真谛者泯一切法俗谛者立一切法心性不动假立中名亡泯三千假立空称虽亡而存假立假号四明云只一觉性具三种德受三种名既一性体具三德用强立三名矣名随德用空则一相不存假则诸法宛尔中则绝待二边三千立法合於假上说之故四明云空中名遮一相不立假观名照三千宛然自行即净秽亡泯无不空中利佗则帝网交罗三千皆假然今所辨自佗俱存妙假以能化所化皆三千故又云施设三千皆妙假力亡净秽相以空以中既云照故三千恒具照是观否三千是妙假否此指要文也又十义书第一义云能造识阴明具三千三千是假大意云此能造心具足诸法故辅行云心具是假此之三千非法性无明自他共离而造故空约此空假遮照不偏名为中道岂非不思议境义含三观又云只如於识阴修三观者约何义说假观耶岂说缘生假耶岂说建立假耶既非此等之假仍须即阴说具三千方为妙假故荆溪云具即是假(文)良由虽三谛一境而空荡中绝於名义用观当须亡泯不当建立是故说具三千合是假观非分外也四明之说义甚圆融相未尝混但四明假上说三千则当处空中体是实相性具之法法法常住净觉假上说三千体是无明缘生之法果上永断二说大异也四明既而法法实相则实相之体常空假中终日互具若净觉既而法是无明缘生之事则终成质碍互融不成虽说互融乃强说耳。
　　二净觉异说杂编辩三谛有五段不出立三千在俗以破四明初约三谛名义破辅行云三谛无形可寄事辩等评曰三千既即空假中乃三德三谛之三千也岂缺空中但在俗耶然名随德用空亡俗有中道双非就假以明三千四明诸文文文点示何尝少违诸祖之文则所据文不劳通也略知辅行之文如莲老云以三谛妙理天然性德无名无相然不离事法而今寄假名相说名空假中凡落言论者皆谓之假虽寄假事立三谛名其体常一故云空中二体二无二也心性不动假立中名等耳二约三千名义破杂编云又复三千既名世间既名幻有等评曰定认世俗间差之名而不思以生显具耶岂三千妙境是不实幻有法耶良由不知以性夺修名幻故也净觉之宗如此何由传远乎三约三谛互具破杂编云又若见诸文云一假一切假便谓空中存三千等评曰四明何文谓一假一切假故空中立三千耶如此则四明空中立法之义净觉全然不知也又云只一三千不用无相便是三谛四明亦无此说四约三谛事理破杂编云或问若将三谛合为二谛其即空义为真俗等评曰中边事理三谛开合无妨之论但判止观净名记文有所不是止观第一义谛无法世谛有法今用草庵体用相形名言两立之语通之净名记文者三千世间体是诸法若情见取着皆名非道若智达空中即名佛道但除其病而不除法岂破三千显空中耶五约假有单复破杂编问若三千是俗者只可云即空即中何故诸文云即空假中答说有详略假有单复等评曰止观三千之后结成三谛不二门明事理三千后亦结三谛别行玄文亦明千如结示三谛以至诸文皆然盖三千是诸法之本体三谛是诸法之德相不空假中法不圆妙文理当然岂缘顺中论偈耶别行用论乃引证也有无假处恰是文略耳而云他云因缘生法且是一念介尔之心何得便是三千妙假者须知四明无此之文但若於缘生上说千如百界则是妙假若未示三千灼然且是阴境诸法也杂编文义细碎今但点破其大体余者可以意得辩三谛竟。

　　三明事理

　　分三初四明正说诸文事理虽则多途四明宗旨的约具变分事理也体用修性其义亦然指要云造谓体用者指上反造即全体起用故因前心具色心随缘反造修中色心乃以性中三千为体修起三千为用则全理体起於事用方是圆教随缘之义故辅行云心造有二种一者约理造即是具二者约事乃明三世凡圣反造即结云皆由理具方有事用(上一十五)然又须知四明宗旨於事理三千各论三谛指要云应知立兹体用欲於理体及於事用皆明三谛事用若即空假中还成不二圆妙否(上十六)又云心空故事理诸法皆空即非色非心也假中亦然辅行云并由理具方有事用今欲修观但观理具俱破俱立俱是法界任运摄得权实所观(七十六)俱破空也俱立假也俱是法界中也四明尊者立义引证切当明白更无可说者。
　　二净觉异见又二初据文净觉之宗专约三谛分事理空中为理俗假为事与四明无别据乎妙玄理事本迹无住之理即是本时实相真谛立一切法即是本时森罗俗谛释签以三千为森罗评曰此乃四明理中三谛自分理事望反造事并名为理即是初重本法耳岂不读释签所断此理性之迹耶又据文句无住无相即无差别立一切法即有差别乃至若知地具桃李即识实中有权解无差别即是差别评曰地具桃李正喻理中差别今宗理具三千相岂但性耶他既失旨难与议矣二立义杂偏曰今谓无住之本有离有合所立之法有性有修评曰性中之本离明所立之法但是三千之性者别行云修德相貌在性德中不二门云全修在性如何会耶所云修性合论即以性中本法俱为修中之本合於性三其所立之法正是修中三千俗事者荆溪显云事则修德三因为所立法汝何唯俗耶既以事中修德三因为所立法必以性德三因为无住本何须合耶对面违文不可信受。
　　二料拣文义分三初二造所据问止观直引华严心造一文荆溪据何文义便立二造释之答一据止观本文二据观音玄文二义皆荆溪自示也初止观本文者只缘大师正明不思议境理具引华严心造之文验知心造有於理具故辅行云前云心造即是心具故引造文以证心具(五十一)二观音玄文者只缘观音玄文明性善恶验知心造有於理具故辅行云若见观音玄文意者则事理凡圣自他始终修性等意一切可见彼文料拣缘了中云如来不断性恶阐提不断性善点此一意众滞自消(五十七)文义显矣二理中明造问凡称造者即是造作动用之义理体之中如何可说造作义耶答理中明造造即是具不可更求造作之义荆溪云一者约理造即是具其旨烂然三引昔证具问荆溪云指的妙境出自法华止观不思议妙境合引法华十如是文何故落笔却引华严心造文耶莫也大师引证不的否答不然若指的三千妙境出自法华下文自引法华十如是文若指的拣境用观出自华严故须引之以证心具故辅行云正明不思议境於中初引华严者重牒初引示境相文前云心造即是心具故引造文以证心具(五中一)止观大意云上根一法者谓观不思议境不出色心色由心造全体是心故经云三界无别法唯是一心作(文)荆溪文义宜细求之。

　　四简权实

　　二初四明正说且置诸文十双权实今明三千唯约十界十如而论权实有二初十界通论以十界十如诸法名权界如诸法皆即实相为实妙宗云唯我释迦与一切佛乃能究尽诸法之权实相之实(上二十三)此依文句云从诸法实相下即是甚深境界不可思议故不可说今明此境为二初一句略标权实章次十句广释权实相乃至二约佛界释云佛界非本非末而言本末本即相末即佛佛报是自行权也佛界非等非不等而言究竟等指於实相是自行之实也(三三十一)辅行云十如只是法华实相权实正体既云诸法故实相即十既云实相故十即十相(五中三)十界十如皆即实相三千皆实相相宛然祖文如是非四明妄立也二十界对论九权佛实妙玄云百法界千如是束为五差一恶二善三二乘四菩萨五佛判为二法前四是权法(即一恶二善三二乘四菩萨也)后一是实法(即佛界也)细论各具权实且依两义(二三)文句云九界十如皆名为权佛界十如名之为实(二三十)不二门云亦由理性九权一实指要云权是九界七方便实是佛法一圆乘四时未会权实不融此经开之皆称秘妙故云不二(下十五)权实诸法理性本具三千并常俱体俱用一法不断亦非强立也。
　　三净觉异见杂编云一约三千俗谛分权实九界十如属权佛果十如属实二约三千三谛分权实三千空假为权三千中道为实等作此分已当了权即是实实即是权金器水波喻意可识(文)意云实如金水无差无相权如器波差别有相评曰初义佛界十如为实十如何故无如是相次义假法为权空中为实既三谛一境岂空中定无况荆溪云此之三千性是中理何属俗哉莲老斥佗曰只一圆融三既皆绝妙何须分更权实有违四明云圆人虽乃三谛顿观中须是实二谛为权(别行文下二十三纸)凡百破他当须尽理。

　　五显体用

　　二初四明正说以理具三千为体反造三千为用指要云夫体用之名本相即之义故凡言诸法即理者全用即体方可言即又云三千世间一一常住理具三千俱名为体反造三千俱名为用故云俱体俱用(下六)四明此说合辅行并由理具方有事用又合不二门反名为造造谓体用用既即体无不圆融空假中妙净觉失旨为之奈何所据诸文下科评破。
　　二净觉异见以空中为体俗假为用杂编之文有四初据文句体用权实自初住已去体无分别用即差降评曰此文明圣人果上起用因自初住已去性体之法对於修用故无分别岂可自行全无假耶辅行指众生实造圣人权造并由理具方有事用及不二门浊水清水波湿无殊如何消之二据妙乐指染净不二门所明体用虽通染净正意对染论净为显果上从体起用评曰不二门正明染净之用不二妙乐特指云言立一切法者前事理中即以染缘为一切法此中即是净缘诸法具如染净不二门明(四二)此乃四明所据汝正违此文如何据耶三消因果不二门文谓三千并常俱体之时如全波是水此显理常三千并常俱用之时如全水为波此显事常评曰汝据此喻欲明理中无差无相不可以喻真法也三千俱体多少分明若理体无相大师云修德相貌在性德中荆溪云理具此相如何消耶(妙乐第十)四据自他不二门文自行唯在空中岂非体耶化他三千赴物岂非用耶评曰此文正明由於自行理体三千之假方有化他事用三千赴物如理性三德三谛三千若自行则理性空中亡泯若化佗则事用三千赴物故云随机利他事乃凭本本谓一性具足自他方至果位自即益他如理性三德三谛三千自行唯在空中化他三千赴物(文)深求自即益他之语必有[(巫-工+土)/日]焉此文指要释之甚委大凡文义幽隐当钩索之勿生异见。

　　六述互具

　　杂编立此一科正明谈具事理其问关涉真妄总别之义今委明之分二初四明正说二净觉异见初又四初明互各二定事理三释总别四拣文义初明互各杂编科名述互具引章安十界互相有文则十界依正皆论各具互具今依四明有乎二义若通明各具互具则色心依正一切诸法法法之上皆可论之色自具三千心自具三千等各各不同即各具也色心三千只一三千无二无别名互具也若别明各具互具则且以心佛众生三法言之心佛众生各具三千各具也心佛众生只一三千互具也故指要云约此三法各具三千互具互融方名妙法(上四)此本辅行云又复学者纵知内心具三千法(各具)不知我心徧彼三千彼彼三千互徧亦尔(互具)虽云各具意显互具故云苟顺凡情生内外见应照理体三无差别(上十二十一)非唯三法如此准知修性各具三千而互具互融以至事理体用等义皆有二具也二定事理虽色心依正诸法皆可论具以从近要拣观慧之境的有一念心法而此心念为真为妄为事为理须知四明定此心念是妄是事指要云应知心法就事就迷而辨引释签云心法定在因止观初观阴入心等(上六)又云今释一念乃是趣举根尘和合一剎那心若阴若惑若善若恶皆具三千皆即三谛以至云以众生在事未悟理故以依阴心显妙理故(文)然而事中妄念当体具者功由妄念全体即是理性故也故指要云以三千法同一性故随缘为万法时趣举一法总摄一切也又云由一性无性立事理三千故故两种三千同居一念也(上二十四)此义草庵三千论第十二篇以解行伸之谓解了观达具一切心三千具足甚有眉目不敢不敬(出指要上卷末)三释总别不二门云总在一念别分色心四明解释立两重总别并以事中一念为总乃依荆溪而说荆溪云当知心之色心初之心字趣举剎那事中心也次云色心即理具三千也故云此一句约理明总别理具三千为别剎那一念为总也荆溪云即心名变恋名为造初即心字即前趣举剎那事中心也次云变造岂非事造三千耶故云此二句则事中总别变造三千为别剎那一念为总也荆溪文义如此两重总别并事念为总岂四明妄立耶然则两种三千一念能总者只缘一性无性立两种三千故故两种三千总在一念也又复须知今不二门一性无性三千宛然便同妙乐无住立法一性无性无住本也三千宛然所立法也理事两重本法即理事两重总别耳且理中心之色心心岂非无住本色心岂非所立法事中即心名变即心岂非无住本变造岂非所立法就此可疑两重本法初重以理中正因为本缘了为所立法次重以理中三因俱为本逆顺二修为所立法两重之本并是於理今总别中两重之总皆是於事何云即事理两重总别耶答作此疑者全未精究四明释两总之义也四明释理总云以三千同一性故故总在一念也释事总云亦以三千同一性故故咸趣一念也准释此疑两重总别就法故并以事念为总两重本法推功故并以理性为本何者两重总别并功由一性故能总在一念就法在迷在事为总推功归性亦得以理为总故四明云今文以一性为总前后文以一念为总盖事理相显也两重立法虽推功由理以理为本既而实相在於迷中当知就法亦以事为本也夫如是从总别推功与本法齐从本法在事与总别等又疑两重总别并以事中一念为总两重三千皆是於别若两重本法第二事中本法则以理之本法俱名为本唯事造三千单为所立法是则单复有异别与立法事理单复不同总与本三一有异如何齐等答两重本法明立法故事从理立事理相对第二须促理中本法俱名为本两重总别明法之圆融互趣故不论事理相对开合也四拣文义三初问止观禅境中云复次一念不同世人取着一异定相一念乃是非一非异而论一耳义例明判非唯禅境诸境皆然岂非约理论具何故四明约事论具答得上正义此难不成更欲知者草庵云止观六章依经开解法法本真则行人之心已非世人取着之妄心矣妙解虽尔行位在凡既未离阴且令於阴观不思议则禅境之文是也二问上明总别从近要故以心为总其实法法得为总若同本法妙乐何故本唯实相答莲老云实相之理理无所存徧在於事若尔法法得为本将非以末为本乎答随举一法一句为本则不名末矣三问指要引释签俗则百界千如真则同居一念为通证事理为别证一种答莲云即同不二门总在一念通证事理也。
　　二净觉异见杂编述互具一章总有六段初所据祖文即止观章安料简因通果隔辅行解释之(文)评曰汝据辅行起一界心即具十界(五上二十三)且是修具事观应须今宗无理具理观可也何者以性境中辅行亦云才一剎那三千具足(五十七)释签亦云介尔起心以具一切心故等於佛心(二二十九)诸文所明性具如汝所引尽是事观矣二修性二具杂编云今谓若约起心论具即是修具乃唯识观境也若约不起心论具即是理具乃真如观境也荆溪云理具变为修具等评曰如指南曰修性二具若对二观应须性境为理观修境为事观莫不占察利钝二根共修初乘观法耶行在一心之言如何消释三修具二种杂编云然於修具之中须知二义一思议具二不思议具思议约一念生起而说不思议约一念顿足而说即是不思议境也评曰慈童女长者之文由释因通易知一往将示因通之相其实自明不思议具何得据之立思议具又若不思议具正是不思议境据汝所定是於事观则常坐三昧便纵任三性矣四三谛论具杂编云问一念顿具三谛之中为属何耶答约所具说即属俗谛约能具说即属中道评曰夫三千体是实相相相之体三谛具足虽云三谛只一实相所谓三谛一境何分能具所具耶岂中能具空假之二不能具耶止观介尔有心三千具足不二门明三千谛境总在一念何不遵用以一心为能具两种三千为所具乎又复须知四明义说心为能具三千为所具实无能具所具全三千是心心是三千也问义虽如此文其如何释签云俗则百界千如岂非所具真则同居一念岂非能具又辅行具即是假如何通耶答四明云以同居一念显同一真性非谓便将一念名为真谛(文)若论百界千法法法能具义当以俗为能具也若尔何不云真则百界千如俗则同居一念耶答知前来体一圆融名随德用则此等文义自然氷释。
　　五引证中止观禅境之文色心不二门文制心从理之文岂非达事即理理能具耶评曰既云达事即理如何舍事耶差之毫厘谬矣千里也。
　　六结难四明杂编云今更难之若唯取事中一念为总此乃正同取着之心譬如芥子能容须弥若离真性无有容理等评曰四明云色心依正由即性故趣举一法徧摄一切何曾不即既事即理不得言事岂非徧哉观净觉此等之文大似释成四明法师也。

　　七譬喻

　　三初四明正说妙境三千性体本具即空假中故非有无不可思议正合止观三喻辅行云信此三喻即信一念不思议境是知三喻喻异义一总譬修性三谛诸义故云如意珠下举譬以譬於境即总譬於前来理性自他横竖及结成等乃至云非本无今有故不添非本有今无故不尽若自若他皆不出三谛下之二喻拟此可知(文)以观三千性本具故故观成时复乎本性三千常乐也。
　　二净觉异说有二初定喻前二并是以生显具盖喻心具理性三千后一既指梦中见事乃喻心具变造三千评曰辅行云下之二喻拟之可识验三喻义同何云有异二定法体杂编云第三喻云梦见百千万事豁悟无一验知所喻三千由无明故有若无无明三千何在评曰三千是法华实相正体唯佛究尽诸法正是除无明而有差别何谓若无无明三千何在耶三千果成咸称常乐如何解耶净觉以常住为生灭则违世间相常住矣。
　　三释疑二初疑第二喻辅行云若谓已有如仓中盛物岂非但具性耶答此破性计定有无耳若离计已不有而有三千宛然若不尔者安消诸文二疑第三喻止观云无明法法性一心一切心辅行云无明眠故谓之多岂非三千无明故有何破净觉答此乃顺喻寄缘生以显性具之妙非多非少也如云以内具故他境能熏故观所熏唯见理具者也。

　　八示别圆

　　二初四明正说妙乐云若非圆心不摄三千(文一)又云别教初心亦且破阴后心能观帝网之土唯圆即观一念三千三谛具足(十)辅行云问若不观具为属何教答别教教道从初心来但云次第生於十界断亦次第故不观具(五上二十三)所以然者只缘三千是圆融性具之法一即一切别教不诠是故四明唯圆说之不通於别符文符义深可信受若於别教说具三千非唯暗於文旨亦乃不达三千也。
　　二净觉异说三初立义杂编云三千之说四教之中唯别圆所诠既诠十界百如必有百界千如约三世间三千备矣评曰别教三千违文背义大部曾无一文且别教断九如何互具以别心生只是十界互具不成百界难说旧人以杂沓之言扶成盖无稽也。
　　二引证有二文一观心论疏明别教假观说心是如来藏具足百界千如评曰观心论疏诡名伪书何足凭也此可与智者道难与俗人言也具大师正缘所说诸部教观委悉学者逐外文字不契内心成於无益故将灭之时作观心论令学者绝言观心令於心通达教观故云伤念一家门徒随逐积年不知研核问心是以不染内法着外文字何不绝言置文破心微尘出大千经卷念此迷徒故作斯论(文)故乃委将一家诸部教观责问行者自心令心妙契岂可更用广张文义解释耶若三十六问名义大师诸部委悉已明何须征问乎是知重作观心论疏者实是下愚窃章安之高名耳不足凭也莲老云圆诠化老云开显皆过论矣三净名疏记文明三千世间皆在一念若兼圆别应知有次不次有除不除评曰此文正示别教不说三千何乃据之以经中但除其病而不除法古人谓如眼病见华病差本无大师破成本无法非不除法正解则云今言一切众生具十法界无明不了触处病生荆溪记释先依疏文直约圆教实理作三千释故云一切众生悉具十界者此从实理谈其意也既云十法则十界百界三千世间俱在一念(文)然后约凡圣教旨判此三千若凡夫人则有迷中三千若兼圆别应知次与不次有除不除若唯圆者理性三千一向不除故有三千若论别教既除九界故无三千当须以义消文不可迷文立义也。
　　三破他不知具有二义别教有思议具评曰章安以易通难大师以思议显不思议皆非明别教思议具文何得谬据立破耶捡止观自知其非。

　　九对四土

　　二初四明正说三千妙法以对四土须知二义一依正法体通该四土二教行诠显别在寂光初义者以三千不出十界身土依正之法六凡之身合依同居二乘之身合依方便菩萨之身合依实报而义徧前二佛居寂光故辅行云次明国土者应以四土横竖消释今文为明十界所依各各不同尚应须明十土相别且合六道以为善恶(五十七)既约十界身土具足乃成三千若理具三千即是理具四土若变造三千即是修具四土世此义可知二教行诠显别在寂光者以三千是圆融妙法法法实相一一互融乃成三千偏教所诠三土染碍属所破法岂能融妙故妙三千唯圆教行岂非寂光故指要云融妙三千一时显现豁然同皆真净法法皆实故真皆非染碍故净故云色心宛然豁同真净如是则一切众生皆毗卢体一切国土悉常寂光(上十八)妙乐云二教初心皆灭阴入况复土耶别教初心亦且破阴后心能见帝网之土唯圆即观一念三千三谛具足故於自心常寂光中遍见十方一切身土(十十二)以此等文意证之慈老两种三千俱在寂光土说不为无理贤者评之。
　　二净觉异见杂编有三段初通以十界对四土乃无妨之论今不叙评二别拣佛界寂光因果杂编云应知圆人从始洎终虽修寂光之因亦成三土之果乃至云报果又二他报在实报自报在寂光以寂光中应缘既息无有色质故无他报也(文)评曰不二门云不见国土净秽差品而帝网依正终自炳然岂自报果满永无色质耶三结斥四明寂光有相杂编云世人不了二种报义便谓法身理土二俱有相评曰妙乐云同居有余自体三土皆是妙色心果报之处如何消耶委明此义如妙宗私出料拣。

　　十判六即

　　二初四明正说分四初三千六即二六即能所三名义分对四点会蛣蜣初三千六即圆人修证心外无境三千徧摄一法不遗从略以十界言之全迷则十界皆名理即闻名则十界皆名名字乃至究竟则十皆究竟光明记云全迷则曰理性十界等(二末)以至指要解谤引证三千在理同名无明三千果成咸称常乐是知十界三千无不六即大体可知若不如此乃别教也二六即能所者四明指要则曰凡言诸法即理者全用即体方可言即又妙宗云六种即名皆是事理体不二义而迷逆事与其觉理未始暂乖故名即佛又障即佛其名犹通以后五人皆云三障即是佛故(文)四明之义以事用诸法为能即理体诸法为所即德障言之三障为能即三德为所即并合祖师诸文今不备引略明二义一通论事造三障诸法为能即以皆理具无不即故二别论事中一念自心为能即以从近要易成观故此皆四明宗旨云云诸文处处有此两义更不引证而草庵诸师局唯一念违大义也三名义分对然六即之义事异故六理同故即还可分对理事两种三千否答先达并以事异故六对事造三千理同故即对理造三千今则不然即约法体是同六约情智高下六位事用法体全体即理故云理同故即六位情智迷悟所见事异故云事异故六是则事理两种三千是法体并对理同故即事异故六乃情智高下修证有差非关三千法体有异若以两种三千所收却不妨六位高下是事造所收但不可直将两种三千对事异故六理同故即也指要上云事异故六理一故即应知圆家明理已具三千而皆性不可变(理同故即)约事乃论迷解真似因果有殊(事异故六)四明意谓荆溪释生死即涅盘之流而云理同故即盖由生死之法圆理本具性不可改故云理同故即若从人说则迷悟因果阴显事殊故云事异故六仍引三千在理同名无明三千果成咸称常乐从人迷悟无明常乐事殊证事异故六三千无改无明即明三千并常俱体俱用约法只一三千迷悟不改并皆圆常俱体俱用证理同故即是则迷悟缘起事殊皆三千之体起妙用法体事理虽迷悟因果而常一不改尝试料之约法体凡圣之事理理同故即从人心迷悟之所见事异故六如妙宗上云六种即名皆是事理体不二义而事有逆顺名字等五是顺修事唯理性一纯逆修事此逆顺事与本觉理体皆不二约法事理体同故也其逆顺名自何而立以知不二事皆合理名之为顺其不知者事皆违理故名为逆名字等五若浅若深皆知皆顺若初理即唯迷唯逆从人所见事异故也四明每云迷悟体用不二准例应云应知圆家六即高下但约迷悟论之不约事理体用说也指要云约事乃论迷解真似因果者迷则迷两种三千悟则悟两种三千真则真证两种三千似则似证两种三千因则两种三千俱因果则两种三千俱在果也故荆溪云染净既分如位须辨而众生有迷中事理诸佛有悟中事理焉四点会蛣蜣四明妙宗示十界六即以至蛣蜣亦皆六即诸师异见各有章藻置而未论今之所见全同草庵录蛣蜣一篇不能委示但陈梗槩须知四明蛣蜣六即者以圆人修证了理具十界三千故也若唯於佛以说六即则不了圆具法界之全体然又须知蛣蜣六即正约事论以事全理具故事能即妙宗之文有二改初示十界六即相二出十界六即义以论十界皆理性故也若非理具如何可即解谤之文亦然但自寻之当自深信正是唯心观体之说更不多言。
　　二净觉异见杂编有三节初分对名义谓空中之理同故即也即假之事异故六也假事为能即空中之理为所即评曰止观大意云理同故即如生死即涅盘之流必该烦恼即菩提结业即解脱乃三道即三德何尝专以空中之理同是所即俗谛之事异是能即耶二拣判即具谓即约事理体一具约体备万德评曰如此名义若在四明正宗用之甚妙若净觉以三谛分事理则违一家诸文不可承用评破如前三征辩蛣蜣先征问他云一家明理既具三千乃至蛣蜣蝮虿皆须六即辩其初后是义然乎答何谓其然乎是大不然也六即之名本为拣滥蛣蜣蝮虿畜趣微物迷逆之号固无叨滥何用六即良为他见涅盘四分立此六即评曰金錍云阿鼻依正全处极圣之自心岂非四趣究竟即耶畜趣微物不明六即者圆观诸法皆云六即如何消之所云四明例涅盘疏四分立蛣蜣六即者大不然也须知涅盘疏释列众自云直三归者名无分优婆塞若一若二名少分若三若四名多分若具持五名满分乃至云蛣蜣蝮虿义复如何答夫一善法即有四分例一恶法亦复如是未见明文置而不论且就权者言之小菩萨所作是无分蛣蜣初地初住所作是少分乃至十地十住等所作是多分如来所作是满分是故得有权实之众实召权请故称召请(疏一十六)指归释曰例一恶法者暹记云若约恶为四分者若恶冥伏名无分一业作恶名少分二业作恶名多分三业俱作名满分今谓疏文既约持五戒以明四分今约恶论应以破五戒为四分所谓五戒具持名无分恶破一名少分恶余例可知(文)此蛣蜣对恶之四分多从权释少出实义与今六即据实不可会虽权可会文意亦别不必会也妙宗不引必有深意凡百教者须考本文不可望声释义自古纷纷之说只以本文破之。

　　北峰教义卷一

