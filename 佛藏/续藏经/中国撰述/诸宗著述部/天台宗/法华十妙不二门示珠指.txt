续藏经   法华十妙不二门示珠指
　宋 源清述
　　 

　　法华十妙不二门示珠指卷上

　　　　丹丘沙门　源清　述
　　法王髻珠灵山解赐智者得已转示余人人有不见者荆溪师指之令见犹有不能随指而观者故余今复指其指焉。
　　初释题
　　法华十妙不二门(出释签第六卷盖然师搜括十妙大旨直申开显一理示所诠极致故自立此名耳)初七字题荆溪禅师依玄示立下注三十二字后录出人示文辨意也。
　　初略释法华者所宗之经也具云妙法(法也)莲华(喻也)经今略云尔如玄义备解十妙者标今所依乃迹中十妙也不二门者自今所述谓法体圆妙之门也有本题妙法莲华经本迹十妙不二门或法华本迹不二门或本迹十妙不二门或但称本迹者并后人增损今所不用(下问答疑中辨之)。
　　二广释分三章一示不二唯心实相二示迷悟法界缘起三问答决疑。
　　初示不二唯心实相者即示今经开权显实众生一念心服真佛知见也诸佛出世唯为此事故欲令众生了十法界皆是自心清净知体妙圆觉性耳夫十法界者全即一念非谓前后相生非谓色含内外一一诸法当体真如岂是能知所知知性即体一切法趣色是趣不过色即法界法界唯心一切法趣香乃至相性体力作因缘果报本末究竟等皆即法界一一法界法即一念真如妙体又此一念体常虚寂非念趣为明非无念为静念即无念当体叵得诸法本来常寂灭相更无能知异彼诸法全诸法而一念而无无相无相之相是真实譬摩尼珠珠体圆净全珠非色是莹彻空全莹彻空是摩尼色随意能雨种种众宝宝非内有亦非外来是珠体妙具一切宝故玄义云舒之充满法界不知从何而来卷之莫知所有不知从何而去当知诸法不二唯心唯心无相具一切相故此十门十门之法皆名不二一一诸法当体通入名之曰门若一法入此一法外更无九门之法为异并我一念清净灵知譬一圆珠具有十窍无非一珠若一窍入尽一圆珠无非此窍所入珠体余窍虽珠珠体一也是故十门门门通入色心乃至受润咸然使十妙始终理一(此下示六即不二珠文云一一门下以六即捡之总述於此)佛於诸大乘经中处处宣告言心佛众生三无差别烦恼性中具如来智如来服德相备足无所减少佛界众生界一界无别界一切众生皆如也一切法趣色受想行识是趣不过色等皆常乐我净一切众生皆有佛性譬如力士额珠圆明在体乃理即佛不二心珠也(此是性德下五修德)又於诸过去佛若有闻一句无一不成佛若佛在世灭度后得闻是经一句乃至一念随喜皆与授菩萨记大通佛所为说是经譬如以无价宝珠系着内衣里此乃名字即佛不二心珠也(曾从经中及从善知识所闻佛名字故云名字即佛)又修摄其心观一切法空如实相学大乘者虽有肉眼名为佛眼欲得一切法当学般若譬如得如意珠此乃观行即佛不二心珠也(此有五品位一一念信解即圆一心三谛也二兼能受持大乘经解典三复广为众生说法〔正〕四能说法兼行六度五事理心融正行六度五位俱修圆行同名观行即佛)又持是经者得六根清净下至阿鼻上至有顶及声闻缘觉菩萨诸佛色像皆身中现唯独自明了余人所不见譬如示以所系珠其心大欢喜此即相似即佛不二心珠也(开显声闻案位与六根净位同故用领解珠也若进入者即同分真非此位也此有十倍心位至第七心是正六根净位十位俱似分真同名相似即佛)又初发心时更成正觉从佛口生从法化生得佛法分龙女献珠南方作佛此乃分真即佛不二心珠也(献珠表得圆解开佛知见非举譬也此有四十一位皆破无明证实相而智用不无优劣十住名开十行名示十回向名悟十地等觉名入四十一位本末究竟同名分真即位)又过荼无字名上士唯佛与佛乃能究尽诸法实相独王顶上有此一珠此究竟即佛不二心珠也(此唯妙觉位耳上况引诸经明六即之文不出经自嫌繁故也)诸经所明六即之位自凡极圣一一皆即始终不二无非一念清净摩尼一念外无生佛生佛外无我心故金刚錍云阿鼻依正全处极圣之自心毗卢身土不逾凡下之一念示不二唯心实相已。
　　二示迷悟法界缘起者一切众生从无始来一念本具十界诸法清净圆湛迷来无始故曰本迷净名云从无住本立一切法(此指众生无始恒造非谓中间忽然而造名之为立也今举此两句为下清净缘起张本)无住本者即一念常虚寂体本性叵得无所依止称无住本无住即本(净名疏云法性即无明故法性无住无明即法性故无明无明今但直示体耳)是无住本具一切法故称法性由性本具缘能生之染缘能生染法净缘能生净法譬火水珠向日生火向月生水只一圆珠具水火性日月之缘而能生之一念心性亦复如是(上法譬双明染净下先明染后明净)如诸众生无始时来一向不觉恒为染缘(谓无明业缘也)或造诸业相备受苦报故有地水火风色香味触三界依正等法大论云三界无别法唯是一心作以颠倒故不知唯心随缘反造谓是他物而起爱恚攀缘厌离驰骋流转六趣四生十生十二因缘修环不息涅盘中譬如春池王时游玩忽遗明珠於彼池内众人闻之俱入池中各执瓦砾谓得宝珠(经前方便三修)此喻诸忘因果也净名欲令众生达本唯心真无住体即了颠倒所造诸法无非唯心故云从无住本立一切法(上染缘也)若诸众生无始时来或遇净缘(教行缘也)即得成佛经云诸佛两足尊知法常无性佛种从缘起是故说一乘常无性者即无住本真佛性种此有三因佛性即种也一正因性即众生如当体清净是毗庐性名法身种(即前苦报)二了因性即贪恚痴性本明了是般若性名报身种(即前痴惑)三缘因性即六趣业性不可得是解脱性名应身种(即前业相)譬如摩尼唯一圆体(喻法身也)金珠莹彻(喻般若也)其一切宝(喻解脱也)是三一相非同非异从缘起者谓此三因性种俱从教行缘起经云若有闻一句无一不成佛即教缘起若善男子能於此经一念随喜乃至深心信解受持读诵解说书写为令众生开示悟入佛之知见究竟一切种智是名智慧庄严般若种(翻前痴惑)经云低头举手画地聚沙皆成佛道即行缘起经云若善男子住忍辱起柔和善顺而不卒暴心亦不惊佛子住是地即是佛受用行此诸道已来世得作佛是名福德庄严显解脱(翻前业相)经云一切众生皆是吾子凡有心者皆得作佛我心自空罪福无主应观法界一切唯心破心微尘出大千经卷如其所得法定慧力庄严等即正因种是所庄严真法身也(翻前苦报)此乃一乘教行起三因性德佛种故云佛种从缘起是故说一乘然则能觉之智自有深浅如涅盘重四教观十二因缘凡有四智下智觉不见佛性得声闻菩提中智观不见佛性得缘觉菩提上智观见不了了得菩萨菩提上上智观即见佛性得佛菩提(四智对四教如玄义)譬如杂色裹摩尼珠光随色变遂玄黄之色随落二乘缘所见之光悲其本体如来於涅盘会上殷懃顾命令其深观十二因缘咸见佛性佛性名第一义空空名中道中道名佛佛名涅盘(此下翻前地水火风色香味触三界依正)涅盘即常(真法界性地真空元我相色)乐(真法界性火真空无相触)我(真法界性风真空无相味)净(真法界性水真空无相香)毗卢身土(一体依正)三德秘藏故云安置诸子秘密藏中我亦不久自住其中净名云从无住本立一切法实此意也若能如是深观见真佛性秘密藏者是十法界相性体等本无减增应知三际无际不离一念之心十界界如常湛真如之性故经云是法住法位世间相常住示迷悟法界缘起已。
　　三问答决疑者
　　问心佛众生三无差别为心与生佛异故云三为因果异故云三耶。
　　答夫佛名真观生名不觉心即生佛之心非离生佛外别有心但心为生佛之本经示本末因果不二故云三无差别如诸子义经论备说今依本宗略示因果玄义中释法有三谓心佛众生若定其因果则心法定在因佛法定在因佛法定在果众生法一往义通因果心定因者心非因果约能造诸法判为因也何者如华严云一切唯心造心造诸如来等岂非十法界法皆由心造因能致果故云定因也佛定果者由觉自心研修究竟名佛故云定果也众生一往义通因果者由无始本迷不觉自心清净知体恒逐妄缘造诸妄业名妄因受诸妄报名妄果故云一往义通因果也若二往而望佛真果但是於因为斯义故佛亦唯心因果不二故云无差也。
　　问若众生无始本迷必与佛异佛还从迷觉乎若不从迷觉斯有自然佛与众生异若必从迷觉假如无始诸佛未觉之前谁为其设教为乘种缘若云由心本具佛之智眼能自觉者如诸众生减具觉性何不皆自能觉而云须乘种缘耶又无始既无其际孰能穷之总斯众疑请为开决。
　　答此由诸佛境界非凡所测然经云学大乘者虽有肉眼名为佛眼能知如来秘密藏故今依了义教亦可比知若欲达无始本际者即一念是也何者小般若云过去心不可得现在心不可得未来心不可得不可得故即无住本无住即无始也虽不可得而一念知性常灵常寂故李逸人云十世古今始终不移於当念知者大师云三十相即一念是若了一念无始何疑既许众生本是佛之智眼设尔无始一佛自觉亦何乖也如支佛在凡尚能自觉因缘迁谢以证圣道况诸佛乎且十方世界众生根性利钝不等设无始来有一利智之者自能觉了诸法唯止顿修成佛岂非诸法即是真教如经云一切诸法皆摩诃衍治生产业即是实相一色一香无非中道又如诸佛国土备用六尘为经见色闻声觉触皆获悟道是以玄义解经一字遍历六尘诸法一一尘尘即真法界妙经故结叹云如此解字手不执卷常是读经口无言声遍诵众典佛不说法恒闻梵音心不思惟普照法界岂非遍了诸法一切唯心由心本具破心微尘出大千经卷胎经云法性如大海不说有是非凡夫贤圣人平等无高下唯在心垢灭取证如反掌若尔何妨无始一佛自觉展转化他其根钝者不能自觉良由无始耽染诸法恒处生死积造诸业痴惑重故也是以诸佛与大慈悲设诸方便木牛杨叶化城宝所与作教行因缘耳法华记云若远推无始有佛恐堕无穷之过且信过去必有一佛自然悟道譬如群盲欲过险道中有一盲眼忽开明导彼群盲过重险处有不随者堕重险中谁之过矣如来设教导彼群盲於之可解。
　　问众生无始为一念本性清净不觉称迷为一念本妄故称迷乎又诸经论多云众生从真起妄如楞严云觉海性澄圆圆澄觉元妙元明照生所所立性亡迷妄有虚空依空立世界等净名云从无住本立一切法起信云从真如门不变随缘故有生灭等相岂非皆云从真起妄耶若尔则妄起有始何谓无始本妄乎又本既是真真何起妄仍须息妄归真者乎。
　　答此乃是佛起缘之说不可定执是真是妄何者佛欲示诸众生令其了妄即真故云从真起妄耳若佛出世便直云诸法从本来常自寂灭相是法住法位世间相常住而化众生何由可解如云我若读佛乘众生没在苦岂非不堪闻是法以方便力故随顺众生说如玄义有三种意语一随佛自意语说圆顿乘直云一切诸法唯心法界非真非妄众生无始不能自觉称之为妄华严云应观法界性一切唯心造辅行云众生无始但着诸法为彼流转而不了诸法之性岂非众生不了唯心为彼所转菩萨造论亦申佛此意二随自他意语赴缘亦相种种差别乃说八九等识分别染净迷悟逈殊修证行位因果硕异菩萨造诸论亦申佛此意或有学此经论不体是佛赴缘之说偏多执诤或谓众生根身器世间等定须从八识种子熏发识种等故智者大师判属方便不了义说广破同外道冥初生觉等过也三随他意语唯说小乘四阿含等法是也如诸贤圣亦造诸论申佛此意此三意语并法华前赴缘之说乃至法华开权显实一切诸法皆真实相咸令众生开佛知见唯一佛乘随自意语无彼兼但对带等法备在玄义止观一一简偏示圆可识。
　　问前示唯心实相始自凡夫终于妙觉减即不二之性为只观唯心便入上位为更假修戒定慧耶。
　　答只观不二即修戒定慧也如涅盘云能观心性名为上定无所犯即戒能观妙智即慧此名如来行一行具一切行矣(广如玄义圆五行中)。
　　问圆修不二得入上位为一生办为多生办若多生办与渐何别若一生办闻不二者其众办者谁欤。
　　答人有三种一根性极利惑障稍轻宿殖敢厚志愿坚固才闻即解顿获证入此只用世界即悟第一义也二根性亦利惑障亦轻宿殖未多志愿犹弱才闻即解如闻思修当观一念即空假中方获证入此至为人而悟第一义也三根性虽利惑障颇重宿殖尤薄志愿都无以根利故因闻得解以恶强故触境随缘深修理事种种调练方获证入此备用对治而悟第一义也(此第三人具四悉也然四悉不必定须次第随机宜闻即用耳)故医子喻及金光明中流水除病有直闻其言即除差者有授与妙药方除差者明其意也三人虽殊并是圆顿根性证入五品十信等位(南岳天台等者高僧辈是)经云息心达本源故号为沙门论云如是尊妙人即能见般若是其人也余痴钝者毒气深入闻不能解设解斥言乃作毒鼓之因系之缘耳。
　　问既用方便殊调练则是历车何谓唯心不二观耶。
　　答只为诸法本唯心是故世间相常住举足七足道场何虚虑历事不开悟者哉。
　　问如云无始来迷遇染净缘熏习差别致有十界之殊者则是界因迷有何谓世间相常住耶。
　　答假使十界因迷悟立本既唯心何妨常住如色相成坏岂令虚空亦随色成坏耶况十法界性本如如全真叵得之相即真实相本相常住何始终之有乎。
　　问善恶事殊迷悟缘别莫无始染缘本有无净缘续有乎。
　　答二性既本常二缘皆本有迷则本俱迷悟缘有前后耳。
　　问迷必断善悟必断恶耶。
　　答阐提不断性善而断修善由断修善唯有修恶庄严故恒处恶趣由不断性善或遇净缘性善得发能至菩提佛不断性恶而断修恶由断修恶唯有善庄严故住无上道由不断性恶能起余法界身应诸恶趣以觉了故诸恶不生犹出矿金不重为矿矣(备如观音玄义)。
　　问若断事恶即是坏灭诸相何谓不灭痴爱起於明脱。
　　答圆中论断不断而断既觉诸法本唯我只种种众恶皆三昧门岂更有法名为恶耶。
　　问若尔只应一断何故六即伏断有异。
　　答譬如浑水浊源深远狂风鼓激鱼龙出没卒难可清应久澄渟万像乃现断恶亦尔虽顿了烦恼浊水性本菩提清水而无始本习恶源深远必须止妄想风息觉观鱼龙真法性水方澄百千三昧方现故初心人须了妄念并真我心清净知体虽诸宿习驰骋[言*广]繁常了是心恒起现一旦俄澄名根清净复体知性彻源明名破无明(迟疾如前三种人也)当知圆人了恶即善实无所断而论断耳如央堀摩罗遇恶缘时恣行杀害称恶人后遇佛时闻实际法顿悟唯心成大菩萨和须密多女示行恶法乃至诸善知识示作大坑刀山剑树等减即妙三昧门此皆深达罪福无性入善恶不二法门得是妙用矣。
　　问净名从无住本立一切法与楞严中觉海性澄圆乃至知觉众生同乎。
　　答此但逆顺之殊何者楞严中因佛为阿难示一切法地水风周遍法界本如来藏是汝真心清净觉性於是富楼那乃问佛一切诸法本既真如来藏云何忽生山河大地等耶时佛广为富楼那显示性觉妙明本觉明妙由诸众生无始不觉因妄生所则有山河大地众生之异及广辨器世间并十二类生复命诸弟子等各说觉因俱陈本解成二十五圆通於后释迦及十方佛互放光明灌顶普及大会减令十方成七宝色唯一世界复命文殊观是二十五圆通法门文殊即於佛前说偈颂出如来所示富楼那无始迷真觉性逐妄缘生则有山河等相故云觉海性澄圆等及颂二十五圆通唯向取观音是真似不二圆通之门岂非先亦示其迷真起妄修业发现则有妄法泊乎各说圆通方是了妄即真复如来藏之意也如净名中因其示疾佛遣文殊。
　　问其疾源净名。
　　答其疾本由妄所生推妄返真至无住本岂非从妄逆推归真无住示妄即真明矣当知二经俱显诸法本真法界圆常经体俱二经同方等部犹是对少明大简於三乘所说非究竟耳。
　　问诸法既本真觉藏皆即不二应如净名默然是为真入今之显说莫非真入乎。
　　答显默虽殊所入无异智者大师云诸菩萨从化他故以言说入文殊兼自行化他作故以言示无言入净名唯自行故不以言说不以言示无言但默然而入是以文殊叹为真入亦如楞伽中大慧问佛如世尊言始从得道经至涅盘於其中间不说一字世尊依何密语作如是言佛答我依二密语一自证法二本住法自证法者如被如来所得我亦得之本住法者本有法界常住如道趣城城由道至(云云)是则常住法界唯心无住名本住也觉此唯心契常合道名自证也故知自证修本住约证亦与楞严意同本觉明妙即自证也性觉妙明即本住也亦是金光明中明如来所尽之性性即性也如来即修也今经云世间相常住道场得知已是法不行示此不可示等并明修性不二皆与净名所入意同若显若默者乃示自行化他故尔。
　　问此与止观同乎。
　　答天台止观有三谓渐次不定圆顿(渐次者亦解圆理但是行渐谓次第修於四禅八定〔现〕练熏修及修九种大禅等不从圆发故名渐次不定者亦依渐门而修发不从圆发顿或发渐或前后互发故名不定由宿习渐顿种熟故尔此又不同圆发中十境自是烦恼等互发之相耳)此不二门唯与圆顿意同故文云故撮十妙为观法大体乃至彼此照着法华行成法华行者即圆顿止观也止观云依修多罗以开妙解圆修一心三观若根利者闻名即入快马见鞭影即着正路若障重者因观唯心宿习遂动诸境互发智者大师为令其一一体达无非唯心安心实相定慧故论文广明四三昧为行门十境十乘为观法(四三昧者一常行二常坐三半行半坐四非行非坐此第四亦名随自意即通於善恶举动常三昧非专一事四种俱称三昧者三此言正昧此云定又三之言明味之言静明是观体静是止体即妙定妙慧也)是四三昧随彼事用而得四名皆是一行三昧耳对境乘无非一心三观不二法门故言与此同也。
　　问若尔止观一论唯圆顿行圭峰何故判云天台解难宿圆妙而趣不门户犹是前诸入禅定耶。
　　答如圭峰所言应是略曾披览渐次止观耳脱或曾睹圆顿止观必不细详起尽研究大意暗今家全约法华开显明佛知见唯观一念即空假中无相定慧之旨故兹谬判何者论中广明二十五方便及正修中备列十境互发於禅定境列四禅八定等者一一各有其致如方便中咸约开显俾一止一作无非实相一一方便并真法界唯心妙行泊列诸境恐行人因修唯心妙观而有宿习发动不识其相谓是圣法(如比丘得四禅谓得四果之类是也)智者大师乃历於烦恼业魔禅见等诸境一一示之使行人识其所发之相随而体达无非真佛法界唯心法门遂委细明之(论文见在寻之可见)若如圭峰所判即是都不许师旷说郑卫之音伯乐话驽骀之状也若然者圭峰禅诠亦应不合谈诸禅行相唯得论於无念之宗耳既说诸禅行相亦莫令圆顿禅诠成渐次行相门户耶又况禅诠既无开显之意望今止观几许远矣。
　　问此与金錍及止观大意同乎。
　　答金錍宗於涅盘常住荆溪为破世人执有外色非佛性义备引本经诘难研窍复说设三十六门然后总申一答显示毗卢藏性心佛众生三无差别与此不异也大意特为李华撮止观枢要直示不思议即此唯心也。
　　问前章所明六即之位经文虽备而名义犹昧既云唯心法界而众生可自知即乎。
　　答法界性德尚无生佛之名谁复论即与不即应知即者乃诸佛知众生心本来是佛日用不知故方便示言即耳况六即之名独是天台依法华诸大乘所立以显圆位修性始终不二而二二而不二之因果耳故荆溪禅师以六句对成三义释之一曰理同故即者即之一字直指当体即是如指波即水也故十六观云是心是佛又见佛三昧云如实观众生即是佛此理即性德佛也事异故六者六之一字显修性因果事殊如指水即波也故金光明云如来游於无量甚深法性过诸菩萨所行清净二曰初后俱是故即者谓六位皆即佛也如涅盘云发心毕竟二不别始终不滥故六者谓圣凡力用天地悬隔如十六观云凡夫心想羸劣未得天眼不能远观净名云有佛世尊得真天眼不以二相见诸佛土三曰但理故不即者谓不即修德果事也如今经云寿命无量久修业所得理是故不离者谓不离性德因理也如涅盘云一切众生皆有佛性华严云法身流转五道名为众生(三释语异其意大同今欲令调了修性故备述三义仍引经证之)智者大师立此六即二而不二使禀权教佛在果者即信自心是佛免耻躬不建之非不二而二使学大乘暗证谓齐极圣者即识次位免堕增上慢之咎也。
　　问文初解题云后人增损其题今皆不用者只如称本迹不二门复有何过文云本迹虽殊不思议一又云若解迹妙本妙非遥应知但是离合异耳又发端云然此迹门谈其因果等既言迹必对本其文炳者着何不用之。
　　答名不正则义不显是不显则解不生解不生则修证无所措手足矣故先须正其名所以佛说一经诸圣必问此经当何名为令世谛不乱显吕有归也如称为本迹不二门者且夫不二之名为约何法而立若如所引本迹虽殊之文中应云本与迹为二本迹虽殊不思议一为不二此则可名本迹不二也今文中自叙例云若解迹妙本妙非遥乃明二门虽古今化事权实之殊而十妙但因果开合之异(开合之相文中自解)故结云本迹虽殊不思议一岂得以结例之语使为一文立名之大意耶又若言本迹虽各十妙只为因果不二理一无殊从其大纲开迹十妙即本十妙故得题为本迹本二者此更为不可若然者则智者大师徒张名义申佛久成之本限指闻寿增道损生之益使显本之妙翻成繁剩之文且夫开迹显本意则不然但是开其所述执近之情耳令达久证之实不滞迹化之权开已本迹成实故云即迹而本六番权实皆不思议一也岂因开迹便令本妙设其化事乎况本门总别总十六番明本迹之殊复一一番结为不思议一此岂非本中一十六番不二门何关迹十不二名义耶又若云但了一法不二尚收五章罄尽而本迹何得坚谓非者今之所论非谓不许不二不摄本迹之理但论正明不二之文文无本迹不二之义若然者何意解方便品中古人判题从昔县额牒州惑乱行人之过乎况本门一一法相名义稍殊岂可以迹十妙不二便作本事而说以为不二乎如今十不二之名但依十妙而立易其名目或合或开非谓一门对於一妙当知十门都收十妙自他因果罄无不尽矣是以荆溪禅师於文自立其题云法既教部咸开成妙故此十门不二为目法之教部即法华也十门即依十妙所立之门也不二即正因所述法体也其意暖然可解何得輙违宗师所立之文擅题本迹不二之称况本迹乃是古今分节经文科目耳非是经论显要法相之名岂得立为十妙不二之题也又若云本迹正是今家判经之铃键如玄义序云玄意述於文心文心莫过本迹正以本迹为要故得立为不二题者今谓智者大师岂不知本迹之名为要何不於诸部文首立为总题云法华本迹玄义本迹文句等乎文心之语自是章安禅师以莲华喻於本迹施垂开癈六番合喻得於经旨故云尔此意正在分节经文故经云仰观斯旨众义冷然何关今之十不二门欤又引发端然此迹门之言故立为本迹不二者益知不晓其意只为发端云然此迹门所以不可题为本迹(思文)又若云不二正是心观何妨观心本迹以为题者此亦不然况约文附事之观非此歒对不二之旨此唯心外更何所观或曰圆解之者无所不通滞名之徒即执文字可不闻解则文文解脱执则字字疮疣若题本迹不二但知圆神体会其意何必桎梏於其名义乎今谓此等人所说不应受若言亡相何本迹而可论若就谈诠岂立名而无召故文句云传诠若谬则文不如文不如则理不是普贤菩萨授与持经人一句一偈令其通利大辨天女益说法者辨才庄严次第何不但会其意任意失於句偈次第乎若谓圆解之人不须苦执名者亦应可题为真应不二权实不二体用不二待绝空假真俗等不二又何必独在於本迹乎全今所论者但正宗师之所立岂强构於是非傥修理以求索必无矛楯或随情而文过任自纵横。
　　问荆溪禅师立此十不二门为偈然而作为别有由致。
　　答玄义中广明迹门十妙待绝六十重妙果妙毕复以六十番权实绝结上诸妙然后云若悟理者理即非权非实不见一法空拳诳小儿说权说实为兼理则非权非实是故为妙释签解上六十重妙并权实说至此乃解云一切诸法亡泯不二故更约悟开前十妙权实圆一理心性乃识前来若妙若粗若开若施空拳成实因兹复立大音(老子云大音希声)显悟谁少之说咸堪被圆从此便入不二门玄然此迹门等也岂非是见玄义结文唯指悟理为妙由是搜括十妙大旨示其不二以为证入之门乎文云故撮十妙为观法大体者此乃正述作者之意也问答决疑已初释题讫。
　　第二解文先平书本文(此文已求多古本释签抹勘开即仍与诸传教硕德评定讫今世有别行之本其间二十余字不同盖三写成就耳览者未审请征古本释签对之无致多惑)后分科备解(全在下卷)。
　　然此迹门谈其因果及以自他使一代教门融通入妙故凡诸义释皆约四教及以五味意在开教悉入醍醐观心乃是教行枢机仍且略照寄在诸说或存或没非部正意故纵有施设托事附法或辨十观列名而已所明理境智行位法能化所化意在能诠诠中咸妙为辨诠内始末自他故具演十妙搜括一化出世大意罄无不尽故不可不了十妙大纲故撮十妙为观法大体若解迹妙本妙非遥应知但是离合异耳因果义一自他何殊故下文云本迹虽殊不思议一况体宗用祇是自他因果故况后教相祇是分别前之四章使前四章与诸文永异若晓斯旨则教有归一期纵横不出一念三千世间即空假中理境乃至利益咸尔则止观十乘成今自行因果起教一章成今化佗能所则彼此照着法华行成使功不唐捐所诠可识故更以十门收摄十妙何者为实施权则不二而二开权显实则二而不二法既教部咸开成妙故此十门不二为目一一门下以六即捡之本文已广引诚证此下但直申一理使一部经旨皎在目前一者色心不二门二者内外不二门三者修怪不二门四者因果不二门五者染净不二门六者依正不二门七者自佗不二门八者三业不二门九者权实不二门十者受润不二门是中第一从境妙立名第二第三从智行立名第四从位法立名第五第六第七从感应神通立名第八第九从说法立名第十从眷属利益立名一色心不二门者且十如境乃至无谛一一皆有总别二意总在一念别分色心何者初十如中相唯在色性唯在心体力作缘义兼心色因果唯心报唯约色十二因缘苦业两兼或唯在心四谛则三兼色心灭唯在心二谛三谛皆俗具色心真中唯心一实及无准此可见既知别已摄别入总一切诸法无非心性一性无性三千宛然当知心之色心即心名变变名为造造谓体同是则非色非心而色而心唯色唯心良由於此故知但识一念偏见己佗佗生佗佛尚与心同况己生佛宁乖一念故彼彼境法着而不差　二内外不二门者凡所观境不出内外外谓诧彼依正色心即空即中空中妙故心色体绝唯一实性无空假中色心宛然豁同真净无复众生七方便意不见国土净秽差品而帝纳依正终日炳然所言内者先了外色心一念无念唯内体三千即空假中是则外法全为心性心性无外摄无不周十方诸佛法界有情性体无殊一切咸偏谁云内外色心己他是即用色心不二门成　三修性不二门者性德祇是界如一念此内界如三法具足性虽本尔藉知曰修由修照性由性发修在性则全修成性起修则全性成修性无所移修常宛尔修又二种顺修逆修顺谓了性为行逆谓背性成迷迷了二心心虽不二逆顺二性性事恒殊可由事不移心则令迷修成了故须一期迷了照性成修见性修心二修俱泯又晓顺修对性有离有合离谓修性各三合谓修二性一修二各三共发性三是则修虽具九九祇是三为对性明修故合修为二二与一性如水为波二亦无二亦如波水应知性指三障是故具三修从性成成三法尔达无修性唯一妙乘无所分别法界洞朗此申内外不二门成　四因果不二门者众生心因既具三轨此因成果名三涅盘因果无殊始终理一若尔因德已具何不住因但由迷因各自谓实若了迷性实唯住因故久研此因因显名果只缘因果理一用此一理为因理显无复果名岂可仍存因号因果既泯理性自亡祇由亡智亲疎致使迷成厚薄迷厚薄故强分三惑义开六即名智浅深故如梦勤加功空名惑绝幻因既满镜像果圆空像虽即义同而空虚像实像实故称理本有空虚故迷转性成是则不二而二立因果殊二而不二始终体一若谓因异果因亦非因晓果从因因方克果所以三千在理同名无明三千果成咸称常乐三千无改无明即明三身并常俱体俱用此以修性不二门成。
　　五染净不二门者若识无始即法性为无明故可了今即无明为法性法性之无明徧造诸法名之为染无明之法性偏应众缘号之为净浊水清水波浮无殊清浊虽即由缘而浊成本有浊虽本有而全体是清以二波理通举体是用故三千因果俱名缘起迷悟缘起不离剎那剎那情常缘起理一一理之内而分净秽别则六秽四净通则十通净秽故知剎那染体悉净三千未显验体仍迷故相似位六根徧照分十界各具灼然岂六根净人谓十定十分真垂迹十界亦然乃由果成等彼百界故须初心而遮而照照故三千恒具遮故法尔空中终日双亡终日双照不动此念徧应无方随感而施净秽斯泯亡净秽故以空以中仍由空中转染为净由了染净空中自亡此以因果不二门成　六依正不二门者已证遮那一体不二良由无始一念三千以三千中生阴二法为正国土一千属依依正既居一心一心岂分能所虽无能所依正宛然是则理性名字二行已有不二依正之相故使自佗因果相摄但众生在理果虽未辨一切莫非遮那妙境然应复了诸佛法体非偏而偏众生理性非局而局始终不改大小无妨因果理同依正何别故净秽之土胜劣之身尘身与法身量同尘国与寂光无异是则一一尘剎一切剎一一尘身一切身广狡胜劣难思议净秽方所无穷尽若非三千空假中安能成兹自在用如是方知生佛等彼此事理互相收此以染净不二门成　七自他不二门者随机利佗事乃凭本本谓一性具足自他方至果位自即益佗如理性三德三谛三千自行唯在空中利他三千赴物物机无量不出三千能应虽多不出十界十界转现不出一念身土互生不出寂光众生由理具三千故能感诸佛由三千理满故能应应偏机偏欣赴不差不然岂能如镜现像镜有现像之理形有生像之性若一形对不能现像则镜理有穷形事未通若与镜隔则容有是理无有形体而不像者若镜未现像由尘所遮去尘由人磨像现非关磨者以喻观法大旨可知应知理虽自佗具足必藉缘了为利佗功复由缘了与性一合方能称性施设万端则不起自性应无方所此由依正不二门成　八三业不二门者於化他门自分三密随顺物理得名不同心轮鉴机二轮设化现身说法未曾毫差在身分於真应在法分於权实二身若异何故乃云即是法身二说若乖何故乃云皆成佛道若唯法身应无垂世若唯佛道谁施三乘身尚无身说必非说身口平等等彼意轮心色一如不谋而化常冥至极称物施为岂非百界一念界界无非三业界尚一念三业岂殊果用无亏因必称果若信方知三密有本百界三业俱空假中故使称宜偏赴为果一一应色一一言音无不百界三业自具足化复作化斯之谓欤故一念凡心已有理性三密相海一尘报色同在本理毗卢遮那方乃名为三无差别此以自佗不二门成。
　　九权实不二门者平等大慧常鉴法界亦由理性九权一实实复九界权亦复然权实相冥百界一念不可分别任运常然至果乃由契本一理非权非实而权而实此即如前心轮自在致令身口赴权实机三业一念无乖权实不动而施岂应隔异对说即以权实立称在身即以真应为名三业理同权实冥合此以三业不二门成　十受润不二门者物理本来性具权实无始熏习或实或权权实由熏理恒平等遇时成习行愿所资若无本因熏亦徒设遇熏自异非由性殊性虽无殊必籍幻发幻机幻感幻应幻赴能应所化并非权实然由生具非权非实成权实机佛亦果具非权非实为权实应物机契应身土无偏同常寂光无非法界故知三千同在心地与佛心地三千不殊四微体同权实益等此以权实不二门成。
　　是故十门十门通入色心乃至受润咸然故使十妙始终理一始境本具三依理生解故名为智智解导行行解契理三法相符不异而假立浅深设位简滥法祇是证彼理三下之五章三法起用三法既是一念三千即空假中成故有用若了一念十方三世诸佛之法本迹非遥故重述十门令观行可识首题既尔览别为总符文可知。

　　法华十妙不二门示珠指卷上
　　法华十妙不二门示珠指卷下

　　入文大分三初总叙一期不二宗旨二别立十门历法解释三融通文旨结意归宗(初文分三初结示前章教观宗要又二初略示教观旁正又二初教正故意周又二初述所谈之本意)然者是也生前起后之辞此者指定迹门也迹谓影迹诸佛出世化事未显本之前皆迹也经云是我方便诸佛亦然门即能通之法也经云以种种法门宣示於佛道谈其因果及以自他者此指智者大师以陀罗尼力恣乐说辨说其十妙明法华开权显实唯一佛乘自行因果化他能所等法也。
　　十妙者初境妙谓十如十二因缘四谛三二一无谛等即藏通别圆人所观之境也二智妙即四教人各观诸境之法共有二十智谓四菩提等智也三行妙即四教人修次第不次第五行谓圣梵天病儿戒定慧等也四位妙即四教行成各入其位谓藏七贤七圣通十地别五十二位圆六即位也五三法妙即四教各至极果所住三轨三身三德之法也此之五妙虽各四教意在门显无非圆乘自行因果前四为自因后一为自果六感应妙即四教机随感佛故有四句三十六句十法界机应也七神通妙即四教佛欲为四机说法先现神变放光动地警发物情及示身土差别等相也八说法妙即正为四机说四种十二部经诠辨谛缘度心佛众生等法也九眷属妙即四教受道之人为法眷属也十利益妙即四教人获自行因果等益此之五妙一一开显同前为化他能所(如感为他应为自互名能所神通说法偏从能立眷属利益偏从所立此亦大槩各举名数而已至下建立所从中更辨)故云谈其因果等也一代者通指释迦出世一化始终也(二故凡下举用义以释成)故凡诸等者明用教味之意四教谓横约化法(藏通别圆)五味谓竖约化仪(顿渐秘密不定)华严以圆兼别未施小故名顿在初如乳鹿苑但是小乘经律论三藏正施小名渐次乳如酪方等以圆对藏通别之渐次酪如生苏般若以圆带通别之渐次生苏如熟苏秘密不定者只在前顿渐之中密见密闻悟入不定无别时部法华无兼但对带之唯一圆顿是显露非秘密是定非不定纯一醍醐味也此则待前三教四味之粗法华得名为妙相待妙也若前三教四味粗人理教行至法华悉被开显咸成圆教一味妙人理教行指除粪人即长者子开方便门示真实相决了声闻法是诸经之王汝等所行是菩萨道此开粗即妙唯一绝待妙也今约绝待故云意在开教悉入醍醐也。
　　(二观旁故从略)枢谓之猥门户扉枢也机弩互也取其要也五时八教由为观心故立了心由教故解譬目足更资方有所至略点下明旁正意观心莫如止观明教莫若玄义故云纵有施设托事附法又如辨体章中明四教入体之门各列十乘观法名同略示引相而已故云或辨十观列名而已皆是旁述耳。
　　(二总叹十妙宗旨又三初诠旨咸妙意)此明演十妙之意也能所如前解诠即法华中即十妙(二该叔化意)始末即前五妙境为始法为末不可不了者劝辞也纲谓网之所依提纲则目整譬若了十妙一化教意该收皆尽(三览教成观意)大体者为止观所修之大体也。
　　(二明后段法义无殊又二初中明迹本离合以显无殊)从华严始成正觉鹿苑初转法轮方等般若已来至法华开显会入指大通佛所曾说是经今日成佛还为汝说皆谓实修实证及菩萨地涌弥勒问如来方云我非今始成道举尘点之喻不能喻其久远此名为本中间今日示生示灭并名为迹虽是其迹只用本证因果自化之处处化导更无别法名为迹法言离合者非谓本望迹名离迹即本名合乃是本迹十妙因果开合耳如本中合境智行位四妙为一本果妙迹中虽开为四亦俱是因而本事已成故没四名合为一耳又开一三法妙为本果国土寿命涅盘四妙者本既至昔必有国土笋事故没三法一名开为四也虽此开合不出自行因果化他能所更无别法名为本法故云因果义一自他何殊指此无殊名不思议一也玄义约理事理教教行体用权实今已六重而明本迹六名虽异如理事至行只是自因体是自果用及权实是化他能所今已只是时节异耳况三际不离唯心故六重皆不思议一若了此意於迹随入不二更无他本之法非不二也。
　　(二明五章总别以显无殊)况体宗用三不出十妙宗即因果体即所证用即自他玄义云释名总论三法体宗用别论三法故知但是总别之殊教相分别前之四章对前四时三教诸部兼但对带为异玄义云释名名异乃至判教教异五章既是十妙五章之外更无他本十妙之殊也。
　　(三初晓教行旨归彰所述之意又二初叙教行旨归又三初明教理融妙)若晓斯旨者即指上所辨五章十妙若一一晓了方为圆解法华融妙之旨则能会诸教诸味之殊途同於一乘醍醐之圆极也一期者指佛出世一化也五时渐顿为纵四教化法为横又三世为纵十方为横指此纵横只是一念三千世间即空假中言三千者谓十法界各其相性体力作因缘果报本末究竟等十如是又一一界互具余九法界即百法界法界十如是即千如是又於此界如复分五阴实法众生假名各有千如此约正报正各有依复分国土一千是则依正共有三千止观云三千相相惟性只是一念一念不前三千不后全一念即三千三千即一念故云一念三千世间言世间者谓假依正三千有异一一不滥称为世间也我之一念具三千法彼彼一念悉具三千地狱众生无量一一三千乃至诸佛无量一二三千虽复彼彼无量全我一念非前后相虽无前后彼彼宛然名不思议譬帝释宫众宝珠网一目一珠一一珠内现一帝释宫殿庄严如是众珠互相映入众珠咸现一现之内一一珠内具众珠帝释依正彼彼不杂展转无穷虽复无穷随举一珠收之皆尽於一珠外更无余珠不见其中我之一念亦复如是能如是观一切诸法唯心无性名真性空真空色名妙有假唯一念心名不二中是名一心三观故云即空假中中论云因缘所生法我说即是空亦名为假名亦名中道义问向明百界千如云是尔今经不思议境经有百界互现之文否答法师功德品六根净人下至地狱上至诸佛皆身中现即其文也人界既具彼十彼亦名具人等之十但有明昧之珠诸法未曾增减譬太虚万像日夜自分森罗岂有异哉(二明观行依凭)十乘者一观不思议境二真正发菩提心三巧安止观四破法遍五识通塞六道品调停七对治助开八知次位九能安忍十无法爱此十俱不运而运令诸行人乘是宝乘直至道场故名乘也起教一章者止观中有十大章谓一大意二释名三体相四摄法五偏圆六方便七正观八果报九起教十旨归今指第九章也此章全是化他能所大意一章则总明自行因果化他能所余章则别明自行因果旨归一章乃自他俱入秘密藏也(三叹功成道着)止观全是法华妙行则修后而证此也所诠即因果。
　　(二故更下彰所述三意又二初标立门所由)可解(二辨名义归趣又三初依义立世名符妙意)何者征起也为实施权者是法不可示言辞相寂灭以方便力故於一佛乘分别说三故云不二而二开权显实者虽示种种道其实为佛乘开方便门示真实相故云二而不二法既教部咸开成妙者玄义云通则偏圆权实渐顿俱通别则偏圆约法权实约教渐顿根偏者谓藏通别各有所诠生灭无生灭无量谛缘度心佛众生十界等法圆者即中道无作谛缘度心佛众生三无差别一念十界法也权者谓藏通别各有十二分能诠教也实者即圆十二分能诠教也部即顿渐四味兼对带等部若偏法若权教若渐部至法华时悉被开显融会咸令开示悟入佛之知见十方佛土唯一乘法皆到一切智地一相一味究竟涅盘故云咸成妙也十门不二如释题(二门门六即简滥意)六即如释题(三指广申略结要意)本文指云玄义也彼彼一一妙皆引经论诚证若得此十门不二之旨诸佛所证皆我一念心眼(初总叙一期不二宗旨讫)。
　　(第二别立十门历法解释又分三初标列门名)如文(二建立所从)。
　　第一色心从境妙立名者境有六依今经及涅盘立谓十如十二因缘四谛二谛一谛无谛文中自列以辨色心今就开显诸方便色心皆成圆色心色与心为二乘色即心为不二也第二内外从智行二妙立者智有二十依大品大论婆娑等立谓世智藏六通五别四圆四行有四依大论涅盘立谓道途增数次第不次第今就开显诸方便智行皆圆智行以自己一念智行为内以他彼彼一念依正外示即内为不二也第三修性亦从智行立者修即智行性即界如一念示修即性为不二也第四因果从位法二妙立者位有六依今经立谓三草二木一地三法依涅盘立谓因三佛性果三涅盘亦有方便等三今就开显草木皆地四微无别示诸方便因果皆圆果示因即果故为不二也第五染净第六依正第七自他从感应神通二妙立者感应依正法华立彼土如来所为感应如是则有别圆等感应神通依今经立经云如来自在神通之力则有业修报不思议等通令就开显唯妙机应唯圆天心界性之神通变净秽土现胜劣身故以染净依正自他各为二示染即净依即正他即自为不二也第八三业第九权实从说法妙立者说法依今经云分别说诸法又云但说无上道即说权实四教十二部法今就开显唯说妙法示身口即意权即实为不二也第十受润从眷属利益二妙立者眷属利益依今经立大通佛所曾为说法世世与师俱生则有业愿通应生等者眷属草木受润增长等利益令就开显示诸方便眷属禀方便益即圆顿眷属同禀妙益一味法雨受润无偏为不二也。
　　(三依正释分十初色心不二又二初标)云(二释又二初辨释总别又三初通标境具总别)境是所观理对能观智得名十如乃至无谛俱理境也(二何者下历境显示别相)十如者玄义通释相以据外览而可别性以据内自分不改主质为体堪任为力构造为作习因为因助因为缘习果为果报果为报初相为本后报为末俱真实相为究竟等今就十如辨其色心相性可知体即五阴四心一色色心俱力色心俱作色心俱缘故云义兼好习为因习成为果故但心报即善恶好丑贫富贵贱等故色也十二因缘即三道也无明爱取是烦恼道故但心识名色六入触受是苦道现报阴故兼色心行有是业道业身口意又业种合果故亦兼色心四谛等可解一实及无但心故也(三既智下摄别入总正示宗归)总者一念也一性即一念也一念灵知性体常寂故涅盘云能观心性名为上定之即首楞严第一义空空即真如性也无性即一念叵得故云无也又无自他共无因之四性也经云诸佛两足尊知法常无性今指一念知性本来清净不生不灭是真无性以此性令即十界色心之法故云三千宛然是知一念三千世间相常也。
　　(二结显不二又三初明即总三别造体恒回)常知者令解总别不二之意也心即上一性无性也色心即上三千宛然也之往也非语助也谓全性往趣故云之色心也尔雅云之往也般若云一切法趣色趣不过等备如境妙此则真如性随缘起信真如随缘义是也止观大意云随缘不变名性不变随缘名心今言心即真如性不变也之色心即随缘也(此不劳辨〔内〕〔搏〕缘虑等心)即心名变下示心之色心相也金錍解心佛众生无差别有三义谓变造具彼对四教造通心教藏通但谓造六道别圆造十界变则别圆所变十界具唯在圆本具十界彼虽四教俱明常住总显三无差别之旨令文云变造同三者唯圆为示迷真性体起惑业苦相也即以变释之以造释变以同示体变者以显惑也譬寒能凝水成氷迷法性水变痴惑氷氷尔故云变令示氷即水指烦恼性即菩提也造者以显业也譬火能炼金成器迷法性金造业相器亦尔故云造今示器即金指结业即解脱也同者以显体也譬摩尼珠光宝一体非造迷唯心珠遂异光宝亦尔今示光宝即珠指生死即涅盘也此之三喻但显变造同三义一体惑业苦之色心本不二也又义例云譬如官路土私人堀为像愚者谓像生智者知路直后时官欲行还将像填路像本不生灭路亦无新故亦斯谓也故云即心名变变名为造造谓体同辅行於不思议境广释变造义须者寻之有别行本云造谓体用者近人谬故也既失义意又违金錍惑者意云造是体之用而不知此文正示色心全真如变色心不异本性故云体同令了色心不二故下句云他生他佛尚与心同心同之言岂非正以他况己色心不异性体明文若是胡不研寻或苟顺人情改真从伪恐懵他智眼(二是则下明不二而二举一全收)四句结显向义也非色非心显上心性也而色而心显上之色心也唯心显上体同唯心不二也色即是心何况心乎不但唯色香等皆唯心也良由之言正结显由上心之色心体同故也有人用对三观三谛非色心对空真而心对假俗唯色唯心对中今谓此是圆法若随意说何法不通岂止三观谛耶又消文不便况谈不二字字无非三谛此门本依诸谛境立既摄别入总以明色心唯显色心不二至内外门对境明智方辨观智又有人以诸句一一显不二可则可矣然消文终为不便或曰若境不可对观者上总叙中何以云三千世间即空假中答上总叙为十门起本故举三千便言空假中今则别开十门十门相生各有所属不可混滥然则十门互摄举一全收但为消文解义必须如此意则何尝不通融乎(三故知下结示己他三无差别)他生他佛者示一一众生各自心佛三千如上帝珠所喻虽他生佛并我一念具足所以果成之时不动一念遍游十方佛国遍应十界众生彼者即指一一众生各三千法与我无别故云差别而不差有人云是十如等六境名彼彼身今谓不然此正结示他生他佛等唯我一念与金錍释生佛彼彼相正同也有别行本多一差字亦近人添也彼意谓先立云彼彼境法差方结云差而不差此盖未曾境法无差之文故尔(初门讫)。
　　(二内外不二又三初标)云(二释又二初辨释内外又二初通标内外)前但约自己色心以不二此约己他而辨内外内即自己三千外即彼彼诸法(二别释内外又二初释内外又三初明境体本妙)托寄也寄彼依正明于三观不二也依正三千是假以空中而亡彼依正之假故云即空即中有别行本添即假二字谬也此正用空中以正彼假安得又云即假乎下句云心色体绝绝即亡也又下染净门云遮故法尔空中又云亡净秽故以空以中何不皆添假字耶(二明境观双泯)言空中妙故心色体绝者牒示观成之相也有别行本於空中上添即字复添假字谬矣唯一实性示能所都泯也问此既云无空假中上有假字何妨答此是示观成唯一心性体能所俱亡故须云无空假中上二句正是以能亡所岂得相例(三色心下显帝网依正)此示唯一天然之性不坏森罗如净瑠璃内外莹彻故云豁同真净永嘉豁然如托空唯觉无所得同者似也乃似其分真即六根净也帝网如前释炳明也经终日互映交涉而珠珠恒各炳焕也有本云终日炳然字之误也既云终则知是日字若言自则终字无力思之(二释内又二初外境亡)一念尚无岂在色心故云一念无念(二唯内下内体显)摄彼三千即我三千即空假中也观师云照体独立总我皆如(二是则下结显不二又二初心性融摄)一举心性外无他法如举一珠众收尽(二十方下生佛泯同)法界外无法生佛一如空无内外性无己他故云谁云内外等此正示内外不二(三结所从)可解(第二门讫)。
　　(三修性不二又三初标)云(二释又四初标性因又二初双标修性又二初标性)性即一念德即法身般若解脱皆常乐我净也今敌体示性德相谓心性灵虚寂性即法身虚即般若寂即解脱性无生灭故常性无忧喜故乐性无缚脱故我性无染净故净性既四虚寂亦然知体一故一切众生本性虚寂故称性德此内只指一念耳(二性难下标修)藉假藉也知了性也曰言也说文云开口动舌为曰凡有心称知性也故玄义示诸实相异名亦名虚知也虚知即心也若然者作善作恶不作善恶皆名知称此等知曰性今文知者因真教缘示善恶知即真知也乃知诸法唯心故云藉知曰修如作善恶无记只是一知遍造善恶等诸法岂非诸法皆知之如水为波为澄波澄皆水之相既知诸法唯心了无相名真如相非对性知忽有始知名为修知若定有始皆不了义说则性不名性今云知者性知即照称之曰修故经云为令众生开佛知见则有六即知见圭峰云知一字众妙之源此性知也永嘉云不须知知但知而已但唯一知即照体独立也观师云以知寂不二之一心契空有双融之中道则与此全性之修知同也明圆佛知见借如妙有别本云籍智起修者谬也由不晓全知之修故兹妄改况知体直指唯心而照智名未称全性成修盖写者书知逼曰后人认作智字既不成又见下句有起修之言遂輙加起字耳(二辨相成相即)由修照性者若迷知性则不名修了妄唯心唯心无妄即照性也如从睡觉照觉无睡睡觉一如由性发修者由睡可觉故也(二显修中逆顺又四初示逆顺)顺缘修四教菩提逆缘修六道生死(二会事理)迷了虽即唯心而逆顺性事常别此指染习随缘成性非真知性然岂离随缘别有真知如水与波随缘事性故曰恒殊耳(三斥谬解)可者岂可也乃责辞耳岂可由不移生死涅盘恒殊之性事便仕此为了修乎是以下句云故须一其迷了照性成修有人将可字作因义解谓因由不移迷了性事便为了修若尔不更云故须也但详故须之语自晓可由之言若如彼解则有二失一不识语辞失凡可字有多用今是许否与夺之辞如常语云可如此乎岂可如此不可如此等当知可由即岂可耳那忽輙谓可字是因义出谁家之诂训乎二不识文势血脉失上文既立建了二修此欲示不二之修故先斥之岂可以逆顺二修恒殊便为了修欲达真修故须一其迷了二性不二照不二性方名真修此岂非上下文势起尽血脉贯通耶且失着述之人必须解文义上下相映端未相成用语辞可否若不尔者并为犹简耳(四显真修)故须一其迷了者由上不达语诸法唯心之修今尔令达其性不二修此中道之性以为真修则上之生死涅盘二修一时亡泯如止观安心文云当须以一其意制心一处无事不办荆溪师引老子天地得一清净宁等解焉此文意同也有别行本作要约之期有人云自迷已来为一期照此一期之性为修此乃昧於一字是一於上迷了二修为不二性也只见前文有一期纵横之言便一既作要期字释况下句云见性修心二修俱泯若不一却迷了二性为不二之修为见何性名为修心乎复泯何二修乎无纵臆说设误他后学(三辨修性离合又二初正明离合又二初明离合相)各三谓正了缘也修二谓且置正因但约缘了性一谓且置缘了但约正因此就离合而谈故尔举一必具三如起觉心必有觉慧及诸数等觉心即正觉慧即了诸数即缘皆相扶而起如缘与了从正举了必不及缘举缘必正及了故云修二各三举性一理必具三故云性三也(二明离合所以)修二各三共发性三故云九也若具论则修三各三性三亦各三今为辨修性且云修二各三共发性三身然性九只是三修九六只是三故今以缘了六对性三为九虽此开合不出一念(二寄喻融通)一性如水二修如波修从性成水为波也全修是性波即水也故云亦如波水有本云亦无波水误也若云波水俱无即喻修性双泯非此中意又波水俱无不成譬喻也(四结显不二又二初重示理体)三障谓烦恼业报也烦恼即贪嗔痴等业即五逆十恶等报即诸趣五阴身障者谓此三从无始来障弊三德长轮生死故云性指三障今圆解顿发违障即德文句云阴界入苦即是法身非显现故名为法身障即法身贪恚痴即是般若非能照故名为般若性本明了无所可照业行系缚即解脱无所系体亦无能系如是解者名一念信解也(二达无下正彰不二)可解(三结所从)可解(第三门讫)。
　　(四因果不二又三初标)云(二释又三初标不二之宗)言三轨者即三法耳轨者也则也三法可依则故名轨谓真性轨观照轨资成轨具如三法妙涅盘具梵语云摩诃般若涅盘那此言大灭度因华果莲即自行一乘因果也(二征难释成又二初征)可解(二释又二初释因果不二又二初迷了事别因果名殊)研谓研窍唯观此一念迷性即真妙性三因顿发理智齐彰名之为果(二只依下理显情亡性相俱泯)言理性自亡者语之时尚无理性之名岂存因果之号经云诸法从本来常自寂灭相当知契语真理情智都亡论云念想观已除言语道皆灭如是尊妙人则见般若(二辨惑智浅深又二初正明惑智浅深)言亡智亲踈者智何亲踈由根障愿行不等故也此有三谓利根人惑障有轻重志愿有深浅殖善有厚薄如释题问文云由亡智亲疎致迷厚薄莫是智有利钝故云亲疎不乎答今辨智亲疎非钝也若是利钝自成渐顿二根今但就顿根明亲疎耳何者是渐顿二根何者为顿根智有亲疎答渐顿二根者谓过去闻渐顿法为种如涅盘中置毒之喻宿种今熟故成渐顿之根一渐根者过去闻通别大乘为种如生熟苏中置毒今世虽值正师轨闻圆顿上乘由宿种渐故发解还成於渐如虽服醍醐触药由发生熟苏中饮毒故今则难死二顿根者过去闻圆顿上乘为种如醍醐中置毒今世但真正师轨闻圆顿上乘由宿种顿故圆顿解发即破无明如再服醍醐触药药发便死此例如北秀南能同遇五祖示真心眼而解分渐顿(上二种入非今文亲疎之人恐有相滥因而明之耳)若顿根智有亲疎者唯就惑障志愿殖善不等而明譬如太虚本暗及有烟云共翳暗本与太虚同体或暗有重云或时有轻烟或时但暗而无云烟法性如太虚本净无始无明如暗尘沙如烟见思如云圆解如日光顿照真性太虚体无烟云故暗则顿朗此喻障轻愿深善厚者名智亲如云一生尚超登十地是也若虚空本暗加以烟云日光虽照而本未顿朗须待观慧之阳气倍际道品之情风稍猛助卷三惑之烟云方尽真性之太虚乃明此喻障重愿微善薄故名智疎也(此是今文亲疎人也)广如随意中又四念处云但观无明即是法性如以火治铁为器分粗垢自然先落圆人本观无明即种智器而见思垢自然先落得六根净此并喻圆智亲疎之相(二喻显智断因果又二初总喻四法性虚)此中四喻梦喻智空喻断幻喻因像喻果言如梦勤加者正喻能亡之智也如梦本无由泯以故有觉已求梦叵得而梦事宛然诸法本空无明故有圆智顿发达性本无唯观无性故云勤加经云修摄其心观一切法空如实相论云诸法不生而般若生智德成也空名或绝者喻断德无明本无实体而但有虚名金光明云无明本自不有妄想因缘和合而有和合岂非但空有其名耶是智圆断力成契真性体则空名之惑自绝也有别行本作空冥者后人谬改耳意谓冥契真空之理故云惑绝今谓不然岂唯法喻不分抑亦懵於断德况下自释云空虚故迷转性空虚迷转岂是真性空乎故荆溪师释圆无生文贪恚痴即般若句云但观理岂不观染体自虚本虚名灭故妙体灭不立除名彼云本虚名灭正与此空名或绝义同也岂改真作假舍长从短乎幻因者对果通喻智断之因也故牒云既满镜像者镜中像也不取镜但取像喻果之不可得耳如前文云理显无复果名即斯义也有人将诸句对六即梦对观行空对相似幻对分真镜对究竟此乍虽似耳其如惑智无归且如相似位中云空名惑绝此位尚未破一品无明何谓谓名惑绝耶但是喻於智断而六即之位自成矣余即例破(二别显事虚理实又二初重提二喻)义同者惑智对辨虽但叵得以智性本有感体本无故云空虚像实(二像实正合归)感虚故迷转(去声)智实故性成有本云成性误也若然者则反令果成因也非性因而成智果也乍春则小事细寻诚不可(三结显不二又三初正结不二)可解(二〔污〕谬显真)因亦非因者不能致果故也果从因致因得因名耳(三所以下重示融即)三身并常俱体俱用者三身果满咸成四德举体全用也又本云三千其理亦显即体之用三千并常然前之三句是千字果德似身字便二义无失故但存耳(三结所从)可解(第四门讫)。
　　(五染净不二又三初标)云(二释又四初明法界〔像〕起炽然染净又二初明染净本)可解(二示染净相)言法性之无明者此染相也之往趣也同上文心之色心也谓全法性趣於无明唯无明起故故遍造造义如前解无明之法性者净相也准上可解此门依感应神通而立故妙果成能遍应十界之用即向下清水之波是有别行本加两与字云法性之与无明复云无明之与法性若言之与即语助与犹共也乃是法性共无明造恶也或引起信八识与染净像和合故起染习种子等得云法性之与无明者今问彼八识为是染净识为非染净识若是净识第九真如识何别若是染识与七识何别若谓非此二识应是法性本净忽有无明外来共法性和合便起染习而造诸法也若言不尔者何故云法性之与无明乎若是法性与无明共造者下句净法亦是无明共法性起应如云遍应众缘遍应岂非果用此净果性如何更与无明共方起应乎此则染净不可分迷悟无以别诚为可笑如百喻中亦应云清水与浊水共方有其波若不尔者则法喻不齐也况圆顿之法谈迷说性逈异教道之言若不解之即二字之义那辨教之权实体别呜呼荆溪师云自行暗於妙宗何殊无目而导斯言信矣权教八识染净等具如玄义破古文在第五卷末须者寻之(二明即用之体非染唯净又二初立喻)浊水之波清水之波二波虽殊而湿性无殊喻迷悟缘起虽二唯心不二若达不二之体则了染净不二之用也清浊虽由缘浊成本有者喻迷悟虽俱缘起而迷缘本有如释题中浊虽本有全体是清者谓浊非浊性本清故而可清喻迷性非体是觉故而可觉迷之与觉只唯一心一心无殊迷觉岂二故云二波理通举体是用(二三千下念显)六秽谓六道四净谓声闻缘觉菩萨佛也十通净秽者一界具十界皆九秽一净百界唯心故云悉净(三三千下约位简滥又二初辨功能卷净)言岂六根净人谓十定十者此明相似位人十界於身中现六根既是人界具余九界展转互具可知(二示行法劝修)释签解遮流亡照各分体用照为体流为照用亡为亡用今文即用即体亡照一如可解(四不动下结显不二)可解今云以空以中空中自亡证前内外门中即空即中义善成矣(结三所从)可解(第五门讫)。
　　(六依正不二又三初标)云(二释又三初明所因)由本理一故证极不二(二以三下辨行相又二初正释二而不二之相又二初辨依正)如文(二依正下示不二)可解(二是则下约位释简又二初约凡位理具释)众生但性德而已全无修德故云未辨虽无修德一理已具故云莫非无也(二约生佛理同释)言法体非遍者法界性体不当遍不遍而诸佛果智妙用称本性体故云而遍十六观云诸佛如来是法界身疏解云无所不遍者理性非局而局者理性不当局不局而众生自起限方之见故云而局今经云痴爱故生恼盲冥无所见言始终不改等者始凡终圣性体一如毫剎含容波海交彻若局若偏恒不二华严云法性遍在一切处一切众生及国土三世悉在无有余(三结显不二又三初结成不二)净胜佛也秽劣生也诸佛了达非净秽非胜非劣对众生不达而去净胜同前而遍也众生亦本非净秽胜劣以不达故但见秽劣同前而局也尘身去显不二相尘法二身尘寂二土理性如事相事相即理性论云是法住法位世间相常住治生产业皆与实相不相违背(二是则下融难思)尘国寂光生佛土尘身法身凡圣容彼彼无碍俱一念各各周遍未曾同欲知事事真常相一切无生法性空(三若非下重示理本)可解(三结所从)可解(第六门讫)(七自他不二又三初标)云(二释又三初法正辨又三初明理性三千为自他本二初标定义宗二物机下明能化所化身土必融)土土者谓一净秽同居二方便有余三实报无障碍四常寂光如神通妙(三众生下辨机应所由忻赴无爽)机忻应赴犹水月声响如感应妙中(二寄喻重明又三初顺喻应道交又二初正喻)不然者反上也境有现像之理者镜为现像之本喻果德智显可为应本如磨镜已明也形有生像之性者形为生像之本喻因性理具得为机本如有形可照也(二结释)若一形对而镜无像现则非镜也若一机发而佛无垂应则非佛也(二形事下反喻因缘未会又二初喻机未会)镜虽明而不能现无形之像佛慈虽广而不能度无信之人(二喻应未彰)镜为尘翳未能现像欲令现像须磨去尘磨之镜明形对必像喻若观行不勤六根未净果智未明未能起应必须如理而修唯观不二之性了性净镜本无尘垢名为真磨加功不已人法之执双遣本明之性发现则无物不鉴也问如云磨镜去尘则可喻去妄显真乃此秀心如明镜台时时勤拂拭之意耳答今文磨镜与彼不同如五祖见其所呈知彼心眼未正不付其衣泊能师有偈云本来无一物何处有尘埃乃知已达心源密付衣钵明知彼乃是验学人见解非论进行之门今明修观之人但观无念之性以后本明之体则能随机起应故喻尘除像现不得见俱是镜喻便雷同而解若永嘉云此来尘镜未曾尘又云心是根法是尘两种犹如镜上痕痕垢尽除光始现心法双亡性即真此则与今文同是论修非呈解也言像现非关磨者者镜明实由磨力像现自因形生故云像现非关磨者此正辨由修观故性明由机感故应赴有人云镜有现像之性是谈其本性非关於修复移现字於像字上上现像非关磨者今谓设尔移得现字在上又岂是镜之明性自能现像耶上文云若形对不现像则镜理有穷形未通与镜隔则容有是理此自约明镜而无形对故不现像岂论镜之明性有隔不隔乎又前文云欣赴不差若云谈其本性则上下之文如何消会复有人引前因果中镜门像果圆之语来释此文彼自举镜中之像叵得以喻果满无复果名此喻感应道交未交之相非为允也(三总结略今)以喻观法者即喻今自他不二他由自具故能应由佗具故能感自佗感具则感应不二也以磨镜喻修观故欲知(三应知下结显所司又二初示所因二方能下彰他用)皆可(三结所从)可解(第七门讫)。
　　(八三业不二又三初标)云(二释又二初标三轮)唯佛三业得名三密及三轮也密谓微密深妙也自等觉而下无能思议佛身口意运用之相故称密轮者有三义谓权碾义运义转义自破魔或亦令佗破是摧碾义自到彼岸亦令他到是运义自说法度生亦令佗度是转义以对身口意故未曾毫差鉴机也(二正释不二又二初约身口二业各辨不二又二初标身口)法报但合为真身如镜与明合但云镜耳言真应犹言镜像也法从口演故云在法十界等法不出权实权实不出四教教则三权一实此约教以辨法法为所诠也(二二身下辨不二又二初明二而不二)如波即水(二若准下明不二而二)如水之波(二身尚下约三轮一体总辨不二又二初约果用释又二初辨三轮化用)如来神化非先谋虑而后施为由本因中发四弘誓修中道无缘大慈至果上任运慈善根力令诸众生见如是事佛居常寂光实不念度彼化此而化事宛然如镜现像如月现水故云常真至极称物施为经云微妙净法身湛然应一切(二岂耶下释成不二)可解(二果用下约因理释又二初举果例成)可解(二乘法显相又二初明果必由因又二初示所依理本)有本者本即因也由本因三业一念即空假中致果成三密不思议用也或有别行本於若信下有因果二字盖后人昧此文意輙加耳今文自是指上文云若信上一念百界三业之因方知三密有本故文便举百界等以释成岂非正由因理本具也何得云信因果耶(二辨所成果德)称应宜机也一一色身也一一书口也起应无量故云一一化复作化者乃无记化化禅即不谋而化展转无穷如华严一音出无量音一一音复出多音等(二显因理本具)一念具一切法岂唯三密此亦名因毗卢(三结所从)可斛(第八门讫)。
　　(九权实不二又三初标)云(二释又三初总标机应)大慧即应本也法界即机本也(二亦由下辨释所由又三初明因理常然二至果下明果由因立三此即下正示化方)皆可解(三对说下结显不二)权实义通四教真应多约别圆(三结所从)可(第九门讫)。
　　(十受润不二又三初标)云(二释又三初明受润相又二初明差而无差熏习有异)言熏习权实者此须约五时教明种熟脱之缘如涅盘置毒之喻若於过去闻华严为种如乳中之毒今世后闻华严宿种成熟便获悟入无明世谛死法性种智生如再食乳毒发而死闻藏酪方等生苏般若熟苏法华涅盘醍醐例知经云如是众生世世常受我化始见我身闻我所说即皆信受入如来慧除先修习学小乘者今闻此经亦入佛慧此正明种熟脱也若无本因熏亦徒设者此反显也由生本具权实之因性可熏故诸佛设权实之教缘熏发遇熏自异者缘习成异心本无殊(二性虽下辨能化所化权实俱空)举幻以显中道实慧空也心性不当权实故云无殊虽非权实必假幻缘显真空性(二然由下明感应由又二初正辨所由)生由性具得成开显之机佛由修成能为不二之应(二物机下宜同法界)此显法华种熟脱益如上三世五时悟入并是法华施开癈会之力用故今机应不二身土一如经云虽示种种道其实为佛乘如来殷懃称叹良由此也(三故知下结显不二)此约三草二木皆一地所生一雨所润以显机应不二也众生业惑本真心地具於缘习三草二木之性种此则因也诸佛修证种智无缘大慈具於权实不二之法雨此则果也草木性种本乎心地权实法雨本乎大慈地具色香味触之四微云雨草木亦尔四微理同四大性等咸即常乐我净真无住本法界常住故云体同并等经云皆一地所生一雨所润一相一味所谓味所谓解脱相离灭相究竟涅盘常寂灭相(三结所从)可解(第十门讫)。
　　(第三融通文旨结意归宗又二初融通文旨又二初辨能依十门初后相收)一门具九门之法门门互具(二故使下明所依十妙始终理)境三即相性体也亦名业惑苦亦名缘了正智谓三智一切智道种智一切种智也亦名三眼慧法佛也在因名三止三观行谓三行圣梵天戒定慧衣座室也位三谓六即之位只前境智行三所历之位位位皆三果上则名三身三德即三法也感应神通说法眷属利益五妙一一妙并三法以利他故云起用成者谓一念三千即空假中之观成也若因若果若自若他皆即一念三千故上句云始终理一(二结意归宗又二初物结所述)所述十门不出自他因果自他因果不出一念但观一念遍了十方三世诸佛本迹之法非遥显曰真觉灵源性混融十方生佛我心中毗卢藏海尘尘遍般若林华处处同一室千灯光令杂太虚万像色俱空能知十妙唯心宝不二摩尼雨莫穷荆溪禅师述此十门乃举法华之宏网撮上观之枢要俾学佛乘者咸至道场故於文初云撮十妙为观法大体令结云令观行可识意后之学者安可闻不思修如贫数室里粮束足者乎(二会归玄旨)首题者即经题此指释名一章也别谓体宗用三章也文谓教相一章也今云览别为总者即览体宗用之别入释名不二之总使一一咸成不二与教相符契故云符文可知前文云况体宗用只是自他因果法故教相只是分别前之四章使前四章与诸文永异故知此文是结归五章以显一经显旨有人云首题者是此十门之题览别入总者谓览前色心等别为一念之总引前文云既知别已摄别入总无非心性符文者乃是符契不二之文故云可知令谓太局不收五重玄义失经题旨况文初云直申一理使一部经旨皎在目前岂非离五章之章之意耶复有人解览别为总同前令释而云符文者乃是悬示消释经文令谓此解亦为不便览别为总既是四章安得不论教相乎。

　　法华十妙不二门示珠指卷下(终)


　　雍熙三年岁次丙戌孟夏之月余於钱塘湖之阴讲法华玄义解座属安居时对而未得即入文句有二三道侣赍不二门别行本至皆云此文訾谬多矣。
　　幸为辨惑焉余因校据本宗聊以消诸学生闻已恐有失坠请编录之余索非笔削之流尤惭环硕之学但以宿发闻之於师遂允所求书之于纸其科分节逗即用携李敏师旧本不复别出庶一句一偈成赞佛乘若见若闻同期佛慧耳笔既绝矣岁亦暮。

 议宋国新书考

　　本朝文粹(十二)东阳觉庆座主复宋奉先寺源清法师书曰大宋至道元年四月日牒到故座主权僧正暹贺领掌未及报陈溘以即世矣觉庆偏以年腊猥得领众继彼前好写我短怀虽无倾盖之昵语自谙动履之德音梵志之求道十二年师及二十年智者之阅经十五遍师及五十遍静言思之匪直也人见赠法华示珠指二卷龙女成佛义一卷十六观经记二卷佛国庄严论一卷心印铭一章见斯文彰外知其才之弼中文章六七聊有注出不敢加雌黄唯是展情绪(乃至)月日日本国天台座主阿阇梨僧正法印大和尚位觉庆。
　　显要记破文曰分得大宋国奉先寺源和尚观无量寿经疏显要记下卷文义备矣理趣明矣卷舒钻仰慕道欣义今录疑虑重求幽玄而已天台山东塔院沙门觉运(私曰显要记上卷慧心僧都破之)。
　　妙玄私记(卷七)曰昔大宋源清师自作书并同朋鸿羽所造佛国论等送之本邦慧心檀那等各难一卷其鸿羽论云千华叶胜应是方便土也(云云)静照法桥难之。
