续藏经   观心诵经法记
　隋 智顗说　唐 湛然述
　　 

　　观心诵经法记

　　　　天台大师　说
　　　　荆溪尊者　述
　　大师以无碍辩力。无缘慈力。随机益物使不空过。故於诵习。别施方便纲格。虽即不逾大旨。而於别行网目还殊。故更寄之以具诸行。余霟承宗匠。颇揽异同。以理冠之事无不可。但根缘不等。修习者希。故略指方隅以拟行事。然一家行旨必藉十乘。此中义求於理以足。的辨相状或未分明。故今先於当文节目指示谛境。义立十乘。次揽广文以点宗要。先分节文者。文中自三。初示身口仪则。即序分也。义兼自他。次第二下。正示观。当自行。三第三下。即流通也。义当化他。於正观中分之为二。先法次义。法谓观法。义具众行。初文境也。二次须下即观智也。此中亦二。先释次结。释中为三。初文假观。二次观下空观。三虽无下中观。次能作下总结。次虽无下明具诸行。於中又二。初正明具法。次从三世下称叹抑扬。初具法中四。初具六度。次自行下判权实。三若能下具三因。四若观下具三德。於三德中有修有性。
　　夫欲诵经灭罪。第一先须盥漱整肃威仪。别座跏趺而坐。
　　第二入观。观所坐之座高广严好。次观座下皆有天龙八部四众围绕听法。
　　次须运心作观。观我能为法师。传佛正教。为四众说。想所出声。非但此一席众。乃至十方皆得听受。名为假观。
　　次观能说之人所诵之经。何者是经。为经卷是。为纸墨是。为标轴是。诵音为口出。为龈腭和合而出。为有我身。为无我身。谁是诵者。为心是诵。为口是诵。为和合出。观此四众。为是实有。为从想生。四众非有。无我能诵。是名空观。
　　虽无所诵之经而有经卷纸墨文字。虽无能诵之人而有我身为四众宣说。虽非内外不离内外。虽非经卷不离经卷。虽非身口不离身口。从始至终必无差谬。名不可思议。能作此解能作此观。名为三观於一心中得。不前不后三观宛然。
　　虽无施者而有法施。虽无受者四众炳然。虽无法座登座宣说。非一二三而一二三。名为法施檀波罗蜜。专心诵持无诸遮碍。名为持戒。忍耐恶觉。名闻财利皆不能恼。名之为忍。一心不息。从始至终无有懈怠。名为精进。专念此经无有爱味。名之为禅。分别无谬。序正流通无不谛了。句文分明。名为般若。是名六波罗蜜具足。
　　自行此经名之为实。传授外人名之为权。若能一生。以此成辨功德。
　　於无始心名为正因。仍有观心名为了因。高座为四众说授名为缘因。
　　三因具足。若观未明但是性德。研之不已观心相应名托圣胎。以胎业成就名为修德。中间四十一位亦修亦性。至於极果名为种智。伊字三点不纵不横。名大涅盘。名到彼岸。名第一义空。平等大慧是名诵经。正观三世诸佛。无不从此而生。信者可施。无信莫施。第三流通者。若自调度不名为慈。见苦不救不名为悲。既修正观现前。复应庄岩法界。所诵经竟出观之后。以此运观功德。已登正觉者愿广度众生。入位之人悉登上地。未入位者即运慈悲二法。愿未来世共成正觉。
　　次义立十法者。如向观境即妙境也。修观义当心。次修空观。义当止观。次修中观。义当破徧。次总结束。义当通塞。次具六度。义当道品。权实三因。义当正助。次辨修性。义当次位。第一义空。义当安忍及以无着。但依之修行。於理略足。於心中法而未甚分明。故更授广文以助行者。使十乘观法不出于诵持。所观十境徧通乎声色。故复重明以先先辙。一者。了向观境。心性界如。具三谛。即妙也。二者。依斯妙境。发誓而诵。求三德果。利十界生。三者。一一文句。念念无遗。心性皎然。寂照双运。四者。寂照而诵。圆融徧破。总摄横竖无生教门。五者。观诵心性。念念虽着。尚无无着岂有於着。六者。晓诵心色。念处宛然。寂均调试。诸品具足。七者。於诵习。弊念起。事理合然而兼治。八者。应知诵心虽具。寂照自达已。位六即途。九者。於诵习时违顺境起。专以寂照安之。十。依观诵功。已得相似。六根爱此似位。名为顶堕。若修离爱进入铜轮○於业魔王禅见慢二乘诸动者。即当移观勤而观之。随境观成。依前习观。若不亏所诵而兼治之。弥为胜术。最为高尚。诵经既尔。诸行亦复。然但得名随行十乘。委悉终须具依大部。问。大部令观阴．界．入境。与此诵经同异何别。答。义同事异。言事异者。诵持之即善阴故。故诵身口即色阴也。领纳文句即受阴也。想缘义味即想阴也。作是诵持即行阴也。了别分明即识阴也。阴与界．入合不同。若能於兹体达色心。使具十观十境无遗息。何减大部之行。但有融今古会释教理以为异耳。

　　观心诵经法记(终)

