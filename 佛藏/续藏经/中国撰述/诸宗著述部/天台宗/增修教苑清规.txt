续藏经   增修教苑清规
　元 自庆编述

 教苑清规序

　　天台教苑清规旧尝刻置上天竺山之白云堂后毁弗存今圆觉云外法师自庆惧久将废坠乃取故所藏本重加诠次正其舛误补其阙轶而参考乎禅律之异同为后学复刻焉昔者窃闻之儒以礼立仁义离礼於仁义不可言儒佛以律持定慧离律於定慧不可言佛故虽佛以一切种智摄三界必先用戒菩萨以六波罗蜜化四生不能舍律盖自中土有佛法以来僧多居於律寺至百丈始别立禅居此清规之所由作也且古今殊时人情亦异帝王制礼不能无所损益佛氏之为法其何独不然律仪如圣人之有经礼虽非后世所便习而未尝不传於今清规如先儒之有家礼虽皆一时所订定而未尝不本於古百丈创为清规以辅律而行天台大师兼善毗尼其后人亦因丛林之日用而折中之以匡持其教今教苑清规是也历岁滋久诸方所守百丈遗法已互有不同山家宜有不能与之尽合者若夫通其变而以时措之其致一也云外师方究心路业而能垂意於威仪节文之细如此内外交相养之功可谓两尽之矣非来者所宜取法欤是用不揆其凡陋承命为序系诸篇首云尔。
　　至正七年夏三月甲子金华黄溍序



　　自山家教门所论行事於经则有法华三轨弘经之术四安乐行之戒於传则有国清百录教行录天竺众制其书粲然靡不备矣若乃渐渍圣训讲肆积年三业四仪自然合道上下浃洽众用和睦教道湮微大抵学者安於苟简流於俗习动作饮食之间揖让伏兴之节或愆礼正圆觉云外法师清规之书所以立也识者足以副其诚昧者足以防其失荡近世之流弊创千载之宏规可不务乎。
　　至正七年春住天竺灵山教寺比丘大安序



　　至哉大雄氏之化权也行己化他兼该无遗矣使诸祖之居鹫岭乞食城中安禅树下行己之道则同使诸佛而住丛林三千威仪八百细行化他之法亦不得而废焉及兹像教之季众愈盛而道则微法愈兴而魔则炽噫亦必有由矣往岁龙翔笑隐师校正百丈清规定为九章纲领粲然将以救夫禅林之弊今圆觉云外师复修教苑清规折中古今厘为十类类以小序标表之视白云堂旧所传则加详焉呜呼禅林之规既如彼教苑之规又如此规乎矩乎在夫据大床大席者发号施令躬行而人率化则何忧夫魔之弗弱道之弗隆也是则名为报佛恩而国恩之报亦不外是是知从魔事者辜皇上之心行数规者其续慧命之种欤且国朝先教而后禅律是不可不修其书以张教本於是集也云外师请翰林学士晋卿黄公为之序序所不及者复俾野人掇而补之善业所在夫何敢辞因时纪事览者勿责其芜秽焉。
　　至正七年七月七日灵石山登善庵主张　雨书

　　增修教苑清规目录

　　　　天竺大圆觉教寺住持比丘　自庆　编述
卷上
祝赞门第一
　　圣节　　每日祝赞　　景命四斋日祝赞　　藏殿祝赞(初八日廿三日)　　千秋节　　善月

祈禳门第二
　　祈祷　　接官　　祈晴　　祈雨　　祈雪　　救日　　救月　　遣蝗　　谢晴　　谢雨

报本门第三
　　如来降生　　如来成道　　如来涅盘　　国忌　　智者大师忌　　诸祖忌　　开山历代祖忌　　嗣法师忌　　檀越忌

住持门第四
　　议举住持请新住持
　　发专使　　专使到彼山　　专使特为新命煎点　　山门管待住持并专使　　新命辞众上堂茶汤　　西堂头首受请　　专使特为受请人煎点　　付承嗣法衣　　山门管待受请人并专使　　受请人辞众

新住持入院
　　入院　　山门请新命斋　　开堂祝寿　　山门特为新命茶汤　　当晚普说　　檀越祠堂祖塔炷香讽经　　管待专使　　留请两序　　报谢参访出入　　交割什物　　两班勤旧煎点新住持

住持常用
　　朔望上堂　　朔望僧堂并寝堂点茶　　会两序耆旧茶汤位次　　会西序茶汤　　特为大诸山煎点　　诸山到方丈煎点住持　　施主入山　　诸山相访(尊宿　尊长　法眷　嗣法　平交　邻对)

　　退院

两序门第五
西序头首
　　前堂首座　　后堂首座　　忏首　　书记　　维那　　知客　　侍者(烧香　书状　请客　衣钵)

东序知事
　　都监寺　　监寺　　副寺　　典座

列职
　　知殿　　知藏　　知浴　　净头　　水头　　庄主　　监收

　　请名德都讲　　两序进退　　侍者进退　　头首寮舍交割什物　　方丈管待新旧两班　　请两班归位

摄众门第六
　　剃发仪(白席　诸师　谢恩　策导　礼佛　落发　付衣　皈依　开严　祝赞)　　受戒护戒辨道具
　　三衣　　坐具　　钵　　偏衫　　裙　　直裰　　滤水袅　　锡杖　　主杖　　如意　　拂子　　净瓶　　香炉奁　　刀子　　数珠

　　游方参请　　求住　　参堂　　大名胜作住　　江湖名胜求住　　迁斋　　谢挂塔　　请益
卷下
安居门第七
　　出草单　　出图帐　　启沙水　　结制　　都寺特为住持首座大众汤　　读清规榜　　住持特为首座大众茶　　前堂特为住持后堂大众茶　　住持两班点行堂茶　　直日须知(尔须知式)　　修大悲忏法　　住持开讲　　经行讽诵施生　　布萨仪(附梵音声图)　　都讲头首开讲　　维那点读　　三科习读　　锁试　　兰盆会　　解制(附　广仪　略仪)

诫劝门第八
　　立制法(国清百录)　　授菩萨戒仪(教行录金园集)　　别立众制(天竺别集)　　训知事人(国清百录)　　警策将来　　日用轨则　　坐堂　　普请　　训童行　　月分须知

真归门第九
住持示寂
　　入龛　　请主丧　　请丧司职事　　孝服　　佛事　　移龛挂真读遗偈　　大夜上祭　　系念　　出丧挂真奠茶汤　　茶毗　　全身入塔　　灵骨入塔　　唱衣　　下遗书　　管待主丧及丧司执事人

亡僧
　　抄札衣钵　　浴亡入龛讽诵　　请佛事　　估衣　　伴灵　　大夜上祭系念　　送亡　　茶毗　　唱衣　　入塔　　板帐
法器门第十
　　钟　　版　　木鱼　　椎　　磬　　铙钹　　鼓
　　增修教苑清规目录(终)

　　 

　　增修教苑清规卷上

　　　　天竺大圆觉教寺住持比丘　自庆　编述

　　祝赞门第一

　　普天之下莫非王土率土之滨莫非王臣自三公九卿百官以至於庶民皆有常职职不修而罚从之故不得不尽其职也况国家不以此责吾徒而优礼过之盖尊其道而崇其教焉尔为吾徒者盍思所以报酬之道其於盛演宗猷阴翊王化当尽其职无或怠焉。

　　圣节

　　钦遇万寿圣节启建金刚无量寿道场一月日既报洪恩礼加严肃僧员不许给假维那预令堂司行者覆库司备榜纸疏纸仍预令诣书记寮行礼禀云(启建圣节请制疏语如书记缺或西班耆旧或维那自制不则用现成疏语见后)制毕书疏维那带行仆捧盘袱上方丈行礼请住持佥疏毕行者就覆住持来早启建维那仍备榜张于山门之右(榜疏并用黄纸书名别用红纸)制簿差僧上殿簿中并书双字名先住持次两班僧众依其戒次量众多少具写差单排定日分周而复始至日各整威仪候鸣大钟上殿至晚鸣大钟下殿如有官员入山拈香鸣钟集众讽经祝赞是日住持若不升座只就大殿行祝赞礼若升座侍者先一日令堂司行者斋后僧堂前挂上堂牌仍覆两班云(来早方丈和尚升座)次日五更开静后鸣各处板三下众坐堂待头首入堂鸣僧堂钟三下鸣大钟后鸣法鼓住持出厅坐侍者行者随出问讯分列侧立烧香侍者即往法座左侧立候众入鼓转第二通西班头首出堂领大众入法堂朝东序问讯至座前就西序立大众雁列于后参头领众行者出堂先列库厅下对立亦候鼓转第二通东班知事出库厅众行者问讯随后入法堂朝西序问讯至座前就东序立行者退列于后留侍者位两序相对略问讯侍者即回茶堂请住持住持候鼓转三通起轿侍者后行至法座前冬月则去帽大众亦去帽皆望尘问讯住持和南登座侍者侧边随上法座以香合盖盛片香捧上住持拈香祝寿毕侍者接香以双手插炉中右手拈从香略问讯侍者下座住持趺坐侍者同事俱叉手出班小者先引过西近座前列一行对住持问讯毕烧香侍者引班合掌归位东序后立次首座领同事叉手出班列香椅里对住持问讯大众同问讯毕首座引班合掌复位略问讯东序接问讯次知事俱叉手出班副寺先引至西边列香椅里对住持问讯众行者随问讯毕都寺引班合掌复位略问讯西序接问讯次东堂名德西堂出班列近座前对住持问讯毕侍者登座右手捧香合左手上香转身向住持问讯(谓之代众请法)退立座侧住持执拂子揖众讲演(云云)毕座上回向云(其月某日钦遇万寿圣节某寺预於某月某日启建金刚无量寿道场一月日逐日轮僧上殿披阅经文今辰开启住持臣僧某升于此座讲演妙义所集洪因端为祝延　圣寿万安)结座毕白云(大众具威仪诣大佛殿启建　万寿圣节谨白)即鸣殿钟住持领众到殿上依次立定住持先烧香点茶上首知事递上侍者下茶次行者鸣跋维那转身炉前面外立揖香侍者捧香合住持上香次两序叉手依次两两对出朝佛问讯上香毕复相朝转身问讯归位后东堂大西堂出班烧香归位讫维那最后转身问讯烧香归位立首座举南无无量寿佛众和同展三拜(为欣佛祝寿也)毕众收具住持不收具就跪知客跪进提炉侍者跪进香合住持烧香维那宣疏白佛云(王中之王位列百王之上圣中之圣道逾千圣之前仰冀洪慈俯垂昭鉴今辰启建　万寿圣节有疏云云)疏式见后维那宣疏毕知客跪接提炉行者收具首座举楞严咒行道咒毕首座举无量寿佛号维那回向云(仰冀洪慈再垂昭鉴启建万寿圣节讽演秘章称扬圣号所集洪因端为祝延　今上皇帝圣躬众和万岁万岁万万岁祝陪　天算无量寿佛十方三世一切诸佛一切云云)满散。
　　圣节亦如前住持如到公宇随官祝赞首座偏位跪堂司行者跪进提炉座司茶头跪进香合烧香宣疏毕堂司行者复跪接提炉(佛降生与成道等日点茶出班烧香并同)。
　　
　　疏语
　　教建疏(首如前榜语书)
　　右伏以　均天之大荡荡乎无能名焉　与日并明皓皓乎不可尚已戴　德罔知高远叨　光莫喻照临欲殚臣子之忠诚敢效华封之虔祝梵书五千卷演二十重华藏尽入提封妙旨六万言会百亿国小王咸归至化少伸涓效上报　洪恩恭愿后天不老行地无疆　寿举玉卮　翠跸永朝於长乐功成丹鼎黄河屡见於清流谨疏　某年某月　日疏。
　　满散疏
　　右伏以　天生　圣人为天下生民之主　国有大命在国家有道之归　唐虞雍熙文武兼济踰万年而得寿　覆寿无私预一月以为期虔蕲有在恭愿天之覆地之载配德惟均　啇尚质周尚文推功复倍效　富寿多男之至祝衍蛮夷一统之　不图谨疏　年月　日疏。

　　每日祝赞

　　大众每日凌晨上殿侯立定先举大悲咒一徧称南无无量寿佛维那回向云(仰冀洪慈俯垂洞鉴上来讽诵秘章称扬圣号所萃洪因端为祝延　今上皇帝圣寿万安祝陪　天算云云)。

　　景命四斋日祝赞

　　前一日晚堂司行者覆方丈两班单寮挂牌次早殿钟绝众集举无量寿咒(或举大悲咒或举消灾咒)称南无无量寿佛众和三声维那回向(仰冀洪慈俯垂洞鉴四斋吉且谨集臣僧恭趋宝殿讽演秘章称扬圣号所集洪因端为祝延　今上皇帝圣躬（大众同称）万岁万岁万万岁　祝陪　天算无量寿佛仁王菩萨摩诃萨云云若朔望随日审改正月则云孟春余月例知)。

　　藏殿祝赞(初八日二十三日)

　　此二斋日侵晨登殿祝赞粥罢鸣僧堂前钟藏殿鸣钟鼓令直藏殿人转藏众集首座举楞严咒绕藏行道咒毕立定举南无释迦牟尼佛南无无量寿佛南无佛顶首楞严南无护法诸天菩萨(众各和三声)维那回向(仰冀洪慈俯垂洞鉴四斋吉旦谨集僧众恭趋藏殿运转天宫法轮宝藏讽演秘章称扬圣号所华洪因先为祝延　今上皇帝圣寿万安次冀佛日增辉法轮常转无量寿佛仁王菩萨云云或无轮藏有实藏处亦宜行之但除运转之语)。

　　千秋节

　　至期之前一日晚堂司行者覆方丈两班单寮并挂牌次早登殿举棱严咒维那白佛回向(大圆满觉应迹西乾身包太虚量周沙界仰冀洪慈俯某洞鉴某路某寺某月某日恭遇　皇太子千秋令节谨集僧众恭趋宝殿讽演秘章称扬圣号所萃洪因仰祝　皇太子睿算千秋殿下恭顺祇膺茂典位副青宫温文光三善之名继照[怊-口+(刀*刀)]重离之庆十方三世一切云云)。

　　善月

　　正五九月为三长斋世称善月每月建祈福道场先一日堂司行者覆住持两班并挂善月牌於殿前具经单并置簿差僧每日鸣大钟登殿看经祝赞至放锺下殿终月列经目具疏满散(提尔经云诸天帝释太子使者阎罗鬼神俱用正五九月旦日案行王民等为善恶者四时交代岁终三覆以校与四王一月六奏使无枉错覆校众生罪福作善降祥不善降殃自随开皇三年诏天下正五九月及六斋日不得杀生命唐武德二年诏天下正五九月十斋日不得行刑屠钓逮今　圣朝遵行尤笃各寺凡届斯期毋或怠也○世人以此三月忌上任者避行刑故耳)。
　　祝赞门第一

　　祈禳门第二

　　佛以慈悲为化天以好生为德然而下民自孽致感失经背常之事吾徒当本国朝度僧之意为民祈祷宜加精恪昭回佛天慈好之心庶几祸消未萌菑变为福其如是复何安居逸食之媿乎。

　　祈祷

　　凡遇祈祷住持预集两班茶议令库司备办供仪提调洒扫门径廊庑严治坛场敷陈香灯花幡巡警大小寮舍斋洁复令头首制疏意回向堂司行者挂牌报寮至日殿上营列供养住持专加虔谨僧众各务整肃三日为期於斋粥二时鸣钟集众登殿讽诵祈祷初时首座举南无过去正法明如来(云云)制语启白举大悲咒若干徧行道立定亟称(观世音菩萨及护法诸天菩萨)圣号和合十声维那回向(仰冀佛慈俯垂昭鉴某路某寺住持比丘某盖为知如后各列)复举圣号和各十声毕(十方三世一切诸佛一切云云)余时举唱回向同前但免启白三日后如未蒙感格则以本寺僧众若干员分作几引每引讽咒若干徧称号恳切祈祷如是相继轮流不断从朝至暮以感应为期兼复别修功果必期至效方可满散忏谢(如有灾异亟欲祈祷止如上规直通意旨启白)。

　　接官

　　官员入山祈祝或先报至即令堂司行者覆住持两班挂接官牌令人远探候将及山门鸣钟住持执提炉领众门迎至殿拈香设拜知事当预问官御情旨转达住持头首知会慎不可忽举咒称号回向(或住持或头首不拘)毕请归方丈或法堂设位献茶祇待如仪或游览陪从话语勿谈世事或法门山门急务当量便申禀不可造次有伤大体去时鸣钟大众门送(若迎送大官鸣楼钟次则鸣僧堂前钟)。

　　祈晴

　　(无垢清净光慧日破诸暗能伏灾风火普明照世间)。
　　霖雨不休万物莫遂厥性陂塘欲决四民咸以为忧匪太阳照临匿私实品汇业累感召特伸祈恳望赐昭彰由是谨於某月某日启建祈晴道场每日集众讽诵秘章称扬圣号功德祈祷常住三宝大悲观世音菩萨奉福护法列席诸天帝释尊天四门天王日宫大阳天子(云云)平等祈求乞彰感应伏愿扫荡阴霾俾式乾于后土豁舒杲日庶廓净於天倪地利丰饶天时顺序。

　　祈雨

　　(悲体戒雷震慈意妙大云澍甘露法雨灭除烦恼焰)。
　　水为物命岂胜烁石之威食是民天深切望霓之叹由下地同业所感非上天鉴物有偏欲遂济通须凭祈扣由是谨於某月某日启建祈雨道场每日集众讽演秘章称扬圣号功德祈祷(云云)奉福护教列席诸天五方行雨龙王六合雷公电姥风伯雨师雨部圣众诸处溪源潭洞隐显龙王岳渎山川灵坛社庙(云云)平等祈求乞彰感应伏愿电掣雷匐起蛟龙於川泽云行雨施苏禾稼於田畴庶五谷之有秋俾四民之乐业。

　　祈雪

　　冬令如春虑致下民瘴疠腊前未雪曷期来岁丰穰敬摅一众之精诚愿睹六华之祥瑞仰惟洪造俯赐详明由是集众讽诵秘章称扬圣号功德祈祷常住二宝大慈观世音菩萨奉福护法诸天帝释尊天(云云)平等祈求乞彰感应伏愿千里飞花平地瑞占於盈尺九秋多稔生民欣贺於有年藏伏祲氛导宣和气。

　　救日

　　累德重光环四洲皆仰临照行天失度极八方咸起震惊虽凭历纪之推祥恐罹阴沴之阨数欲复金轮还瞻旧观须依绀相曲示周旋輙启祈祷用徇救护由是集众讽诵秘章称扬圣号祈祷常住三宝观世音菩萨日光菩萨奉福护法诸天三界万灵满空圣众平等祈求乞彰感应伏愿光回宇宙气恊阴阳天下晏如岂用眩戈挥之伎太平有象孰须形盆覆之讥四方咸颂尧声八表同光舜德。

　　救月

　　(大智精进佛世尊我今归命稽首礼是罗候罗恼乱我类佛怜愍见救护)。
　　蟾蜍届望一轮正满於兹宵罗彗肆妖全璧适亏於今夕故星纪躔入月纪乃天心警诫人心欲万方重仰清光当此际合陈大造由是集众讽诵秘章称扬圣号功德祈祷常住三宝大悲观世音菩萨月光菩萨奉福护法诸天权实真宰三界万灵满空圣众平等祈求乞彰感应伏愿冰轮完复不靳玉斧之修白兔重苏还戢金罂之旧大地山河普照广寒宫殿咸开万象光昭九霄色正。

　　遣蝗

　　飞蝗入境惊看蔽天遮野而来异物为灾宁免戕稼害禾之惨遗捕故凭於官守蹂践何补於耕农敢仗妙用之功式畀祆禳之福由是谨於某月某日集众讽诵秘章称念圣号功德祈祷(云云)奉福护法列席诸天三界二仪满空真宰阴阳造化赏罚圣贤(云云)平等祈求乞彰感应伏愿慈风猛扇遣绳绳缉缉於无何有之乡愿海周流荡蠢蠢蜚蜚於常寂灭之理非但遣一物之灾异抑将同六合以欢心。

　　谢晴

　　灵耀宣光千里霁华开望眼苍生仰德八纮晴色动欢心自非大道垂鉴之明曷睹大阳启关之照复陈涓善敢答洪恩(云云)伏愿求而輙应已占丰岁之嘉祥感而遂彰更卜秋田之刈获阴阳顺序民物阜康。

　　谢雨

　　人或悖理兼旬惊旱魃之威天不遗民一雨慰桑林之泽凭兹优渥之润顿济发生之心既沐恩波敢忘隆德(云云)。
　　伏愿八方称贺人人怀击壤之歌四海交欢处处期鼓腹之咏一味普益万物增光。
　　祈禳门第二

　　报本门第三

　　法之为本至矣佛祖之道由是而生焉则凡有志於道者可不知其本哉一大藏教本众生之性诸佛揭而示之诸祖对而扬之以文字广第一义流行世间俾诵其书修其道者皆有以复性之本陟佛祖之阶也然生死幻有之质推本於生成尚知所以报况诞育世出世无上法身者乎诚能以出世妙道诱掖庶汇尽复本性报本孰加焉又复国朝创业垂统先帝皆是果位应御天下　大宝法王亦以大权辅化化事既终咸归　证地　覃恩所被与教共隆而使吾徒究复本性得不追所自耶其於讳日拳拳恳恳思而敬之。

　　如来降生(四月八日)

　　将届降生住持专诚命库司预备供养令行者於佛殿设毗蓝园香汤盆安太子像置二小杓於盆内至日敷陈供养并香汤毕堂司行者覆打起大众各具威仪备香汤钱候钟声俱诣大殿依次立住持上香三拜不收坐具进前奉汤食行者递上侍者捧置于几问讯毕复位三拜再上香下嚫点茶又三拜收具两序出班维那揖香如前式大众三拜收具住持跪炉维那宣疏白佛云(现大人相充满太虚深远雷音徧周法界巍巍乎高等须弥晃晃乎明逾日月云云)疏式见后维那宣疏毕首座举唱浴佛偈云(我今灌沐诸如来净智庄严功德聚五浊众生令离垢同证如来净法身)　行道浴佛毕立定举安乐行复行道经毕复举佛号各三声毕大众云(愿灭三障诸烦恼愿得智慧真明了普愿罪障悉消除世世常行菩萨道十方三世云云)。
　　疏式
　　某路某寺住持末裔比丘(某)　与众小比丘等。四月初八日恭遇本师释迦如来大和尚降生之辰谨备山殽野蔌茗碗炉熏专伸供养讽诵　经文称扬圣号所集　功德用酬　慈荫者。
　　右伏以千圣嗣兴莫不由实道而成正觉一法可赞所谓以慈心而游世间既膺人寿百岁之时遂补贤劫四佛之处取万二千国中央之地示三十二相劣应之身固敢为天下先而自称人中胜岂羡继天之贵盖昭唯佛之尊应迹如存仰明星而犹朗化仪虽往想白虹而尚腾适逢赐影之辰少效惟馨之荐奉匜香水用沐金躯集兹有作之熏仰报难思之德　本师释迦如来大和尚伏愿弥隆至化阐宗风复振　皇风未丧斯文寝邪法流通　正法罄有相证诸相非相之实相统含生悟无生受生之真生等未来时如　出兴日谨疏。

　　如来成道(腊月八日礼式同上但去浴佛偈耳)

　　非证而证久证於尘点劫前无成故成近成於菩提树下盖从本而垂迹为行已而化他降灵於睹史陀宫利见於迦维卫国视金轮而脱屣指雪山为故家分卫五人燕坐六载随机时有赊促岂证道异过当云散仪霄自尔水月交际春回嶰谷不妨花柳芬菲念化仪无得而称惟内证尤不可示熟前番人虽云已矣愍末裔者其如之何歆艳遗音[惏-木]愓罔措伏愿　俾末世优昙再瑞复睹明星使浇季甘蔗重荣还瞻　慧日。

　　如来涅盘(二月望日)

　　镫夕后住持令堂司行者报示新学熟读遗教经五日一次诣首座前背试至二月初一日为始每日斋了堂司行者覆打起集众诣佛殿讽诵净觉法师有礼文四明延庆至日皆如天台祖忌行之於法堂上置涅盘佛像左右叙列涅盘会上结集诸法藏结集诸菩萨僧结集缘觉僧结集声闻僧四位牌衔配之近来诸方从简就佛殿上食设拜而已岂尽报本之诚乎。
　　疏语
　　鹫岳膺期显一乘而极唱鹤林顾命指三德以真归自高山先照示以出兴至峻岭余辉云当入寂知唱生而唱灭恒常不变法性本然见令始而令终会必有离世相如是医师背丧贾客他行花柳无私俄荐逢於远日苹蘩可荐罔敢坠於遗风式表芹诚仰祈藻鉴伏愿分身俯降护身使佩於灵符慧命长存赎命见颁於重宝庶令后裔克绍先宗。

　　国忌

　　上宾日届期先一日晚库司令堂司行者覆住持两班挂讽经牌报众就法座上安　御座用黄纸书　圣号牌位严设香华灯烛供养之仪至期鸣僧堂前钟集众住持上汤茶首座举棱严咒咒毕举释迦楞严诸天号维那回向云(天上天下圣主为尊世出世间法王自在仰冀洪慈俯垂昭鉴某路某寺住持传教观僧某今月某日恭遇　某圣圣忌之辰谨集僧众讽诵秘章称扬圣号所集殊[烈-列+(肙*力)]上资　圣驾供愿逍遥八极仰翠舆玉辂之来仪自在中天享瑶关琼台之娱乐十方三世云云)。

　　天台大师忌(十一月二十四日)○(维那和会礼数与说戒同)

　　将届忌辰住持专诚命库司备供养之仪维那预先和会人借书画器皿分项掌管复和会唱礼人员三夜习仪方丈初夜库司次夜堂司后夜务尽孝思毋或饕餮也宿夜日参头差行者於法堂敷陈玩具严饰祭筵炉瓶香几一一如仪上间设法衣拂子椸架椅等中间分列九祖山家诸祖山门始祖并嗣法师等位仍设祭筵下间设部文炉瓶椅等当晚堂司行者覆方丈两班打起鸣僧堂前钟集众侯住持至各去帽头首举南无旋陀罗尼菩萨右旋行香一匝各归蒲团位展具三拜默运香华散华毕依忏主礼文专诚修礼候奉请时住持起上汤茶(正日上汤食嚫茶侍者一一恭进)奉请后仍请山家诸祖山门始祖等及嗣法师请毕赞叹宿夜正日维那读疏(或知客读疏式见后)前后堂首座缴疏宿夜唱诵前六段顶礼正日唱诵后六段顶礼仍顶礼列祖毕忏五悔讫设三拜头首举安乐行行道经毕举佛号毕众云(愿灭三障诸烦恼云云)堂司行者唱云(知客请方丈和尚两班大众就此献汤)汤毕(维那备汤果或请大众或但请唱礼人随山门例不同)次行堂参头领众诣筵讽经正日辰时常住点心堂司行者打起唱礼讽经与宿夜同至午时大众起堂斋维那请唱礼提调等人就寮斋斋粥毕堂司行者就僧堂覆住持两班鸣僧堂前钟诣供筵讽经毕行者讽经(候礼时首座居中左右各三人互相同声奉请有声音者一人唱序)○(知客去帽烧香下汤维那汤果亦然)。
　　疏语
　　古塔开扉半座平分风月灵山在目三周俱付筌蹄摧我慢自高之幢示吾今亲证之地陈隋应运蛮貊同文小根小茎毋望洋向若而叹大枝大叶皆拔茆连茄而征众丘绕司命逊其高寒诸子驾安车鞭其觳觫生民以来未有愈高泰山北斗之具瞻此舟过后更无益重浮木盲龟之难值玄珠休景智鉴沉光搅和酥酪之既成收卷波澜而遐举象武方绝尘於无何有郑声将乱雅於侏离淫允赖正音洗空邪说谬记刻舟之迹輙营讳日之斋撷芳於沼沚之毛式资明信展敬於涓埃之效允答洪休。
　　法空宝觉智者大禅师伏愿。
　　有伴即来招手勿忘於金地如月初上分身岂间於潢流再振玄猷庶昌厥后。
　　又疏钧天韶护合吾节乃张凤凰麒麟适其时则出会斯文之将丧故亚圣之倔兴恭惟天台教主法空宝觉智者大禅师豁见灵山洗虞困之佛日大訇木铎鼓震旦之金声贯一乘极唱之音洞三际终穷之妙午照揭矣容鱼目之夺珠大道廓如空郑声之乱雅帘月栢香而真法供养江陵金地而顺物委蛇获一旋陀罗尼姑示迹中之迹想三阿僧祇劫已极天中之天香风吹优昙钵华铁鼓透那罗延箭挹玉泉之源渺霈一雨於梦中仰华顶之峰高降众魔於镜里至若帝王师法凡圣奉尊皆吾祖之绪余奚下凡之足议(某)等忝值示归双树逮至千年云仍近百世之孙传续愧一丝之眇魂摇鲸海空怀四帝之雄姿恩戴鳌山莫睹二严之奇相望江声而动哭瞻斗气以凝悲輙陈寒涧之苹聊奉惟馨之荐呜呼我祖罔极苍天伏愿　下印千江弥满一天之月究竟六味吹嘘九地之春矜氛埃轇轕之秋哀败种离披之极药垂瞑眩不举步而悟故乡迹免竛竮即此心而见真性誓报难明之化洞然无尽之灯。

　　诸祖忌

　　(章安尊者八月初七日忌　荆溪尊者二月初五忌　四明尊者正月初五日忌)。
　　山家诸祖忌辰宜皆修敬而於天台忌辰袷祀礼也章安结集荆溪记述四明中兴此三祖之功大於名教故当表而出之届期别祀亦礼也凡临忌辰维那预令堂司行者覆方丈两班挂牌报众库司办供仪隔宿於法座上挂真(真缺设牌)至日敷陈供仪堂司行者覆方丈两班鸣廊板僧堂前钟集众候住持至(不得覆[蜎-口+曰])鸣引二下首座举南无某祖师菩萨领众右旋烧香一匝立定住持上香三拜不收坐具进炉前上汤上食侍者恭递俟捧至几上退就位三拜仍进前烧香上嚫猷茶毕复位三拜收坐具住持上片香行者鸣行香钹维那出班揖香两序出班上香(式如前)大众同展三拜住持跪炉维那宣疏(仰冀真慈俯垂洞鉴云云疏语如后)毕首座举安乐行(如前式)若行宿礼亦如之但免出班上食而已。

　　章安尊者忌疏

　　得高忘筌能即言说而为解脱示月须指故因文字以显总持虑衡台过后以无闻故荆扬住来而不惮殆可庆喜同功并德斯与智者默识心通恭惟天台宝授结集法藏章安禅师总持尊者佩宿誓而复来禀今师而善继捷五行於目视记万言於耳闻由自任天下之难故超出门人之上菜食水斋氷床雪被不辞着述之劳超云迈印跨朗笼基岂图讲说之胜悲斯文之若坠示甘露之在兹东宫之法旆方还内院之宝台已待(某)等叨生法末获奉圆闻俄讳日之来临痛深恩而罔报聊伸菲供少展涓诚伏愿　再降摄静白日群雄不劳弹指重复回澜青毡旧物伫听欬声庶大教振开皇之风俾末裔睹江陵之盛。

　　荆溪尊者忌疏

　　或荡於空或胶於有舍哲匠谁其正诸既衷以理既辟以文顾圆宗巍然存矣符掖轮游河之梦专尊王贱伯之功记诸部于台岭毗坛数十万言云垂海立来多士於吴门楚甸几千百众凤翥龙翔辞优诏以深藏挈宏纲而独任天扶杞国日取虞渊台衡教观於是重明灵岳箕裘宜其远绍(某)等滥同展卷实切衔恩适逢讳日於花朝聊陈薄供遥想灵龛於佛陇莫睹真容天台记主荆溪大师圆通尊者伏愿悲誓所熏即文字广第一义遗编是赖期自他入不二门永俾邪徒咸归正说。

　　四明尊者忌疏

　　圣祖往而玄化微懔若县丝之引石邪说行而间世出明如杲日之旋空岂唯爝火之息哉宜载昙华之现耳恭惟中兴教观法智大师四明尊者幼生鄞水神僧遗佛子之灵初禀宝云弥月讲心经之要遂作学徒渊薮真成法海舟航鼓吹一乘网罗众典行天台难行之行胁不至席四十余年记毗陵未记之文手不停书几千万字青襟蚁集赤帜云张中兴教观舍师其谁远绍箕裘一人而已何鹤林之变色致梁木之缠悲空抱遗编难回寂定(某)等痛适临於讳日实常感於深恩薄荐苹蘩少酬埃滴伏类　不忘冥护永俾弘传讲贯连环同淳化天禧之岁行门启钥追乾符保恩之时重振斯文益昌厥后。

　　开山历代祖忌

　　开山祖若法门重望功被山门宜如前诸祖设法堂上礼仪亦须制疏赞其功德若历代忌届期堂司行者预报库司备供养请祖堂位牌就法堂中间铺设粥罢集众住持两序一行排立住持上香汤食茶毕大展三拜首座举阿弥陀经行道经终称圣号(弥陀观音势至等)维那回向(因缘所生法我说即是空亦名为假名亦名中道义仰冀真慈俯垂昭鉴今月某日山门伏值前住当山第几代某祖师斋忌之辰营备菲仪以伸供养谨集比丘众讽诵真乘称[改-己+易]圣号功德奉为觉灵增崇品位伏愿十乘斋策优游即入清凉池三观弥修任运同归秘密藏再回寂定重辉法灯云云)或徒弟法眷江湖道旧表嚫请众讽经维那回向(仰冀真慈俯垂照鉴徒弟比丘某等伏值前住当山先师和尚某法师斋忌之辰谨命同袍讽诵真乘称扬圣号云云)○(若就祖堂下食一位讽经非礼也)。

　　嗣法师忌

　　嗣法师者传道解惑授受之际得益非少当知根源凡遇忌辰礼宜尽诚须预计算合用制供钱物归常住置食设供或自就方丈营办隔宿令堂司行者覆两班报寮法堂上铺陈祭筵玩具法座上挂真宿夜集众讽经至日粥罢鸣堂钟集众对座雁立住持上香上汤三拜又上食上嚫三拜上茶又三拜(大众同三拜盖在座下皆曰参学故尊住持也今诸方众中或不拜者有之)　维那宣疏(或住持叙意亲制或书状侍者制)首座举经领众行道住持则侍立座左经毕举佛号众云(愿灭三障云云)次行者讽经(宿夜同)斋时住持入堂烧香大展三拜(以答众礼也)归位侍者行嚫当晚就方丈备汤果请两班江湖道旧(须令客头行者预请)○(法眷表嚫讽经如前)。

　　檀越忌

　　隔宿堂司行者覆方丈两班挂牌库司预专人诣檀越家请子孙到寺拈香量宜迎接复讲供仪至日就祠堂敷设子孙至山已集众住持上香首坐举弥陀经称号维那回向(真如界内绝生佛之假名平等性中无自他之形相仰冀神仪俯回昭鉴今月某日山门伏值故檀越某人称呼远忌之辰营备菲仪以伸供养仍集合山大众讽诵真乘称念觉号灼化财功德专为神魂庄严报地伏愿心游妙理质托净邦香风起处闻经莲华开时见佛)。
　　化纸诵往生咒三徧毕(十方三世云云)。
　　报本门第三

　　住持门第四

　　夫我能仁之制三月迁居八秽靡畜树石田里皆许宣通四事供输十方应慕虽有伽蓝不居常产无有住持之云也教流震旦官以九司官舍谓有法度之处名之曰寺遂名僧舍以安其众必择齿德两尊为众范模者而统领之始有住持之称焉至今国朝慎选举其德行可以服众言论可以警世然后举而任之苟其材德不称虽耆耄不与焉故凡登其选者操大法之柄诞敷圣言启迪后学昌法运於像季惠生民於尘剎乃所以裨　王化光世教也岂贪位苟禄所足尚哉其或行不备德不掩负且乘覆公餗者厥惟艰哉。

　　议举住持

　　主席之位不宜久虚两序勤旧先就库司会茶议定具呈宗主三宗诸山知会约日本寺大众江湖名胜公同保选履践端正学识高明允合舆论厮次相应堪服众望者准使院通例十名阄三名然后填佥勘合申院凡诸山知事勤旧不可以乡人法眷私情贿赂不择臧否以玷教门近代以来树党徇私德不称位寺院废弛宗风不竞盖由此焉戒慎惟谨(公保既定两班耆旧诸山继时先佥草榆)。

　　请新住持(凡十件)
　　发专使

　　院堂阄拈既定伺公帖下日都寺往首座寮斟酌专使次日库司会两班勤旧茶都寺烧香归位白云卜选住持某日入院今请某某为专使白毕转椅烧香献汤至晚管待专使商议差能事行者老郎预通书次择人制山门疏茶汤榜榜用绢素修广如法为专使者西序中或首座至维那或西堂或勤旧必须知事一人同去掌财议事具写本寺所有产业什物须知迎接仪从一切必具起程之日专使诣诸寮相别鸣僧堂前钟集众相送三门钉挂帐设面里设特位两序勤旧光伴讲茶汤礼如上首知事去则下首知事行礼如头首勤旧去则上首知事行礼揖座烧香归位相伴吃茶再起烧香对专使揖香归位相伴吃汤专使起谢而去。
　　

　　专使到彼山

　　专使至彼已先访知客同到库司相见毕送客位安置行李继访侍者通覆住持如蒙允请令敷设卓[袖-由+犬]安疏帖报两序至住持出接专使问讯请趺坐住持中立专使插香初展云(某蒙山门使令攀屈尊严获奉慈颜下情不胜威激之至)二展云(即日共惟新命堂头和尚尊候动止多福)三大展三拜住持答一拜(某自揆疎谬难膺此请盛礼过廑不胜皇媟)专使捧呈疏帖住持受左右进卓置几上看过侍者揖专使坐两班光伴首坐分手专使面住持坐侍者烧香献茶同来行仆参拜毕两班送专使归安下毕住持即远礼回方丈堂司行者鸣僧堂前钟两班同大众诣方丈礼贺众散知客领专使巡寮毕再诣方丈呈纳本寺须知仪[泳-永+(从-彳)]什物当晚特为专使药石至夜汤果皆请大耆旧两序光伴库司营办。

　　专使特为新命煎点

　　专使先与新命议定斋嚫轻重两序勤旧乡人法眷办事贴嚫斋料等费专使亲送钞纳库司置办至日专使诣方丈插香拜请初展云(今辰午刻就云堂特为煎点伏望慈悲降重下情不胜战汗之至)再展云(即日如前)三触礼住持曲身略答令方丈请客行者同专使行者禀请两班大耆旧挂煎点牌报众於僧堂内敷设主席位於知客板头设专使位至斋时专使僧堂前候住持入堂问讯归位揖坐归中问讯揖众坐圣僧前烧香次上下间次堂外烧香归堂内住持前上下间次堂外问讯仍归中间问讯退侧少立候行食徧再烧香下住持嚫并两序勤旧大众嚫毕归位伴斋俟折水出鸣鼓专使(再)起烧香行礼同前行茶徧如前问讯收住持盏专使行礼初展云(某聊备疏饭伏蒙慈悲降重下情不胜感激之至)再展(叙寒温)三触礼送住持出再归堂烧香大展三拜巡堂一匝并外堂复归内堂中间问讯收盏鸣钟三下众退专使继上方丈致谢次诣库司谢办斋再诣方丈请住持至晚药石至夜汤果皆请两序勤旧光伴。

　　山门管待住持并专使

　　库司会议管待先一日上首知事诣住持前插香拜请次诣客位禀请专使令库司客头请两序勤旧光伴备币嚫当如礼不可轻蔑词语行礼并与特为礼同寝堂中敷住持高座设专使两序等位如后式同来仆从远接者管待外当别犒劳○(山门管待新命设中位专使面坐若住持特为专使则与首座分手不居中位)。
　　

　　新命辞众上堂茶汤

　　至起程日专使诣诸寮相别新命上堂致谢两序勤旧大众法语下座亲往鸣鼓三下向法座立普与大众问讯从西廊出鸣大钟诸法器大众门送行仆门外排立山门钉挂帐设中敷高座向内首座向外摄居主位西堂勤旧分手光伴东西序两边朝坐上首知事行礼揖坐揖香归位点茶收盏再起烧香揖香归位点汤汤罢起谢上轿两序勤旧备轿远送住持当力免之鸣大钟住持轿远方止凡住持多因迁赴他山僧行怀其宿憾輙致唇吻传之官员士庶因一人无知而使一寺蒙其恶名老成耆宿外护邻封当戒戢之然为住持者凡事留遗爱可也。

　　西堂头首受请

　　专使到寺先访知客问讯略露请意知客先令人到所请人寮使备接专使少顷用拌袱盛书疏帖同知客诣所请人寮插香行礼(如请当代礼同)毕受请人就委知客同专使上方丈行礼禀云(今某寺请某人为住持)礼毕继往诸寮库司人事回寮所请人送专使安下处歇息至晚请汤果两班光伴次日方丈报两序并耆旧同往所请人寮作贺次第受贺讫巡寮人事当晚方丈请新命专使汤果药石两班相伴。
　　

　　专使特为受请新命煎点

　　专使预送钱到库司备办煎点仍诣新命前议定方丈嚫并两序勤旧江湖名胜乡人法眷等贴嚫至日粥罢专使怀香诣方丈触礼拜请(今晨午刻就云堂聊备蔬饭特为新命和尚伏望慈悲特垂降重)复诣新命前拜请(同前礼)方丈客头同专使行者请诸寮挂煎点牌於僧堂内住持对面设新命位外堂知客板头设专使位位持预分付请客行者将至斋时先请新命到方丈少坐俟鸣板僧众入堂专使诣方丈请住持(并)新命同赴堂专使随入堂先揖住持归位次揖新命归位次归中问讯揖众坐进炉前烧香(右手执合左手上香)左转身先到住持前问讯再烧香到新命前问讯(余礼同前)下食行嚫茶毕先收住持盏专使至住持前初展云(某聊备蔬饭伏蒙和尚降重下情不胜感激之至)再展(云云)三触礼住持略答专使送住持出外堂中间再回堂内又收新命盏专使至新命前二展(词语如前)三触礼新命略答送新命出专使再回堂内烧香大展三拜巡堂一匝并外堂归中问讯谢大众收盏鸣钟三下出堂专使上方丈谢住持次谢新命次谢库司办斋复请住持并新命至晚药石至夜汤果皆请两班勤旧光伴(斯盖古礼当力举行近多泛简表嚫而已)。

　　付承嗣法衣

　　佛祖传付心心相照师资授受啐啄同时灵山得记之俦皆传如来教观但缘兴在迦叶故付别指一人金口祖承二十三传而至师子而我二祖北齐悟大论三智一心中得远承龙树以授南岳天台初见南岳为说四安乐行以教研心妙悟三昧继继承承余辉残照以至于今故知所传教与观也衣之所传盖表信耳嗟乎流习之弊忘本逐末懵然不知承嗣者何事曰师曰弟子是亦可羞也夫　若新命嗣法於师先与师之心腹人吐露其意请求法衣受衣日恭诣师寝堂师乃当中趺坐略伸警策之语付衣新命即抽故衣披法衣对师大展九拜而退当日请新命斋下嚫是晚药石并请法眷光伴。

　　山门管待受请人并专使

　　隔宿先令请客侍者诣新命寮请新命专使次日就寝堂对中面里设新命位左右设专使位两序勤旧光伴烧香下嚫等烧香侍者行礼如常式。

　　受请人辞众

　　新命临行之日粥罢同专使上方丈插香拜辞次诣库司诸寮辞别库司预令人山门首钉挂帐设敷位鸣大钟集众相送讲茶汤礼上首知事烧香(行礼与当代同)若名德尊宿大西堂首座则住持必须升座新命亦须隔宿令侍者同事使怀香诣方丈触礼禀借法座次日粥罢於法座对面设新命位座左亦设住持位鸣鼓集众住持升座令侍者请新命坐(虽请亦不可据坐有妨大众故也)赞美新命之德为法而出劝请举扬慰众渴仰法语下座(古人有引座之法即此谓也)住持归座左向外而立专使同侍者至新命前问讯毕新命出住持前问讯次与两序大众问讯升座举扬叙谢结座下座诣住持前触礼三拜次向法座立辞大众普同触礼三拜从西廊出众送门首行茶汤礼如前。

　　新住持入院(凡一十件)
　　入院

　　若古法入院腰包顶笠至山门首下笠炷香有法语就僧堂前解包屏处濯足取衣披搭入僧堂炷香圣僧前大展三拜参随人同拜挂搭已到佛殿拈香有法语大展三拜次土地堂祖堂炷香各有法语入方丈据室有法语次拜堂祝　圣此是古法也今则少有行之新命到来当看甚处安下近则众往祇迎远则两序勤旧而已住持令专使预报免众远迎若安下处近当办汤果两序勤旧光伴依选定日辰入院库司令执局人隔宿排办挂接住持牌报众至时鸣大钟诸法器大众门迎两行排立行仆立大众外新命到门烧香转身立定举法语直入大殿烧香举法语大展三拜鸣僧堂前钟大众先归钵位立新命入堂圣僧前烧香大展三拜参随人同拜维那至住持前问讯引巡堂一匝两序送新命归钵位触礼一拜(或新命曾於本山办事不巡堂)次至土地堂祖堂烧香各有法语至方丈据室侍者进前炷香问讯侧立伺举法语毕行者进卓笔砚知事具状(见后)备柈袱捧呈寺印新命看封付知事开封新命视篆讫就状上先花押次题日子使印於上知事收状衣钵侍者收印退卓住持起立知事全班进列香椅前上首插香同两展三礼初展云(兹者伏蒙和上光镇法班山门不胜荣幸)再展云(即日时令谨时共惟新命堂头大和尚尊候起居多福)三触礼次头首勤旧进前插香(香不受)诸山等[艹-屮]贺毕客头行者喝云(请诸山堂头和上两班耆旧就座献汤)汤毕请官客诸山点心若前代住持别迁未赴或退居东堂未据室前讲交代礼新命受[艹-屮]贺了鸣僧堂前钟领众躬送前代归寮对触礼一拜次两班大众作贺东堂归寮次行仆皆当参拜。
　　

　　山门请新命斋

　　上首知事候据室后人事稍毕备袢袱炉烛具状(式见后)怀香诣方丈请斋两展三礼初展云(午刻就云堂备蔬饭祇迎伏望慈悲特垂降重下情不胜战汗之至)再展(叙寒温)三触礼住持略答知事呈状方丈客头收状库司客头铺设僧堂内住持位知事行礼与特为管待同。
　　

　　开堂祝寿

　　古之辇下列剎　朝廷差官驰命敦请或部使者或郡县遣弊礼请就某寺或本寺官给钱料设斋开堂各官自有请疏及茶汤等榜见诸名公文集近来开堂各寺自备至时入院侍者分付行者铺设法座覆诸寮挂上堂牌具写官员诸山名目预呈住持於座左设位铺卓衣袱炉烛排列疏帖预先和会维那宣公文首座宣山门疏以次头首或诸山江湖名胜宣其余疏知事预请上首诸山住持一员白椎座前对面排官员位侍者覆方丈鸣鼓众集侍者同专使入请住持出铙钹旛华桃灯迎引至法堂主位铺设处立如受请时未拈衣抽衣举法语披法衣毕专使进前插香行礼初展云(伏蒙和尚光据法筵下情不胜威激之至)再展(叙寒温)三触礼拜住持答一拜专使呈公文住持受举法语专使接与维那宣读行者扛疏次山门诸山江湖疏一一递上有法语分送宣读若见任官请开堂有疏亲自捧递有法语宣毕住持转身香椅里对座问讯指座有法语登座拈香祝圣次拈　帝师省院台宪郡县文武官班香侍者逐一度香并烧从香惟承禀香住持怀中拈出亲插炉中敛衣趺坐侍者下座对住持问讯两序出班问讯(礼与旦望上堂同)诸山住持送入院者亦出问讯住持起立礼毕复坐侍者登座烧香问讯住持当令侍者请官员诸山坐诸山上首出白椎鸣椎一下云(法筵龙象众当观第一义)住持提纲毕先叙谢官员诸山江湖名胜道旧(云云此日开堂端为祝圣不敢多词叙陈)专使知事头首勤旧大众略题过耳详在晚参普说时叙陈结座毕白椎人复鸣椎一下云(谛观法王法法王法如是)下座先受官员作贺毕知事接送客位管伴客头行者即进炉烛一字排列座前专使插香两展三礼毕堂司行者喝云(诸山人事)次喝云(西堂人事)展礼又喝云(知事人事)两展三礼又喝云(首座大众人事)诸勤旧齐插香同大众两展三礼次江湖名胜道旧法眷乡人等展贺毕进挂愚椅子据坐侍者插香大展三拜小师师孙插香三拜次执局行者插香礼拜次参头领众行者插香礼拜次直厅轿番庄甲作头老郎人仆参拜毕住持即往客位致谢官员诸山毕至斋罢次第巡寮诸斋同於一处门外设香几炉烛坐位各具威仪伺住持至於下首迎入请趺坐住持进香首者答香略叙寒温致谢送出或长廊分作几处设位各头首寮亦於门内设位下首迎送古者行堂亦往烧香一炷当[迅-十+衣]礼众行者两行排立问讯迎送。

　　山门特为新住持茶汤

　　茶汤榜预张僧堂前上下间库司仍具请状(式见后)备拌袱炉烛诣方丈插香拜请免则触礼禀云(齐退就云堂点茶特为伏望慈悲降重)禀讫呈状随令客头请两序勤旧大众光伴挂点(茶汤)牌报众僧堂内铺设住持位斋退(鸣板三下鼓鸣一通)集众知事揖住持入堂归位揖坐烧香一炷住持前揖香从圣僧后转归中问讯立伺下特为茶往住持前揖茶退身圣僧后右出炷香展三拜起引全班至住持前两展三礼送出复归堂烧香上下间问讯收盏退座汤与茶礼同。
　　

　　当晚普说

　　斋罢侍者覆住持云(今晚普说)令堂司行者挂普说牌报众令方丈听叫茶头等於方丈厅设座挂愚小法被香炉花瓶烛台彩袱侍者具写专使两序耆旧江湖名胜庵塔庄库暂到入院侍者或有官客诸山留宿者逐一列名预用呈禀候昏钟鸣堂司行者禀侍者覆住持次覆两班鸣诸寮板三下鸣法鼓一通众集两班归位立定住持出登座侍者两班出问讯毕住持举法语毕叙谢行者秉烛侍者呈目予先叙谢知事头首东堂西堂专使勤旧大众等庶得详尽结座下座客头行者喝云(方丈和尚请诸山和尚两班单寮勤旧诸山就方丈献汤)知事送官客归客位汤果住持伴诸山等汤果。

　　次日檀越祠堂讽经(并)历代住持塔所炷香

　　库司差人严设建寺舍田檀越祠堂备办供养粥罢集众住持至炷香上茶汤毕归位首座举经维那向向若前代住持塔所当一一自去炷香上食设拜并库司办祭具。

　　管待专使

　　知事预禀住持议专使并宣疏帖人嚫资轻重衣钵合备贴嚫须令合节至日寝堂钉挂铺设位次请两序勤旧光伴设专使特为位请客侍者躬请专使余人则方丈客头禀请礼与寻常特为同。

　　留请两序

　　两序俟管待专使毕约诣方丈咨禀告退住持未可遽从垂情委曲送出侍者令客头行者备柈袱炉烛汤具住持带侍者诣库司诸寮勉留客头先报退职人出门外右边迎住持入居主位分手坐侍者烧香行汤收盏住持尽礼劝留若职过满亦须宽耐侯住持稍暇再禀辞退。

　　报谢参访出入

　　入院之后须参见府县官属次谒檀越寄居官贵近今参见官贵以帕子为礼须常预备随时宜也诸山须用门状合报谢及相访处知事逐一禀覆若住持远出令行者传语头首知事知会库司探伺归期令堂司行者挂接和尚牌报众候入山鸣大钟集众门迎住持先令传语免之出轿问讯(勿劳大众)即往佛殿土地堂烧香首座领众至方丈住持接已问讯众退客头揖请两班耆旧献汤略叙话而退方丈行者插香礼拜次参头领众行者礼拜毕住持须巡寮报礼若在城附郭朝暮出入无时不必讲行或密回方丈两序勤旧皆诣方丈问讯。

　　交割什物

　　入院后会两序耆旧茶详说山门事务所有　御书宝器砧基什物先呈住持次呈两序耆旧眼同检示逐一点对交割明白计算财谷簿书见管若干具呈方丈仍备榜晓示诸庄须知诸方多於住持进退之际作弊苛取后患非轻不可不审。

　　两班勤旧煎点住持

　　先一日首座知事勤旧为首各一人诣方丈插香拜请住持次请侍者小师至日寝堂中设特为住持位两序勤旧位如常坐侍者小师问讯住持毕就两序勤旧末位坐至时首座请住持出揖坐行礼若免即烧香进前问讯下嚫首座知事勤旧三人为首问讯归位坐食毕首座起身烧香归位吃茶若诸山道旧及办事法眷小师等请寝堂煎点礼同但煎点人设位高下临时斟酌。

　　住持常用(凡十件)
　　朔望上堂

　　前一日晚侍者禀住持云(来晨祝圣上堂)令堂司行者挂上堂牌覆两班次早侍者再禀住持令客头行者敷陈法座茶头行者烧香点烛堂司行者鸣廓板各三下报众坐堂至鸣鼓两序领僧行至法座前问讯分班对立(众中有不候领首至先自立定者非法也)住持登座拈香祝　寿毕趺坐两班问讯侍者登座请法之后(冬月住持则云天寒各请覆顶)叙谢或先知事或先头首随山门例次西堂耆旧僧众或外有诸山住持并大名字座右设位官客对座设位(识礼尊法则不坐也)叙谢则在两班先即就法座下礼谢次者则后两班叙谢即往方丈拜谢古来山家讲贯连环宁拘朔望近既疎缺未免举行端祝圣寿当提唱宗乘开导后毗则举扬要义若山门事务自就方丈茶议毋谈世谛令众倦听若名德西堂前堂首座受他山请则住持引座举扬登座不拈香及施主请升座等皆不拘时(余式如前祝赞门)。
　　法座图
　　

　　朔望僧堂(并)寝堂点茶

　　凡朔望粥鼓鸣时方丈茶头备汤茶盘盏置僧堂台上请客行者候行钵水人出就座请两序并请耆旧问讯云(方丈和尚请小刻就寝堂献茶)侍者候折钵水人出归中问讯圣僧前烧香往上下间并外堂上下间问讯归中问讯边立鸣钟一下行盏鸣钟一下行茶茶行将半侍者如前内外堂问讯归中问讯退鸣钟一下收盏鸣钟三下下堂方丈即鸣小板一通众至问讯板绝众坐侍者烧香(东首面内立归中问讯进炉前三步半小问讯双手开合台留左臂上右手把底复安盖上右手烧香把底安几上双手拈盖合定少问讯左转身三步半问讯茶至问讯揖茶退)。

　　会两序耆旧茶汤位次(东序耆旧至监寺西序耆旧至维那)

　　凡方丈会茶汤首座分手如首座缺员下至知客分手知事不宜分手混杂西班位次头首亦不杂东班位次或遇大诸山来则诸山分手首座次位若是山门节腊或小诸山来亦只首座分手诸山面住持排位若蒙堂茶汤住持不起则蒙堂大耆旧居主位首座分手住持来赴亦首座分手则耆旧面住持设位如大殿法堂等处凡缺住持其位虚设两班位次与常式同。

　　会西序茶汤

　　凡会西序首座分手其本山办事诸方办事随职高下分坐职同次之(式见后)近来多因位次争长以致丛林盛礼废矣为住持者当公论之宾有礼主则择之此之谓也若库司会西序亦然住持不起都寺作主头首寮首座作主首座不赴次头首居主与本山第一位分手转本山次位与江湖分手。
　　

　　特为大诸山煎点

　　住持先一日令行者擎柈袱盛请书香炉烛台香合侍者往烧香拜请或免拜次日依名书照牌用卓衣彩袱陈设於方丈厅前客至预认照牌侍者报住持接客客进问讯略叙寒温毕侍者问讯请特为人归位揖坐左转身东南角立伺俱坐定侍者问讯至香炉前侧身避特为位小问讯烧香(例如前)左转身去特为人前问讯转身东南角旧处立大问讯烧光伴香行者入卓次第下食候饭到时衣钵侍者令行者抬嚫出侍者烧香问讯特为人(同前)行嚫食罢次第打茶鼓一通鼓绝侍者再烧香(例前)行者进茶侍者进特为前问讯揖茶又转身旧处立问讯烧光伴香行者收盏打鼓三下出卓特为人进香案前拜谢。
　　

　　诸山到方丈煎点住持

　　凡诸山来煎点住持须先一日访侍者略序来意同到方丈侍者通报伺住持出具香拜请不用书为重平交人却用请书受请已即令衣钵侍者引访库司侍者传方丈语委办食是晚令方丈请客头同带来行者请两班西堂大耆旧光伴侍者分付排设坐位至时催客客至煎点人揖入位立定煎点人方请住持出问讯请归位揖坐出香案前问讯至香炉边小问讯左手烧香左转身至住持前问讯转身香椅西问讯烧光伴香归位候饭至时再烧香至住持前问讯立候抬嚫列住持前问讯归位饭罢即起烧香至住持前问讯茶至再问讯揖茶再转身香椅西烧光伴香归位行者收盏退卓致谢如或煎点大众光伴挂煎点牌至日僧堂严设住持位住持对面设煎点人位若嗣法人到寺煎点则设嗣法人位居知客板头火板鸣大众赴堂煎点人请住持随住持入堂揖坐转身圣僧前烧香至住持前问讯转圣僧后出住持引手揖煎点人坐行食徧煎点人起烧香下嚫问讯住持及下众嚫行饭饭毕收钵退住持卓煎点人烧香至住持前问讯从圣僧后出炉前问讯鸣钟行茶徧至住持前揖茶复从圣僧后出往住持前两展三礼初展云(微礼潜尊特辱降重下情不胜威激之至)再展(云云)三触礼送住持出煎点人复归堂烧香上下间问讯谢光伴复归中问讯鸣钟收盏往方丈谢降重住持随至客位致谢。

　　施主入山

　　施主到寺或先至知客寮或至库司引上方丈献茶送安下处若官贵大施主当鸣钟集众接之同上方丈献茶若施主请升座先请知事商议同诣方丈炷香拜请至日铺设法座座前设施主位挂上堂牌鸣鼓众集知客同施主上方丈请住持住持出登座趺坐施主座前设拜知客揖引入位听法(但受礼就立坐则慢法也)下座拜谢若斋僧先与知事议定斋料用费维那实具僧行数目表嚫多寡随施主之心不可辄专僧堂内设施主位与住持分手斋毕知事陪施主僧堂少立待大众出堂致谢次住持知事到客位谢若有寄钱斋僧住持须责付知事尽数办供表嚫不可互用刻落招因带果(人天宝鉴云湖南云盖山智禅师夜坐方丈忽闻焦灼气枷锁声即而视之有荷火枷者火犹起灭不停枷尾倚於门阃智惊问曰汝为谁苦至斯极耶荷枷者对曰前住当山守顺也不合互将檀越供僧物造僧堂故受此苦智曰作何方便可免愿曰望为估直僧堂填设僧供可免尔智以己赀如其言为偿之一夕梦颙谢曰赖师获免地狱苦生人天中三生后复得为僧今门阀烧[病-丙+(一/艮)]犹存然颙公以供僧物作僧堂皆僧受用尚受互用之报若此今丛林拨无因果非惟互用甚至窃取常住为己有者宜何如哉)。

　　诸山相访(尊宿　尊长　法眷　嗣法　平交　邻封)

　　凡尊宿到寺先须通门状到方丈即令挂接尊宿牌鸣钟集众门迎彼若尚简则潜入寺住持於寝堂具香烛相接鸣僧堂钟令报两班大众插香问讯毕众退两班耆旧就陪坐烧香吃茶毕侍者插香礼拜带来侍者行者人仆轿从参拜方丈执局及参头领众行者人仆轿番以次参拜侍者复烧香献汤罢送客位主居右送入插香客辞免略叙寒温而出两班参随别送安下客头令备轿住持同引巡寮报礼侍者随侍(若以下诸山则侍者引巡寮)客头预报诸寮巡毕住持同入方丈叙话如有乡人道旧人事复归安下相接请客侍者诣客位拜请云(方丈拜请和尚今晚就寝堂药石伏望慈悲降重)寝堂钉挂帐幕设位(行礼如常式)药石毕复请汤果皆请两序光伴侍者覆来早上堂致谢次早请汤侍者烧香问讯揖汤行者问讯仆从声嗟请粥粥罢请茶侍者再禀上堂半斋点心如大尊宿则首座众头首禀住持劝请为众开示法要住持先到客位陈意若允首座具状两序大众同诣客位插香拜请次请住持引座挂牌报众法座前左右排位至时鸣鼓住持同下法堂位前立住持先引座(与常上堂同)下座两班诣尊宿前问讯尊宿往住持前问讯归中普问讯登座侍者两序出班问讯住持问讯说法毕下座住持前问讯普与大众问讯住持两序大众随诣客位插香拜谢请客侍者具状请特为管侍山门置食备嚫方丈备贴嚫两班光伴行礼与常特为同若法眷尊长至先讲诸山相见礼毕讲居中座住持插香礼拜讲法眷礼方丈内坐当让中位亲自烧香客力辞侍者行礼迎送如前若嗣法办事法孙相访当躬至方丈住持即令鸣僧堂钟集众人事先请住持中坐行弟子法眷礼次讲诸山礼接送同前但特为管待请客侍者炷香禀请不具状凡诸山相访大小远近不同若大诸山当迎接如前尊宿礼若次诸山平交者斟酌中礼可也若比近邻封从简者径造方丈免劳众迎接礼如常式。
　　(请升座请管待状式)
　　(当寺首座比丘某　右某辄以来日拜　请举扬宗旨开示　后学伏望　尊慈俯垂　开允谨状　年　月　日具位状　当寺住持比丘某　右某辄以今午就寝堂聊备蔬饭伏望尊慈特垂降重谨状　年　月　日当寺住持比丘某状)
　　(可漏子　状请　某处堂头和尚法师　具位　谨封)

　　退院

　　住持若年老有疾不任化导则雍容揖逊求贤以自代或心力疲倦或缘法不顺自宜知退常住钱物须要簿书分明方丈什物点对交割具单目一样两本茶会两序勤旧佥押用寺记印住持库司各收一本为照公请一人看守方丈至退日上堂叙谢辞众下座亲往挝鼓三下而退若留本寺居东堂相继住持者须当尽礼温存。
　　住持门第四

　　两序门第五

　　两序之职皆为众设纪纲丛林讲行礼度流通教观模范后昆于是系者曰西序焉干蛊寺门出纳帑庾公心竭力纤芥分明于是务者曰东序焉作兴法社於斯二者如身二臂岂可偏乎古人交互职之备历繁重及归师位世出世法任运应用无不适宜今岐分为二者以至於东西相视若传舍之阅过客甚而相诋不相客者何哉盖始度者不闲於教训又任者不择其贤否故然耳惟主斯柄者慎之慎之。

　　西序头首(凡七职)
　　前堂首座

　　丛林表率人天模范专务说释开发后昆领众则中规合矩赴堂则瞻前顾后斋粥精粗勉谕执事僧行失礼依法训惩三轨匠物常切在怀部味教观如凭几杖垂恤老病津送死亡丛林之事皆悉举行然虽尊宿硕德若住持以礼待之亦为人而出不以名位为较也如诸大士赞扬佛化犹文殊之助释迦观音之辅弥陀皆是古佛权现为众上首如此论之岂轻任乎。

　　后堂首座

　　位居后板辅赞宗风讲说轨仪晚生标格举行礼乐不异前堂盖为众多故分两职既领此任幸勿忽诸。

　　忏首

　　三昧忏法惟自山家任斯职者宜须解行全备若自既昏昏焉能使人昭昭务在表率行人朝夕策导敷陈启白若对圣贤坐诵绕旋常存观道能障所障皆泯能忏所忏俱忘终日加功终日无作先以无生理忏为主方用事仪事行既勤理观弥进当慕慈云以为标格或谓圆顿无如是行良可愍焉。

　　书记

　　山门榜疏书问祈祷词语应系文翰皆掌之然住持专柄大法何暇文字而此职固不可缺董斯职者洞晓宗乘兼通外典亦非一日功也且禅宗何其多而斯宗何其少非谓无其人盖与维那位次高下故退藏而不为也若禅宗书记位居首座之下用彼格此合居忏首之上盖山家忏首此任非轻良以宗说俱通解行全美与首座等耳书记位不可加其右者盖由此焉本宗维那曾历烧香知客等职兼复点读说文祈祷回向历事繁重若五山十剎者职漏亦预保举又乌得肯复让之今立论云若请书记亦曾先历侍者知客等职然后量材擢用助教海波澜折冲外侮亦须兼讲说文则位外维那之上职满预保永为定式昔上竺佛光会中有此山在书记敕黄为之名出班书记岂维那不逊耶若越次直上问祈招之诗不知者不在此论也。

　　维那

　　纲维众僧委曲调摄众有争竞辨析和会堂僧挂搭验度牒真伪或腊图位排列审详僧众病亡调理津送给假参假观时举行回向祈祷极宜至诚或有他缘或暂出入致委客司权令摄之点读说文务开新学说或布萨珍重毗尼天台忌辰尽礼修敬厥职烦难莫越于此(寄归传云维那华梵兼举也维是纲维华言也那是梵语删去羯磨陀三字也僧史略云梵语羯磨陀那译为事知亦云悦众谓知其事悦其众也又声论翻为次第谓知僧事之次第也音义指归云僧如纲假有德之人为纲绳也)。

　　知客

　　职典宾客凡诸方尊宿官负檀越方来名胜迎接交谈礼宜典雅随令行者通报方丈然后陪上相见量人重轻斟酌行事其旦过寮常备柴炭灯油温存暂到法堂诵文汤茶照拂僧堂粥饭管顾客僧暂到死亡主其丧事堂僧圆寂同管收支维那在假摄行其事行远在迩幸勿自夷方溪嘉声迨今未坠。

　　侍者　烧香　书状　请客　附　衣钵

　　入室真子朝夕侍教期契心宗观出处语默之间传部味教观之首庆喜之侍瞿昙章安之侍天台佛祖重寄其可忽诸○凡住持开讲则点对部文预分科目若讲唱制作咨禀所以记录勿忘习读问答锁试取士当以至公辅赞法社节腊特为通覆相看挂搭烧香行礼等事烧香侍者之职也○凡住持往复书问启札制作文字先具草呈如缺书记山门一应文翰代之书状侍者之职也○凡住持应接宾客管待尊宿节腊特为具状行礼请客侍者之职也或维那知客俱不赴众或在假其行事三侍者皆当摄之若住持久出则归众行立暂出则不离班位。
　　衣钵侍者之职不立班盖能纳忠救过罗致人才内外庶事通变圆融庶得上下雍容东西和顺若非丛林老成不可任此毋使后生晚辈乱行败德被悞非轻。

　　东序知事(凡四职)
　　都监寺

　　佛世设营事比丘干辨众事乃古之监院今之都寺也总寺门之庶务勤香火於朝夕祇接官员礼辂施主出纳钱谷洁己公心簿书时时稽考岁计种种有余训诲行童役使仆隶傥有过失量情摈罚毋恃威暴惹起事端庄库职务举用均平供众修造常运胜心接物待人不可轻慢施舍己责振废滞节器用斋粥二时心须赴堂行仆行益自然整肃巨细事务咨禀住持而行庶见行不失职众无谤言夕惕若栗则善始终若苟图其身以求厚焉欲免得乎任斯职者关系非轻住持必择其廉能公谨腊高历事为众推服者预以礼聘之然后众请职满送归单寮且古之单寮勤旧虽大剎数不满十盖求其贤能廉干之艰耳果得其人或连年不易或数请再充为其无取於公乎若神照之佐四明石窗之辅宏智可为龟鉴。
　　(宝积经云佛告迦叶我听二种比丘得营众事一能持净戒二畏於后世复有二种一识知业报二有诸惭愧及以悔心复有二种一阿罗汉二能修八背舍者如是二种我听营事)。

　　监寺

　　山门事务都寺总之盖以众多复设监寺应有常住金谷钱帛米麦出入随时上历收管支用令库子每日具收支若干佥定飞单呈方丈谓之日单或十日一次结算谓之旬单一月一结一年通结有无见管谓之日黄总簿外有米面五味各簿皆须考算凡常住财物虽毫末并是十方众僧有分如非寺门外护官员檀越宾客迎送庆吊合行人事并不可假名支破侵渔其上下库子须择有心力能书算守己廉谨者为之若有病僧合用供给之物即时应付如仓库疎漏雀鼠侵耗米麦蒸润一切物色顿放守护并须及时照管母得暴殄。

　　副寺

　　副寺之职盖副贰监寺分劳也常住钱粮眼同出纳务在公心母相私蔽供给所需常令备足缺乏预谋上首克落常慎下流每日措辨柴薪至夜巡警火盗责任非轻宜加竭力。

　　典座

　　僧中净食盖缘资益色身身安则道隆道隆则本立故典斯职者常怀真心供养可也二时粥饭一切斋供当须精洁务在丰饶物料调和捡束局务至於粒米寸薪不许弃贱粥饭上桶先望僧堂焚香设拜次发过堂二时就厨下粥饭食不异众训诲行者习学经书行益普请毋得怠慢循守规矩均表同利抚恤园丁栽种蔬菜及时耘灌不致荒芜供给堂厨常令富赡傍公作善宜运是心。

　　列职(凡七职)
　　知殿

　　常净几桉时满灯油圣像频常拂尘供养每日修设或遇风起须灭香炉内火结起旛脚勿近琉璃凡遇节候四斋日开设殿门以便往来瞻礼其施主香钱油钱不得互用亦任施主随心喜舍切勿苦觅令生厌心。

　　知藏

　　轮藏乃梁传大士愍世人不诵经文及不识字故於双林道场创转轮藏以奉经卷其誓有曰有能信心推之一匝则与诵经其功正等今诸方仿之盖重法也掌斯职者常加点对函帙铨次目录於中缺者完之损者补之润者焙之断者粘之凡请经看诵者逐函点付看毕一一交收入藏庶免散失。

　　知浴

　　凡遇开浴斋前挂牌寒月五日一浴暑天每日淋汗铺设浴室挂手巾出面盆整把鞋铺脚布参头差行者直浴斋罢浴头覆维那首座方丈毕鸣鼓三下浴圣桶内皆着少汤烧香礼拜想请圣浴次第巡廊鸣板三下徧鸣鼓第一通僧众浴第二通末头首浴第三通行者浴三通末知事浴第四通人力浴监作行者居末浴就弹厌之住持例在三鼓入浴(小合脱衣浴中用屏风遮隔行者若有故二鼓入浴不用屏遮亦不入合只就领首板头解衣)浴室外刊揭入浴资次浴室内挂白字小牌(鸣板一声添汤二声添水三声则止)浴中诫勿喧闹浴罢照管火烛如施主设浴则课经回向盖妙触宣明成佛子住则事无虚设矣。

　　净头

　　扫地装香换筹洗厕烧汤添水须是及时稍有狼籍随即净治手巾时常洁净琉璃终夜长明净桶把鞋检点添换凡供此职皆是自发道心耳。

　　水头

　　预积柴薪午夜烧汤供大众沃盥须早排面盆点灯烛备牙药常洗手巾乾净冬月烘焙毋得汤冷失事令众起念。

　　庄主

　　庄乃僧众喉衿山门诸事所系根本近时丛林凋弊始自於庄皮之不存毛将安传今略举一二以为惩劝一谋庄职竞起争端庄少人多安能徧及构怨住持上下不陆一也一充其职离寺相远靡所不为致争起讼供众钱粮尽皆耗费复积重逋以累于后因而纪纲不振庄佃生侮租课不还二也纵使老成能事充之而州县应酬吏胥管干乡都职役邻里富豪皆合追陪既启其端稍有不及便生衅隙虽不明支而巧立除破庄门之费倍於寺门三也请住持勤旧毋循私情恊心谋议委廉干洁己者充之慎勿轻举庄主至庄修理庄舍补治塍塘提督农务抚安甲佃些少事故随时消弭事关大体申寺定夺毋事刻剥竭力运谋使火佃有追思之心常住有羡余之益方称厥任也。

　　监收

　　诸庄督敛众僧命脉请非其人为害不少皆由住持耆旧私任匪人者有之因利曲徇者有之为耆旧执事人连年占充者有之托势求充者有之树党分充者有之角力争充者有之蠧分害私不可枚举虽欲匡救末如之何傥得廉正勤旧辅佐住持公选区用加礼敦请至庄所日点对簿书分由甲佃禳保庄门加功课诵勿纵淫祀恣害物命选日开仓立限收米趂於天晴督责上仓看辨米色毋相私隐斗斛出纳务在公平预留斋粮津发归寺三限取足结帐明白克己为念奉众为心毋苛取甲佃毋亏损常住则道福自然殊胜矣(请监收日会两序耆旧茶请仍备管待至下庄日山门首讲茶汤礼鸣钟集众门送)。

　　请名德都讲

　　大方都讲丛林宿德人天师范宗乘唱导法道系焉礼宜严重委曲控陈再三劝请如有允意住持请两序归方丈献茶白云此间多众宜得哲人讲演说释山中幸有某人学识高明教道所系烦两序同诣彼寮拜请为山中都讲白毕同至彼住持插香同触礼一拜起词云(大众倾心久思示诲伏望慈悲特赐开允)答云(幸获依栖贵图藏拙既蒙见举不敢有违)次日特为上堂举扬盛德仍伸请辞下座同大众座下炉前拜请毕即请同上方丈烧香献茶两班耆旧光伴茶罢堂司行者鸣僧堂钟大众同送归寮住持对触礼一拜送出次两班大众问讯毕即诣方丈致谢两展(云云)三触仍往库司诸寮问讯方丈备草饭至晚药石汤果别日管待并请两班光伴此职若专讲说则行道在头首之后大众之前若兼前堂位居班首进退不混两序无交代也(如都讲辞免住持上堂则就寝堂请与请两班礼同)。

　　两序进退

　　头首乃丛林表率务择才德相当者为之近竞奢侈饮食财物为事使守贫抱道之士愈甘退藏法社何能振兴知事乃山门重任务择廉能相称者充之古制大剎不过五人今行院额设亦有定例近多徇私雷请归库祇图丰己未尝念公常住渐虚法门日弊原究其始咎归谁乎若两班职事满日待昏钟鸣同诣方丈插香触礼一拜禀退知事就纳库记钥匙其中或有再留者住持就便委曲和会不允其退次早亲到彼寮侍者烧香点汤勉留若新请两班不可率尔与其不得其人不若不求其备若果相称未允所请须委心腹人展转和会惟首座都寺必住持亲往和会至请之时住持须具所请人目并旧两班耆旧令客头行者请粥罢会茶其旧知事於内僧堂前候行粥徧直日人出则入圣僧前问讯烧香三拜从圣僧厨后至椎边鸣椎一下云(某等昨蒙方丈和尚令归库司充知事一年已满心力劳倦告退归寮谨白)再鸣椎一下往住持前触礼一拜巡堂一匝中间问讯而退粥罢行者催请新旧两班及耆旧(新两班或请客侍者请)至寝堂住持接入坐侍者烧香茶毕住持躬起烧香众起立伺住持归位皆坐住持白云(前两序告退此务不可缺人今讲某人充头首某人充知事逐一标名清讫)所请人进前逊辞住持与大众归左边所请人归右边对触礼一拜叙寒温毕侍者揖新两班归特位朝里列於两边坐定侍者烧特为香即至特位前问讯退归中立待行者下汤侍者再到特位前揖汤鸣法鼓一通复归中间问讯烧光伴香一炷汤毕鸣僧堂前钟集众送新两班归寮先住持送次旧两班贺次大众贺毕住持同大众送旧两班归寮毕新两班怀香诣方丈拜谢令堂司行者引报处寮住持请草饭汤果管待等如常式(维那僧知事退职亦僧堂行礼与知事同)。

　　侍者进退

　　请两班毕旧侍者诣住持前咨禀云(某等久侍和尚今欲告退伏望慈悲)插香大展三拜而退住持令左右人和会新侍者定了后批下堂司维那先请首座并请为侍者人到维那寮问讯坐定烧香点茶毕再烧香朝首座叉手白云(奉方丈和尚慈旨请其上人充某侍者云云)逐一白讫首座转身同维那主边对侍者普触礼一拜(不讲汤礼)即同出门送首座毕维那引侍者上方丈住持出维那进前禀云(适奉慈旨令请某人充某侍者今引炷香礼拜)住持居中坐维那侧边坐新侍者插香大展三拜衣钵侍者即出接入内室吃茶即令行者请知客上同维那与衣钵侍者送新侍者归寮其余头首等次第作贺知客光伴巡寮方丈直厅挑灯堂司行者报寮方丈听叫请新旧侍者当晚药石汤果并就方丈内室衣钵侍者相伴赴谢必须到住持前问讯凡方丈请两班头首等则侍者必须别席或头首寮或库司或他山来就方丈煎点侍者同席无在。

　　头首寮舍交割什物

　　寮舍什物常住置辨不易往往职事人视为传舍及进退时仆辈搬捵荡然一空使新人入寮舍者茫无所措库司当置簿一册具写诸寮交割什物住持知事佥定仍分置小簿付诸寮两相见对同凡头首交替库司令下库同堂司行者对簿点数纵有损者必须无物公界修补失者本寮陪偿缺典之物库司措辨增号上簿庶免走失头首寮舍住持礼合照拂若视如常甚非尊贤任能之意为头首者既辨己事亦宜相体此是履历发轫之本耳。

　　方丈管待新旧两班

　　先一日午后令请客头请新旧两班仍请耆旧光伴次日午刻催客住持出接坐定(坐次与请时特位同)侍者烧香先至新头首特为前总问讯次至新知事特为前总问讯转身烧光伴香入卓点汤下食毕至行饭时烧香下嚫饭毕烧香点茶鸣法鼓一通侍者如前到新两班前问讯毕再烧光伴香茶罢鸣鼓三下退席两班致谢住持送。

　　请两班归位

　　请两班后至第三日参前住持令行者至新两班处请云方丈和尚请来早就寝堂献汤归位次早开长板时催请至方丈住持接坐侍者烧香献汤候鸣殿钟住持同至大殿门首一人侍者问讯头首请归西班一人侍者问讯知事请归东班举咒行道回向毕赴堂侍者候两班入僧堂门依上各揖请归钵位供头送钵。
　　两序门第五

　　摄众门第六

　　道非众弗传众非处弗居故丛林之所由设也吾祖智者妙悟法华而以止观之道化被六十余州所至景从累数千百人曾不以众为嫌也临寂语门人曰吾以领徒太早损己益他盖虑后人不修内行外招名誉者所深诫也虽然独学寡闻世教尚讥况出世妙道不求之师友畴能有闻乎哉迩见簦笈之士不惮劳远一入於众惟汲汲声利之求鲜不为盲众所导者矣苟能存意於古道则不患名不立也。

　　剃发仪(凡十科)

　　度僧乃续命传灯佛法所系之大事必择行堂屡试屡中可适器任者为之而　国朝屡降试经度僧　明诏非不严重初不为党名固位而设也一有党固之病而根于心而收凶厉累至于百而未足遗毒之惨使佛再世亦莫理也告切慎之○行者初受度牒以柈袱托呈本师及两序各处插香体三拜复请首座策导维那引请并梵音师选日设供落发作法之处律制令露地香水洒之周匝七尺四角悬幡今时不定或在法堂法座上须设像香华供养座下左右设二师位并几几上安香烛花瓶戒尺排大众坐位并作梵师位若在大殿亦然但二师之位宜对佛若在僧堂住持分手设策导师位圣僧座右设梵师位与策导师相对得度人隔宿更衣沐浴就行堂点茶辞众剃头留四围八髻并顶心周罗(梵语周罗此云小髺)复令堂司行者报寮挂牌至日粥罢鸣钟集众方丈请策导师归寝堂分坐伺钟绝起身同至作法处归位坐定行茶於行堂用二卓以柈袱置袈裟度牒於上鸣钹并引得度人出到土地堂祖堂佛殿各处炷香礼三拜毕就作法近处立伺待策导其间教诫引用因缘当随机开示不必定一今且作一途示法具列十科(一白席　二请师　三谢恩　四策导　五礼佛　六落发　七付衣　八归依　九开发　十祝赞)。

　　一白席

　　众集已维那起身鸣椎一下作梵师作优波利梵(具说戒章但改说戒二字为落发)声绝又鸣椎一下大众说偈云(戒香定香云云)首座白席云粤惟西方大圣人之垂化也贯古今而不息周细大以无遗者其惟度人出家之制欤盖剃发披衣乃三世如来之仪范出尘离俗为十方檀信之福田党能一日发心尚获诸天胜报原夫能仁降迹当午夜以逾城方便垂慈越六年而成道雷音既震善来先度於五人法雨才沾羯磨繁兴於四海洞启菩提之路广开解脱之门暨后汉明皇感日光之通梦摩腾大士施神化以应机虽万乘以皈依曾魔外之未服故经文圣像凭烈焰以俨存致正信大心弃冠簪而求度一时如司空刘峻等二百六十人京师士庶三百九十人王宫妃子一百九十人道士吕惠通等六百二十人并发心出家释种从兹竞秀昙华自此联芳由汉永平迄今越一千三百余年无论男女穷达皆得出家绍隆释种人到于今咸遵明训今有本寺行者某人正因出家归心圣教克勤道业人称善焉今奉帝恩许容披剃将从和尚乞求落发若准律文必须单白羯磨和僧使大众知和合者善或复房房语令知委然此行童发心精进众所知闻羯磨之词不繁宣秉直令教授座主引入道场与其披剃谨白。
　　(若准律文因诸比丘辄度人故为俗讥诃由是佛制凡伽蓝中剃发者必须单白和僧意令合界通知内无专辄外绝讥诃故当禀律科仪先作羯磨可也)○和尚秉法阇黎答法。
　　问(僧集否)答(僧已集)问(和合否)答(和合)问(不来诸比丘说欲及清净)答(此无说欲及清净者)问(僧今和合何所作为)答(剃发和僧单白羯磨)和尚云(大众合掌听作白大德僧听彼　某甲欲求某甲比丘剃发若僧时到僧忍听与某甲剃发白如是)问(作法成否)答(成)和尚云(作法既成请教授座主引入道场)。

　　二请师(引请师引行者至佛前礼三宝三拜引至和尚前礼三拜胡跪合掌引请者云)

　　夫儒敦事父唯重於成身释制依师务存於学道故使四仪轨范籍此以琢磨五分法身因兹而成立理宜竭诚事奉故当克志陈词恐汝未能我今教汝若言某甲处当称自己名其余言词皆随我道(唱云)。
　　大德一心念我某甲今请大德为剃发和尚愿大德为我作剃发和尚我依大德故得剃发出家慈愍故(三说)和尚答云汝既殷勤三请我当为汝作剃发和尚(行者就礼一拜起引请师引至策导师前礼三拜胡跪合掌引请师教申三请白云)。
　　夫厌处凡流欣参宝位将欲剪除於俗态理宜警策於蒙心矧在当仁必由名匠今为汝请某人为落发阿阇梨而况此师诲人无倦接物有方故须专秉一心恭陈三请恐汝未能我今教汝若言某甲处当称自己名其余言词皆随我道(唱云)。
　　大德一心念我某甲今请大德为落发阿阇梨愿大德为我作落发阿阇梨我依大德故得剃发出家慈愍故(三称)策导师答云汝既恭陈三请我当为汝作落发阿阇梨所有教示当须谛听。

　　三谢恩(策导师允请即就座为说云)

　　善男子须知出家之士高超物表为世福田君不得而臣父不得而子应受人天恭敬供养是故剃发着袈裟已即参预三宝圣贤之数虽君父且无设礼之仪况余人乎以是则知非细事也然而父母生汝养育恩深国王许容度汝其功亦大汝今应往明显处拜谢国王及父母深恩厚德然后却入道场为汝落发(行者就礼一拜起引请师则引出明显处烧香先拜国王再烧香拜父母)说辞亲偈(引请师教行者逐句随念)唱云流转三界中恩爱不能舍弃恩入无为真实报恩者。

　　四策导(谢恩毕乃脱俗服出清信士度人经去中着偏衫入策导师前胡跪听受法训)

　　盖闻束发簪缨世俗显成人之美毁形坏服释门彰入道之基所谓选佛於僧心空及第者也善男子汝今既慕为僧合究为僧之志且如何是为僧之志须知道为一切众生开佛知见是为僧之志为一切众生示佛知见是为僧之志为一切众生悟佛知见是为僧之志为一切众生入佛知见是为僧之志若也果能如是为僧果能如是用心之时便可变大地作黄金搅长河为酥酪供养於汝未为分外若坐玩岁月虚消檀施外若四仪之肃肃内实众善之荒荒以之望道如南辕而适燕以之谕理如蒸沙而作糜吾末如之何也己慎诫之哉慎诫之哉不可自欺也(策导毕师执净瓶以香汤灌顶)说偈赞云善哉大丈夫能了世无常舍俗趣泥洹希有难思议(此偈策导师唱或引请者唱行者随声应和)。

　　五礼佛(策导师复云)

　　善男子既灌顶已得去王之子更须先往佛前礼十方诸佛(行者就礼一拜起至佛前礼三拜)说皈敬偈云归依大世尊能度三有苦亦愿诸众生普入无为乐(引请者唱行者逐句随和)。

　　六落发(礼佛竟引请者引至策导师所近前胡跪以净巾围肩师说云)

　　善男子汝无始来莫不增长憍慢贪海纳流致使流转生死不能休息我今为汝剃除须发为除憍慢着坏色衣为除贪爱少选之间即与三乘贤圣仪相无别可谓庆幸夫剃除须发乃表三界九地烦恼四围之发表下八地思惑我与剃除顶上周罗乃表非非想处第九一地烦恼此惑最后难断当往和尚处求为剃除汝当志诚莫生爱着(鸣引)众念出家呗云毁形守志节割爱无所亲出家弘圣道誓度一切人(出度人经)。

　　七圆顶授衣(策导与剃四围发竟留顶上周罗至和尚前胡跪合掌)

　　和尚问云(今为汝去顶发可不)答(尔)和尚云善男子剃其发所以去贪欲而断虚妄坏其衣是乃舍饰好而安淡泊如昔阿阇梨与汝剃四围发者表破下八地思惑今则与汝去顶上周罗表破非非想处上一地烦恼此惑难断才断此之烦恼方曰出家盖出三界家也则可起万劫之沉沦成佛道之轨则可贵可尊慎勿轻易(和尚为灌汤剃顶上小髻众人再念出家呗如前云云　准知落发本是和尚恐其烦久故请阇梨为除余发者但留少许和尚亲　今时先自剃作小髻非本教意剃落已竟和尚授与袈裟便顶戴受受已还与和尚如是三反和尚与着之出善见论)说偈云。
　　大哉解脱服无相福田衣披奉持戒行广度诸众生善男子汝剃除周罗已竟我今当授汝衣然此衣者准律制说即五条是也梵语安陀会华言作务衣须知此亦大僧所受用物若沙弥应依法着缦衣无相条者类时制方袍服也今既初出家当受三归戒借着无在也坐具亦云随坐衣梵云尼师坛为护身护衣护僧卧具故置左臂袈裟之下凡着袈裟不得向佛塔上座三师亦莫背不得口衔及两手奋当如法受持名良福田不可慢易。

　　八归依(策导师前胡跪合掌听说)

　　善男子汝今外仪已具必须内解更明内外相应方为尽善若准毗尼母论云剃发着袈裟已然后授三归五戒十戒等然此五戒十戒於登坛时当自授受庶免破戒成障也且今为汝翻邪归正授三归依盖翻无始邪心归乎三宝正觉从今已后尽此形命誓依佛师誓学法藏誓同僧海汝当志诚随声称唱(引请者导唱)我某甲尽形寿归依佛(法僧例佛三说)我某甲尽形寿归依佛竟尽形寿归依法竟尽形寿归依僧竟惟愿三宝哀怜摄受(沙弥礼佛行绕三匝阿阇梨一说或三说)。

　　九开发教诚(授三归依已告云)

　　善男子汝今已遂出家已除须发已着袈裟已是与诸佛列圣同其仪表古德云出家乃大丈夫事非将相之所能为以其可以弘荷三世佛乘可济九流诸有是诚非细务也自今而往慎勿怠堕唐丧光阴如吾佛世尊临灭度时遗教有云汝等昼则勤心修习善法毋令失时初夜后夜亦勿有废中夜诵经以自消息无以睡眠因缘令一生空过无所得也是则依佛法僧修出家行起精进心远离诸恶当须谘白本师置办三衣一钵用拟受戒此衣钵者乃是三世诸佛正仪贤圣沙门标致九十五种外道尚不知其名字唯佛出世示此未曾有法若不自辨或临时假借当准律明判定不得戒由无戒故一生虚受信施将来当随恶道长劫轮回无由解脱此非小事切宜用心必须择从明师受具足戒然后笃学大乘阐扬教观期登品位继续祖灯实吾之至望也勖哉学子毋怠毋忽汝今当往佛前礼敬三宝陈自庆偈(沙弥至佛前三其胡跪)偈云(引请者唱沙弥随说)善哉值佛者何人谁不喜福愿与时会我今获法利。

　　十祝赞(或和尚或阇梨或引请或表白皆可应执手炉上香维那鸣推一下回向云)

　　上来剃僧举扬佛事所集功勋奉祝　上界天龙八部梵释四王此土神祇伽蓝真宰各展威神安僧护法今上皇帝圣寿万安文武官班常居禄位师僧父母善恶知议十方檀信法界众生承此善根俱登彼岸念清净法身毗卢遮那佛(十号云云毕)作呗(处世界如虚空云云)满散(沙弥至本师前礼三拜礼策导师三拜礼大众三拜毕出门外下手立众出问讯毕诣本师前插香大展九拜诣各寮礼谢每日早晚二时至本师前问讯咨禀参堂礼如后式)。

　　受戒护戒

　　夫戒是正顺解脱之本三学之要门众善之初章尸罗不清净佛法不现前三世诸佛历代祖师未尝不因戒而入道若不受戒非大僧数是故应须受戒受戒之后复须护持五戒十戒二百五十戒大乘十重四十八轻戒毋得有犯犯戒之罪如镜对像果报昭然思之察之。

　　办道具(凡一十七物)

　　将入丛林先辨道具中阿含经云所蓄物可资身者即是增长善法之具菩萨戒经资生顺道之具。

　　三衣(三衣者大衣七条五条也味者呼七条偏衫裙为三衣非也)

　　一僧伽梨(义翻杂碎衣以条数多故亦名众集时衣入王宫聚落乞食说法时着又大衣分为三品每品有三○下品九条十一条十三条两长一短○中品十五条十七条十九条三长一短○上品二十一条二十三条二十五条四长一短)二郁多罗僧(此云上着衣即七条也两长一短名中价衣从用云入众时衣礼诵斋讲时着)三安陀会(此云中宿衣谓近身住也五条一长一短名下衣从用云院内行道杂作衣)○(衣名福田者僧祇律云佛住帝释石窟前见稻田畦畔分明语阿难言过去诸佛衣相如是从今依此作水衣增辉记云田畦贮水生长嘉苗以养形命法衣之田润以四利之水增以三善之苗以养法身慧命也田衣之相如图)。
　　
　　
　　
　　袈裟此云不正色染从色得名会正云准此是草名可染衣故将彼草目此衣号亦名坏色即戒木中云三种坏色一一色中随意坏若青若黑若木兰僧祇谓青铜青也黑谓缁泥涅者木兰谓树皮可染作赤黑色然此三色名滥体别须离俗中五方正色及五间色○凡制三衣当用布不许绢细者岂可用杀生之财而为慈悲之服智论云如来着粗布僧伽梨然其衣体须求厚密离诸华绮律云若细薄生疎蕉葛生[纟*守]并不可用绫罗锦绮纱谷细绡并非法物今多不信佛语贪服此等诸衣○然此三衣皆须加法加五条法云大德一心念我比丘某甲安陀会五条衣爱一长一短割截衣持三说余二衣法例尔可知。

　　坐具

　　梵语尼师坛此云随坐衣亦云坐具如此方橙褥之类僧祇云律应量作长佛二搩手(准五分佛一搩手周尺二尺则今长四尺也)广一磔手半(即三尺也)制法色同袈裟。

　　钵

　　梵语钵多罗此云应器章服仪云堪受供者用之名应器(今略云钵又呼云钵盂即华梵兼名也)善见云三乘圣人皆执瓦钵乞食资生四海为家故名比丘(僧祇云钵是出家人器非俗人所宜十诵云钵是恒沙诸佛标志不得恶用)佛制听用瓦钵铁钵(律云大要有二泥及铁也)出曜经云如来成道已经七日三贾客献食佛不欲受当观过去诸佛为用何食诸天空中过去诸佛皆用钵食天王即奉钵非巧匠所造自然成就复念四天四钵取一舍三则非其宜尽取按为一钵(又如佛本行集经)十诵律云钵半钵大键[金*咨]小键钦(键音虔[金*咨]音咨经音疏云钵中之小钵助钵用故)四分律云键[金*咨]入小钵小钵入次钵次钵入大钵(此律言小钵即十诵大键[金*咨]也次钵即半钵也)钵支(律云钵不正听作钵支)。

　　偏衫

　　律制只有僧祇支(此云覆膊衣亦云掩腋衣)此长覆左膊及掩右掖以衬袈裟又制覆肩(华言覆肩梵语未详)掩於右膊但西土人多祖膊恐生讥过故须掩之然此二衣亦同袈裟畟方但无条叶耳此方往古并服祗支至魏时宫人见僧祖一肘不以为善始加右袖两边缝合谓之偏衫截领开裾犹存本相故知偏衫左肩即本祇支右边即覆肩也(今接领开脊者盖是魏遗制也)。

　　裙

　　梵语泥伐散那唐言裙诸律旧译或云涅盘僧或云泥洹僧或译为内衣或云圌衣(圌音舡即贮米圆器似圌而无盖乃取其圆义云也)。

　　直裰

　　相传前辈见僧有偏衫而无裙有裙而无偏衫遂合二衣以为直裰。

　　滤水囊

　　增辉记云为器虽小其功甚大为护生命即慈悲之意其在此也南山钞有式样(文多不录)若作漉水袋如杓形漉讫还着水中(钞云今有不肖之夫见执漉囊者言学律唯在於漉袋然不知所为处深损生妨道者犹不畜漉袋纵畜而不用虽用而不泻虫虽泻而损虫命且存杀生一戒尚不遵奉余之威仪见命常没其中)根本百一羯磨云水罗有五种一方罗(用绢三尺或二尺随时大小作绢须细密不透虫者僧祗云虫太细三重作又用密练绢作若用疎绢薄纱纻布者本无护生之意)二法瓶(阴阳瓶也)三君迟(以绢系口以绳悬沉於水待满引出)四酌水罗五衣角罗(言衣角者非袈裟角也以密绢方一探手或系瓶口或安钵盂中滤水用也　又四分律不得无漉袋行半由旬　无者袈裟角漉　衣角有二说不同)然此五种是私用若置於众处当准寄归传式样用绢五尺两头立柱钉钩着带系上中以横杖撑开下以盆盛等(慈觉大师颐公集经律凡三十一偈又多不录未谓世云滤罗难安多众宗颐崇宁元年於洪济院厨前井边安大水槛上近槛唇别安小槛穿角傍出下安滤罗倾水之时全无迸溢亦五大众沾足浴院后袈故此僧行东司亦皆滤水出家之本道也后住长芦说井滤水二十余处常住若不滤水罪皈主执之人普冀勉而行之)。

　　锡杖

　　梵云隙弃罗此云锡杖由振时作锡声故十诵云声杖三千威仪经云持锡不得入众日中后不得复持(日中即知时)不得檐於肩上(锡杖经云佛告比丘汝等应受持锡杖所以者何过去未来现在诸佛皆执故又名智杖又名德杖彰显智行功德本故圣人之表帜贤士之明记道法之幢迦叶白佛何名锡杖佛言锡名轻也倚依是杖除烦恼出三界故锡明也得智明故锡醒也醒悟苦空三界结使故锡疏也谓持名与五欲疎断故若二股六环是迦叶佛制若四股十二环是释迦佛制定字五百问云持锡杖有多事能警恶虫毒兽故)。

　　主杖

　　十诵律云佛听蓄杖其[矛*(替-曰+贝)]用铁为坚牢故斯盖行李之善助也毗奈耶云佛听柱杖有二因缘一为老瘦无力二为病苦婴身故(凡策杖若见尊宿并二师须投杖於地问讯或是二师杖必倚着处问讯若为二师操杖师有顾问必把杖以对之)。

　　如意

　　梵云阿泥卢豆此云如意状如云叶如此方篆书心字为人天师说法称心而执此者外表仪相故曰如意昔隋炀帝请天台大师讲经大师纵无碍之说肆县河之辩称悦帝心特赐犀角如意耳若释氏要览诚师所载云如意今讲僧执之多是私记节文祝辞於柄备於忽忘要时手执目对如人之意故名如意据他所说只如文殊执之亦备忽忘邪今说法者多执拂子若私记节文不知又书於何处那庸鄙之谈真齐东野人之语也。

　　拂子

　　律云比丘患草虫佛听作拂子僧祇云佛听作线拂列氎拂芒拂树皮拂若牦牛尾马尾并金银装柄者皆不得执。

　　净瓶

　　梵语桾稚迦旧略云军持此云瓶常贮水随身以用净手(寄归传云凡水分净触瓶有二枚净者用瓦瓷触者任用铜铁出触以触水洗入净以净水洗)。

　　香炉奁

　　香炉奁盛香器也或云炉并奁乃二事也(菩萨戒经或本云香炉无奁字)。

　　刀子

　　楞伽经云为截袈裟故听蓄四寸刀头如月刃今相承呼为护戒刀僧史略云戒刀皆是道具为割衣故刀名戒者盖佛不许斫截一切草木坏鬼神村故草木尚戒况其他也。

　　数珠

　　牟棃慢陀罗咒经云梵语钵塞莫梁云数珠系念修业之道具也木槵子经云昔有国王名波流棃白佛言我国边小频年冠疫谷贵民困我常不妄法藏深广不得遍行惟愿垂示法要佛言大王若欲灭烦恼当贯木槵子一百八个常自随身志心称南无佛陀南无达磨南无僧伽名乃过一字如是渐次乃至千万能满二十万遍身心不乱除谄曲舍命得生炎摩天若满百万遍当除百八结业获常乐果王言我当奉行(百八结者即见思惑见惑开为八十八使颂云四谛欲界三十二色无色各二十八三界共成八十八俱舍广明如是义思惑合为十颂云欲界思有四谓贪嗔痴慢上二各除嗔共成十思惟已上见思共成九十八使更加十缠颂云缠八无渐愧烧悭并悔眠及掉举昏沉或十加忿覆通前合为百八结)。

　　游方参请

　　新学欲出游方须择有法可学处求挂塔准律云比丘有法有食处应住有法无食处亦应住无法有食处不应住初到且过具威仪推熟於丛林能事者一人为参头同到客司白云(暂到相看)知客出接客云(即日共惟判宾法师尊候多福久闻道誉获奉瞻际下情不胜感激之至)答云(山门多幸荷蒙远临)揖坐烧香献茶略询来历客起谢茶归且过(或送客司围炉等处安歇)知客即回礼客接入问讯知客云(即刻共惟诸位尊长法师尊候纳福适承降重特此拜谢下情不胜感激之至)答(礼合相看何劝降重)参头自送知客出门若欲礼拜住持则先诣侍司相看行礼如前起身禀云(某等特来礼拜和尚敢烦侍者通覆)侍者揖再坐询问来历若在粥罢侍者即去(欵坐少时客某通覆)继覆住持如允当时诣寝堂相看若在斋后侍者云(请回安下处客某通覆)则覆住持如允次日早锺鸣侍者令客头报相看(如未暇侍者诣安下处报礼善言安慰)粥罢参头领众诣寝堂侍者入禀住持出参头进前云(请和尚趺坐)住持免即插香展具又免即触礼一拜问讯词云(即日共惟堂头大和尚尊候起居多福某等久闻道风兹者获奉慈颜下情不胜喜跃之至)毕参头同众侧位就坐侍者烧香献茶住持有问当实答不得多语起身炉前谢云(重承降接特此拜谢)住持送出参头止云(和尚尊重)随至侍司谢云(适来有劳神用特此拜谢)归安下处侍者回礼参头接入同众问讯云(移刻共惟高侍法师道体起居多福礼合诣寮拜看返辱降重下情不胜威激之至)侍者云(山门多幸特荷远临报谢稽迟下情不胜多愧)若古礼住持恭往且过回礼重远来也今则无闻但名胜相看就送客位回礼学子相看就法堂下间迎伺住持回礼免烦降重而五山大剎则不回礼半斋方丈请点心当晚药石(又当晚特为汤次日粥罢请茶之礼在住持行)。

　　求住

　　若求挂搭再诣侍司问讯少坐起身禀云(某等慕仰和尚道风特来依栖座下拜烦高侍通覆)侍者顉话具写求住人讳呈覆方丈如允侍者次第求住持榜头下堂司维那令行者请求住人茶接入烧香献茶毕参头起禀云(某等适奉方丈慈旨令依附左右伏望甄录)答云(山门多幸同守寂寥)参头同众各取度牒递与维那上戒腊簿随即付还送出归下处各书方丈两序寮舍门状各人各寮一纸不得共名亦不可白纸标头具名(状如后式)复各备大香一片(近有率香钱省是杜初心入道之路非佛祖流通之心凡百有位当力免之)次早维那令堂司行者伺探方丈有暇即报求住人引到方丈通报排立寝堂候住持出问讯参头进云(请和尚趺坐)各人进前插香初展云(某等仰慕和尚道风特来依栖极荷收录下情不胜感激之至)二展云(即日共惟堂头大和尚尊候动止多福)大展三拜住持略答一拜求住人收具问讯而退次引至库司诸头首寮通门状人事问讯略插香不受问讯讲礼次各寮各斋人事(堂司行者报云新归堂人事今止传语多不相接皆非礼也若旧识乡曲次日一一重访)即归下处伺头首还礼(或不回礼者非也)。
　　

　　参堂

　　次早待木鱼响时参头领同归堂众右手入堂至圣僧前排立问讯参头进前小问讯袖出香合右手拈香二炷转身归位同众大展三拜参头领众到住持前排立问讯从首座板头巡堂一匝自上堂至下堂次至外堂上下间问讯再回圣僧前问讯退就外堂随众吃粥下堂众出同供头入内堂认位挂钵。

　　大名胜作住

　　大方西堂名德首座欲作住计语次露意住持当尊贤重德当修治单寮躬自点示卓几床铺什物完备别日会两序勤旧茶住持躬起烧香复位立白云(某处西堂首座不弃来此同守寂寥烦两序勤旧同送归某斋脱着)受送人进前云(宿生庆幸荷蒙收录)同送至斋门住持先送入受送人揖住持归主位问讯(云云)送住持出受送人转居主位揖两班入次勤旧入问讯送出即怀香诣方丈拜谢知客引诣库司头首寮勤旧处回礼别日方丈特为管待朔望请茶并同勤旧之列(此据望重者之礼余则量宣)。

　　江湖名胜求住

　　如欲求挂塔或次日赴茶罢就禀或别日粥罢特诣方丈禀云(某等仰慕和尚道风持来依栖伏望收录)住持如允则发榜头烦首座请送则首座令堂司行者请受送人并知事一人维那侍者同至寮首座则烧香献茶白云(住持发批为某处某人远来同守寂寥烦两序同送归斋)送入斋时首座居主代住持问讯毕受送人归主位首座转居客位领知事维那同问讯毕怀香诣方丈拜谢次至首座库司头首勤旧处问讯若小剎历职者不在送例又当取其人材临时审量耳。

　　迁斋

　　方来兄弟既挂塔归堂行礼已办不宜久寓下处必迁斋舍脱着看读写迁斋状诣堂司详禀维那(云云)即捡斋舍簿或未迁斋或某斋人少相议酌量写斋名标贴於状上再禀维那备申即诣侍司侍者同上方丈呈状住持题判发下堂司堂司行者关请錀起开斋门对簿交点什物卓凳床具等顶若后请假亦须禀维那同堂司行者对簿交割什物完备方许给假近失点对使每年措办有揖常住。
　　

　　谢挂塔

　　凡求住已定即谢挂塔如住持以礼繁待后来求住者一同谢挂塔如夏前归堂者在四月八日谢如祖忌斋归堂者在十一月二十日谢其戒腊在上者为参头参头当具小图习仪三人一引每引一人为小参头详记词语仍令堂司行者率各人香钱五伯文烦侍者到方丈回香约有几引回香几片就禀拟定何日谢挂塔至日侍者就寝堂设香几炉烛参头领众依图列立参头同侍者入请住持出归位立参头同众斋问讯毕参头进前禀云(请和尚趺坐)退右足侧转身於香几右边空处出行过复位斋问讯毕参头同本引三人问讯参头进炉前小问讯怀中取香双手插香右边空处过复位三人同门讯展具住持展手约免之参头进云(某等宿生庆幸获遂依栖下情不胜喜跃之至)退归位问讯再展具住持复约免收具再进前云(即日时令谨时恭惟堂头和尚尊候起居多福)退归位门讯触礼三拜住持略答第一引问讯过左边接班尾三三趱上(插香词礼并同)礼毕普问讯而退次日方丈请点心。
　　

　　请益

　　凡欲请益住持须先诣侍司详禀侍者咨覆住持如未允烦再三陈请如允次早粥罢各备大香一片诣方丈烦侍者通报行者装香点烛请益人雁立於炉前伺住持居中位坐问讯俱诣前插香退身大展九拜收具进前问讯云(某等禀惟惟钝入道无门伏望慈悲不倦提诲)退身下首肃恭侧立谛听法诲(如新学者兼诲以入众规矩)如问来历从实禀答进前问讯而退次诣侍司拜谢或请益西堂都讲首座则浼同门中一人预禀如允所请礼亦同前师当规以日课授文令其熟读(粥罢塔衣斋罢至夜亦头持衣俱诣法堂朗诵)毋使泛观强记日富月贫当惜寸阴右则焚膏继晷若久历教庠专明於解未谙立行师当悬取止观等文妙旨示之令其顿修佛乘依解立行若不观心如贫数宝荆溪尊者云观心乃是教行枢机当观一念识心德量无边体性常住诸佛众生互摄无外如帝网之一珠影徧众珠众珠之影咸趣一珠现前一念亦复如是初心学者即以上品寂光而为观体目足相资则凉池可到矣。
　　摄众门第六

　　增修教苑清规卷上
　　增修教苑清规卷下

　　　　天竺大圆觉教寺住持比丘　自庆　编述

　　安居门第七

　　安居门之制无他焉不过戒游行护物命克期修证而已按律通制三时此约一岁为三时也今偏结夏月者以夏中方寸之地悉有虫苟无事游行践伤物命起过招谤视余二时为尤切焉不然岂修持惟在夏而不在余二时哉若吾祖江陵九旬谈妙玉泉一夏慈澍当时预闻而造入者盖足征焉今承其宗者随处而居慎择师友即闻即行圆破圆显以验夫修证之实非徒拘拘为蠢蠕之恤也。

　　出草单

　　出单之日或在三月初一日则方来过於太早或在四月初十日维那窘於太迫今定在四月初一日不可易也维那从公将登门戒次开顶书写(式见后)令堂司行者先呈过两班方呈住持批判(云云)○(近有本山新戒辅方落发暮居方来大僧之上稍或有违便形唇吻本师当准律法训之先受戒者在前坐后受戒者在后坐不问老少莫如外道痴人坐无次第如兵奴之法我佛法中若不如法次第坐者犯轻垢罪)挂僧堂前三日皆在斋后仍备卓子上列笔砚或有差悞请自改正盖防初上簿时恐有错乱故也三日后依次上牌并自各认本名戒次高下不可越次乱法近有好争作闹者往往恃强挟私互相涂抹上殿拖扯喧哗恼众甚非所宜犯者摈出若果有差悞当禀维那首座覆住持处置。
　　草单式
　　

　　出图帐

　　草单既定堂司写行道图(一依戒次)钵位图修忏图(以戒次分上下堂)讲位图(仿於名字以讲帙共者从类排之)惟钵位图当排西堂首座大名字为板头排讫於安居前一日张道图於殿上张钵位图於外僧堂讲忏前一日讲图张于法堂忏图张于忏殿并列香烛几案於前令堂司行者报众众搭衣看图认位。
　　
　　
　　
　　

　　启沙水

　　安居将届宜於前几日往来行礼云拜白安居近时多制了奔竞往来甚违禁足之制十四日早堂司行者挂咒沙水牌是日粥罢鸣钟集众登殿依位立首座举南无过去正法明如来(众念云云)后堂首座启白祈祷(如缺后堂则忏首词云)举大悲咒行道立定咒毕亟称南无观世音菩萨十声维那回向(如常普回向但后改云加持沙水有大功能有大力用如斯祈扣决望冥加)再亟称菩萨号十声十方三世(云云)斋罢鸣钟集众诵咒举号回向如上(但不启白)次日二时第三日粥罢一时诵咒回向亦如之(斋罢结制)。

　　结制

　　十六日浴头斋罢早开浴诸殿堂然香点烛维那写安居词句(式见后)令堂司行者贴於佛殿左右柱上即覆住持两班鸣廓板毕鸣僧堂前钟集众(各备坐具香合)登殿复举南无过去正法明如来(云云)前堂词语祈祷举咒(众中少者四人散洒沙水差二仆挑灯行者鸣引引众)住持领众右旋於诸天前行香东出巡廓至诸殿堂烧香立定咒歇举号维那回向(式如后)再举咒转西廊入大殿行道一匝立定咒毕举号维那回向(如常式)毕复举南无本师释迦牟尼佛展坐具三拜就跪住持朝首座白安居词语三遍(云云)次首座朝住持白三遍次左首大众白三遍次右首大众白三遍毕住持云(作法成否)首座答云(成)收坐具(若依律文两两对首行羯磨法)堂司行者喝云(大众就祖堂礼拜祖师)首座举云南无旋陀罗尼菩萨行者鸣引众至祖殿烧香一匝立定礼二拜又举云诸祖四依菩萨礼一拜毕收具堂司行者喝云(方丈和尚两班耆旧大众就法堂团拜)住持领众至法堂围绕住持与首座对首立定住持白(云云)大众普同触礼一拜起问讯堂司行者喝云(两班耆旧大众即今诣方丈礼贺)首座领大众诣方丈先首座插香次知事插香同两班人事次耆旧后江湖大众(参头各插)香贺毕而退次小师等礼拜次侍者礼拜首座复领大众至库司行礼大众同诣头首寮行礼住持次第巡寮(迎接如入院仪)次知事诣头首寮行礼两班同报诸(寮礼)。
　　安居词句
　　大德一心念我比丘某甲今依某教寺僧伽蓝大界内前三月夏安居房舍破修治故。
　　(光句记云依佛法一岁三时以四月为一时则没秋时律中有三种安居谓前中后也四月十六日是前安居十七日以去至五月十五日名中安居五月十六日是后安居若四月十六日结者至七月十五日夜分尽名夏竟是前三月是　若不没秋中后安居不名坐夏以后安居至八月十五方解故)。
　　诸殿堂回向式
　　土地(明之曰灵神之曰圣神明既昭昭而不昧感应则念念以无差仰冀圣慈俯回昭监我此某寺以朱明届炎炎帝临司乃慈尊禁足之辰是释子护生之日九旬辨道克期破障以成功一夏安居祈赖神司而呵护由是恭集大众云云伏愿宗风益振挽回列祖之玄猷慧日长辉不断后世之佛种山门肃穆海众安宁檀信归从法轮常转十方三世一切云云)。
　　韦天(藩屏佛化盖本证之以深保障山门示大权而利益仰冀云云时维首夏将事安居欲理中外无魔须假进修有序云云伏愿道场镇山岳之固教海源河汉之长三学与隆四檀成集公私并秦火盗双沉云云)。
　　监斋(奥者宰一寺之封疆灶者典众人之喉舌威灵有正正直无私云云兹以熏风拂拂适当结制之辰杲日炎炎正是安居之节法轮当运食轮为先欲令香积之充余须藉神祇之匡护云云伏愿晨炊夕爨无徒薪曲突之忧斋鼓粥鱼有法喜神悦之味)。
　　僧堂三日茶汤礼(结解二制并同)

　　都寺特为住持首座大众汤

　　请结制礼罢都寺怀香诣方丈触礼一拜请云(今晚就云堂特为和尚首座大众点汤伏望慈悲特垂光降)仍具汤榜(见后)带客头行者备柈袱炉烛诣前堂首座寮插香触礼一拜禀请(如前云云)以榜呈纳首座即令本领茶头递付供头贴僧堂前下间库司仍令客头请次头首诸耆旧并挂点汤牌於内僧堂上下间各排香几炉袱外堂亦须对圣僧厨直排大香炉花瓶於圣僧厨边设首座特位与住持对面差侍者直特位各板汤具至晚堂司行者鸣廊板各三下大众归钵位次头首入最后首座入各归本位鸣钟三下打板三通都寺入即揖首座归特位仍揖后堂首座补前堂位(如缺后堂就揖次头首进板首)从圣僧厨后右出於内堂门边立闻钟一下出迎住持入堂大众起立住。
　　持略问讯不烧香归位都寺进前问讯揖坐转身归中立问讯众坐进圣僧前烧香次上下间各烧香出外堂烧香回厨前安香合至特位前问讯厨后转至住持前问讯巡堂一匝及外堂归堂中问讯侧立又鸣钟一下先进住持首座特为汤都寺至住持首座前揖汤仍从圣僧厨后转又鸣钟一下行大众盏又鸣钟一下大众汤候行汤将毕都寺如前从前堂板头起巡堂一匝出外堂毕行者先收住持盏都寺进住持前问讯初展云(兹者聊备粗汤伏承和尚降重下情不胜威激之至)二展云(叙寒温)三触礼住持不答都寺送住持出归厨前转左立首座从厨后右出问讯谢汤都寺送出复归中烧香仍上下间问讯退鸣钟一下收盏下堂钟三下。
　　

　　清规榜(维那预写榜呈方丈佥押或十六日或十七日读读毕张挂僧堂前三日堂司行者杠之)

　　十六日斋时折钵水出知客起烧香中立读榜。
　　安居众法
　　夫司南之车本指迷者照瞻之镜元监邪人无邪则镜何所施不迷则车何所用其游方之士德学是求岂俟小惩然后能策但后生罔识於己解行事同公役今不获已须行严训於坐制日准国清百录及天竺众制略示条件。
　　九旬禁足辨道是谋讲忏禅诵靡遑食息岂应疎散浪有出入於三月内例不与假除父母师长不幸缘故仍须堂司保明指日开给如不遵约束及托缘不实擅自出入者不许共住。　　晨忏昼讲诵经习读说戒并教苑常规诸方通式况当夏制尤宜笃行今除山门知掌局务及病缘给假水无论徒第耆旧并须起众饱食烂眠亸避众法虚消信施深为不可请维那於众集时依次第排列有不至者抄名罚香五两鸣椎忏谢再犯倍罚二犯不共住其赴众不及时后至者罚香三两中间潜去者罚香三两。　　斋粥二时宜须早赴木鱼既鸣不许入堂及展钵作声匙箸堕地含食笑语食毕先起违者罚香五两。　　众中仪矩贵在庄肃非特己事亦生他善凡众集处不许接对戏笑及出廊下不得臂擐手巾把手骤行有乖威仪违者罚香五两。　　斋粥二时除有病缘打给外余并不许亦不得僧堂前私自盛贮违者重罚。　　凡在寮舍不问勤旧当以禅寂看诵为事不得私着僧俗等客宿食及茹荤饮酒犯者不共住一服饰礼仪自合如法往来廊下须塔袈裟斋中不得露白违者罚香五两。　　新学之士须秉志肃恭亲附在上授书熟诵请益义理其在上者当示规矩拘以日课以待中夏挑试通赏塞罚。　　僧名和合忍辱义让不许诤计抗声厉色两竞者各罚三七拜对众忏谢被骂不应者免身手相交不问轻重并不共住被打不动手者免。　　斋舍不许更互止宿犯者不共住弹琴奕碁哥唱吟咏诸杂鄙事寔妨道业皆不应为违者罚七拜。　　作匿名书者寮得实不共住。　　不守律仪窃盗等事犯者准清规行。
　　已上条件宜各遵行夫高翥者何患於虞罗潜渊者宁畏於筌网藉缘进道得益良多依众立身宜须保护请堂司遵行毋使有违自贴后悔。　今月　日示　方丈　　　花押

　　住持特为首座大众茶

　　第二日请客侍者具茶榜(见后)备柈袱炉烛带方丈茶头捧之诣首座寮炷香触礼请云(堂头和尚今晨斋退就云堂点茶特为伏望降重)以榜呈纳贴僧堂前上间客头行者请诸头首知事耆旧挂点茶牌斋时长板鸣请客侍者入堂请僧前烧香一炷左转身大展三拜巡堂一匝请茶仍出外堂上下间问讯转入圣僧前问讯而退候行者下堂堂中仍设首座特位对住持位即鸣诸寮板三下大众入堂鸣茶鼓烧香侍者行礼(并与都寺特为汤礼同但不揖住持)首座至住持前谢茶初展云(某兹蒙煎点特此拜谢下情不胜感激)二展云(即日孟夏云云)三触礼三拜住持答一拜首座转身从圣僧后右出住持略送复位执盏侍者烧光伴香上下间问讯鸣钟一下收大众盏鸣钟三下众下堂。
　　

　　前堂特为住持后堂大众茶

　　第三日首座诣方丈请茶仍具茶状(见后)诣后堂首座请茶(如缺后堂则请忏首)行礼次第大略同前但不烧光伴香异耳。
　　
　　可漏子　状请　后堂首座大众　前堂首座比丘某谨封。

　　住持两班点行堂茶(结解并同)

　　结制住持僧堂点茶罢侍者同客头至行堂点茶客头预报参头挂点茶牌报众请典座光伴烧汤出盏方丈预送茶侍者至库司典座接入参头堂主领众门迎侍者代住持居主位典座分手侍者出中烧香复位以手揖众坐吃茶毕典座送出参头堂主门送即诣方丈谢茶库司候方丈点茶罗知事至行堂点茶知事居主位典座分手行礼与方丈侍者同送出门喝云(参头大众诣库司谢茶)库司茶头报云(知事传语免谢茶)头首僧堂点茶罢令堂司行者报参头挂牌报众请典座光伴行礼与库司同(出门唱谢唱免亦同)。

　　直日须知

　　维那於结制前预置条册一本审定阇梨多少依其戒次从下至上三日一轮周而复始以日逐规矩书之於前以直日各名列之於后维那赍诣方丈批判初令堂司行者送至直日人斋中至第三日晚讽诵毕赍须知册塔衣送至次直日人斋中至三日满展转递送所有条章并见於后直日人在侍者班末立。

　　须知式

　　公输虽巧不舍规矩方圆新学游方须学丛林仪范斯乃出众之鸿渐入道之初门直乎三日始终毋得托缘推故今将日用规矩具陈于后。
　　晨朝大殿讽诵候鸣殿钟同侍者归班立钟绝鸣引二下首座毕咒约诵咒四五句鸣引二下行道毕立定鸣引二下头首举号鸣引一下众和三声毕鸣引一下(余号例前)维那回向至十方三世一切诸佛鸣引一下一切菩萨摩诃萨鸣引一下摩诃般若波罗蜜鸣引二下引众赴堂。　　修忏候鸣忏殿钟归直日位立钟绝鸣引二下至忏悔发愿毕拜起鸣引二下主修举[方*　]唱佛号每声鸣引一下至称南无十方僧毕即转身朝主修问讯徐徐前行[方*　]绕称佛菩萨名各鸣引一下候佛号三遍将毕立定鸣引二下举三归依至和南圣众拜起鸣引二下举阿弥陀佛真金色毕鸣引一下举佛每十声鸣引一下至百声足鸣引二下举菩萨号各十声各鸣引一下至末菩鸣引二下举忏悔发愿回向偈各鸣引一下(十方三世一切如前鸣引)归僧堂。　　晨粥赴堂修忏毕鸣引二下先出殿门边转身小问讯徐徐鸣引至内堂门外右边立待众入次住持入已即入内堂右边立候住持烧香归位鸣引二下众问讯上床坐定鸣入定引三下前重后轻(数十息约持心经一卷)鸣出定引三下前轻后重问讯出外堂直日位坐闻钟鸣即下禅床慗肃威仪缓行至内堂外右边侧立鼓转通即入内堂圣僧前问讯至炉前小问讯左手烧香二炷小问讯退行三步半又问讯合掌右绕圣僧厨后转至推所鼓绝鸣椎一下头首举展钵偈偈毕鸣椎一下云白大众令白月一日晨朝各记六念(初一至十五则云白月自十六日以去此月状黑月某日晨朝各记六念毕)鸣椎一下回向云晨粥殊利(先看逐日神示云云)为此缘念大众称清净法身毗卢遮那佛鸣椎一下(以左手作盖势侧按椎垫右手打椎高不过五寸声绝方下椎急缓合度)每号一声各鸣椎一下毕(良久)又鸣椎候行食遍鸣椎一下头首举施食偈偈毕鸣椎一下默作五观又鸣椎一下头首举食偈仍从厨后出至圣僧前问讯归直日位受食伺折水出即入堂圣僧前问讯乃至椎所略问讯视众裹钵毕鸣椎一下头首举食讫偈毕鸣椎一下堂司行者鸣引领大众诣殿堂讽诵直日最后出堂。　　午斋板鸣随众入堂归直日位坐候鸣鼓下禅床至内堂外右边立候鼓转通僧堂前钟鸣入堂烧香(余并如前)。　　开讲候鸣僧堂前钟随众诣法堂归直日位坐鼓转第二通起身至炉前问讯上方丈住持前问讯转身於侍者肩下立候鼓转第三通问讯请住持起轿随至法堂前住持下轿鸣引二下大众起立直日至西首立住持烧香转身问讯鸣引二下住持上座直日从西首第二行入至椎所伺住持烧香问讯鸣引二下趺坐讫鸣椎一下住持执手炉举偈(戒香定香云云)住持回向至为此念大众诵号十声每声鸣椎一下毕住持复举除障开解称号展帙毕鸣椎一下归位坐说听功德(至十方三世一切诸佛鸣椎一下一切菩萨摩诃萨鸣椎一下摩诃般若波罗蜜鸣椎一下)住持下座至大香炉前问讯鸣引二下众散头首开讲并同但初日至方丈请次日以去诣寮请。　　斋罢讽安乐行候众下堂鸣殿钟归位立定钟绝鸣引二下头首举经至品字鸣引一下诵至一者安住菩萨行处鸣引二下行道至后偈立定鸣引一下至见十方佛鸣引一下众合掌经毕鸣引二下举号鸣引如前。　　讽楞严候鸣殿锺归直日位立钟绝鸣引二下头首举咒一声鸣引一下众和诵至因陀啰耶鸣引二下行道诵至帝瓢骤鸣引数下至每结尾鸣引一下头首复举下结如前骤鸣引数下至第五结中鸣引二下立定咒毕鸣引二下举号回向鸣引如前。　　施食候讽楞严回向毕鸣引一下众转身念南无十方佛至南无大悲观世音菩萨鸣引一下至第三遍讫鸣引二下举偈云神咒加持净饮食(八句偈毕)鸣引一下举咒每徧咒引一下至七徧足鸣引二下称四如来每徧鸣引一下至三徧足鸣引二下念汝等鬼神众(四句偈毕)鸣引一下念愿以此功德(四句偈毕)鸣引一下(十方云云鸣引如前)○(次第今依忏主方法具如施食通览)。　　习读候参后讽诵至施生毕直日疎疎鸣僧堂前钟每声约诵大悲咒一遍望住持挑灯至法堂连鸣钟三下歇至法堂住持前问讯鸣引二下归直日位坐候住持再鸣尺二下起身待住持付阄高声云某斋某人覆讲或拈第二名亦如之喝讫复位坐次拈开科诵文并同至诵文毕鸣引二下众散详如后正式。
　　轮次直日名字周而复始
　　其上人　其上人　其上人　其上人　其上人
　　今月　日　堂司具
　　方丈　　　花押

　　修大悲忏法

　　四月二十日晨朝启修大悲忏法前一日堂司行者覆住持两班诸寮仍挂修忏牌报众令直殿人铺设蒲团堂司行者备手炉烛台散花置於小几上陈在主修之前至日早鸣殿钟大众依图次归位立所修行法次第具如补助仪凡仪理观皆悉精熟於此总持生决定信起精进心於相无相尽力修之现世障恼皆除净土往生不忒广论利益具载经文。

　　住持开讲

　　举忏之日住持启讲凡讲说训徒乃住持当然之事研几索隐为学者当须究心起讲之先一日侍者禀住持以约标书云来日方丈开讲某文至某卷某科令堂司行者贴开讲牌上挂僧堂前至日早粥再请毕堂司行者覆住持开讲待下堂钟绝后少顷打静钟三下持者分付行者并椅卓头排设讲位堂司行者覆住持两班鸣廊板及僧堂前钟毕令鸣楼钟一十八下鸣鼓住持出厅坐鼓转第二通大众诵法华嘱累品鼓转第三通住持乘轿若法堂去方丈远可令直日人先至法堂立待住持至法堂前下轿鸣引二下众提坐具起立接住持住持归中烧香若初起讲应设三拜收具问讯从东入问讯登座烧香问讯趺坐两班同进前插香作礼次耆旧次江湖次堂众一一如之(班首预率钱市香烛次年但袖香合炷香亦不必作礼若新归者仍用行之)若有他山住持西堂首座道旧参讲者若设拜侍者须预进前止之参毕侍者揖请至对法座左右位坐讲讫叙谢结下座若名德参讲住持即就炉前触拜还礼若座下人及次者则不必答礼也凡他方参讲者即令请客行者就诣方丈点心。

　　经行讽诵施生

　　於启忏日至斋时堂司行者候鸣下堂钟毕即鸣殿钟集众依次立定头首举安乐行(谓饭食经行也)行道至立定经毕举[跳-兆+(虒-虎+((白-日)/一/巾))](南无释迦牟尼佛南无妙法莲华经南无文殊师利菩萨)回向(愿灭三障云)是日参后启楞严会亦预於前一日堂司行者覆启忏时就覆建楞严会并挂牌报众至日晚鸣僧堂前钟集众立定头首举咒行道咒毕普回向(云云)毕众转身向外立施当以右手按器咒满七徧弹七下展臂行无畏施然后以食泻净地上想诸鬼鬼神食之(施食方法并观想等文具如慈云尊者金园集)。

　　布萨仪

　　佛律布萨众所宜遵岂特维那己躬之事今行事诸贤维那和会当如戒而住以法自重维那结制后必预袖香专诣各寮和会答法诵戒秉白行事人等其间亦须备员仍书各人名字禀住持知会住持令请客行者请各人就方丈献茶客至烧香行礼(如常式)茶罢住持白云(丛林盛事说戒为要将次举行请第一座元答法某诵戒某梵音某秉白某某行事某说净云云)白已即起普问讯送出须预一日就法堂敷设请行事人习仪必推习熟者再四教之莫待临时有失仪度习熟则止(和会之次说戒之时管待礼随山门讲行)。
　　一(四月)黑月十五日广四重(余略)　二(五月)白月十五日广十三二不定(余略)　三(五月)黑月十五日广三十(余略)　四(六月)白月十五日广九十提舍(余略)　五(六月)黑月十五日广众学(余略)　六(七月)白月十五日不说戒(或诵遗教经)。
　　至日早挂牌(贴帪时就法堂说戒各备拈香一片)直日於僧堂早粥时伺展钵后鸣椎一下白云大德僧听今白月十五日(黑月则云此月（大小）黑月十（五四）日)众僧和合(辰申)时就讲堂说戒鸣椎一下白大众晨朝各记六念(如常)若辰时说戒粥罢开浴若申时说戒斋罢开浴仍令洒扫法堂排设椅凳及排圣僧住持二位於法堂东首面西置椎於法堂西首面内复排椅於西首面内(此乃秉白行事人位或有排於住持对面者非)堂司行者於大炉前排手炉花盘筹匣水盂汤盂手巾并架置蒲团於香炉前又排设座上香炉花瓶烛台手炉等珍重尸罗不可率易(今作一途示法具列十科)。

　　一集众

　　○凡说戒日库司候时至预送点心归堂司请诵戒及行事等人点心毕维那令堂司行者覆住持及两班鸣廊板及鸣僧堂前钟大众集僧堂前依钵位上下堂次一一叉手对立威仪整肃不可笑语住持至则绝钟首座立於住持肩下(为便答法)梵音师对住持诵戒师对首座两班大众并依戒次上下堂立秉白及行事人在於下堂大众之后说净人在於上堂大众之后唯直日二人分对立於住持梵师之上退后略远而立众集已鸣大钟至三下直日鸣引二下云(大众各念闻钟妙偈)鸣引一下众合掌云(降伏魔力怨除结尽无余露地击揵椎比丘闻当集诸欲闻法人度流生死海闻此妙响音尽当云集此)。

　　二入堂

　　○念闻钟偈毕直日鸣引二下略问讯於前疎疎鸣引引众依上下堂两两并行至讲堂香炉前备一大盘置於几上大众各次第抛片香於盘中住持对法座问讯归位立定次大众一一对法座问讯就位次第分上下堂立秉白行事人於西首横椅立说净人在首座后立(菜生此悬一位与说净者)众齐立已鸣引二下众问讯秉白云大众各念入堂妙偈(持戒清净如满月身口皎洁无瑕秽大众和合无违诤尔乃可得同布萨)各展具礼三拜(每拜鸣引一下)众各胡跪秉白云(时众已集上座欢喜)住持云(大众忆念我比丘某甲　前布萨至今布萨於其中间三业四仪众多不善恼乱大众愿众慈悲布施欢喜)秉白再云(大众一时各乞欢喜)大众云(大众忆念（云云如前）)秉白云(欢喜已)鸣引一下众收具而起鸣引二下众问讯摄衣置具趺坐。

　　三取净盂及筹

　　○秉白领行事四人起身问讯秉白先行次四人随之至香炉前秉白居中间立行事第一人在秉白右立第二人左立第三人又右立第四人又左同问讯秉白烧香退身同问讯齐展具礼三拜不收具起立问讯叉手秉白自问讯回身向东转至水盂前立略问讯胡跪诵水偈云(八功德水净诸尘盥掌去垢心无染执持禁戒无缺犯一切众生亦如是○盥手拭巾下皆例此)偈毕起身问讯向西行至汤盂前行事第一人亦同问讯回身至水盂前二人须瞻顾紧缓相待同略问讯胡跪秉白诵汤偈云(香汤熏沐澡诸垢法身具足五分充般若圆照解脱满群生同会法界融○盥水拭巾下皆例之)偈毕第一人诵水偈(如上)偈毕同起身第二人亦同问讯秉白归元立处第一人亦随行至汤盂前第二人亦绕至水盂前同略问讯胡跪说偈(云云)毕同起身第三人亦同问讯终至第四人诵偈毕归位一齐问讯三步进前略问讯胡跪取筹及执水盂手巾秉白举浴筹偈於左右以汤水浴筹云(罗汉圣僧集凡夫众和合香汤浴净筹布萨度众生)此项行事与律苑同或有异者并录子此随方取舍。
　　从五人初至香炉前礼三拜不收具起立同问讯行事第一人第二人进前小问讯胡跪第二人左边先诵水偈(云云)第一人左边后诵汤偈(云云)偈毕二人俱起立小问讯於秉白后互过互位立问讯仍同进前小问讯胡跪第一人左边先诵水偈(云云)第二人右边后诵汤偈(云云)俱起小问讯退后又问讯於秉白后互过第三人第四人入补上手之位第一人第二人退立下手之位同问讯第三人第四人进前胡跪说偈(云云)毕於秉白后互过各复本位同问讯先二人进前取水汤盂次二人进前取手巾(并行者递送)四人转身相朝秉白面内同胡跪秉白诵水汤二偈毕取筹(行者递至)以筹略沾左右水汤举浴筹偈(云云)。

　　四行水汤盂盥掌

　　○五人起身平立问讯秉白先行至椎所面内立四人随行执水人至椎所秉白揭椎袱以手沾水於椎上执巾人随至以巾拂椎口诵其偈次执汤者亦如前四人次第至僧前小跪住持前小跪大众前循行各次第盥手拭巾诵偈四人行毕归中齐立问讯二人进前安水汤盂二人进前挂巾退后同问讯一拜收具次第各归元位问讯而坐。

　　五行筹

　　○秉白鸣椎一下唱云(大德僧听众中谁小小者收护○众中下三称)其行事第四人初闻唱谁小小者收护即起立问讯至秉白后问讯略远叉手立秉白三称毕鸣椎一下云(大德僧听外有清净大沙门入○外有下三称)若有客比丘皆集此处三称毕鸣椎一下再唱云(大德僧听此众小者已收护外清净大沙门已入内外寂静无诸难事堪可行筹广作布萨我比丘某甲为僧行筹作布萨事僧当一心念作布萨愿上中下座各次第如法受筹○愿字下三称)鸣椎一下(如法受筹并受嘱授人筹)僧众若少但秉白授筹小者收筹僧众若广分筹为二作上下堂行之秉白至圣僧住持前小跪各授一筹住持双手受之(或同众展具跪受或坐受)诵受筹偈云(金刚无碍解脱筹难得难遇如今果我今顶戴欢喜受一切众生亦如是)收护人亦至僧前住持前小跪双手接筹住持诵还筹偈云(具足清净受此筹具足清净还此筹坚固喜舍无缺犯一切众生亦如是)秉白次第循行上堂分筹众各受筹诵受筹偈(云云)如有事缘及病者不来听戒当预书双字名与受欲人说净其受欲人则记不来者受若干筹收护人次第收筹众各还筹诵还筹偈(云云)其下堂二人授筹亦然行毕同至炉前蒲团上胡跪互受筹还筹了起身秉白至椎所三人随至排立於后(若秉白自行筹但留小者收筹余者复位)鸣椎一下唱云(次行沙弥筹三称)白云(行沙弥筹)每二人各从后板入行沙弥筹毕至法座后数筹二人先出复位收护一人捧筹右出绕大炉转至住持前胡跪上筹白云(大僧几员少弥（几无）人)起问讯左入法座前转右出归位秉白徐至住持前跪住持授筹云(大僧几员沙弥几（无人）)秉白受筹绕法座前右转归椎所鸣椎一下唱云(大德僧听此住处一布萨大僧几员沙弥（几无）人都合几人各於佛法中清净出家和合布萨上愿佛教中报四恩下为含识)鸣椎一下白云大众各念律中清净妙偈众皆合掌诵云(清净如满月净清得布萨身口业清净尔乃应布萨)。

　　六请戒师

　　○秉白至炉前安筹一拜收具诣住持前展具一拜胡跪云(上座慈悲为众说戒)住持云(此说戒事坐次合当但以言词浊钝恐恼於僧众中有某申律师精诵毗尼往彼告云僧差说戒)秉白收具起问讯绕法座前转至戒师前小问讯低声云(僧差说戒)至梵师前亦低声云(大德梵音)梵师戒师亦合掌坐而受之秉白至椎所鸣椎一下唱云(大德僧听僧差某甲律师为众说戒梵音某甲律师升高座)说戒人闻僧差二字即起身至炉前问讯烧香礼三拜(秉白戒师须相瞻听缓急声绝拜毕)拜毕胡跪唱绝鸣椎一下戒师白云(小比丘某甲稽首和南敬白大众僧差说戒恐有错护愿同诵者指授)收具起立问讯诣圣僧住持前各问讯(又普问讯上堂大众退至右边普问讯下堂大众)入至座下问讯登座烧香问讯趺坐。

　　七散花作梵

　　○行事四人起身归炉前元处同问讯二人进前小问讯跪下取花柈复位次二人进前问讯跪执水盂复位同问讯从东首散洒绕座前一匝秉白鸣椎一下白云散花说偈大众同声诵云(散花庄严净光明庄严宝花以为帐散众宝华遍十方供养一切诸如来)众皆合掌梵师白云(稽首礼诸佛及法比丘僧今演毗尼法令正法久住)梵音云(优波离为首及余身证者今说戒要义诸贤咸共听)散洒人归座前一行立问讯进前转身相朝胡跪并花为一盘合水为一盂置於花柈上一人捧之起身平立问讯三人归位捧柈者先面西逆行洒水散花填於中间须待听梵音不缓不急行之梵音将毕然后结四方毕至炉前问讯进跪置柈归位。

　　八请说戒

　　○秉白候梵音毕鸣椎一下行事一人起至炉前敷具礼三拜就胡跪执手炉白云(传香说偈○律师亦三上香)众合掌诵云(戒香（一上香）定香（二上）解脱香（三上）光明云台遍法界供养十方无量佛见闻普熏证寂灭)然香人收具问讯归位直日鸣引一下大众合掌沙弥则出大界相外戒师执手炉诵四分戒本序(从首偈诵至半月半月说)直日鸣引一下戒师放手炉住持叉手揖众众皆叉手揖谢住持秉法首座答法问(僧集否)答(僧已集)问(和合否)答(和合)问(未受具戒者出)答(若有则云未受具戒已出○无则云此众无未受具戒者)问(不来诸比丘说欲及清净)说欲者展具胡跪合掌白云(若有则云大德僧听彼比丘某甲某甲我受彼欲清净彼如法僧事与欲清净○言某甲处称彼讳名一说收具复位○如无则云此众无说欲及清净者)答(如有则云说欲及清净已○如无亦云此众无说欲及清净者)问(谁遣比丘尼来请教诫)答(此众无尼来请教诫)问(僧今和合何所作为)答(单白和僧说戒羯磨)住持云(单白和僧说戒结磨○大德僧听今（白黑）月十（四五）日众僧说戒若僧时到僧忍听和合说戒○白如是作法成不)答(成○或有一字落误则云不成当重作)住持云(作法既成高座说戒)戒师即诵戒字后七佛略戒鸣僧堂前钟三下召沙弥入堂(无沙弥则不鸣锺)诵至我虽般涅盘当视如世尊秉白先起身就本位礼三拜归椎所立。

　　九再唱梵师下座

　　○梵音师候座上诵戒毕唱神仙梵云(神仙五通神造设诸咒术为彼惭愧者揖诸不惭愧如来立禁戒半月半月说已说戒利益稽首礼诸佛○处世界如虚空如莲华不着水心清净超於彼稽首礼无上尊)戒师下座至大炉前烧香礼三拜(梵师戒师互相瞻听梵音终时拜亦同竟)拜起就胡跪秉白鸣椎一下戒师白云(小比丘某甲致敬众僧足下敬谢众僧僧差说戒三业不懃多有忘失愿僧慈悲施以欢喜)收具起问讯归元位。

　　十皈依三宝

　　○鸣椎一下众敷具秉白唱三皈依(自归依佛当愿众生体解大道发无上心鸣引大众一拜鸣椎下同一自归依法当愿众生深入经藏智慧如海自归依僧当愿众生云云上来布萨无限良因散沾沙界和南圣众)众拜起就胡跪同念自庆偈云(诸佛出世第一快闻法奉行安稳快大众和合寂灭快众生离苦解脱快)收具起若申时说戒即施生(如常式)直日鸣引二下引众出堂大众依上下堂次从小者先出两两并行徐徐鸣引引至僧堂前旧处众立定堂司行者鸣僧堂前钟三下众同问讯而散。
　　(梵语布萨此云净住南山云净身口意依戒而住毗奈耶云意令半月半月忆所犯事对无犯人说露冀改前[亿-音+(天*天)]一则遮现在之更为二则惩未来之慢法故四分谓若说戒日无能诵者当如布萨法行筹告白差一人说法诵经夫行筹者谓知僧数又十诵云为檀起问僧不知数佛令行筹不知沙弥数行筹数之若人施布萨物沙弥亦得虽不往布萨羯磨处由受筹故四分为受供行筹通沙弥也若未受十戒亦得受筹以同受供故)。
　　(梵语羯磨天台禅门翻为作法又指归云羯磨此云业如俗之四民各有其业僧以说戒等事为业故南山引明了论疏翻为业也所作是业亦翻所作百论云事也若以义求翻为辨事谓施造遂法必有成济之功焉)。

　　秉白梵音声图

　　
　　
　　
　　
　　(梵呗者赞咏之音也梵云呗匿华言止断也由是外事已止也断尔时寂静任为法事又云诸天闻呗心则欢喜故须作之长阿含经云其梵声有五种一者其音正直二和雅三清彻四深满五周遍远闻)。

　　都讲头首开讲

　　此土根性从声入理理本无说理由说彰五种法师解说为最法不孤起理应劝请住持开讲三五日后先令侍者至前堂寮禀云(方丈和尚拜屈首座讲领众就法堂拜请都讲开讲)次诣都讲寮禀云(和尚拜请都讲和尚为众开讲○若次头首则无此礼)当日住持讲毕白(云云烦首座领众请都讲开讲○请次头首同)白讫即令听叫行者送香至首座前首座伺住持下座出即就领众法堂炉前左立请都讲右立首座插香问讯云(即日恭惟都讲大法师尊候起居多福兹奉方丈慈命拜请为众讲演伏望尊慈云云)都讲答云(自揣疎谬何以克当下情云云)请后过二三日预委令行者敷设法座等前一日晚令堂司行者覆住持两班诸寮仍挂开讲牌报众(另贴都讲二字并其文某科於牌上)至日粥罢下堂后鸣钟四下方丈预令行者请讲人点心就留方丈寝堂分坐堂司行者次第覆打起鸣廊板鸣僧堂前钟及大钟鸣鼓至三通住持讲人俱乘舆至法堂住持归左首所设位立讲人烧香礼三拜问讯至住持前问讯(谓借座也)次问讯上下间大众从右边入至座前归中小问讯上座亦右入几烧香问讯略坐候住持起身即起身退右边立住持烧香点烛同问讯住持归位即坐次两序次耆旧次江湖次大众次第炷香点烛(各班首亦预率钱市香烛参讲)问讯毕(各归位讲人趺坐鸣槌一下执拂揖众答揖)提纲叙谢结座下座至炉前普问讯归寮即怀香诣方丈拜谢堂司行者通报诣库司头首耆旧诸寮各斋相谢次日就本寮候鼓鸣至法堂烧香不设拜登座举戒香偈(云云)回向(云云)展卷(云云)余头首开讲同。

　　维那点读

　　为学之要先读四书四书旨趣深广难穷本宗维那亦非聊尔是宜劝请亦同前礼(知客领众座前致请)随於一书撮其英发其奥缉以成章为学者敷演名曰点读一应出处与开讲同(但不拜不登座不鸣鼓不鸣椎)就座下於中设位隔宿堂司行者覆住持两班诸寮挂牌报众次早覆打起鸣廊板(各三下)鸣大板三通(以代法鼓)维那烧香入位(住持等次第炷香点烛问讯毕)提纲叙谢结座行谢礼并与头首开讲同后二日坐定鸣尺二下云(稽首天台教主佛陇禅师惟愿他心道眼无碍见闻冥勋加被○南无旋陀罗尼菩萨○众和三声执拂子揖众举语云云结语毕即起)。

　　三科习读

　　古德讲贯岁无虚日今教法衰微德业浸废学者见闻既寡名位皇皇故夏安居讲次习读以勉励才能策勋后进傥兹夺志不息佛种慧命殆庶几焉将举习读住持令侍者於三五日前备纸诣各斋与三科名一覆讲科(大剎知客侍者甲剎维那久住阇梨皆与焉)二开科科(阇梨诵文已毕能看读者与之)三诵文科(初学阇梨本山新戒与之)与名毕将日子具呈方丈佥押免有进退至习读日令堂司行者挂习读牌住持讲毕归方丈侍者至住持前作三科阄(阄写某斋其人)贮三合中封记预令法堂座前中设住持位(仍备书灯香炉烛台)至参后讽诵施生毕住持归方丈(或歇讽诵)直日诣侍司侍者覆住持令直日鸣僧堂前钟候钟鸣一十余下挑灯起轿至法堂略问讯径入中位而坐(不欲惊众故也众不起身)行者捧三科合并讲帙静尺於卓上直日至前问讯鸣引二下知客令行者点大众汤汤毕住持鸣尺二下大众展卷详缓看阅片时再鸣尺二下侍者与直日至住持前问讯取覆讲阄合对住持开封住持拈一阄付侍者展开呈住持付直日高声云(某斋某覆讲)拈第二名亦如之覆讲之法应覆住持当日所讲之义不得别有异议过於穿凿若果有发明符合文旨则无在也覆讲毕侍者直日再至住持前取开科阄合开封如前付直日白云(某斋某论师开科)拈第二名亦然开科者乃开住持次日所讲之文须预於请益师处讲明文义点对句读及收开等法毋致临时猖蹶也开科毕侍者同直日又至住持前取诵文阄合如前拈付直日偈云(某斋某上人诵文)或二人或三人不拘诵文者双手捧文帙至炉前问讯从在入至住持前问讯置文帙於住持前再问讯至直日位下坐则诵所习之文须言词精熟详缓合宜起尽可听者赏纸笔等如所诵稍长住持或挑试接诵不辍则卓上弹指止之诵文者住声起身至住持前问讯取所诵文回元处坐其次并同诵文毕鸣引二下住持先出两班大众就到三科人各斋作贺次日三科人诣方丈库司头首诸寮各斋谢礼(十剎维那不预覆讲必须新学说文)。
　　科目之式
　　

　　锁试

　　古来讲罢之后行锁试法勘辨人才策其未进如烹金炉铅水不存如治玉斧珷玞尽去住持令侍者於四五日前备纸抄覆讲开科人(泊名胜拔萃之士欲预斯选者同具呈方丈佥押免有进退择一静处)开设绛帏於中设大师像敷陈供仪仍排椅卓广安四书大小部文以备捡寻侍者先一日排位次图於帏外令堂司行者排锁试牌请见职头首全班见职都寺一人又请名德西堂首座二人东序尊宿耆旧二人来日就某处证明锁试至日粥罢堂司行者报预科人员各认图位入位不许怀带消文私叶委监寺一人巡警闲人毋得擅入喧杂挂静牌众集已各人烧香候住持至领众对像排立住持进前烧香同礼九拜称南无旋陀罗尼菩萨礼毕各依位坐侍者当中问讯烧香令茶头行者行茶讫侍者进纸笔请住持出题目或就讲次文中难辞或就诸部祖文疑难处试问二章其词务在语简意显侍者抄写於二章中难辞文义深远者送覆讲人开科者次之预科之人仍各备笔墨纸砚当思部味教观援引诸文一一伸答须在理当不尚词长卷子式如后若欲净手俱在近便一处不许托缘归斋问请益师如文出他人量宜罚之方丈分付库司半斋备点心并午饭皆就筵斋客司点茶斯在浴前各要封号斋名双讳纳卷子朝大师像问讯住持前问讯而退侍者写卷子数目若干道携至方丈交与衣钵侍者收受住持次日看卷批判取其优劣若说义纯正深於理致者则当称赏之拟擢职事或言词疎谬答不称问者当以诫勖若他白者示以弹诃批判之后衣钵侍者照依元数交与烧香侍者当置一册子发号抄写住持批判词语毕请与科人俱至侍司眼同开封见双字讳名分晓对批判各人卷子写名字於册中仍携卷子呈覆住持於兹方见各人平日看读工夫有浅深也锁试之法废久不行今姑存之俟有作兴者昔四明尊者有绛帏问答三十章试问四十二章如教行录其略云褰绛帏问诸子其词惟要其旨甚微俾无或者兴布教之功令不敏者夺强学之志(云云)若诵文者或五日策文或答小难别在一日不可同混上二科也。
　　锁试位次之图
　　
　　锁试卷式
　　

　　兰盆会

　　世徒谓以养亲为孝而不知辱身辱名为不孝也世徒谓割恩爱为不孝而不知明出世道报恩为孝也始吾世尊弃位舍亲取证觉果答地恩於迦维报母恩於忉利复肇兰盆垂教将来可谓大孝也矣夫出家能如是果何媿哉不然进退两难不孝孰大焉。
　　七月初一日启建兰盆会隔宿堂司行者覆方丈两序诸寮挂牌报众整肃忏殿敷陈供养至日早鸣忏殿钟众集忏首举弥陀佛号修小弥陀忏其中叹佛偈已制词启白(云云)次日已去众同白云(我等同孝志修行净土因报答二亲恩忏除三障罪存者获福寿亡者得超升尽法界怨亲同生安养国)至三归依毕举阿弥陀佛真金色(云云)系念(弥陀佛一百声观音势至清净海众若一十声)毕回向云(以此修行众善根报答父母劬劳德存者福乐寿无穷亡者离苦生安养四恩三有诸含识三涂八难苦众生俱蒙悔过洗瑕班尽出轮回生净土)十方三世(云云)粥罢少顷堂司行者覆打起仍就忏殿修大弥陀忏鸣忏殿钟众依位立定忏首举弥陀经(或兰盆经)行香行道经毕(称弥陀佛三声)展具敬礼至赞佛已继云(我等同孝志云云)至逆顺十心毕(称弥陀佛三声)举忏悔文(五悔文皆如补助仪但於我比丘某甲增若为存亡父母入至心忏悔等云云小弥陀忏忏悔亦然)至随喜回向毕(称阿弥陀佛四十八声)即举发愿文(云云)毕继云(愿所生父母或今存在或已终亡随某所居逐彼生处惟愿阿弥陀佛观世音菩萨大势至菩萨光明照烛愿力摄持三障消除五根成立发菩提愿修净土因存者得满报龄终归宝剎亡者即指诸趣便托莲胎睹妙相明心听玄谈入位现前受记尘剎分身广度有情同登妙土伏愿我等孝顺之心深入至道之法无遗当来诸佛会中同作应生眷属二严等备三觉俱圆法性有边愿心无极尽入如来愿性海中○发愿已归命礼云云)至三归依毕举兰盆经(或弥陀经)行道毕不再举赞阿弥陀佛真金色等即系念佛号百声菩萨号若十声回向云(以此修行众善根云云如前)斋罢覆打起鸣忏殿钟集众讽弥陀经(或兰盆经)赞佛(云云)称号(佛百声菩萨若十声)回向(如前)参后鸣钟集众讽弥陀经行道经毕赞云(阿弥陀佛真金色云云)系念佛号千声菩萨号若百声(或若十声)发愿云(愿所生父母云云如前)转身施生(如常式)库司每晚令参头轮差行者拨扇行汤堂司行者正贴二人数牌每一十声鸣磬一下百声鸣引一下千声鸣引二下一人管大数一人管小数日日如之至十五日修大弥陀忏至叹佛已主修制词散忏堂司行者预率众财送归库司营备兰盆百味供养仍覆书记制疏(书记如缺维那自制或用旧者皆无在疏式如后)於斋前敷陈供养百味兰盆务在丰洁辨己堂司行者覆打起集众面佛立定首座举释迦佛号众和同敷具三拜不收具住持上汤进食众同三拜上茶又同三拜收具维那宣疏毕举兰盆经举号(释迦弥陀观音势至海众)各三声众发愿云(愿所生父母云云)至晚施斛满散(或就忏殿前或水陆堂或山门首随各寺例)。
　　某路某寺住持比丘某与比丘众七月十五日伏值目连大士救亲之辰预於半月熏修忏法讽诵　经文系念乐邦圣号兹者满散修设　盂兰盆　供养常住三宝十方众僧所集　殊勋答报生身父母历劫怨亲法界含灵同生　净域者
　　伏以乾称父坤称母诚覆焘之不偏　佛可尊法可师谓依归之有托诸子厄穷於涂炭至人利乐於尘凡推　皇觉博济之心物机遍赴拔青提倒县之苦缘感斯彰教传百世之余时届七月之望秋风乍起悲游子念故乡白云孤飞想吾亲舍其下况霜露沾濡而既降乃焄蒿凄怆以难堪生三年免于怀岂胜言者有一日用其力孰拟报乎奉兰盆供设之飱行莲社忏摩之法要期在昔克志于今伏愿我等多生父母历劫怨亲枯发河千尺之狂澜不留余滴净性空一轮之归月高朗重辉若没若存常安常乐谨疏。
　　某年七月　日疏

　　解制(凡二仪)
　　自恣广仪

　　夏罢岁终之时应举自恣之法住持於三五日前和会前堂首座答法并上首知法二人为五德就备管待十五日晚维那请行事六人等献汤至暮习行事十六日早直日於僧堂伺展钵后鸣椎一下白云(大德僧听今黑月一日众僧和合辰时就某处自恣)粥罢即开浴维那令堂司行者人仆洒扫自恣处按僧数排蒲团(如说戒坐位不须排登椅)仍具两蒲团安於众僧前中间拟二五德作法处仍具香花筹水香炉烛瓶等(如说戒式)预备青白草若干束随僧数多少办之每束约二三十茎长二尺许用二箱袱置卓子上安中间两柱前又置小几案於住持蒲团侧安手炉拂子静尺须安一蒲团在住持上肩设圣僧位已上并须维那捡点悉令斋肃时至诸殿堂然点香灯堂司行者覆打起鸣廊板鸣僧堂前钟众集僧堂前分作上下堂二行立鸣大钟诵闻钟偈(云云)入堂诵入堂偈(云云)礼三拜趺坐五人起行事及秉白词句并如布萨仪中(但秉唱时改说成二字为自恣)秉白至唱筹数竟下为含识声绝时即云(各诵律中清净妙偈)众云(清净如满月清净得自恣身口业清净尔乃同自恣)秉白且立椎所行事四人亦起散花洒水(如说戒式)秉白鸣椎一下举散花偈众云(散花庄严云云)毕众皆合掌梵师作梵(稽首云云)毕更不用举传香说偈偈但只住持执手炉三捻香举云(戒香云云)偈毕秉白椎一下归位坐住持鸣尺二下执拂子叉手揖众众答揖住持白席(云云见后)继说差人云(西堂某法师为第一五德座元某法师为第二五德第一座某法师答所成法住山某谨白)鸣尺二下住持首座略转相朝(住持秉法首座答法)问(僧集不)答(僧已集)问(和合不)答(和合)问(不来诸比丘说欲及清净)说欲人互跪云(大德僧听彼比丘某某等我受彼欲自恣彼如法僧事与欲自恣○如无则云此众无说欲及自恣者)答(说欲及自恣已○如无则同前说欲者云无)问(僧今和合何所作为)答(单白和僧自恣羯磨)住持云(差受自恣人自一羯磨大众同心证明作法○词语如羯磨经中云大德僧听若僧时到僧忍听僧差比丘某甲某甲作受自恣人　自如是)问(作白成不)答(成)住持云(大德僧听僧差比丘某某作受自恣人谁长老忍僧羞比丘某某作受自恣人者默然谁不忍者说僧已忍差比丘某某作受自恣人竟僧忍默然故是事如是持)问(结词成不)答(成)住持云(作法既成二五德出众行事)二五德即收具香合问讯离位庠序而出到中间二蒲团所立定一斋问讯分两边行上香炉前各三捻香置香合於几案上退身两傍出蒲团位问讯展具三拜起对坐少定二人叉手互揖第一五德云(自恣单白羯磨大众同心证明作法○词语如羯磨经中云大德僧听今日众僧自恣若僧时到僧忍听和合自恣　自如是)问(作法成不)答(作法成)少顷行事四人出众前排立一齐问讯每边二人分东西而上各至草所一人擎箱一人分草圣僧前住持前当跪授之次者低身授之不可平身抛掷各各次第受草说偈云(吉祥童子施软草如来受已成正觉我等比丘学佛故坐草自恣净三业)诵毕将草舒开置坐具前地上拟一身所跪之阔其二五德草邻位先与敷之庶免临时忽遽二箱行事两头行来中间结绝行草既毕放箱元处出香炉前一齐问讯归位(行事出入使有可观)二五德即转身面佛互跪合掌第二人唱云(一切僧就草座偏祖右肩胡跪合掌)唱毕二五德收具起身两傍而出第一五德至住持前展具胡跪合掌住持进前胡跪草上(就草座者为忏众人不敢在高座非成道坐草也)合掌对第一五德三陈自恣词句(见后)第二人徐徐至首座前展具胡跪首座进前草上胡跪三陈自恣词句(云云)第一人又至首座下肩胡跪三人同进前草上胡跪同陈自恣词句(三说)从是以下三人为一引同陈词句(三说)先上间次下间亦如是二五德更互作对首毕亦入元位展具跪草互为对首自恣竟仍至中间蒲团位问讯如前烧香袖香合复归中位展具礼一拜胡跪第一人唱云(僧一心自恣竟)收具问讯退归本位展具毕大众起立秉白至椎所住持执手炉回向云(上来恭依律范行自恣法事所华洪因端为祝延　皇帝圣寿万安皇太后皇后齐年皇太子睿算千秋文　武官班同增禄算国安民泰时和岁丰不尽良因祝献护法诸天报答四恩三有伽蓝真宰护教安僧法界众生同圆种智为是缘念○清净法身云云十佛号加天台大师号（乃至）波罗蜜)梵人作处世界梵(如说戒中)毕鸣椎一下唱三归依(如说戒中亦须随拜鸣椎鸣引)拜起就跪众念自庆偈(如说戒中)偈毕若处狭众多收具右绕至佛前排立问讯展具立定举释迦佛号若自恣时一面已立了不须收具头首举释迦佛号住持炉前烧香大众礼三拜收具至祖堂礼拜收具直日鸣引持咒往土地堂诸殿堂谢安居护持之意维那回向(式见后)毕引至法堂团拜而散往来人事茶汤三日等礼并与结制同　自恣白席(白席秉差或住持或首座皆无在也)圆觉伽蓝统十方而无外毗尼轨范亘万古以同遵开遮持犯则纤粟无差断割重轻则秋毫不滥住持佛法纲纪僧伦故兹坐夏之真规严举护生之圣禁盖鹿园始制鹤树重宣初篇虽在於摈科余绪乃关於忏法使乘戒而俱备庶定慧以克成既扶助於圆宗当谨遵於先宪况此大方之宝剎素为台教之名蓝盛演斯宗恢扬圣化乃育德养才之困薮实传道解惑之源流学徒盛集於斯时师道独尊於当代续鹫领之慧命阐龙猛之芳献游泳寂灭道场安住平等性智兹值金飙应律荐林壑之新凉玉露溥秋肃湖山之爽气九旬之制告满三事之道当陈利者已能光洁六根固若明珠之绝类钝者犹恐难忘三业宁免白玉之微　尽随篇聚以忏扬悉使根尘而泯净今将紏举毋得覆藏当坐草以翘诚犹负荆而谢罪要须澡沃必假忏宣今请五德人举行自恣法所言自恣者自谓自宣己罪恣谓恣他举过所谓五德者则有二种曰自恣日举罪不爱不恚不怖不痴不疑知自恣非自恣此是自恣五德也若曰知时不以非时如实不以虚诳利他不以揖减柔和不以粗犷慈心不以嗔恚此乃举罪五德也今请某人为第一座五德某人为第二座五德(某)学疎德薄滥厕秉差祇到高明不胜皇惧谨白(若首坐白席至请五德竟即云某为众答法云云)自恣词句(书二式贴於左右柱上)大德一心念众僧今日自恣我比丘某甲亦自恣若见闻疑罪大德长老哀愍故语我我若见罪当如法忏悔土地堂回向(安居三月遵佛祖之典章制满一期籍神祗之麻庇恭　大众肃诣灵祠特讽衩章称扬圣号灼化财马功德致谢云云合堂真宰谢已往之洪恩锡将来之吉庆山门宁静海众咸安三业冰清四魔殄灭公私火盗时时允赖无虞黍稷稻粱岁岁常期满望云云)。
　　韦天前回向(护教流通统三洲而匡持未运受佛付嘱辅四王而捍御外魔仰冀云云兹以金风扇野白帝司方当觉皇解制之辰是众僧自恣之日云云伏愿山门镇静巍巍若九鼎之尊严仓库丰盈浩浩会百川之进益警法侣正念三障消除俨梵宇美奂美轮万祥骈集云云)。
　　监斋前回向(神威赫赫常行赏罚之权圣德巍巍各有司存之职云云兹者安居期满解制当行庆一众修道而有成赖九旬禁足而元难云云集兹殊利仰答洪麻所冀香积丰饶运食轮而常转法音镗鞳祈海众以咸安汤火无虞诸缘吉庆云云)。

　　自恣略仪

　　十五日晚堂司行者覆住持两班诸寮挂解制牌报众十六日粥罢即开浴鸣法器集众诸大殿如次立住持至烧香首座启白(云云)毕举释迦号众展具三拜就跪住持首座略转身相胡住持作首法(三白如前)次首座作首法(三白)次上间大众同作自恣法又下间大众作自恣法三白竟住持问云(作法成不)首座答(成)收具举大悲咒行道诣诸殿堂致谢回向(如前)复举咒归殿普回向致谢堂司行者喝云(大众诣祖堂礼拜○法堂团拜方丈礼贺)三日行茶汤等礼与结制同(有处先诵咒诣殿堂后作首法者非)。
　　(自恣者事钞云九旬修道精练身心人多迷己不自见过理宜仰凭清众垂慈诲示纵宣己罪恣僧举过内彰无私隐外显有瑕疵身口托於他人故云自恣四分中云安居竟自恣则七月十六日为定律又云僧十四日自恣尼十五日自恣此谓相依问罪故制异日及论作法三日通用克定一期十六日定安居篇云四月十六日结者至七月十五日夜分尽讫名夏竟至明相出[扩-黄+(共-八+(人*人))]华钞云诸经律中以七月十六日是比丘五分法身生养之日则七月十五日是腊除也僧不以俗年为计乃数夏腊腊接也谓新故之交接)。
　　安居门第七

　　诫劝门第八

　　轮扁之斫非运斤则其巧不施造父之御非执辔则其善不彰是乃得之心应之手寓其神而造其妙也然后世学艺者亦不敢背其规矩而擅为焉况学法王法者乎天台一家妙解妙行其所成书无非秘藏其所思惟无非佛法至於国清百录等书尤切於规矩准绳者也此皆得於心而应於外所以动容中规周旋中矩垂百千载不可易有不期然而然矣今之初学未造其妙欲舍规矩是学艺者之不及则将奚取法焉内省毋忽。

　　立制法(出国清百录)

　　夫新衣无孔不可补之以缕宿殖淳善不可加之以罚吾初在浮度中处金陵前入天台诸来法徒各集道业尚不须软语劝进况立制肃之后入天台观乎晚学如新猿马若不控锁日甚月增为成就故失三治一蒱鞭示耻非欲苦之今训诸学者略示十条后若妨起应须增损众共裁之。
　　第一夫根性不同或独行得道或依众解脱若依众者当修三行一依堂坐禅二别场忏悔三知僧事此三行人三衣六物道具具足随有一行则可容受若衣物有阙都无一行则不同止。　　第二依堂之僧本以四时坐禅六时礼佛此为恒务禅礼十时一不可阙其别行僧行法竟三日外即应依众十时若礼佛不及一时罚三礼对众忏若全失一时罚十礼对众忏若全失六时罚一次维那四时坐禅亦如是除疾碍先白知事则不罚。　　第三六时礼佛大僧应被入众衣衣无鳞陇若缦衣悉不得三下早集敷坐执香炉胡跪未唱诵不得诵未随意不散语话叩头弹指顿曳屣履起伏参差悉罚十礼对众忏。　　第四别行之意以在众为缓故精进勤修四种三昧而假托道场不称别行之意捡校得实罚一次维那。　　第五其知事之僧本为安立利益反作损耗割众润己自任恩情若非理侵一毫虽是众用而不开白捡校得实不同止。　　第六其二时食者若身无病病不顿卧病已差皆须出堂不得请食入众食器听用铁瓦熏油二器瓯椀匙筋悉不得以骨角竹木瓢染皮蚌悉不得上堂又不得摚触己钵吸啜等声含食语话自为求索私将酱菜众中独啖犯者罚三礼对众忏。　　第七其大僧小戒近行远行寺内寺外悉不得盗啖鱼肉辛酒非时而食察得实不同止除病危笃瞻病用医语出寺外投治则不罚。　　第八僧名和合柔忍故和义让故合不得诤计高声丑言动色两竞者各罚三十拜对众忏不应对者不罚身手互相加者不问轻重皆不同止不动手者不罚。　　第九若犯重者依律治若横相诬被诬者不罚作诬者不同止若学未入众时过众主不受学众未摄故彼自言比丘故入众来犯重诬他者治罚如前。　　第十依经立方见病处药非於方吐於药有何益乎若上来九制听忏者属忏无惭愧心不能自新此是吐药之人宜令出众若能改革后亦听还若犯诸制捍不肯忏此是非方之人不从众网则不同止。
　　大隋开皇十七年四月十五日寺　僧(灌顶)受旨书制文知堂上座(慧陈)秉制奉行

　　授菩萨戒仪(教行录金园集)

　　原夫大乘菩萨戒者菩萨道之根本正觉果之因基故梵网经云戒如明日月亦如璎珞珠微尘众菩萨由是成正觉其求受之法如前略明若欲委知仪式当依法智慈云二尊者所制具如教行录金园集文广不录须者往捡但立科有多少之异其意大同。

　　别立众制(天竺别集)

　　解行二科学者所志岂在他制然后乃勤后生无知於己德学事同公役既不获已须行严治略示条件后旋增损(凡一十九条其要者略示於安居众法中余如彼文须当一一遵行兹不重列)。

　　训知事人(国清百录)

　　吾少婴勤苦备历艰关游学荆扬雍豫唯着一纳三十余年冬夏不释体上至天子下至士民虽有所施受而不私一果一缕入众已后尚无希念况故侵之所以然者众宝尊重若能增益名甘露苑若有灭损即蒺藜园自饱自伤因倒因起可以意得何俟多言。
　　夫人发心随有所作为读诵听学讲说经行忏悔供养舍力未有首尾慎莫中止中止者违本心若再有所作至前止处留难即起修业不成今生现障后弥障道此行人大忌应须竭力善始令终业既坦然报亦圆满此亦可意得昔有一寺师徒数百昼夜禅讲时不虚弃有净人窃听说法闻已用心每扬簸洮汰系念存习谓以净心扬簸不善以禅净水洮汰不净随有所作念念用心一时执爨观火烧薪念念就尽无常迁逝复速於是蹲踞窦前寂然入定火灭汤冷维那惧废众粥以白上座上座云此是胜事众宜忍之慎勿惊触听其自起数日方觉往上座所具陈所证叙法转深上座止曰尔向所言皆我境界而今所说非我所知勿复言也因而顾问颇知宿命不答云薄知又问何罪为贱何福易悟答云此贱身者前世之时乃是今日徒众老者之师亦是少者之祖师徒众所学皆昔所训尔时多有私客恒制约不敢侵众忽有急客輙取少菜忘不倍备由此谴责今为众奴前习未久薄修易悟宿命罪福其事如是一众闻此悲不能胜鉴镜若斯岂可不慎同学照禅师於南岳众中苦行禅定最为第一辄用众一撮盐作斋饮所侵无几不以为事后行方等忽见相起计三年长至数十斛急令陪备仍卖衣资买盐偿众此事非久亦非传闻宜以为规莫令后悔吾虽寡德行远近颇相追寻而隔剡岭难为徒步老病出入多以众驴迎送此是吾客私计功酬直令彼此无咎吾是众主驴亦我得既舍入众非复我有我不合用非我何言举此一条余事皆尔。

　　警诫将来

　　出家之士当须守分为先持戒为本若行乖理之行作不善道非但自己之无置抑亦有玷於丛林佛戒精严各当持守且如来立乎禁戒不得杀盗淫妄言绮语恶口两舌贪嗔痴等恶如有犯者获罪不轻钦惟。
　　国朝诫赖僧徒奉遵佛制除刑名重罪例属有司外若僧人自相干犯当以清规律之若非法妄为若污行纵逸若侵渔常住若私窃钱物若斗诤犯分摇唇鼓舌恼乱众者轻则罚拜罚钱罚香罚油以榜示之如关系钱物则责状追陪重则杖捶集众烧衣钵遣逐偏门而出示以耻辱令改过自新也详此一条制有四益一不污清众生恭敬故二不毁僧形循佛制故三不扰公门省狱讼故四不扬外丑护宗纲故六和同处慎之慎之。

　　日月轨则

　　大率新入丛林先须洞明规矩礼度合辙恭敬系心如阿含经云不恭敬不系心而欲令威仪足者无有是处不备威仪欲令学法满者无有是处学法不满乃至欲得无余涅盘者无有是处是故当勤学恭敬系心畏慎也日用常行无非是道四威仪中毋请自忽。

　　早起

　　入众学道当勤精进睡不在人前起不落人后五更钟声未鸣轻身先起莫惊同斋抖擞精神摄心端坐绎思日所诵文或制作未完或难疑未解祖师有云静处思微道之正轨次第转身下床想念偈云(从朝寅旦直至暮一切众生自回护若於足下悞伤形愿汝即时生净土唵逸帝律仪娑婆诃)取手巾塔左手轻开门户年放帘箔出后架不得[打-丁+色]鞋咳嗽作声转手取桶洗面不宜多汤嗽口须低头吐水以手引下直腰吐水恐溅邻桶不得洗头有四种自他不利(污桶腻巾枯发眼)不得鼻内作声不得喷水扑面不得高声呕吐不得涕唾污桶。

　　礼诵

　　若礼诵时先念净口业真言次披袈裟则合掌顶戴念云(善哉解脱服无相福田衣我今顶戴受世世常得披唵悉陀耶娑呵)折袈裟须齐整置架上问讯而去坐具不得同挂架上若登殿堂烧香不得居中当於下手边约三步半问讯炷香左转身三步半问讯如遇长上烧香必须小立相让若礼拜不得占中央(尊住持也)不得出声课诵不得行礼拜人头边过五更钟鸣想念偈云(愿此钟声超法界铁围幽暗悉皆闻三途离苦罢刀轮一切众生成正觉)至长板鸣众俱诣殿俟讽诵或礼忏须各至诚礼佛时深知佛体不离我心同一觉源妙应斯感一身徧至诸佛之前一拜普消无边之罪互跪右膝着地(以三处翘耸故名互跪天竺之仪也)合掌两手当心(此方拱手为恭西土合掌为敬手本两边今合为一表不散诞专至一心法苑云有指合而掌不合或掌合而指开良由心慢而惰散也)拜则正身威仪五体投地(辅行云双膝前诣双手续施后方额扣肝胆委地想佛足下施手承足如对目前若以中拇指相柱或以掌承面或捺地并非仪也)默想云(能礼所礼性空寂咸应道交难思议我此道场如帝珠释迦牟尼影现中我身影现释迦前头面接足归命礼)礼余佛菩萨(但改释迦佛为异若拜不运心徒劳苦行法苑云虽有设拜心驰外如碓上下空无所获)。

　　赴堂

　　讽诵毕归钵位入堂时须去帽从南颊入对圣僧问讯不得中央及北颊入盖尊住持也(若修忏毕〔起〕堂小者先行分上下堂入在上堂右足先入在下堂左足先入)合掌归位先朝钵位问讯邻位即左转身问讯对床坐者(其左右及对面坐者但合掌答问讯若已先坐上中下座后来亦须合掌古云不敬上中下座婆罗门聚会无殊)里帽上床以右手敛左边衣袖腋下厌定复以左手敛右边衣袖然后两手按床两足拨鞋入床下先缩左足次收右足竦身上近[衣-〦+高]趺坐敷袈裟盖膝上不得露内衣不得垂衣床缘念登床偈云(登此无碍解脱床平等智慧清净光)若斋时候巡火板鸣入堂木鱼响不得入堂则令行者取钵外堂坐木鱼鸣后闻长板鸣下钵抬身正起立定然后左转身合掌念偈云(执持应器当愿众生成就法器受人天供)以左手拓钵右手解钓复以左手提钵转身以钵加额正蹲身放钵免将腰背撞人安钵左边净板上不得顿身坐候转鼓僧堂应钟鸣大众望尘合掌表迎圣僧入堂(古法则下床迎圣僧或者谓迎住持也○圣僧即宾头卢受佛付嘱住世应供故伽蓝中立庙法苑云堂中圣僧多云是陈如非也缘经律不令为立庙故不起供故)合掌毕移钵安面前合掌默想云(佛生迦毗罗成道摩竭陀说法波罗奈入灭俱絺罗)闻椎声头首举展钵偈(若展钵时当愿众生身心寂静离诸粗暴)众和毕或想偈云(如来应量器我今得敷展愿共诸众生等三轮空寂)然后解袱展净巾覆膝上折转袱三角莫令垂下次展钵单仰左手取钵安单上以两手大拇指迸取键[金*咨]从小次第展开不得敲磕作声护第四第五指为触指不得用仍折钵拭令小近身横安匙筋袋放钵拭下出则先匙入则先筋把处为净头向上肩钵刷安第三钵缝中出半寸许盛生饭展钵竟直日鸣椎一下云(今白月几日晨朝各记六念)众默想(云云)○(六念有二其一式见后其二云念佛念法念僧宝念戒念施念诸天三业所修诸善根回向众生及佛道)毕又鸣椎一下回向(云云)头首举佛号众和合掌不得手指参差须当胸高低得所不得以手枕膝上不得以手托口边(古云参差合掌不当[离-蹂+月]两手交加插鼻中拖履揭帘无欵细呕声泄气逞英雄)十念毕行粥时头首自唱施粥偈云(粥有十利饶益行人果报无边究竟常乐○又偈云持戒清净人所奉恭敬随时以粥施十利饶益於行者色力寿乐辞清辩宿食风除饥渴消是名为药佛所说欲得人天长受乐应当以粥施众僧此偈众和二偈如用其一)斋时唱食亦有二偈(偈云三德六昧施佛及僧法界有情普同供养此偈头首自唱○又偈云此食色香味上供十方佛中奉诸贤圣下及六道品等施无差别随感皆饱满令今施者得无量波罗蜜此偈众同诵二偈亦如用其一)受食以两手捧钵或多或少则以右手起止之受食默想偈云(若受食时当愿众生具足戒满一切菩提)受一切味云(若受味时当愿众生得佛上味甘露满足)若见钵满想偈云(若见钵满当愿众生具足饱满一切善根)行粥将徧鸣椎一下众作五观想云(一计工多少量彼来处二[怡-台+付]己德行全缺应供三防心离过贪等为宗四正事良药为疗形苦五为成道业故应受此食)想毕鸣椎一下头首举食偈云(若[良*列]食时当愿众生禅悦为食法喜充满)众和毕上下肩当以面相朝揖食不得正面以手摇曳两边斋时出生想念偈云(汝等鬼神众我今施汝供此食徧十方一切鬼神共)出生之法不过七粒太少为悭食匙筯头不可出生以右手取饭於左手掌心按之置钵刷上(凡受食则用出生或不受食却不可桶杓内摄饭出生盖出生之设谓分已所食与诸鬼神夫出生有三缘一施旷野鬼及施鬼子母等此曹本食肉啖人佛化之受戒不杀乃嘱弟子随处施食不能施者非佛弟子今斋堂各各出生是也二施饿鬼今斋堂别具小斛於食毕众作法施之或各具小生斛夜间咒施是也)大凡食法不得将口就食不得将食就口取钵放钵并匙筯不得有声不得咳嗽不得触鼻喷嚏若自喷嚏当以衣袖掩鼻不得搔头恐风屑落邻单钵中不得挑牙不得嚼饭啜羹作声(四分戒本云正意受食平钵受饭平钵受羹羹饭俱食以次食不得挑钵中央食不得以饭覆羹更望得不得视比座钵中起嫌心不得大抟饭食不得张口待饭食不得含食语不得抟饭掷口中不得遗落饭食不得颊饭食不噏饭食不得舌舐食不得振手食不得手把散饭食)当随量受食不得请折律云量腹而食(增一云多食致苦患少食气力衰处中而食者如秤无高下)不得将头钵盛湿食不得将羡汁於头钵内淘饭食不得桃菜於头钵内和饭食如有菜滓安钵后屏处食时须看上下肩不得太缓未再请不得刷钵不得吮钵刷作声食未至不得生嗔动念(古云呆呆四顾起悲嗔念食吞津咳[口*敕]频　粥啜羹包满口开单展钵响诸邻)若用扇不得扇邻位如己怕风白维那於外堂坐若行者拨扇时自不得用扇洗钵以头钵盛水次第洗次钵小钵不得头钵内洗余钵并匙筯仍屈触指不得漱水作声不得吐水钵中不得先以熟水洗钵未折钵水不得先收盖膝巾不得以膝巾拭汗不得以余水沥地上折水想念偈云(我此洗钵水如天甘露味施与鬼神众悉令得饱满唵摩休罗细娑婆诃)收钵以两手大指迸定次第而入里毕鸣椎头首举食讫偈(小食已讫当愿众生所作皆办具诸佛法○饭食讫已色力充依止十方三世雄回因转果不待念一切众生获神通○二偈如诵其一)众和食毕不许先起鸣椎之后住持下地大众挂钵不得脚踏床缘下地莫令袈裟塔床缘须近前立问讯出堂。
　　
　　我比丘(某)今朝白月一日(乃至十五日随改)黑月(大小)一日(乃至十五日十四日随改)。
　　我(无有)请处(僧常食念自赴)　我今乞食。
　　我於某年某月某日某时受具今若干夏我今三衣钵(具缺)并受持长衣(已未)说净。
　　我今依众食　我有某缘得别众食。
　　我今(无有)病(堪可行道念须疗治)。
　　○(出僧祇律不念结犯)。
　　(大师云夫食者众生之外命若不入观即润生死须作观观之者自恐此身内旧食皆是无明烦恼润益生死今之所食皆是般若想於旧食从毛孔次第而出食既出已心路即开食今新食照诸暗灭成於般若净名云於食等者於法亦等以此食故成般若食能养法身法身得立即得解脱是为三德照此食者非新非故而有旧食之故而有新食之新是名为假求故不得求新不得毕竟空寂名之为空观食者自那可食为新既无新食那可得食者而不离旧食养身而新食重益因缘和合不可前后分别名之为中只中即假空只空即中假只假即空中不可思议名为中道净名云非有烦恼非离烦恼非入定意非起定意是名食法也)。

　　读诵

　　○殿堂讽诵毕或归斋中看读或诣法堂诵文不得垂衣坐不得曲肱枕头不得聚头语笑不得只手揖人其新学读文於四书之中当自四教仪而始盖此一书乃如来出世五时施化大小乘法咸摄其中先习此者可知梗槩渐入佛道故也若看经不得高声不得长展经不得垂下经带不得拓经行诵。
　　(慈云云念佛诵经摄心要门正心正意如对尊容云云具如天竺续集大师云夫欲诵经别座趺坐观所坐之座高广严好次观八部四众围绕听法次须运心观我能为法师传佛正教为四众说想所出声非但此一席众乃至十方皆得听受名为假观次观能说之人所诵之经何者是经为经卷是为纸墨是诵者为心是诵为口是诵为龈腭和合而出为有我身为无我身谁是诵者观此四众为是实有为从想生四众非有无我能诵是名空观虽无所诵之经而有经卷纸墨文字虽无能诵之人而有我身为众宣说虽非内外不离内外虽非经卷不离经卷虽非身口不离身口从始至终必无差谬名不可思议能作此解能作此观名为三观於一心中得不前不后三观宛然云云具如观心诵经法略录三观余须往捡)。

　　游行

　　○若游山时草屦不得经行殿堂(古云衩袒不许登殿草履莫践法堂)不得殿前倚靠栏干不得狷狂急走(古云行须〔系〕步习马胜之威仪语要低声学波离之轨范)殿塔内不许闲行(古云无事不须登佛殿等闲休向塔中行不因换水添香火纵有河沙福也倾)廊下行须让耆宿不得赤脚着僧鞋不得把手共行不得摇身掉臂不得叉腰不得蹲坐不得戏笑不得谈世谛是非(古德云别了双亲弃本师访寻知识拟何为不曾说着宗门事白首无成过在谁)。

　　如厕

　　○欲登厕当行须早作意不得临时失仪以净巾塔左手不得道上为人作礼亦莫受人礼当叉手视地而行脱直裰於笎上以手巾系定作记认右手提水至厕边先须弹门三下无人方入已有人不得相逼若多人住处厕外有人待急纵未了且须出厕若入厕换鞋不得参差安净桶在前弹指三下(警啖粪鬼免灒污之)踞身令正不得偏倚或夜暗用厕篦於孔中向前后划令知长短阔狭正不正等不得努气作声不得涕唾不得隔壁共人语当直视前不得低头下视不得持筹划壁作字不得多用筹用筹了当安筹盝中不得余处左手洗净护大指二指中指当六七度用水洗(若比丘不洗净得突吉罗罪不得坐僧床座及礼三宝设礼无福)用水不得灒湿不得大费用水净桶安旧处以乾手安内衣入袴以乾手开门左手提桶出不得湿手拏门扇门颊右手挑灰后挑土不得以湿手取灰土后用皂角洗至肘前入厕出厕逐一念咒　入厕(大小便利当愿众生弃贪嗔痴蠲罪垢○唵恨鲁陀耶娑呵)洗净(唵贺曩蜜栗底婆呵)净手(唵主加啰耶娑婆呵)净身(唵室利曳婆萨娑呵)去秽(唵拔枳罗脑迦咤婆呵)按律小遗亦洗净(按缨络经云夫登溷者不念此咒假使以十恒河水洗[大/王]金刚际亦不能净凡登殿堂瞻礼并无利益奉劝受持每咒诵七遍是故鬼神常相拱诸○详如天竺别集引三千威仪经纂示方法)浴○凡开浴以右手携浴具律制须持五条至门外轻手揭帘勿使有风入下间门内问讯归空处揖左右人毕先以五条手巾挂筦上次小坐脱袜起立转身展袱取浴具放一边解上衣未卸直裰先脚下裳以脚布围身次系浴裙将袴袴折安袱内将浴衫换身挂直裰与五条作一处将手巾系定内衣作一袱覆转(古云三通鼓响入堂时触净须分上下衣语笑高声皆不可莫将粗行破威仪)拖鞋入浴不得赤脚入室须在下间空处待次而浴不得占上间(让头首耆宿故)勿令汤水溅人及已拭浴者身不得桶内泡脚不得室内小遗洗僻处不得将脚阁桶上不得槽上揩脚不得互相揩洗当用巾布把两头磨背勿搪二边邻坐不得堂中洗衣不得淋洗巾等滴槽中不得安巾布槽上(古云入浴披衫贵靖恭需汤击板合送客不应脚布安槽上双足如何着桶中)不得笑语不得戽水不得掇桶浇身须当遮护浑身勿令裸露脚布不可离身汤水不可多用或有疮或洗灸疮或用疥药宜后入浴不得搀先不得将公界手中拭面出浴须揖上下肩而坐次第着上衣先披直裰即着下裳解浴裙折脚布安浴裙免湿浴袱揖左右出堂若有设浴施主随意课经回向慈云制入浴室略知十事如天竺别集(云云)。

　　坐禅

　　○凡学道者览教照心研心作观故诸祖画讲夜禅岁无虚日夫坐禅之相者若半加以左脚置右[月*坒]上若全加更上下右脚置左[月*坒]以左掌置右掌上顿置左[月*坒]正身端直鼻与脐对平面正住闭口令断外风齿才相拄着举舌向腭闭眼才令断外光而已次令气息调匀心离昏散即观现前剎那一念妄心(四明尊者云观一念识心德量无边体性常住十方诸佛一切众生过现未来虚空剎土徧摄无外咸趣其中如帝网之一珠似大海之一浪浪无别体全水所成水既无边浪亦无际一珠虽小影徧众珠众珠之影皆入一珠众珠非多一珠非少现前一念亦复如是今观诸法即一心一心即诸法非一心生诸法非一心含诸法非前非后无所无能虽论诸法性相本空虽即一心圣凡宛尔即立即破不有不无境观双忘待对斯绝非言能议非心可思故强示云不可思议微妙观也)。

　　夜分

　　○初夜之时施食礼佛竟或禅或诵自在行之当勤精进慎莫放逸(古云频警光景坐勿消时俾夜作昼勤而行之)闻定钟合掌念偈云(闻钟声罪业轻智慧长菩提生离地狱出火坑愿成佛度众生)若贪睡者眠转滋多经云勿以睡眠因缘令一生空过若睡重者须少息解睡律制须披五条右胁而卧(为尊左肩衣也)不得仰卧仰为尸睡覆为淫睡故多恶梦。

　　四仪

　　○入丛林者行住坐卧莫越轨范新学生疎当以善言诱喻勿起嫌心不得衩袒廊下行斋中不可露白斋前塔衣斋罢持衣不得弄数珠作声而同戏物放参后不得出三门不得无故入诸寮斋舍昼三夜三幸宜勤策十二时中所为之事佛经俱有遗诫可不遵从日用偈语如前已明有未列者故兹重录。
　　睡时(若就睡时当愿众生一切安稳得大自在)　　起时(睡眠始窹当愿众生一切智觉周愿十方)　　洗手(事讫就水当愿众生出世法中疾速而往)　　洗面(以水洗面当愿众生得净法门永无垢染)　　登殿(若见佛时当愿众生得无碍眼见十方佛)　　登阁(上升楼阁当愿众生升正法楼彻见一切)　　瞻塔(见佛塔时当愿众生尊重如塔受人天供)　　礼塔(顶礼於塔当愿众生一切人天无能见顶)　　洗浴(洗浴身体当愿众生身心无垢内外光洁)　　濯足(若濯足时当愿众生具足神力所行无碍)　　摘草净手(摘草手中挪还向水上波此处无净水净处萨婆诃)

　　坐堂

　　凡僧堂茶汤及朔望坐堂之法并须着床里蒲团坐盖床外三寸里七寸名净床食时安钵非坐处也近人往往就外从便而坐甚失法制切须戒之。

　　普请

　　凡安众处有必合资众力而办者库司先禀住持次令行者传语首座维那分付堂司行者报众挂普请牌(牌上贴云某时某处)或闻木鱼或闻鼓声各持绊膊塔左臂上至普请处宣力除老病外并宜齐赴普请之法一为福田中植净业故二为上下均力故(律云因佛说扫地胜利时诸老宿比丘皆弃禅诵扫地佛止曰我为知事人说某知事人又不徧扫佛令鸣犍推总集共为之此普请之始也)。

　　训童行

　　凡朔望上堂罢参头行者令喝食行者报各局务行堂前挂牌报众昏钟鸣行堂前鸣板三下集众行者至佛殿祝赞后诣方丈排立参头入请住持出趺座参头缓声举云(参)众低声同云(不审)问讯拱听法诲毕参头举云(珍重)众低声同和问讯而退如住持他缘则喝食行者喝云(奉方丈慈旨参)众云(不审)次喝云(放参)众云(珍重)同问讯而退次诣都讲寮首座寮库司参(参与免参并同前礼)○(训童行之法当说出家因缘或说规矩礼度或说经中大意)。

　　月分须知
　　正月

　　岁朝各寺祈祷或修光明忏七昼夜或三昼夜或但供天三日各随寺规又行堂寮前新岁元宵讽经行堂维那白灯回向寮前知客白灯回向　初五日法智尊者忌辰但四明延庆依子皋升法师礼文如天台祖忌修设今诸方当念中兴教观之功亦宜修敬若欲从简亦须依山门历代住持忌同。

　　二月

　　住持都讲首座当此之时开春讲训众。
　　初五日荆溪尊者忌　十五日佛涅盘。

　　三月

　　清明节扫洒祖塔上食设礼讽经。
　　禁采茶笋荫[木*养]山林。

　　四月

　　初一日堂司出草单　初八日佛降生库司严设毗蓝园浴佛营备供养讽经　十四日起咒咒沙水二日拟安居散洒制后三日行茶汤礼　二十日启讲忏　住持开讲　晦日说戒。

　　五月

　　建青苗会三日预出诵经单日　住持开讲请头首开讲　库司检点诸处整漏疏浚沟渠　十五日说戒。

　　六月

　　隆暑罢讲或不罢在住持行之古人行道不惮寒暑坐夏九旬必期取证住持首座鞭策晚生毋使怠惰当效古人行习读锁试之法　十四日说戒。

　　七月

　　初一日启兰盆会要期半月晨朝修小弥陀忏粥罢修大弥陀忏斋罢诵兰盆经至晚诵弥陀经系念预率众财修设斛食至望日满散　十六日解制。

　　八月

　　初七日章安尊者忌　此月兄弟出入参访装寒觐省故不可废卷然灯火可亲又当勉之。

　　九月

　　启秋讲或说文字。

　　十月

　　初一日开炉。

　　十一月

　　冬至或修光明忏或供天冬斋随寺规办方丈请大众冬前点心　二十四日天台大师忌。

　　十二月

　　初一日启腊佛会要期一月。
　　初八日佛成道营办供养库司预备红糟。
　　岁终结呈诸色簿书计算钱谷扫洒殿宇习新岁修忏仪式预备贺年物仪分岁请大众汤果。
　　诫劝门第八

　　真归门第九

　　吾佛灭度诸弟子皆奔双林之丧至於阇维八分舍利建塔以藏虔奉之礼靡不致谨今僧之示寂虽不及吾佛声光之盛然於送死事亡之礼讵可废欤夫释氏居丧之礼不必如世俗之制请遵天台大师之诫东林远公之仪凡弟子不服不哭苟移哀於道必至矣准梵网明诲若和尚阇梨亡灭之日及三七日至七七日皆应讲说大乘经律斯佛语也但能退居励行修香火斋戒之福幽显兼益奚则乖於孝哉或有不知尔者但窥衣盂之蓄谋为己利至於忿诤很斗爪扶力攘此且异类之所不为而其人自视以为得计吁丑吾教者匪斯徒其谁欤。

　　住持示寂

　　方丈示疾觉知时至当请两序勤旧点对封记衣钵行李准留浴殓衣服亦行封记并留方丈差公谨行仆看守以俟估唱或有标拨表散须要公平毋令恩怨不均致后争竞遗戒小师不得披麻恸哭(释子师亲或丧痛自心起何有不哭但不得纵声称苍天罪逆之语如佛灭度弟子皆哭未离欲者宛转于地五百问云师亡不得举声大哭应小小泣泪)。
　　微薄祇可从俭请首座主丧一切佛事并免但举无常偈同亡僧津送勿费常住若住持有功於山门寺众念其遗爱或衣钵稍丰当如仪讲行丧礼如有遗书即当遣送。
　　遗嘱式
　　
　　遗书之式
　　

　　入龛

　　初示寂侍者即令客头行者报两序诸寮两序耆旧继时诣方丈吊慰毕首座同两序耆旧商议发计状(式见后)报诸山及发书请人主丧须诸山名德邻封老成或法眷尊长或只本寺首座如有遗命遵行举请小师侍者亲随人当躬自洗浴着衣净发入龛安排寝堂置龛遗偈贴於龛左设几筵供养鸣僧堂前钟首座大众至寝堂吊慰小师讽经维那述偈回向云(因缘所生法我说即是空亦名为假名亦名中道义仰冀真慈俯垂昭鉴兹为堂头和尚示寂入龛之次讽诵真乘称场圣号所集功德奉为觉昙增崇品位十方云云)当夜讽诵回向同前(但改入龛二字为停龛)龛惟二时上粥饭三时上茶汤大众讽诵维那回向并同。
　　讣状式
　　

　　请主丧

　　凡主丧者须老成名德理合首座恭请近乃见职知客请主丧人至鸣大钟集众门迎至龛前炷香毕入幕吊慰小师云(法门不幸和尚归真且望节哀以终大事)小师触礼一拜主丧仍慰两序大众云(法门不幸堂头和尚遽戢化权敢冀大众力为住持后事)首座答云(尚赖和尚力赐主张)大众问讯散两序耆旧送主丧人归客位插香展礼主丧人居主位首座分手坐定首座起烧香复位献茶毕小师列前插香大展三拜方丈执局及参头领众行者相次插香礼拜后方丈仆从参拜罢献汤送两序出库司备点心两序光伴次第巡寮。

　　请丧司职事

　　主丧人巡寮回两序耆旧小师随到客位呈衣钵簿遗墨等物会茶议请丧司职事两序耆旧各请一人掌财庶绝浮议仍请书记作祭文回发书简见职知客接外客丧司公差库子客头茶头一行人管办事仍具丧司合干人仆排单揭示主丧人须与首座计会所遗衣钵多少约作三分一分准孝服并诸山讽经嚫钱等用一分准做斋等用一分表大众看经并佛事板帐等用请见职维那同议主丧人须存公正不可徇私带行僧行不得干预执役仍议请一切佛事(资次见后)并分孝服如无布绢折钱表之。

　　孝服(释氏丧服涅盘诸律并无其制近有戴白披麻深非所宜若顺世仪服从恩制着生)

　　侍者小师(麻布裰)两序(苎布裰)主丧及法眷尊长(生绢裰)耆旧办事乡人法眷诸山(生绢腰帛)檀越(生绢巾腰帛)方丈行者(麻布裰)方丈人仆作头(麻布巾衫)诸仆甲佃(麻布巾)。

　　佛事

　　锁龛　　法堂挂真　　对灵系念　　起龛　　山门首真亭挂真　　奠茶汤　　秉炬　　起骨　　入塔　　入祖堂　　全身入塔　　撒土

　　移龛挂真读遗偈(入龛毕或三日或一日或继时移龛置于法堂)

　　入龛三日闭龛铺设法堂置龛西间用麻布帏幕前设香烛素华中间生绢幙法座上挂真牌位列祭筵用白纸作娑罗华八[木*封]以簇座上表双林之相东间挂帐幙设床座椸架置平生道具之属如事生之礼灵前二时上茶汤粥饭讽经(详见应师五衫集)仍备挑灯铙钹华旛鸣僧堂前锺集众龛前讽经回向(同前但云移龛之次)移龛下法堂请锁龛佛事并挂真佛事毕如有亲书遗偈侍者捧呈主丧人及首座大众则主丧躬接递与首座以所书香炉上熏授维那读过丧司行者贴法堂中间上手幙上小师列真前礼拜归幙下主丧炷香上茶汤礼真两序耆旧大众以次炷香礼真小师真左答拜毕讽经回向(云云)小师夜守龛帷丧司列排祭次(见后)贴法堂下间幙上凡祭文皆丧司书记为之若檀越诸山来有前后随时上祭不拘若法眷门人上祭到门知客接已即报丧司随送孝服然后上祭所有赙仪丧司置簿攸受。

　　大夜上祭

　　丧司预多办祭食准上祭人送钱回祭先两班上祭烧香设三拜维那读祭文毕举大悲咒一遍回向云(上来讽诵功德奉为新示寂堂显和尚增崇品位十方云云)次第一一上祭毕举大悲咒(回向同前)若小师等上祭礼九拜后行者礼拜讽经。
　　人仆参拜　　祭次　　知事　　头首　　主丧　　西堂　　耆旧　　江湖　　大众　　办事　　旧侍者　　乡人　　法眷　　诸庵塔院　　嗣法　　门人　　小师　　师孙　　方丈行者　　六局行者　　行堂　　方丈人仆　　轿番　　老郎　　庄甲　　火客　　诸色作头

　　系念

　　维那同小师前一日怀香诣客位拜请主丧人或请大诸山大夜系念预令对灵设座至晚上祭毕诵大悲咒三遍洒净开启白佛(云云)毕鸣鼓升座祝香(云云)趺座两序座下问讯(如常式)小师等插香设三拜第一时提纲叙谢结座坐诵弥陀经(或一卷或二卷)举阿弥陀佛真金色(云云)称佛号一千声至百声下座领众行道菩萨各十声主法人归座回向伏愿(云云)仰凭大众忏悔发愿(云云)第二时第三时说示净土观门各诵经念佛回向并与前同第三时毕具疏诣龛前躬自回向(法师用带行侍者烧香或令其启白并回向等)施食毕小师拜谢或三时各请诸山或只举行一时随衣钵丰约行之(三时中各行茶汤点心)。

　　出丧挂真奠茶汤

　　库司丧司相关提调丧仪香亭真亭幢幡呗乐龛前伞椅汤炉挑灯如意拂子香合法衣等物小师随龛后鸣大钟诸法器送丧首座大众至龛前举心经维那烧香引小师拜请起龛佛事龛至山门首请真亭挂真奠茶汤俱有佛事两序大众门列俟龛出已维那朝内问讯举弥陀佛号大众齐念主丧领众两两对出左右行者表雪柳齐步并行不得挨肩交语都寺押丧维那知客依行丧嚫(为首小师提炉引龛)。

　　茶毗

　　龛至涅盘台都寺上香茶了维那进前烧香引小师拜请秉矩佛事维那念诵(是日则有新示寂堂头和尚既机薪而已尽乃应火以云亡真身常寂而无去无来性火阇维则示生示灭仰凭大众资助觉灵南无西方极乐世界大慈大悲阿弥陀佛声上来称扬圣号恭赞化仪出现世间为作人天之眼目率笼教纲恢扬佛祖之关处息化以归真冀回光而返照茶倾三奠香爇一炉奉送云程和南圣众)首座举楞严维那回向(如前但改茶毗之次)次乡人举经大众须同讽念毕首座领众归寺斋小师乡人法眷守化收骨斋罢鸣僧堂钟集众仍备仪从迎骨回寝堂安奉挂真供养讽经二时上粥饭三时上茶汤每日大众讽经灵骨入塔则止(如入塔日遵大众讽经或三日五日外余日则小师法眷讽经)。

　　全身入塔

　　龛至塔所都寺上香茶毕维那烧香引小师拜请入塔佛事举经讽诵次第并与涅盘台同但回向则云(入昏之次)侯掩扩毕然后请撒土佛事迎真回寝堂供养主丧炷香礼真次诸山两序大众小师礼真毕小师插香大展三拜谢主丧次两序大众谢主丧词云(山门不辛先堂头和尚示寂极荷主盟后事)主丧答云(仰荷匡扶得无矌败)主丧同丧司一行人巡寮致谢次小师巡寮拜谢每日真前三范上茶汤集众讽经俟迎牌位入祖堂则止或待新住持至方入祖堂有佛事。

　　灵骨入塔

　　至期隔宿准备仪从正日鸣钟集众都寺上香毕请起骨佛事送至塔所请入塔佛事讽经回向并与全身入塔语同迎真归[穴/(吣-口+彳)]堂供养及谢主丧人等礼并同。

　　唱衣

　　至期僧堂前或法堂上下间设众坐位中间向里横安长卓置笔砚大磬於上鸣僧堂钟集众首座与主丧分手两序大众次第而坐维那知客侍者面内朝主丧位坐维那念云(留衣表信乃列祖之垂规以法破悭禀先达之遗范今兹估唱用表无常为是缘念清净法身毗卢遮那佛云云)众念毕开笼出衣钵依号排席上维那鸣磬一下白云(夫唱衣之法盖禀常规新旧短长自宜照顾磬声绝后不得翻悔谨白)若法衣多或结缘阄拈或添留嘱次第呈衣维那拈唱丧司合千人贵在公心主行维那定价打磬行者瞻顾前后喝定名字知客写名上单侍者依名发标唱衣毕结定钞数主丧佥单交钞取衣不得徇私减价主丧力主其事今多作阄[打-丁+古]甚息喧争丧司当预前集两序耆旧将抄札衣钵除留遗嘱送外估定新旧短长价直高下庶免唱衣临时纷纭其法用小片纸以千字文次第书字号每一号两头书字中用印记关防量众多少与丧司合千人封定至期呈过主丧两序首座开封知客分表侍者剪取其半堂司行者捧盘盛之毕以盘置首座侧安水盆於下维那拈衣唱价讫首座临时呼一童行盘中抖匀信手拈半阄递与首座开看字号分晓说与堂司行者唱其字号众人各开所执半阄字号同者即应如不愿唱此号衣物则不应三唱不应首座以半阄投水盆中再令撮起半阄复唱起应者堂司行者往收半号到首座处对同报与维那称云某物唱与某人鸣磬一下知客上单侍者发标堂司行者递与唱得人衣物仍旧入龛次第唱毕维那鸣磬一下回向云(上来唱衣念诵功德奉为示寂堂头和尚增崇品位十方云云)众散各自照价持标取衣三日后不取者依价出卖其唱衣古法收支单帐见后亡僧总列。

　　下遗书

　　丧事毕主丧请侍者办事人充专使分路驰送诸山法眷檀越官员遗书唯尊宿相见对语须择能事人充专使至彼寺首到客司相见知客引见侍司预备柈袱盛书物侍者诣方丈通覆住持当即相接令请两班接遗书专使进前问讯云(请和尚趺坐)若住持垂语须下语插香展礼住持免则触礼如常相看入座烧香献茶毕起炉前谢茶再插大香一片展礼禀云(某处和尚某月某日归寂遗书遗物令某驰送)即呈书物住持云(法门衰落不胜哀威)两班候讲礼毕进问讯首座分手就坐专使面住持退一位坐茶罢起身住持白云(法门不幸某处和尚归寂不胜哀感)行者备剪刀拓书物侍者度书与住持接就炉上熏付侍者送与维那行者度剪开缄读毕侍者揖专使上住持对面位坐侍者烧香献汤送专使归安下处先住持问讯次两序侍者问讯知客引巡寮先库司次头首寮及耆旧诸寮侍者禀请特为汤汤罢药石至晚汤果大方遗书至两班光伴以次者两班上首维那光伴请书记作祭文方丈祭文或住持自作江湖法眷办事皆当致祭侍者一一提调次早方丈请汤唤粥罢请茶法堂下间设灵几排祭侍者覆上堂行者报寮挂上堂牌座下备卓袱盛书物座前左排住持位鸣鼓集众住持出法座下位前立鼓绝进香卓知客引专使住持前行礼插香初展云(輙持遗墨仰读尊慈下情不胜惶恐之至)再展云(即日时令谨时共惟堂头和尚尊候起居多福)三触礼拜呈遗书住持接书炉上熏付使者递维那宣读专使问讯归知客班后立住持升座(云云)下座诣灵几前炷香点汤上祭点茶展拜专使座右还拜维那出班揖住持烧香侍者捧香合两序出班烧香毕住持两序展拜维那宣祭文住持复展拜专使答拜举大悲咒回向(上来讽经功德奉为某处和尚增崇品位十方云云)两班耆旧江湖办事乡人皆致祭专使答拜(以下法眷小师办事则不答拜)举咒回向(如前)祭举讽弥陀经称圣号回向(因缘所生法云云仰冀真慈俯回昭鉴上来讽演真乘称扬圣号功德奉为某处和尚增崇品位云云)毕专使出灵前两展三礼谢住持免则触礼次巡寮致谢然后山门管待专使请两序光伴若前住当山一并入祖堂讽经毕就迎牌至祖堂住持拈香安牌有法语安已专使即拜谢住持或无遗书遗物与当代住持其徒自为入祖堂者初至寺见侍者引见住持插香展拜就座烧香吃茶起身禀意毕送安下处次到头首库司耆旧诸处相看拟日办供表嚫法堂致祭讽经牌入祖堂住持有法语礼与前同若嗣法师遗书至方丈开书两序先慰住持法堂中间设祭座前拈香有法语不得恸哭应小小泣泪上汤三拜又上食上嚫三拜上茶又三拜读祭文毕举大悲咒回向(云云)两序并耆旧江湖乡人法眷小师办事皆有祭住持居灵几之左(如有诸山及座下西堂法眷与师为行辈者上祭则住持同专使答拜以下者则不答拜)祭毕讽弥陀经回向(同前)首座领众慰住持云(法门不幸令师和尚归寂后学失依不胜悲悼尚冀堪忍力行此道)。

　　管待主丧及丧司执事人

　　山门当备供嚫高下一一如仪就方丈坐仍请两班耆旧光伴首座摄居主位都寺行礼与常特为同茶毕鸣钟集众送主丧人。

　　亡僧
　　抄札衣钵

　　凡有僧病革同斋者率乡人道旧称念阿弥陀佛号求佛慈光接引使其正念现前预令堂司行者禀请方丈两序同到病人前抄写口词(式见后)直病人同维那堂司行者收拾衣物行李具单见数一一封锁外留装亡衣服(直裰内外衣裳香合数珠鞋袜净发巾收骨绵子等)合用之物(并)所封行李交点同斋人收管若单寮耆旧行李多者库司差人就房看守其单帐锁匙封押纳首座处或病者不能分付住持首座维那力当主行无行李者亦须尽礼津送若亡僧非生前预闻住持两序耆旧及无亲书不可擅自遗嘱衣物。
　　口词(抱病僧某右某本贯某州某姓几岁给到某处度牒为僧某年到某寺挂搭今来抱病恐风火不定所有随身行李合烦公界抄札死后望依丛林清规津送)。
　　(年　月　日抱病僧　某甲口词)

　　浴亡入龛讽诵

　　如病僧瞑目同斋即报维那令堂司行者报烧汤覆首座知客侍者即令首座维那知客侍者四寮人仆抬所封亡僧行李归堂司覆库司差人抬亡及龛浴舡於涅盘堂安排浴亡浴毕净发拭浴衣被酌量分表浴亡人手巾与净发人维那提[升/目]着衣入龛龛前铺设椅卓位牌牌上书云(新圆寂某人随职称呼书)备香灯供养现前僧众讽空品经称圣号回向(云云但改入龛之次)至夜点长明灯堂司行者预造雪柳幡花排设整齐若西堂大耆旧别排祭筵挂真上下间敷设七日讽诵作功果每晚表经资若次者五日又次者三日每日直灵行者上粥饭知事三时烧香上茶汤堂司行者候斋粥下堂即鸣引首座领众至龛前住持烧香毕举空品称圣号回向(同前则云停龛之次)至晚鸣僧堂前钟集众讽弥陀经称圣号述偈回向(云云)每日三时礼同如乡人法眷表嚫讽经则乡长烧香如遇旦望景命日免讽经未可出丧。

　　请佛事

　　秉炬必请住持举佛事其余锁龛起龛起骨入塔佛事罢那禀首座商议依资次轮请头首为之(堂司置佛事簿以备稽考轮清)若亡者是西堂单寮耆旧衣钵稍丰则添奠茶汤等佛事轮请单寮西堂首座及本山江湖名胜维那诣方丈插香问讯禀云(其人圆寂某日茶毗拜〔清〕和尚秉炬)问讯而退仍带侍者赉香请头首礼同如亡者有义小师诣方丈等处拜请。

　　估衣

　　维那分付堂司行者请住持两序侍者就堂司估衣对众呈过衣笼开封出衣物排地上席内逐件提起呈过维那估直首座都寺折中知客侍者上单排字号就注价直在下依号写小标贴衣物上入笼仍随号依价别写长标以备唱衣时用方丈两序诸寮舍并不许以公用为公分去物件或亡者衣钵稍丰当放低估价利众以荐冥福。

　　伴灵

　　其夜若不修设功果候大众讽经散后就龛前敷排椅凳令堂司行者请两班并大耆旧或乡人法眷或单请两班或一夜或至三夜随其丰俭量力举行待众集首座举大悲咒酒净对灵启白两土三宝通疏意毕众坐定首座举诸品经至后诵弥陀经系念佛号千声菩萨号各十声再白佛宣蔬忏悔发愿(云云)散汤果嚫多寡不拘。

　　大夜上发系念

　　出丧前一日午后堂司行者覆住持两序诸寮挂牌报众预报库司造祭食至晚鸣僧堂前钟集众先住持致祭侍者读祭文次两班祭维那读祭文次耆旧江湖乡人法眷各致祭(或各备祭食或纳钱回禀)毕举大悲咒一徧回向(上来讽经功德奉为新圆寂某人庄严报地十方云云)举弥陀经系念佛号千声菩萨号各十声回向(述偈云云仰冀觉灵俯回昭鉴兹为新圆寂某人停龛之次谨将遗下衣资命现前大众讽演经文系念圣号功德奉为觉灵庄严报地再劳大众代为觉灵忏悔〔严〕愿云云○如无衣钵则除去将遗下衣资但云上来大众讽演)若大方名德西堂单寮耆旧有功山门者如上举行其次者先住持上食不制祭文或先知事上食住持至烧香而已如有乡人法眷致祭如前毕诵经系念回向同前或衣钵稍丰则请住持对灵说法紧念(或清都讲首座或三时一时如前示寂住持系念同)。

　　送亡

　　凡出丧库司预令监作办柴化亡差拨行仆铙钹鼓乐旛华香烛抬龛丧仪一切斋备堂司行者隔宿覆住持两序挂送亡牌粥罢鸣钟堂钟集众至龛前举心经维那出烧香请起龛佛事受请人出班烧香退身问讯次住持前问讯转身然后与大众普同问讯从西序边至龛右侧立弹龛三下(云云)毕鸣鼓钹舁龛出山门首或挂真奠茶汤维那仍请佛事首座领众两行挂立待龛将行维那面里对众当中问讯首座举佛号大众同念两两次第在龛后行各执雪柳行者排立门外低头合掌待揖僧众行尽亦随后送排对而行维那随龛都寺押丧。

　　茶毗

　　丧至涅盘台知事烧香上茶次住持上香归位维那出烧香请住持秉炬佛事住持烧香与众普同问讯法语毕维那向龛念诵云(是日则有新圆寂某人了浮生之幻有参性火之真空舍五众和合之身归三惠涅盘之藏仰凭尊众资助觉灵南无西方极乐世界大慈大悲阿弥陀佛众和十声毕上来称扬十念资助徃生惟愿三智圆明□真不昧七珍林里常闻天乐之音入惠池中高踞金莲之座茶倾三奠香爇一炉奉送西归和南圣众)首座举楞严咒知客回向云(仰冀佛慈俯回昭鉴兹为新圆寂某人茶毗之次讽演秘章称扬圣号功德奉为觉灵庄严报地十方云云)乡人法眷道旧讽经伴化维那往来捡视堂司行者送伴化亡等人饭至斋罢收骨或即日。
　　塔或迎回涅盘堂供养讽经三日。
　　(凡亡僧不可搭袈裟从茶毗事律明三衣唯许传授若坐逝不坏结塔以葬者犹可以被於真体若从茶毗火化之法则不当披搭自取烧衣违律之过或谓亡僧无衣者则当如冥祥记僧妙施衣之法云南宋江陵龙华寺僧妙既亡之后一夕归房灵语弟子可宋为无袈裟可急为制请僧设供以衣施之我可得也宋如教饭僧施衣既毕比丘道猛即见妙身披衣入堂依僧次坐听经至散乃不复见今后可将亡僧袈娑於唱衣时作阄[打-丁+古]法於僧中施不得披塔而焚化他详如佛祖统纪第九卷中明)。

　　唱衣

　　茶毗后堂司行者覆住持两序侍司斋罢僧堂前唱衣仍挂唱衣牌报众候斋下堂排辨外僧堂住持首座分手位两序对坐入门向里横安凳卓卓上安笔砚声合用什物地上铺席俱毕堂司行者覆住持两序侍者鸣钟集众维那知客侍者同入堂向里列坐堂司行者供头喝食一行　向住持两序问讯转身向维那知客侍者问讯毕扛衣笼住持两序前巡呈封记於首座处请锁匙呈过开取衣物照字号次第排席上空笼向内侧安维那起立鸣声一下云(浮云散而景不留残烛尽　光　灭今兹估唱用表无常仰凭大众奉为圆寂某人资助觉灵徃生净土为是缘念清净法身毗卢遮那佛云云)十号毕鸣磬一下云(夫唱衣之法盖禀常规新旧知长自宜讽顺磬声断后不许翻悔谨白)再鸣磬一下拈度牒於亡僧名字上横剪破云(亡僧本名度牒一道对众剪破)鸣磬一下付与行者捧呈住侍两序堂司行者依号次第拈衣物呈过递与维那提起云(其号其物估唱若干)如估五贯则从五伯唱起堂司行者接声唱众中应声次第增价唱至伍贯维那鸣即鸣磬一下云(打与五贯)余号并同或同声应同价者行云喝住云(双破)再唱起鸣磬为度堂司行者问定某人名字知客写名上单侍者照名发标付供头行者递与唱得人仍收唱过衣物入笼一一唱毕鸣磬一下回向云(上来唱衣念诵功德奉为圆寂某人庄严报地十方云云)近来为息喧乱多作阄[打-丁+古]法(如前)衣物过三日不取者照价出卖。
　　(大毗婆沙论问命过比丘衣钵云何得分答彼昔时亦曾分他财物今时命过他还分之又律云为分不均故佛听集众可卖共分增辉记云佛制分衣本意为令在者见其亡物分与众僧作是思惟彼既知斯我还若此因其对治令息贪求故今不省察翻於唱卖之时争价上下喧呼取笑以为快乐悞之甚也仁者宜忌之)。

　　入塔

　　唱衣毕即造板帐至第三日出板帐於僧堂前令众通知(如有不令成式及有侵欺许以礼覆上下核实改正若无实迹不得紊烦违者合摈罚为住持及执事者须公廉平允以身先服众可也)出板帐毕堂司行者预报众挂送灰牌至斯鸣钟集众请起骨佛事送至塔所请入塔佛事入毕知事封答讽楞严咒回向(如前但改入塔之次)乡人讽经回向并同。

　　板帐式

　　大板帐一千贯二千贯为式若有田土金谷归常住所唱衣钱依式做板帐外均表僧众经钱佛事钱并抽分钱若三千五千贯已上议归常住设堂供其余不可妄用抽分之例如百贯抽十贯与维那维那又与堂司行者三七分之如不满百贯不得抽分其经资若众僧一伯则佛事钱一贯方丈倍之其佛事一贯又贴五伯。
　　中板帐四伯贯五伯贯抽分表众佛事准前减作。
　　小板帐二百贯百贯乃至十贯除扛龛杂支外一切结缘住持首座力主之库司备办之大众愍念之须当尽礼律送人谁无死。
三等板帐大板帐中板帐小板帐秉炬二十两一十两结缘下同奠茶奠汤共二十两一十两锁龛起龛共二十两一十两起骨入塔共二十两一十两维那茶毗佛事一十两五两贴秉炬佛事一十两贴七人佛事共三十五两知客侍者把帐共二十两一十两首座主丧五两二两都寺押丧五两三两抄剳估衣点心共一十两六两二两龛前灯油一两五钱三两常住回祭三两二两一两烧浴汤五钱二钱一钱浴亡二两一两五钱净发一两五钱五钱移龛抬亡二两五钱一两五钱钉挂祭筵五钱三钱一钱纸笔旛华雪柳一十两五两二两五钱库司客头报造祭五钱三钱一钱管计出椀楪五钱三钱一钱库子出给造祭五钱三钱一钱监厨造食五钱三钱一钱库司茶头上茶头五钱二钱一钱方丈听叫捧香合五钱二钱一钱库司贴茶捧香合五钱二钱一钱贴堂司鸣廊板一两五钱三钱参头差拨行者五钱二钱一钱监作差拨人力五钱二钱一钱头首二寮茶头一两五钱二钱舁龛十五两七两五钱三两铙钹二两五钱一两五钱鼓乐三两一两五钱一两扛香卓二人一两五钱三钱挑灯执厅六人三两一两五钱九钱表雪柳柴枝五钱三钱一钱方丈人仆送丧三两一两五钱五钱化亡一两五钱三钱监作递火把五两三钱一钱抬骨函一两五钱二钱贴堂司呈衣五钱三钱一钱供头递唱衣标五钱三钱一钱喝食行者撮阄五钱三钱一钱主磬唱衣三两二两四寮人仆扛衣笼一两五钱二钱人仆扛凳卓一两五钱二钱送壬嚫钱五十两表僧众经钱六百两二百两方丈两序造车点心五两三两一两
　　右具如前永为定式不许华支巧破若曰设堂供须通众公议众曰可方可举行虽是随方毗尼当准此为通例凡立成式必书诸板示不可移易也。
　　收支单
　　
　　真归门第九

　　法器门第十

　　丛林法器礼乐系焉斋沐恭敬服食寝兴进退拜伏讽诵讲说日用威仪之间莫不以而则之依而诫约之规矩所出法度所存不可一日废也至若上感贤圣下警昏蒙息苦於无穷昭信於后世虽韶均不足拟淫哇之乐又恶足云。

　　钟

　　大镜号令人天之设也寅昏击之警昏迷觉幽暗引杵宜缓扬声欲长凡三通各三十六下总一百八下(古德颂云前七后八中间二十疎疎发更垂未后结三声是则共当一日)鸣钟者想念偈云(愿此钟声超法界铁围幽暗悉皆闻闻尘清净证圆通一切众生成正觉)仍称观世音菩萨圣号随号扣击其利甚大闻钟声者亦当念偈称号(杂譬喻偈云闻钟嗔现在缘果薄来报受蛇身所在闻钟声卧者必须起合掌发善心贤圣皆欢喜)凡遇圣节善月看经上殿下殿如来降生成道涅盘开讲说戒结制解制斋时遇堂人定时各一十八下如接送官员住持尊宿不以数限库司主之　僧堂钟凡集众则击之斋粥二时应鼓鸣七下下堂三下结制解制三日茶汤每日各七下半住持开讲打静三下头首开讲打静四下习读时疎鸣一十八下布萨时下堂鸣三下堂司主之殿钟晨朝上殿接长板击之若粥斋罢上殿或讽诵或修忏与僧堂钟相应接击之知殿主之。
　　(增一阿含经云若打钟时愿一切恶道诸苦并皆停止若闻钟声得除五百亿劫生死重罪付法藏经云罽宾咤王以好杀死作千头鱼剑轮逸身随斫随生有罗汉充维那依时打钟闻声之时剑轮住空遗信白令长打过七日已受苦即止又金陵志云民有暴死入冥司见有五木缧械者告之曰吾南唐先主也以宋齐丘之撰杀和州降者致此仗汝归白嗣君凡寺观鸣钟当延之令永吾受苦惟闻钟则暂休或能为吾造一钟尤善民还具闻后主因造大钟於清凉寺镌曰荐烈祖孝高皇帝朊幽出厄)。

　　版

　　大版於晨朝大钟绝后长鸣三通声绝殿钟接鸣斋时长击三通斋粥二时鸣木鱼后三下迭迭击之谓之长版儆戒火烛鸣三下报更则随更次第击之维那点读则长鸣三通方丈库司廊下诸寮小板开静开讲集众皆长击一通开浴报众生堂等各鸣三下方丈小版住持外归鸣三下且望请两序耆旧献汤迭迭鸣一通。

　　木鱼

　　斋粥二时长击二通普请僧众长击一通普请行者二通。
　　(婆沙云有僧违师毁法堕鱼身背上一树风涛摇摆出血苦痛本师渡海鱼遂作孽云汝不教我致堕鱼报今欲报怨师曰汝名甚么鱼曰某甲师令忏悔复为设水陆追拔夜梦鱼曰已脱鱼身可将我树舍寺以亲三宝师果见鱼树刻鱼形悬挂惊众)。

　　椎

　　斋粥二时僧堂内开钵念佛等白众皆鸣之法堂上开讲时亦鸣之并直日者主之布萨时秉白者鸣之僧堂中椎知事告退时亦鸣之法堂上椎住持入院将说法时诸山上首鸣之谓之白椎也(世尊一日升座大众集定文殊白椎云谛观法王法法王法如是世尊即下座)。

　　磬

　　大殿早暮住持知事行香时直殿者鸣之大众修诵时堂司行者鸣之唱衣时维那鸣之小引磬堂司行者常随身遇众讽诵鸣之为起止之节如披剃童行时引请阇梨鸣之安居中修诵时则直日者鸣之。
　　(感应记云阿难房前有一磬可受五斗四边黄金镂作过去佛教弟子文鼻上以紫磨金为九龙形背上立天人像执椎击之声振大千音中亦说诸佛教诫弟子法此磬梵天造及佛灭后娑竭龙王收归海中○增辉记云命未终时长打磬令其闻声发其善思得生善处　大师临终语维那曰大命终时得闻钟磬增其正念惟长惟久勿令声绝以气尽为期故今名为打无常钟无常磬是也)。

　　铙钹

　　凡维那揖住持两序出班上香时藏殿祝赞转轮时行者鸣之遇送亡时侍者披剃大众行道接新住持入院时皆鸣之(通典云铜钹其圆数寸隐起如浮沤贯之以韦相击以和乐也南蛮国大者图数尺铙者铙声铙铙也)。

　　鼓

　　法鼓凡住持开讲上堂及头首开讲并击三通(每通三椎九擂先轻敲鼓磉三下然后重手徐徐击之二人相顾使其系缓轻重相参相应音声和畅起复连环隐隐轰轰若春雷之震蛰似海潮之发音第一通延声长击少歇转第二通连声稍〔役〕更不歇声就转第三通候住持登座时一级一下待座上转身双椎连打三下)普说系念并一通　茶鼓长击一通侍司主之　斋粥二时鸣鼓各有前后三通(前三通起九下中间每通十下结三下应钟一声后三通起九下至第二下应钟半声中间三通每讫各应钟一声结三下钟同应三下)　普请鼓长击一通　更鼓早晚平击三通余随更次击之库司主之　浴鼓四通次第候众击之(详见如知浴门)知浴主之。
　　(僧祇律云帝释有三鼓若善法堂说法时则打第三鼓光明句云击鼓诫进肃众前驱譬佛说法[升/目]进深行也)。
　　已上法器宜各有常度毋令失准若新住持入院则诸山器一齐俱鸣夫法器之名梵语总称为犍稚(音地)声论翻　磬亦翻钟五分律云随有瓦木铜铁鸣者皆名犍椎若迦叶结集檛铜犍稚此是钟也若阿难升讲堂击犍稚者此是如来信鼓也故丛林仿其制而用之所以申号命警昏蒙也若夫大定常应大用常寂达声非声不闻而闻根尘泯净任运常然是为绝侍者不可思议之音闻也。
　　法器门第十
　　洪武两子秋七月
　　僧录司右善世前住慈感讲寺释绍宗募缘重刊
　　左善世前住北禅讲寺释大佑劝缘助刊
　　左阐教天禧讲寺住持释溥洽劝缘助刊
　　上天竺讲寺住持如兰助缘

 书教苑清规后

　　明僧一如衔使本邦寄此书於庐山寺中庵从此相传而人未徧知余向在武城偶得一览而谓虚张浪设效於禅林之规夜啖昏餐违於觉王之制岂足以匡吾徒也哉虽然取其可取舍其可舍则此书之行不无小补顷有欲镂于梓者来求一辞因书鄙怀以附其后云。
　　贞享元年九月日南溪沙门光谦谨书
