续藏经   四教仪备释
　元 元粹述

　　 

　　天台四教仪备释上

　　　　苕溪沙门　元粹　述
　　天台四教仪　高丽沙门
　　天台山乃智者幽栖行道之地以处命人也虽吾祖生缘得道垂化示寂不在此山盖为符定光悬记兼展平生志愿故事载别传此山上应三台故名天台旧亦名南岳俗谚亦称天梯如辅行一(十七)释教者效也亦诠理化物为义也教有化仪化法只言四教者通名立题义摄两种别文云八教合二四以标之耳仪式也旧据释签金錍二文以明立题今皆不用高丽东夷之国名沙门乃释氏之通称此翻勤息勤行众善止息诸恶故又沙门复以释为姓者始自晋安法师增一云四河入海同一咸味四姓出家皆名为释显性录立四句料简云一是沙门非释氏出家外道二是释氏非沙门在家释种三是沙门是释氏两土之僧四非释氏非沙门两土之俗。
　　天台智者大师(止)亦名五味。
　　炀帝居藩邸称晋王从吾祖受戒师谓王曰大王迂遵圣禁宜号总持王云师传佛灯宜称智者(具载别传)判释者妙乐第一云化仪四教是判教之大纲化法四教乃释义之网目罄无不尽者一大藏教判释无遗矣旧於此辨提谓摄属彼经虽明人天戒善亦三藏收具见玄签第十(云云)华严时从经题立名因行如华庄严果德具云大方佛华严经此人法喻三具足更有单三复三谓七种立题如妙宗第一(云云)鹿苑亦曰柰苑亦名仙苑如来昔生垂化之地缘载辅行(云云)阿含翻无比法妙玄(十一)云增一明人天因果中明真寂深义杂明诸禅定长破外道而通说无常知苦断集证灭修道(文)方等从事法立名四教并谈曰方四机普益曰等乃调斥之方等也若行法经称方等典就理得名如释签云此以理等名方等典非谓生酥调斥之方等止观又以四门入清凉池曰方所契之理曰等此约行理合释今方等时非后二种维摩诘翻净名亦无垢称思益梵天所问经楞伽翻不可往楞严翻健相三昧翻调直定亦云正受金即法身光即般若明即解脱胜鬘夫人乃波斯匿王女摩诃翻大多胜般若翻智慧(般若五不翻之中一如法数)摩诃般涅盘那翻大灭度如来四十九年说法总成五时颂曰阿含十二方等八二十二年般若谈法华涅盘共八年华严最初三七日此是别五时更有通五时收经如妙玄第十(二十六)。
　　言八教者(止)然后出藏通别圆。
　　不从渐来直说於大时部居初故名顿教中间三味次第调停引小向大故名为渐不思议力一音异解互不相知名秘密教闻小证大闻大证小得益不同名不定教经律论三含藏法义条然不同名三藏教三乘共行利根菩萨通别通圆故名通教独菩萨法次第断证别前藏通别后圆教理智断行位因果一切圆融故名圆教。
　　第一顿教者(止)约教名兼。
　　如来者乘如实道来成正觉寂灭三惑究尽二死永亡三惑亦名五住谓见思为四住尘沙无明为一住同居名分段生死方便实报名变易生死四十一位者圆教分真住行向地等觉也妙玄亦云四十一地盖华严列众菩萨虽多举地位以总摄如朝廷文武虽多总曰百僚旧据四念处文前无十信后无等觉为难者误以部中谈位难经前列众也八部者天(一)龙(二)夜叉(三)乾闼婆(四)阿修罗(五)迦楼罗(六)紧那罗(七)摩睺罗伽(八)人非人总结也须喻月者智德渐圆惑暗究尽乃成断德(云云)卢舍那翻净满亦名光明遍照此华严教主於道树下现起尊特修多罗翻契经契理契机也十二部之总名亦别为十二部中第一龙鬼等得预法会以乘急戒缓故法华文句二(二十三)准涅盘开四句如常说。
　　此经中云(止)如聋若哑等是也。
　　日出等者妙玄第一明三照准旧译华严二十九宝王如来性起品譬文有四合法有五今家合四为三演三成五以对涅盘十三圣行品相生五味又妙玄第十引法华信解品文用对五味并图于下。
　　
　　十二部经颂云。
　　长行重颂并授记　　孤起无问而自说
　　因缘譬喻及本事　　本生方广未曾有　　论议俱成十二名　　广如大论三十七
　　妙玄云大小各具十二部但小乘中说非大乘之义别让三存九小乘灰断无方广经说必假缘无无问自说虽有授记记作佛少又论大乘九小乘十一部为缘别说具在玄文(文六十七)信解品譬喻周后四大弟子具领五时文也即遣旁人等说华严教以拟宜也如加被四菩萨说住行向地四十位法慧说十住功德林说十行行金刚幢说十向金刚藏说十地具如释签第十声闻在座如聋若哑谓有耳不闻圆顿教有眼不见舍那身以不见故不能赞叹故如聋哑此同妙玄第一云顿说本不为小小虽在座如聋如哑然准妙玄第十华严初分永无声闻后分则有此似前分有声闻者别行疏记云以后显前机未堪大(文下十五)昔慧觉谓前分虽无形服有根性声闻释叹者误矣。
　　第二渐者(止)事六度等教。
　　初中终三渐之始寝大施小也约佛意则寝於法华据化仪则寝於华严处说不动而游身论脱珍着弊文互显耳又不动而游者妙应无谋大小异见如人睹月东西各行皆有月随月实不往舍那尊特智定庄严故譬珍御丈六应身忍生法恼故譬弊垢谓丈六佛着二忍衣时人以衣长丈六为难者非兜率翻知足六欲并梵世七天之中有内院外院菩萨居内院而降神也摩耶翻天后化乘白象贯白日精自右胁入正慧托胎也大乘则乘旃檀楼阁等出胎四月八日右胁降诞备载瑞应经纳妃有三一瞿夷二耶输三鹿野耶输生子名罗睺罗出家等者颂云。
　　十九逾城六苦行　　五岁游历三十成　　说法度生五十年　　是则共当八十寿
　　菩提翻道草座者因果经说帝释化为吉祥童子以草施佛坐以成道木树草座皆表三藏诠生灭故劣应者对大乘胜应说也五人者颂云。
　　頞[鞥-合+(白-日+田)]跋提并俱利　　此三属在父之亲　　陈如十力母之亲　　初转法轮先度此
　　诸文异出今图而会之。
　　
　　文句第五与涅盘疏应法师众经音义同以摩男俱利为第五一人文句第一却云跋提亦摩男今谓摩男翻大名恐是长子之通称以跋提是甘露饭王之长子(出本行集)俱利是斛饭王之长子故二人互得称摩男也不然恐文句别有所出释签却没陈如开俱利摩男为二人当俟寻考未敢臆说谛度三下文具明事者三藏实有不即理故此且示小始垂化事迹非论八相然大小八相降魔存没旧说大无降魔了魔即法界故小无住胎不谈常住故今谓不然华严五十八列降魔相岂小乘耶又魔即法界圆教可尔通别如何当知经论存没祇是随机异说耳小八相如四教义大八相如起信论。
　　若约时则日照幽谷(止)出九部修多罗。
　　旧译经二十九卷中以一切大山及金刚宝山合譬三乘对於鹿苑今云幽谷者亦准经结文云譬如日月出现世间乃至深山幽谷无不普照(文)十二部出九部者意明相生其实九部亦从佛出。
　　信解品云(止)即破见思烦恼等义也。
　　二人者约法则谛缘约理则真俗约人则声闻缘觉也不修相好故云憔悴无力无畏故无威德徐语者文句云大教明理真实故云疾走往捉小教明理迂隐故云徐语二十年者用八忍八智断见合为一无碍一解脱用九无碍九解脱断思总成二十余如文句第六。
　　次明方等部(止)故言对教。
　　方等逗大逗小以大斥小以圆诃偏虽四教俱说收经甚广然论部意正为小机释签云虽兼斥大正在斥小故令小根耻小慕大故今云对半说满也才证小果便堪弹斥未必须待十二年后后因维摩示疾毗耶佛命弟子诣彼问疾故皆述昔被弹辞不堪往室中更有礼座去华等事广如彼经半满字者涅盘第五云譬如长者唯有一子心常爱念将诣明师惧不速成寻便将还以爱念故昼夜殷勤但教半字而不教诲毗伽罗论良由其子力未堪故毗伽罗翻字本即满字也。
　　若约时则食时(止)心渐淳淑。
　　食时则辰时也毗罗三昧经说四食时早起诸天日中佛食日西畜生日暮鬼神今当诸天食时子信父者得果不虚父信子者闻大不谤互相体悉信者顺也闻大为入住小名出本处草庵喻小涅盘四明云入见尊特功由业识教未开故且住草庵於此会中得通教益三索之中当机索也若论部意不复须藏为横来机而重说耳故前云逗大逗小。
　　次说般若(止)正说圆教。
　　方等弹斥共义稍疎今此般若正当共部故有共般若有不共般若然论部意如辅行云旁用通教正用别圆加於二乘密成别益(文十二十五)又释签云前於方等义已成通故至般若唯须此二(别圆)明不共者说部意也意虽不共犹有方等新受小者至此须通亦有衍门傍得小者是故兼用(文三十三)今约偏圆对论故云带通别二正说圆教若仁王般若有四无常偈义似三藏者彼明助道非部正意。
　　约时则禺中时(止)总名为渐。
　　禺中者巳时也禺亦作隅长者具十德如来具十号金喻别教理银喻通教理般若明理不出此二般若中圆亦别理摄珍宝者劝学中明一切法门仓库喻定慧包藏多少则广说略说自行宜取化他应与空生须菩提也亦翻善吉亦善现解空第一身子舍利也亦翻鹙子智慧第一般若空慧加被二人转教菩萨加於可加也三索之中此当情索。
　　第三秘密教者(止)故言秘密教。
　　隐密赴机互不相知故云秘密不同法华真秘称为秘密般若中诸天子叹云我见阎浮提第二法轮转今转似初转大谕六十五释诸佛法轮有显有密初转声闻见八万诸天得无生忍陈如得初果(显露教摄)诸菩萨见无量阿僧祇人得二乘无量阿僧祇人得无生忍等(此是秘密)广如释签第一(二十一)具引三轮者摧碾业惑为义亦曰三密或为此人说顿等者妙玄第一约十方此座一人多人示相须者当捡且秘密何以得传耶如妙乐云秘密不传者降佛已还非所述故尚非阿难能受岂弘教者所量又阿难非不传秘覆机之密非所传耳故秘密所用全是显教是故传秘只名传显(文一十八)覆机妙用故不可传用已叙出得以传之矣此教之体以顿等七教为当体真中二理为所依。
　　第四不定教者(止)故言不定教也。
　　一音之为教也有小有大通因通果有当分有跨节有显有密有定不定今不定一音该乎大小是果人所用故使於渐得顿益於顿得渐益然益不定自属机边何云不定教耶教本被机因教获益堆功归教教成不定矣此由机缘宿种不同於顿有渐种於渐有顿种故得圣教不定被之对前秘密今是显露不定人相见法共闻得益有殊耳古师指一经一处为偏方不定教今家不尔一时一说一念之中备有不定释签第一(二十二)云乳中约圆别相对以辨不定酪中教门虽无二别乃与乃八万对生酥熟酥三四对辨其意可见(文)故知不定徧前四味又大经或时说深或时说浅应问即遮应遮即问及置毒发毒之喻皆不定教相此教亦以藏等四教为当体真中二理为所依。
　　然秘密(止)化仪四教齐此。
　　化仪齐昔不通法华若释签第一云秘密横被无时不徧者且约方等对前二时为言考之自见又释签第十云五味则一道竖进味味有半满相成复於味味皆有秘密及以不定(文二十五)彼约五味对半满以论相成故玄文云虽复俱游(五味半满俱用)行藏得所若华严唯满不半乃至法华废半明满半有成满之功也非谓五味各有半满又云味味皆有秘密不定者且据大途言前四时耳或显密相成则以昔时秘密不定成今法华是显非秘是定非不定矣昔据二签文设难致有异解今直示彼意读者审之若妙玄六(二十)引大论云余经非秘密法华为秘密释签七(十三)解云非八教中秘密但是前所未说为秘开已无外为密。
　　次说法华(止)又言会三归一。
　　妙法难解取喻莲华华果同时权实体一复有三义一为莲故华喻为实施权二华开莲现喻开权显实三华落莲成喻废权立实权谓四时三教三谓三乘人也今悉开会无非佛乘又开已唯实无权可论义当於废此是迹门更有本门拂迹显本对喻可知又迹门与诸经有同有异圆诠虽同兼带异也本门与诸经一向异诸经永无久成寿量古德云理冠群经事高一化良有以也。
　　言权实者名通今昔(止)独得妙名良有以也。
　　权实者权谓权谋暂用还废实谓宝录究竟指归能诠则前三为权圆教为实所诠则真权中实名通今昔者昔经实妙权粗今经开粗即妙义非一槩意各有归故云不同鹿苑但粗唯一藏教妙玄云鹿苑三粗鹫头一妙约人论耳兼但对带别对四时亦可昔部通云兼带旧立部带教不带等四句收经今所不取独得称妙者有相待妙有绝待妙由开显故有异昔经故妙乐一云显实语通开权局此问昔部圆教更不须开妙乐何云圆人初心谓圆隔偏须闻开显诸法实相(文)答闻佛开权隔偏情落非开圆也又妙乐云今经是圆复须开显者谓圆能开权耳。
　　故文云(止)世间相常住(理一)。
　　为实施权不二而二开权显实二而不二故人理教行四皆名一光宅先立四一谓教人因果今家立行一收彼因果谓行始为因行终为果加理一以成四也不明理一法无归趣文句第四云无二者无通教中半满相对之二无三者无三藏中之三乘又无般若所带故无二无方等所对故无三经中又云无有余乘即华严之别及圆入别也道即能通故名行一世间相常住者相即实相故(云云)经中正直等二句乃释迦章教一之文说故属教今取道义为行也。
　　时人未得法华妙旨(止)故致诽谤之咎也。
　　迹门三周开显初法说周重举四时之权会三乘归一乘身子上根得记次譬说周明三车一车譬前法说四大弟子设穷子喻获得家业中根信解作佛也下周因缘明十六王子下种中间调停今得授记有化城宝所之喻下根千二百声闻等获益人不见之故致诽谤。
　　约时则日轮当午(止)出法华。
　　周礼一尺五寸土圭立八尺之表夏至午时以测日影求地之中以建国宋严观二师与大史官何承天用此法测日影以定中国表北得影一尺五寸与土圭等地上余阴一寸天上千里则知中印度方为地中今云罄无侧影据印度言之耳涅盘经文本无出法华之语但云出大涅盘故后特标文云二义今约义说故只云此从等。
　　信解品云聚会亲族(止)授记作佛而已。
　　亲族者法身影响之众也开与授记皆有通别通开一切众生皆当作佛别开当座悟入通记阿耨菩提别记劫国名号。
　　次说大涅盘者(止)故名捃拾教。
　　此经之初即广开常宗显示佛性为被末代有追说四教(文出圣行品)顺法华意有追泯四教(出德王品)泯者合会也四皆知常意归圆实暂用三教以为苏息实不保权以为究竟故譬法华如秋收大获涅盘如捃拾余残。
　　二为末代钝根(止)故名扶律谈常教。
　　此追说四教却更分别前诸味也经中用譬赎今重宝释签第三引经云为末世诸比丘畜不净物(戒门畜八不净)为四众说如来毕竟入於涅盘(乘种不达常住)为灭诸恶为说是经是经若灭佛法则灭(文二十六彼文更委)慧命法身论得失者约迷悟以律助常故云扶律谈常教荆溪云佛世尚以涅盘为寿况末代根钝非助不前习此宗者勉遵圣意。
　　然若论时味(止)为第五时也。
　　同一醍醐同中复异妙玄第十云涅盘犹带三乘得道此经纯一无杂涅盘更不发迹此经显本义彰(文八)妙乐复以一十六意辨异二经云判味同时而部有异约理名别咸归常住约机彼称捃拾约法彼存三权论意彼带律仪语证彼兼小果受益彼无广记说时长短永异谈常过未不同论譬大陈余党现瑞表彰各别破执难易不同领解近远亦乖述成被根不等用治生死不同付嘱有下有此得十六意准此略知事异意同不可失旨失斯同异讲授殊难岂唯两经余亦不易(文七十九补注第八广引经释)文云般若出涅盘者此法华后重般若也。
　　问此经具四教(止)初后俱知。
　　涅盘中四正论追说义兼追泯追说则以三扶一解即而行不即追泯则即施即废会三归一也别教初心信住行位不知圆常至向地中始修始证故曰初不知后方知若妙玄四(三十一)云别教初心即知常住者且约但中名常住耳又四教多种云何分别夫化仪之四通该四时当途之四一代化法若具说四且在方等从渐开四徧论三渐追说追泯属涅盘部别教复有竖入横学还是别摄总而言之无出八教。
　　问将五味对五时教其意如何。
　　南本涅盘经第十三圣行品中有菩萨名住无垢藏王对佛称叹涅盘教胜佛印可云如汝所说譬如从牛出乳从乳出酪从酪出生酥从生酥出熟酥从熟酥出醍醐醍醐最上若有服者众病皆除佛亦如是从佛出十二部经从十二部经出修多罗从修多罗出方等经从方等出般若波罗蜜从般若波罗蜜出大涅盘犹如醍醐言醍醐者喻於佛性佛性者即是如来(文辅行九下十四亦引)义例云五味唯喻一代五时浓淡正显涅盘能诠教胜若今家引用或云相生或约小机次第得益明浓淡相皆约义通也学者当知。
　　答有二(止)何必须待法华开会。
　　得通教益等者辅行第十乃云密成通益密成别益(文二十五)未审密益其其相如何与当途通别行位为同为异今恐祖师约义判耳耻小慕大心渐淳熟义似於通被加转教知诸法门义似於别佛不显说机亦不知是通是别故云密也若论行位与当途四通别不同以来开显且住小果或经一二三四者此既中根比於上达味味得入似多一字须约上达才闻即入次则始终经涉一时其义亦通又上达根性义该三乘於法华前两教二乘密入三教菩萨显露入法界实相一体异名若辅行云实相是别理法界是圆理者彼据大经十千菩萨得一生实相是接入别五千菩萨得二生法界是接入圆以教判文理还不异。
　　上来已录五时五味(止)自下明化法四教。
　　所录时味且约当分若五时互通且如妙玄第十欲略知者华严在初通亦至后酪别居二方等居三般若第四通皆至后涅盘第五通亦至初故云从初发心常观涅盘行道若法华显露边论不见在前秘密边论理无障碍得此意已判经无壅问化仪化法八教名义出何经论答华严云寂灭道场初成正觉等辅行(九下十四)云此一座席未曾经渐名之为顿大经云从十二部出九部等法华云应以是法渐入佛道此渐义也大经云我见阎浮提第二法轮转此秘密也净名云佛以一音演说法等不定义也渐顿不定显密相对法尔有四化法四教妙玄十(二十八)自拣名义先叙异释引阿含云佛在圆弥城北尸舍婆村说四大教从佛闻从和合众闻从多比丘闻从一比丘闻(文)次引月灯三昧经明四种修多罗地论明四家是今家所凭释签云阿含但同有四非即藏等一往语耳然教定体与今不同(文三十一)四教义引涅盘四不可说及四种四谛皆四教显据学者知之。
　　第一三藏教者(止)今取小乘三藏也。
　　修多罗翻契经亦法本四阿含如前解此藏对定阿含中多明修行法以是安心修证有绪不杂乱故又佛说经先入定故阿毗昙亦翻无比法分别法义此藏对慧俱舍翻藏婆娑翻广说毗尼翻灭从功能为名能灭身口七支恶故正翻为律此藏对戒等觉已还不许专制如世礼乐征伐自天子出也如来灭后迦叶於毕钵罗窟内五百圣人命优婆离结集名上座部更有大众部一千凡圣命婆尸迦窟外结集此二皆根本后通称僧祇今僧祇律及上座部迦叶阿难末田地商那和修优婆鞠多凡五师相传未尝分教优婆有五弟子各执一见遂分律藏为五部焉一昙无德此云法密即四分部二萨婆多此云一切有法名十诵三弥沙塞此云不着有无观法名五分四迦叶遗此云重空观五婆粗富罗此云犊子部此文不至此土后更分为十二部及十八部并二根本名二十部律具如名句今比丘二百十戒即四分宗又经通五人说佛及弟子天仙化人菩萨所造名论今此经论皆是佛说如出曜经(集解具引)灭后诸罗汉造阿毗昙乃释佛所说耳又戒是所诠行毗尼是能诠教断割重轻开遮持犯也。
　　大智度论云(止)为三藏教。
　　大智度论释大品般若故诸文或云释论大论智论只是一部论名耳迦旃延翻文饰善赞咏故大大论云佛灭百年有迦旃延婆罗门(文)非佛世之迦旃延也夫三藏教名昔静法苑(惠苑)师毁之於前清凉观师赞之於后天台大本荆溪释签山家学流不可全昧苑师谓法华云贪着小乘三藏学者乃以小乘为能别之言明知三藏不唯属小天台此名滥涉大乘特违至教(指法华为至教)清凉华严疏云此师立义理致圆备但三藏教名义似小滥以余三藏亦有三故所以尔者良以智论之中多名小乘为三藏故成实论中亦自说云我今欲说三藏中实义故有据初对旧医戒定慧故立此三事条然不同异后三教通教意融三故别教依一法性而显三故圆教三一无碍故所以不名小乘教者此教亦有大乘六度菩萨三十四心断结成真佛故(文)释签十(七)云三藏通大小何故但属小今明如法华云贪着小乘三藏学者又大论中处处以三藏对衍而辨大小故准此文以三藏为小乘若通论者小衍二门俱有三藏但是通途非别意也若唯通途如何消通法华大论具如四教广本中明(文)今考大本别意有三一小乘三藏部别故(大乘戒藏在梵网经)二小乘三藏隔异故(经律论学互相不融)三小乘三藏破旧医故(客医正术对破邪外)故名小乘为三藏教又苑师谓特违至教以小乘为能别之言者且大论法华皆罗什译论中既以小乘名三藏教故至译经二言双举为成偈文何必强分为能别耶问大论百卷末云佛在世时无三藏名但有持修多罗比丘持毗尼比丘持摩多罗迦比丘(文)佛世既无三藏之名法华何云三藏学者答竹庵云时有前后教有大小在前鹿苑十二年中正施小教经律论法但各任持佛亦不指三藏名小故云无也后至法华流通本经及大论中斥小立衍故以三藏别指小乘有无之旨可以意得化老云佛世非无三藏教名但无三藏法师名耳此释论意。
　　此有三乘根性(止)总则六道生死。
　　三乘等者声闻四谛教苦为初门支佛因缘教集为初门菩萨六度教道为初门理等八法具如四念处分别(云云)禀佛声教故云声闻生灭四谛者苦则三相迁移(生异灭也)集则四心流动(贪嗔痴等分)道则对治易夺灭则灭有还无圣教审实四皆名谛又苦者有为行无常逼恼复论三种一苦苦从苦受生故二坏苦乐受坏故三行苦常迁流故五衰八苦皆苦谛相因果不亡故有略云三有梵王无想无烦等五总在四种圣教别为三种有者为破外道计梵王为生万物之主故计无想无心为涅盘故计五那含为真解脱故二十五王三昧破二十五有出大经圣行品玄文第四委释六道或云五道辅行(二上二十五)引大论云佛去世后五百年中部别不同各回佛经以从己义故使修罗一道有无不同(文)又楞严第九以阿修罗摄在四道(天人鬼畜)文句亦云开鬼出修罗又六道诸趣无出胎卵湿化四生俱舍颂云。
　　人傍生具四　　地狱及诸天　　中有唯化生
　　鬼通胎化二　　六受欲交抱　　执手笑视妄　　初如五至十　　色圆满有衣
　　中有者中阴也地居形交但忉利以风为事兜率抱夜摩执手化乐笑他化但视四王化生之始如五岁儿乃至他化如十岁儿后利渐长自初禅去初生即长半踰缮那等兼有天衣在身也虽四生不同身寿有异生必有死俱是轮转。
　　一地狱道(止)感此道身。
　　此狱在南洲之下谓之正狱铁围山间谓边狱南洲有正有边东西唯边无正北洲边正俱无北洲造罪或入南正或入余边梵语者劫劫梵天下生故竺国言书皆承於梵今翻梵成华乃云翻译周礼有象胥氏通四方之语东方曰寄南方曰象西方曰狄鞮(音低低之言知也)北方曰译昔谓掌西方语者合云狄鞮诸经皆云译者以汉世多事北方北方之官兼善西语故今恐只是四方通称译耳如周礼四官通曰象胥八寒八热今以偈括之。
　　頞部陀尼剌部陀　　寒逼身疱及疱裂　　頞哳咤并嚯嚯婆　　唬唬婆三皆痛声　　六嗢(乌没)钵罗钵特摩　　第八摩诃钵特摩　　青莲红莲大红莲　　如次对三种身色(已上八寒)　　等活(斫刺磨捣吹活等前)黑绳(黑绳絣量后方斩锯)三众合(苦具众至合党相残)　　嗥叫(众苦所逼悲嗥发声)大叫(极苦所逼大叫称怨)六炎热(火随身转热苦难任)　　七极寒(若内若外自身他身俱出猛火互相烧害)下八阿鼻(或云鼻旨亦云阿毗成论明趣界受苦时命及形五皆无间)　　此八寒热根本狱
　　各有眷属其类无数等活等八狱各四门门各四狱谓煻煨尸粪锋刃烈河一狱十六总有百二十八皆名游增有情游彼其苦增故八寒亦具百二十八准妙玄第六说正理论等但云眷属故俱舍图热竖寒横於八寒边不列游增也更有孤独隔子轻系等狱遍在江海山林空中处经劫数等者俱舍颂云。
　　等活等上六　　如次以欲天　　寿为一昼夜(人间五十岁为四天王一昼夜四天王五百岁为等活一昼夜当人间九百万岁又人间百岁为忉利天一昼夜忉利天一千岁为黑绳一昼夜当人间三千六百万岁余如慈恩劫章)　　寿量亦同彼(等活同四天王五百岁黑绳同忉利一千岁等活苦寿如此可不畏耶)　　极热半中劫　　无间中劫全　　旁生极一中(难陀龙等寿一住劫)　　鬼日月五百(鬼以人间一月为一日积日为月寿五百年)　　頞部陀寿量　　如一婆诃麻(婆诃翻篅篅贮二十斛胡麻者今俗间所用盛米者是)　　百年除一尽(假使有人百年除一粒麻二十斛尽名为頞部陀寿)　　后后倍二十(第二疱裂二十婆诃麻后后六狱例增可知)
　　上品五逆十恶者猛利心作三时无悔曰上品如摭华钞下(云云)五逆即杀父杀母杀阿罗汉出佛身血破和合僧十恶即身杀盗淫口妄言绮语恶口两舌意贪嗔痴四解脱经称为火途。
　　二畜生道(止)感此道身。
　　畜字今多以触音辅行二上(二十五)云畜生者褚究许六向究三反并通若作褚六音即六畜也谓牛马鸡豕犬羊则摄趣不尽今通论此道不局六也婆娑云旁生形旁行旁故云旁生或云徧有徧五道中有之故也无明多者不过畜生又大论以三类摄之谓昼行夜行昼夜行又三谓水陆空长阿含广明(文)四解脱经称为血途中品者心颇劣前作之少悔。
　　三饿鬼道(止)感此道身。
　　辅行二上(二十五)云阇梨哆此翻祖父尔雅魂者归也尸子曰古者名死人为归人又云人神曰鬼地神曰祇天神曰灵有云饥饿谓饿鬼也恒被驱使此趣在阎浮提下五百由旬有阎王界是根本处亦有住阎浮洲者有德者住华果树林无德者住不净中东西二洲亦有鬼北洲唯有威德者诸天亦有随生处形(文)更论三类九种内障外障无障如盂兰盆疏四解脱经称为刀途今焰口施食正为饿鬼出生所供乃旷野神及鬼子母五百鬼子下品者作则便悔恶微劣。
　　四阿修罗道(止)感此道身。
　　修罗见天饮甘露而采四天下华酿海海中众生业力所持进失甘露退不成酒即誓断故言无酒无端正者此神謟曲男则不端女则端正故帝释舍脂是毗摩质多罗女无天者辅行云阿之言无修罗云天彼非天故文二上(二十五)有云与天斗战不有诸天故得名也鬼道摄者居大海边畜生摄者居大海底余如辅行及文句中楞严具明胎卵湿化四种之异十善者对翻十恶谓不杀等下品者随心胜劣后中例知。
　　五人道(止)感此道身。
　　人为万物之灵又人者天地之心五行之端(此依俗解)婆沙云五道多慢莫过於人又五道能息意者亦不过人洲者水中所居於此略知四洲住处下有三轮下风次水上金金轮之上有九山八海须弥居中铁围在外中绕须弥有七金山七香水海第七山外是曰土轮即四洲也四洲之外铁围之内名曰咸海具如俱舍弗婆提翻胜身身形胜故阎浮提亦云瞻部无热池侧有瞻部林树形高大其果甘美依树立名此方无故所以不翻西域记中翻名秽树瞿耶尼翻牛货俱舍钞云劫初时因高树下有一宝牛为货易故故以名焉郁单越翻胜处胜三洲故注寿一千岁者唯有北洲寿定千岁余三据极分为言未必全尔圣人不出其中者不生於彼而阐化也非不居彼准宝云经颇罗堕将六百人住郁单越八难如法数若论果报北洲胜南洲若值佛闻法南洲为上大论云南洲三事尚胜诸天况北洲乎一能断淫二识念力三能精进常者不易戒乃防非仁则不杀义则不盗礼不邪行信不妄语智不饮酒酒昏性故又此五戒四性一遮(酒乃遮制余性是恶)大小戒禁此为根本。
　　六天道二十八天不同。
　　天者俗解元气未分混而为一两仪既判清而为天浊而为地若释典中天名最胜亦名光明若横论三十三竖论二十八者且据一须弥以上也若统论一佛化境则有三千大千世界(三千者小千中千大千也三千是总大千为别总别〔变〕以别显总也)俱舍颂云。
　　四大洲日月　　苏迷卢欲天　　梵世各一千　　名一小千界　　此小千千倍　　说名一中千　　此千倍大千　　皆同一成坏(文)
　　一千个日月四州一一千须弥一千六欲天一千初禅天总名小千界为一二禅天所覆又小千如一千钱中千则成千贯大千则如千个千贯若以十万为亿则中千有十亿日月须弥等大千则有万亿光明但云百亿日月乃至百亿非非想天者有谓译本之误应云万亿今谓亿有四等一十万为亿(大千有万亿)二百万为亿(大千为千亿)三千万为亿(大千有百亿)四万万为亿(大千成十亿)光明乃据第三等也四禅非想唯一亦云百亿者以下望上故也瑞应经云三千日月万二千天地之中央者万即大千二千者中千小千也言佛生处是为三千之中又此三千同一成坏者须知成住坏空各二十增减有小三灾有大三灾俱舍颂云。
　　业道增寿减　　至十三灾现　　刀疾饥如次(十岁时刀兵二十时疾疫三十时饥馑)　　七日月年止(刀七日七夜疾七月七日七夜饥七年七月七日七夜矣)　　三灾水火风　　上三定为顶(二禅为火灾顶三禅为水灾顶四禅为风灾顶)　　如次内灾等　　四无不动故(初禅内有寻伺故等火灾二禅内有喜乐故等水灾三禅内有乐支故等风灾四禅无内外支名不动也)　　然彼器非常　　情俱生灭故(四禅虽无灾宫殿随报灭)　　要七火一水　　七水火后风(二十增减终有一火灾似此七火后复二十增减方一水灾似此七七火一七水后复有七火方有风灾总五十六火一七水一风成六十四大劫为三禅寿也又火灾兴由七日并现劫未坏时六日隐在〔双持〕上下世界坏时后六日渐出水灾起时由雨霖注后风灾生由风相击从下风轮有猛风起由增上业力随处生风北山云火灾洞乎九天旋岚荡乎三禅水则荡荡然於焉其间矣)
　　初欲界六天(止)他化自在天。
　　六欲义如前释又欲者希须为义六天通有情色食淫四种四天王者东方提头赖咤天王此云持国护持国土故居黄金山领二部鬼乾闼婆富单那也南方毗留勒叉此云增长令他善根增长故居瑠璃山领二部鬼薛荔多鸠盘茶也王有九十一子如灵感传西方毗留博叉此云广目亦云非好报亦云恶眼亦云杂语此王能作种种语故居白银山领二部鬼毒龙毗舍阇也北方毗沙门此云多闻处闻名故居水晶山领二部鬼罗剎夜叉也诸处建立天王堂事见唐天宝元年如僧史略须弥亦云苏迷卢此云妙高出水八万四千踰缮那山之腹去地四万二千踰缮那俱舍颂云。
　　妙高层有四　　相去各十千(始从水际第一级乃至第四级相去各十千踰缮那)　　傍出十六千　　八四二千量(此横广也第一级广十六千由旬第二层八千第三层四千第四层二千)　　坚首及持鬘　　恒憍大王众(第四级四天王)　　如次居四级　　亦住余七山(坚手等三皆药叉众亦云夜叉如次居下三层亦住余七金山是四天王所部天众)
　　又日月宫城五风所持(一曰持二养三受四转五调)齐双持山顶旋环山腹照四天下忉利者此云三十三山顶四角各有八宫中帝释殿昔世三十三人天帝为主於摩竭陀国修胜业故故同生此俱舍颂云。
　　妙高顶八万(径过八万踰缮那)　　三十三天居　　四角有四峰　　金四刚手所住(有药叉神名金刚手执金刚止住其中护诸天故)　　中宫名善见(见者称善)　　周万踰缮那　　高一半金城(善见外墙以金为之高一由旬半城有十门)　　杂饰地柔软　　中有殊胜殿　　周千踰缮那(城中有殿周千由旬)　　外四苑庄严　　众车粗杂喜(殿外四苑一众车苑随天福力种种车现二粗恶苑粗涩战器〔战扬〕天欲战时刀杖等现三杂林苑杂受欲乐故四喜林苑极妙之境观之无厌名喜林也)　　妙地居四方　　相去各二千(苑边有地去苑各二千由旬)　　东北圆生树(城外东北树名圆生挺叶开华妙香芬馥顺风遍满百踰缮那逆风犹遍五十缮那)　　西南善法堂(三十三天时集於彼〔如〕法不如法事)
　　注单修十善者异夜摩已上兼修定也夜摩翻时分亦善时云时时唱快乐故兜率翻喜足亦知足於五欲境生喜足故化乐於境变化而自乐故他化自在欲得境时余天为化於他化用得自在故注兼坐未到定者欲生彼四天自有欲界定力今未到定者未入根本禅也且尔注之学者宜审此六顶天更有魔天即四魔中天子魔也法华文句(第二十九)明三光天子是帝释内臣如卿相四王是外臣如武将(文)又帝释为地居天主魔王为六欲天主虽主欲界帝释四王欲行佛法魔不得制如感通传。
　　次色界十八天分为四禅。
　　正报之身是清净色非欲界垢染色也此准上座部立十八天若萨婆多宗唯立十六以梵辅大梵为一无别处故无想广果为一身寿同故若经部宗又立十七梵辅大梵身量别故(经部者佛灭后四百年初从一切有部复出一部名为经部立义准经不依律论)上座部中须明十八者以广果无想身寿虽同因果有异广果以无寻伺为因果无想以无心为因果禅者梵语具云禅那此翻定也摄心专注不流散故世出世间此禅根本各有支林功德如法界次第(云云)。
　　初禅三天(止)四禅九天。
　　梵者净也梵众是民梵辅臣佐大梵即王也世界成时最初下生劫坏之时最后灭去又三千有万亿梵王唯此是大千之中王名尸弃得为大千之主降此不得况统上冠下感德最胜有语言号令帝释诸天皆为臣也(具如文句及净名疏涅盘疏释)若辅行(十三)明首罗能倾覆大千亦尊为天主但无号令若余诸禅亦各以报胜为主少光者於二禅中光明少故无量光光胜无限故光音者以光当语言故新译云极光少净者意识离喜而纯乐受故无量净义例前可知遍谓周普无云者下依空居如云密合此无云首故曰无云然第四禅依何而住业疏云第四禅上云居轻薄如星散住不同下天如云密合福生者修胜福力方生此天从因彰名广果凡夫之果无胜过故无想者一期中间心想不行故无烦杂无热恼善相见善现相究竟无极此五天三果所居名五不还若俱舍旧图次第而上若准楞严第九居处似横如新图示又色究竟中有摩酰首罗此翻大自在天此四禅亦名四定诸文或云四禅八定或云四禅四定四在八数而重列者对下散地故俱称定对上四定乃称四禅义两属故也。
　　三无色界四天。
　　此四亦云四空天言无色者小乘宗计大众部云但无粗色非无细色成论宗云色是无教不至无色若大乘中如大经云无色界色非诸声闻缘觉所知如辅行引(六上四)今考释释签三(四)小乘说有是不了义说无色者乃名了义大乘反此空处者厌有色身思无边空作无边空解名空无边处识处者厌前外空复思内识作无边识解名识无边处无所有者厌无边识思无所有作无所有解名无所有处非非想者具云非想非非想处无下地想故云非想非无当地细想故曰非非想又舍二边想而入定者名非想非非想定余如法界次第释。
　　上来所释(止)实有苦谛。
　　凡夫有苦而无谛今初教所诠故云实有苦谛。
　　二集谛者(止)但见思耳。
　　集者招集为义惑与业俱能招生死也前云四心流动即指见思烦恼集体见者若云见理能断此惑即从解得名若云见即是假假即虚妄颠倒即当体受称思者名从解立入修道位后重虑缘真此惑即除名思惟惑(具如止观)若论当体即云爱惑从五尘起牵生三界又见惑者从法尘起能障真理染污无知者小乘中立二无知妙乐云染污无知无明为体不染污无知劣慧为体谓味势熟德时数量耳(文)通惑者通三乘人断尘沙无明则名别惑枝末通惑及界内惑此三皆望大乘得名。
　　初释见惑(止)合为八十八使也。
　　身见者依五阴身执为主宰边见者於身见上执断常边见取者於非涅盘执劣为胜戒取者非戒为戒如鸡狗等邪见者邪心取理拨无因果注利钝者造次常有曰利推利方生曰钝如计身见赞之则贪毁之则嗔於此不了曰痴以此陵他曰慢迷惑不决所以生疑五钝者亦名见中思亦名推利思亦名背上使若去背使亦亡故属见摄前云集谛虽在业惑今历四谛者惑是能迷苦是所迷又道灭虽是出世间因果由迷苦集故道灭亦迷也如不识病亦迷於药此四谛惑俱舍颂云。
　　苦下具一切　　集灭各除三　　道除於二见　　上界不行嗔(文)
　　此有亲疎之义如孤山作六十句颂解云。
　　苦谛十使皆具足　　身见唯缘苦境生　　集谛痴业有漏因　　灭谛无为无漏果　　皆非身见所缘境　　边见并及戒禁取　　此二随身亦不生　　是故集灭除三见　　道谛本为无漏因　　是故身见亦不起　　邪见既拨无圣道　　戒禁还须邪见生　　执取非道为真道　　是故则有戒禁取　　四谛具惑有亲疎　　苦下疎三亲有七　　执我我所为身见　　边见从身计断常　　邪见拨无因果法　　见取执劣以为胜　　禁取於非因计因　　疑则犹豫而不决　　无明迷暗不了故　　此等皆依苦境起　　是故七惑号亲迷　　贪嗔与慢三种惑　　不从苦谛境上起　　但缘前七背上生　　是故三得疎迷号　　集七四亲三种疎　　邪见拨无疑犹豫　　见取执劣痴迷暗　　三疎名目亦如前　　贪等只依四法起　　灭则三亲四是疎　　疎则前三添见取　　苦谛是劣执为胜　　是故见取得为亲　　今灭谛是胜妙法　　不可更言劣为胜　　但从邪见背上起　　执劣为胜名见取　　是故灭谛疎有四　　亲疎行相悉如前　　道八三亲五种疎　　亲则痴疑与邪见　　疎法望前加禁取　　苦谛戒禁则为因　　有漏果非无漏道　　妄执为因为果故　　则有戒禁亲缘起　　道谛真因真道故　　不可亲缘非因道　　但缘邪见起非道　　故以戒取为疎法　　道灭俱是无漏法　　非是执劣以为胜　　见取同前亦属疎　　但从邪见起其执　　总依俱舍释如上
　　(闲居编三十五)
　　上二界不行嗔者毗昙云无相害故有善欲故性寂静故心滋润故然上是伏而不行非能断也故法华蜈蚣蚰蜒喻嗔通三界又四空无色岂有身见邪虽无色身而有我执故经论亦云我见辅行五下约神我四句释十使增减且准有宗亦有细色沉才执主宰便成身见八十八使者且据见惑婆沙云九十八使者兼下十思故云也又辅行五(下十)以十缠加之为九十八乃论文所出不同耳今更示亲疎图。
　　
　　二明思惑者(止)故成八十一也。
　　此界系思异俱生思及推利思也(俱生者与形俱生如托胎时女则於父起爱於母生嗔男则反此矣)九地者所依得名非谓土石贪嗔痴慢各有九品今总云耳以大三品分为九品不言疑者见道已断此思既是障事从五尘起不历四谛断此惑时或直缘一真谛或四谛中随缘一谛故止观明见惑如四十里水思惑如十里水大经云初果所断如四十里水其余在者如一毛渧(谓迷四谛故如四十随缘一谛重数甚多故称十里又不横起故称一谛)。
　　上来见思不同(止)实有集谛。
　　诸文或以见惑名三结(身见戒取疑)或十六知见六十二见百八见或见思称上下五分皆是教门随根异说不可一准。
　　三灭谛者(止)灭非真谛。
　　灭者无为空灭义也对生明灭尚寄於修真理本净体非造作故四谛外别立真理故真理如月苦集如云道如却除灭如却已若云苦集是俗道灭是真乃约逆顺而说逆真为俗顺理名真也。
　　四道谛者(止)合为七科。
　　道以能通为义修圣道法通至涅盘或曰戒定慧或云六度或三十七品等皆教门开合被机不同若合成三学者戒摄三谓语业命定摄八四如意定根定力定觉正定余属慧摄或念根念力念觉正念通定通慧若以六度摄三十七具如辅行(七上二十一)又道品分四种一当分二相摄三约位四相生又通正通助通漏无漏亦漏亦无漏通大通小并如止观第七(四)具释(云云)又小唯正道大通正助今是小乘道品义当相生三四二五单七只八若约位则八正对初果七觉对二果。
　　一四念处(止)观法无我。
　　念是观不净等四处是境身受心法不净有五一种子二住处三自相四自性五究竟受谓领纳有三一苦受即苦苦二乐受即坏苦三不苦不乐受即平平之心行苦也无常则剎那不住无我则求我叵得。
　　二四正勤(止)三四如意足(欲念进慧)。
　　正则不邪勤则不怠如意足者念处正勤慧多定少今四是定定慧均等如心满足故瑜伽亦谓如有足者往还如意欲念等者乐欲得定念持於定进求於定慧者止观法界次第皆云思惟思惟观境定力成故慧当作思亦恐此是有慧之定举慧显定亦通。
　　四五根(止)五五力。
　　能生名根深固不动力谓力用排障遣惑。
　　六七觉支(念择进喜轻安定舍)。
　　一念觉了定慧平等拣择真伪进修正行心得法喜轻利安适(止观云除觉分除其浮动故得轻安)禅定现前舍诸妄念。
　　七八道(正见止正命)已上七科即是藏教生灭道谛明见。
　　四谛思无漏智语离邪妄业是净业进异苦行定修无漏念正助法命非邪食五邪四邪如辅行释。
　　然如前所列(止)更不再列。
　　藏通造六故狭别圆造十故广四教迭论至圆最胜又藏别不即故劣通圆谈即故胜四种四谛出大经圣行品止观第一委释欲略知者迷真有重轻故论生灭无生迷中有重轻故论无量无作又喻化城宝所各有迂直二通生灭如前无生者苦无逼迫相集无和合相灭无生相道不二相无量者苦即十界之果集即五住烦恼灭谓诸波罗蜜道即恒沙法门无作者阴入皆如无苦可舍尘劳本清净无集可断边邪皆中正无道可修生死即涅盘无灭可证。
　　然四谛中(止)是故然也。
　　声闻根钝支佛则利故支佛以集为初门也慕果修因且据凡位若初果去则云带果行因支佛不立分果乃云望果行因文义多途不可一槩又四谛果前因后且言三藏余之三教义则不定或云苦集灭道或云集苦道灭。
　　略明藏教修行人之与位。
　　古师有言顿悟即佛无复位次之殊释签云约理则证法无名约事则不无诸位故知诸师偏从理说华严云随其地位而得解脱(文)所以位者一者引物希向见贤思齐二者深识位次免生叨滥通明四教地位所出如妙玄第四委明下亦略示今藏教有四门一毗昙有门明七贤七圣二成论空门明二十七贤圣三昆勒论明双亦门四车匿论明双非门后二门大论虽指论文不度若空门虽胜於有门但二十七贤圣学人十八无学有九四教义云贤人有二圣有二十五(文二十七)而凡位不备今家不用(释签第五十八纸具引)今依有门明声闻位者有三意一者凡圣位足二者佛法根本三者符顺教旨四教义二(十七)云毗昙虽劣而是佛法根本是故佛去世后流传利物且大乘经论破小用小多取毗昙有门少用空门故须略出毗昙有门贤圣之位(文)又(二初)云三藏四门虽俱入道而诸经论多用有门乃至圆教多用非空非有门(文)七贤如今外凡三位内凡四位七圣者亦不出四果一随信行二随法行即是利钝入见道名(初果)如妙玄据成论十六心为见道即当初果若有门义当初果向三信解四见得前二转入修道之名(二果三果)五身证四教义(十四)判是学人即三果升进妙玄乃以四果向摄六时解脱七不时解脱(四果)具如妙玄(二十四)广解今不列七圣直作四果释者名义显故无他说也。
　　初明声闻位分二(止)初五停心。
　　凡常也圣正也又名贤者善直亦曰邻圣通论七贤皆具二义别论外凡为善直内凡为邻圣停者止义住义修此五法止住五过心者四种一草木二肉团三积聚精要四虑知今是虑知之心若泛论之义通四教(妙玄第五以五停对五品此通圆也四念处第三明停心义通於通别二教矣)今是三藏声闻助道四教义二云心既调停乃可习观(文)又贪等是境不净等是观通论则定慧调适故曰停心妙玄别对则念处名慧停心名定若禅门第二以五停心即五门禅则义该大小通於凡圣菩萨等修今此助门诸文亦异并图示之。
　　五停心诸文列次
　　
　　析玄不净居初等者彼注文谓顺三毒次第三毒后析果观为着我重者(观地水火风空识六界并十八界)散乱即随烦恼故居第五今以数息安於嗔痴之间一往列耳四文皆以数息居首者顺修禅人必先摄散入定故四教义二云今依禅门辨次第也(文)又诸文专以不净数息居初者妙乐(六十)引俱舍云入道要二门不净观数息(文)然诸文列次义亦随宜或五人各一或一人竖修或多或少不可一准四教义二云以病前后随人不须定执前后次第也(文)析界与念佛互存没者四教义二云开因缘观出界方便代也界方便与小乘念佛相同亦破境界逼迫障(文)又四念处一云问此中何不用念佛停心答作五度门则不用作六度门即须用因缘对等分念佛对逼迫障(文)又此用治诸文不同今略括示。
　　
　　若禅门第四明六种治皆出摩诃衍论文相与止观大同但兼治药病俱兼兼五第五名兼转兼不转治与止观异且兼至五与具治何别如五药具治一病不同药病俱兼也又兼转兼不转治彼文以难有解云只是兼治根性又能兼修转不转治故别开此又解云恐是具治异名即同四念处亦对亦转等既兼转与不转亦具兼治复以兼收对五种义足名略义含与诸文一揆学者宜详止观第七(十三)明六度治六蔽亦有四种谓对治转治兼治第一义治非五停义。
　　一多贪众生不净观。
　　六识妄心於顺情境上引起无厌故云多贪此之境观禅门第四明三种一外贪男女身分互相贪着用九想治二内外贪於己他身而起贪爱用八背舍治三一切处贪资生五尘等物用大不净观治析玄上明四种一显色谓青黄等作青瘀想二形色长短等形作坏烂想三妙触自他身分细软光泽作蛆虫想四供奉祇承适意用死想治也须知此与念处观身有异一正助不同彼正此助也二自他境别彼观自身此想他境三假实观异彼是实观此明假想故故知此当前示外贪用九想观也。
　　二多嗔众生慈悲观。
　　此观若准禅门义通大乘境观有三一非理嗔(欻起嗔心不问可否)修众生缘慈(一切众生如己眷属)二顺理嗔(人实来恼)修法缘慈(见一切法皆从缘生)三诤论嗔(着己所解)修无缘慈(能所一体慈即无缘)今小乘助观只是於违情境上忿恨不已名曰多嗔当彼第一众生慈耳法界次第明修慈悲喜舍四无量心今但慈悲析玄准俱舍论七周行慈辅行(九下五)依婆沙明九周行慈下当图出大率不过七境三乐七境者上亲(父母师长)中亲(兄弟姊妹)下亲(朋友知识)中人(非冤非亲)下冤(害下亲者)中冤(害中亲者)上冤(害上亲者)三乐者析玄谓诸佛(上)菩萨(中)诸天(下)乐也辅行引婆沙三禅(上)四事(中)经行处(下)乐也今谓析玄三乐未知何据况声闻助道与佛菩萨乐恐成过分宜以辅行为准盖辅行引婆沙云问为与众生何处乐答有说与三禅乐乐中胜故有说与四事乐已曾得故有说与曾经行处所有乐至所住处思惟令得(文九下五)。
　　
　　先亲后冤者从易至难顺心成观析玄第六观方与上亲下乐第七方与上亲中乐中亲下乐者一者次第修观未暇与故二者顺七周次第每一番用观先与上乐以为次第中下非要故在后时与虽前后境境皆三使冤亲等以破嗔障辅行开为九周者一顺从亲至冤次第与乐不待六七却缘前亲故二随机宜乐所修不同故且声闻自度何观众生施与他乐又复前境为得不得盖为破障且尔运心其实前人实未得乐故析玄上云问自身有乐可施於他忽若自身无乐将何施与答自身若无乐可施即运心将余诸天菩萨等乐而惠施之愿彼冤亲等众生得受如是等乐故又涅盘疏云虽欲拔苦实未拔苦皆是虚言虽欲与乐实不得乐此是假说(文)又行者用观当念冤雠如过去父母等方能冤亲平等与乐广如析玄上(云云)若大经十四梵行品明七境四番修观疏第十开作两番九周(指归钞第十二卷引)义属别教菩萨所修行相於今非要故故略不论。
　　三多散众生数息观。
　　散者攀缘思虑与定相违息有四相有声曰风结滞曰气出入不尽曰喘(今依禅门口诀若禅门云结滞曰喘出入不细曰气各有其义)不声不滞出入俱尽曰息绵绵若存数之则定数风则散数喘则结数气则劳(矣)数者从一至十不少不多令心不散禅门有四师一师数出息不急不胀身则轻利易入三昧二师数入随息内敛三师出入无在俱随便宜四师依四时用数今家正取第三师又不许出入俱数恐生病故梵语阿那波那此云遣来(入息)遣去(出息)即是三世诸佛入道初门通於三乘四教又用息明六妙门谓数随止观还净今且为小乘助道耳。
　　四愚痴众生因缘观。
　　迷倒不了拨无因果故云愚痴须知着我计断常并执性实三皆迷倒若明三世十二因缘则破断常若论二世十二因缘(前十支现在后二支未来)即破我见若明一念十二因缘(即是一念无明造业乃至生死)即破性执此准禅门若毗昙大经则以界方便以破着我随机不同也(六界十八界论开合如集解)三种十二因缘如妙玄三四教义二具明若束对三道如法数俱舍颂云。
　　三烦恼二业　　七事亦名果　　略果及略因　　由中可比二(后际略果前际略因中间广说可比知也补注十二引论具释)
　　又云。
　　从惑生惑业　　从业生於事　　从事事惑生　　有支理唯此(十二通名有支道理唯若此也广如辅行三下十四释)
　　又古颂云。
　　无明爱取三烦恼　　行有二支属业道　　从识至受并生死　　七事同名一苦道
　　若释因缘之义如无明因能与行支为缘乃至生支为因能与老死为缘故(具如析玄上)此亦名十二重城亦曰十二棘园亦名十二牵连(如玄签具释)成论更有三因四缘(释签十引)俱舍及大论明六因四缘(辅行八下)与十二支但开合耳且因缘义甚深愚痴众生何能观耶禅门云非谓如牛马等但聪明利根不得正慧邪邪心取理名为愚痴(文)此与支佛何异今助道破障略论三世支佛正观破惑必须逆顺两缘百千万世因缘等前引偈亦名果者七正是果何云亦耶如前指补注十二引论七以事为性故亦名果普贤观亦通名十二苦事又辅行(三中十四)云虽有十二二三为性三谓惑业事二谓因果(文)略因略果前准俱舍略其数也释签三云亦三世俱名因果而支数多少不同者具如俱舍云略果及略因由中可比二(文)若准婆沙谓前世略果后世略因者义乃全略既有诚证今姑存之考释签意正取略数以消论偈。
　　五多障众生念佛观。
　　止观乃云睡障念处乃云逼迫障禅门第四明三种障念三身治(彼通大乘今且明小乘助道也)障即恶业三种者一昏沉暗塞障(昏睡无记)念应身三十二相治二恶念思惟障(欲作五逆十恶等)念报身力无畏等治三境界逼迫障(身忽卒痛或见无手足火焚水溺等)念法身空寂无为治小乘当分亦有三身如光明玄若身对教前三各念一身谓生应报圆念法身诸身具足如辅行念处没念佛明界方便如前已示。
　　二别相念处(止)中间例知。
　　於五阴境修四念处为破四倒合五为四也受则六根对六尘义兼内外故独为一想行一向居内想起违从行阴造作故合为一夫道品有三十七独明念处者有三意一如来遗嘱二为成正行三阴境现前四教义二云念处是佛法入道要门虽有种种法门而佛遗言但嘱依念处行道(文)又四念处一云若无念处慧行一切行法皆非佛法(文)止观云大品云声闻依四念处行道菩萨初观色乃至一切种智章章皆尔故不违经又行人受身谁不阴入重担现前(文五二)又此念处别明属慧通亦有定辅行三云四境止心故名为定(文下十七)此总别相位应知四句四念处一云一境别观别正是别相性念处二境别观总三境总观别此二是总相之方便四境观俱总是总相念处(文法数具出四图)初则一药对一倒中间二句观心渐熟或别於一境总用四观或别用一观总观四境(今文略出此句阙前后二句)第四境观纯熟举一俱得也若析玄准俱舍疏前三皆别相摄第四句方是总相位今依妙玄四念处初句是别后三皆总又上停心破障至今念处唯观苦谛至内凡位方通观四谛已妙玄四(二十三)云七贤位人明识四谛(文)彼且通举应如今拣又慧俱无碍修性共缘三种念处念处名同义则有异至下释四果中更说(云云)心行理外名外凡资粮者从喻立也欲越三有以此为资使五分法身不至夭丧。
　　三明内凡者(止)亦名七方便位。
　　渐见法性心游理内身居有漏圣道未生故名内凡以定资慧修四谛观加功用行故云加行圣道之本亦曰善根暖者从喻如钻燧先烟春阳暖发得佛法似解也顶观四谛转更分明如登山顶明瞩四方忍者於四谛中堪忍乐欲亦忍可义世第一者善根最胜世间第一具如妙玄四(二十四)乃析玄等此四观行者俱舍颂云。
　　从此生暖法(从总相后生暖善根)　　具观四圣谛　　修十六行观(四谛为所缘十六行为能缘苦下四行苦无常无我集下四者集因缘生灭下四者灭尽妙离道下四者道正迹乘新译谕苦下空名不净灭下尽名静道下云道如行出略如辅行三下析玄上解据颂只是观於四谛而释签四云谓暖八谛十六行相有解云八字恐误有云以上二界四谛体同通解称八耳其实只观欲界四谛此位有三品)　　次生顶亦然(用观同前亦有三品)　　下中忍同顶(下忍徧观八谛中忍缩观明减缘行今云同顶者对后上忍唯观苦谛一缘一行故云也释签云下中忍同顶者具观四谛十六行相析玄亦云约初观说至下更明减缘行义)　　上唯观欲苦　　一行一剎那(此上忍合有一行二剎那心言一剎那此据满说)　　世第一亦然(上忍位中有二剎那一剎那尽余一剎那在名上忍满即入世第一今一剎那引入无漏故云亦然)
　　今通前图示及相违文相。
　　
　　中忍减缘行者若徧缘八谛修三十二行唯名下忍谓初依欲界苦修四行次例观上二界苦亦四行又观欲集四行次上界集四行乃至上界道四行若从前观从后减至上界道谛下唯修三行不用最后乘之一行名为一周复从前观从后减至第四番减上界道谛下道之一行到此能缘既无所缘亦减此道行与缘同名与缘同减故云减缘必减行(据初一行)减行不必减缘(据后三行)第五番减欲界道下乘行乃至最初欲界苦下空行总有三十一周皆名中忍位唯留一行并所缘苦境入上忍位(此位所留一行随行者所宜如释签第四云云)是则上四下三七缘与初行同名行与缘同减故释签四云七周减缘二十四周减行(文)据理实有七周减缘三十一周减行法数误列今别图之。
　　中忍缘行之图
　　
　　十六行义如辅行三下(十七)析玄上具释又上二界合一四谛者同一定地故以欲界现前比上而观故(析玄五义备释云云)此则伏三界四谛下惑至发真时故上二界同名比法忍智等又十六行行只是观门涅盘疏亦名十六谛者取谛审观察义故又此减缘行妙玄三(八)合作八番者以行从缘但约八谛为八周也四教义二云中忍作十番缩观者约后七谛以行从缘为七周开欲界苦下所减三行为三周总为十番妙玄八(二十八)曰三番缩观进成上忍者以三界不出四谛亦以行从缘减后三谛故曰三番诸文详略赴缘不同学者不必固执而自困也此四善根有何胜利俱舍颂云。
　　暖必至涅盘　　顶终不断善(释签四云忍位是进暖位是退顶是进退两际犹如山顶（文）今云必至涅盘等者四教义二云问暖顶退者何云性地答此人虽造恶堕地狱一人受罪不复重入有性地善根故能得圣果文有云顶有三品上品不退)　　忍不堕恶道(四教义二十二云下中二忍虽起烦恼恶业而不受三途犹受人天百千生若上忍成但有人天七生业在)　　第一入离生(此一剎那即入见道故同见道离四趣生)
　　余有难文略释于此妙玄三云但作二心观於一行如似苦法忍苦法智是名中忍(文)释签四云彼四心同一行一缘(文)二心者忍智二心虽在世第一后心发真而得在中忍位中义亦通修故云如似似彼世第一后心故释签云四心者缘行各二故云四心妙玄约一故故有二也有云二心者二剎那中忍位满云四心即四行减至一行一缘二剎那在有云四心者签云於上忍中亦修四行更有问答请捡详之玄签以难读者更考又释签四引论明修暖法从欲界至无所有八地各九品并一具缚总七十三人是则暖法通於三界涅盘经却云如是暖法是色界法非欲界有须知能修之人通於三界所发暖法依色界定发也签引评家云尽是色界法住定地法(文)涅盘疏作三义释云一多用定发暖法观从多为言二据中间三界皆能发於暖法而色界居中故言色有三据处为语色发暖易欲界则难(文)。
　　次明圣位分三(止)无学道(四果)。
　　初果见理破惑名见道二果去重虑缘真破思惑名修道四果惑尽名无学道然初果位从世第一后心苦忍真明於八谛下发八忍八智总十六心有门以十五心名见道为初果向至十六心是修道初果摄析玄空门以十六心名见道为初果二果去方属修道宗计不同不须和会今家虽多用有门高丽师欲令初学易解且准空门注见道是初果也八忍八智者俱舍颂云。
　　前十五见道　　见未曾见故　　世第一无间　　即缘欲界苦　　生无漏法忍　　忍次生苦智　　次缘余界苦　　生类忍类智　　缘集灭道谛　　各生二亦然
　　
　　一须陀洹(止)又名圣位。
　　预流者预入圣道法流金刚云入流或翻逆流逆生死流也此断八十八使婆沙论云二十八使见道断余六十使修道断(文)先达解云有二种根性若等观四谛者见道断八十八使若不等观四谛者见道中唯断三界苦谛下二十八使余三谛下见随修道断论中自定见随修断者乃是钝根。
　　二斯陀含(止)故更一来。
　　此果断欲界九品思惑前之六品於初果之后此果之前须论家家今先明欲惑润七返生死次通示超次根性后别释家家之义惑有粗细故分九品无漏智力故经七生私以偈括之。
　　初品润二生　　二三四各一　　五六共润六　　第七断三品(法数有图辅行第六上解)
　　所以须七生者成论云於七世中无漏智熟如服苏法七日病消如歌罗逻等七日一变如亲族法限至七代如七步蛇四大力故行至七步蛇毒力故不至八步惑力至七道力故非八(文)次示根性应云三三断四超住次超三超中开四北峰云考俱舍析玄辅行等只超次二义开为二断四超也。
　　
　　任断之人非全无观行但不及次断勤加功行耳次断者虽异任断乃对超断越次得名本断者辅行(六上十)云本得非想即是已断下八地思至十六心应名阿罗汉向但名阿那含者以凡地时有漏智弱但名那含若本断九今名三向若七八品得名二果断六品等名二果向断五四等但名初果(文)须抑退者意令此人此生必定起无漏圣道故(文出俱舍)小超准止观六释只云十六心满超能兼除欲惑诸品或三两品(六九)及前明家家超至五品乃至八品辅行解云此之五品(婆沙小超)同四品故(俱舍次断)随其本断(非本断超只是随其本时所伏而断也)品之多少而得为家家种子(八品名种子)及以无学向果等名(文)故知止观从浅而说考辅行意小超亦可超至四果又如止观云十六心后即有一念超果至那含或超至罗汉(文)昔人误定小超只到四向遂致曲解辅行向果二字谓之文倒乃四果向耳及定止观或超至罗汉及是大超今所不取(前图大超下注或云等乃是异说)然则小超既超至四果与大超何异须知小超凡地修观伏於见思至十六心或浅或深超果不定若大超人不论修观一呼善来直超四果又果本断世禅断思成三根性安得相滥大超根性昔人又分信法二行闻唱善来成阿罗汉即是法行十六心后超至四果即是信行(据前引止观)无稽之论今亦不然若大超引物希向有教无人又后通教菩萨智利二乘及与圆人便成正觉非无超义但荷负众生慈悲愿重教门不说也具如止观六云云家家者受生处不一也人中三洲天上六欲张王不同宫院等别故论天家家人家家不等家家平等家家(具如析玄下)俱舍颂云。
　　断欲三四品　　三二生家家(断三品则损四生后三生在断四品则损五生后二生在)　　断至五二向(断至五品名二果向)断六一来果　　断七或八品　　一生名一间(断至七品或八品犹有一生间隔)　　此则第三向　　断九不还果(七八为三果向断九方得三果)
　　此论颂一卷八品世亲造唐奘译今出第六贤圣品更有俱舍论三十卷九品造者译者同上皆名新译真谛旧译俱舍论十二卷及论释十二卷辅行所准正是新译若止观超断五品名家家乃准婆沙论也欲惑之体是正三毒贪嗔痴慢在痴摄七生断者观有明暗惑有厚薄余如上说三缘者一断惑缘能断三品拣异一品二品五品者二成相缘治彼三四成无漏根拣异本断未成无漏三受生缘更受欲界三生二生拣异即生般涅盘者三缘阙一非家家义俱舍论云即预流者进断修惑若三缘具转名家家(文重加类节)若断七八亦具三缘转名一间此约次断若小超人亦论家家具三缘否有云小超三缘不具(精英集)进法师云论虽不说义具三缘止观六既云十六心后即有一念超至那含(文)验知小超断见惑时兼发一念无漏之智即成根缘余二例说若尔与次断何别小超一念兼发次断必论加行况次断根性无超越义自可拣也前所引颂为颂次断为颂超断原夫止观验知颂文唯颂次断故曰此次断义(指所引俱舍)与今文同(会同小超得云家家)转赞云既曰预流者进断修惑则颂次断明(〔矣〕旧称无家家以判颂有功也)昔交师谓颂小超杂编破之谓颂次断或超次俱颂后复多说今并四直之学者请勿广誊增无益之弊辅行云若超若次进断三四(文六上)得非小超亦至四品那彼释家家三二处生故以五品功齐四品而总言耳非谓小超剩至四品止六引婆沙云次断五品名斯陀含向超断五品名家家次断六品名斯陀含果超断六品名一往来次断七品八品名阿那含向超断八品名一种子(文俱舍名一间婆沙名一种子有一品惑在故也)且次断五品名二向超断五品名家家又斯陀含与一往来那含向与一种子其义无别何分超次精微集云超次对辨皆有某意初对为显超次有异次人断五必六未受家家之名小超五品有命终者故名家家也中后二对为显超次是同中则俱名二果并号一来华梵互举后则影略互显名三向及一种子(文)宪章谓咎分过德用有抑扬未必全尔不暇评也止观六明小超云或三两品即是家家辅行云或三两品名家家者应云三四或恐文误或婆沙不同(文)准诸文说乃恐文误或论中亦有断两品论四生家家者故云或婆沙不同也杂编有云亦可断欲一二品五四生家家妙玄四云断欲界一品烦恼乃至五品皆是於向亦名胜进须陀洹约此论家家(文)文意既以一品乃至五品得论家家霅川之说或未为失但恐教门定故不应说也次断之人必断大品应唯三品何至四耶又断第八何不至九断大品已更进断小品有何不可不至九者有得果越界二义具如辅行(六上)任断七生何义不立家家之名有云教门方便立家家者为令圣者畏经生故速得证果任断根性不畏经生故不说也。
　　三阿那含(止)进断上八地思。
　　此果断欲界下三品思尽进断上八地思取证四果而般涅盘(此云灭度)就此释般那含此名从略乃是般涅盘之阿那含也旧对家家称为般般义无所准又此且论有余涅盘俱舍论云般涅盘者谓有余依有余师说亦无余依此不应理(文重加类节)止观六云次断初禅初品至非想第八品凡七十一品悉名阿罗汉向六种那含位在其中(文)辅行六(上六)引大论俱舍释之大论七种一中般二生般三行般四不行般五上流般(色界)六现般(欲界)七无色般俱舍七种前五如大论第六却取无色般(辅行脱一无字乃云但取色般并五为六)第七方立现般荆溪谓俱舍不立现般指七种中第六不立耳非谓论文不明现般若大论中则现般第六据二论六种一立一不立对释止观故有此言旧谓那含唯此一难自报慈尧法师释出莫不承用无他论也但诸文种数多少今准俱舍三七种图示然后对拣颂云。
　　此中生有行　　无行般涅盘　　上流若杂修　　能往色究竟　　超半超徧没　　余能往有顶(余字指不杂修有顶是非非想处)　　行无色有四　　住此般涅盘(辅行六上析玄上具释论颂七种先色次无色后欲般今图顺三界次第览者悉之)
　　
　　大论七种名同俱舍列次少异更不再出俱舍论云行无色者差别有四谓在欲界离色界贪从此命终生於无色此并前五成六不还复有不行色无色界即住於此现般涅盘并前六为七(文重加类节)色界徧没只十六天大梵是天主我慢无想乃界道所居故圣者不生此二天也俱舍复有九种即於色般合五为三有行无行皆生般摄即开三为九颂云。
　　行色界有九　　谓三各分三　　业惑根有殊　　故成三九别(释签五析玄下引论备释)
　　诸文或云五种独指色般或云八种三界七中加不定般(补注十四初引婆沙三界般中徧有不定进老示不定相乃约期心欲界便般涅盘或未能克却生上界而取证也或期生上界忽发宿习欲界即证色无色准说)杂心论七种妙玄所用於色界五初开中为三(速般非速般经久般)并后四成七毗昙有一万二千九百六十种般如释签第五具示色界中般者初离欲界生色界时厌苦心切即在中有而般涅盘故属色摄若至色界上生余天虽有中有不得论般为无宿习厌苦力故(如析玄下)无色不立中般者指归钞(十八)云经云无色众生无有中阴者毗昙法中说除四空余一切处定有中阴以无色界无处所故(文)又俱舍明随於何处得无色定於命终时即生无色前图中引五差者谓下中上上胜上极辅行六(上三)析玄下(十三)委释行相由此五禅生五净居又乐论议者恐就下界修观时说非生净居有论议也以二禅上无语言故(文)。
　　四阿罗汉(止)又名孤调解脱。
　　此位上八地七十二品思俱尽四智已圆(我生已尽梵行已立所作已办不受后有)无法可学名无学果亦名究竟(如析玄下)阿罗汉者文句一云或言无翻含三义故净名疏十引智论释云一杀贼从破恶以得名二不生从怖魔以受称三应供因乞士以成德(文因果对释也)多含不翻乃今家正意以三义翻之乃顺古耳若释比丘因名乞士等对举果名盖欲显大比丘之阶位也(如法华文句及观经疏)又前标声闻通凡圣位若阿罗汉局第四果此位所修三昧一名金刚二名重空三名电光(上二名如妙玄第四电光如止观第九电光义通初果金刚三昧通前五种罗汉重空别在不动罗汉所修)此果别号有二种三种六种九种及果性退不退今历示之先明二种。
　　
　　初时不时从缘得名次慧俱约观立号三坏不坏依境受称也或准正理论以时不时歒对慧俱若准妙玄四(二十六)及四教义二(十六)信法各二不得灭尽定者但是慧解脱得灭尽定者名俱解脱旧云歒对乃从正从多各对则旁正兼举以信行亦有带事兼修法行亦有缘空直入若坏不与慧俱同假名集准经论祖文列十义拣判慧俱后人束作五义一约性共慧人修性念处俱人修共念处(四教义二)二约正助慧人正道断结俱人兼修助道(光明句中四教义二)三约事理直缘真理名慧脱带事兼修名俱脱事者一带根本四禅俱人亦依世禅修六行观故二带无漏禅慧人但至观禅俱人具修观练熏修(止观第九婆沙亦有少分慧脱全分慧脱此有三根全无四禅下根也能修一禅至四禅中根也能修无漏禅至九想十想上根也俱人能修一二三禅下根具四禅中根修观练熏修上根也妙乐二云四禅一切罗汉并得次观等四俱解脱人方乃具足)三得灭尽定(如妙玄四二十六)已上三事俱人兼得也四约神变慧人十四变化俱人作十八变(文句二)五约三明八解俱人则具慧人则无若辅行云通通於六明唯局三(天眼宿命漏尽三也)诸罗汉皆能得之(文)此有阙具之义婆沙云若有一明二明名慧解脱(文)准知俱人三明具足次明三种。
　　
　　(性念处者亦名自性念处缘理断结除自性过共念处者正助合修缘念处者缘佛三藏及世间文字所缘处广也具如四念处一四教义二俱舍亦有三种罗汉各论三念处)。
　　慧俱略如上无疑者三藏教法四韦陀典天文地理一切通达故曰无疑四教义二云问不应别说无疑九种罗汉无此名目答此出智度论明欲结集法藏集千罗汉皆得共解脱无碍解脱也(文)既是大论开出在佛世时俱人所摄佛世且明自行入道是故诸文只云慧俱(六种九种皆无此名若集论明六种中有无疑法者与不动法名异义一非今无疑)释签五(十九)云得灭尽定但名俱解脱人以未修缘念处终非无疑解脱也(文)故知无碍乃俱人中胜者耳小大言之慧俱并小无疑乃名大阿罗汉妙乐一(三十一)引中阿含舍利弗问五百比丘几三明几俱解脱几慧解脱佛言九十人三明九十三俱解脱余但慧解脱荆溪云三明者即无疑解脱(文)须知三明是俱人得取其胜者复云无疑也后明六种附拣七种及列九种然后约六种明果性退否。
　　
　　六种约根性慧俱约观行九种乃根性观行兼举耳又九是空门二十七贤圣中之无学为答福田长者所问显福田之多赴机生善故又六种明二加行差别如析玄(下二十九)须者捡之果性退否者俱舍颂云。
　　阿罗汉有六　　退法至不动　　前五信解生(信行转入修道名信解)　　总名时解脱　　后不时解脱　　从前见至生(见得亦名见至亦是法行转入之名)　　有是先种性　　有后练根得(六种罗汉有先世种性定者有后来修练根性转劣成胜者如本是退法练成思法乃至不动或思练成护乃至进练成不动唯初退法是先种性无练根者又练根通资加修三位唯除见道以时速不能转根故)　　四从种性退(第一退法最下无处可退第六利根不退唯中间四种根性有退如第二退为第一乃至第五退为第四又此退性乃是练根非先定根性也)　　五从果非先(前五种从无学果退居学位第六则不退也亦是练根论退非先种性也非先二字总颂果性二种退者若析玄辨果退非先中云如第三护法若先是退法至果练成护法则有果退若先是思法后练成护法则无果退乃至结云即知果退唯约先是退法若先是思法等四性必无果退（文）此似只就退法根性论之更宜详考)　　非先有退者　　但据余四说(果退虽在前五若论非先唯中间四第一退法虽无练根不论性退不妨亦有果退之义)　　不动尽智后　　必起无生智(第六於尽智后能起无生智所以果性皆不论退余五有退以不起无生智故本住不动练根不动皆无退义)　　余尽或正见(五种尽智后或但起正见)　　此应果皆有(尽智后正见六种应果皆有)
　　已上颂语取析玄意略注欲学者便於忆持更详彼文可也且罗汉见思已尽已证无学所以有退者考论祖语(妙玄四（二十六）止观九止观九（十二）上十五)盖由信行慧解脱人不修事禅不得灭尽定或世智断惑但得尽智不得无生智遇着违缘还起烦恼故有退也(违缘者一长病二远行三谏诤四营事五多读诵又大经明五缘一乐多事二乐说世事三乐睡眠四乐近在家五乐多游行)又析玄谓非先种性者但是无学一道所成不得坚固故有退若是先种性由学无学二道资持坚固故无退(彼文更果退性不退等四句分别)然前五种未必全退有遇违缘者故有退耳故辅行(九上十五)云然慧解脱亦不并退有退义故说有退(文)又退者非久辅行云问退经几时答经少时乃至自不知退若自知退当修胜进方便复次彼烦恼现在前时心生惭愧速作方便如明眼人昼日平地颠蹶寻即还起(文)释签云此生之中必得无疑极至临终亦得无学故(文五十九)或曰前时不时各有慧俱不动既从时解脱生得非六种皆有退义耶答慧人未必一向论退恐只钝根有漏智断遇违缘者退今复图示。
　　
　　六种论退局第四果通辨四果退不退者析玄引三家一萨婆多云初果不退后三果退二大众部云前三果退第四不退三经部宗云初四两果不退中间二果有退(广如彼文)彼但注云三师难定今恐成诤略为和融辅行(九上十五)引娑沙云阿罗汉退牵二三果退犹如井砂上下有砖中间唯砂上砖若颓从上至下其中间砂岂得不颓四果如上砖二果如中砂初果如底下(乃至)初果之前更无有果若彼退时更无住处(文)不可圣退为凡夫也合彼初师然见道既有不等观四谛如婆沙云二十八使见道断余六十使修道断(先断三界苦下惑见)见既分尽果理未圆例如身子六住尚退后三果中断惑之智通漏无漏是则四果俱退俱不退三师之说说皆无妨碍子缚者见思烦恼果缚者五阴报质也灰身灭智究竟无余然身子入灭而均提答佛何云五分法身不灭耶释签(十)云无作之业至未来世名为不灭非常住不灭(文)无作业者乃功熏耳(云云)声闻自度故名孤调断欲九品立二三果上八地思唯一无学者止观云如险处多难多须城壁欲界多难多果体息也(文六七)故知上界定地少难唯立一果若尔七圣中二为见道(信行法行)二为修道(信解见得)二为无学道(时解脱不时解脱)复以身证对四果向者何耶有云位邻无学将断非非想惑特立此位如别圆之有等觉也今谓空有二论设位不等教门方便多少随宜耳妙玄明身证得灭尽定约似证也成论云不得灭尽定名身证者对四果真证夺而言之。
　　略明声闻位竟。

　　天台四教仪备释上
　　天台四教仪备释下

　　　　苕溪沙门　元粹　述
　　次明缘觉亦名独觉。
　　辅行(九下十五)引大论二十一云迦罗此翻缘觉亦名独觉(文)四教义二(十八)标云辟支迦罗此翻缘觉释中开二谓缘觉独觉新华严音义云二名各有梵语也毕勒支底迦此曰各各独行佛者觉也钵罗底迦此翻缘觉(翻译名义亦开二名)今谓梵音奢切难以考论恐迦罗名通大论义翻二种音义分二恐梵语复有别名故也缘觉者观内因缘禀佛教法独觉者观外因缘无师自悟文句(四七)引大论云独觉者出无佛世缘觉者愿生佛世(文)俱舍明独觉自有二种一麟喻二部行(如析上玄)若集解云慈恩基师引仁王经列独觉众又云释迦出世五百独觉从山中来至於佛所学者如何消释此耶(文)补注(六)亦引而释曰本是声闻根性以缘悟菩提故名支佛(文)今谓仁王经初本无独觉之名但云复有八百万亿仙缘觉慈恩意以缘觉一众诸经兼声闻而列之若二乘别列如仁王也然以缘觉称独觉者何耶盖根性不异名义互通如缘觉人虽值於佛乐独善寂通名独觉即慈恩所云也独觉之人虽无师教观外因缘亦名缘觉如光明云我不恭敬缘觉菩萨智者科为忏无佛世敬田恶业又独觉人亦通见佛文句(四七)引华严等独觉有三类一者知佛出世即先入灭或佛神力徒於他果二者出无佛世三者虽生佛世愿见佛故不即舍寿亦不被移(文中义具此三)五百独觉山中来者即第三类通义虽尔别释如前又二辟支各有大小准辅行(九下十五)有三义一具相名大不具名小二两大中现通者大无通者小三现通中说法大不说者小又四教义(四)宿世偏修性念处者小兼修共念处者大又先达立渐顿二义如辅行等七生初果后方极证为小顿证为大若与声闻对辨者如文句七(二十六)云二乘六义同十义别同出三界同尽无生同断正使同得有余无余同得一切智同名小乘别开十义者行因久近六十劫百劫故(一)根利钝(二)从师独悟(三)无悲鹿羊(四声闻如羊惊绝奔走支佛如鹿驰并顺)有相无相(五)观广略(六)能说得四果法不能说法得暖法(七有云支佛能说法令人得四果声闻不能说法不能令人得暖法)在佛世不在佛世(八)顿证渐证(九)多现通少说声闻不定(十)文中六十劫百劫者析玄(上一)明修行声闻利者三生钝者六十劫支佛利者四生钝者百劫(文)然则声闻胜支佛耶声闻但入见道支佛极证无学还以支佛为胜又有相者支佛无相者声闻分别功德论(五卷初谓字函)云身子有七相目连有五相阿难二十相独难陀有三十相难陀金色阿难银色(文)是则声闻亦有相耶元是声闻根性不论种相若是支佛转为声闻不妨有相四教义(二)云迦叶舍利弗等皆是辟支根性人也(文)若文句解形色憔悴谓二乘不修相好此以大形小不可为并又根利钝者别对支佛是法行声闻是信行通论各信法(文句五三十一妙乐六二十八)诸文更有侵习不侵习亦由根利钝故支佛不制分果四教义(二)释小独觉云本是学人在人间生或须陀洹七生既满不受八生自悟成道(辅行亦云七生初果)此似有分果者恐先是声闻根性出无佛世后证支佛是故云尔又恐据其行因借果名以格量非谓支佛教门所制更俟诚证(云云)别行疏云支佛侵习为浅处通教正习尽为彼岸(文此以三藏支佛通教菩萨合论浅处涅盘)四明记(上)云支佛修行不立分果深观缘起久种三多(作福供佛闻法)福慧既隆预侵二习(预者进侵习气非预先也此正释支佛不可连下文作难)虽未发真四流莫动(欲有见无明)名得浅处顿证极果名到彼岸通教菩萨正尽得浅处习尽到彼岸(虽未下藏通各开以对浅处彼岸)旧以此说为难既云预侵二习复云虽未发真故今科注以革异说况支佛谓理在习气外纵云侵习不云习尽言未发真义亦无失学者详之天亲论有四种声闻准例支佛亦具四种妙乐四(三十)又文句(四四)云今经但见声闻得解不见支佛者支佛是中根既值佛出现入声闻数随根得悟故不别标缘觉耳。
　　值佛出世(止)余七支为苦谛也。
　　三识下注气息者初托胎位中有暖识息三俱在母胎也名色者一七日至五七日皆是名色触者根境相对也有者业成能有果也分明三道因果广略如前若三世二世一心等义如法界次第备释。
　　既名异义同何故重说(止)故言缘觉。
　　机宜不同者声闻总观四谛缘觉别观十二无明缘行等境也若灭观下观也诸文更有逆顺等异如阿含明始无明终老死名顺观始老死终无明名逆观又止观禅境以有支在初此推因知果也释签先从受支起观此推果知因也(此如辅行又四念处约十二支观受观见明推寻观破之义)又支佛根利不制分果对声闻四果钝根而立恐是小教中正意若般若经明独觉向大乘同性经明支佛十地(集解引之)乃大部中被机兼说耳说十地等且示阶羌亦非制果不可为妨支佛自悟还受戒否若发无作未必更受。
　　言独觉者(止)故名独觉。
　　观外因缘无师自悟未必一向独宿孤峰(大论国王悟道缘如集解)华严明菩萨下兜率放光照之觉即舍身不觉即徙向无佛处设在此界亦是佛教所不及处愿见佛者不舍身不被移也。
　　两名不同(止)故居声闻上。
　　习气者惯习气分如器中香其香虽尽余气尚存统论诸文有三家二即今是见思家习耳大经云我衣我钵见习也舍利弗嗔毕陵伽慢思习也。
　　次明菩萨位者。
　　菩萨者具云菩提萨埵摩诃萨埵旧翻大道心众生新译云觉有情以上求佛道下度众生故此菩萨於当教内亦称大乘(如折玄)然教门所说全不断惑三祇百劫但是伏惑行因耳其意云何四教义三(六)云三藏之教正化二乘傍化菩萨若说菩萨断惑受生二乘即疑若结尽而得受生者诸声闻人得罗汉果将不受生耶是故不说菩萨断结受生也(文)又妙玄五(十三)云令生事善故作是说欲求佛者改恶从善(文)又四教义三(二)云虽修性念处而不断结为生三界度众生故(文)由教不诠中道应本故留结惑受生利物故藏菩萨不断明矣(杂编发轸钞有说不须烦引)若大论云声闻人言菩萨不断结使乃至坐道场然后断者是为大错又云岂有菩萨具足三毒能集佛法(文)此龙树申摩诃衍义以大破小故作此说非谓鹿苑三藏菩萨皆明断惑更委拣者初在鹿苑禀教之时及方等中横禀小者必谓实历三祇百劫伏惑不断若方等般若转入衍中来至法华会归一实定无始终三祇伏惑权小教门暂尔施设故得大论约实斥也虽无实行若释迦果后权示利生不妨自历三祇百劫故有尸弃然灯等事今之所辨且约鹿苑三藏当分故言不断法华文句六(二十七)引阿含五佛子释更与作字名之为儿四果支佛名佛真子菩萨不断惑子义未成(文)荆溪云大论斥权非谓全无(文)似成却有断惑菩萨今备引注之庶绝异论妙乐七(十七)云阿含至子义未成者既阿含中亦明不断结惑菩萨而大论斥权非谓全无(斥权云无立权则有是则大论唯云大错乃破权说非谓阿含全无不断惑者此段明经论破立旧云非谓全无子义者误矣)论云迦旃延造者从所造论及所计者说(此段明论斥执权者也)岂以会二还归阿含法华准旧十二年前一何可笑(此段因便破古古师不分大小菩萨及昧水牛白牛之异若通云会二乘归菩萨则法华开已仍旧同於十二年前伏惑菩萨故云可笑余释不当)止观三(十三)云烦恼脂消者名伏为消也故别行(下三)云但伏惑不断如无脂肥羊取世智为般若即此意也又俱舍婆沙意云下八地惑初修禅时先已断竟此有漏断亦是伏义如辅行三(下四)会释(云云)若止观三(十六)云得法眼照俗谛(文)此似先断尘沙者亦有漏智照得相似法眼耳故止观第五云三藏菩萨有漏神通非真起应世智分别非法眼明(文)。
　　从初发心(止)百劫种相好。
　　生灭四谛为所依境弘大也要制其心志求满足名为誓愿度者越生死流到彼岸也誓若无境名为彺彺愿不行六度其愿则虚又此化他四门徧学异乎二乘一门自行又二乘虽无破戒乃至愚痴行非利生不名六度盖夺而言之别对谛缘三祇百劫名四阶成道。
　　言三阿僧祇劫者(止)总别念处(外凡)。
　　阿僧祇劫此云无数时显其数多其实有数也俱舍云。
　　八十中大劫　　大劫三无数(谓一增减为小劫此一增减亦名中劫如劫章其小劫名自有十种当详)
　　二十增减为中劫八十增减为大劫积此大劫成三阿僧祇俱舍第十二引解脱经有六十数后失其八今阿僧祇第五十二辅行更引拂石芥子(一上)华严亦有一百二十更零三数总一百二十三数(新译四十五)非小乘中义(云云)释迦翻能仁亦云度沃焦(大论明如来遇佛缘如集解)尸弃此云宝髻非七佛中尸弃也常离女身及四恶趣者应具离五障(一恶道二贫穷三女身四形残五喜忘)故戒疏云初僧祇得五种功德(一生天二生贵家三男身四根具五知宿命)然妙玄但云初僧祇常离女身(四（二十七）四教义三二文同)释签三(十五)云第三僧祇始离五障方乃不堕(文)旧定云初祇但离女身第三僧祇方具离五障耳其如戒疏文何有云初僧祇有遇缘不遇缘异不遇退缘得离五障如戒疏若遇恶缘复有退至第三祇方得永离则如释签此说虽无文证义恐如是又亦可云初祇离障且约功能第三祇离乃据位说也成论以念处为位不退暖顶为行不退忍为念不退数论以下中上忍为三不退净名疏以暖顶忍为三不退各随义对不须和会。
　　次从尸弃佛(止)即暖位。
　　然灯者瑞应云定光集解引经作锭光(云云)七茎莲华者初儒童为五百道士讲论得银钱五百后问王家女瞿夷买得五华并女寄二华供养於佛故云七茎诸文但云摩纳五华奉散也(集解具引瑞应)释迦文者具云文尼亦牟尼此翻寂默瑞应经(有二卷言字函上卷初)云佛因记曰汝自是后九十一劫劫号为贤汝当作佛号释迦文菩萨已得记言疑解望止霍然无想寂而入定便逮清净不起法忍(文)既云便逮法忍乃证无生岂得三祇皆是伏惑孤山作疏判瑞应经在鹿苑摄疏云不起法忍者若论密意即圆地住证无生忍(文)神智补注亦判归鹿苑言不起法忍者乃是显露不定例同提谓今谓经文显说孤山何得云密提谓自论结益神智何得引例又旻智行解曰逮及也如法华云逮得涅盘者文句三(三十五)释云三祇百劫乃得涅盘逮之言远乃及耳文今谓法华但云逮得故作故作远及而释指在三祇百劫之后今第二僧祇乃云便逮法忍义亦未允净觉发轸钞下据玄签引证通教行因判归方等妙玄七(十一)云昔为摩纳五花奉散布发掩泥跃身虚空得无生忍既云断惑故知是通佛行因之相也(文)释签八(三)云昔为摩纳者具如瑞应然灯授记得生忍故知是通佛也(文)妙玄九(十四)明圆行中云儒童见然灯佛得无生忍行有真体(文)从进老唯经五义判在鹿苑一谈入胎但云贯日之精二游四门厌生老病死三明成道时方离三毒四委明降魔之事五始终不谈法界实相等若玄签证通圆者经文自局引用则通如依正法念明四种阿难演小成大之类也故知便逮法忍准经意解还是便及后时得忍之位更不退转以第二僧祇望声闻为暖暖必至涅盘故也今复考经上卷有云菩萨於九十一劫修道德学佛意通十地行在一生补处后生第四兜率天上为诸天师(文)且小乘经不明十地恐霅川之判为优则不起法忍证通佛因不妨断惑若降生等相在方等中且就三藏境本而说则亦无大害也后贤审之。
　　次从然灯佛(止)即顶位。
　　毗婆尸翻胜观亦云徧见优婆塞戒经云於迦叶佛满三祇者随机异说耳此明三祇等义并出大论俱舍婆沙。
　　经如许时(止)是下忍位。
　　尸毗翻与檀翻为施尸罗翻好善即戒善也羼提翻忍辱歌利翻恶世无道又云斗诤抒音汝酌取也弗沙亦云底沙翻增胜本住百劫修种相好因赞彼佛功超九劫故九十一劫而成道也螺鬓仙人名尚阇黎有画僧形者非劬嫔未知翻译六度满文应在三祇之后百劫之前福义缘起备在辅行(三下初)唯弗沙缘如集解引。
　　次入补处生兜率(止)即三藏佛果也。
　　此段具八相一从兜率下二托胎三出胎四出家五降魔六成道七转法轮八入涅盘梵王昔缘备在密迹经集解亦略引三转四谛法轮一示转谓此是苦等二劝转谓此是苦汝应知等三证转谓此是苦我已知不复更知乃至此是道我已修不复更修一一转皆生眼智明觉名十二行如文句及记释化城喻品(云云)维摩经亦云三转法轮於大千其轮本来常清净薪尽火灭者佛身薪智慧火身灭智亡名无余也大乘则云机薪既尽应火云亡。
　　上来所释(止)略明藏教竟。
　　三人三因大异三果小同同断出等约果言也由旬亦云踰善那此翻限量或四十里或十六里言三百者语出化城喻品三界处名为三百止观七(二)又约空观及惑对释(云云)。
　　次明通教者(止)故名通教。
　　此是大乘初门与三义共利根菩萨接入后教故四念处有三通义一者因果俱通通当教是二者因通而果非通即被接者是三者通别通圆即藉通开导人是谓别圆用通而为方便但成别圆因果人也言说是事即空故无若名共教但得近边共二乘失於远边菩萨受接二义兼收故云通教通前之义未见祖文。
　　依大品经乾慧等十地即是此教位次也。
　　此是三乘共位若备尽通教位义先达以五别三借说栝诸文一三乘共备别教始终位次二单借别教十地亦三乘共位三别为通教菩萨借别一教(此是三借是如止观第六破思假中辅行六上释然止观前二借合作一科皆共位故释中复开为两第三借作一科独菩萨故下复图示之)别为菩萨立忍名别明菩萨燋炷十地(具如妙玄四（三十）此名二别并前三借共为五别)大品更说十地菩萨为如佛(辅行明通二种如佛以释大品一别为菩萨立忍名第十名菩萨地到共位佛地故云如也又被接人至十地破无明能八相作佛似通教佛故云如也释签亦明圆教观行如佛相似如佛但非今通教所论)及被接等俟下略明先示三借。
　　
　　(单借十地既乾慧断见何位伏惑如辅行六上八云彼此地前通为伏惑通虽无位即未断惑不入地故文意指地前修观伏惑也)。
　　(又妙乐二（二十二）云或指地前假立七贤（文）燋燋十地亦以乾慧断见发真为初焰伏惑之位意亦例尔有云利根者即伏即断但未见祖语)。
　　
　　且通教十地已具何须借位及初焰等良以如来善巧被物机既不一教亦含容借别位名判通断证义蕴经论吾祖备明之也又初焰者妙玄四(三十一)云别圆各逗一种根性故用发真为初焰(别初地圆初住)通教为逗多种根性所谓别圆入通教含容取乾慧耳(大品明初地燋炷大论明三处初焰焰约能燋譬智炷约所燋喻惑三处者通别圆也三教含容通故曰别圆入通非被接义)若钝根者八人见地是初焰利者於乾慧即能断结即是初焰(文)且乾慧初焰三通言之是何根性须知论释燋炷虽通三教乾慧初焰只是通教忍名者大论为菩萨立三忍一伏忍乾慧地柔顺忍性地三无生忍三地已去乃至十地皆菩萨位(玄文具出)。
　　乾慧地(止)初果齐。
　　两地断见者止观六云三地据断见之初四地据断见之后皆不出观(文)辅行六(上七)以借别断见位对通教拣云通虽二地断时仍促三乘共故虽促复长(文)八人者止观云八忍也。
　　五薄地(止)烧炭成灰。
　　辅行六(上七)云言共声闻等者通教二乘七地以前与菩萨共名共声闻若尔八地已上过二乘地何故亦名共菩萨耶答以初名后从本立名不同别圆始终别故(云云)。
　　九菩萨地(止)净佛国土。
　　通教亦无中道应本以誓扶习而生三界道谓化道观即空观带空出假故云双流游诸世间譬如儿戏亦如幻师种种变现神名天心通名慧性天然之慧彻照无碍故曰神通化诸众生令生正见我成佛时来生其国故云净佛国土。
　　十佛地(止)炭灰俱尽。
　　七宝天衣异木树草座表殊胜自然也通亦是丈六之身或十里百亿神通变现耳住空故劣住中故胜以通教被接有合身义故云带劣胜应旧问别圆成道在初寂场鹿苑唯明三藏成佛今通教佛为何处成如法师云只一金刚土台成道四机所见不同若华严鹿自论大小两始不可以转法轮难成道也合明八相但此文略正习俱除者兼前总举。
　　经云三兽渡河(止)即此教也。
　　河喻空理菩萨正习俱尽如象得底支佛侵习如马次深声闻断正使如兔最浅此出涅盘经又经云等文在中论恐论引经故云经耳指偏真为实相菩萨至果名佛不名佛者据因而说又恐以中夺偏故云也。
　　此教三乘因同果异(止)同证偏真。
　　三因大同三果小异异则习尽不等同乃共观即空不同三藏谛缘度别分段者支分形段三界生死也。
　　然於菩萨中有二种(止)故言通后。
　　利根通后者被接也被字去声如来被下之义接即点示接入也究论此多就通论复是定教及非秘密原夫如来出世直欲众生悟佛知见由机不等从实施权具谈四教於四教中机又不同复於权说言中巧妙点示实理故有被接(点示之相妙玄二四明别圆接通中寄三法以示三根解源谓非漏非无漏空不空一切法趣释签三（十九）解云云具论则有四正三接虽有三接不出四正)圣教来此如涅涅盘七种二谛大品八地闻中古师不晓遂兴诤论有二十三家明乎二谛唯庄严开善擅风流之名庄严谓佛果出二谛外(即今被接)开善谓佛果不出二谛(通当教佛)吾祖妙契佛意深究化源故明被接则佛旨教文俱无壅矣此利根菩萨才证真空即为点示若钝根菩萨同二乘人至法华会方乃会入又别圆接通接圣不接贤接真不接俗若圆接别接俗不接真接贤不接圣更有三根及按位胜进按位者以位对位胜进者次第差降升前进后也大纲既得网目可寻。
　　问何位受接(止)别初地圆初住。
　　三根者此就利根受接以论若妙玄明三根解源通教钝根及别圆接通合为三也上根三地四地等者二地俱断见惑总而言之若究论须至四地以通三地未出观故辅行则云四地为上(义兼五地)六七为中八九为下(文)今进一位者教位从容文或进退故不同也又经论说多附下根所接之教者合云能接似即按位真即胜进今但十向辅行则云七地以前入别十住八地以去接入十行知佛证法是入回向(文)又妙玄教正具明三接止观行正但论一接若真位受接者受应作被谓用真位以被接也若欲文顺应改二句云若入似位若入真位则答进入何位之问。
　　问此藏通二教(止)则一槩为利。
　　同而不同者断证虽同教行有异界内者对方便等土说析色入空者外计析至邻虚今总观生灭对破外道汝析非正亦名析色义备辅行(三下一十五)初门者通后别圆故体色入空者诸法如幻当体即空槩者平斛木也。
　　问教既大乘(止)略明通教竟。
　　朱雀天子南门也今指通教为共般若通言方等若论共部方等义疎如前已说。
　　次明别教者(止)此并别教之相也。
　　教等八法皆别者独被菩萨三谛隔历三智次第三惑前后五行差别位不相收一因逈出一果不融无量四谛如前已明二乘纵於方等般若得闻别法亦皆自谓非己志分。
　　华严明十住(止)岂得定说。
　　华严前无十信后无等觉於十住品前明十梵行自古讲者指为十信四念处(三初)云於十住中多明圆义於登地中多明别义(文)故华严位义通圆别今且示别故云住行向为贤十地妙觉为圣本业璎珞亦明六轮(如法数对)金光明指真谛所译胜天王般若也五行者圣梵天病婴儿也又仁王般若明五十一位但无等觉四念处(三)云璎珞结诸方等仁王结般若法华在后不明次位但决了诸权而入於实涅盘亦不明位同开佛性入秘密(前是一部之后故结法华是一期之后故不结具故彼文有人欲指楞严六十圣位是结醍醐纯圆修证其义似明非祖文意)。
　　然位次周足(止)自下细释。
　　此凡圣位中有教证二道地前属教登地为证此约行教证也又一教始终俱为教道若说十地已证之法名为证道此约说教证也(玄签借用证权实部则具四种辅行释别教教权证实但明三种)复论竖入横学两种四教释签十(二十七)云别教复有四者别教十住修生无生十行修於无量十向修於无作登地证於无作故云有四又十行中习诸佛法具足入於一十六门亦名为四问住已习八何故行中更习十六答前是自行随用一门后为化他是故行中更习前八是故十六俱须广习(文)更有三根出假十信上根十住中根十行下根(四教俱论三根出假如止观六（二十三）)又对五忍十信伏忍十住信忍十行去柔顺忍十地无生忍妙觉寂灭忍(妙宗中（十八）亦对圆位)若论真缘则地前为缘修登地为真修缘谓作意缘念真谓任运相应元是地师之义今家复加观义空假为缘中道为真通圆亦有此之二义(云云)六种性习如下对。
　　初言十信者(止)通教乾慧性地齐。
　　信等十名楞严具释但彼文在圆今别位耳此云伏见思诸文有云伏五住盖别十信伏惑有通别故别论见思通则五住此位出假即名上根净名疏七(二十一)云菩萨化物心重自行则轻故慈悲重者不务断结从相似空解即便出假见思未破故云有疾(文)既能出假破尘沙否净名疏记无文或云伏见及上根十信侵习七住已前此两位皆破尘沙者未详。
　　次明十住者(止)行三百由旬。
　　十住乃至十地别名学者非实并略不释备在集解须者往寻习种性者璎珞经上卷(贤字函)明六种性以对别位(净名疏第九亦借别名以显圆)今家玄签四教义戒疏等并依经列四念处中少有不次又地持论略明二种(亦名经弥勒造贤字函)如戒疏列六种后复用二种及对教证前后生报佛法佛并图而会伸之。
　　
　　六种性者种别性分也地持第一云种性者名为种子名为界名为性(文种子不同有六界分)又性通六位种局在因故前四名种等觉虽因望前称觉二种者地持经云略说二种性种性者是菩萨六入殊胜展转相续无始法尔是名性种性习种性者若从先来修善所得是名习种性(文)戒疏以六种对位后复明二种者以六位不出地前修习登地证性故用地持结摄六种虽不显标意必如是况梵网是华严结经地持正宗华严故宜用彼结摄璎珞又与约行教证其义宛齐故复例之自古以戒疏文难今备引注戒疏云性习二种若据位分习种在前性种在后若据行论性习同时前后不定(标约行中义)依体起用(约中道理起观行用)先明性种后明习种寻用取体(从自行用取中道体)先习后性(自依体下释同时不定义)与教证二道相似就位以论教道在前证道在后(约行故证)据行论之教证同时前后不定(此标)依体起用先证后教(望证道理起教道用)寻用取体先教后证(寻教道用证中道体)习种能生报佛性种能生法佛(文地前既论自行修习至果合生报佛登地证性合生法佛智与体冥任运起用故不论应佛也异解备诸章藻)梵网经中更有六种一习种性二长养性(只是研习增长与习种性通对十住)三性种性四不可坏性(俗谛建立故不可坏与性种通对十行)五道种性(十向)六正法性(通收圣种等妙三种)。
　　
　　慧眼者古德五眼颂云。
　　天眼通非碍　　肉眼碍非通　　法眼唯观俗　　慧眼了知空　　佛眼如千日　　照异体还同
　　妙玄三(十一)云十住正修空傍修假中十行正修假傍修中(文)谓期心为傍也初住断见即离四趣身子昔生至六住有退者此见思俱断思既未尽见亦余残故有退堕如四明答日本难(云云)。
　　次明十行者(止)成道种智。
　　诸文云十住修空断见思十行修假破尘沙十向修中伏无明此以观对位也若云初住断见二住至七住断思八九十住断界内尘沙十行断界外尘沙此约惑分齐也四念处四云十住断界外上品尘沙十行断中品尘沙十回向断下品尘沙(文言三品者生无生八门为上品无量四门为中品无作四门为下品)此以惑从教也以别是界外教或纯用假观摄故然尘沙惑体只是见思无明就菩萨化他分别药病得名尘沙就众生论通别见思耳妙宗云见思重数如尘若沙(文)又复断尘沙之相以修假观名伏观成俗显为断也若尘沙习懒於化导且三品尘沙与三根出假何异盖三品尘沙约一人竖论三根出假约三人横辨又三根出假通乎四教三品尘沙局在别论又此十行明横学四且无作四门为圆为但若圆无作十行位浅尚未修中如何能说以此化他耶若谓但中释签五(初)云若附彼教而为相状(文)既附彼圆岂应是但杂编五(十四)云十向圆修可由实道(智转行融乃修圆中)十行无作且顺权方(只是但中无作)良以修中之位已深出假之位尚浅位深故知昔日化他无非妙行位浅故知将来自行亦是但中不可以实难权以他妨自(文)其说切当学者知之附彼圆教者但为明於无作相状能附岂可全同深位然此出假若果但中圆机起时将如何赴之当知圆机自感圆应十行出假乃教道说无稽之问不足评矣。
　　次明十回向者(止)居方便有余土。
　　回事向理回别向圆行者至此空假心满智转行融但无中体乃修圆中四念处云别向圆修霅川云可由实道(杂编但不合云只缘被接方曰圆修)若妙玄云十回向始正修中此中但理不具诸法者教道所说三观次第是故云尔今约圆修乃是约行注云行不退者化他行满无退转也前七住还断惑证空名位不退后初地去名念不退中道正念二边莫动。
　　次明十地者(止)十法云地。
　　注云乃至等觉俱名圣种性者据同证论准经必须开等觉性无功用者不加功力任运流入初地即同初住分身百界二地去十倍增之又二地去各断一品无明乃教道说八相者一生兜率二托胎三住胎四出胎五出家六成道七转法轮八入涅盘(华严亦列降魔如前示)五百由旬者三界加方便实报五百约惑加尘沙无明约观加假中也宝所者喻分证寂光。
　　更断一品无明(止)即此佛也。
　　破十二品称为妙觉皆教道说莲华藏世界如华严经华藏世界品说钝根者迷中重故。
　　有经论说(止)略明别教竟。
　　八地入无功用如华严妙觉位但破一品无明未见所出至六地断思与罗汉齐者取十度义以第六般若空慧断惑故也如止观第六借位中(云云)十度者六外加愿智力方便三贤者别住行向住果报土义则属圆此仁王经偈文别教更有纵横之义非此可尽。
　　次明圆教者(止)圆建立众生。
　　圆者法界无外佛魔同途理事双融唯心唯色三千三谛妙不思议也禀斯教者圆观三谛圆伏五住圆断三惑一行一切行一切行一行圆位例然妙用庄严故云自在四悉普益故曰建立具如止观第一引华严(云云)。
　　诸大乘经论说佛境界(止)并属圆教。
　　初发心者三因开发即初住位二住已去莫不皆然故结云四十二位薝方等者观众生品天女弹斥身子之文一心五行者经云复有一行是如来行所谓大乘大般涅盘佛性之理有人入大海浴亦涅盘文娑伽罗此云咸海随处受名如华严也梼香为丸出楞严三昧经清凉有解如义例第七喻疑显正(云云)。
　　今且依法华璎珞(止)八妙觉。
　　法华但有五品六根璎珞具明五十二位妙乐(三四)云若云圆位六即亦足何须更列四十二耶以分真位长故借别位分其品秩(文)昔贤据此谓圆教本无位次但借别显圆今谓妙乐意以五十二位在经论中多被别人祖师用释圆位故云借耳又有云五十二位名虽在别圆亦同用以分深浅岂可圆教全无位次大品四十二字华严初住八相法华五品六根等皆圆位义也故曰显一理则始终无二存诸教则因果历然既禀教修行安得无位耶妙玄(五)又拣诸文开合有四一开前合后如大经三十三天(住行向为三十地等妙为三)二合前开后如仁王十四般若(合三十心为三十地为十等觉为一总十四忍转入佛心名之为智)三前后俱开如大品四十二字(对四十二位)四前后俱合如法华开示悟入及游四方(对四十位)又楞严明位有六十前加三渐次(名字即)及立乾慧地(观行即)向后地前立四加行并常五十二共成六十。
　　初五品者(止)故名随喜。
　　
　　对三慧如文句又妙乐十(十二)云何故现在唯四信灭后立五品答其义既齐四五无别但是灭后加读诵位为第二品耳(文)妙心体具者介尔有心三千具足此具妙故即空假中一念既尔一尘不亏心佛众生三无差别解行之要学者当知。
　　内以三观(止)妙觉彼岸。
　　五悔者初可名悔余四云何劝请则悔请佛入灭随喜则悔嫉他修善回向悔於悭吝发愿悔於懈怠也理者无生理忏也事者作法取相也此三忏法通大小乘具如光明文句又能观名理周所缘即忏悔处若忏悔名梵语忏摩此云悔过华梵双举也十恶者文中阙杀生一恶口有四恶普贤观云舌根起五种恶口不善业者准优婆塞戒经加说无义语故云五种。
　　莫见此说(止)寻之思之。
　　此斥偏执理性无修无证轻侮圣教不敬尊容乃堕外道自然之计唯我智者建立解行了修即性全性起修性虽本然修常宛尔故清凉国师云撮台衡三观之玄趣使教合亡言之旨心同诸佛之心不假更看他面鼠唧鸟空者愚人谈即谈空有言无旨如怪鼠之唧鸟声之空空也广在经论者称性即具义备圣典故请寻之。
　　二劝请者(止)例此可知。
　　回向者回自向他回因向果回事向理如回声入角响必远闻发愿者前之四法以愿要心如画有胶如坏得火又四誓为通清净业等为别愿五十校计经云始自凡夫终至等觉皆行五悔等觉尚尔人何弃焉。
　　二读诵品(止)与别十信位同。
　　化功归己者此据功成入位而言也若止观安忍中令修三术诫勿领徒虽明品中修於三术意诫初心为他损己又品位虽说须守观心若逐外有妨是亦须诫意各有主文或少殊此约观行成就五品在十信前若准普贤观即品信合说又吾祖居五品获旋总持并如别辨。
　　次进六根清清净位即是十信(止)故定属圆信。
　　六根清净如法华法师功德品说仁王云者波斯匿王所说偈也十善者即不杀不盗等十此善顺胜人天业。
　　然圆人本期(止)自然先落。
　　品位圆伏信应圆断云何此中二惑先落将非与彼别观同耶当知三观绝待事理顿亡就观论功故名圆断故净名疏有切葱喻然观有微着迷有厚薄故强分三惑二惑先除矣况圆人本知惑体无二与别解行逈不同也辅行(九上)云从初已来三谛圆修与次第义求不相关此论粗惑任运断处与次第齐(文)又指要云圆人始终用绝待智惑何次第此乃约智分惑也(文)。
　　永嘉大师云(止)故言三藏即劣也。
　　同除四住此处为齐等乃天台妙玄位妙中文永嘉集中引用之耳昔传五代之后我宋之初台教泯没因钱氏读永嘉集至此不解问于韶国师国师指为台教中语遂求於海东由是高丽观师赍教部来使始复兴焉今称永嘉盖有由矣一切处住地者我见为本计着无量名一切处又见通三界故名一切。
　　次从八信至十信(止)行不退也。
　　虽约位格量圆别即离不可一混。
　　次入初住(止)念不退位。
　　此有三节初内证外现次华严下引证斥失三中观下总结一品无明者仁王开十地为三十品以一品分三断前二品尚在方便断三品已方入实报此皆教门分判其实惑体前后不异不纵不横者异乎别教修纵性横及因果纵横也释签云虽一点在上不同点水之纵三德亦尔虽法身本有不同别教为惑所覆虽二点居上不同烈火之横三德亦尔虽二德修成不同别人理体具足互不相收(妙宗上广示)三点三目出大经哀叹品西方有新旧二伊旧伊如横川走火点水之纵新伊如此方草书下字细画相贯不纵不横摩酰首罗有三目八臂八相者华严云或见入胎等既皆云或一一相中皆八相故涅盘云发心毕竟二不别如是二心前心难发心即初住毕竟即妙觉也龙女成佛文从权说以证圆经成佛速疾若实行不疾权行徒引机实义等理不徒然广如妙乐(云云)诸声闻授劫国名号须结缘故。
　　次从二住至十住(止)此是一生补处。
　　爵有五等谓公侯伯子男也等觉所断为正为习若云习气此文乃云一品无明妙玄(五六)亦云观达无始无明源底断最后微细无明(文)若云正使净名疏(二)却云无复余习者圆教始从初住终至法云圆断诸见犹有习在等觉入重玄门千万亿劫重修凡事见理分明习气微薄事等微烟(文)须知等觉有正有习如净名疏五(三十五)云住等觉地余有一品及习气在(文)若言入重玄门但断习为释经中叹等觉断德无复余习之句且据一边而说又垂裕云犹有在者此以元品无明名为余习(文)。
　　进破一品微细无明(止)即圆教佛相也。
　　父母者能生阴身楞伽云杀无明父断贪爱母诸法是境般若是智境智冥契故皆不生虚空座者非如大虚义彰圆徧妙玄云或言道场虚空为座一成一切成毗卢遮那舍那释迦三佛具足遍一切处(文)今云法身从胜而说复顺圆教指修即性不离三土即住寂光寂光有相非此可尽。
　　然圆教位次(止)略明圆教位竟。
　　六即义者性德三千事理不二也全由性具故六常即如初一位在迷在事然与极圣毫发无差情想未亡即不妨六故知只一十界理则俱理佛界亦迷成则俱成十皆究竟以一一法皆三谛故蛣蜣成佛义可准知六即意者为免叨滥及生退屈如文又理同故即与初理即两个理字为同为异盖理义是一受名少殊理同则圆论法体理即则贬彼无修虽尔少殊理不可异。
　　然依上四教修行(止)可以意知。
　　此下明依解修行虽义通四教而正意在圆故方便十乘一依止观今文阙明四种三昧(常坐常行半行半坐非行非坐)及十种境(阴烦病业魔禅慢乘萨)止观明常坐观阴入等境(二)十观非有百乘若无十境乘则无体若无十法名坏驴车入道之要殆不可须臾离也。
　　言二十五方便者(止)五行五法。
　　善巧调停故名方便此二十五为远方便阴等十境为近方便又二十五法为通方便通四三昧故方等梦王法华六时五悔为别方便止观云譬如陶师若欲得器先择良处(具缘)息余际务(诃欲)治身内疾(弃盖)调於泥轮(调五事)作而不废(行五法)得此譬意五如指掌若欲造修当寻止观(云云)初心略释五科纲纪先读止观大意。
　　初明五缘者(止)三教授善知识。
　　在家戒者五戒八戒出家者沙弥十戒比丘二百五十戒颂云。
　　四重十三二不定　　三十九十四提尼　　一百众学七灭诤　　总论二百五十戒
　　若论篇聚者夷(僧有四重尼有八弃)残(僧十三尼十七)提(僧三十舍堕九十单提共百二十尼有二百八)尼(僧四尼八)吉(僧尼同百)为五篇夷残兰提尼吉为六聚开吉罗为恶作恶说为七聚(罪结齐五报劫齐六因果杂摄齐七兰有三品不入正篇不定七灭篇聚不摄亦属吉罗如南山戒疏释)此局声闻戒梵网十重四十八轻经大乘顿制凡有心者皆得受之更有大论十戒大经十戒五支戒通大小乘具如玄签及止观记集解略引(云云)粪扫衣者世人弃而无用义同粪扫集缀为服三衣者安陀会五条郁多罗七条僧伽梨大衣迦叶十二头陀此当其二大论六十八云一兰若二常乞食三粪扫衣四一坐食五节量食六中后不饮浆七冢间八树下坐九露坐十常坐十一次第乞食十二三衣(文)百一众具者百物器用各畜一件也此外为长物若畜长者律令说净词云大德一心念此是某甲长衣未作净为净故施与大德若三衣持护加法等词略如六物图广在律钞僧中净食者结净地以摄食故云净食处三者上根深山中根树下等下根伽蓝缘务有四一生活二人事三技能四学问。
　　第二呵五欲(上)及诸好触等。
　　色如热金丸执之则烧声如涂毒鼓闻之则死香如毒龙气嗅之必病味如热沸密汤舌则烂触如睡师子近必被啮齿丝竹者具有八音金石丝竹匏土革木。
　　第三弃五盖(止)悔疑。
　　五法覆心故名五盖前对五尘名欲此则转入意地掉悔者掉举通身口意疑自疑师疑法。
　　第四调五事(止)调食不饥不饱。
　　眼食定外各调身息心入住出时合调涩则结滞滑则不细余如前示。
　　第五行五法(止)可尊可贵。
　　一欲二精进三专念四巧慧五一心此名法船以一心为船柁以慧为点头余为橹棹。
　　此二十五法(止)临时审量耳。
　　虽名方便义亦通正修之中如调身心及知识等余准可知。
　　次明正修(止)余教例此。
　　观必托境文略不明此十乘者次位等三虽非观法并由观力相从名观故名十观又备此十令观可成故名成观亦名成乘又前之四法用无前后通塞等三成就前四次位等三以判前七又前七正明车体及以具度后三祇是乘之所涉若无所涉运义不成(辅行)上根唯一法中根二或七下根方具十又前六正观第七助道(大意)斯是一家入道之本不可率尔言其始末应投哲匠深究宗源玩味圆顿止观入心成行绵续佛种光显大教今抑寄十问以诱新学庶达观者因为开示问事理二造约一念明圣祖极唱本何经论问理具事造两种三千当修观时如何用与问妙乘三境修相难明自古多歧如何定断问中论四句与妙三观如何会同令成一辙问真如理观唯识事观对四三昧起观如何问历三性事徧六作受十乘观义何以明之问观佛三昧十乘观法两重能所云何指决问第九佛观名真法身行者观时为真为阴问妙乘当体及以所依约修约性若为判属问上根一观如何又云若无十法名坏驴车。
　　一观不思议(止)其车高广。
　　止观第五卷云历阴入界三科栋境观总无明心即此阴心明具三千显不思议境即是观妙境有三一性德二修德三化他总是初乘称性修法为九乘本辅行(五上二十六)云观法非十对根有殊虽复根殊但是一不思议观观不思议境乃至离爱不离境故(文)高广者正是乘体无发无到坚彻三际横徧十方故云其车高广。
　　二真正发菩提心(止)张设幰盖。
　　慈悲普覆故如幰此观妙境不悟於静心中重发弘誓非五略初发大心也。
　　三善巧安心止观(止)安置丹枕。
　　止观安心有总有别别中自佗各六十四以四悉檀说止说观对信法行回转相资非此可具丹枕者南山经音经云天竺国无此木枕皆以赤皮内着绵毛用之倚卧丹是赤色是正非间以喻正智无分别也枕能休息身首安然以喻定慧安息妄念。
　　四破法徧(止)其疾如风。
　　前安心是有慧之定此破徧是有定之慧虽通四门无生为首其疾如风者速到萨波若故此证十乘非经文次(云云)。
　　五识通塞(止)安置丹枕。
　　於塞得通如贼为将於通起塞如将为贼破贼护将对法可知枕以支车车不昂举车行去枕其枕则闲即动而静也车住须枕其则用即静而动也。
　　六道品调适(止)有大白牛等。
　　道品只是念处次第相生成三十七余如前示实相为车体道品为前导故喻白牛言等者具云有大白牛肥壮多力形体殊好行步平正大意以中根至七乘今至第六者以正助分中下也。
　　七对治助开(止)又多仆从。
　　於正修时忽然障起求佛加被发愿行施等随蔽修助助成正观故如仆从。
　　八知位次(止)直至道场。
　　知位次中明修五悔安忍中修内外三术内术治惑谓空假中外术为远名闻利养一不受不着二缩德露玼三一举万里若着法爱则名顶堕故须离爱以入分真。
　　谨按台教广本(止)判教仪式耳。
　　其玄义等且论教解若明乘境具在止观自从此下等有云准玄义意於此须明诸家判教今略不说略谓略去非粗略也有云在观师时应更有文后人避烦但存标举耳今恐前说为正。

　　天台四教仪备释下(终)

