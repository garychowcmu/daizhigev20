续藏经   看命一掌金
　唐 一行着

　　 

　　看命一掌金

　　唐一行禅师云但凡投师出家皆依此选僧图取用若得一二识者方许出家全无识者反谤此教将佛圣言谬说只会目前之事未知末后一着所有十识皆是前生定也如无一二识者罪根深重不可得度除品格不凡於众殊绝者弗在论也看十识之法年下取月掌图之法年上起月月上起日日上起时二推年上起月月上起日日上起时三推如前至每推时行运或一岁运时前一位天星是次第仿此每运七年流年从运位起星推去月建从流年起星推去男顺行女逆行吉凶可验矣。

　　○通天识
　　子(三六十月)丑(正七十月)寅(六十十一月)卯(三九十二月)辰(正七十月)巳(三月十月)
　　午(正七十月)未(正四六月)申(正七十月)酉(三六十二月)戌(二七十月)亥(正八十月)
　　○三合识
　　子(二五八月)丑(二四五月)寅(五八十月)卯(六八十月)辰(正七十月)巳(二八十一月)
　　午(正四七月)未(正七十月)申(二七十一月)酉(二六十二月)戌(正七十月)亥(二五八月)
　　○善知识
　　子(二八十二月)丑(六九十一月)寅(正七十月)卯(六八十月)辰(二七十月)巳(二六十月)
　　午(正四十月)未(二五八月)申(正四十月)酉(七十十一月)戌(二七九月)亥(三六十月)
　　○方丈识
　　子(二七十二月)丑(二八十月)寅(二九十月)卯(六八十月)辰(二三十一月)巳(二六十月)
　　午(正四十月)未(二五八月)申(二四十月)酉(五七十一月)戌(二五九月)亥(二六七十)
　　○菩提识
　　子(二五十二月)丑(二六十月)寅(正七十月)卯(三七九月)辰(二六九月)巳(四七十月)
　　午(二六七月)未(六九十二月)申(正七十月)酉(正八十二月)戌(二九十二月)亥(二九十二月)
　　○福禄识
　　子(二八十一月)丑(二九十二月)寅(四七十二月)卯(二五十一)辰(二七十二)巳(二七十月)
　　午(二五八月)未(三五十一)申(四七十月)酉(二五十二)戌(二六十一)亥(四七十月)
　　○起家识
　　子(正七十一)丑(二五十一)寅(二六十月)卯(正四七月)辰(二五八月)巳(二六九月)
　　午(二六九月)未(四七十月)申(五八十一)酉(二九十二)戌(五七十月)亥(二九十二)
　　○消灾识
　　子(二六十月)丑(正月十月)寅(六八十一)卯(正四七月)辰(正四七月)巳(三四十一)
　　午(九十十一)未(六八十一)申(正四七月)酉(二五八月)戌(三六九月)亥(九十十二)
　　○成就识
　　子(二五九月)丑(五六九月)寅(四七十月)卯(五月十月)辰(三九十月)巳(三七九月)
　　午(九十十一)未(六八十一)申(正四七月)酉(二五八月)戌(三六九月)亥(九十十二)
　　○佛法识
　　子(五八十月)丑(六九十二)寅(五七十月)卯(三五八月)辰(三九十一)巳(三七九月)
　　午(九十十一)未(六八十一)申(正四七月)酉(二五八月)戌(二六九月)亥(九十十二)

　　
　　经云十二宫中去复还惟有重迭走江山世间多少荣枯者尽在山僧一掌看。
　　

　　新刻看命一掌金

　　　　唐　释氏　一行　着
　　　　明　胡氏　文会堂校

　　佛道天贵星

　　时辰落在天贵宫　　一生清贵事和同　　志气不凡人出类　　安然自在性明通
　　此星主人清高有德有行大事成小灾祸无侵若更得天权禄驿星助者荣昌富贵若犯重者主悲泣翻悔中下小人半吉之命若逢孤厄破刃照命者必为朝堂折挫之人见贵而未为全吉也。

　　鬼道天厄星

　　时在厄中人混沌　　惺惺作事又痴呆　　此人带疾方延寿　　还须劳碌作生涯
　　此星在命主人带疾若逢破刃相冲灾疾必重若逢权贵星主人轻疾乃中上命也若逢孤驿奸星主作事迟疑一生啾唧定主蹭蹬离祖乃中下命也。

　　人道天权星

　　时辰落在天权宫　　性格操持志气雄　　作事差迟人也喜　　一呼百喏有威风
　　此星在命主人聪明俊秀洒落襟怀有权有势多智多能若逢贵福文寿星相助者人人拱听重犯者权而无权乃中命也若逢厄破孤驿在命者作事劳力财帛不聚未能先能未会先会浮浪中命也。

　　畜道天破星

　　时辰落在天破宫　　推金积玉也成空　　夜眠算计图家富　　钞袋谁知有蛀虫
　　此星主财帛空虚祖业耗散若得权贵福星相助亦为中命如遇驿刃孤厄犯重者作事艰难重重破败浮浪东西之下命也。

　　修罗道天奸星

　　大如沧海细如毛　　佛口蟠心两面刀　　奸狡机谋藏毒性　　意多翻覆最难调
　　此星照命主人一生劳碌啾唧奔波指东说西机变难测若得天贵福星相助财帛丰盈亦为上命若逢权刃星者必为奸权残忍之小人言清行浊执性凶谋有害人之心无容人之量贪瞋太重非善人也若逢孤厄破驿定为悭贪嫉妒之小人乃下命也。

　　仙道天文星

　　命遇天文秀气清　　聪明智慧意惺惺　　男才女秀身清吉　　满腹文章锦绣成
　　此星照命主人聪明怜俐学识过人作事和美若逢天贵天福天艺星相助定为鳌头独占虎榜登名金阶玉阶之人也若遇天权天刃星者文武多才乃为上命如遇破厄孤驿及犯重者乃多学少成不为书算文墨之辈必为云游湖海之人乃手艺术士之下命也。

　　佛道天福星

　　命逢天福是生时　　定然仓库有余盈　　宽洪大量根基稳　　财帛光华有福齐
　　此星坐命主人受福清闲性情自在度量宽洪根基稳实又得权刃相扶衣帛充足仓库盈余堆金积玉之命若犯重者衣禄不多若逢驿孤奸破星者必主悭贪嫉妒衣禄艰难之命也。

　　鬼道天驿星

　　人道若逢天驿星　　搬移离祖不曾停　　身心不得片时静　　走遍天涯足未宁
　　此星照命主人离乡别井骨肉情疎劳碌身心自成自立之命若逢福权贵刃寿文星者必主官禄供给车马相随乃荣显之命若逢孤破厄星犹如风吹树叶水上浮萍心猿意马奔驰不定方外云游江湖跋涉之下命也若犯重而刃厄相刑者必为徒流之类。

　　人道天孤星

　　时辰若逢此天孤　　六亲兄弟有如无　　定作空门清净客　　总有妻儿情分疎
　　此星照命主一生孤独男人得之六亲无分女人得之克子妨夫孤星犯重者反不为孤必为半僧半俗身在俗门心在空门之人若得权福贵寿星助乃上命也亦不免少年刑克若逢破驿奸厄刃星必为云水漂流下命也凡选故家之命要看孤星为主。

　　畜道天刃星

　　天刃为人性太刚　　是非终日要争强　　持刀弄斧刑心重　　好似将军入战场
　　此星照命主一生刚狠性格躁具自做自是不受人触受不得闲气风火性过端然无事若得权贵福星为人不俗礼义足以化强暴乃上命也若逢孤破奸厄胆大心粗形体残疾不免断发身死乃下命也恶星少而吉星多者亦为中命犯重者必主残疾。

　　修罗道天艺星

　　天艺生人性最灵　　将南作北逞多能　　所为方便机关巧　　到处和同作事勤
　　此星照命主人多智多能机巧近贵若犯重者主资质昏钝懒惰愚顽多学少成匠作用力之辈若得天权贵福文寿俱全刚柔相济虽为艺术亦可成立若逢天孤可为僧道之出类者乃中命也若逢破厄则艺业无成终为下命。

　　仙道天寿星

　　天寿生人命最长　　上恭下敬性温良　　一闻千悟心慈善　　喜怒中间有主张
　　此星照命主人长寿康徤智慧聪明作事温良有救人之心无伤人之意恩中招怨作事朴实众人钦敬平生安稳有始有终喜怒不形若得天权福贵刃星相助必主宽洪大量福寿绵绵犯重者有寿无福犯孤破厄星乃中命也。

　　十二星总论

　　详夫观命之法当以命宫限数为先男怕孤驿凶星有天福天贵者不妨女怕破刃厄星有天权星者助夫旺子有天文天艺星者性巧有天福天贵天寿星者命稳实有天奸星而犯重者定主贫贱淫污玷辱宗祖行运而逢两重者命限大晦月分而逢孤破厄星者此月亦主凶灾男命而重天贵者贵而不贵两重天权者权而无权天文重者男女泛滥女命天贵重者终许见贵若见四重贵者克子而衣禄丰盈天福重者衣禄自然厄在时日重者反不为厄逢三厄者不唯无厄而衣禄有余命限天权星者虚贵而刑妻克子四厄星者主二子衣禄有余命有二权星者壮重正大命有三权星者必主威权有二天破星者衣禄反稳有三破星者破败下命有四破星者无衣禄而寿不长奸星见重者反不奸而正大有三奸星者狡狯下流之人有四奸星者亦主徙流刑败文星重者主富贵文星三者衣禄少而多文学四文星者克妻而损目二福者克妻而见贵三福星者有寿而无福四福星者衣禄充裕二驿星者反生安闲三驿星者主下贱四驿星者得奴仆力二孤星者有子孙三孤星者女克夫男克子四孤星者妻贫穷二刃星者多慈善三刃星者乃贵人有权之命四刃星者权贵而寿夭二艺星者刑妻而克子三艺星者曚瞳而昏愚四艺星者踊蹬而无成二寿星者性愚鲁三寿星者出家而高寿四寿星者离祖而穷苦贵驿二重多劳碌破若逢文必夭亡权若见孤多刑克二孤克寿者年虽高而破败招非少年重奸者悭贪而福亦不永艺若逢奸刑伤破败刃若见厄疾病贫穷生时逢二厄早岁凶亡四柱有三孤中年破败刃厄同宫损自己而伤手足贵寿权生年月必丰祖业而显门闾破刃孤厄会於一时难为夫妻子息十二星之理於斯备矣论一生之命孰有疑焉智者详审而细推之自可究祸福於前知也。

　　论十二月生

　　正月生人利官近贵大事成小仔细小心之命能招四方财源妻儿和合并无克破。

　　正月生人诗

　　端然相貌是前缘　　平生快乐福绵绵　　贵人接引增吉庆　　和合团圆过百年
　　二月生人心性温和心无毒害聪明多智六亲少缘中限发财大富贵半真半假之命。

　　二月生人诗

　　平生性善自家知　　一生衣禄自丰肥　　钱谷家宝多富贵　　高人欢喜小人欺
　　三月生人心性宽弘凡事忍耐初限平平中限发福末限荣华富贵之命。

　　三月生人诗

　　为人心直自宽怀　　平生招得四方财　　中限荣华时发福　　犹如枯木遇春来
　　四月生人心性不定名动四方爱结朋友不住祖业自立家风初限中限平平末限大发富贵。

　　四月生人诗

　　一年命限胜一年　　不须瞋恨苦忧煎　　更得持斋方便福　　夫妻和合永团圆
　　五月生人温和良善心性伶俐有权势威风行事正直贵人接引夫妻中途离别之命。

　　五月生人诗

　　出入常常遇横财　　贵人接引笑颜开　　田园事业多兴旺　　富贵荣华次第来
　　六月生人性巧伶俐为人远达身有艺术不守祖业初有财中限吉利末限富贵机谋太重乃好命也。

　　六月生人诗

　　平生衣禄自然昌　　为人显达好文章　　优游快乐家豪富　　夫妻谐老百年长
　　七月生人为人慈善作事仔细爱好初限平平中限少好末限富贵荣华之命也。

　　七月生人诗

　　一世为人不必忧　　安然无事挂心头　　家业田园宜自立　　方知福禄命中求
　　八月生人眼目光晖聪明达理正真无私有艺有财文章近贵之命也若离祖生大贵。

　　八月生人诗

　　为人端正貌堂堂　　心地聪明性善良　　作事多能心达理　　佗年运到福绵长
　　九月生人性刚招人是非有威权近贵之命姻缘相克子晚妻迟之命也。

　　九月生人诗

　　买卖生人事事强　　营谋动作志轩昂　　若能修善多作福　　管取衣资积满箱
　　十月生人大海之心不动不懒先难后易衣禄充身之命也先女后男出家亦难为师长徒弟在家亦难为子息夫妻命中多招刑克。

　　十月生人诗

　　十月生人庆吉星　　灾殃永退不相侵　　持斋善念行方便　　衣禄盈余自称心
　　十一月生人有权性急伶俐近贵心多计谋身有陪疾初限平平中限发福末限富贵之命也。

　　十一月生人诗

　　早年独立自成家　　衣禄从心自可夸　　骨肉弟兄无倚靠　　相交朋友水中华
　　十二月生人百年劳心心直口快亦主暗疾父母兄弟难靠衣禄自能得四方之财半吉之命也。

　　十二月生人诗

　　初限勤劳受苦心　　自成自立不求人　　心慈口快难藏毒　　长幼团圆过几春

　　论每月三十日内轮该吉凶星在命
　　初一　初七　十三　十九　二十五

　　此日生人太阳星值日为人衣禄有余初限平常末限大好十九二十五岁男享荣华有父母得力女人乃旺夫发福之命。

　　初二　初八　十四　二十　二十六

　　此日生人太阴星值日为人秀气父母有克六亲无倚兄弟难靠男主清奇女主聪明成立之命也。

　　初三　初九　十五　二十一　二十七

　　此日生人天武星值日主夫妻和合不能偕老子息刑伤末限荣华富贵之命招过房子离祖成家祖业田园耗散女人伤夫子息难招纵有也要别离过房者不妨。

　　初四　初十　十六　二十二　二十八

　　此日生人天母星值日为人多学少成中限无财惹是招非姻缘和顺末限富贵大吉利之命也。

　　初五　十一　十七　二十三　二十九

　　此日生人天皇星值日为人伶俐衣禄有余六亲无分兄弟难倚财利无亏中平之命也。

　　初六　十二　十八　二十四　三十日

　　此日生人太乙星值日为人多学多能清间高贵文墨之命初限大贵中限平稳末限大旺财禄之命兄弟无依方可。

　　论十二时生人吉凶
　　子时

　　生人性急命带刚强作事反覆不定招人是非父母妻子有克自手成家之命也十一十八三十六四十六五十八八十九岁之寿。

　　丑时

　　生人父母刑克一生敬贵有势有力末限大好福禄有余之命也十八二十六三十一四十六有灾其年可持斋作福七十三岁之寿。

　　寅时

　　生人父母兄弟妻子多克离祖方好初限平平末限发财二十六二十九三十三三十九四十九六十六岁主得气血之疾过此九十六岁之寿。

　　卯时

　　生人父母兄弟妻子无力初限中限作事无成末限安稳一生难守祖业出家入赘先凶后吉十八二十六岁上有灾过此可延九十岁寿。

　　辰时

　　生人父母兄弟妻子难全性格聪明伶俐初限有财中限破财末限依旧光晖十九二十七三十六三十九小灾过此七十五岁之寿。

　　巳时

　　生人聪明俊丽初限荣华衣禄有余自家成立产业骨肉刑克之命三十一三十六四十九有灾过此七十四岁之寿。

　　午时

　　生人为人春风和气改换祖业初限中限吉利宜持斋作福十三三十二三十六四十九有疾过此七十八岁之寿。

　　未时

　　生人父母不全夫妻刑克劳碌成家之命初限有财中限惊恐末限财禄有余十九二十九五十六有灾过此七十三岁之寿。

　　申时

　　生人离祖则吉父母兄弟不全夫妻到老向善近贵之命初限反覆末限大好十九二十二二十六三十八四十九有灾过此七十七岁之寿。

　　酉时

　　生人为人淳厚难为父母兄弟初限反覆末限大好二十二二十八三十九四十六小灾过此七十七岁之寿。

　　戌时

　　生人清俊秀美一生快乐之命但福禄亦主进退初中二限平安吉利末限父母相刑妻子有损十四二十六二十九三十六有灾过此七十五岁之寿。

　　亥时

　　生人心直口快自然福禄加增一生辛勤劳碌初限祖业难守末限大吉之命也二十六三十六四十九五十六小灾过此八十八岁之寿。

　　论十二时初中末生人吉凶
　　子

　　初生人先克母自成家计作事七进八退十成九败六亲疎淡衣禄浮沈末限享福好收成结果之命。

　　诗

　　子初果如何　　作事进退多　　师术僧道吉　　一世受奔波

　　又

　　生子先儿郎　　子息不过双　　娶妻换头妇　　末后发田庄

　　子

　　中生人无克破一生作事估强有起有倒有成有败末后虽大兴旺须用离祖入赘为吉。

　　诗

　　天禄虽兴旺　　时值活离宫　　前程防小失　　作福保亨通

　　子

　　末生人先主克父六亲不得力子息不顺一生勤苦劳碌作事有头无尾财帛不聚更改之命晚景好。

　　诗

　　子末将过丑　　子孙三个有　　好子须一个　　老景三春柳

　　丑

　　初生人无克破主进田庄衣禄俱全富贵安间子孙荣显末限大好之命。

　　诗

　　晚景收成好　　二子换头妻　　兄弟相形克　　荣华福禄齐

　　丑

　　中生人为人老实进益田庄自小夫妻得力父母六亲相和末限大发富贵之命。

　　诗

　　丑正先防父　　头男防老伤　　须要防妻损　　爷娘亦恐伤　　聪明伶俐有　　福禄益衣粮　　财帛田园广　　荣华末运昌

　　丑

　　末生人心地好善先凶后吉前主克母孤独自成男女皆离祖之命也。

　　诗

　　丑末先克母　　女命三妨父　　先男后有女　　晚景贵人助

　　寅

　　初生人主先克父依禄有余为人聪明发达自成自立有盈有亏心性不定好胜好间末限有福之命。

　　诗

　　寅初进田庄　　儿女喜成双　　财禄中年旺　　晚景自安康

　　寅

　　中生人若无冲克父母双全衣禄盈余有福有寿自成家业先主荣华末景安常之命。

　　诗

　　寅中命吉昌　　聪明性气刚　　一生宜出祖　　名姓四方扬　　寅正少兄弟　　三孙世代长　　克妻须保守　　财旺益田庄

　　寅

　　末生人先克母自家成立六亲无倚离祖出家之命一生勤苦劳心妻子有克带疾方可延寿。

　　诗

　　寅末命平安　　祖业末能看　　一生多险厄　　舟破上高滩　　子媳招宜晚　　头妻未有缘　　弟兄无倚靠　　假子送归天

　　卯

　　初生人先主克母四方衣禄有助祖业既成又败作事有头无尾家计自成立之命。

　　诗

　　生来初卯时　　为人最孤恓　　衣禄随时度　　见喜又生悲　　廿土自成立　　堪怜克正妻　　兄弟不得力　　子息定招迟

　　卯

　　中生人命无克破一生主得横财不求自至武艺立身之命。

　　诗

　　富贵架高梁　　衣禄甚风光　　一生家业旺　　武艺近君王　　子息成行列　　妻富定见双　　宫星身命主　　兄弟列成斑

　　卯

　　末生人先克父十九作事成败衣禄进退末限平平亲子难招祖业虽多不得承受独权自立在外成家之命也。

　　诗

　　初限甚劳碌　　忧勤自立家　　知音时运至　　枯木又生花　　命里多兄弟　　田庄又属佗　　子息虽难靠　　贤妻甚可夸

　　辰

　　初生人先克父若是长子必然难为兄弟聪明晓事慈心爱人大事成小衣禄平常自成自立之命子息晚招离祖出赘方可。

　　诗

　　衣禄四方来　　兄弟六亲乖　　平地生荆棘　　间非扰闷怀　　双亲椿早折　　妻子泪盈腮　　一生多反覆　　疑是命中该

　　辰

　　中生人先主克母衣禄平平立心公道刚直中限富贵性急如风吹火易发易解自成家业妻王高门赘媚外居之命。

　　诗

　　日日走奔波　　财源自有无　　六亲不得力　　口舌事常多　　辰正妻官厄　　儿孙未见知　　外子承亲母　　晚景甚巍峨

　　辰

　　末生人命无克破心性公平财禄稳足多受快乐如鱼化龙门飞腾变化显达家门之命。

　　诗

　　鱼龙变化身　　衣禄自然盈　　一朝雷雨作　　四海振声名　　辰末头妻克　　阗房亲上亲　　亲儿虽得力　　外子更相亲

　　巳

　　初生人先主克母初年富贵田宅进退权柄自立之命。

　　诗

　　此命出寻常　　修行烧好香　　子母多离别　　家业始荣昌　　巳初子孙早　　鸿雁不成行　　田园进复退　　财帛日中霜

　　巳

　　中生人先生克父平生惟直开口谭天说地为人多管闲事多成多败六亲无力志气超群之命。

　　诗

　　立身身自稳　　举意意冲天　　胆气如天大　　末限福绵绵　　巳中子孙望　　亦主进田园　　克妻二子立　　后代子孙贤

　　巳

　　末生人无克破衣禄丰足兄弟俱全性巧近贵为人成家快乐之命若出家大吉。

　　诗

　　巳末喜文章　　成家大吉昌　　蟾宫相咫尺　　立在贵人乡　　巳末福无量　　妻宫恐见伤　　立身多快乐　　晚景受安康

　　午

　　初生人无克破一生富贵文武皆通为人慷慨出众超群但六亲无力出外成家之命。

　　诗

　　生来正午初　　一动百人扶　　安车并坐马　　变化贵人摸　　六亲不得力　　兄弟亦多疎　　妻房多财富　　富室拥千奴

　　午

　　中生人先克父衣禄辛苦成败反覆先难后吉末限发达之命。

　　诗

　　生来不自由　　衣食周未周　　巴巴啾唧过　　何处逞风流

　　午

　　末生人先克母六亲无力祖业难居衣禄辛苦勤俭生涯末限成家之命。

　　诗

　　午末命平常　　财子随分过　　若要求进益　　一生见奔波

　　未

　　初生人无克破兄弟完全到处风流先勤后怠衣食足用不求自至初限辛苦晚景添财。

　　诗

　　未初无破败　　二子命中招　　兄弟相完聚　　田宅后滔滔

　　未

　　中生人先克父衣禄自然心中平等人事周全功名富贵六亲难为前凶后吉之命。

　　诗

　　未中先克父　　又主损头妻　　兄弟须相忍　　外子后相依

　　未

　　末生人先克母招四方之财不得佗人之力喜怒不常入赘出家之命。

　　诗

　　衣禄随时至　　人情好又休　　祖业多破败　　败了喜反忧

　　申

　　初生人无克破性巧聪明逢凶有救大事成小一生稳厚损妻子自成家业之命。

　　诗

　　命里根基旺　　家庭福有余　　早发文武籍　　锦绣换麻衣

　　申

　　中生人先克父六亲无力招是惹非小人不足衣禄有余之命。

　　诗

　　人情好便休　　莫信小人流　　安心守本分　　慈善度春秋

　　申

　　末生人先克母六亲不得力婚配宜迟妻招一姓为人多疑逢凶化吉之命。

　　诗

　　奔花抛祖业　　独立自孤持　　外生随母老　　末限定盈余

　　酉

　　初生人无克破衣禄充足多招祖业性巧聪明男如龙虎文武皆通女精巧晚景称意。

　　诗

　　金运自光晖　　事业锦衣归　　运筹多智慧　　财禄岂有亏

　　酉

　　中生人先克父六亲不和宜与二姓同居身间心自性操持发福之命。

　　诗

　　衣禄颇随时　　犹如报晓鸡　　能啼催早起　　自己未能飞

　　酉

　　末生人先克母六亲不得力性急不悔衣禄无亏辛荣反覆子息难为终年孤独之命。

　　诗

　　酉末子迟来　　清高出家材　　妻宫防有克　　宜把福田栽

　　戌

　　初生人先克父兄弟不得力良善近贵之命晚景发福孝弟忠信。

　　诗

　　良善行公道　　财产天送来　　自成自立命　　常近贵人台

　　戌

　　中生人先克母六亲无靠食衣在於公门逢凶化吉心贪快乐辛苦劳心胆如麻子口似风颠末限发福之命。

　　诗

　　处众得谦和　　皇恩受禄多　　威德人钦敬　　主张谁敢过

　　亥

　　初生人先克父作事百般如意一生近贵能为福寿全有之命。

　　诗

　　万般风流事　　功名自有成　　种种皆遂意　　福寿满山青

　　亥

　　中生人无克破父母前声应后声平等有权不犯灾厄亲近贵人晚景发达之命。

　　诗

　　亥中无克破　　衣禄多饶益　　有权兼有势　　性气不能测

　　亥

　　末生人先克母衣禄随时六亲得力贵人扶助宜作福修斋末后得贵子显达之命。

　　诗

　　十二时中亥末迟　　衣禄无多但随时　　肯向善心修斋戒　　定生贵子来相持
　　上半年夜半前作前半月下半年夜半后作后半月不问男女地支四字子寅午申戌为阳丑亥酉未巳卯为阴四字中阳多阴少主克父阴多阳少主克母得之於心应之於手年上起月月上起日日上起时时上起刻男顺女逆逢凶则凶逢贵则贵运掌之间照然莫能逃焉。

　　推人五命得病忌日

　　金命之人墓在丑　乙丑日得病大凶　　木命之人墓在未　癸未日得病大凶　　水命之人墓在辰　壬辰日得病大凶　　火命之人墓在戌　甲戌日得病大凶　　土命之人墓在辰　丙辰日得病大凶
　　此法玄机通天地　　大月从上数至下　　小月从下数至上　　先问得病月期数　　便知病人患吉凶　　妙诀推算无人会　　先天毫厘定生死　　初一日起子细论　　马立人生灾有救　　马倒收拾入幽冥　　马斜有灾即可治　　禄正命重命不伤　　禄马俱倒鬼到门　　禄斜有灾请医冥
正五九二六十三七十一四八十二
　　论十二时歌

　　子午卯酉四字高　　为人聪明逞英豪　　多有兄弟难倚靠　　一双父母不相交　　时初时末无伴侣　　时正孤单独自挑　　财重禄荣身贵显　　翼冲云汉福滔滔　　寅申巳亥四字强　　为人聪慧近文章　　时正兄弟三四个　　时初时末也成双　　父母无刑多倚靠　　荣华富贵坐高堂　　若得父母双全在　　晚景荣华大吉昌　　辰戌丑未四字孤　　上妨父母六亲疎　　虽有兄弟难倚靠　　祖房常被别人祖　　时初管取先亡父　　时末克母在冥途　　公门事业为生计　　男为僧道女为尼
　　寅巳申亥　左　　丑辰未戌　右　　子午卯酉　正

　　看命一掌金(终)

