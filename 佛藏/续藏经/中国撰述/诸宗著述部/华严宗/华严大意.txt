续藏经   华严大意
　明 善坚撰

　　 

　　华严大意

　　　　皇明　古庭善坚　撰
　　华严之说。其义也大。其文也长。非尽得其妙者。难以笔舌。毗卢老人。一真三昧。于当人分上最真最切。开口也说着。不开口也说着。开口不开口总说着。一切佛法。一切玄妙。一切机用。一切拈提。一切棒喝。一切语言。一切文字。一切三昧。用则总用。不用则总不用。用与不用。总不相碍。世尊升座。文殊白槌云。谛观法王法。法王法如是。世尊便下座。文殊便是开口用处。世尊便下座是不开口用处。到这里世尊说个什么。若道有说。文殊早自错了。若道无说。世尊升座。又自错了。若论华藏大意。说与未说。错与未错。开口不开口。举目之间。一点瞒人不得。如赵州问投子。大死的人却活时如何。子云。不许夜行。投明早到。似此一问一答。如常人说话。又不曾作机会。又不曾作禅道佛法会。尔之江南。我之湖北。尔之天上。我之人间。四方八面。无不相应。若不到与么田地。纵将一大藏教一口吐出。堆山塞海。总无用处。世尊未升座。文殊未白槌。赵州投子未相见。已将全机交付了。尽华严法界香水海一切诸佛诸善知识。却无措手脚处。经云。如来深境界。其量等虚空。一切众生入。而实无所入。既无所入。安有所说。此外不可为你别加方便。古人云。参须实参。悟须实悟。如懒融未见四祖。马祖未见南岳。他何曾似。今学者东卜西卜。个个死心榻地。学者只知开口处。将谓容易安身着脚。不知未开口时。纵是佛祖也难近傍。僧问云门。如何是一代时教。门云。对一说一。且道与世尊升座。文殊白槌。差别多少。僧问赵州。万法归一。一归何处。州云。我在青州做领布衫重七觔。这等说话。前后远近。宛尔一般。古人行到说到。一一皆在大不思议海。昔香严和尚。在沩山。问一答十。问十答百。沩山向真参实悟处。痛与一札。严不知所以。于是入南阳卓庵。击竹有省。后出世曰。老僧四十年方打成一片。赵州和尚二十余年。除粥饭屎尿。是杂用心处。高峰三十年不出死关。先师四十年惟一念。长庆棱公。坐破蒲团七个。山僧做工夫十三年。身不放倒。今年七十余。犹念死生。未敢离于正念。古人念念在定。于生死不乱。今人念念在乱。于生死不定。学者还知正念么。如前所说。乃如来深境界是也。山僧昔年到先师处。征问到无结角下手处。不免尽力掀倒。先师说个是字。如今勘来多少错。任缘随分。且待命根子断。山僧每于华严留心。据我所见。善财参五十三善知识。未尝动步。五十三善知识教授善财。未尝开口。我毗卢舍那如来杂华藏海。一字一句。一切字一切句。一一具足四天下微尘数不可说。转转不可说。一一三昧。一一语言。一一香水海。一一轮围山。一一毗卢华藏。一一弥勒楼阁。一一诸佛菩萨。一一大善知识。一一观彼所说诸佛华藏。一一语言三昧。一一辨才三昧。一一神通无碍。一一佛神力庄严佛剎微尘数诸佛世界。一一诸佛世尊所演佛剎微尘数三昧门。不可思议。微细微细。极微细处。则知诸佛菩萨。及五十三知识所说佛剎微尘数。诸佛藏海一一三昧。于我自受用一真三昧。遮那如来。无增无减。无彼无此。华严藏海诸佛菩萨。诸善知识。各各尽彼神通三昧。向我遮那诸佛佛剎微尘数。三昧大不思议海。转不可说三昧。一一庄严。一一文字。一一摩尼宝光明。一一佛剎微尘数宝床宝座。宝帐宝纲。宝树宝云。宝莲华。宝璎珞。一一佛剎微尘数狮子幢云。摩尼幢云。灯云焰云。华焰云。香焰云。一一佛剎微尘数摩尼宝光聚。一一佛剎微尘数诸佛变化庄严身。一一佛剎微尘数国城善知识。与夫目前山河大地万象森罗。种种差别声音。差别幻化。差别相好。乃至诸大地狱。八寒八热。万死万生。及彼忉利诸天天乐。一一佛剎微尘数不可说。不可说。转不可说。转转不可说。总是个华严藏海。一真三昧。与么则佛剎微尘数华严藏海。诸佛诸菩萨。诸善知识。诸天人非人等。而又一一佛剎微尘数不可说。不可说。转不可说。转转不可说。一一四生六道。蠢动含灵。有情无情。一一皆总在我佛剎微尘数极微尘数。华严藏海。一一混融无碍。山僧如是说。汝等如是闻。诸佛如是住。一切众生如是见。众生如是见。诸佛如是住。汝等如是闻。山僧如是说。而又各各一一闻见住说。一一尘沙艹叶。则有佛剎微尘数诸佛世界。一一尘。一一沙。一一艹。一一叶。佛剎微尘数诸佛世界。一一经历诸佛世界三昧。一一诸佛三昧佛剎微尘数世界。了不可得。而我了知一一诸佛世界。种种差别。一切幻化。一一皆不可得。皆不可了。而我知其不可了。不可见。不可得。我常一念恒处于寂灭定。求寂灭法。实无所有。如是则寂灭念中。一切诸佛。一切佛剎微尘诸三昧海。种种庄严。种种世界。种种差别。种种供养。诸佛幻化。我亦无念。以兹无念诸佛幻化。念念具足。念念不违。谓之华严法界大意。幻有之说。而幻有如是三昧。况八十一轴之文。及十法界品之说。不可思。不可议书而尽为一轴。卷之放之而更收之。与么则八十一轴百城烟水。总是外事。诸佛菩萨。诸善知识。皆为客尘。不妨逆行顺行。横说竖说。尘说剎说。所以经中道。由亲近善知识。能勇猛勤修一切智道。由亲近善知识。能速疾出生诸大愿海。由亲近善知识。能于一微尘中说法□徧法界。由亲近善知识。于念念行。究竟安住一切智地。由亲近善知识。而能往十方国土。见善知识心不散乱。见善知识破障山。见善知识入大悲海。救护众生。见善知识得智慧光。普照法界。见善知识普能睹见十方佛海。见善知识得见诸佛转于法轮。与么则佛剎微尘数善知识。正好逐位参求。佛剎微尘数诸佛三昧。不妨从头请问。善知识者。有如是不可思议。不可说。无量无边清净三昧。欲亲近善知识者。必具大因缘。具无上智。发无上心。经百千劫。久远不退。始得如是相应。首座只如文殊大士。伸一臂过佛剎微尘数诸佛世界。摩善财顶。山僧不动本座。过佛剎微尘数诸佛世界。将华藏海遮那如来。不可思议三昧。向一毫头滔滔说出。且道与文殊是同是别。非同非别。总同总别。师掷去笔云。纸尽矣。卷之。

　　华严大意(终)

