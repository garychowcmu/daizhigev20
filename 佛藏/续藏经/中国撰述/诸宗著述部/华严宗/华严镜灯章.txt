续藏经   华严镜灯章
　清 续法集
　　 

　　华严镜灯章

　　　　清浙水慈云沙门续法集
　　　　门人如朗较
　　昔藏和尚。为不了事事无碍法界旨者。设巧方便。於一暗室。中供五佛。像前各然一灯照之。取十圆镜。安置十方。面面相对。影影交涉。学者因此。悟入剎海涉入重重无尽之旨。今亦就此一喻。以演贤宗百门。
　　初辨时。东方第一佛前。平旦然灯破暗。先照时华严会也。一近东第二佛。傍午然灯破暗。初转阿含会。当中第三佛。饷午然灯破暗。中转深密会。近西第四佛。过午然灯破暗。后转妙智会。皆名转照时也。(二)西方第五佛前。将晚然灯破暗。还照时法华会也(三)。
　　一剎那中。顿然五灯。即破一室千年之暗。现起十方镜中佛像。名为唯约一念。(四)不唯剎那如此。在於一日皆然。名为尽该一化。(五)现今既尔。过未亦然。名遍三际。(六)今午现影。与昨午明午一同。名为摄同类劫。(七)昨晚今早现影。与明早作午同。名为收异类劫。(八)日日三照。不异一念。则今一念。即摄多日。名为以念摄劫。(九)日中有念。念既摄日。念中有日。日复多念。念念既不尽。日日亦无穷。名为劫念重收。(十)一室日念既尔。多室日念亦然。名为异类界劫。(十一)此一日念。彼多日念。相摄相入。名为彼此摄入。(十二)本非时念。依镜灯故。成时成念。镜灯常遍。时念常遍。名为以本收末。(十三)以上喻通别三时也。
　　次叙仪。东一镜灯为本。余方镜灯为末。本影末影。始终俱齐。名本末门。(十四)分东镜灯。然至西灯。名起末门。(十五)摄西光影。还於东处。名归本门。(十六)本灯末灯。相成无碍。名无碍门。(十七)或见一灯。或见多灯。各随机便。名不定门。(十八)或见此灯。不见彼灯。或同见彼。或不相见。名显密门。(十九)本末一多镜灯光影。一时顿现。名顿演门。(二十)一多光影本来虚寂。名寂寞门。(二十一)尽前后际镜灯亦尔。名该通门。(二十二)时时交涉。处处遍周。名无尽门(二十三)。
　　三约教。镜灯佛像。从因缘生。小教也。(二十四)建立法相。唯识所作。名立相。法相因缘。彻底唯空。名破相。皆始教也。(二十五)虽是彻底唯空。不碍藏心缘起。终教也。(二十六)虽复幻有宛然。不碍真性寂灭。顿教也。(二十七)灯光镜像。同时圆遍。重重摄入。尽成事事无碍法界。圆教也(二十八)。
　　四显宗。随光影相。起有无执。名法执宗。(二十九)镜影灯光佛像。一一宛然具足。名法相宗。(三十)佛佛互现金像。各各皆无自性。名无相宗。(三十一)即此灯光。空而常有。名缘起宗。(三十二)即彼镜影。有而常空。名寂灭宗。(三十三)五盏灯光。参而不杂。五尊佛像。即而不离。镜现佛灯。遍容无尽。名圆融宗(三十四)。
　　五明观。先所依体事。佛镜灯光。照彻地下穴暗。如地狱瞋法界也。(三十五)地中泥暗。如饿鬼贪法界也。(三十六)地面砖暗。如畜生痴法界也。(三十七)地上瓶盆。如修罗慢法界也。(三十八)室中几筵。如人戒善法界也。(三十九)室中门屏。如天禅定法界也。(四十)室中柱暗。如声闻谛法界也。(四十一)屋上梁暗。如支佛缘法界也。(四十二)屋上椽板。如菩萨度法界也。(四十三)屋顶瓦窗。如诸佛觉法界也(四十四)。
　　镜灯光影。是教。有无即离。是义。教义对也。(四十五)相本幻妄。名事。性本真实。名理。理事对也。(四十六)历缘所对。名境。发起能观。名智。境智对也。(四十七)念念生灭。名行。前非中后。名位。行位对也。(四十八)初加然照为因。后发光影为果。因果对也。(四十九)安处为依。镜佛为正。依正对也。(五十)火铜金为体。然照容为用。体用对也。(五十一)能现镜灯。为人。所现光影。为法。人法对也。(五十二)明显美好。为顺。暗隐丑恶。为逆。逆顺对也。(五十三)物境来对。为感。随顺现影。为应。感应对也(五十四)。
　　次能依观法。光影本虚。是名真空绝相观。
　　影像性非断空。名为色非断空门。(五十五)影像相非真空。名为色非真空门。(五十六)影相断空。皆非真空。名为色空非空门。(五十七)影相断空。皆即真空。名为色即是空门(五十八)此上四门。皆会影像相分。归於真空理性。总名会色归空。初句也。断空非影像性。名为空非幻色门。(五十九)真空非影像相。名为空非实色门。(六十)真空非是断空影相。名为空非空色门。(六十一)真空即是断空影相。名为空即是色门。(六十二)此上四门。皆明真空理性。即是光影相分。总名明空即色。次句也。光影像相。举体不异真空无性。真空无性。举体不异光影像相。名为空色无碍门。三句也。(六十三)此真空性。色空即离。迥绝无迹。名为泯绝无寄门。四句也(六十四)。
　　彼光影像用相。与火铜金体性。镕融无碍。是名理事无碍观。
　　金该佛。镜全影。灯彻光。名为理遍於事门。(六十五)佛该金。影全镜。光彻灯。名为事遍於理门。(六十六)依金镜灯。成佛影光。名为依理成事门。(六十七)由佛影光。显金镜灯。名为事能显理门。(六十八)见金镜时。无像可得。名为以理夺事门。(六十九)见光影时。亦无灯镜。名为事能隐理门。(七十)其实金镜即像。名为真理即事门。(七十一)而像光即金灯。名为事法即理门。(七十二)金镜灯体。非光影相。名为真理非事门。(七十三)先影像相。非灯镜体。名为事法非理门(七十四)。
　　火铜金既容遍。光影像亦容遍。是名周遍含容观。
　　火铜金。如光影像大小一多显现差别。名为理如事法门。(七十五)光影像。如火铜金普遍广大彻於三世。名为事如真理门。(七十六)一灯光。一镜影。广容无量灯光无量镜影。名为事含理事门。(七十七)镜影灯光。不离一处。全遍十方。名为通局无碍门。(七十八)镜灯佛像。不坏一狭小相。能容广大光影。名为广狭无碍门。(七十九)一光一影。遍余多光影时。还能容余多光多影。名为遍容无碍门。(八十)余多光影。摄此一光影时。即还入此一光一影。名为摄入无碍门。(八十一)一光一影。与多光多影。不唯能入多一光影。亦且能摄多一光影。名为交涉无碍门。(八十二)多光多影。与一光一影。不唯所摄一多光影。亦且所入一多光影。名为相在无碍门。(八十三)一光影与多光影相即。能摄入与所摄入双融。名为普融无碍门(八十四)。
　　一多光影。同时顿具。名为同时具足相应门。(八十五)遍容无边光影。而不坏本一位。名为广狭自在无碍门。(八十六)一光影中。摄多光影。多光影中。摄一光影。名为一多相容不同门。(八十七)此光影容彼光影。彼便即此。此光影遍彼光影。此便即彼。名为诸法相即自在门。(八十八)见东镜灯光影。东显西隐。见西镜灯光影。西显东隐。余方例知。名为秘密隐显俱成门。(八十九)一镜影中。容多光影佛像。名为微细相容安立门。(九十)东镜摄余八镜光影。带入西镜。西镜现於诸镜光影。东西镜尔。余镜例然。镜影既尔。灯光佛像重现亦然。名为因陀罗网境界门。(九十一)见一镜影。即是见於无尽镜影见一佛光。即是见於无尽佛光。名为托事显法生解门。(九十二)一念现尔。日月现然。岁现若尔。劫现亦然。年月劫现。还同今念。名为十世隔法异成门。(九十三)一镜一灯一佛为主。余多镜灯佛像为伴。名为主伴圆明具德门(九十四)。
　　镜影灯光佛像是总相。(九十五)一多彼此摄入是别相。(九十六)同一缘起是同相。(九十七)彼此不滥是异相。(九十八)一多合会始成镜影是成相。(九十九)镜灯佛像各归本位是坏相(一百)。
　　此等百门法喻。若能谛审观察。则余十十无尽法门。无不豁然而贯通矣。
