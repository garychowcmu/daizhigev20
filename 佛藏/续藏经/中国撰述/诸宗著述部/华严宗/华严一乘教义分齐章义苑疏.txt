续藏经   华严一乘教义分齐章义苑疏
　宋 道亭述
 华严一乘分齐章义苑疏叙

　　　　朝散郎尚书主客员外郎轻车
　　　　都尉赐紫金鱼袋　杨桀　撰
　　尘中本无华严世尊割出华严教义上实无分齐贤首述为分齐章一乘法轮运古今之通辙十莲华藏庄性德之妙因佛智潜入众生心众生心中具正觉道场不动遍九会於同时海水湛然含万形而齐印大中小法岂有殊涂过现未来全归一念珠陀罗网主伴交参芥琉璃瓶洪纤炳耀但缘封执误入沈沦若生佛家自获帝宝三车出宅驾露地而功全三鸟出笼入太空而迹泯不逢哲匠曷测渊源大唐长安荐福国师符弥陀因地之名莲生当处赞毗卢称性之典日照高山以此章释无尽章以此义解无量义判五教而归圆教辨十宗而显顿宗大开三昧之门不入二乘之手夫大经有贤首品如来有贤首号菩萨有贤首称达哉斯人宜其旌德是书三卷行世累年演畅旨归必资奥学因观义苑乃述序云。

　　 

　　华严一乘分齐章义苑疏卷第一(并序)

　　　　霅溪普静沙门　道亭　述
　　果海迢思杳绝名言之象因门缘起始彰德用之宗是以如来於莲华藏界海印发挥现无尽之身云尘尘互入说难思之教海念念圆融克收上达之机一乘顿证普被闻熏之器八难齐超暨於化沾忍土渐布慈云三乘初唱於鹿苑一性后谭於鹤树化缘既毕白虹缭绕以飞空大愿弘深具牒森罗而布剎迩后时移处异圣少凡多大义或乖微词致爽人天乱辙二玄参杂於妙宗权小殊途五性相伤於缘起故我大师贤首孕神光於荣国揽智镜於香山博综群诠惬张了义权衡五教权实於是乎星分木铎十宗竞执皆从於矩方高骧圆极类华岳之峨峨掩映余诠若丘山之弭弭遂着灵篇三轴妙义十章虽清凉广辟於杂华定慧潜通於了义考其笺释古今未闻道亭学惭大识智耻雄才辄事操觚用伸解释冀流通於无极见先祖之深衷矣题称义苑疏者芬披众义若华囿之敷荣布置群言撮题纲要之谓也(其次题目本文开章)。
　　华严一乘教义分齐章卷上
　　释曰初出体二辨相三释名四作对初者性海冲深智行融会义门广辟势变多端论其体性不出海印三昧所以尔者良由此心具足实德不动一处能现万境然而所现境不异心能现心不异境境智不分譬如大海虽入众流同一咸味虽能现影亦不变异此明其总也若更别而伸之则所依体事摄归真实彰其无碍周遍含容此四融通为一乘之正体二辨相者圆融国土差别世界海等种种境界以为其相故以国土世界不有心外依正交参一多涉入十莲华藏如因陀罗网互现影故三释名者华严从法得名以五色大莲华庄严故名华严常有光明金刚蕊幢以贯其华以此庄严法界故名华严若从喻者华喻功德万行严谓饰法成人一乘者一谓无他义掩映独秀故乘者运载义因果交接故教能转物流演无穷义乃随宜举体成动分齐者海印炳现无分齐之分齐亦本末具彰故称分齐章者明宗定义落落区分四作对者章为能诠上皆所诠即能诠所诠对华严是能诠经名一乘等是所诠义理即名义对一乘是其体教义分齐是其用即体用对。
　　京大荐福寺沙门法藏述
　　释曰京等所处沙门下能依人京者大也则有唐西京古之长安今之永兴是一境之都名大荐福者精篮之别目寺嗣也治事者相嗣续於其间如国家九寺今既统释众所居则练行治惑业者相嗣续於其间故亦云嗣也沙门西竺语此云勤息然有四种一坏道沙门二说道沙门三治道沙门四胜道沙门今国师退非坏道之凡进非胜道之圣驾说开宗法喜禅悦中间之二沙门摄也法藏者教主之名字之与号俱称贤首生有唐为金轮皇帝之师原其道远承龙猛天亲近禀终南至相所以探玄肇启则晋典流辉义疏中兴则唐坟发曜开宗分教高镇群夫大业灵踪屈伏邪党教传至道诸圣同途先觉后贤一门游趣故称曰述演义云传古非作又云作者曰圣述者曰明明圣者述作之谓此乃谦之谓欤。
　　今将开释迦至义理分齐第十。
　　释曰总别标章也如来者具有五义一就理显谓法性名如出障名来二唯就行瑜伽云言无虚妄故名如来涅盘三十二亦同此说三理智合说转法轮论云第一义谛名如正学名来正觉第一义谛故名如来此与成实大同四离相说般若云如来者无所从来亦无所去故名如来五融摄说谓一如无二如若理若智若开若合无不皆如故名为如如外无法来大海波澄连天一色万象色空大海斯即如来定心识浪波澄心境一际依正万物炳然齐现如海印文故云海印三昧翻为正受亦云正思一乘教义以现释题略作十门者良以此法称性无穷非笔墨所尽故海云比丘以大海量墨须弥聚笔尚不能尽一字法门今就缘起因门束其义理以为十门启迪玄奥故云今将开释略作十门然十门割刺圣言联彰有绪且夫性海冲融眇然寥廓色含无外德用齐彰将欲逐机渐施末教先於海印顿演此经显一乘中正之道故受之以建立一乘第一教因机显权实更资教义互彰或废或立据宗定义则义象炳然若以实夺权权但名相推因举益殊途同归颕悟一乘穷因究果该罗众行义备诸宗故受之以教义摄益第二然则圣代言从机发受道无差大小偏圆称机获益暨於能仁晦寂众圣韬光识昧情生认权为实教宗欲坠真界黯然是以竺天华夏历代宗师各逞其能用光法施开宗分教使圣说无差故受之以古今立教第三诸师判教共犹各说身因大义宏宗尚亏端的致使杂华至教昧略犹多妙理超言疑滞义象圆根上器抑作偏人具德圆宗判为隔历故我大师贤首示生唐国高振圆宗庙杂华之玄枢判法义之幽致义分五教理判十宗教尽机圆广大悉备故受之以分教开宗第四既分其教且教之所明不出诸乘教则论其阶渐断证之殊乘乃运载有情远近之异以乘阶教优劣自殊以教就乘机心不忒若乃镕融本末散入诸乘或竖或横或三或五乘教交涉本末更收成就机缘无不周尽故受之以乘教开合第五开合虽知起尽难辨是以穷初究末具彰本教逐机本教则初成顿说称性极谈具德圆宗主伴无尽随宜渐教末代流通海印定中同时顿演逐机之教三乘共演空有迭彰逦迤深玄时移处异甄分前后三七殊流法就机分教非一准故受之以教起前后第六教起前后大略虽知洞明意趣割折犹难盖由机宜行定不定殊或有众生始见如来成道终至泥洹惟说小乘未尝言大斯乃小乘根性终始不移或有众生初闻小教后睹大乘渐顿互陈空有间错其有三乘并说终至鹤林一味上乘始终一贯入同入别根欲性殊故受之以决择其意第七既知其意起尽由机未审教门仪式异相如何初成顿演唱九会於剎那不同三乘逐机前后处异莲华藏众宝庄严帝网重重尘尘互入不同三乘处娑婆界木树草座等十身更作染净混融剎土众生三世皆说不同三乘化身受用经初列众普贤文殊佛境界中异生等众不同三乘或列二乘大小等类教依德本海印定流不同三乘后得智出十方皆说主伴并谭不同三乘一方一说随功涉徒位六位圆融不同三乘上下阶降熏修妙行行布圆融不同三乘各有分齐法门流类十十无穷不同三乘局数增减一多事相即法界之法门不同三乘即空即有等一乘三乘有兹十异故受之以施设异相第八然仪式既殊诠显必异故分相十门所诠区别星罗五教月满一乘故受之以所诠差别第九分相所诠既伸必也的陈义理之旨谓通明三性权实混融妄彻真源体无不寂真该妄末无不称真缘起之宗力用更作一多无碍诸义交参六相圆融十玄炳现因门果海克体相收故受之以义理分齐第十。
　　初明建立至二同教。
　　释曰矧兹建立谓晋魏已来译经尚意传教宗心了义上乘焕若明镜爰及贞观名相繁兴虽分半满权实混和纵认同归犹乖全拣一乘既立权实已明同别双彰法义克备首建一乘斯之谓矣。
　　初中亦二至自境界也。
　　释曰果海离念而心传故不可说理圆言偏故不与相应十佛者成正觉佛愿佛业报佛住持佛涅盘佛法界佛心佛三昧佛本性佛随乐佛等究竟自证不对机缘卓然独得自境界欤。
　　故地论云至不可说者是也。
　　释曰有三义故一约果海可以总标令人知有名为可说不可指片示人名不可说二约证处既此所证离相离名还此法不可说闻以此遣言之言当彼法故名为可说有言斯遣名不可说三约本智谓以遮诠易解故名可说直诠不远故不可说又果海离缘故不可说所证就缘是则可说证智为果分方便寄法等并为因分若究竟佛果对普贤因说则证智宜同果海为果分地智之因同普贤因便为因分。
　　二是缘起至境界也。
　　释曰虽正证离相故不可说后得带相是则可说故曰缘起因分约人指法云普贤境界普贤五义具如别明。
　　此二无二至思之可见。
　　释曰此上果分不可说皆不异於可说以实德普遍故因分可说亦不异於不可说以缘修无性故故云全体既云全体何言一分虽说一分义亦不少故论云如实满足摄取故意在於此也。
　　就普贤门至二该摄门。
　　释曰就缘起因分列斯二者谓分相则诸乘逈异该摄则法界融通故虽异而常同也。
　　分相门者至别於三乘。
　　释曰全拣诸教宗也三乘有二一法华之前以三乘权隐於一实此谓覆相之三二正当法华会上破三显一会三显一虽谈一性一相既有形对一亦名三故贤首判终顿为三乘者意在於此今既立别教一乘何以广引法华对三之一耶然法华之一意兼两势若乃会三归一一属於同称性融通法本如是故属於别故演义云法华摄诸经归华严以别该同皆圆教摄此之建立乃是贤首一家宗教以义定诠原佛本意摄末归本故作斯说若据天台教相三观伸明一经旨趣但齐今终已诠修证尚未指陈同别之谈斯义宁显下文建立大略如斯但为排法相宗权实混和故对昔三较量一实切不可以此一乘要异三乘便同终实之一何以故若此唯终更於何处指明别教一乘耶昔建一乘应同虚设故。
　　如法华中至一乘教也。
　　释曰虚指三车而群子竞驰大难既夷乃无有二故云虚指三车诱引诸子然后但与大车宝物庄严安稳第一然长者无虚妄之咎如来亦复如是无有虚妄初说二乘引导众生然后但与大乘而度脱之何以故如来有无量智慧力无畏等诸法之藏能与一切众生大乘之法故云是一乘教也。
　　然此一乘至略有十说。
　　释曰标定乘教盖由相宗但立对小显大通相之意未於大中显有权实故此依教揩定使圣意昭彰耳。
　　一权实差别至示真实相。
　　释曰佛以方便力示以三乘教众生处处着引之令得出已是开权故云是故临门三车俱是开方便门又云舍利弗当知诸佛语无异於佛所说法当生大信力世尊法久后要当说真实即是显实故云别授大白牛车方为示真实相四衢即四谛也。
　　若彼三中至复更索耶。
　　释曰质权滥实也谓言临门三车是实同露地者便合出门上车不当更索后既有索是知虚指若约法说昔三乘三界门外二乘出界无有实果菩萨出界岂有实证俱无实证名不上车明知三乘皆是权设。
　　亦不可说至唯二乘故。
　　释曰质他外救恐彼救云门外索车但是二乘非是菩萨便质云以经不说得彼牛车故又救云父先所许唯是二车故质云又不说彼先许车唯是二车故何以故三车同索故。
　　是故经中至所标趣故。
　　释曰诸子皆索明皆无体不见羊鹿故索羊鹿今索牛车明无牛可见既索牛车明同无体故牒索耳索车是喻约法云何古有多释略要有二一者机索二者口索言机索者三乘之人以佛教门出三界苦谓已究竟不解索乘已被淘练一乘机发宜机叩圣义言索耳佛知机熟灵山集会为说法华一极之旨即是各赐诸子等一大车二口索者已集灵山三乘三根皆悉启言求法求记即是索车为说与记令其修证即是等赐菩萨闻是法疑网皆已除千二百罗汉悉亦当作佛皆是赐义三乘所求果说一权果二实果权则一乘诱引得出三界实则三乘方便相尽终归一极文云后得大车非本所望言以是元意所标趣者如来标三乘令趣一实故也。
　　问二乘各得至更索耶。
　　释曰声闻四果四向缘觉一果一向菩萨五位究竟故云各得。
　　若依小乘至皆无得也。
　　释曰谓声名本影教也谛缘诸度行也有余功圆四智云三乘此之设化就阿含门随宜引导故云昔日但有言教等以彼三乘之人约大乘终教已去并不名究竟出世何以故以人执烦恼未永断故但能折伏而已故弥勒所问经论云一切声闻辟支佛人不能如实修四无量不能究竟断诸烦恼但能折伏一切烦恼故云今言俱不得者以望一乘故是故以实映权等者则破三显一开方便门示真实相实现权亡故皆无得。
　　为欲回彼至进入别教一乘。
　　释曰为欲下标示会权归实若不下返质拣滥若非下按定权乘以至下会同入别所以尔者盖为三车虚设诸子奔驰羊鹿二乘既废牛车权教宁存是故大乘亦说回也厥或执彼牛车权乘为实确乎不可废者且退非凡夫二乘进非露地一实进退共准权义决然故云更是何色人也彰权隐实令彼奔超权位功成终归一实故云后皆进入别教一乘既云后皆入别应知初入於同也亦可随机不定耳。
　　问临门为实不实耶。
　　释曰此实非权实之实乃是有三乘引摄之实事故也。
　　答实不实至唯一相也。
　　释曰非不实者言是实也非是实者谓权设故此之三乘在本乘则为实在实教则为权虽涉两宗克体是一故云此二无二唯一相也。
　　二教义差别至俱是教故。
　　释曰但有其名者明皆无体虽无生智是二乘车体大六识智是牛车体二乘是智尚非真实大六识智岂有实耶故云以望一乘俱是教故。
　　是故经云至俱不得故也。
　　释曰以佛教门明无实体但是三乘声教引摄虚谭令离三界系缚逼迫兼亡故云出三界苦为彼权宗云出界外但是二乘非于菩萨故质云以经不拣故经既不拣定是三乘又彼权乘依言求果毕竟无成与彼二乘宛然无异故云亦同二乘但不得故。
　　三所期差别至非本所望。
　　释曰昔日隐实彰权故云以彼一乘非是界内先许三车暨乎灵山显本舒怀方谈一实三乘不知大事得之邂逅故云非本所望。
　　是故经云至非本所望也。
　　释曰良以如来知彼机缘未熟未能尽受大乘法故於一佛分别说三明三皆虚指也由皆虚指即无体故后得大车并非本望若昔大是实今得牛车何非望耶故云非本所望本非希冀亦不可说等者返质救权类前可解圣言无失者因经不拣通相论三昔大为权故无有失。
　　四德量差别至即体具德也。
　　释曰界外牛车大乘权法纵谈无漏亦属有余隐闭一乘故云不言余德若乃露地七宝大车譬彼界外了义一乘众宝庄严类夫恒沙性净功德云体具德也。
　　又彼但云至以明异耳。
　　释曰不迅疾无以为大牛不超过无以为大士所以潜兴密应冠圣该凡故云用殊胜也言喻则仆从宝车执卫多力约法乃万行齐修同游宝所云行眷属虽谈德行主伴犹亏同教一乘焕然一致上云法华意兼两势斯现一也。
　　又彼三中至非适一也。
　　释曰权教大乘教理行果熏染识心为趣宝之先容故云以彼宗明一相方便若乃具德圆宗因果交彻依正互容染净融明德用齐致故云此则不尔主伴具足经云下指喻合法也。
　　此显一乘至以明异耳。
　　释曰此显一乘无尽等者则是所依体事理事教义十对二十事周遍含容重重无尽也此义广如华严略如法华者且法华是随宜渐教之终华严是称性圆融之始经宗既异安得同年而语哉然则然矣据古佛之道吾祖之教未尝不异而未尝不同也何则语如来初成正觉顿演华严无尽义海此为别教最后开权方说法华一实之旨此为终教曰未尝不异若乃於一佛乘分别说三从本而流末会三乘归一乘摄末而归本此本无别故曰未尝不同也若约法华罗列义相三谛圆明但当理事无碍故属於终也华严海印炳现德相无涯全彰事事无碍故属於别此是吾祖之教未尝不异也洎乎法华理事既圆融同性海其百川浩荡同归於海海无异味故属於别演义云即此同中必有别义故曰未尝不同也此之同异贤首宗乘约义斯显若天台时部独美法华不知法华终归本教此约别教一乘以明异者上云法华意兼两势斯现二也。
　　五约寄位至寄一乘法。
　　释曰约位以寄乘也谓初地明施复显人王即是人乘二地十善十善生天是欲天乘三地八定是色无色乘故以初三为人天乘寄在於世间四地初断俱生身见观於道品同须陀洹五地四谛理终寄阿罗汉六地观缘寄於缘觉七地一切菩提分法方便涉有故寄三乘之中大乘菩萨寄出世间八地已上既是一乘合不云寄但可云出出世间今云寄者亦可别位以故所以尔者谓贤位始终已圆融自在登地已去则甚深甚深言所不至是故若不寄位何以显深不包三乘何以显广。
　　若大乘即是至已上一乘法也。
　　释曰约上经论寄乘之法配属法华指定临门大乘牛车决如是权是以前既非六地小乘缘生后又不同八地一乘净土妙行故云则三乘俱是出世自位究竟也言究竟者小乘则以三昧力止息化城菩萨则四智功圆报居色顶。
　　问若尔何故至作是说耶。
　　释曰因摄论合声闻缘觉为一大乘菩萨为一是二乘故此二具三同名出世八地已上名出出世间故三乘之言隐而不说宾家不晓二乘合三之旨故成斯问。
　　答既四五至具如下说。
　　释曰约前后揩定质彼七地是权教大乘故云是何色人也既是三乘方便引摄名善出世具如下说者以文乘教开合中也。
　　六付属差别至为报佛之恩。
　　释曰如来现在根熟已调一禀尊言无不悬契大师灭后若有众生信乐佛慧我诸弟子菩萨大士如佛在世演一乘法故云当为演说此法华经等或彼根缘未熟不堪尽受甚深法者亦如佛世隐实施权淘练根性故云当於如来余深法中示教利喜谓示义教行得义利具解行故成於喜此之付嘱类同法华第三云我灭度后复有弟子不闻是经不知不觉菩萨所行自於所得功德生灭度想当入涅盘我於余国作佛更有异名是人虽生灭之想入於涅盘而於彼土求佛智慧得闻是经唯以佛乘而得灭度等此则佛世根未熟故菩萨与记方便令发心后事是同但众生与声闻耳。
　　解云余深法至作此付嘱也。
　　释曰特解余深以余拣一以深拣小恐彼权宗滥一故权实不分滥小故大小不辨有乖圣意封执后随故作斯解。
　　七根缘受者至假名菩萨。
　　释曰性起唐经译为出现品者唐云修习种种菩提分法未闻等者谓若未闻此如来不思议大威德法门或时闻也不信不解不顺不入不得名为真实菩萨以不能生如来家故故曰假名大疏云积行菩萨曝腮鳞於龙门则权教次第修行者是也。
　　解云此明三乘至不同彼也。
　　释曰此明三乘菩萨等者谓不可唯局释迦所化乃往古劫於余佛所发心修行迄至遮那会中根犹滞权未禀玄要故云未熟等当知是前法华经内余深法中等者且华严是初成顿演法华是最后方谈一重隔历余深文是如来灭后未来世中不信受者与夫华严两重相隔何以却言不信不闻此一乘经是余深中人耶答前不云乎不可唯局释迦所化於余佛所发心迄至遮那根犹未熟故不相违亦可三乘渐教虽有间断华严至教通方之说前后际而无违独据遮那一佛所说亦有理在华严是别教者不共般若逈异余乘故也。
　　八难信易信至是法甚为难。
　　释曰从凡至小从小至大展转较量方见斯法高深玄要浅智莫窥难信难解也。
　　解云以此品中至对比决之。
　　释曰贤首品谈德业该收所以十信道圆一念该於佛地故云即摄一切位六相圆融就此而该。
　　九约机显理至无尽佛法。
　　释曰此之三乘行相良以十地之内以法相为观门故四地道品成无生之慧光五地诸谛穷真俗以化物故云示以声闻道令出於众苦六地般若要观缘生研穷性相般若现前故云乐於因缘法为说辟支佛七地穷一切菩提分法权实双行故云饶益诸众生为说菩萨道此是当位菩萨二利双修非是悬指昔三乘中所见也。
　　解云此明至文之差别也。
　　释曰不同三乘一相一寂等者谓未了心绝诸相令悟相尽唯心故谈一相一寂既云一相何以论三乘免形对故属於三作大法师等者谓由八地中七劝该罗方见无功之道九地居法师之位药病须知不将四十辨才何以广能化物故云明说法仪轨利及有情不出一乘三乘故此地开示也。
　　十本末开合至智藏大海。
　　释曰教逐机兴乘分大小随功涉位果满僧祇故云菩萨法诸佛法原其逐机之法因中则有至果全无纵立佛乘也是阿含假说故此文中皆悉流入智藏大海。
　　此文约此至差别理耳。
　　释曰从本流末故有四乘之法摄末归本但显一乘。
　　此上十证至焕然溢目矣。
　　释曰法喻义括也谓如上十门经之与论证成三乘外别有一乘如观指掌类彼蓍龟辨其吉凶明镜鉴其妍丑略如下辨者第九所诠差别行位分齐中释之耳。
　　二该摄门者至不异不一也。
　　释曰海印定中炳然齐现一切偏圆妙严品说菩提场地演一代随宜之教是故此云一切三乘本来悉是彼一乘法有二门故者谓不坏相故不一体含容故不异是以上之一乘三乘克就别教而说。
　　初不异中至即三故不异。
　　释曰体相既融故左右皆悉不异而得相即。
　　问若据初门至而得进修。
　　释曰若据下牒其难本末知下开两关若存下牒而难之。
　　答有四句至更无余也。
　　释曰即者是也三既是一何须更泯故不待坏三若是一不妨三相宛然故不碍存其犹洪波即水不碍波存是以三乘之徒得有依附由三是一故无可存如波即水但见泓澄如练殊无流动漂淫繇是三乘得契一实虽则存亡有异大率本是一乘故言唯有一乘更无余也。
　　二以一乘至下同教中辨。
　　释曰隐显四句反上思之者应须例前问答方见其义问若据次门一即三者未知彼一为显为隐若显如何唯三若隐彼一乘机更依何法而得进修答有四句一由即三故不待隐二由即三故不碍显三由即三故无不隐四由即三故无可显由初二义一乘机得有所依由后二义一乘机得入三乘由四句俱即三故是故唯有三乘更无余也是故文云唯有三乘更无一也此如下同教中辨者谓权起必一向赖於实是故揽实实不失实现未必一向藉於权故泯权权不立是故三乘即一虽具存坏竟必有尽一乘即三虽具隐显竟恒无。
　　二不一者至而明不异。
　　释曰义门异故不一法遍通故不异此二双融法本如是。
　　又此中不一至此该摄门也。
　　释曰如此跨节配者良以二门义门虽异体本该收故作此解思之。
　　二同教者至於中有七。
　　释曰标章科列全收诸教宗也同教有二一三乘同谓三乘同归一佛乘则终顿二教虽说一性一相不辨德用该收二一乘同谓别教中有一性一相事理无碍言思斯绝同彼终顿之二故下之七义六重不出斯二故同教之幽包含无外初分诸乘谓一乘之深无量乘之广后融本末此之深广同一法界耳。
　　初约法相至一乘故也。
　　释曰初法相下示交参相而义理皆别下料拣是则下出意因陀罗此云能天帝则是帝释殿网及微细者如净名毛吞巨海芥纳须弥法华常在灵山等而主伴不具常知此约一乘同教说而不说十等者谓一乘以十十无尽为宗三乘限无尽为过而义理皆别者谓三乘虽有五眼六通而历别不融一乘则十十无穷一多无碍且夫一乘三乘优劣天隔何以彼此相参耶为欲方便显此一乘令易信受故作斯说所以一乘垂三乘则令彼欣趣三乘参一乘则胜进有期故曰两宗交接等成根欲性者上两宗交接是其竖成根欲性是其横根者一向发起圣道之根欲者乐欲性者种性三义各别故云横也是十力中三种力所知之境初即诸根胜劣力次即种种解智力后即种种界智力界即性也。
　　二约摄方便至大事故等也。
　　释曰会取昔三归今之一以废昔三立今一故故约会取昔小尚取况昔大取以其理不可分行是佛因故若约废昔则昔大亦废况於小耶以其约教虚设界亦虚指故并皆废也然开废等言约教则废三立一三教虚设故约理则开三显一言有三理覆於一极开无三理一极自彰故约行则会三为一三乘之行皆佛因故约果则会三归一三乘之因同一果故故云诸有所作皆为一大事因故也谓非三非五曰一广博包含曰大以此化物曰事上云摄即是会也。
　　三约所流辨至即大乘也。
　　释曰此中先明从本起末经云於一佛乘分别说三故云悉从一乘流故后明摄末归本会昔之行欲明三即是一之义故云汝等所行是菩萨道毗尼此云调伏会二归一故即是大乘则会三会二亦以备矣。
　　四约就胜至融大同一故。
　　释曰谓昔执三疑一执小疑大故为开方便门显真实相其实三皆归一今特就胜而言故唯指大乘为一乘耳良以方便适化体非本然故以望别教权实宛异同是菩萨所乘故者睿公云至如般若诸经深无不极故道者以之而归大无不包乘者以之而运然其大略皆以适化为本应劝之门不得不以善权为用权之为化悟物虽知於实体不足皆属法华固其宜矣方便虚设既废所以经云唯此一事实余二则非真十方佛土中唯有一乘法无二亦无三除佛方便说又云止息故说二等者为昔小乘厌三界苦希求出离根性既劣奔趋小径故以化城令彼止息若望上别教等者谓至如般若诸经昔日之实不兼主伴亦属权乘故指余二者则大小二乘开一异三故也若望同教即声闻等为二者以彼菩萨所行不乖一实融大同一故。
　　五约教事至在灵山等。
　　释曰法华论主释为报身菩提也何以故以法华中亦显一乘故其处随教即染归净故说法华处即为实也渐同华严不离其处故是同教未说十莲华藏及因陀罗故非别教也。
　　六约八义至如问答中辨。
　　释曰依摄论者论云以何意趣佛说一乘此中有二颂为引摄一类及任持所余由不定种性诸佛说一乘法无我解脱等故性不同得二意乐化究竟说一乘世亲释曰前偈以显了说一乘后偈以密义说一乘无性论云一为引摄一类者了知不定种姓声闻趣彼解脱方便引摄令依大乘而般涅盘故说一乘二及任持所余者为欲任持其余不定种性菩萨恐於大乘精进退坏故说一乘三法等故者谓真如诸声闻等乘虽差别同趣真如无有差别故说一乘四无我等故者补特伽罗无我同故此是声闻此是菩萨既无实异故说一乘五解脱等故者谓彼三乘於烦恼障解脱无异由此意趣故说一乘六性不同故者谓诸声闻不定种性有差别故谓回向菩提声闻身中具有声种性及佛种性由此道理故说一乘七得二意乐故者一者诸佛於一切有情得同自体意乐说彼我无殊故二者世尊法华会上诸声闻舍利子等受佛记别得如意乐与佛无二由此道理故说一乘八究竟故者依究竟故说一乘非无归别由过此外无别胜乘唯此一乘最为胜故佛说一乘上皆论文但义加一二等言使显然故也。
　　七约十义方便如孔目中说。
　　释曰方便乘者分别有十一对三宝分别佛宝是一乘法僧是三乘何以故佛同无尽故法僧即不定二对四谛分别灭谛是一乘三谛是三乘何以故灭同无尽故三谛即不定三对二谛分别第一义谛是一乘世谛是三乘何以故第一义谛同无尽故世谛即不定四对过分别无恐怖者即是三乘何以故如来藏等依即无过即同无尽故六识及心法智此之七法剎那不住不种众苦不得厌苦乐求涅盘由是俗谛故依缘不自在故五对人及智分别有三种人成三种智者一若善男子善女人成就甚深法智以为一人二若有善男子善女人成就随顺法为第二人三若善男子善女人於诸深法不自了知仰推世尊非我境界唯佛所知是第三人前之一人是一乘智后之两人是三乘智何以故前第一智是证智同无尽故后之二智未证实法是不定故此依胜鬘经六对所解了法虚妄契实分别随文解义是三乘法知虚妄契无分别是一乘何以故契无分别同无尽故随文取者即不定此依楞伽经义说七对一乘三乘小乘分别一乘是一乘三乘等是三乘何以故一乘即无尽故三乘等即不定八对大乘中乘小乘分别大乘即是一乘何以故大乘尊上即无尽故中乘小乘义即不定如经会三归一故九对世间出世间出出世间分别出出世间即是一乘余即三乘何以故出出世间胜同无尽故余二即不定如法华经界外露地别索车者即是十对譬喻分别如王髻中明珠及大王等即是一乘宝珠系汝衣里及穷子等即是三乘何以故髻珠王秘甚深故余即不定此依法华经说上来所辨於眷属经中欲显圆通无尽法藏一乘教义故於方便之处示一乘名令进入者易得解故作如是说。
　　依上诸义至同非别也。
　　释曰结拣同别也此犹属於通相应更於同中料拣方见圣意该收且一乘垂於三乘俾三乘同趣一实乃三乘同也三乘参於一乘法兼具德一乘同也余准此而知不可妄生异说耳。
　　二明二乘至愚法及回心。
　　释曰初一乘三乘者三一分故显实开权显实故四衢所授大车开权故临门三车外别无愚法小乘故云合愚法同回心二大乘小乘为二乘者大小分故权实混和故合一同三多符法相别开愚法半字无乖三声闻缘觉为二乘者唯局小乘利钝分故无殊鹿苑愚法回心二因既兼故云此通等。
　　又初约一乘至准可知之。
　　释曰初约一乘者既开权显实则十方佛土中唯有一乘法次约三乘者既符法相权实混和显了三乘以为了义后约小乘者谓鹿苑初谭利钝虽分未堪闻大耳。
　　三明三乘至故有三也。
　　释曰设小施权会归实所以设小故下开愚法施权故中有三乘会权故上开一乘明此三乘随宜渐教亦以备矣。
　　以经中愚法至别有一乘。
　　释曰但约法约喻展转揩定小乘三乘一乘之义耳。
　　问何以得知至所引中耶。
　　释曰谓彼权教小乘据其本宗皆所作已辨更无进求何为所引故有斯问。
　　答以彼愚法至能折伏而已。
　　释曰良以终教之人须知真本有达妄本空无断而断方为断证若彼愚法之尚不了法空焉知惑体由是但修折色明空折伏烦恼止息化城故云并不名究竟出三界故。
　　故弥勒所问至义在大乘中。
　　释曰不能如实者谓无广大心则希心怯劣遂不知惑体元无但着相修诸菩提分法抑锉现行故云不能究竟等大患莫若於有身故灭身以归无劳勤莫先於有智故绝智以沦虚斯乃滞寂沉空故曰非真灭度若不信此法者谓不信自心真如返增忻厌纵获果证堕无为坑故云无有是处病根欲尽般若方谈淘汰根机方穷果证故云欲得阿罗汉果等。
　　是故大乘必具三也。
　　释曰蹑前起后也谓般若通彼三乘双明权实故兹必具。
　　普超三昧至是其事也。
　　释曰约人名藏也谓诠声闻教理行果为声闻藏诠缘觉教理行果名缘觉藏诠菩萨教理行果名菩萨藏此乃约教行别故备开若约理果同故但有二藏谓声闻藏菩萨藏也唯大乘者权教大乘三乘显了故余二乘中则无此者愚法二乘不兼菩萨故入大乘论亦同此说者贯下诸文不异普超三昧经耳教行位果等如下所诠差别中当辨。
　　是故当知至分齐别也。
　　释曰指定分齐起后共不共教分其本末之异。
　　章由此义故至故云共也。
　　释曰梵语般若此云智若云那若此云慧波罗密此云到彼岸体具权实权故三乘共闻名共般若实故一乘顿悟名不共般若故指如不思议经谓超越图度逈出言象矣不与声闻共者深不可窥上德声闻杜视听於嘉会千门潜注德用该收迥异诸宗谓之唯说别教一乘不同佗宗一因逈出一果不融隔历之别耳如四阿含名不共者则别教小乘居然易别故通说三乘法者三乘同观性空而得道则各随所证得云具获耳。
　　此中通大至即其事也。
　　释曰通大之小等者谓游心显了分解法空故非愚法通小之大等者谓引摄小乘法非究竟故非一乘梁摄下引证可知但以如来成立正法有三种故既彼论亦云第三最胜居三乘后则三乘非了一乘方实故名善成立。
　　若言说大品至理不疑也。
　　释曰牒计返质也窃谓权教之宗执彼大乘以为了义故认大品等经唯说大法但以一音异解故有小乘之二通为三乘者便质云说华严时何不一音异解权证小果不假余宣阿含等教耶又说阿含时何不一音异解便登菩萨位次不假更说般若等经耶二既不然故决定断云是故当知三宗各别随其根品为说诸经不可雷同执其圆音教本耳。
　　二者大乘至异於二乘故也。
　　释曰此中云三乘者则是菩萨缘觉声闻也融一乘同大乘者良以约开显故菩萨所行不乖一实故得融耳合愚法同小乘者方便门开皆同所引故合三乘言教理可知者据开显说约教则废三立一三教虚设故约理则开三显一言有三理覆於一极开无三理一极自彰故故结云此约一乘辨二则大乘中自有三乘者如上权教大乘三乘为显了故三者小乘自有声闻缘觉者愚法三乘此中佛法但慈悲等者谓三阿僧祇劫修有漏四波罗密以无常狼伏贪爱羊令烦恼脂消功德身肥直至菩提成真佛故故异二乘。
　　四者或为至准上可知。
　　释曰初则临门三乘并露地一乘为四则合声闻归回心耳二则上至一乘下该凡小则如来初成道时为提谓长者等谈人天乘次方说小故此总开矣三则将彼人天对其深密渐深显了三乘故亦为四。
　　五者或为至准释可知。
　　释曰初则实与权小谓法华深密并其鹿苑为五二则众圣凡愚谓深密与提谓等为五三则老比丘佛与愚法声闻缘觉欲天及梵世为五以权乘说无色界天无体故此乃初实二权三小并谈五乘故也。
　　六者或无量乘谓一切法门也。
　　释曰华香云树即法界法门剎土众生本十身之正体若睹斯法悉悟心喜故为无量。
　　故此经云至上来分乘竟。
　　释曰引文结证验知前来所说非无稽据然上诸乘从一资多递互映带穷本究末义备诸宗方彰缘起之奥以成同教该摄之旨欤。
　　二融镕本末至三乘教等也。
　　释曰一乘为本三乘为末诸乘者从一至于无量会融无二者谓彼此该收同一缘起无障碍法界耳二门者初则开权显实二则隐实施权虽成二门而体融会次文示之。
　　初则不坏权至体无二也。
　　释曰义相异故能三能一理贯通故三一互即故云一三融摄体无二也。
　　问若尔二门至有权实耶。
　　释曰由相即故乃成一致权实焉分故成斯问。
　　答义门异故至终恒无尽。
　　释曰义门异故者定其义宗不乖权实理遍通故者出其由致无违融摄何者下征而释之终归一实本法皎然矣。
　　由此融镕至准思可解。
　　释曰初句直显逈异诸宗故第二施权覆於一实故第三权实混融该摄差别故第四义极因圆果超言念故实乃法本圆通触事皆道故云随於一门等。
　　余释乘名体至建立一乘竟。
　　释曰指余结示释乘明体见于上文疏中耳。

　　华严一乘分齐章义苑疏卷第一
　　华严一乘分齐章义苑疏卷第二

　　　　霅溪普静沙门　道亭　述
　　第二教义摄益至先示相后开合。
　　释曰牒章分科机教双彰也谓教义为能被之法摄益为所被之机所以尔者向明一乘是此能被且法不浪施为机斯阐故此摄益合而辨之然示相开合无殊分相该收耳。
　　初中有三义至当别教一乘。
　　释曰海印定中演无尽音声为教一多具德为义七宝大车其数无量非适一也故曰此当别教一乘。
　　二者如临门至及瑜伽等说。
　　释曰教义者谓三车虚设为教谓子竞驰随宜获益为义仍教义无分者若望一乘无实果证义不异教方便引摄故属于三乘权渐如余等者深密般若诸经唯识显扬诸论。
　　三者以临门至如法华经说。
　　释曰摄末归本也所以约教则废三立一三教虚设既为虚设则实义全无但为一乘之先容故云以临门三车为开方便教然后於界外四衢道中别授大白牛车七宝庄严具众德量显一乘中正之道斯为实义破会诸乘故当同教。
　　二开合者有二至为彼所目故也。
　　释曰界内通示为教同出为义三乘自宗作如是说若仍三乘假设一实方真纵义亦教故云唯教非义直明一实方便无无非唯无义教亦不成故曰俱非教义虽非教义不坏假名故为彼所目也。
　　一乘三句者至无尽教义故。
　　释曰以别教中教之与义不分能所之殊但十十法门主伴无尽故一字法门海墨书而不尽此唯自别教或唯义非教者良以别教望同教亦成义盖不谈海印炳现故不尽知教体故或俱非教义隐实彰权约三乘教如文自释。
　　后总者或教义至差别说矣。
　　释曰或教义俱教者以彼三乘引摄出界无有实体但为一乘方便之教故义亦成教或教义俱义者以其一乘之教称实所流究竟摄益故望三乘此亦成义应合更云或俱非教义约三乘望别教一乘说今所阙者窃恐脱故若不尔者何以次文牒云或具三句约同教说应难云上既言别教何以今具却成同教耶答上是以三乘望别教非是直显别教耳或可便将同教当其一句足上成三亦有理在。
　　明摄益分应者至如瑜伽等辨。
　　释曰或唯摄界内机等者谓於三界内谈显了三乘通被三根同出三界各随所得为真涅盘则止息化城权居受用据彼自宗即以为究竟矣。
　　二或摄界至如法华经说。
　　释曰令得出出世益者且三乘权教令断三界结缚是一出世今此实教令除微细结使云出出世斯乃先以三乘化后令入真实则会三乘归一乘故属同教摄此是三乘同教故次云亦名回三入一教也。
　　若先於一乘至如小相品说。
　　释曰若界内禀一乘不思议法发圆解起圆行圆断诸障即云出世由出世故即一证一切证故属别教如小相品者彼正谈一切证等事也。
　　三或通摄至如法华经说。
　　释曰通摄二机者谓界内界外之机也若乃三乘先摄同游解脱之门后趣一乘齐证圆融之境者则三资一实一导三乘故云三一和合故属同教此是一乘同教体参具德故若不尔者何异前说故学者应思。
　　若界内至如华严经说。
　　释曰此谓直显一乘之机故约三生而说所以於具缚身中见闻大威德法门成金刚种此是界内见闻生依种发解依解成行即离缚缚此乃出世得法是解行生依行证入出彼情解是出出世证入生或界内见闻解行者此谓解行一生通界内外何以故圆解圆行见闻并具故余义同前一生不克三生必圆不落阶渐故属别教一乘耳然上二章谈乘教机缘同别两教广大同备有如是者何须下文复更分教开宗耶若谓此中但论乘机未明教相者何得同别之教章章而言乎答此据通相下就别相所以通相则克佛本意缘起因门海印炳现本末齐彰一乘多乘若同若别机宜摄益悉已圆臻故上二章作如是说若尔同别之谈岂是本现耶益殊不闻如来为善伏太子说圆满修多罗故知同别正是通方根本法故若判不判圆融无尽矣。
　　第三叙古今至以为龟镜。
　　释曰夫教海冲深法云弥漫智光无际妙辨叵穷以无言之言诠绝言之理然则理虽一味诠有浅深故须分之使知权实庄严圣教令深广故故今诸师各伸己解安立教宗今此叙之意夫后人不掩前诘今其宗承不混得失者矣。
　　一依菩提流支至一圆音教。
　　释曰菩提流支此云法意西竺人也立一音教谓如来一音同时报万大小并陈故许随机领解各别则顺圆音一音中具百千音之一义斯为教本正属不分耳。
　　故经云佛至得解等是也。
　　释曰所凭之经既云一音故但是教本说尔随机为教一音之义以自相乖焉足为判。
　　二依护法师至华严是也。
　　释曰依楞伽经等者等取涅盘半满之说良以彼经谈于四渐四顿谓渐者如庵摩勒果渐熟非顿类夫先习小乘后趣大乘顿者如镜中像顿现非渐譬彼直往菩萨大不由小亦大小俱陈者谓涅盘重扶小律再演真常故称俱也。
　　远法师等至多同此说。
　　释曰泽州隋朝小远法师亦立渐顿二教谓约渐悟机大由小起所设具有三乘故名为渐若约顿悟机直往於大不由於小名之为顿此虽约机说有渐顿而所说法不出半满其半满二教则西秦昙牟识三藏依涅盘经立则声闻藏为半字教菩萨藏为满字教故云后代诸德多同由多同故所以附出此之判教但顺通相之意未知佛之深旨半满之言显在小大密意有以权为半以实为满即大乘中有半满矣亦犹缘觉声闻开之有异则成三乘合之有同总称为小权实亦尔开之有异权可称半合之大同故并称满是则实教唯满小教唯半权大乘者亦半亦满也此半满顺违即是渐顿顺违也顿即此满渐具半满以具有三乘二乘是半大乘是满故但一处会顺违耳。
　　三依光统至谓渐顿圆。
　　释曰此师生后魏承习佛陀三藏此云觉贤。
　　光师释意至即此经是也。
　　释曰显立义也於中渐约不具顿约具说不同前远公大小相望成渐顿也言渐说者如云欲尽病根方谈般若等言具说者即如涅盘说空者所谓生死不空者所谓大般涅盘等又云若空不空若常无常等皆令广问即是顿也三圆教者即是华严此亦约化仪说有前后耳所以顿中化法无异渐中也别说空不空即名为渐同时说空不空即名为顿故是化仪其第三亦约化法拣异前二从多分说故云此亦约化仪其上达言义兼地前分阶佛境即谓地上如此分者为通判定难也(云云)。
　　后光统门下至大同此说。
　　释曰华严传说判华严为圆教始於光统故海东有立为祖承更推佛陀以无高祖故云诸德宗承耳。
　　四依大衍至法界真理等。
　　释曰此师生隋朝立四宗教各从所立得名四中各有二句皆上句立义下句揩教则初名立性二名破性三名破相四名显实前三从所破后一就所显初二小乘后二大乘各初浅后深此亦有理但收义不尽以十八部中但判二故则唯明有部及经部故除本二部故云十八部中。
　　五依护身至无碍法门等。
　　释曰护身即寺名自轨乃名也其第四立名亦同前师但义别故前以涅盘华严通为真实宗此师分涅盘为真实宗则一切众生皆有佛性真实妙理体本常然也故华严为法界宗则交彻容摄缘起重重因界该收一多无碍三宗既同前师违亦例彼耳。
　　六依耆阇至法门等是也。
　　释曰耆阇即寺名曰凛师此师立六宗教据名则前四宗同前衍师今但云初二同者谓初二名义皆同第三已下名同义异故将彼第三一宗分成二宗谓不真唯明诸法如幻真宗方明真空理等又於第四真实宗分出华严为第六圆宗明法界无碍等若第五同诸师同归时第六同护身法师法界宗教又真宗说真空理常宗说真理恒沙性德常恒既是真理非常宗者应同无常耶又三四二宗但法喻之别故未尽善。
　　七依南岳至东流一代圣教。
　　释曰南岳天台皆山名举处辨人僧名智顗而言智者者帝为立号美其德也依南岳者故韦虚舟侍郎云自佛教东流秘密斯阐思大师之所证智者大师之所弘故思大师一见便云昔日灵山同听法华宿缘所追今复来矣又入道场呈心云非汝不证非我不识师资传芳故此并叙耳。
　　一名三藏至华严等经是也。
　　释曰一三藏教者此教明因缘生灭四真谛理正教小乘傍化菩萨而以三藏为名者谓大小乘论同立此名大乘智论小乘成实今所引法华智论者以罗什译经多依智论小乘三藏为欲成文二言双举小乘之过不在三藏但责其小心耳故诃小乘不责所诠三藏故今取三藏不违法华至教耳二名通教者通同也三乘同禀故此教明因缘即空无生四真谛理是摩诃衍之初门正为菩萨双明二空故傍通一乘盖以空门遣荡小乘执心令渐通泰故通益三乘人等故大品云欲得声闻乘当学般若波罗密欲得缘觉乘当学般若波罗密欲得菩萨乘当学般若波罗密乾慧十地者未有理水故二性地相似得法性水伏见思惑故三八人地四见地五薄地六离欲地七已辨地八辟支佛地此上同小乘伏断九菩萨地正使断尽故十佛地顿断残习应身成佛为三乘机转无生四谛法轮故云十地通大小乘也三名别教别即不共不共二乘人说故此教正明因缘假名无量四真谛理谓苦有无量非诸声闻缘觉所知集灭道各有无量相等明界外独菩萨法的化菩萨不涉二乘故声闻在座如聋如盲不同通教三乘通修今一道出离逈超二乘则涅盘云四谛因缘有无量相非声闻缘觉所知诸大乘璎珞光明等广明菩萨历劫修行行位次第互不相摄并此别教之相故云诸大乘经中所明道理等四名圆教圆以不偏为义此教正明不思议因缘二谛中道事理具足不偏不别融摄无碍故云具足一切无尽等即华严经者经云显现自在力为说圆满经无量诸众生悉受菩提记等然虽宗华严无尽翻成三谛圆融则依其文而不得其义也但化最上利根之人故若约中道偈四句初即因缘所生法二即我说即是空三即亦名为假名四即亦是中道义又此四教由三观起从假入空折体异故有初二教从空入假从假入中有别教起三观一心中得有圆教起又此四教不局定一部一部之中容有多故又更以四种化仪收之谓顿渐不定秘密顿渐同南中诸师后二谓一音异解若互相知名为不定互不相知即名秘密此师立义理致圆备但三藏教名义似小滥以余三教亦有三藏故而但判华严兼正圆别以就登地已上约寄位行布为别义若与之者名异义同亦无大过若夺之者则失华严本意谓是迷其行布为别教但取圆融以为圆教离成二教各失一边合而融通方成了义顺华严宗行布圆融二互相摄故此义学人善知得失窃况此师位登五品尚失经宗自后谛观不亲大识朋党太多特录乖宗以悞晚学非失。
　　八依江南愍至华严是也。
　　释曰清凉云唐初印师今云愍师者既是师资则愍公初判印师风行故互举耳又此二教略有四异一主异谓释迦化身与卢舍那十身异故二处异谓娑婆界木树草座与藏界中宝座等异故三众异谓为声闻及菩萨说与唯菩萨及极位同说异故四说异谓局处之说与说通十方之说异故此约化仪诚如所判但於局曲之内未显法之权实便今多法浑同无别不能令人善识权实浅深之异故。
　　九依梁朝至余义同上辨。
　　释曰大白牛车方为第四者谓一乘俱不得故者羊鹿是虚指出门不上车牛车若是实出门即合上牛车亦不上明三皆虚指约法说者昔指三乘三界门外三乘出界无有实果菩萨出界岂有实证俱无实证名不上车明知三乘皆是权设即是权教三界四衢等赐即是实教大乘无乖教理然者唯说法华为实则抑诸般若及诸大乘了义之经皆成权故是知昔大亦有权实法率但会昔权故说三皆虚指昔实不滞方便故不会之抑又法华三乘重举昔权已皆开显唯明一实不同昔日隐闭权乘若以此分权小者故未为允当耳。
　　信行禅师至直进等是也。
　　释曰前教体同光宅但开合之异次教与前稍异是以光宅但同归一实此乃具德圆融故明普解普行华严法门也然此判教既宗法华四乘前教违同光宅次教一乘乃是随机调谏权渐终归翻指华严及直进者岂非顿渐始终之相隔耶。
　　十依大唐至不空理等。
　　释曰此师宗承西竺戒贤论师立三种教以法相大乘而为了义初所凭经论二正显所立一转法轮者谓三转四谛法轮说诸有为法皆从缘生以破外道自性因等又缘生无我翻外有我然犹未说法无我理即四阿含等是二名照法轮者以空照有故第二时中虽依徧计所执而说诸法自性皆空翻彼小乘然於依他圆成犹未说有即诸部般若等经三名持法轮双持空有故第三时中就大乘正理具说三性三无性等方为尽理即解深密等经是则於彼三时初随有边约依地说有故次随空边约徧计空故俱非了义后时具说徧计空余依圆是有契会中道方为了义此依深密所判一时定谓初时等故二法定谓有空等故三经定谓指阿含等故。
　　此三法轮至华严法门也。
　　释曰此约时定以出违若约法定则空有隔历若约经定则义不相通三定既立不可以相从而救也然上诸师判教但依列不更出违唯大唐三藏列义兼违者盖由此师亲游五印特禀三时五性繁兴一乘掩曜窃虑后人传袭颠坠大宗故於此中言於一失例余诸师皆未允当故下开宗分教方为尽理上文疏中一一出违者密符贤首例意显用清凉法言须知教相旨趣深彻不可率情輙分彼此厥或雷同不语又乃昧於佛心岂成传演之人乎。
　　然上十家至其宜各契耳。
　　释曰显迹通疑美其前诘同赞真乘却彼邪宗扶持正法若武侯之劲敌故云法将迹参登位者信位五品将登初住位故岂夫好异者言其不攻异端觌斯异轸者各随己解发轸不同索隐群诠同明圣旨疑情冰释滞解朗然圣教偏圆大小殊致随根获益不混宗乘故云其宜各契耳。
　　第四分教开宗至宗乃有十。
　　释曰分判五教开显十宗就法者教法也谓於一代教法之上约其大小乘权实渐顿偏圆流类别故分成其五若尔贤首约义开宗以判五教何得却云教法耶答虽义为能分教为所分此中既云就法决知是其教法故下结指云此约法以分教耳若就法义如下别辨负教之人善察辞义切忌无以名教滥其法义岂不观此中但约教诠立其教名耶以理开宗者理谓理趣则趣尚曰宗虽趣尚多端以理趣相从但成其十耳。
　　初门者圣教至五圆教。
　　释曰具云愚法小乘谓愚於法空故此是大乘贬斥为名故解深密经云阿陀那识甚微细习气种子成瀑流我於凡愚不开演恐彼分别执为我谓凡则此教中人天乘愚则正是小乘之流既不开演则不达唯心法空故摄论云是故不为诸声闻等开示此识彼不求微细一切智智故见法定实故云愚法故智论三十一云小乘弟子钝根故为说众生空故愚法小乘之名依此经论而立则愚拣三乘小异菩萨故无所滥矣二大乘始教大则拣异小乘始者初也谓衍门初教亦名分教由合深密第二第三时教皆未尽理而成此教言未尽理者第二时中但明於空空是初门第三时中定有三乘隐於一极故初教名并从深密二时以得云何空门为初法鼓经中以空门为始若尔彼第三时既不明空何得名初以未显一极故以是二时同许定性二乘俱不成佛特由此义加分教名三终教亦名实教定性二乘无性阐提悉当成佛方尽大乘至极之说故立为终以称实理故名为实则双对前二以立斯名非唯说空复说中道妙有故称实理既非分成故亦名实依是义故法鼓经中以不空门为终也四顿教但一念不生即名为佛不依地位渐次而说故立为顿不同前渐次位修行不同於后圆融具德故立名顿顿诠此理故名顿教故楞伽云顿者如镜中像顿现非渐宝积中说顿教修多罗如以绝言则净名默住等五圆教依普贤法界帝网重重主伴具足故名圆教故此圆教语广名无量乘语深唯显一乘一乘有二一同教一乘同顿同实故二别教一乘唯圆融具德故以别说同皆圆教摄故经云为善伏太子所说名圆满修多罗故立此名也故五教之名皆有所凭不可增减传演之士勿攻异说强立讹名展转浇漓难复渟正窃况先祖立言规矩圣道岂容晚进复有更张者欤然则苑师异说攻击太高清凉正辞排斥弥甚岂待於今却容邪说於其间哉勉之同归於道也。
　　初一即愚法至立此名也。
　　释曰先明初后者谓此二教优劣特异不随开合故有别教小乘居然易别故别教一乘逈异诸宗故善伏太子所被之机经说在囚难中圆满修多罗能被之教则除难护证等。
　　中间三者至如上所引说。
　　释曰言中间者谓前有小乘后有圆教则始终顿之三也谓一三乘教也者言同而义别也言同故带三乘名义别故始教实有三乘方便引摄究竟不破故终教该收权小破会三乘同归一实故顿教三乘融摄一性本显灵明知寂故后之二教虽展转深妙皆谈一性良由未免形对故属三乘如上所引说者般若深密法华涅盘等。
　　二或分为二至通名为渐。
　　释曰始终二教虽信解行位伏断升降不同并依地位渐次修成故总名为渐。
　　故楞伽云至即是佛等。
　　释曰言说顿绝等者谓不同天台四教绝言并令亡筌会旨今欲顿诠言绝之理别为一类离念之机不有此门追机不足则顺禅宗故达磨以心传心正是斯说既云言绝何言顿教若不指一言以直说即心是佛心要何由可传故寄无言之言直诠言绝之理教亦明矣解行顿成者思益云得诸法正性者不从一地至於一地楞伽云初地则为八乃至无所有何次等一念不生等者则心本是佛妄起故为众生一念妄心不生何谓不得名佛故达磨碑云心有旷劫而滞凡夫心无也剎那而登正觉。
　　故楞伽云至故此立名。
　　释曰重明顿旨也以一切法等者谓相本自尽性本自显所以离名字相故不待言说离心缘相故不待观智净名以默显不二者谓彼经说文殊师利问维摩诘言我等所解各自说已仁者当说何等是入不二门时维摩诘默然无言文殊师利叹曰善哉善哉乃至无有文字语言是真入不二法门又宝积经者经文既广略标总目以证教名耳。
　　三或开为三至后二是也。
　　释曰谓其渐教中有权实故离成终始并其顿教故总为三三法轮中后二者谓照法轮中时当诸部般若是此始教持法轮谓后时於大乘中显了说三性及真如不空理等是此终教后时虽同则性相二宗用意各别也。
　　依是义故至乃至广说。
　　释曰依是下据义立名故彼下引经证成复次下设喻诸佛下举法摩诃衍此云大乘多说空者诸部般若所说八十余科法门悉皆清净一切空经是有余者以空覆於中道妙理余此法故波斯匿此云和悦为大施主设四种人则可畏无财勤息净志幽显粗济贵贱皆沾譬彼如来无私普化故次云诸佛世尊亦复如是常住妙典者诠常住法故以文从义故有斯名。
　　解云此则至名为终教。
　　释曰依经定教也谓虽诸法皆空空犹覆於一实如散长空约此以为始教若常住之理性德齐彰中道权现若孤蟾朗曜据此以为终教。
　　又起信论至空二真如也。
　　释曰绝言等者谓离言真如观智境言思皆绝故约顿教依言等者则依言真如生信境明渐次解行故约此分始终之二者谓空如来藏空无妄染为始不空如来藏具足恒沙性净功德为终。
　　此约法至如下别辨。
　　释曰结指也结上就法且是约教指其法义之判如所诠差别中故彼文云由此甚深缘起一心具五义门是故圣者随以一门摄化众生一摄义从名门如小乘教说二摄理从事门如始教说三理事无碍门如终教说四事尽理显门如顿教说五性海具德门如圆教说是即不动本而常末不坏末而恒本故五义相融唯一心转是则五义皆义一心属法此是约法义通收若约机明得法分齐者或有得名而不得义如小乘教或有得名得一分义如始教或有得名得具分义如终教或有得义而不存名如顿教或不名义俱无尽如圆教故将此五义为能分一代教法为所分方见不拘时部杰出古今又乃旁说众典以立教名名义相资同一缘起故云甚深缘起具五义门五义相融唯一心转是则重重法界事理无边故五教之义出自华严本於此也故总题云华严一乘教义有云调柝乎起信是五教生焉者观其立言之理曾未晓斯文义若晓此旨决无彼辞设尔晓而固违未免背叛祖宗无稽异说职於传教其如之何厥或封执起信不顾斯文且起信虽宗百洛叉经谈五重生起一心源乃至六粗原其分齐但限终顿所以贤首判正终兼顿圭山将此五重度量诸经宗教亦云终顿通诠本末曾无圆教之文既言度量显是格量教道何得错解圭山之辞谬为贤首约论判教纵此度量便为判教却属圭山判於前四何言贤首五教出於起信转更参差遂使慕道者犹豫於两端归依者惆怅於岐路特违圣教輙悞后昆其为不可也。
　　二以理开宗至二小乘。
　　释曰分部之初不出四众一龙象众二边鄙众三多闻众四大德众龙象即是大天之流斗诤之首禀凶顽为恶滋甚圣众制而不止故名龙象[怡-台+龙]悷难词也边鄙众即大天之门徒也心行理外目之为边无德可称名之为鄙既非诤首所以列名但名边鄙随顺援党大天之徒大天门人也多闻众者谓凡夫学者随顺圣人妙达幽微广闲三藏助菩提熏称曰多即是持戒广学凡夫党援圣众者也大德众者契圣通神戒精学博道高无上名为大德此之四众一恶众二善众恶众之中有首有从大天等是首门人等是从初二众是也善众之内亦有首从圣者是首随顺凡夫是从末后二众是也虽内有大德圣者为二十部分宗之列故今总叙耳亦可谓二众不禀圣道可属人天乘也。
　　小乘中犊子至有为无为也。
　　释曰犊子者律主姓也上古有仙居山静处贪欲起已不知所云近有母牛因染生子自后仙种皆言犊子即婆罗门姓也此后门徒相传不绝至此分部从远袭为名言犊子部此部从说一切有部中流出从此犊子部流出四部一法上部二贤胄部三正量部四密林山部并上总五部谓法上者律主名也有法可上名为法上或有法出在众人之上名为法上贤胄贤者部主之名胄者苗裔之义是贤罗汉之苗裔故言贤胄从所袭部主为名也正量者权衡刊定名之为量量无邪谬故言正也此部所立甚深之义刊定无邪自称正量从所立法以彰部名密林山者近山林木翁郁繁密部主在此名密林从所居为名此等四部释舍利弗阿毗达磨义有少者以义足之后合各造论本义既乖遂即分部泰法师云更等取经部中根本经部不等末经部以本经部亦执有胜义我非即非离即计菩萨出离生死故名胜义此上五部半共计我之与法二皆有故故立宗云我法俱有。
　　二法有我无至悉实有也。
　　释曰此宗有三全计一小分计萨婆多此云一切有是说一切有部二上座部转名雪山部三多闻部谓一切有者有二一有为二无为有为三世无为离世其体皆有名一切有从所立法为名称其部也上座转名者谓上座弟子本弘经教说因时遂大强上座於斯乃弘说因标旧住处上座移入雪山从所住处为名称雪山部若从所袭即名上座多闻部从大众出谓广闲三藏深悟佛言从德为名名多闻部当时律主具多闻德也言一小分者化地部末计彼计过去未来并皆实有亦有中有一切法所知识故名有法无我此部之主本是国王王所统摄国界化地上之人庶故言化地舍国出家弘宣佛法从本为名名化地部一名二色者名谓四蕴细故曰名色谓一蕴粗显故曰色一心谓六识心二心所谓四十五三色谓十一种四不相应谓十四五无为谓三种此等皆有故云法有我无。
　　三法无去来至体用无故。
　　释曰谓大众部等者先标说有现在下释而云等者等取七全一少分都八全一少分同有此计一大众部二说转部三鸡胤部四制多部五西山住部六北山住部七法藏部八饮光部宗轮论叙制多西山北山云余义多同大众叙法藏亦然饮光云余义多同法藏故上八部类有此计言一少分者取根本化地部彼云去来世无现在无为是有叙说转余义多同说一切有部亦无去来也爰自大天乖诤昔时界外年少之僧一人苗裔共为一朋名大众部取昔为名也言说转者本名经量亦名说转此师说有种子唯一种子现世相续转至后世故言说转鸡胤者上古有仙贪欲所逼遂染一鸡后所生族因名鸡胤婆罗门中仙种姓故以为名制多者此云灵庙即安置圣灵之庙处也此山多有制多故因以立名大天所住名制多山因以立名制多山西称曰西山住既与大天不和因此别住北山亦尔则制多山北之一山也此三部从所住立名法藏者部主名也密之与藏义意大同法藏法密二义皆得此师含容正法如藏之密故亦名法密从人以立论名饮光者婆罗门姓也即迦叶波姓是上古有仙身有光明至侧皆不复现饮蔽余光故言饮光此部教主是彼苗族故言饮光又此部主身有金光能饮余光故言饮光化地部主已如上解。
　　四现通假至亦即此类。
　　释曰谓说假等者先标彼说下释而云等者等一少分则一全计一少分一全即说假部一少分即末经部谓以根本经部是第一宗摄故其成实论先是数论弟子以所造为能造后出家入佛法时经部摄故三藏云经部细实而粗假实义同故现通假实摄此说假与一说说出世别非一向假故不同一说部非出世法一切皆实故不同说出世部既世出世法皆有假实故从所立以标名此谓假名说实皆有假实蕴门明义是实者实积聚故界处门义是假者假积聚故此部以所立法标名也下二例此立部。
　　五俗妄真实至实非妄故。
　　释曰先标宗谓说出下释义谓世间烦恼从颠倒起颠倒不实故世间法但有假名无有实体出世之法非颠倒起道及道果皆是实有唯此是实世间皆假从所立为名此则一宗一部小似中论一年向前故亦跨大乘也。
　　六诸法但名至之始准知。
　　释曰先标宗谓一说下释义即显出世亦假名耳故云一切我法亦如中论亦名为假名若有世间即有出世间既无世间何有出世间等是故皆假名名即是说名一说部从所立为名。
　　七一切法至如般若等。
　　释曰初标宗谓大下依教释义一切诸法者谓八十余科世出世法无不清净法既清净则荡除情执故无分别此乃无相大乘之一宗也。
　　八真德不空至具性德故。
　　释曰诸经者谓实教了义大乘说一切法等者则一切法从本以来离言说相离心缘相故云唯是真如即不变也如来藏者在缠之名则是随缘二义既彰性德恒沙本来具足亦一宗一教也。
　　九相应俱绝至默显等准知。
　　释曰默相泯心故云相想俱绝理本绝言假一言而直示故云显如净名者则杜口於毗耶如上释之是离念之机所宗尚故。
　　十圆明具德至法门是也。
　　释曰法界圆彰实德本尔一多缘起主伴重重相用难思云无尽自在此宗之兴教体义无别但所尚者曰宗造修者曰教故立二名耳此上十宗后后深於前前则前四唯小五六通大小立在小乘义通大乘故云通小后四唯大乘又五六义通法相宗七即无相宗后三即法性宗又七即始教八即终教九即顿教十即圆教此与清凉少异彼云七三性空有宗八真宗绝相宗九空有无碍宗若欲会之但此中五六义通法相宗隐故所以彼显立第七三性空有为相宗彼第八正同此中第九兼同此中第七故彼约教八即顿教约宗八即无相宗彼第九与此中第八名异义同如此会者岂是相违学者请详然此十宗五教互有宽狭教则一经容有多教宗即一宗容有多经随何经中皆此宗故若局判一经以为一教则抑诸大乘又夫立教必须断证阶位等殊立宗但明所尚差别前之六宗执法有异故分六宗断证次位不离八辈含为一教余可准知。

　　华严一乘分齐章义苑疏卷第二
　　华严一乘分齐章义苑疏卷第三

　　　　霅溪普静沙门　道亭　述
　　第五乘教开合至三诸教相收。
　　释曰以乘附教优劣自殊以教摄乘机心不惑是以合之为一本末镕融开之为二为三浅深展转开合徧收理无不尽依此亦可总判言教故知如来圣教意趣无边不可局执故以此门通会乘教耳。
　　初约教者至有其五义。
　　释曰示意总标也谓本末更收渐次融会从一至五亦会取诸说。
　　一或总为一至谓如上说。
　　释曰或总为一等者谓根本枝末法轮唯是如来一大善巧摄生方便一音所演则菩提流支立一音教者不共道理或开为二者诸别教一乘直显本法一向不共众典之洪源故二末教谓前之四教小乘名同始教存三乘也终顿二二教明一乘由是对三显故同前始教亦入屈曲之数则前四教皆屈曲收别教一乘方是平道此同印公平道屈曲又名究竟者一乘也普解普行故及方便者三乘也别解别行故则信行禅师以四乘为二教亦与此相顺或开为三者谓一乘则是露地大白牛车三乘是临门三车小乘是临门所引故此正顺四乘则光宅判四乘教亦有理在又梁论云如来成立正法有三种一立小乘二立三乘三立一乘第三最胜亦同此说但彼一在后此一在初耳或分为四者谓小乘同愚法约历位无位开渐及顿故分为四总合二三以为渐教余皆如名或散为五者如上约义正判此上会取诸师之教多顺清凉有不同者文势别故故转义而会方见今宗从微至着曲尽幽玄统收诸说也。
　　二以教摄乘至此约始教(云云)。
　　释曰别教一乘者十十法门逈异诸宗故同教一乘者同顿同实该收诸教故以别该同皆圆教摄绝想一乘如楞伽者是彼明五法空寂之义何者谓迷如以成名相妄想是生悟名相之本如妄便称智则无名相妄想故云绝想唯如智矣智因如立智体亦空如假智明本来常寂故曰一乘约佛性平等为一乘者涅盘云佛性者名第一义空则是佛性中道统收真妄谓之平等一乘耳密义意一乘如八意者义见上文一乘中也。
　　二明三乘至菩萨道等故(云云)。
　　释曰小乘中三乘者如小乘论说自有声闻法缘觉法及佛法此中佛法但慈悲爱行等异於二乘故云始别又如律中说佛度五人已即云通佛有六然罗汉出世间又同坐等故曰终同以俱罗汉故始教中三乘者始则谛缘六度各修终则同观性空而各证道果故云始终俱别有入寂故者定性声闻定性缘觉也终教中三始终俱同者谓定性二乘无性阐提悉当成佛故顿教中三始终俱离者三乘本绝一性幽灵故圆教中三始终俱同者谓会三归一开方便门示真实相同教之圆若论别教杳绝三乘故非此所说然兹一乘三乘胜劣五义皆约教而相显故上云以乘附教优劣自殊。
　　三诸教相收至皆准上知之。
　　释曰或唯一圆教以余相皆尽者谓别教一乘圆融具德无别异相故具五教以摄方便者同教一乘该收诸教何以故前四教为此教之方便既圆趋一实故此摄之顿教中唯一顿教者唯是绝言故毁相泯心故云以余相尽或具四教以摄方便者良以依言渐次为离言之先容故亦云摄熟教中或一或三者大乘之终调练既久故名熟权小同归回三入一故初教中或一唯一本教或二引摄愚法故小乘中唯一无可摄具但是本乘故。
　　二以末归本至皆准上知之。
　　释曰小乘内或五等者谓冠五教之初诸乘之首一道竖论逦迤涉入故云於后四教皆有为方便后之三教约自宗并开涉方便等义准此思之。
　　是诸教下至准此思之。
　　释曰所明义理交络分齐者且如一缘起之法小乘说之万法虚伪缘会而生始教说之生法本无一切唯识终教说之识如幻梦但是一心顿教说之心寂而知圆教说之德用无边上文以本收末以末归本本末相济例此而解故云准此思之。
　　是则诸教至无不周尽。
　　释曰诸教本末句数者应成六句谓一小乘唯相二顿教唯性三法相宗相多性少四终教相少性多五空宗中非性非相六圆教中全相全性是以性相相参六句交织故云结成教网以此摄化不坠含灵故云无不周尽。
　　是故此经至岸此之谓也。
　　释曰证上善巧法喻则大圣张大教於生死中化导人天置于涅盘譬彼鱼翁张大网於海中漉取鲲鱼安置岸畔故此经中法喻并举耳。
　　第六教起前后至明逐机末教。
　　释曰初成正觉称性极谈为众典之洪源故云本教迹后化沾忍土渐被三根善巧随机故称末教。
　　初者谓别教至并同时显现。
　　释曰第二七日谓觉树道成一七日中自受法乐思惟因缘行等故第二七日顿说此经表所说如其所证故不起树王罗七处於法界故论云此示法胜故在初时及胜处说也犹如日出等者出现品云譬如日出先照须弥山等诸大高山如来应正等觉亦复如是成就无边法界智轮常放无碍大智光明先照菩萨摩诃萨等诸大山王而彼如来大智日光不作是念我当先照菩萨大行等海印定中等者释名如上故经云如海普现众生身以此说名为大海菩提普印诸心行是故正觉名无量非唯智现物心亦依此智顿现万像故贤首品云众生形相各不同行业音声亦无量如是一切皆能现海印三昧威神力故云同时演说等於十十法中力用更资便成主伴时因法立法必涉时法既圆通时亦无尽所以十世古今始终不离於当念故云该於九世十世九则每一世有三世十则不离一念则前九为别一念为总故名十世尽因陀罗者以无尽之时穷无尽之处则尘含剎土彼一一微尘既各摄无边剎海即此剎等复有微尘彼诸尘内复有剎是则尘尘不尽剎剎无穷如帝网珠重重互入故云微细境界因果理事则十对中二对前后法门则随宜渐次也流通舍利入般涅盘耳此等诸法既延促无碍前后际而无违故於海印定中炳然齐现故云并同时显现若以十玄说者同时演说等同时具足相应门主伴具足主伴圆明具德门也九世十世十世隔法异成门因陀罗则因陀罗网境界门此四文具余六义含以意取说若配八相则文具成道转法轮入涅盘之三相据其微细每一相中皆具八相是故八相亦以备矣下文当引。
　　何以故卷舒至无二相故。
　　释曰征释无碍所以也同一缘起者法界大缘圆通无碍无二相矣。
　　经本云至广如经说。
　　释曰於一尘中者华藏品云华藏世界所有尘一一尘中见法界宝光现佛如云集此是如来剎自在又云如於此会见佛坐一切尘中亦复然又离世间品云佛子菩萨摩诃萨有十种甚微细何等为十所谓在母胎中示现初发菩提心乃至灌顶地在母胎中示现住兜率天在母胎中示现处王宫在母胎中示现出家在母胎中示现苦行在母胎中示现诣道场成等正觉在母胎中示现转法轮在母胎中示现般涅盘在神力无量差别门佛子是为菩萨摩诃萨在母胎中十种微细母胎一相八相皆具万德斯圆故云於一念中。
　　是故依此至准以思之。
　　释曰通方之说故曰普闻一时后者圆融不碍行布下句返此准以思之者约喻思法也。
　　二逐机末教者至一三乘二小乘。
　　释曰同时者皆二七日故异处者仙苑觉场故异时者三七等别异处与上解同初义是同教故者三乘之教同彼初时表本末相济故三乘之教会经两处示非别教故此约化仪表示同别非论化法耳后义本末相分故者谓时处俱异隔历不同则本末差别门也此二各有下分其权小。
　　初者如密迹至一时成佛。
　　释曰密迹力士者此经即大宝积密迹力士会第三卷当第八为竺法护所译七日思惟已谓法乐既毕即於鹿园正当第二七日时同处异言载斯经加以众宝庄严法座拣非隔历三乘安庠草座同教化仪言必有中也得大小等果者三乘各证不同法华同归一实若约化法而判当于始教耳大品经即般若八部中一数转四谛法轮者谓有三转则示相劝修作证四谛则苦集灭道生灭四谛观此经中既被三乘四谛之谈不可一准思之余文可解。
　　解云以此教至同时说也。
　　释曰结引教文指定仪式也。
　　小乘者弥沙至同时说也。
　　释曰初成道竟入三昧者则大定智悲受诸法乐当初七日乃於鹿苑显是二七日故云亦与一乘同时。
　　又普曜经至同时说也。
　　释曰佛与授记等者经云汝於来世当得作佛皆同一时名曰齐成虽通三乘亦摄人天等者提谓经说如来成道七日无人知佛得阿耨多罗三藐三菩提唯提谓波利此二居士明究阴阳攒龟易卜知佛成道名为树神提谓献麨四天王捧钵如来受已始为提谓说世间因果此约小乘相不妨为大谓彼经文云五百贾人得受五戒先自忏悔五逆十恶谤法等罪得四大本净五蕴本净六尘本净五根本净提谓长者得不起法忍三百贾人得柔顺忍二百贾人得须陀洹果四天王得柔顺忍三百龙王得不起法忍自余天等无量众生发无上菩提心此则世间因果与得受五戒等是人天法须陀洹与诸忍无上菩提心是三乘法也。
　　问说时既同何故说处别耶。
　　释曰时处相乖故成斯问意在答示显出化仪。
　　答为约时处至须同异也。
　　释曰约时表同教本末无碍故约处示别教逈异法门故。
　　故地论云至显非本也。
　　释曰示时处之相也或曰同时异处如来之身还有去来耶无去来耶若有去来焉得同时若无去来何经两处答曰性普智周不动而徧时处无违也其犹澄江朗月三舟共观南者见月千里随南北者见月千里随北停舟之者见月不离中流。
　　第二时处至时处俱别也。
　　释曰时移处异渐逐机兴本末差别故。
　　或三七日至一年同也。
　　释曰或三七日后说等者法华云我始坐道场观树亦经行於三七日中思惟如是事乃至如诸佛所说我亦随顺行思惟是事已即趣波罗奈以方便力故为五比丘说自后六七等时异者但随众生见闻故也。
　　以此等教至余可准知。
　　释曰结成前后差别随机也。
　　第七决择其意至分别其意。
　　释曰此之十门正明如来化仪前后与其大疏四门属辞引例皆同但其间开合前后之异试辨之曰前四门者一本末同时门二依本起末门三摄末归本门四本末无碍门初门摄四彼文云始终一类各无异说然有三位一若小乘中则初度陈如后度须跋中间亦唯说小益小如四阿含经及五部律同此初门二若约三乘则始终说三通益三机如密迹经等同此第六门三若约一乘则始终唯为圆机说於圆极如华严等其中不通小乘复说九世该於前后更无异说同此第九第十两门皆是华严但因果分二门故然此三类依於此世根性定者常闻如上一类之法故佛所演各通始终更无前后三摄末归本门者依无量义初时说小次说中乘后时说大故法华亦云初转四谛深密妙智虽后二时三一不同皆先小后大摄此第二第三两门为三时指二经故四本末无碍门者谓初举照山王之极说明非本无以垂末后显归大海之异流明非末无以归本故本末交映与夺相资方为摄生之善巧矣是故通论总有五位一根本一乘如华严经二密意小乘三密意大乘四显了三乘上三如深密五破异一乘如法华正摄此中第七第八两门虽入同参别之异皆法华故兼收二三以指上三如深密故亦收后二指华严故也其第二依本起末门此有五类谓初为菩萨说大二为缘觉三为声闻四为善根众生五为邪定如出现品日照高山及三千初成喻中广辨其相皆明先大后小约法名从本起末以於一佛乘分别说三故十八本二皆大乘出故约机各是一类之机非约一机前后大小此却摄前第六教起前后中称法本教与逐机末教故上文疏中约此义说矣此上四门是贤首立但摄此中八门辨教起前后中二门亦成於十其有四五二门彼不摄者故清凉於四门之后傍收异义以显玄奥更足六门五随机不定门六显密同时门七一时顿演门八寂寞无言门九该通三际门十重重无尽门总成於十故彼第八寂寞无言门云从初得道乃至涅盘不说一句却收此中第四第五二门何以故指经义相悉皆同故皆云彼摄者为克体相收故此义细详方见吾祖判教化法化仪广大周悉矣。
　　一或有众至大乘者是。
　　释曰从初得道迄至涅盘同此类教则初度陈如后度须跋中间亦唯说小益小如四阿含经及五部律言於此世中者拣滥也恐有执言小乘始终定者岂非定性声闻故今云於此世中非约一人耳世间闻一类之法以容转根器故故非定性亦非通收不定性人但要约一世一类定者耳。
　　二或有众生至等说者是。
　　释曰此上二门皆从小入大前门同妙智经次门同深密经故大疏云深密妙智虽复二时三一不同皆先小后大法华亦云昔於波罗奈转四转法轮分别说诸法五众之生灭今复转最妙无上法轮是则二门通有三位一密意小乘二密意大乘三显了三乘前门具二后门具三皆摄末归本也。
　　四或有众生至为究竟者是。
　　释曰谓诸菩萨以无二遣二则是以言显法似有不二可说便是对二明不二非绝待也文殊以言遣言明无不二可说令亡言会旨并堕言诠故属於渐未为究竟维摩诘以无言显理谓本自无言不须更遣方是於顿故为究竟。
　　五或有众生至具足多闻等。
　　释曰机性既异化仪亦殊如楞伽经说者第三经云大慧白佛言如世尊所说我从某夜得最正觉乃至某夜入般涅盘於其中间不说一字涅盘等者等大般若彼经四百二十五云我从成道已来不说一字汝亦不闻思益第三云如佛所说汝等集会当行二事若圣说法若圣默然何谓说法何谓默然答言善男子因四念处而有所说名圣说法於一切法无所忆念名圣默然斯正说时心契法理则不说也时非缄口名不说耳此上二门虽从渐入顿与顿悟之殊皆宗顿旨离言故属第八寂寞无言门。
　　六或有众生至经说者是。
　　释曰始终说三通益三机如密迹力士经者经说佛初成道竟七日思惟已即於鹿苑中以众宝等庄严法座广集三乘众为转法轮广益三乘众得大小等果及大品经者经云佛初在鹿野转四谛法轮无量众生发声闻心无量众生发独觉心无量众生发菩提心等始终一类更无异说此亦本末同时门也。
　　七或有众生至同时说者等。
　　释曰本末无碍门也即是至阿含施设谓初举山王之极说明非本无以垂末也是故至如会三归一等谓后显归大海之异流明非末无以归本故本末交映与夺相资方为摄生之善巧矣又如上所引等者亦是从本流末但阙摄末归本故别成一义耳阿含此云教也。
　　八或有众生至如作会三归一等。
　　释曰文云堪可进入别教一乘后却结云如法同教说者岂不前后相违耶答曰此乃由三乘根调谏既久故法华会三归一故结云如法华同教以同参别以别该同故云堪可进入别教一乘此门蹑前第七而来七但入同此方参别是故亦属本末无碍门收然上二门通论总有五位一根本一乘如华严经二密意小乘三密意大乘四显了三乘上三如深密五破异一乘如法华为彼所目者教义全亏故。
　　九或有众生至及解行处说。
　　释曰亦本来同时门中第三位若约一乘则始终唯为圆机说於圆极如华严等其中不通小乘故云本来不见说三乘小乘等复说九世该於前后故云自在演说无尽等此约普贤教分者谓缘起因门普贤融通境界也见闻及解行者解行生与见闻生余义前文累释。
　　十或有众生至余可准知。
　　释曰此亦本末同时门中第三一乘位也但前门约见闻解行二生此约证入则观果海难思因果圆融炳然齐现并为别教一乘耳性海随缘者谓性起一多之缘更无异事者并为德用故是故诸教等者就此门中缘起亦成性起故难思而不可说也此上十门起亦有绪初小乘定性次回小入大大属於权回权入实实通於渐回渐入顿顿由带渐然后顿悟幽灵未免形对三乘故列三乘定性次之遂乃会三归同以同参别别因具足别果圆彰起意既然未审以此十门化仪对于化法五教通局如何答曰或一门而具多教则门通而教局或一教而具多门则教通而门局是以化仪约通相从始既终或无异说化法约别相指法逗机随根悟入若约喻者化仪如医方化法如良药准以思之。
　　第八施设异相至何者十异。
　　释曰标章总征也然相依法现法既融通相非一准故曰繁多总其机要为此十门十十圆收故显无尽便拣三乘事仪定相耳。
　　一者时异至及圣处说也。
　　释曰若据心冥至道混一古今法界无生本亡时分今以无时之时以显一乘三乘之时异也犹如日出喻初时先照高山喻被上机等者更等余文谓次照黑山平原等却属三乘之喻故此不引此示法胜者一乘殊特高妙法故在初时即第二七日及胜处说者不离觉树称所证而极说也。
　　若尔何故至一切劫等也。
　　释曰若尔下蹑上论文在初时胜说也思惟因缘行者据受法乐观机而答释也又此即是时因陀罗网等者亦通伏难恐彼难云况大经无涯之说念劫圆融何局第二七日耶故此通云耳欲明时因陀罗网之相具有十时初唯一念二尽七日三徧三际四摄同类劫五收异类劫六以念摄劫七劫念重收八异类界时九彼此相入十以本收末於此十时恒演此经又此十种随一圆收重重无尽故云时因陀罗网等即摄一切时若前若后三乘等不尔者时劫不融故时不定故者或三七日或六七日或一年等随见闻故。
　　二者处异至一切处等。
　　释曰夫智穷真际能所两亡假说依真而非国土况真非事外不坏所依以上无时之时徧非处之处故论处异要在莲华藏界则华能含实故云藏类依中含正耳众宝庄严菩提树下者谓菩提树摩尼为干宝叶扶疎等则摄七处八会者谓此阎浮七处八会而周法界故摄人间三处天上四处故七晋经但有八会若约唐经则菩提场一处为能摄余八会为所摄不动道树徧升六天等者六欲天也谓此舍那法界身云无障碍故常在此处即他处故远在他方恒住此故身不分异亦非一故同时异处一身圆满皆全现故又此华藏世界通因陀罗等者应具十处初此阎浮二周百亿三尽十方四徧尘道五通异界六该别尘七归华藏八重摄剎九犹帝网十余佛同此上十处共为缘起举一全收方见重重涉入如帝网之交光故须具十方明其相矣周侧诸尘同第四徧尘道也三乘等在娑婆界者谓染净不融故或曰华藏既能重重涉入岂容娑婆在外而不融通耶答感华藏者对娑婆而现华藏感娑婆者对华藏而现娑婆虽法本融通机性优劣故也。
　　问若尔何故至净土中说耶。
　　释曰蹑上融通而难受用也。
　　答彼经但至余义准知。
　　释曰彼经至受用土中分染净也此三乘下约教相也若此华严下明染净融通故不分内外之异十八种圆满者谓如是显示清净佛土显色圆满形色圆满分量圆满方所圆满因圆果满圆满主圆满辅翼圆满春属圆满任持圆满事业圆满摄益圆满无畏圆满住处圆满路圆满乘圆满门圆满依持圆满。
　　三者主异至余义准知。
　　释曰卢舍那此云光明徧照身智二光徧照法界故亦云广大生息十身佛者融三世间以为十身及无尽三世间谓智证觉众生器世间此三圆融故云无尽剎说者卢舍那品云诸宝罗网相加摩演佛音声常不绝众生说者彼品云以一切众生言音入佛音声法门教化一切说者以一切法中皆出声说法故。
　　四者众异至大小二众等。
　　释曰众异者严会众也普贤等是同生众有一诸神王众是异生众有三十九一一众类各过世界微尘数等并是道力随缘殊形异现俯同世间现随类生身即是生世间之身庄严卢舍那佛大众法会故云及佛境界中也不同三等众此约引摄以大引小故列二众也。
　　问若尔何故至声闻众耶。
　　释曰蹑前严会众唯同异二众并绝声闻故异三乘及乎第九逝多林重阁会中却有声闻岂不前后相违耶故有斯问。
　　答彼中初列声闻至故作是说也。
　　释曰列此声闻但是菩萨示现有其二意一寄对显法如聋盲者彰其绝分警余众故二会外所摄六千比丘者知可回心故亦通当机但是回心罗汉与菩萨无殊未乖列众耳。
　　五者所依异至后得智出。
　　释曰谓此定体包含无外德用齐彰故一乘经依此而说三乘后得智出者谓依胜流真如出根本智从根本智出后得智从后得智流出三乘十二分教或更流出大悲心於大悲心中方流声教。
　　六者说异至该通等也。
　　释曰此方说等者如说性起品竟十方一一各有八十不可说百千亿那由他佛剎微尘数菩萨同名普贤各从本国来此作证皆云我等佛所亦说此法与此不殊性起既尔余会余品例然故云多文多句亦皆徧等三乘等教无结通之文者盖随宜所谈非通方之说也。
　　七者位异至余如下说。
　　释曰圣人之大宝曰位若无此位行无成故此有二种一行布门立位差别故云上下二圆融门一位即摄一切位故云皆齐仍一一位中摄一切位然有二门一诸位相是门则一切位是一位故十信满处即便成佛二诸位相资门则一位中具一切位如十信中有十住乃至十地又十地云在於一地普摄一切诸地功德余如下者行位分齐中明之。
　　八者行异至余如下说。
　　释曰谓随下约位明行如东下依处显修又一下圆融无碍三乘下渐次修证六位者前开十信后开等觉定散者入定出定之殊谓定散二善也虽状其名非同三乘之隔历故并一时修如东方常入定者东方入正定也西方常供养佛者西方从定起也隐显俱成故云亦不分身一时皆徧满矣更无优劣者良以此宗修证一时故地前地上不分浅深之异又一行即一切行等者谓若起一普贤行时即徧一切行位一切德一切法一切处一切时一切因一切果穷尽法界具足一切涉入重重故通因陀罗网三乘地上各有分齐者前地不知后地功德何以故分破分显故况地前者以深而况浅以断而况伏也。
　　九者法门异至广如经说。
　　释曰此上所列十门法者盖以增减者为三乘之权圆彰者为一乘之实何以故谓三乘宗中以无穷为过故局增减一乘宗中宗尚无尽故谈十十以显无穷其於名相虑繁不载也。
　　十者事异至余准知(第八门竟后有所诠义理矣二门成中下二卷毕十门)。
　　释曰随有舍林等者谓华香云树即法界之法门剎土众生本十身之体所以逝多林重阁忽然广博三种庄严园林重阁虚空也以此三种之现相答彼海会之疑问岂非法门耶故云皆是或是行位者令彼海会顿证法界故或教义等普贤文殊依此开发故而不坏其事者坏相而作非不思议故仍一一尘中皆具足法界者经云华藏世界所有尘一一尘中见法界即斯义也随一事起皆悉如是者例余一切也则法法皆彼此该收尘尘悉包偏互入者矣三乘但可说即空者幻有也则真如等妙有也幻有为三乘之权妙有为三乘之实并非一乘故不同此也又若以神通等者此显示三乘果门业用故云神通暂现此如楞严尘含宝剎净名芥纳须弥是也非是彼法自恒如是者拣非德相法尔如然也言后有所诠义理二门成中下二卷者观此之文则所诠差别在前应为中卷义理分齐属后合为下卷清凉亦云约所诠辨异然贤首义分齐内第二卷中广明由是径山写本海东印章皆以所诠差别居第九为中卷义理分齐居第十作下卷与夫清凉指文同于一揆若究贤首之意既以华严一乘标题故以一乘之义理贯其初后今之偏文从於古也近见题卷不根祖训輙有迁移紊乱列章义门失绪得不谨欤。

　　华严一乘分齐章义苑疏卷第三
　　华严一乘分齐章义苑疏卷第四

　　　　霅溪普静沙门　道亭　述
　　第九明诸教所诠至十佛身开合。
　　释曰初示来意二明起尽谓上八章虽广陈教迹大小偏圆犹未於教下的示造修等事故此明之益显识彰显现之本将示行门先明根本故受之以所依心识第一总相虽知要假依之重习使其习以成性性以资修故受之以明佛种性第二依种起修功成阶渐若不分位行无由成故受之以行位分齐第三既安心妙境造解成行解行着而前后甄分宁乖时劫故受之以修行时分第四经时涉位身相迭迁或实或权量非一准故受之以修行依身第五居身练行体或除疑粗细双明性相并显故受之以断惑分齐第六自分既圆须知引摄使其权小归心有地抑锉先心故受之以二乘回心第七因位既成洞彰果德令其胜进齐趣菩提故受之以佛果义相第八果现道成务於开济故随机设化通局该罗故受之以摄化分齐第九矧兹摄化或揽境为身或境智为体双融咸寂或一或多并属化仪利生法则故受之以佛身开合第十此之十门一道之意大略如斯於中前三正修四是修中之时五是修中依身六是修之所治修中别义皆不离修也七即利他引摄并属因门后三明其果相又此十门皆通五教竖中之横也一代所诠不出于此。
　　第一心识差别至增一经说。
　　释曰心识差别者五教不同但有六识者谓此教但依六识三毒建立染净根本是故三毒为能熏现在色心为所熏即染根本无三毒为能熏心为所熏即净根本义分心意识者过去为意意即是根现在名识了别前境未来名心生起法故虽三世之殊唯一意识故云义分不同大乘心意识三各有体性耳於阿赖耶识但有其名者为此教不谈唯心但假说故故无其义也。
　　若依始教至悉皆即空。
　　释曰若依下示半头唯识以於下明所以故就下彰建立方便下显密谈言但得一分者谓未明具分唯识也何以故出所以云於真理未能融通既未融通唯论不变故云但说凝然等理既不变何能现法故就缘起言从业等种者善恶二业也若云不动亦善业中收此之二业种子成辨事之体性是故因通善恶业果招无记为现法之所依也即善恶业果位贯通十地故说熏等悉皆即空者能熏前七识所熏第八识能所八义无定实故皆空遂密符真性耳。
　　如解深密至亦同此说。
　　释曰引兹经论证上渐引归真之义故皆云不见言於内於外者根尘之中也不见藏住者八识也不见熏习者七识也阿赖耶此云执藏能摄藏诸法种子故又诸有情取为我故即爱执藏位但至八地阿陀那此云执持持诸根等令不坏故即相续执持位通其果位此之二位各有二句皆上句谈现行下句明种子亦上句明用下句明体意明种现体用悉皆兼亡方顺空寂密意善巧也。
　　解云既齐至会归真也。
　　释曰指其圣意用遣执情。
　　若依终教至融通二分义。
　　释曰此谈具分唯识故单真不立独妄难成真妄和合方有所为故云得理事融通也。
　　故论但云不生至阿梨耶识。
　　释曰不生不灭者是如来藏自性清净心动作生灭不相离故故云和合非谓别有生灭来与真合此是不生灭心与生灭合以是随缘门故真如全体动故心与生灭非异而恒不变真性故与生灭非一。
　　以许真如至业等种生。
　　释曰以许下结此随缘具分唯识不同下拣彼权乘业惑建立半头之义也。
　　故楞伽云至无明七识俱。
　　释曰如来藏者真也无始恶习所熏者根本无明也为被也谓真如既被无始无明所熏故随熏动转名阿梨耶识或云阿赖耶者但梵音楚夏耳梁朝真谛三藏就名翻为无没识大唐奘法师就义翻为藏识即是摄藏义无没是不失义义一名异也言如来藏受苦乐与因俱者谓真随妄转因果相称是以因善则果乐因恶则果苦其如来藏未尝舍离故云俱也隐显不恒故云若生若灭言而与无明七识俱者依彼经以七识染法为生灭以如来藏净法为不生灭此二和合为阿梨耶故如来藏与俱也。
　　又起信云至为凝然常。
　　释曰以常与无常左右相难故先以常难无常次以无常难常也。
　　答既言真如至之凝然也。
　　释曰既言下牒真拂计何者下征释不二故就随缘法上显其不变岂思议之所及哉非谓下拣权乘也。
　　故胜鬘中至真谛复立。
　　释曰初义故俗谛得成等者谓真如有二义一不变义二随缘义无明亦二义一无体即空义二有用成事此真妄中各由初义成染而不染真谛复立各由后义成不染而染俗谛得成也。
　　如是真俗至离诸情执。
　　释曰指上二谛也谓不变体空是真义随缘成事是俗义虽成二义一心统诸故无二体是故相融超情离见也。
　　是故论云至此之谓也。
　　释曰智障极盲暗者谓无法空妙慧遂分事理之别堕于识情之中耳。
　　此真如二义至义记中说。
　　释曰此真如二义同者示义无殊前始教下约诠有异义记中说者谓彼据展转开合广明其本末故也。
　　又十地经至二门别也。
　　释曰广显上一心义同约诠之异也是故十地三界唯心之文摄论约权释为赖耶则三界唯心万法唯识地论约实释云三界唯一心者第一义谛心既云第一义谛则佛性中道也又如达磨经颂者具云无始时来界一切法等依由此有诸趣及涅盘证得此之一颂摄论约权释界为因因成种子宝性据实释界为性性为藏性此释前半也其后半依此有诸趣等引胜鬘而类释亦据终教也依如来藏有生死者迷之则生死无穷依如来藏有涅盘者解之则廓尔乃大悟乃至广说者指胜鬘之余句是故下总结二教之殊也。
　　若依顿教至不可说也。
　　释曰此教唯显绝待灵明故不明缘起识相故真如同云一切法从本已来离言说相离心缘相毕竟平等无有变易故名真如。
　　如维摩经至是此门也。
　　释曰三十二菩萨所说是终教者谓菩萨谈不二者以无二形对相驰故属染净融通终教之旨净名所显是此门者谓俨然默住独显幽灵顿之谓欤。
　　以其一切至为不二也。
　　释曰以其下出净名离言之旨既不见一法何假言诠强会是故朗然若照而无念是真不二也。
　　若依圆经至主伴圆融。
　　释曰即约性海下总明法体法界缘起下彰义用於义用中法界缘起带因以明宗是大缘起故大疏云理随事变一多缘起之无边事得理融千差涉入而无碍亦随心回转善成门也一即一切下略明二玄显其相即诸法相即自在门主伴圆融具德门也。
　　故说十心至据别教言。
　　释曰示义引经彰其德用也十心如离世间品者谓长养一切功德平等心一切语言法於一切众生於一切众生业报入一切法於一切净秽佛剎於一切众生性若好若丑於一切行无所选择入一切如来力无所畏入一切如来智慧平等心佛子是为菩萨摩诃萨十种平等心具足皆如初后有平等心言既言一切平等故显无尽也及第九地者与此相类言亦具十德如性起品者彼文说性起正法不可思议以十种无量无数百千阿僧祗因缘成等正觉出兴于世何等为十一者发无量菩提之心不舍一切众生二者过去无数劫修行诸善根正直深心三者无量慈悲救护众生四者行无量行不退大愿五者积无量功德心无厌足六者恭敬供养无量诸佛教化众生七者出生无量方便智慧八者成就无量诸功德藏九者具足无量庄严智慧十者分别演说无量诸法实义故曰一法界性起具德。
　　若约同教至余可准之。
　　释曰初明该摄上何以故下征释所以是此方便者摄末归本从此而流故者从本起末本末既以无碍故此摄属以显难思。
　　问云何一心至差别义耶。
　　释曰既言其一不当有差若许有差一义焉在故成斯问。
　　答此有二义至摄化众生。
　　释曰由此下明法具五下明义言甚深缘起一心者谓称性大缘心融万有故五义以齐彰逐机宜而别化遂分彼教相之果也约义判教根蒂是此。
　　一摄义从名至如圆教说。
　　释曰摄义从名者谓隐摄二义之体从假说一心之名判小乘教二摄理从事者亦隐摄实理从识缘起事判于始教有门若遣荡此事即是空门故兹一教但明摄理从事三理事无碍者谓不变性而缘起不舍缘而即真是故染净森然性恒不二依此之义判于终教四事尽理显者相本自尽性本自显据此之旨判于顿教五性海具德者谓大缘起宗德用斯备故海印圆诠凭兹以判是以五门为能判一代时教为所判故一经容有多教一教容有多经但是义象相应便为的判上不同诸师多从时部也。
　　是故不动本至一心转也。
　　释曰法义相收本末交映使其言教不离自心体解成观即趣菩提方见大圣设教不徒然也。
　　二约机明至无尽如圆教。
　　释曰教因机显离机无言故此示之令知分齐得一分义如始者谓此教机但知真如不变不许随缘故未解俱善或曰上云摄理从事何以此中得一分理耶答曰虽知一分但是不变亦不异前文隐摄理性从事缘起也或有得义而不存名者良以此教谈真非安立故或有名义俱无尽者性起融通重重涉入故。
　　第二明种至舍利弗等。
　　释曰言种者标总章也谓诸菩萨等任持一切佛性种子各成性故若依下就教别明故有颂云阿罗汉有六种谓退至不动且第一退法者因遇违缘退失所得之法故二思法者常自思所惟得之法恐有退失故三护法者常自防护所得法恐退失故四安住法者常自安住所得之法此罗汉无胜退缘自不防护亦不退失故五堪达法者其性有胜堪能常好练根堪达法故即升进也六不动法者不被烦恼之所退动故言不动性中有三品者谓虽依一种随根胜进趣求别故也。
　　虽於此中至起大用等故。
　　释曰此教狭劣故独许一人有佛种性此性非大菩提者谓不能发悲智愿三心故知於进修但经四时而成觉道也。
　　是故当知至如小论说。
　　释曰五性一成太不及故良田熏种不明致兹狭劣耳。
　　若依三乘至略有三说。
　　释曰渐顿虽分优劣若对圆融具德之宗并属三乘故作此判。
　　一约始教至无性众生。
　　释曰谓此教就生灭缘起识种法尔熏习以分种性致处不拘故有有性无性五种之殊耳。
　　故显扬论至乃至广说。
　　释曰云何下征释五性之殊乃至下明无性众生言现在世非般涅盘者谓无有种性但在世间不能证入圆寂既不能证非顺菩提故不应理也。
　　是故当知至无有断尽。
　　释曰结指上论文五性之殊也出其第五无性之理是以约已则无有入寂之期对佛则成佛利他之德何以故长守众生界故。
　　其有种性者至法尔所得。
　　释曰本性者标谓上诸下释言六处殊胜者第六意处能摄赖耶名言熏习之种故曰殊胜有此殊胜故无始传习耳。
　　习所成者至为性种性。
　　释曰习所成下牒释言此中本性即内六处者拣非外六尘处也得殊胜者为摄八识故本觉解性谓本来佛种表义名言以此为成佛种性故也。
　　故梁摄论至圣人以此为因。
　　释曰闻熏习者新熏也与阿赖耶解性者脚下也新熏本有具足为佛性故曰一切圣人以此为因。
　　然瑜伽既至说为习种。
　　释曰既云下克彼瑜伽性习相资方为种性言具种性者指上本性住方能发心者指习所成即知下揽二成一种性是故下言其相须斥其偏失前后之过也但可下约位分性习之二相言堪任者贤位之前也谓成就菩萨功德任持一切佛法种子故。
　　然有二义至故得知也。
　　释曰结义引论但成种性之一因耳。
　　问此二种性至何差别耶。
　　释曰由前二性相资同成缘起不分前后之殊故成斯问也言六种者三道种性四圣种性五等觉性六妙觉性。
　　答彼经大都至不名种姓。
　　释曰约三贤位次而分前后故不同瑜伽也。
　　瑜伽中久习至非初非中后。
　　释曰观其论意则依种起修修以成性为一种因并皆无始故前云意处殊胜等若乃据位则性先习后也。
　　是故经说至义方备足。
　　释曰此显经论及覆相成始彰缘起之备具耳。
　　又经论说至义意融通。
　　释曰此文约依起与功能以会经论谈其种性在于位前并登贤之异也要由下出其相须之旨亦是下明其彰略也。
　　问又以何义至堪任位说耶。
　　释曰此问因前瑜伽明其种性具二后至堪任位中却分性习之二未见所以故此征之。
　　答以论说至是第二住故。
　　释曰言论说种性必具性习者明种性双含然后展转必至登贤何者谓依性起习习久成修修成涉位故至堪任若不下约凡贤楷定种性位故文云中间修此串习行者更何位修也言何位者是其种性位修也言第二住者胜解行住也。
　　是故当知至以为种性。
　　释曰结成种性定至堪任以酬前问也。
　　问若要待习至论不说故。
　　释曰蹑前堪任串习方成故有斯问故就愚位开有无两关而难也。
　　答此二既至此亦不然。
　　释曰约缘起相须双拂前问故无习下拂前有关先无下拂前无关故云此亦不然。
　　以习成处至本有彼性。
　　释曰依性起习已性成故云习成处定先有性愚位下斥愚者无习即无性故后起下明有习即有性故不成愚便显诸乘之性若尔前就愚位之问於斯堕也。
　　问若尔是则至种性差别耶。
　　释曰因前随於诸乘串习成性故兹问也。
　　答即由此义安立五性。
　　释曰即他成己诸性极成故次辨云。
　　何者谓修至菩萨种性。
　　释曰权乘六度修至堪任其性方成故性离粗垢不能现起上烦恼缠就此成性也。
　　若习小乘至成声闻性。
　　释曰行着功成位登种性地也。
　　故智论云至有涅盘法。
　　释曰引证种性位唯俱舍说位不同彼顺解脱分者却在资粮位中谓随涅盘解脱故也与夫智论善戒之殊者但约初习修成之别亦不相违也。
　　独觉准知至三乘种性。
　　释曰独觉者梵语辟支伽罗此云缘觉亦云独觉有麟喻部行之异今既例声闻即是部行禀教之类也由此下总结。
　　若於三行至不定种性。
　　释曰三行者谛缘诸度也未至本位者堪任善根既未臻行位则进退未云故属不定性耳。
　　若於三行至无有种性。
　　释曰既无行解乃悠悠之徒断善根之类也。
　　由此当知至皆就习说。
　　释曰以上无性之无习验彼有性之有习也。
　　问若愚位至何得为有。
　　释曰性习相从决不可以一有而一无也。
　　答有习非是至分位差别故。
　　释曰答有下明性习有无谓有则齐有无则双无以分位差别故者出其有无之相也。
　　云涅盘经至断善根故。
　　释曰断善根者为无行性既无行性纵逢善友亦不发心。
　　一阐提辈至阐提性也。
　　释曰三心既发即非阐提验知阐提定无心也。
　　善男子以何至乃至广说。
　　释曰双征上二皆由行性有无使之然矣。
　　当知此中至不相由也。
　　释曰当知下据位结三乘有无兼之五性言不相由者斥前愚位前后相由之难也。
　　二约终教至皆悉有性。
　　释曰此教就真如立种性者良以真如不守自性随缘动转之处便为物性故经云真如一法界一泯未尝存能随染净缘遂分十法界。
　　故智论云至自真性故。
　　释曰引证也於中白石下是能喻物之别性一切众生下是所喻法众生之本性也言黄白石者金银之矿也一切妄识者本识之生灭也。
　　如经说言至皆有佛性。
　　释曰如经者大涅盘也言悉皆有心者良以众生包性德而为体揽智海以为源是以凡有心者必当作佛故云定当得成阿耨多罗三藐三菩提以是义故我常宣说一切众生皆有佛性。
　　问如有难至亦非当得。
　　释曰有心相涉难也若诸下将众生有心当得难佛有心亦然若言下将佛有心非得难众生有心亦然。
　　答经中已至不同佛也。
　　释曰此之料拣意谓佛心成道更不再成但论众生有心使其修成焉得混佛而伸难欤。
　　问若并有至无性者耶。
　　释曰蹑前一心众生皆有佛性而难五性之殊也。
　　答论自有释至清净佛性故。
　　释曰向说下难无性为欲下答无性此明下征所以为欲下释成正意以彼实有清净佛性者结答上文未乖有性也。
　　又佛性论至般涅盘耶。
　　释曰此问但是蹑前实有清净佛性而起若尔者牒前云何下难前可知。
　　答云若憎至离有离无故。
　　释曰若曾下示谤法之过乃贬斥之谈也御物之意若依下显了之说称实同归言离有离无者谓佛性中道体离过非相非生灭耳。
　　解云又此论至乃至广说。
　　释曰言三者失同外道等者谓彼外道计属断常有无之二若汝确执阐提无性即同外道断见之无若执余众生定有性即同外道常见之有故次云此等过失由汝邪执无性义生也。
　　问前始教中至云何会通。
　　释曰权实有无极相违故成斯问也。
　　答亦论自至故不相违。
　　释曰何故下尚同前问一了下方是答辞言复有经说者深密等经备分五性第五决无佛性也有乖涅盘皆有故云二经自相违究其答意了则称性故皆有心不了则熏成种性故或有或无。
　　解云若小乘至不了说也。
　　释曰解论中不了之所以故形对小乘明其益物渐次言一人有性则属於小许多人有性则当於权权故不了了则齐成岂有二经之相违耶。
　　问若依终教至亦有终尽。
　　释曰蹑前皆成佛道以疑生界尽期。
　　若如是者至即无所化。
　　释曰蹑前问中终尽之辞便疑后佛无机故云即无所化也。
　　所化无故至不应道理。
　　释曰蹑无所化疑之悲门既乏大悲岂成佛道纵尔言成亦非其理也何以故佛心者大慈悲故。
　　又令诸佛至有断尽故。
　　释曰大圣因於众生而起大悲因於大悲而成菩提今既无生故利他之德有其断尽。
　　如其一切至永不成佛故。
　　释曰牒前尽成结属相违是故若言众生毕竟无尽者则违一切众生尽成之语若但众生界无终尽者又永不成佛故。
　　又如一佛度至不应理故。
　　释曰诸佛度生损与不损非理难也又如下总标度生若有下开有无两关而难初难有损非理若无下难无损灭度非理。
　　依如是等至此义云何。
　　释曰依如是等道理者指上六重难端是以论主欲遣斯过故立一无性有情长守生界未知此义还契教宗否故云此义云何。
　　答若谓众生至非是正见。
　　释曰答前初难生界有尽也良以众生成佛性离有无若乃情生增减非为正难故结云非正见也故圆觉云以轮回心而辨圆觉彼圆觉性即同轮转故非正见。
　　是故不增至乃至广说。
　　释曰证成非是正见何以增减却属大邪见耶良由此解不异断常故云大邪见也。
　　设避此见至为不增减者。
　　释曰此下三科皆答损与不损非理难设避下纵宝性论立无性有情以离增减之见既无增减即遣有损无损非理之难。
　　彼终不能离至众生界故。
　　释曰彼终下夺破宝性据实返答何以故者征其宝性权立之因以彼下释成过失以彼不了众生界故者正出称实返答之义乃了则离见也。
　　是故经云至众生界减。
　　释曰引证返答准知。
　　文殊般若经至亦不增减。
　　释曰答前后佛无化难也初举一佛经时复有下例余佛经时说法下明诸佛以法度生然虽动经时劫说法度生令诸众生皆入涅盘而众生界未尝增减何以故了众生相即寂灭相故也。
　　乃至十方至亦不增减。
　　释曰上是举一佛例多佛此是举多佛例一切义不异前也。
　　何以故众生至说众生界。
　　释曰此下三科答自语相违难也既言众生无有定实之相则尽与无尽体无有二何相违之有乎。
　　犹如虚空至令其得际。
　　释曰约喻以明也虚空喻众生胜神通者喻诸佛飞空空不可尽喻度尽众生而众生界莫减非以下遣离二相也。
　　当知此中至无不通也。
　　释曰法合可知也。
　　又为成诸佛至无性众生者。
　　释曰此下答前佛德有尽难先纵宝性离过后夺返答云。
　　是即令彼至利他功德。
　　释曰是即者指上宝性立无性有情承受佛化资成佛德虽权化之德未圆真实之德耳故次显云。
　　亦即断彼至证诸地故。
　　释曰言以无菩萨证诸地故者出其无实德之义也。
　　又化他中至二乘无漏故。
　　释曰非谓独无实德抑亦据彼变化利他之德尚不极成故云断灭彼细何以故以无一人得小乘果故。
　　又今已后至同体大悲也。
　　释曰若立无性有情要离增减者即无证圣之机无机叩圣圣即无谭同体大悲自兹而废或曰上但问无生界则佛德有尽今既答斯难何以但广破佛性权立无性有情耶答若无性有情才破实义方彰便见生界之无尽成彼佛德之无穷也思之。
　　又若定意谓至定无性者。
　　释曰又若下且按定权立无性后夺破云。
　　然彼后佛至有情得圣果故。
　　释曰然彼下弹权立无功何者原其利他之为他也令其造诣终趣菩提以此功熏庄严化主今既生无胜进故利他之行全亏也。
　　但佛菩萨至得成佛耶。
　　释曰虽双修二行况悲行为先岂有无益物究竟之心而成己之道果是为不可也。
　　又本皆发至不应理故。
　　释曰又本下约本愿总标是故下约度生不尽而顺释若不下返质非理言弘愿者四愿之一耳。
　　是故虽欲至究竟了义也。
　　释曰避失成非也谓虽防六失无性功翻落权乘却为不了故云还堕此宗然此问答既返覆答亦盘回有不次者盖随义便故也。
　　问夫论种性至为种性耶。
　　释曰若云种性必藉熏修克彼真如毕竟离相步焉得此宗以离相之真为种性之有。
　　答以真如随缘至得为有种性。
　　释曰良以真如具有随缘不变二义不变故体离起灭随缘故内熏众生为还源之本故为佛种。
　　梁摄论说至诸法为体故。
　　释曰摄论解性起信本觉与如来藏宝性真如六根聚经毕竟法者皆是真熏佛种之义故此教中就真如谭于种性也或曰摄论解性前始教中亦揽此为成圣之因岂不权实相混耶答前据无始种子此论本觉真熏文同而义异也。
　　解云以真如至以为种性也。
　　释曰处通十二情与非情今论种性故局有情拣退色境之处也其内六处以真理为体故云约六处众生数中取彼毕竟耳。
　　此与瑜伽所说至此之谓也。
　　释曰此与下指滥为彼瑜伽亦明六处殊胜等但彼下据教义拣可准知也。
　　宝性论中至名为智慧。
　　释曰宝性下定教以事下显义佛性下证成言自性清净心名为道谛者正是以真如为佛种性也何以故道是出世因故此是无作四谛之道也涅盘亦然为第一义空是中道理名为智慧是成佛种性何以故智慧有修发之相故即同佛境界智也。
　　此等并就至说为性种。
　　释曰总结上义故理为性种其义极成矣。
　　其习种亦从真如所成。
　　释曰明习种亦真也良以非真流之行无以证真无有饰真行不从真起故此习种揽彼真成。
　　故摄论云至法界所流等。
　　释曰多闻熏习者具足三慧谓闻思修也此三慧由真熏有力方发慈行故云清净法界所流等首楞严云从闻慧修入三摩地依而证入也。
　　又起信论至一真如也。
　　释曰真如体相二大为内熏因者谓如来藏无漏性德众生本具故得内熏真如用大为外熏缘者谓诸佛菩萨善知识等师教之缘亦不离真故得外熏也此之三大既熏染识心故云以与无明染法合故言无明尽时谓觉心初起心无初相已远离微细念故心即常住名究竟觉故云冥合不二唯一真如也亦始觉合本觉无复始本之异唯一究竟觉也以习种性义宽通故作此释无谓初心即成究竟。
　　三约顿教至由无二相故。
　　释曰此教唯明绝待幽灵众生诸佛同一本际本是离言宁分性习之别也一切下出所以。
　　是故诸法至约三乘说竟。
　　释曰云何下征文殊师利下答准前可解上来下通结始终与顿教并属三乘耳。
　　第三约一乘至摄方便故。
　　释曰前之四教阿含施设虽异若究终归毕竟融通性海故云摄前诸教并皆具足主伴言具主伴者谓一乘同教也若是三乘之同犹未明主伴。
　　二据别教至已成就讫。
　　释曰二据下略标难思因果下广示其相言因果无二者谓因门摄法与果门摄法无余具有四句通依及正下明三乘世间融通言收下彰缘起十对此等法门法尔圆具故云本来满足已成就说也。
　　故大经云至等此之谓也。
　　释曰证成种性与法界而融同指虚空而显相也。
　　若随门显现至余可准知。
　　释曰若随门显现者明大缘起因果圆融行布无碍行布故五位不乱圆融故位位内修六决定所言六者一约行体决定坚固二望所证决定须证三定能断惑四决能信不疑五决能度生六定成佛果此六行相前五自分后一胜进五中前四自利后一利他四中前三明行体周圆后一行德具备二中初一明行自体后一显行离过是故自体离过摄德为因二利行圆成就佛果故云亦即此法名为果相。
　　问云何种性至差别不同耶。
　　释曰意谓成佛须同何故有兹别异。
　　答此亦有至得法分齐。
　　释曰标章总答法随机异也。
　　初义者由此至义不相违。
　　释曰义依法现机藉义成故此五门称根差别此中缘起亦法界大缘耳。
　　何者为五至如圆教说。
　　释曰征而释之也言随执非有者谓随小乘之部执佛性皆无如小乘说者指教下四皆然随事亏盈者三无二有故随理徧情者齐成佛道故也。
　　义虽有五至隐显齐致也。
　　释曰义虽有五者分相也然种性圆通者该摄也是以分相则前四为方便后一为真实该摄则法本融通本末交彻耳。
　　二明得法至余可准知。
　　释曰法虽平等得之由人故分分齐也五教皆上句明得法下句指教言一切皆有唯除草木者谓此教中明五性众生悉皆成佛故上云一切众生有涅盘性既论熏修种性故拣去无情若云色性即智性故说无情成佛者斯乃以缘就性融即之谭非此所要觉者须知勿乱分齐也。

　　华严一乘分齐章义苑疏卷第四
　　华严一乘分齐章义苑疏卷第五

　　　　霅溪普静沙门　道亭　述
　　第三行位差别至三明行相。
　　释曰圣人之大宝曰位若无此位行无由成故此次前种性修习之后也言差别者约总则五教差别约别则当教差别以诸位不同故於诸下开章总示。
　　初者依小乘至广如小乘说。
　　释曰言初者牒位相也有四下列位方便有七种谓总想念别想念五停心并暖顶忍世第一亦分远近之异见则须陀洹道修谓二果向已去及究竟乃罗汉功圆十二住者即合四果等共成十二住十二住者一声闻自种性住二入正未越次取证方便住三越次取证住四得不坏净味圣戒转上漏尽住五依增上戒增上意学出生住六七八得真谛智增上慧学住九观察生无相三昧住十究竟无相住十一解脱学相住十二一切种阿罗汉住十一地者一五趣杂居地此即欲界二初禅生喜乐地三二禅定生喜乐地四三禅离喜妙乐地五四禅舍念净地上四即色界六空处地七识处地八无所有处地九非非想处地此即无色界更加未至定地与灭受想地也广如下指说处则毗昙等论也。
　　二不退者至彼诸论说。
　　释曰谓谛缘伏断或定或慧种种现相等。
　　问何故小乘至不待说也。
　　释曰原其分教盖为混滥故指陈圣意且小乘异大居然不同更何分训故此略明。
　　若依初教至故不在后也。
　　释曰言施设回心教者谓转彼小心令希大果故明位相多分影同令其欣趣有不同者贵图胜进故也於中亦但下影同又亦说下胜进又彼下出胜进所以乾慧等十地义见古今立教中言又彼佛果不在十地外者释其乾慧等十佛地之意所以其佛不超地中盖为引小故云以引彼故方便同彼何以故以二乘人下释是故二乘证圣既即现身故佛果不超地外方为引摄耳。
　　又此位相至彼毗昙等耶。
　　释曰瑜伽等据三乘而说毗昙约愚法而明未穷此理故此而问。
　　答不同相至声闻乘也。
　　释曰有二义意下示义正答初一随根后一引摄故此既下进退揩定且退非愚法声闻进非大心之士定属权乘分位故云即知等也。
　　二为直进人至前四方便故。
　　释曰不涉小乘而来故云直进言十地差别者谓欢喜地等又以十地通前以为十二住义者瑜伽云一种性住谓彼菩萨性自仁贤性自成就菩萨功德任持一切佛法种子二胜解行住谓从初发心乃至未得清净意乐所有一切菩萨行是三极喜住四增上戒五增上心六七八三名增上慧分成三种谓六觉分相应增上慧住七诸谛相应增上慧住八缘起流转止息相应增上慧住九无相有功用十无相无功用十一无碍解十二最上菩萨住十三最上如来住言十二住就菩萨说加后如来为十三住第二即是三贤第三已去如次十地也何以故者征其十二住之由为影似小乘故者释良以小乘亦有十二住故此既引摄故影似彼又彼地前下总将资加二位影同方便四位。
　　是故梁摄至见等同前。
　　释曰如须陀洹下以菩萨四十心影彼道前四方便证成前义又亦下通将大乘五位影彼小乘五位何以故欲回彼心故作如是说。
　　问何故此教至小乘等耶。
　　释曰名数相影有不同者故云多分谓总同而别异也。
　　答为随方便至彼不名引故。
　　释曰为随下总答若全下出同异之相引摄之意也。
　　问若引二乘至假似彼小耶。
　　释曰印小疑大义极相违盖由相混大小宁殊。
　　答有二意至此为始教也。
　　释曰一以下义含与夺与故机浅似彼夺故而义理仍别所以别者谓造修伏断显理皆殊也。
　　即如何义至得般涅盘。
　　释曰瑜伽此云相应心境解行因果悉相应故补特伽罗此云数取趣数数取於余趣故言云何已成就者问其进修之人也谓诸下约三品成就以答言下品者是七方便人故有犹往恶趣之说未能证入等中品者初登见道加行不退即能证入犹未究竟故不般涅盘上品者修道已上终至无学非唯证果亦般涅盘耳涅盘此云圆寂。
　　如说声闻至三种成就。
　　释曰影似正立言亦者对彼之辞也。
　　故彼论云至上品成就。
　　释曰言胜解行地名下品者即是三贤十二住中当第二胜解行住此教所谭贤位有退故次云犹往恶趣住净胜意乐地名中品者即从初见道至于远行地终住堕决定究竟地名上品成就者八地至毕竟位也其行不退故云决定也。
　　若菩萨住至可准而知。
　　释曰贤位加行但能伏惑未登见道犹有退期此尽下约三无数劫以配三品成就如是下例余分品故云上意也。
　　二不退者至三乘人也。
　　释曰声闻至苦忍者谓见道位中苦谛之下忍智起时即证生空更不退转缘觉至世第一法者为根稍利故方便终心即便不退菩萨至十回向者谓加行智智起勇猛趣求即无有退也当知下通妨谓有妨云二乘菩萨历然不同何以皆就一处而论不退耶此通云当知等也。
　　亦可菩萨至劫如是等也。
　　释曰前据佛性上贤不退此约瑜伽三贤皆退何以尔者谓前约胜行此论见真故各成不退之义耳。
　　三明位中至名胜解行住。
　　释曰胜解行住菩萨者正明三贤造修之行相也言转者从种性转入此中也何行何相者问或时下示相总名顺决择分善具足聪慧於其诸法能受能持者谓四寻思观寻思名义自性差别假有实无也於其义理堪能悟入者谓如实徧知名等四离识及识非有名如实智故也或於下顺解脱分善也故唯识云所修胜行其相云何略有二种谓福及智又云且依六种波罗蜜多通相皆二大乘法师解云并名为福皆名为智与智俱行助成智业皆名为智与福俱行助成福业并名为福此依助伴通相出体既以六波罗蜜而为其体故此中亦不出六度之相也或於一时不能如是非定也或於一时具足忆念而定也或於一时成於妄类下非施也如实引发下而施也或时虚弃下非智而智也或於一时於大下精进非精进也由内意乐下智慧也或於一时闻说下忍辱非忍辱也亦是五怖畏故如是等类者通结菩萨六波罗蜜之相皆有进退之相者唯识云此位未证唯识真如依胜解力修诸胜行止观力微故也。
　　解云此是至皆如彼说。
　　释曰指中间而例初后也如上行相望前则胜望后则劣何以故比证不同故。
　　若依终教至见修等名说。
　　释曰此教熟故不影似小乘但直明菩萨十地之差故不分便见修之异耳。
　　又於地前至未得不退故。
　　释曰又於下分行位之别三贤名位邻极亚圣故十信名行不入位者有四义故一进退不定故二杂修十心无定阶降故三未随法界修行广大行故四未得法身显佛种性故问始教劣十信尚得名位此教渐胜翻名行耶答前教权影彼小故得称位此教称实要分行位之殊故但属行也。
　　本业经云至广如彼说。
　　释曰未上下先定其非位何以故但十心杂修故也又云下正明信相言始从凡夫地者悠悠中也值佛菩萨发菩提心者方名十信观行菩萨是人下示其行相言信想者谓希欲观想言未有其所证故次云亦名假名等也谓信进等者更等取念心慧心定心施心戒心护心愿心回向心是为菩萨能少分化众生已超过二乘一切善地一切诸佛菩萨长养十心为圣胎此之十心是习种性中为十住因开因异果故加此十耳。
　　又仁王经至及凡地耶。
　　释曰仁王云习忍者彼经说从习忍至金刚顶皆为十三法师依持建立经文牒释繁广此忍之相即发无上菩提心常修三界一切念念皆不净故得不净忍观门住在佛家修六和敬故无有退今此忍前行十善者正当十信未获所证故有退谓值胜缘则进值劣缘则退故喻随风东西耳在此下定其未入僧祗入十住位下克不退位同初习忍准知。
　　设本业经至得不退也。
　　释曰设本下纵难释通也谓有难云本业经中第六正心住犹有退转何以上云故十住初即不退堕此是据经纵难起信下约论释通云为慢缓者策励其心故故示现退也若乃克实则初住即便不退。
　　其行相者至广如彼说。
　　释曰此是解行发心之行相也於初位中破无明分证法性故云少分得见法身能於十方八相成道显其化用由体而兴又以愿力受身者谓三心大愿显现胜身故不同凡愚随业系缚受种种身又位三昧亦得少分见於报身佛者言其未得自在也是故定善则睹胜相散心祇见应躯故不同地上长居受用每觌报身耳其所修下顺性行檀可知。
　　又梁摄论至倍前准知。
　　释曰十解名圣人菩萨者谓十住以解为体圣者正也冥同正理故又无漏正法得之於心故名圣也由是证知此位菩萨分有所证验彼十信名凡定当观行耳。
　　是故当知至差别显矣。
　　释曰将此中教之地前校初教之地前优劣天隔也。
　　问此教岂至不假似彼也。
　　释曰初问二答答中所引二乘亦是纯熟等者谓定性二乘无性阐提悉皆成佛既皆成佛故不分品位各令证也故不似彼。
　　若依顿教至即是颠倒故。
　　释曰若依下约教遣拂以离相故者出所以一念下示证入若见下斥情见决不可以立位也。
　　若寄言显至如是等也。
　　释曰若寄言显者谓寄托无次第之言显彼离相绝阶差之教故引楞伽云初地即八地此语略而未周故彼经第四长行云大慧於第一义无次第相续说无所有妄想寂灭法颂中有七偈后二偈明不立地云十地则为初初则为八地第九则为七七亦复为八第二为第三第四为第五第五为第六无所有何次解云初之七句约义配同最后一句据理都泯十地则为初者同证如矣初则为八地者初地不为烦恼所动同不动矣第九为第七者第九同第七无生忍矣七亦复为八者纯无相观与八同矣第二为第三者同信忍矣第四为第五者同顺忍矣第五为第六者第五地中获三慧光第六地中得胜般若同慧义矣无所有何次者颂上经文於第一义无次第相续等今此文中上句略举约义同中一句之要下句则据理都泯莫见寄言便认有位思益文显易了。
　　若依圆教至此方便故。
　　释曰初依教开义一摄下列而释之谓前之四教所明行位或大或小或渐或顿并是随机阿含施设皆为此教之前相故此中同时该摄耳。
　　二据别教至故圆融故。
　　释曰初约教标位谓始下正名行布圆融行布故六位不同言六位者若前开十信后合等觉若后开等觉前合十信皆六位也圆融故随得一位得一切位何以故者征圆融之相申以下就义释通每一故字即为一义初六相义二主伴是十玄义三相即约体四相入约用五圆融约法界总以融通故诸位历历而相收也。
　　经云在於至是此义也。
　　释曰据经示义初据经是故下示义又以下明因果交彻於一一位上者彰其融通自在是故以因取则皆因故即是菩萨以果取则皆果故即是佛纯杂无碍隐显齐成耳。
　　二约报明位至性起品说。
　　释曰对昔因而显现事故云约报明位相但有下别列而释相谓无尽法门约法成金刚种举喻如性起品说者彼云如人食少金刚终竟不销不与肉身同住要穿肉身至金刚际如来圆满无尽法门亦复如是若有见闻不与烦恼同住要穿妄法至无为际等此即见闻位也。
　　二成解行位至亦是此义也。
　　释曰成解行位者由昔因种胜故今生造解成行也谓兜率下指人以示相从恶道出者谓此天子当时闻法由戒缓故堕阿鼻狱因乘急故从恶道出生兜率天天鼓发声即便忏悔顿超十地故云即得离垢三昧等此即地中之正受耳小相品说者同唐经随好说也又如善财始从十信等者即寄位修行相也一生一身下谓因位穷终最后之善友故清凉云入普贤之玄门曾无别体。
　　三证果海位至说当见我也。
　　释曰证入生也谓如下约人示相则是善财摄德成因之友既摄前差则之德以成一因便表果居后位故云我当来成正觉耳当知下约义以释准前可知虽后位属其果海为对因位以明故并皆报位摄也。
　　三约行明位至世界海等。
　　释曰正明胜相显其智用也谓自分则据其当位胜进则趣后高深此门下指人位其身等者谓依正并显言依报则世界性上显相弥多论正报则位显轮王福分不少皆表其胜也得普见者彰其智用穷于无尽耳。
　　若三乘肉眼至皆亦如是。
　　释曰举劣显胜也若三乘下举劣又彼下显胜言肉眼唯见三千世界内事者谓三乘宗中所论肉眼但见障内色故故古德云肉眼碍非通若见下返质言又彼能於一念中等者谓示智用难思摄机成大益故故皆至离垢定前耳一念既然余念皆尔故云念念斯乃益物无穷方见普贤之行。
　　其福分至因门示故。
　　释曰前智皆福二足齐彰是以定为福体故众德咸成言感一锭光玻璃者谓此菩萨福智既备故一即具多若彼玻璃明鉴远近齐照故还源中有锭光玻璃显现等事也当知下克位以约因门示故者拣彼果海位是不可说示耳。
　　若约信满至乃至广说。
　　释曰若约信满得位已去者谓行成入位也所起行用皆遍法界者谓显一证一切证故行用无方如经下示福分又云下明体用谓不离是其体能现等是其用又於下现微细八相等事已见上文并可思之。
　　是故当知至如是说也。
　　释曰毕竟而拣也言是故当知者指上一乘行位与彼三乘者对权拣显也何以故者征其不同以三乘下释成逈异则随机摄化安立教相有此差别若乃究其实证唯在一乘圆融具德故清凉云前四教因中则有至果全无此义学人不可不思。
　　问前终教至与此何别。
　　释曰用同一位而起故蹑终以难圆请试陈之。
　　答彼於此位至该六位故。
　　释曰答其位同而用别是故终教虽不退位中以三昧定冥同真际依证起用八相示成由分显故於后诸位未得自在言以未得故者谓与之则当位当教分用夺之则阿含施设故云未得但是暂化耳此则不尔下明其圆教一证一切证故同时起皆以得故者言其实证初心正觉是实行欤一舍多德该六位焉。
　　问义既不同至起此用耶。
　　释曰蹑上终圆之异还疑信成就发心位中同时用起。
　　答为欲方便至先作此说。
　　释曰良以一乘之道高不可仰深不可窥故寄彼乘同位发用令其信伏后趣上乘故作是说。
　　问既一位至后诸位耶。
　　释曰牒上圆融疑后行布故云何须更说。
　　答说后诸位至初后亦尔。
　　释曰行布是教相施设圆融是理性德用谓行布不碍圆融故上一位中有一切位圆融不碍行布故说后诸位即是初中之一切也如初下以初例后也意谓初既具后后亦具初前后相收方显融通位相矣。
　　问若初即具后至不得初耶。
　　释曰若初下印初具后亦可下难后具初既不下例难初后得则初后皆得不得则后初皆不得何以故初后不相离故。
　　答实尔但以至而不得初也。
　　释曰初印许问辞故云实尔但以下答初具后是故下答后具初也。
　　问若尔云何至阶降次第。
　　释曰由上前后互具则降次难分故有斯问。
　　答以此经至不相违也。
　　释曰初总标一约下别列但以下双融无碍言安立诸位者据其因门缘起说故不同诸教权设安立耳一约相就门者谓约其差别义相就彼教门不乖诸说故云寄同三乘等二约体就法者谓约其实体就于本法实德圆彰故云前后相入是别教也此犹分相但以下显其该摄融通准知。
　　问若尔是初至满心等耶。
　　释曰蹑前具后难初信心意谓若初具后应是初心何故第十满心方论具后。
　　答若自别教至但是行故。
　　释曰约本乘寄位以答是以本乘则初心正觉念念皆成寄位则十信道圆行成入位虽寄彼位成乃顿成故云一时得此一切诸位既同彼位故约满心方得位名。
　　问若尔应言至何名信满。
　　释曰蹑前得入位处名佛之义。
　　答由信成至余义准之。
　　释曰虽登初位功由行成故约功能但名信满。
　　第四修行时分至三僧祇劫。
　　释曰上来功成历位且位必涉时故此次之若依下约教辨三根中下有迟速上根唯三祇言谓於一生种解脱分者小乘资粮时也解脱即涅盘分即是其因此时种因故也随顺决择分者加行之时也决择即见道之智分亦因也此时加功用行随顺趣入故也第三漏尽得果者谓无学究竟之时也此是其疾若有迟延者经六十小劫中根独觉根利时迪故涉四生百劫上根之佛劫满僧祇方显殊胜耳。
　　此中劫数至三阿僧祇也。
　　释曰示上劫之数量言此中劫数取水火等一劫为一数者谓辘轳小劫八十增减坏劫之中前十九劫坏有情后一劫坏器界故劫章云十九从多坏有情二十一劫唯论器尔时大地并炎耀三千世界猛火聚此中本数则是八十增减之终有水火灾然后十十倍增至千六十为一僧祇余二例此故云依此以数三阿僧祇。
　　问何故下根至乃多时耶。
　　释曰下局三生上经无量此极相违故成此门。
　　答能於多时至是故多也。
　　释曰根胜时延方显难行之行耳。
　　又依婆沙至余如彼说。
　　释曰先标二释释中谓戒定慧等者更等解脱知见即见五分法身欲证此身须经时劫故列四时阿僧祇此云无量劫波云时分言有漏四波罗蜜者谓漏是失漏也不足之义四波罗蜜即六度前四也显此教劣故不能六度齐修二於百劫修相好业者此教偏修福分也三出家苦修禅定者六度后一亦智分偏修余可准知。
　　若依始教至经三僧祇。
　　释曰明时定虽三祇同小而数量乃延促不同故示之云。
　　但此劫数至三阿僧祇。
　　释曰初拣二征此取下示相言此取水火等大劫者更等於风三灾重复而论故言大也故劫章云先生后舍故应知日月岁年小劫收增减二四六中摄方名大劫将为量水火风灾渐次行七火灾后一水灾七水灾后一风灾初二静虑风飘讫风火能坏第三禅第四静虑无能坏水火风灾以为数数不能及僧祇量即此大劫三无数菩萨将登正觉时以百千水火劫为本数展转倍倍增起至於无数文中显然可知矣。
　　仍此教中就至阿耨菩提心。
　　释曰约佛明劫以显遇圣进修之时不局水火之数也。
　　又依本业经至一劫即成佛也。
　　释曰百劫修相好业者云同小乘福智偏修故故云但是变化又以一偈者偈云天地此界多闻室梵宫天处十方无丈夫牛王大沙门寻地山林偏无等精勤说此一偈故超慈氏九劫以先成。
　　问三无数劫至就化身说耶。
　　释曰身违实行得不疑乎故伸兹问。
　　答由此始教至作是说也。
　　释曰三祇练行乃就化身者有四所以每一故字是一所以。
　　若依终教至不约化说。
　　释曰标仪指实感报湛然不同权宗约化相说。
　　故法华云至阿僧祇劫。
　　释曰证成实义故时劫难量义含不定耳。
　　又经云我於至分别故也。
　　释曰显权方便故托授记今此不然故上云经於无量劫耳。
　　又亦无百劫至仍是化也。
　　释曰拣其权小也初拣二征三释释中以小下明小乘行偏始教下引摄影似示化可知。
　　此终教中至无别修也。
　　释曰定为福体观为慧基依体发用定观双行因成果满两足齐圆故不假更修相好耳。
　　二不定修至不可计数。
　　释曰不定僧祇有二义者初义谓界类不同时劫亦别故不止於三也二据佛德无边时亦无限若言三祇盖应权该化者也。
　　解云此中至定不定耶。
　　释曰蹑权难实穷不定所以也。
　　答前教生至故作此说也。
　　释曰前教机生故限三祇而安心趣向此教根熟故示不定而胜进一乘是知圣人巧便也如此。
　　若依顿教至余可准思。
　　释曰时无别体依法而立此教法既离相故无别时分初正明一念者下释相。
　　若依圆教至余准而思之。
　　释曰初标二征三释谓诸劫相入等者即大劫与小劫相入长劫与短劫相即体用无碍念念圆融重重涉入如帝网珠以此之时徧彼之处故云该通耳仍各下示其行布历历之相也。
　　第五修行所依身者。
　　释曰标章也然则上文虽论行位履践时宜究其所依岂离身器故此次之。
　　若依小乘至是实非化。
　　释曰分段者谓分限形段未能兼亡此教从因至于果满皆此身故纵其化主亦是此身何以故依烦恼种而现故。
　　若依始教至是化非实也。
　　释曰此教声闻虽希心廓落留意大乘但以烦恼未除故受身粗显故亦说分段如来随机影似同受此身而非实报。
　　若依直进至上有变易。
　　释曰不经小圣径发大心故云直进言寄位等者谓七地已前皆属有为功用修习据此为粗故言分段八地已去无为法尔功用沉踪据此为细故言变易因移果易故言变易亦变粗为细易短为长故。
　　二就实报至者是此义也。
　　释曰初据惑正立二既有下约惑质定三故十下引经证成既言中阴岂非分段之身乎。
　　问八地已去至分段之身耶。
　　释曰前实报论其分段通贯十地故约八地以上菩萨永伏烦恼现行与罗汉而无殊应当变易焉得更受分段之躯。
　　答若是凡夫至用以受生。
　　释曰种子现行拣异凡圣受身故无违伏惑耳。
　　故杂集论至留彼种子。
　　释曰皆以随眠力故者种子也经生相续者分段生死也又梁摄下双拣凡小可知。
　　解云圣人至身通诸位也。
　　释曰解云下约其双拣凡小定其受身若言下牒难返质留惑为何彼既下挟彼顺此却成正义若约下纵其回心受身变易自属所知亦非烦恼种子。
　　问若尔何故至受变易身。
　　释曰蹑上八地已上亦依烦恼种子受分段身此与仁王圣教八地已上义极相违故兹问也。
　　答此等为欲至略辨十门。
　　释曰总答标章也。
　　一说罗汉至约小乘教说。
　　释曰一说下明因果同成位无差别何以故此教所谈於佛现老比丘相故如律下示出处度五人者谓始於鹿苑先度陈如等(云云)即云通别者六者皆比丘故又同坐等者同踞解脱床故当知下结教。
　　二亦於佛地至分大小也。
　　释曰初分大小如对下引文释成此中下约惑引摄言得菩提时顿断烦恼及所知者谓从初留惑终至果满其所知障最障菩提大智故於地地中分分而断直至菩提方究竟尽故比云顿也惑灭果成故云顿成罗汉及如来故或曰二障双断应独成佛何言罗汉此中下约惑示引摄之意云。
　　三第十地至回二乘教说。
　　释曰初分大小如涅盘下指所说即四依品也此寄下示其所以令其因位生不及之心欣趣大果故也兼取上门皆属引摄。
　　四七地已还至及变易身。
　　释曰初分大小如仁王下引经示相初示小相八地下示大相言远行菩萨者即第七地从初地住心远行至此功用边际故伏三界习者谓烦恼习漏现行永灭因亡果丧约此以同罗汉地权教大乘悲增者留惑祇至此地故分段身但齐於此便亡因果耳此寄下约位功用无功用而断大小也此约下依教显寄对据二障论二身也。
　　五初二三地至出一乘法故。
　　释曰该罗众行显位阶差初三地寄同人天四五地寄同声闻六地寄同缘觉七地已去寄同三乘菩萨既云已去该后诸地盖就彼权乘通相寄对说故尔也此知下指经料拣。
　　六世间二乘至分相而说。
　　释曰此章寄对大同前又但於八地已去约无功用道寄同一乘显前七地皆属有为功用未得自在例皆三乘也如梁摄下指文示相。
　　七於初地至比证分齐说。
　　释曰约其证入超凡越小谓初地之人真俗双证故不同世间修禅伏惑亦不同二乘三昧偏折故如地论下指文拣显既言比证定知唯地上有证二乘之徒皆比观也。
　　八地前三贤至退不退说。
　　释曰实教三贤圆断惑染不同二乘偏真趣寂故云已过如起信论者指彼文明三贤之相也又仁王下却属十信之人故彼文云善男子初发信想恒河沙众生修行伏忍於三宝中生习种性十心谓信心精进心念心等是为菩萨能少分化众生已超过二乘一切善地清凉释云此之十心是习种性中为十住因开因异果故加此十知直达妄故过二乘此约终教退不退说者谓起信约不退超二乘仁王据退超过也。
　　九信满心至约一乘说。
　　释曰谓圆教十信功成顿该佛地逈异三乘故云即过一切等如贤首品者谓谈德业该收因果交彻故结云此约一乘说耳。
　　十初在凡夫至及三乘说。
　　释曰初发大菩提心遂即悲智双运已超小圣如智论说下指说处即是沙弥与罗汉同道而行沙弥忽发大心罗汉知其殊胜遂推让在前此通一乘及三乘者此二皆越小圣故也。
　　由有如是至准此而知。
　　释曰结上十门例余一切故云诸说等也此等寄对虽答受身之问其间亦有位超小圣而依止身同如本业七地受分段身等准知。
　　若依终教至下断惑中说。
　　释曰地前留惑受身者谓其贤位愿智劣故假惑受生资其智愿若至初地大悲摄化自在无方不假更留惑种即受变易亦不分彼分别俱生者谓妄惑无体焉可指陈粗细品类故起信束六染为二碍等若尔何故次云於所知障中又断一分等斯乃以通规而格其无断而断也此之粗品正便即是无明耳故深密以无明为粗重故。
　　问若於地上至同事摄生。
　　释曰菩萨受生益物盖由烦恼惑种资持既言初地永断故今难云云何大悲同事摄生则全乖四摄也。
　　答若於地前至自在同生。
　　释曰菩萨修因务於兼济若或教权位下愿智未充要资惑种今此希奇无方设化不复更存耳。
　　问如说八地至此义云何。
　　释曰权教菩萨初地已去悲智不同悲者留惑润生受分段身智者伏断进求受变易身若至八地悲智无殊故今但云如说八地已还也彼既偏增与今何异故云此义云何。
　　答如此所说至何名增上。
　　释曰约实弹偏故曰良恐未然何者下征释偏失先释悲增之失失於爱见纵悲下先纵悲智双运次夺云尚不名增上何况劣慧所资乎若智增下释智增之失失於沉空合有纵夺之破文略例前故也。
　　以诸菩萨至有增减耶。
　　释曰以诸下明无住大行如车下约喻显双修言菩萨从初等者谓始自发菩提心即悲智双运由是有悲故异小乘之滞寂有智故异凡夫之漂流不同斯二故行成无住耳。
　　当知由此至互增上也。
　　释曰约教定二死言始终粗细异故有二生死者谓但约烦恼之粗受其分段所知之细受其变易非于悲智之互增矣若尔非唯实教双修抑亦权宗亦不可偏上也。
　　若言彼智至无差别也。
　　释曰牒救纵夺谓此救云向弹不可论其悲智增上且智增菩萨有小乘习怖畏旧习以智永伏故说增上有何过耶若於下约地前此观劣行以纵之初地已上下约证智胜行以夺之与夫弹偏义成一揆皆地上故故起信下唯证实教可知。
　　又此教中至亦如下指。
　　释曰言亦如下指者寄惑显位第八门中明也故彼文云以四障习寄显地上四位四定四德四报等(云云)。
　　若依顿教至室利分说。
　　释曰位既不立身又不存意唯灵寂耳。
　　若依圆教至於因位故也。
　　释曰此教所谈不分变易分段身相者谓博地圆机顿除障染圆造难思惑无渐破之殊身无粗细之异故善财一生穷因究果也。
　　问何故此中至余准而知之。
　　释曰初问二答答中指世界性等微细身相类同变易何故唯论分段但以下克教示迷悟迷则一迷一切迷故总就过患以为一际悟则一悟一切悟故信满顿翻彼际。

　　华严一乘分齐章义苑疏卷第五
　　华严一乘分齐章义苑疏卷第六

　　　　霅溪普静沙门　道亭　述
　　第六断惑分齐至寄惑显位相。
　　释曰所论断惑分齐者谓依觉故迷依迷云悟既惑分粗细故智有优微随教之异也若依下分章初是约人实断二即别位浅深。
　　初义者若依至烦恼所知。
　　释曰良由此教谈其显了三乘故具足三乘惑相回心直进之殊也障下指惑体虽品品断除要即唯二也。
　　先辨二乘断至十戒禁取。
　　释曰初中者指其名数分别俱生者分其粗细通有十种言一贪者三界爱为体生众苦为业生众苦者谓爱力五取蕴生故二瞋者於诸有情苦及苦具心憎恚为体不安隐住恶行所依为业不安隐住者谓心怀憎恚多住苦故三无明者谓三界无智为体於诸法中邪决定疑杂染生起所依为业谓由愚痴起诸烦恼四慢者依止萨迦耶见心高举为体不敬苦生所依为业不敬者谓於师长及德所而生慢傲苦生者谓生后有故五疑者於诸谛理犹豫为体善品不生者止为业於谛理犹豫者亦摄於宝善品不生者谓由不决不造修故六身见者於五取蕴等随观执我及我所诸忍欲觉观见为体一切见趣所依为业七边见者於五取蕴等随观执若常若断诸忍欲觉观见为体障处中行出离为业处中行者谓离断常缘起正智八邪见者谤因谤果谤作用或怀实事或邪分别诸忍欲觉观见为体断善根为业及不善根坚固所依为业九见取者谓於诸见及见所依五取蕴等随观执为最为胜为上为妙诸忍欲觉观见为体执不正见所依为业十戒禁取者於诸戒禁及戒禁所依五取蕴等随观执为清净为解脱为出离诸忍欲觉观见为体劳而无果所依为业戒禁者谓恶见为先劳而无果者由此不能得出离故。
　　於中四种至六通二种。
　　释曰分别粗而显现俱生细以难知是故与身俱生与心同事於十使中此四唯粗唯局分别余六粗细两兼故通二种。
　　五识得起至分别起也。
　　释曰此下拣诸识具惑使之分齐言初三者贪瞋无明也此三是不善性故五识有之由下出分别之所以邪师等三因者更等邪师邪教邪思惟既因三引故属分别。
　　意识具十种四分别六通二。
　　释曰意识起过弥广仍资余识故兹通具。
　　末那唯四至是故唯四。
　　释曰初句正明次句拣除以瞋下出所以末那者此云贪污意即第七识此识既但有覆故无於瞋又以下出除边见之所以言一类相续缘第八识者应有难云既有我见执缘赖耶须有我所之边见故今通云剎那剎那执我无暇边邪故无边见也又以后三下拣余四使藉三因生者定属分别此识无彼者唯是俱生故不起分别也又有难云既属俱生前五识亦有俱生与此何别故今拣云又由恒相续缘故非第六所引等。
　　其第八识至无记性故。
　　释曰八识白净无垢无有惑使故总不起唯是异熟者但唯总报之主耳。
　　此分别俱生至百二十八也。
　　释曰约界地定其品数以通迷四谛故异小乘初明分别次明俱生通前下总合品数并可知。
　　问何故前愚法至通一切境也。
　　释曰通局之问初问二答问中由小乘俱舍颂云苦下具一切集灭除三见道除於二见上界不行恚故今难云十使不通迷四谛也此即以局而难通也答中二义初约惑广二据唯心境由心变故通迷也意拣小乘心外有境也。
　　第二断惑至得不还果。
　　释曰断惑得果者谓除惑品之多少获证入之阶差先断分别入真见道三类不同第一类者於初果向后一剎那间顿断三界迷谛分别一百十二品即证初果第二倍离欲者此从外道中来於外道中曾以六行事观伏欲界修惑九品中前六品然后回心归佛发生空慧入真见道断除分别并断先伏六品修惑即证二果故云兼断倍离欲得一来果言倍离下释相更明则两事双除故曰倍也第三已离欲者此类亦从人天外道中来但是於彼道中曾以六行事观齐伏欲界修惑九品然后回心归佛修我空观入真见道断除分别并断所伏九品修惑即证三果故曰不还由不还故云已离欲也。
　　如瑜伽说至证三果故。
　　释曰上文三类小乘入证本出瑜伽故引此三为证也。
　　次断俱生至阿罗汉果。
　　释曰其七识俱生最后地方断故今云第六识俱生九地九品谓三界九地每地九品共有八十一品又进修道人者将此帖前见道第一类人说之则前见此修正当渐出离者余如常说。
　　二顿出离者至更无余果。
　　释曰不备历阶渐故云顿也谓此一类人由根胜故将三界八十一品修惑束成三九才断欲界一品将色界一品无色界一品一时齐断故云顿断三界然后却断第二品第三品等故云渐除九品此之二三等亦三界同断但於初果身中修此断证直造无学不更经二三故云更无余果。
　　何者以彼至云渐除也。
　　释曰征释顿渐也言竖论者不乖次第九品之除。
　　若尔何故至经等如彼说。
　　释曰若尔下问以於下答故对法下证成言若尔者牒前顿出离难其渐除以於三界法不能顿缘者正答所问意显根劣固守渐次既不顿缘焉能顿断对法文显言依止未至定者谓欲界未至色界根本故也。
　　其末那烦恼至而断故也。
　　释曰七识恒行故烦恼细从其顿出离人智行殊胜亦不能顿缘故於第九地中与其修惑一处齐断故瑜伽下证成非如下拣显准知。
　　问何故前愚至此中有耶。
　　释曰愚法声闻但分界别断无此顿超故蹑而难之。
　　答为显前劣至断烦恼障。
　　释曰初胜智引摄转彼小心二例况末那显教狭劣此谓下结分齐。
　　其所知障至非择灭也。
　　释曰此所知障但能障定故入无余时须断又灭其智独显无余故唯非择灭也。
　　其余一切至如瑜伽说。
　　释曰先双标慧解脱下列二类此乘所知既独障定不障智慧故慧解脱人不断也言俱解脱者谓定慧双修定既被障不得解脱故须分断谓八下示所断障与能断智也。
　　又诸解脱至心得解脱故。
　　释曰初句指八定次句离障显由声闻下约人体障明其深入耳。
　　当知此始教至断种子故。
　　释曰此中结意料拣有其二义一以所知料拣谓小乘但断烦恼此则兼断所知二小乘唯断烦恼此则兼断种子何以故谓彼小乘既不谈八识含藏故无种子设尔经部所谈即属大乘故也。
　　直进菩萨至二障俱断。
　　释曰此教菩萨虽五位伏断之殊皆二障故不同声闻更分界地也。
　　又烦恼障至约界分品。
　　释曰菩萨之人观智胜前不假委细分其品数唯一伏断也。
　　但於二障至顿断彼种。
　　释曰地前伏障者谓资粮位中伏二障现行加行位中伏二障随眠皆用加行智为能伏才登初地见道入心二障分别种子剎那顿断。
　　其俱生中至大菩提故。
　　释曰初明留惑何以下征释所以润生摄化则资其智愿不堕二乘则护其沉空其所知障既障大智菩提造菩提者分分而断。
　　是故摄论至证佛果也。
　　释曰即由留烦恼障起胜行者谓资成大悲殊胜之行悲智相导得至无漏佛果。
　　又梁摄论至金刚位。
　　释曰据论定留惑穷因何以故论云留惑至惑尽证佛一切智故。
　　其所知障至方得总尽。
　　释曰正障菩萨道者谓与大菩提而歒体相违故地地断终至佛地方究竟。
　　由此即说至俱至佛地。
　　释曰由此者指前所知若然者则烦恼修惑故留所知修惑故断以是义故俱至佛地也。
　　故对法论至及如来故。
　　释曰证成二障俱至佛地也修道位中唯修所知对治道者良以此障障其菩提是故修其法空之智而对治之其烦恼障不障菩提仍资大愿故不断之但至尽得果一时俱亡顿成罗汉及如来者谓约烦恼尽边成罗汉所知尽边成如来斯乃寄对引摄之义也。
　　其末那俱生至佛地尽也。
　　释曰七识俱生偏障佛地故至彼尽。
　　问其二障至现行有何同异。
　　释曰二障修惑既通诸地於六七二识之中或起现前时还同耶异耶。
　　答其烦恼至不起过患。
　　释曰合尽而故留焉成患害加以智控用成大悲。
　　犹如毒蛇至而成余用。
　　释曰举喻也毒蛇喻惑咒力譬智御余喻助成愿行下合法云。
　　菩萨善巧至皆得自在。
　　释曰初引证是故下结意言或现者助胜行故或种者断而不断故由是皆得自在也。
　　其第七识至观智为间故。
　　释曰受生三界非七识烦恼能为故非润生既不润生摄化故不更留行相细故者谓四惑俱生也惑既微细观智才亏即便现起故云七地已还有时暂现由观智为间断故。
　　其所知障至地地分断故。
　　释曰二识所知最障菩提欲证后地入心须於前地出心而断故云皆后地惑於前地起等。
　　问若尔何故至有漏心等耶。
　　释曰若尔者蹑上地地分断以问也意谓若分分断应无漏失何故下正难相违。
　　答若约第六至即似有漏。
　　释曰六识烦恼留故起似无乖所断。
　　若约所知至此二通十地。
　　释曰二识所知贯其十地若起有漏正当所断复何问哉。
　　若末那烦恼至余义准知。
　　释曰七识烦恼既非所留即实有漏於七地有无七识烦恼恒行无明从初入虽二智双缘决定别照照真则寂然不动照俗乃识妄差殊盖不定者但在观智之断续耳。
　　又此教中至对法论说。
　　释曰惑灭智起初法二喻如秤两头低昂时等故对法云又此中有於所生处如秤两头低昂道理有本云如昂即押押即昂等或云筑即押押即筑等恐传写之讹也以违论故。
　　又此障法至是其障义。
　　释曰且法相大乘见有实惑可断惑灭智起故如秤两头低昂时等今以点示意顺性宗故说障既依识本自无性无性即空妄说为障义也若更深而究之所依之识亦无有性故圭山云识如幻梦此中依识无性之言亦含斯义思之。
　　如维摩经至准彼知之。
　　释曰了苦之无苦故曰洞达空无是苦义今此障义亦准彼知者则彼而晓此达惑障之本空耳。
　　若依终教至能断所知障。
　　释曰此教所断须达惑体之本空知真性之本有方诸二乘唯存忻厌三昧届怀未晓妄源故但能忻伏斯乃以实夺权作如是说。
　　故弥勒所问经至亦如上说。
　　释曰原其迷真执妄二相普周若彼二乘希心既寡焉断妄情何以故能所不相应故清凉云迷真妄念生悟真妄即止既不如斯但能折伏而矣。
　　问此说何故至愚法故不同也。
　　释曰初问二答问中初教二乘有断此教但伏伏断不同故须成问答中初权二实权中言以上就下者谓寄对引摄故说烦恼障与二乘同佛地而断也又以下同上者谓令具胜进许悟大途故说所知分有所断也今此就实等者究彼造心未能契实既不悟心焉能尽妄故但折伏又亦下从容之说亦自不同。
　　其菩萨人至究竟清净。
　　释曰此教行人知真达妄无断而断无断故惑性即智性而断故不碍迷真体惑既然故不分俱生及与分别之粗细也何以故不同法相见有实惑可分割故但有下克示惑相唯有此二正使者二障现行兼所依无明习气者唯无明故地前伏使现者伏即是断谓留伏烦恼除断所知若但有伏何名为圣初地断使种者自在摄化不复更留是故地上但除微细无明习气至於佛地违离微细念故得心性心即常住名究竟觉如此除断亦不同他宗历破四十二品之殊也。
　　然彼地前三贤至所知障等故。
　　释曰此三贤菩萨一者超权二者越小若乃三观澄明真俗不二即是超权故留惑种偏断所知即越小圣故曰不堕等文中但有越小义含超权何以故达法之异故。
　　是故梁摄论至皆此义也。
　　释曰引兹一经二论虽皆证地前亦有增胜且摄论证异小仁王证留惑起信明证入增胜经论虽尔其实举一兼余也。
　　以此菩萨至正使俱尽。
　　释曰以此菩萨唯怖智障者此障障其菩提是彼菩萨所求之果是故畏之修唯识真如等观者能治之智也所言唯识者谓观名义自性差别等相真如观者当知唯心无外境界以斯二观治彼所知则惑散空明唯一真际然於下故留资行初地下双除二障不分见修者地上已去但除习气故无可分也。
　　故弥勒所问至此文为证。
　　释曰初引小例大问以不同二答以证真观机益物由是烦恼障真有违同体大悲利益众生故见道中一切俱断。
　　其末那烦恼至后除残习。
　　释曰初地断粗者使种也后除残习者地上已去但断余残习气也。
　　故无性摄论至更不云断也。
　　释曰意显初现观时已断七识使种自后但除残习故有转言也。
　　若云此是入至何名转净。
　　释曰牒难返质断义极成也。
　　若依始教容如彼说。
　　释曰约权纵难何以故权教七识佛地方断故。
　　是故当知至但除习气。
　　释曰约实夺破不容初地更说暂伏决知是断后除残习耳。
　　故宝性论至习气障故。
　　释曰论明三类皆先标过次约人指惑第主一类证成上文地上习气也。
　　解云论释至无间生习气。
　　释曰位弥高惑弥薄故云地上名摩诃萨故知但有习气障也言习气者谓无明熏习气分也。
　　问云何地上至彼失此中无也。
　　释曰初问二答问约惑尽类小答据二障双除如始下举小圣之顿超况萨埵之殊胜言犹尚不得彼一来果者谓直登无学故不证一来也。
　　又此教中至十地论说。
　　释曰知起惑灭非初非中后者谓无断故相缘性而本融而断故惑迷真而要除云何下征喻惑空如太虚之本净也。
　　又此教中至宜应知之。
　　释曰迷真妄念生则真随妄转是故烦恼等法皆是真如随缘如起信说者彼文盛谈熏习随缘之义也又经云一切法即如如等者即光明净名等经故光明云唯如如独存净名云凡夫如草本如至於弥勒亦如也法既皆如烦恼亦尔故烦恼即菩提结业即解脱是故下结拣权实以语学者。
　　第二明寄惑至一十八门。
　　释曰此章大意但是寄惑之粗细显位之浅深偏收经论差别之谈与前约人实断之全异也学者须知不可强执翻成矛盾此义他宗未之有也。
　　一寄二障至论亦同此说。
　　释曰初标章谓分下显义故梁摄论下据文此门之意但寄断烦恼障显地前为比观所知障显地上证观言惑智二障者即烦恼所知也据文可解。
　　二寄皮等至断心烦恼。
　　释曰初标法喻二引文释成谓寄法喻三惑以显三祇三位之浅深谓初僧祇从三贤至初地粗故如皮二僧祇从二地至八地细故如肉三僧祇从八地至地尽至细故如心皆言烦恼者约通相喧动故也。
　　三以此三惑至出心除心等。
　　释曰每地三心难见优劣故寄此三烦恼以显之如梁摄下据文言三十三僧祇者后开等觉共十一地每地三心故成三十三也。
　　四以二障至地上及佛地。
　　释曰标章据文示位可知。
　　五以染心至是赖耶识。
　　释曰初标义二据文三解释言染心粗细者六七八识之别寄於三位者地前地上金刚后心以显三身者化报法之三身谓地前约事识第六识尽得现化身三类之异地上约末那七识尽得现报身今言应者即是报故应字平呼故真谛名报身为应身与法身相应故或但去呼以应十地故地尽约赖耶八识尽得现法身以远离微细念故余如文解。
　　六寄於三障至能显法身。
　　释曰烦恼障菩提故清净而显应身结业障解脱故清净而显化身智障隐法身故清净而能显现。
　　七以迷三性至真如修令净故。
　　释曰初标义二据经三解释於据经中一切凡夫下指迷何者下征列如是下示悟一返二顺言三者成就相者则是圆成实谓圆满成就故余如文解。
　　八寄四障至金轮王报。
　　释曰以约使现四障寄显十信三贤四位四行四因四报之异皆灭障显位依位成行依行为因依因感报谓障之与位歒体相翻行之与因因之与德至顺善成唯四报轮王寄显摄化之优劣耳。
　　又翻前四障至故名佛子也。
　　释曰初标翻初障下释成四义有法有喻言种子如父者传体相续故般若母者交构资成故初地已上诸佛家故者绍隆佛种是其真子非同小外之子也。
　　又此四种至四义应知。
　　释曰又此四种和合者谓四行之相应故悲智双运能转生死而至菩提故云如车轮能运能转至解脱处如处如圣王轮下将车之四事以配四行可以意会亦共成运动之义也思之。
　　第二以四障至常德无有生死。
　　释曰此终教地上除习以显四位等殊谓初之三地灭阐提习寄同世间正受法性性净成德报灭因缘仍受变易二四五六地灭外道不正之智寄同二乘定为德本德现无方驱和利乐报除方使生死三七八九地灭二乘怖畏之习寄同大乘至顺护偏以为三昧定成显德八苦不拘报除死生细中之细故云有有四十地至佛地已还灭独觉舍大悲习果满因圆一切究竟坚固以为正定定成显德寂然不动报无余惑故云无有生死。
　　四德圆故至摄论等说。
　　释曰初解第四生死此上下指所据经论也。
　　又此四中至亦诚证也。
　　释曰料拣惑次正使下通拣八位仍证上文约人实断中终教二惑之义也。
　　九於十地中至是出世故。
　　释曰此中寄正使习气世间出世间以显十地之别此且约凡夫之一分也。
　　是故十地经至先已除断。
　　释曰三界正使此地齐除证成初义皆言微薄者更有微习证成次义初义者前三地次义者四地已去。
　　地论释曰至故云同也。
　　释曰初是世亲释前地经解云下大师却释论义分其二障种习也。
　　是故当知至约终教说。
　　释曰近结此门远结前九言多分者有通始教故。
　　十又於十地至心习烦恼。
　　释曰言又於十地别相中者牒前分地於出世间分其大小之二位也所寄惑相本文次释云。
　　解云以三地至以显彼位也。
　　释曰七地已还犹同烦恼正使八地已上方论习气无明。
　　十一於此菩萨至二习无明故。
　　释曰於此菩萨位中者牒前出世间中第二位也於此位中又分二位七地已还寄灭色心正使显有功用未自在位八地已上寄灭微细习气显无功用於色自在也。
　　故本业经至无明灭尽。
　　释曰七地已还二习果报灭无遗余者谓与无漏相应超出世间故无果执八地色习无明尽者无现相也九地心习无明除者无转相也十地二习无明者无业相也。
　　十二依三无性至故言不见。
　　释曰初立义二据文於立义中寄灭分别性以显见道寄灭依他起性以显修道次据文中见道言不得者故唯识云若时於所缘智都无所得尔时住唯识离二取相故则分别亡而无得也修道言不见者唯识云无得不思议是出世间智舍二粗重故使证得转依由证转依二无上果故言不见。
　　十三依杂集至二位差别。
　　释曰以分别烦恼寄显见道以俱生烦恼寄显修道既皆以烦恼粗细以显二位故次问云。
　　何以得知至非实断者。
　　释曰既屡言惑种兼对位次何故非断故兹问也。
　　如分别我见至非入见道耶。
　　释曰初显邪见谓三缘分别如佛下明正教之凡初希佛道此人下约无邪非证以返质意成寄惑显非是约人实断也若是实断此既无邪何不证入。
　　若言虽无至非入见者。
　　释曰彼又计云此中无邪之人不入见道为有邪种故故此牒之。
　　既无现行至返以显之。
　　释曰既无现行者纵计即应入资粮加行者约位以质义既下翻成寄显也。
　　又以任运至通二位断之。
　　释曰俱生细而难除故寄修道显其差殊如实义下经而示之如末那下显七识惑细故通见修二位以断除。
　　如无相论至故得知也。
　　释曰第二执识等者谓末那执第八故故言执识此识惑细故至罗汉方得断尽亦可通六识俱生对其分别故言第二执识言若见识肉烦恼等者谓见道缘真得出世道十六心时者八忍八智此时断尽但是分别正使余残未尽但是思惟者即是俱生末那故云是第二识无性下指同说也。
　　十四於分别至回心二乘说。
　　释曰将分别三缘寄显三贤谓十解等除邪师等如次应知者更等十行除邪教十回向除邪思惟此约直进说者结上三贤菩萨又以下约引摄二乘回心教说故地前约伏也。
　　十五於俱生至故作此说。
　　释曰俱生六七约现行寄显七地已还观心有间俱生永伏寄显八地已上无为相续此上二门都从十三中分别俱生来而更开此寄显也。
　　十六又以至作此说也。
　　释曰初约惑寄显此亦下示凡小大乘可知。
　　十七为显至返寄显之。
　　释曰每地断一障终至佛地故成十一正当深密十一种粗重也。
　　十八为显至知寄显也。
　　释曰前门显诸地之差故寄粗重此门显真俗之异故寄诸愚如深密下引经双证二门或曰法相大乘以此粗重正为断证何以此中却为寄显答据彼云断今此带实指权但是安立何以故有教无人故阿含施设故。
　　此诸义广如至准思可见。
　　释曰初约教门正结何以下征释所以意显入证之甚深识情难造若不显之将为绝分故兹寄显意有三焉一护十地二离慢心三令生信。
　　若依顿教至及与不断。
　　释曰此教惑本空而性本显更不可拟议断与不断纵说一念即无念也。
　　如法界体性至文证之准知。
　　释曰初佛问发心文殊下以义顿酬故见即是道歇即真趣故佛顶云歇即菩提不从人得。
　　若依圆教至一切断也。
　　释曰初明惑性本融故不可说其体性等以所障下彰不如是知义分能所虽分能所真妄亦以议彻故云彼能障惑亦如是也是故下据本融以顿证顿断也。
　　故普贤品至是此义也。
　　释曰引文双证圆障圆除也。
　　又此断惑至广如经说。
　　释曰四义料拣前三虽一断一切断犹约寄乘第四约本教故说法如此也此义请思。
　　又前三乘至此约别教言。
　　释曰全拣教宗也由全拣故缘起即成性起故即入此教若乃不坏行布即是三乘等也。
　　若约摄方便至断惑门竟。
　　释曰全收诸教宗也由全收故方使同归以是下明本末融会例余通结。

　　华严一乘分齐章义苑疏卷第六
　　华严一乘分齐章义苑疏卷第七

　　　　霅溪普静沙门　道亭　述
　　第七二乘回心者有六种说。
　　释曰标章列数也。
　　一或一切至小乘中说。
　　释曰我生已尽梵行已立所作已办不受后有故皆无回心此据本乘以说。
　　二或一切至此约终教说。
　　释曰初约大乘以标以悉下约因缘以释根本下示回心之本小乘下弹方便须回言以悉有佛性者谓定性二乘悉当成佛故则体大为因用大为缘合会熏彼无明故起心而向大也。
　　问如瑜伽至不应理故。
　　释曰初引诸论为难端既本下正难因亡言入无余者谓灰断沉空诸识粗亡故言不就也既本下纵夺非理。
　　答彼论依始教至不复起也。
　　释曰示论指权有二义故初约本识唯妄故说有灭二顺小沉空故言不起权有斯理故说不回。
　　今约终教至得生心也。
　　释曰初约实故明具分唯识二指二乘迷其断证不可言灭又由下牒彼无证定成方便既成方便以何回心故指四因为生心之本也四因者谓佛性大悲无明与不究竟也。
　　问如生心至分齐如何。
　　释曰既许生心应历时分故兹问也。
　　答由根不等故去有迟疾。
　　释曰二乘四果根行不同故经时有谓下之八六四万是也。
　　迟者经劫至但总相说。
　　释曰此文初法二喻三合四解言味着三昧乐等者由修三昧定折伏烦恼得出三界安住无余犹暂止息然虽暂止不复退凡由滞着故经历时劫譬如下举喻耽三昧酒醉寂灭瓶合法可知但总相者未分诸果之别时也。
　　若差别说至菩提心位。
　　释曰纵尔根机不等历时短长要且皆登无上大菩提位心冥果海也。
　　如涅盘经至菩提之心。
　　释曰引经明四果与独觉经劫得果次解受生发心云。
　　解云此明至便能发心。
　　释曰须陀洹人受七生等者谓未断修惑名为预流生极七返即登无学言七返者谓九品修惑能润七生且上上品能润两生上中上下中上各润一生中中中下合润一生下三品惑共润一生如七步蛇步尽命终此是七返圣人若家家者颂云断欲三四品三二生家家断至五二向断六一来果释曰断上三品四生已损名受三生更断中上一品复损一生故断四品总损五生但受二生故云三二生家家也故无断一二品惑名家家者以得初果起大加行必无断二等亦无断五生家家者由断第六即证一来无一品惑能障於果故言家家者家不一故家家有二一天家家或於欲天受三二生二人家家即於人中受三二生后证圆寂此是家家圣人已释上半下半明其向果既断六品得於一来故断五品名趣果向此人在於定中经八万劫生心归佛受正教化其第二果但断二生者谓一生天上一来人间即便入灭在於寂定经六万劫方乃发心受佛教化其第三不还果者论云断第七八品一生名一间此即第三向断九不还果故释曰若断七八余第九在亦有一生而为间隔故名一间有一品惑不证不还有一生在不证圆寂皆名一间即此一间是不还向九品全断更不还来生於欲界成不还果罗汉向果断上二果七十二品可知经劫回心亦准知此是渐证圣人此上三类皆就修道而明也若是见道更断八十八品分别粗惑如常所明上断惑疏中不记愚法小乘惑者义见於此学者知之。
　　此五人发心至经尔许劫也。
　　释曰既能回心向大不知入何位次故此定其入十信位何以故今彼知具达妄发菩提心修菩萨道故又有义下说经时与前别也前约在涅盘中此说在回心中前义为正兼取后义。
　　如直往人至上来明迟者。
　　释曰始从悠悠入信修行历一万劫成就发心登初住位独觉根虽大小不同明利相似故时劫同也。
　　若极疾者至并约终教说。
　　释曰此显根未熟教不遇如来但於出世方便净中受化闻经而证佛果天台依此经文立方便净此宗身土次下当明。
　　三或一切至引二乘说。
　　释曰权乘三无二有引摄小乘作如此说可知。
　　四或非回至约顿教说。
　　释曰此教离相佛尚不存焉明回向既无有回亦无不回何以故双亡对待故。
　　五或合具至摄方便说。
　　释曰总收诸教前四既附於教故此合具也。
　　六或俱绝至一乘别教说。
　　释曰初义深不可窥故无所回何以故见所不及故引文例知次义本来成佛故皆以究竟不假更回所引经例解此并下约教以结。
　　问如一乘摄至如别处说。
　　释曰初问二答问约三一得法答据渐入顿证之殊於二教中皆有示位显法初中亦位约信法约大心悲智等行六度缘真次中道间顿悟法证难思故十十法门以显无尽言因陀罗慧比丘者即六千之首是舍利弗之门徒由文殊大士象王回观即道成言下义当解行身徧於五位法者谓三生圆证以定位一得一切得故五位齐成也。
　　第八佛果至但有修德也。
　　释曰前中者常无常中也但以此教得名而不得义故无性德之常随彼所修修成败坏是故唯是无常故遗教云动不动法皆是败坏不安相引论可知。
　　若三乘始教至相续起故。
　　释曰约三常以明三身法身是凝然常故云以自性故亦无常以离不离故者谓隐显不定隐故言离显故言不离有斯不定故说无常修生功德是无常者此通报化二身何以故转识修成故故释义云以从因缘生故等一得是常者标次释义云以无间断故相续起故无间即不断常释报身相续常即释化身故知三常明三身也次引证云。
　　庄严论云至俱常住等。
　　释曰但以三常证三身俱常不证无常也。
　　若依终教至还归真体。
　　释曰约有为无为以定常与无常有为之智修生功德故属无常若知合本真无为一际故属常住何以下征而释之本从真流故者谓非真流之智无以证真无明已尽等者谓始觉觉妄尽故同一本觉无复始本之异也。
　　故梁摄论至如彼应知。
　　释曰证上本末同真缘修即性故也。
　　又智论云至非生灭故。
　　释曰真妄非一故不与世合独显真常也。
　　解云萨婆若至起用唯是真作。
　　释曰初约喻显圆智周徧是故下拣显真常法身下明随缘不变何以征释所以用揽真成也。
　　故起信论至乃至广说等。
　　释曰上引摄论说法身真常寂而能用此引起信明报化即真用而能寂又论下示相即无碍之相故云法身影现等谓法身属体影现当用思之。
　　二总说者至随义应知。
　　释曰由此法身下明体不碍相由不变故下明相不碍体全相不变二义镕融者体相双融同时无碍此是明德相之法约此以明佛身故云是故佛果即常即无常言具足四句一常唯真故二无常唯相故三两示体相同时四双非以相夺故或非四句者不变湛然故故曰随义应知。
　　问若尔何故至非异耶。
　　释曰此问由或非四句而起四句既非法非一异故。
　　答若始教中至故非一也。
　　释曰此教谈法不即故约智证真以明非异然虽非异且智属有为真属无为故非一也则是以有为智证无为理如日合空定成二相也。
　　若终教中至无自体故。
　　释曰缘起则成事故功德不虚无性则体空故离而无体。
　　此中初义与至思之可见。
　　释曰事有成事体空理有随缘不变若乃二义相顺便成非异初门是也举体全收故二义相违即成非一次门是也以义差别下明非隔别也。
　　若依顿教以至常与无常。
　　释曰此教绝待超言唯无住故云唯一实性身平等平等斯绝亦绝故重言平等不可说有下佛相也本来尔故。
　　若寄言显者至如是准之。
　　释曰即相见真犹属寄言况识情分别者焉造斯旨思之。
　　若依圆教至有常等四句。
　　释曰初总标一约下别列一约用佛果既通三世间等者谓智正觉众生器世间融此三法以成十身是故具有常等四句者谓三世既融是常有力无力等故无常体用交彻故两亦互隐互夺故双非。
　　二约德佛果至思之可见。
　　释曰约德四义修生就缘起本有约实德两亦则相资圆融则双拂故亦成四句上二下结劝。
　　三约体通四句至际故俱非。
　　释曰以不说为显故是常者谓法本如是故与阿含相应故是无常者言生理囊故二义无碍故俱有者因果交彻故随缘起际故俱非者不限上二故。
　　此上三义至无碍思之。
　　释曰融摄上三成大缘起举一兼余重重无尽故也。
　　二明相好至是实法也。
　　释曰大相三十二随形八十种列名如别所明仍不能即色见空故是实也。
　　若三乘中至终教等说。
　　释曰示相指教二义不同初约权引摄小乘分次约实直往胜进故。
　　问何故智论至各出因耶。
　　释曰由上谈三十二相即是空义故引论中出因等实义以难之。
　　答为引二乘至得出因也。
　　释曰初正答所问小乘下约教明因言为引二乘因下而说现业果不亡者谓小乘怖苦因苦以断集此中引彼故现不亡故有难云业既不亡焉能成道故答云圣道断惑非灭报故如罗汉下指相示报小乘等者约教说报问其相好下出相好因初义隐报彰化为彼难见报相故次义即化是报故即就此化中便出因故。
　　问何故摄论至功德摄耶。
　　释曰由前示相者为引小故即乖此文故引为问。
　　答此亦有二义至此约终教说。
　　释曰答中二义初义为回小故说相为真令其观对生信乐故次义功德为法身非真理故既非真理摄相为法亦未失通途终教可知又三十二相下即相见性正属法身终教所谈无烦疑惑。
　　若依一乘至相海品说。
　　释曰一乘佛相将十莲华藏世界抹作微尘一微尘是一相此相皆是实德故皆徧法界若通机见即属业用故云业用亦尔。
　　又观佛三昧至已广分别。
　　释曰言同人相故说三十二相者转轮圣王有三十二相故同也胜诸天故说八十种好者帝释诸天有相而无好故此胜之。
　　解云此中至余义可知。
　　释曰分其三段即为三教初为小乘但三十二次三乘八万相好终为一乘十莲华相等。
　　第九明摄化至化境分齐也。
　　释曰摄化分齐者依诸教明化境之宽狭也小乘唯娑婆者谓不信界外别有土故此犹约化之边量若克佛之所依唯处四洲之一故云於中此阎浮是报佛所依百亿下状化境之量也。
　　若三乘中至今此不说。
　　释曰此二今此不说者谓既明摄化乃是对机此既佛之证用故不说也其身土之为义也诸教不同诸宗各说今试辨之略分为七初列名二开合三显相四出因五辨体六方便七问答。
　　初列名者一法性土二自受用土三他受用土四变化土五圆融无碍土。
　　二开合者然佛土之义虽有多种不出其三一法性土二受用土三变化土若开受用有自他则成四土统为二种谓净及秽或性及相融而为一有异余宗。
　　三显相者然说三者依三身故报有自他故为四身四身还依四土唯识云自性身依法性土虽此身土体无差别而属佛法性相异故此佛身土俱非尽摄虽不可说形量大小能随事相其量无边譬如虚空徧一切处自受用身还依自土谓大圆镜智相应净识由昔所修自利无漏纯净佛土因缘成就从初成佛尽未来际相续变为纯净佛土周圆无际众宝庄严自受用身常依而住如净土量身量亦尔诸根相好一一无边无限善根所引生故功德智慧既非色法虽不可说数量大小而依所证及所依身亦可说言徧一切处释曰谓功德随所依身智慧随所证如他受用身亦依自土谓平等智大慈悲力由昔所修利他无偏纯净佛土因缘成就随住十地菩萨所宜变为净佛土或小或大或劣或胜前后改转他受用身依之而住能依量亦无定限若变化身依变化土谓成事智大慈悲力由昔所修利他无偏净秽佛土因缘成就随未登地有情所宜化为佛土或净或秽或小或大前后改转佛变化身依之而住能依身量亦无定限上皆论文统唯二种谓净与秽或性与相者摄四为二也诸经论中皆有於此二种之二先摄上四为净秽者乃有多义一前三皆净四中有净有秽则三类半为净半类为秽二前三为净以他受用断分别障已证真如故得名净变化皆秽设有七珍秽众生住故亦非净三后二皆秽仁王经云三贤十圣住果报唯佛一人居净土故生□说有形皆秽无形为净则唯法性为净若尔自受用土岂称秽耶此以冥同真性不可说其量大小则同净摄二摄前四为性相者略有二门一法性为性余三皆相二自受用土冥同真性亦可名性余二唯相融而为一有异余宗者则净秽性相三土四土无不圆融即华严意故云有异余宗由兹有异故一质不成净秽亏盈异质不成一理齐平有质不成[打-丁+(容-口+又)]源则冥无质不成缘起万形故与夺圆融无有障碍是以净秽域绝不可言一理唯一味不可言异冥同性空不可言有随缘成立不可言无又此四句一向遮过实则即异即同即有即无若互相形夺则一异两亡有无双寂若圆融无碍则即一即多即无即有有是无有无是有无多是即一之多一是即多之一有无即理事无碍一多即事事无碍由此重重故华藏剎一一尘中皆见法界广如玄文四句六句示之。
　　四出因者有通有别通者谓净秽一切净秽等土皆是如来通慧力成此通三土唯除法性也为物而取拟将普应除余自受用皆为物故别明者若自受用土因大圆镜智之所成故若变化土因谓众生菩萨共摄一缘各随行业来生其国凡圣同居所以尔者若菩萨自修直心众生謟曲何由得生故劝物同修直心故菩萨以直心之因取直心土以应直心众生为同一缘来生其国万行皆然故云随其行业言凡圣同居者即变化土若他受用唯圣所居变化之土凡圣同居圣居有二一就机化故二於凡身中初证圣果亦当居之若他受用土因谓平等智大慈悲力由昔所修利他纯净行故此就佛说今通菩萨谓佛因中修此二因成他受用即是佛因若住此菩萨修此二因得他受用约菩萨因也其法性土为诸土之体穷其因者有正有助谓法尔为其正因以一切智及总以诸因而为缘因故若融他四即是我宗非别有一其圆融之因亦如土说若别明者谓正觉时其心充满十方世界微尘剎土念劫圆融一时成立由二种因一善根所流语因中也此无边剎皆遮那数净则严华藏犹是分明理实而言愿周法界即圆融修行自他二利无障碍行故得尔也二成道势力明果用也此一受用变化相融也即如经初摩竭陀地坚固等后一无问成与不成常能融摄。
　　五辨体者诸教不同释有二意一则别配八微是小乘唯心是始教法性是终顿二教一切法是圆教二则通明圆教其四义顿教唯法性小乘唯八微始终二教通於前三若三名别即是始教三若无碍性相相融即是终教故法相宗出体云别说一法性土以真如为体二实报土力无畏等一切功德无徧五蕴以为体若摄相归性亦真如为体三色相土摄境从心自利后得智为体故佛地论云最极自在净识为相相即体相若约别相即四尘为体四他受用土摄境从心利他后得智为体摄相归性亦以真如为体若约别相亦是四尘五变化土同前他受用体是知始教具用三法圆教则以性融相融性相无碍故通一切法则事事无碍而为其体。
　　六方便者唯约净也若随宜摄物佛应统之则净秽皆称佛土若就行致唯净非秽故生公净名经云行致净土非造於土者众生类矣十四科中释致义之问云何致非得耶答夫称致者体为物假虽获非己所以因他而得故名为致谓佛修万行直趣真极不取色相他受用等因他众生遂以大悲为物取土故云行致既因万行而致於土必招净也然净有二种一世间净离欲秽故以六行为方便以色无边界为净土二出世间净此复二种一者出世所谓二乘以缘谛为方便权教说之无别净土约实言者出三界外别有净土二乘所居智论有文法华亦尔二出世间上上净此谓菩萨即以万行而为方便以实报七珍无量庄严而为其土今此正明菩萨兼显二乘然出世上上净中复有二种一者真极佛自受用相累兼亡而为方便二者未极等觉已还故仁王云三贤十圣住果报唯佛一人居净土未极之中复有二种一八地已上一向清净以永绝色累照体独立神无方所故其净土色相难名目也二七地已还未出三界无徧观智有间断故非一向净若依瑜伽入初地去方为净土三贤所居皆称非净此分受用变化别故若约华严十信菩萨即有净故始自近友终成佛力皆净方便故上来四对皆约方便为因清净为果。
　　七问答料拣者问上之方便清净与诸土同耶异耶若同如何别说若异应成九土答亦同亦异同故不离诸土异故因果两殊是以上诸身土约果佛统之皆名佛土佛随异类取土摄生或净或秽三界朽宅属于一人娑婆杂恶居华藏内是我佛土然就佛言之故无国而不净也今之方便约其因人行业所致故上上皆以方便为因清净为果也问此之方便与夫天台方便有余可配属耶答通局不等明混有殊则此通而彼局此明而彼混何以故此中通者始自界内六行凡夫终至出世上上真极受用彼之局者但限界外一净方便居回心罗汉故此中明者备彰诸行故彼宗混者唯言净土故若尔法相大乘何不立之答彼宗不许滞寂二乘有回心故是故不立问此之变化可对同居否答纵对亦不全同何则且彼同居属于界内方便属于界外此中变化双通内外内故上上凡圣同居外故约实言者出三界外别有净土二乘所居既进非他用故属变化故变化身居变化土被三贤菩萨及二乘故但法性同寂光余诸身土开合融通逈异别故学者知之问法性是一身土何分答与诸身土为体故义分为二无乖一性耳问第五身土不云华藏而云圆融无碍者何耶答若云华藏犹带平偏若云圆融无碍一则极融诸土二乃尘剎相含通因陀罗纲世界便有十种无碍如别所明恐繁不叙也。
　　其释迦佛至此约始教说。
　　释曰此居色界之顶约摄报说引摄二乘故次征释云。
　　何以故为至亦顺彼说也。
　　释曰征意云以其他受用土应超界外何以却居色顶耶为二乘下有三义故偏居彼天初翻化立报二观对生信三顺小分齐良以此教大乘初门多分影似故有同不同也。
　　或有说释迦至此约终教说。
　　释曰终教超权故土居界外次出意云。
　　以不随下至亦非实报。
　　释曰既超界外故不随下二乘说故即显界内娑婆但唯是化权教引摄报土亦即是化故云是故当知亦非实报此乃以实夺权也。
　　或说化境至故非一乘也。
　　释曰拣宽广之相初据三千等倍增之数以拣权小故二又唯下约同类世界以拣非一乘之异类界也言同类者同有须弥日月等异类者树形江河形等。
　　或说释迦至一乘同教说。
　　释曰界内即报染净双如将会融通故有斯说。
　　何以故以法华至故非别教也。
　　释曰华严觉树道成即莲华鹫峰开显处即净方盖由法演一乘有兹相类言渐同此故是同教者谓法既同归仪式亦尔也然未下料拣处局故非别教。
　　或有说此释至约同教说。
　　释曰土既随教殊胜故身亦称土希奇即化为报教义深细良在兹焉二十一种如彼所列恐繁不引。
　　何以故此释迦至为同教摄也。
　　释曰初征二释征云既一佛身何以或化或报或十身耶此释迦下约诸教以释今此方便下明佛地经谈功德之所以且指化为报人难信受故彼经中论佛功德既显功德报相决然即方便显说华严一乘法等者谓设尔於方便教中若显说一乘十十法门此身即方便身云无尽此乃身随法异故也。
　　或有说此释迦至相尽离念故。
　　释曰此是涅盘所说故彼经云下证成此约下明教心相下释成应脱情解故。
　　若别教一乘至以显无尽。
　　释曰别教所谈此释迦身是十身之一十身融通故显无尽也。
　　然彼十佛境界至第二会初说。
　　释曰言圆融自在当不可说者融果海故若寄法显示如第二会初说者普光明会中表法以示。
　　二世界海有至十佛等境界。
　　释曰莲华藏界布列二十重状如倒卓浮图并及盘回世界涉入重重故云具足主伴通因陀罗等此等境界是佛所依。
　　二於三千界至轮王境界。
　　释曰先列十重此等下寄摄显胜。
　　三无量杂类至互不相碍。
　　释曰异类世界皆徧法界故彼此相入乃至诸尘亦各周徧。
　　此上三位至全别不同也。
　　释曰结世界海属佛摄化彰其分齐也仍此三位本末圆融者有二本末一以华藏为本余二为末二世界为本尘道为末故次征云何以故释云随一世界即约粗细故当知下结拣也。
　　第十佛身开合至先义后数。
　　释曰义论法智开合数约一身多身依义明身故分先后也。
　　义中先约至此约始教说。
　　释曰或唯真境界为法身者此教所谈真始出障为法身故仍不具德如佛地下证成但要清净法界摄法身四智摄余身因带而来若云摄者大圆镜智摄自受用平等性智摄他受用成所作智摄化身妙观察智徧诸身土此谓转八识成四智菩提也。
　　或唯妙智至二句终教说。
　　释曰初标智为法身以本觉下释相此教所谈即寂而照即照而寂故以本觉智故照也修智同本觉故寂也寂照无碍故以智为法身如摄论下引文证成可知或境智合为法身者标以境智相如者释谓二法双现体用并融故合境智为法身也引论证相如准知此上二句者约义以结教。
　　或境智俱泯至此约顿教说。
　　释曰此教之宗毁相泯心相想俱绝独显幽灵故以双泯强为法身引经可知。
　　或合具前至此约一乘辨。
　　释曰或具合前四句以具德故者谓总收诸说或境或智或双存或俱泯就此门中融成性德此犹约同教一乘说或俱绝前五以圆融无碍故者谓行起解绝星罗法身正当别教一乘之法身也此二句如性起品说者彼中谈如来出现之身故也。
　　次别约释迦至是十佛故也。
　　释曰唯约本师以明五教之身言或是报非法化如同教一乘及小乘说等者谓一乘以丈六即奇特如说法华之身随教之胜故小乘以丈六执为实报故云俱浅深之异也或是法非报化者如上吾今此身即是法身也或亦法亦报化总如三乘等说者通前四教或非报化者融通为十逈异诸宗故如别教。
　　数开合者至此约顿教。
　　释曰此教一佛亦属寄言若据离言即非安立。
　　或立二佛至此约教说。
　　释曰言生身化身约小乘说者谓王宫降生修行成道不易此身故曰生身随类变现故曰化身始教二身开合可见但以他用与化身带识所论故云生身自用附真故云法身自性应化举体云动皆名法身也。
　　或立三身佛至此约终教说。
　　释曰言二於三身外别立自性身为明法身是恒沙功德法者此乃开合之殊若合则法身即收功德开则据功德法为法性但为依若始教法身无此开合何以故不具德故三亦於报身内福智分二故有四者谓福为功德佛智即智慧佛也。
　　或立十佛至圆教说也。
　　释曰十佛之名如上已列言十身者自有二义一约融三世间为十者一众生身二国土身三业报身四声闻身五缘觉身六菩萨身七如来身八智身九法身十虚空身二就佛上自有十身一菩提身二愿身三化身四力持身五相好庄严身六威势身七意生身八福德身九法身十智身广显其相如第八地等。

　　华严一乘分齐章义苑疏卷第七
　　华严一乘分齐章义苑疏卷第八

　　　　霅溪普静沙门　道亭　述
　　第十义理分齐至六相圆融义四。
　　释曰然此教海宏深包含无外通明三性离过绝非染净交参双融无碍遂成缘起力用相资德用所因略以备矣然后一多无碍炳现十玄总别圆融洞明六相已上四门宗因若是并为圆教具德一乘分齐旨趣耳。
　　三性同异义第一至先直说后决择。
　　释曰一通就当性说二约当性二义三对三无性说初就徧计一谓由是妄执无法可生可灭也二情有即是理无故不生也理无即情有故不灭也不灭不生为一法也三求徧计相不可得故不生能显无相性故不灭不灭即不生亦一法也二就缘起性一谓法无自体揽缘而起即生无生既本不生故无可灭也二缘起无性故不生无性缘起故不灭是故不生即不灭不灭即不生为一法也三推缘无起故不生能显无生性故不灭三约圆成性一谓非是有为故无彼生灭相也二非妄心境故不生即相无义圣智所证故不灭即性有义而非妄心境故远离我法所执便能显得胜义无自性性即第三无性义也又体非迁变故不生随缘令法起故不灭不灭即不生为一法也此即法性宗中二义也四通就三性混融於一法上就徧计故不生就圆成故不灭就依他故亦不生亦不灭就三无性故非不生非不灭则合三性为三句三无性为一句以成四句如一念心剎那瞥起即具六义谓一念之心是缘起法是依他起情计有实即徧计执体本空寂即是圆成三性备矣既即依三性说三无性故六义具矣唯识云初即相无性次无自然性后由远离前所执我法性五然此四门合为一聚圆融无碍以一念心上一微尘上即有六义故总融合顿思可见此义法相宗无须智权实不得此门难见融通故兹预说方晓下文。
　　前中三性各有二义至一情有义二理无义。
　　释曰真即圆成性由真故不变如故随缘依他者依揽众缘无性缘起故依有缘无自性故无性所执者徧计执性谓计度依他故情有妄执无法故理无此乃离成六义下合成二门。
　　由真中不变至不坏末而常本也。
　　释曰真有不变随缘妄有体空成事此中无性理无即是妄中体空由体空故与不变而无殊故三性而一际不舍缘而即真故不坏末而常本也。
　　经云众生即涅盘不复更灭也。
　　释曰净名经也妄揽真成众生相现妄空无体卓尔真常故不复灭。
　　又约真如至不动本而常末也。
　　释曰似有情有即妄中成事与真中随缘毕竟无二故亦无异不变性而缘起故不动本常末也。
　　经云法身至名曰众生也。
　　释曰法身经也则真如随缘成诸染法众生现而法身不显事能隐理如水成波动显静隐。
　　即由此三义至通融无障无碍。
　　释曰结上合成二门谓真该妄末结此随缘妄彻真源结前不变性相通融结成一际无障无碍通理事与事事无碍准前四五二门思之。
　　问依他似有至是情有耶。
　　释曰似有为假所执为实假实相违故成问也。
　　答由二义故无异至所执无随缘故。
　　释曰一以彼所执下依缘故执唯识云由彼彼徧计遍计种种物二若离下由执故缘唯识云依他起自性分别缘所生真中随缘等者谓由心故现境由境故起心起信云一切诸法唯依妄念而有差别若离心念则无一切境界之相。
　　问如何三性至不相违耶。
　　释曰有无性相不变随缘义象既殊宁不相背故兹问起。
　　答以此二义至随缘成染净也。
　　释曰但有二义而无二体由体同故因不变而方随缘因随缘而显不变也。
　　犹如明镜至显镜之明净。
　　释曰喻明也镜喻不变染净喻随缘由明现像不变现於随缘因像验明随缘显於不变二义相成体恒无二故云唯是一性虽现下约离过以重明耳。
　　当知真如至方成染净。
　　释曰合法也非直不动下谓不但不变成随缘亦由随缘显不变非直不坏下谓不但随缘彰不变抑又不变作随缘二义相资岂成违返。
　　是故二义至岂相违耶。
　　释曰结成上义是以二义若非一性则不相成一性若非二义则无相徧思之令见其法。
　　依他中虽复至皆无自性故。
　　释曰似有者相假也必无自性者性空也以诸下出空所以。
　　若非无性至似有是故无性。
　　释曰依他二义以相推初若非下返推似有若成下顺推无性假缘从缘者必无性矣。
　　故智论云至即显无性也。
　　释曰从缘即似有义无性即性无义正同中论因缘所生法我说即是空毕竟空者是名般若则实相现前此则下结指上文缘生故空也。
　　中论云至明缘生也。
　　释曰似有空义等者谓诸法若不空则无道无果何以故法定实故故不能成缘以今成缘返知空耳此则下结指上文无性故缘生也。
　　涅盘经云至不二法门故也。
　　释曰智论缘生故无性中论无性故缘生各举一义尚未同时故引涅盘空有双陈结为不二法门方穷其旨也。
　　非直二义至毕竟无二也。
　　释曰全体双收者谓空故缘生相收於性也缘生故空性收於相也性相双融成毕竟无二也。
　　所执性中至横计有故。
　　释曰虽复当情者谓依他现前故执之为有离缘无性故道理无以於下出所以。
　　如於木杌至唯一性也。
　　释曰如於下喻情有然鬼下喻理无此是标定二义如於其木下返显今既横计下顺明是故下二义相资唯一周徧计度故云一性也。
　　当知所执道理亦尔。
　　释曰指法同喻也。
　　上来直明竟至第三显示其义。
　　释曰性本超情故不可以情而取所以云般若如火聚四边不可取设固取之便堕断常之过此乃取则被焚然后四谤全祛百非斯绝真义现前举措皆入方云般若如清凉四边皆得入即显示其义矣。
　　初门护执者至行处故余句准之。
　　释曰此中决择问同答别曲尽执性初问有无等约随缘不变二义单答二问有无约二义相即复答於复中言余二句可知者应问云亦有亦无耶答不也无二性故问非有非无耶答不也具德故三问有无离计以答离所谓者谓则计也下三句例然者皆言离所谓故则离四种计也四问有无等约离四谤以答初言空真如者虽是空如来藏义同离增益谤次言不空真如虽具恒沙性德义同离损减谤则离四谤备矣五问有无约超情造修以答所以离妄则超情智行则造诣余句准之者应问云亦有亦无耶答不也性无二故问非有非无耶答不也性德圆彰故问此之决择真如与夫起信广释真如同耶异耶答遣四句虽同为门则异彼局真如门此通真如生灭二门何以故显随缘不变故问执情无量何止於此耶答然执取虽多总摄不过此四所以四谤丧而百非斯遣矣。
　　依他性者至境故余句准之。
　　释曰亦问同而答别也初问有无等约缘起无性二义单答无二性者全体相收故有多义门者谓迷悟染净等皆缘起故二问有无等约二义相资复答余二句可知者例前三四二句也三又以缘起离於四句者谓藉缘而起故离有缘起似有故离无缘起无性无二故离亦有亦无缘起具众义故离非有非无又以无性故亦离四句者谓无性故离有无性成缘起故离无无性缘起相收故离亦有亦无无性具缘故离故离非有非无四问依他有无等前二句约遣妄显真答后二句约离二谤答言约观遣故者谓除染分依他也能现无生故者依他无性即显圆成也五又问有无等者约异真妄境智以答异圆成者非真有也又约徧计分者理无也又离所谓者离有计也异徧计者相有也以圆成分故者性同真也又智境者真净为智所缘故余句准之者应问云亦有亦无耶答不也性相不二故问非有非无耶答不也依之发智故。
　　徧计所执者至曀真故余句准之。
　　释曰初问有无等约二义以互答二问有无等唯约理无以答是以答有答无皆言无道理者言同而意别也故初无道理克就无也次无道理翻显情有也余句准之者应问亦有亦无耶答不也无道理故无二也问非有非无耶答不也无道理故恒顺性也三问有无等唯约情有以答第四句云执成故者谓执性即圆成也四问有无等约亡情观境以答余句准之者应问云亦有亦无耶不也境智不二故非有非无耶不也洞明众德故五问有无等约体空障理以答余句准之者应问云亦有亦无耶不也成事体空无二故非有非无耶不也事能显理故。
　　第二示执过至有二过失。
　　释曰前章护执是法本超情此章示过是礭执乖真便成过患故圆觉云以轮回心而观圆觉彼圆觉性即同轮回。
　　一常过谓至即堕常过。
　　释曰若执真如是有一向定实者遂不能从缘而转故对染之时卓然独立染中既无真常何容智慧觉了则决定是常故云即堕常过也。
　　问诸圣教至岂是过耶。
　　释曰因上执真为有被结属常过故引圣教量漫以难之凝然者不变之性也。
　　答圣说真如不思议常。
　　释曰即不异无常之常者谓常与无常毕竟同故则真随妄转妄显真常不可作一端而拟议故云名不思议常也。
　　非谓不作至故名真实。
　　释曰非谓下返斥情计以彼下顺显真常问若云凝然常是情计者且法相宗中广谈真如凝然坚如玉石不受熏变岂皆情计耶答若与之者对小施权得真如一分亦是常也若夺之者执权为了二谛不融岂非情计与故智论云智障极盲暗谓真俗别执。
　　是故经云不染至时不失常也。
　　释曰胜鬘经也上句不变即随缘下句随缘即不变二义双融故不失常也。
　　问教中既就至为无常耶。
　　释曰稽夫真性难彼无常方尽随缘之旨。
　　答教中亦说至成染心等。
　　释曰教中亦说者成上之问也经云下引楞伽明随缘成无常之相如来藏受苦乐者真随妄转果藉因成是以因善果乐因恶则果苦虽因果如斯藏性未尝舍离故云俱也若生灭者状于漂沉也论云下引起信明真如不守自性随熏动作耳故彼又云单真不立独妄难成真妄和合方有所为。
　　以此教理至是非有也。
　　释曰以此教理者结前经论之理道成上常作无常旨故妄显真隐亦非有也。
　　问真如是至之常义耶。
　　释曰问真如下腾上圆成常无常义述作难端亦可下正以依他例而难之。
　　答亦得有也至成无常也。
　　释曰以诸缘起者相有即无自性者性无由斯二义方成依他起性此乃依真而起故云不异常性而得无常经云不生不灭是无常义者谓不生不灭是所依生灭妄法是能依揽不生不灭之真成生灭无常之妄故曰是无常义故次结云此则不异於常成无常也。
　　又以诸缘起至不复更灭等。
　　释曰缘起为妄无性为真不坏缘而即真故无常为常也经云下般若净名文显可知。
　　此中二义至此之谓也。
　　释曰二义相配者以缘起随缘无性配不变则不离真俗二谛所以真妄融而二谛即中道挺然智论下返证智障极盲暗者无法空中道之妙慧也。
　　是故若执至赖真立故。
　　释曰由上问答真如常与无常左右释成窃虑学者执情弥固故此结过兼显无真有俗俗亦堕常以染净下出常过所以也。
　　二断过者至亦是断也。
　　释曰如情下约真明断又若下约真明俗断初则情有非真有者谓情生则理丧故非真常之有也次则情有不能随缘俗无体性独妄难成故染净诸法几乎绝矣矧兹有计二谛皆断宁不慎乎。
　　第二执无至亦即常也。
　　释曰谓真如为迷悟所依故无真则生死无依无依有法法成定实不可改转故即是常智依真发无真则智何所因无因成智是亦常情也。
　　又无所依至无亦即断也。
　　释曰断过也无依下约无真俗断又执下明无真真断亦一计而二谛双断无过斯甚矣。
　　第三执亦有至故是断也。
　　释曰真理体绝有无思情双计与真相乖故失彼真既失于真无法可诣故堕於断也。
　　若谓如彼至是即常也。
　　释曰若谓如彼所计者指彼双计有无也以双计既失其真执为真者正堕常有之过耳。
　　第四非有至即是断也。
　　释曰情怀儿戏於真远矣岂非断欤。
　　戏论非真至故是常也。
　　释曰谓双非戏属于妄情故云非真而翻认为真者此乃强执情有故堕常过。
　　第二依他至即是断也。
　　释曰一常下明常过又由下明断过且夫依他起法本是揽缘无有自体今执有者既不藉缘法成定性故堕常过又假缘者方有其法无缘有法无所从宛成断过。
　　问若说依他至以为有耶。
　　释曰依他为有过属断常殊乖经论故此问之。
　　答圣说依他至名依他有。
　　释曰初标有即於空故云不异何以下征而释之言无作者故者谓无定自性也由无自性方成缘起似有故结云是故即非有之有名依他有此即假有之有不同情计之实有耳。
　　是则圣者至断依他也。
　　释曰是则下指圣立法若谓下堕常是故下成断不动真际等者依真成有也亦暗用净名彼文云依无住本立一切法若谓依他如言有等者则计执依他有其实性才成实性遂不藉缘无缘有法即堕於常故结云良由执有此之执有以防断空故云恐堕空断励力立有不知执有翻堕断空故云不达缘所起法便堕空无故结云断依他故也。
　　二若执无者至即是断也。
　　释曰且依他是其假有假有既执之为无则缘何所起起法不成便堕断过双标二过常过留在结文非谓偏括耳。
　　问若说缘生至毕竟空耶。
　　释曰以情空滥于真空故有斯问。
　　答圣说缘至名缘生空。
　　释曰答圣说下标即俗之真何以下征而释之是故下结成正义言若不尔者谓若非缘生之有而显真空者於何法上而说其空故云无缘生因以何所以等此是返征是故下方顺结耳。
　　此圣者至恶趣空也。
　　释曰此即下指圣洞缘若谓下执空成断是故下防有堕空不动缘生等者即俗而明真是故生灭去来本如来藏若谓缘生如言空者则言生理丧情执之空也故次云即无空理既失真空故不能达法遂防有见督志於空不知此空却成断灭故云情中恶趣空也。
　　问若由依他至互相破耶。
　　释曰由幻有真空二义故一极相顺谓冥合一相举体全摄二极相违谓各互相害全夺永尽是故下属初门何故下属次门所以尔者谓诸缘起法未尝有体未曾损德无体无坏无二无碍为缘起法是故前代论师龙树等虽说尽有之空而不灭有有既不损则是不违有之空则离有离空之真空也无着等虽说尽空之有而不损空空既不损即是不违空之有是故亦离空离有之幻有也当知二说全体相与际限无遗虽各述一义而举体圆具故无违也是故举体全空之有无着等说举体全有之空龙树等谈非直二说互不相违亦乃二义相由全摄故无二也若尔何故清辩护法后代论师亦约缘起法却互相破耶下约极相违全夺答云。
　　答此乃相成非相破也。
　　释曰若不空有相夺永尽无以举体全收故极破方极成也。
　　何者为末代至如谓之有也。
　　释曰谓器钝情生闻说依他幻有执为定有故云不达等如谓者计执也。
　　是故清辩至破於有也。
　　释曰破依他有者情执定有令成缘起幻有故云方乃得彼依他之有也。
　　又彼有情至如谓之空。
　　释曰又彼者指上末代钝根众生谓彼闻说缘生性空者谓为断无故云不达如谓之空者情计之断空矣。
　　是故护法至破於空也。
　　释曰破彼谓空等者破其计执空无以存幻有者即真之有此有方成无性真空故云若有灭非真空故是故下结为成空故真也破於空也断耳。
　　以色即是空至举体全摄。
　　释曰以色即是空幻色即真空则清辩夺有尽而成空空即是色真空即幻色则护法害空尽而成有空有相参故极违而方极顺故云举体全摄。
　　若无后代至反相成也。
　　释曰龙树无着等就极顺门故不相破清辩护法据极违门故须相破违顺无碍方是缘起是故前后皆不相违余准上思之故诸法无不会耳。
　　是故如情至即堕常也。
　　释曰双结二过如情执无无不即法故属于断若以无法便为依他即不藉缘不藉缘故法局定常耳。
　　第三亦有至可以准之。
　　释曰两亦之过亦堕断常故云具上诸失。
　　问若据上来至具上失耶。
　　释曰有无偏取此应不可者谓单取於有堕其常过局取於空遂成恶趣此是偏局之失返验双取空有应当与理契合亦何失乎。
　　答依他起性至具上失也。
　　释曰虽具下护与之然全下约空有相即夺之而如下据情出过所以有无虽同情非情异也且依他缘起非定有无若执有无双定即失其不定缘起故是断也若谓如彼双计以为缘起者以无缘有法是即常也。
　　第四非有至亦非理也。
　　释曰且缘起之性空有无二若计双非宁同正趣故亦非理。
　　何者以其执至为道理也。
　　释曰此计从两亦中来谓双计有无既属断常遂执双非应契正理不知此计宛又成非故下结失云。
　　此既非理至思以准之。
　　释曰戏论於缘是计情故失於缘起即是断也又戏论非缘而计为缘起无缘有法故是常也。
　　第三徧计至有二过失。
　　释曰既云徧计所执何故计执者翻成断常耶答谓此性中情有理无全体相即故若偏执之则不了融即故属断常。
　　谓若所执至故是断也。
　　释曰谓妄执无体故以智照之则清净本然今既执为实有纵智照之亦应不空岂非常过欤又徧计之性道理是无今强执理有翻失情有情有失故过属於断。
　　二若执徧计至亦是断也。
　　释曰徧计情中是有今计执无则无殊圣者故云凡夫迷倒不异於圣既不异圣则情不可除故即是常凡夫与圣无殊即无凡迷故即堕断且悟因迷有既无凡迷亦无圣悟圣凡拨丧故云亦是断也。
　　三亦有无至具上失也。
　　释曰性既无二者情有理无全相即故而谓有无者计执两亦故有无情隔故即相违且有无不二方善兹性既两亦双计失彼相融故是断也若执双计便为性者失二义而有性即堕於常故云且上失也。
　　四非有非无至准以知之。
　　释曰谓两亦既失遂计双非不知双非情同戏论既成戏论失彼性融故属於断又戏论非性而计为性故是常也故云亦具上失。
　　第二执成至显示其义者。
　　释曰标示也前示执离过故於此中明显出情之义使人造诣大疏云四句之火莫焚万法之门皆入。
　　真如是有义至准上知之。
　　释曰超情故所以四句翻成四门真如下标以迷下三句皆然以迷悟所依者谓迷之则生死无穷解之则廓尔大悟又不空义者具足河沙性功德故不可坏者性恒不变故又真如是空义者空无穷妄染故故云离相随缘故者以有空义故一切法得成对染故者体无妄染方能现染故以具德故者谓统众德而空有双含违顺自在故者不二而二则违各成性故二而不二则顺全相即故镕融故者以消事事与理而融和此皆具有无故真如两亦耳以二不二故者谓真俗双泯故是双非定取不得故者约互夺故亦属双非互存故成两亦也。
　　二依他是有至不得故准前。
　　释曰皆言准前者前示执中也何以示义却准执失之文耶答良以前文皆以正义斥彼过非故今准前能斥之正义耳有无等四门皆以缘起义无性义顺而明之随取一不得故者既不可偏取显是双非余皆可知。
　　三徧计是有至准前思之。
　　释曰徧计执性体是横执依他起性故两亦双非之二门皆言由是所执故前二各据一义明之可知。
　　上来别明三性竟。
　　释曰通结也然上三性虽合作二门克论真妄乃是离成六义开合无方然后三性备陈黜逐情计巳情义现皆属别明故此通结。
　　第二总说者至融性无障碍。
　　释曰三性既融究竟无异故云一际一实贯三是故举一全收矣。
　　如摄论婆罗至罗至一分成涅盘。
　　释曰依何义下问於依他下答何以故下征释无差言不见生死涅盘者了二相之平等故云不见净志未达此旨故以问之於依他中分别性者染分同妄也及真实性者净分同真也染净不二故生死为涅盘故曰无差别何以故下征云以何义故依他二分成生死涅盘耶故释云此依他性等此约依他二分说也若约三性说者谓於依他起自性中依偏计所执自性及圆成实自性遂成生死涅盘何以故下亦是征其无差别应答云即此依他起自性由徧计所执分成生死由圆成实分成涅盘故若如此则三性交彻备矣此据无性论释之。
　　释曰依他至婆罗门如此。
　　释曰此之释论乃是天亲所造依他性非生死者约真妄相即义释上无差义何以故非生死耶遂释曰由此性因真实成涅盘故此性非涅盘者标依他非定真也何以故下征此性由分别下依他亦能即妄也真妄既能相即故不可定说一分言若见一分余分性不异者二分既相即故言不异由不异故生死与涅盘平等无二故云是故不见生死亦不见涅盘义记云生死涅盘夷齐同贯由此下结如来以二相平等答其问矣。
　　又云阿毗至义说三分。
　　释曰世尊说法下标三种法依何义下征於依他下释约依他二分并想相依他以为三分若如此有一性具于三分则真妄交彻显矣若约三性说者则於依他起自性中偏计所执自性是染污分圆成实自性是清净分即依他起性是彼二分耳。
　　释曰阿毗至作此说也。
　　释曰分别性下所依体也故说法下能依法也阿毗达摩此云对法修多罗此云经也。
　　此上论文至思之可见。
　　释曰结上摄论两节之文初中依他分别为生死则真该妄末也依他真实为涅盘则妄彻真源也二无差别则交彻双融耳次中三分不离依他也准可知矣。

　　华严一乘分齐章义苑疏卷第八
　　华严一乘分齐章义苑疏卷第九

　　　　霅溪普静沙门　道亭　述
　　第二缘起因门至六约教。
　　释曰此六因义法相盛谈以大师约法缘起点示归性据义具德融通入圆故引摄论偈言剎那灭俱有恒随转应知决定待众缘唯能引自果此明种子六种差别剎那灭者生已无间即灭故无有常住得成种子虽剎那灭然非已灭何者俱有已灭生果不应理故是故应许种子与果俱时而住以此与果不相违故虽复有然非一二三剎那住犹如电光何者应知此恒随转剎那转转经於多时恒随转故若恒随转何因缘故不从一切俱生为避此难故说决定虽恒随转以诸种子功能定故不从一切一切俱生虽尔何故不一切时常能生果为避此失言待众缘非一时会遇众缘故无过失今此种子是谁种子答此问言唯能引自果所言唯者若於此时能生自果即於尔时说名种子如此六种是因果生义此凭无性所释以出六因之相下文空有有力待缘等皆附此六义说之若不晓斯义难会下文学者至此庶几届坏。
　　第一门中至故云不待缘也。
　　释曰剎那灭义者标何以故征由剎那灭下释则法无定性故空故楞伽云一切法无生我说剎那义由此空故方引果法故中论云诸法若不空则无道无果故空之有力也然此谢灭非由缘力者谓大乘法灭不待缘故何以故且如霜雹凋林但为黄叶之缘不为青叶之缘故法灭而自灭又如四缘生心故心灭而不藉於缘是以不同小乘生灭皆藉於缘故云不待缘也。
　　二者是俱有至孤是待缘也。
　　释曰是俱有义者标何以故征由俱有故下释则因与果俱因俱有法则彰法本是空虽空要由俱而成有故是有力也既言俱则非孤单之法故云是待缘也。
　　三者是待众至故是待缘也。
　　释曰法不自生待缘方生故云是待众缘义何以故征也由无自性者既藉众缘方生显知自无性也故属其空然虽待缘且一法不能独生故云因不生缘不生由不独生正是无力由此无力故云即由此义须待因缘备具方生故云是待缘也有本云因不生缘生故亦有理在。
　　四者决定至不待缘义也。
　　释曰初标二征可知由自类不改故者谓众生诸佛之因不可移易是其有义由此有故能招自果是力义然此不改功能定故不假他缘之力故云是不待缘义也。
　　五者引自果至是待缘义也。
　　释曰由引现自果者谓因种之功能引生现行自果如声闻因引生声闻果等故是有义此此果生时虽待众缘但生因家之果不生缘家之果故云然不生缘果则显生之有力因虽有力要须仗缘方生其果故云是待缘义也。
　　六者是恒随转至是待缘也。
　　释曰因随果转不可暂停故云恒随转由此随转故是有义故云故不可无缘会则生不能违拒他缘既不拒缘显是无力由此无力待缘方生故云是待缘也。
　　是故摄论至唯能引自果。
　　释曰上文六义全凭此偈但要成空有相类故用之不次其於解释备如牒章中辨。
　　第二建立至不增减也。
　　释曰初问二答答中一因有力不待缘等者谓正因既有力用故举体自能生法不假他缘二因有力待缘等者谓因虽有力假递互相资方能显发生果三因无力待缘等者谓因既无力用举体不能作法既不作法翻被缘之所收此明正因三义然后合作二门谓因之无性是空门因之成事是有门每门各具正因三义故共成六义定无增减耳。
　　问何故不立第四至思之可见。
　　释曰初问二答答中言以彼非是因义者谓既无力用又不待缘焉能生法得成其因故不立之。
　　问待缘者至更互相待耳。
　　释曰三缘者谓增上缘所缘缘等无间缘并上因事是因缘则必具四缘为生果之因耳不取自六义等者拣异六因义展转相待之缘也。
　　问因望缘至因望他亦尔。
　　释曰因缘相例而问彼答中增上缘望自增上果者如四谛为声闻增上缘故声闻果得增上亦得有六义何以故此缘还是四谛亲行亲因摄故若望他果者望缘觉等便成疎缘缘既疎故因不能摄故六因不具若将亲因望他疎缘亦六因不具故云亦尔。
　　问果中有六至唯在因中。
　　释曰因果相例而问答中有二初果中唯有下约二义正答若约互为下翻覆约答即此一法者因之一法也为他因时者为他果作因时具上六义与他作果时者成果满时但有无体性空义与酬因成有义是以果中但有二义故六义唯在因中。
　　问若尔现行至随胜缘不具。
　　释曰蹑上六义唯在因中而问也故将为种之因以难现行之因还有六义不答中约随他殊胜之缘不必具六耳。
　　加论说种子至思之可见。
　　释曰如论等者摄论所明六义皆就种子说之既云种子则未显真熏故判云此约初教若缘起秘密义者谓藏性随熏不思议变故云秘密随功立义故云皆具也真妄因成故判云终教以此教下明真妄和合为因之相可知。
　　第三句数料拣至二约用。
　　释曰有克体六义彰用谓开合不恒故论句数。
　　初约体有无至待众缘无二是也。
　　释曰决定功能定故配有句剎那灭生灭无间故配无句引自果是有俱有是无此二无二故配两亦句恒随转是有待众缘是无是二不二相非故配双非句。
　　就用四句者至现缘起胜德。
　　释曰初句合二义是待缘故云是不自生也二句合二义是不待缘故云不他生也三句合二义是有力故云不共生也四句总其六义方为正因故云非无因生也是则下明以性就缘缘无定性故云因缘全夺理现情亡故云缘起胜德。
　　故地论云至随缘有故。
　　释曰此论与下集论有二意一皆明四性推捡显法无生之义不共生言无知者谓无共知了作用故作时不住故者谓不涉自他故二显缘起义因不生者因全无力缘生故者缘全有力下句例知今正用此意证成上义。
　　又集论云自种至故非无因生。
　　释曰然兹与夺意显无生故中论云诸法不自生亦不从他生不共生无因是故知无生。
　　问此六义至有斯左右耳。
　　释曰八不六义事不相类何以关涉而为问耶答建义虽别显理犹同故兹问答文义可知。
　　第四开合者至无二体故。
　　释曰虽有六义皆一因故故合之为一次展转开云。
　　或约义分至缘起现前故。
　　释曰谓空有者标二义以无自性故释空缘起现前故释有也。
　　或约用分三至唯有三句也。
　　释曰约用者力用也初列三句二初即下标三用是故下结。
　　或分为六至也如前辨。
　　释曰二门者空有二门空有各三故成其六如前辨者释相中也。
　　或分为九至三故有九也。
　　释曰谓於上三义者指用中三句义也随一皆具彼三者每一义中具三义故何以故者征一具三之所以若非下约力用相资而释也。
　　或分十二至故有十二也。
　　释曰若据上文空有但各具三今以相即故各具六共成十二耳。
　　或分十八至成十八也。
　　释曰或分下标数谓於下释体则空有力则力用缘则三缘六义中各各具三故结云三六成十八也。
　　或分为三十六至余门思而准之。
　　释曰或分下标数谓於下释约互相资故各具六何以故者征具之所以以若下释阙一非真因一因既尔余之五因皆然故云余门思而准之然上从一至多递互资发意显无尽缘起耳思之。
　　第五融摄者至融摄取之。
　　释曰以体从义彰性德之无涯以义融体显因起之徧周故兹融摄。
　　谓融六义自位义是坏相。
　　释曰六相融通义如下辨。
　　问六相六义至遂成差别。
　　释曰六义据体所依体事也六相据义周徧含容也以法体入义门则参而不离故曰差别。
　　如以六义入至入法方便也。
　　释曰法随义异遂分权实之殊是以显是则为门去非则离谤未彰无尽故顺三乘若未交参六相实德以之融明故顺一乘是以四门六相并为入果法之先容也。
　　第六约教辨者至缘起方究竟也。
　　释曰小乘由法执所障不能达法唯心尚无熏种岂有缘起之六义乎是故名义俱无也若三乘下通始终二教若单说赖耶种子六义是始教若赖耶具如来藏性缘起六义是终教而主伴未具者结权若一乘下明实故方究竟。
　　又由空有义至思之可解耳。
　　释曰此门明因次十玄论宗故将此空有等三义对下相即之体相入之用等说之请对次文思之方见一道竖穷之旨故圆宗义理岂徒然哉。
　　三十玄缘起至普贤境界也。
　　释曰此之一门有因有宗谓十玄明宗缘起该因故下文先明缘起相由异体同体等为德用所因次方说十玄之旨显无尽之宗则与夫大疏明宗说因左右之别亦广略之殊言法界缘起者拣於内外染净一切事缘也如外水土人功节为缘即有芽起内无明行等为缘有识等起今则不然总收法界为一缘起故又即一缘起具多义门全同法界即大缘起不同三乘但明因缘生法无性而已自在无穷者欲多即多欲一皆一一多摄入无碍容持如梵网该罗帝珠交涉圆融自在无尽难思故缘起重重耳余如前辨。
　　初义者圆融至等者即其事也。
　　释曰初义者究竟果证义也是以法融即故无碍难思役同果海唯亡言遣照故不可说其状相大疏云果海离念而心传。
　　不论因陀罗至即其事也。
　　释曰法界宗中有法有义法属果分义当因分此既明法纵因陀罗之玄义此亦不论何以故者征其所以不与教相应者答出果门也地论之义见于上文。
　　问义若如是至议品等果耶。
　　释曰蹑果离言以难经家谈果义极相违故云何故不思议等品者五品经文广明妙觉岂非言乎。
　　答此果义是约至故知形对耳。
　　释曰是约缘形对等者谓缘起门中因果相形由因引果以果酬因故妙严品云往修胜行无有边今获神通亦无量既未亡对待纵果亦因盖为成因故说此果非彼下拣异十佛果海所以然者仍上之辞则仍前对因之果果属於因故云为与因位同会而说言因位者解之终也同会者皆第七会也。
　　第二义者有二至后即异体。
　　释曰初示喻此中列章所以下显相应圆显无尽故者十十以显无尽故缘起法中要具此十义缘方起故阙则不成一异体者诸缘各异义谓大缘起中诸缘相望要须体用各别不相杂乱方成缘起若杂乱者失本缘法缘起不成此则诸缘各各守自一位故光明觉品云多中无一性一亦无有多二同体者互徧相资义谓此诸缘要互相徧应方成缘起如一缘徧应多缘各与彼多全为一故此一则一多个一也若此一缘不具多一则资应不徧不成缘起此则一一各具一切偈赞品云知以一故众知以众故一谓自具德故如因中不待缘等是者显宗由因致也所以因中有力致显宗中具德次相由义反此可知。
　　就异体中至故得相入。
　　释曰初列门所以下示相由初下结成谓由因中空有之体故宗中明缘起相即由因中有力无力之用故宗中明缘起相入之用。
　　初中由自至思之可见。
　　释曰初立理略明二以二下反显前理三有无下结成正义四若不下反质成非言由自若有等者谓诸缘相望全体形夺有有体无体义缘起方成故自有体时他必无体夺他尽故他便即自也何以故者征他即自之所以由他无性等者谓自有体为能起能成他无体为所起所成既无体还即於自也二由自若空自无体也他必是有者他有体也故无体之自废已而同他故自即他也何以故征同他之所以由自无性等者释出无体由他所成以二有二空各不俱者反显前理也何以故由一有体不得与多有体俱多无体必不得与一无体俱二既不俱是故无彼不相即则反显有无不俱时则一有一无成缘起法故云有无无有无二故常相即也若不尔者反质也谓若不如此有无不二却存二者同时二无同时者堕定性断灭之过非缘起法故云缘起不成有自性等过。
　　二明力用中至唯是相即。
　　释曰初立理总明二又由下反显前理三有力下结成正义四又以下体用双融谓诸门力用递相依持互形夺故各全有力全无力义缘起方成是故一能持多一是有力能持於多故云自有全力故所以能摄他依於一多是无力潜入一内故云他无力故所以能入自他有力自无力反上可知者应云他有全力故所以能摄自自全无力故所以能入他是故多能持一多是有力能持於一故云他有全力故所以能摄自一依於多一是无力潜入多内故云自全无力故所以能入他不据等者料拣体用之别又由二有等者反显既二有二无不俱时则无彼不相入之过有力无力无力有力无二者结成正义则由一有力必不与多有力俱是故无有一而不摄多也由多无力必不与一无力俱是故无有多而不入一也故云是故常相入又以下体用双融义谓诸缘法要力用交涉全体融合方成缘起是故圆通亦有六句一以体无不用故举体全用则唯有相入无相即义二以用无不体故举用全体则唯有相即无相入也三归体之用不碍用全用之体不失体是则无碍双存亦入亦即自在俱现四全用之体体泯全体之用用亡非即非入圆融一味五合前四句同一缘起无碍俱存六泯前五句绝待离言冥同性海。
　　此依因六义内准之。
　　释曰对因而明宗义现斯文故云准之。
　　於中先明至准例可知。
　　释曰向上数者从一至十也一是本数者如十钱为缘一钱当体自是本一应二之时乃名初一以为二一应三为三一乃至应十为十一故有多一故云乃至十者一中十何以故者征云何故十须藉一耶故答云若无一十即不成等仍十非一矣者谓要须体用各别不相杂乱方成缘起此则诸缘各各守自一位也余九门亦如是者例余也谓一既有十二三四等亦各有十如十钱为喻既尔其法界差别无尽法中各各徧应故随一一各具法界差别法也。
　　向下数亦十门至非十矣余例然。
　　释曰向下数者谓十之已还也十即摄一者能摄有力所摄无力也缘成故者是缘起一多非定性一多也仍一非十矣者不坏相故余例然者例余九也谓十既有十九八七等亦各有十耳。
　　如是本末至相望说耳。
　　释曰如是本末者一是本门数之始也十是末门数之终也余一一钱中者本末中间之八钱是上之所例也此约异门相望者诸缘各异义结也。
　　问既言一者至一中有十耶。
　　释曰单称一法次不容他多法既参一义宁在。
　　答大缘起至名缘起一耳。
　　释曰初约法总答二此义下征释三若不下反释一四乃至下顺释多五若不下反释多六是故下总结言大缘起者一法界缘起总持实德故曰陀罗尼法言非自性一缘成故者谓於无尽大缘起中诸缘相望力用交彻参而不杂故言随去一缘即一切不成者约事则如无一即无二无三等亦如无柱即无梁无椽等以阙一事余皆不成舍等缘故今法界中随去一事一切法界不成缘起也。
　　问若去一缘至得成一多缘起。
　　释曰初句蹑前此则下正难阙缘无性无性焉成缘起。
　　答祗由无性至无障碍故。
　　释曰初正答何以故下征释所以言祗由无性者显法无定性是故一非定一故能是一切多非定多故能是一故云得成一多缘起是法界家实德者法性融通故普贤境界等者因无限故。
　　华严云菩萨至余门亦如是。
　　释曰据义结示也一中十十中一者状其缘起无碍之相参而不杂故云相容仍不相是一门中下例显无尽可知。
　　问一门中至准之可解耳。
　　释曰一中十故尽者谓一为能含十为所含故尽也十中一故不尽者谓十为能含一为所含故所含之一但摄所含之九不能摄得能含之十故不尽也四句护过等者空有等四句离四谤除百非情亡理现故兹显德耳。
　　别别诸门中至第一门竟。
　　释曰上虽如是缘起彰明犹据一法为头望多法耳未明多法故兹准例。
　　初异体门中至二者向下来。
　　释曰异体即义者谓诸缘相望全体形夺多缘无性为一所成是故多即一由一有体能摄多由多无性潜同一又一无性为多所成是故一即多由多有体能摄一由一无性废己同他一者向上者从一增至於十二者向下者十之已还也。
　　初门中有至准可知耳。
　　释曰初明一缘二如是下例余言一者一者是本数欲应於多须凭本一故次释云缘成故由一有体余皆空故者谓一有体不得与多有体俱多无体必不得与一无体俱是故无有不多之一无有不一之多方成缘起。
　　言向下者亦至准前可知耳。
　　释曰此中向下但反上一有体却为一无体多无体却为多有体更无别义。
　　以此义故至是多钱耳。
　　释曰约喻结成一多故云一一钱即是多钱能即无体所即有体亦不可二有同时矣。
　　问若一不即至思之可知。
　　释曰初问二答答中初定过何以故下征非今既下显是二者下亦有征非显是又若下结过谓自性等者若二有俱时成自性常过二空俱时成断灭过。
　　下同体门中至准可知耳。
　　释曰下文同体不即义结过略而不明故言准此。
　　问若一即十者至应如是准知。
　　释曰初相即双非问二相即缘起答三准例斥情但改一字作十字十字为一字读之可见。
　　问上一多义门至皆得如此。
　　释曰具足逆顺等者谓相夺故逆相即入故顺俱同故同体不碍前后故不违德相业用耳。
　　问如上所说至即其事也。
　　释曰初问二答答中约智顺明废智反显言去来义者即前向上向下等义自位不动而恒去来者谓一多之法各守一一自位而不碍缘起故去来也何以故下征释不动去来之旨。
　　问若由智者至法旧来成故。
　　释曰初智乖本法难二法智相成答何以故下征不成下释谓不成故旧来如此即以成故约智显即离始终故者法智无二故智及与法旧来成故者因果不二法智融通也。
　　问为由智耶至异体门讫。
　　释曰初法智双开问二法智双融答何以故征同时下双融之相余义准之者诸缘起法不过斯二也。
　　第二同体门者至二者多中一。
　　释曰双标即入也一者下标同体相入义二者下标同体相即义。
　　初一中多者至具有十个一耳。
　　释曰诸缘互应也谓众缘之中以於一缘应多缘故各与彼多全为一是故此一具多个一然此多一唯由本一应多缘故有此多一然与本一体无差别是故名为同体门也若依持容入者谓此本一有力能持彼多个一故本一中容彼多一多一无力依本一故多一入本一中。
　　仍一非十也至准例可知耳。
　　释曰仍一非十等者拣体用之别也初一钱既尔下例多一有力本一无力也以由我多一方詺本一为本一故多一有力便摄本一本一便入多一也。
　　二者多中亦有至即十中一也。
　　释曰多一望本一亦全有力故能常含本一在多一中故云十中一何以故下征释可知。
　　仍十非一矣至准例思之。
　　释曰例前可解如要显者将九字替十字读之即见。
　　问此与前异体至亦准思之。
　　释曰初一望后九者诸缘各异故今此同体一中自具十者互徧相资故。
　　二者一即十至亦有二门。
　　释曰同体相即义谓一缘所具多一亦有有体无体之义故亦相即。
　　一者一即十至准之可知。
　　释曰以多一无体由本一成多即一也由本一有体能作多一令一摄多如一有多空既尔多有一空亦然故余九准之。
　　二者十即一至九门准例知之。
　　释曰多望於一也谓上本一有有体无体故能摄多一同己废本一同他同时无碍今多一望本一亦有有体无体能摄本一同己废多一同他同时无碍也。
　　问此同体中至为摄无尽耶。
　　释曰数圆无尽问也。
　　答此并随知至十如前释。
　　释曰法智融通故欲圆即圆欲无尽即无尽心境重重即斯意也。
　　言无尽者至摄在初门中也。
　　释曰但明展转相摄成无尽之相也。
　　问为但摄自至异门无尽耶。
　　释曰纯杂相关问也。
　　答或俱摄或至无不摄尽耳。
　　释曰同异俱融故重重摄入何以故下征释同异交参之相十无尽者圆数之极耳思之。
　　或但自摄至一不差失也。
　　释曰约形夺相逆义故余如虚空隐显故不相知杂不碍纯故自具足更无可摄也亦同时具足故此但下指属因门以智即法也。
　　如此一门至诚宜如是准知。
　　释曰同异圆满也谓以前诸门总合为一大缘起合多种义门同时具足也由住一徧应故有纯杂门新云广狭自在门由就体就用故有相即相入门由异体相容具微细门异体相即具隐显门又就用相入为显令就体相即为隐即显入隐亦然又由异门即入为显令同体即入为隐同显异隐亦然又由异体相入带同体相入具帝网门由此大缘起即无碍法界故有托事显法门显於时中故有十世门缘起具德故有唯心回转门若约相关互摄故新云有主伴门或曰大疏问圆义具故对十玄今此四章何明立义答列门虽异妙旨无殊故演义云上来九门但有即入同异四义用斯四义以成十玄今此文中既明四义故亦对之为下十玄之所因耳勿厌繁述。
　　此且约现今事至去情如理思之。
　　释曰结喻显法喻则有限法乃无穷若不超情难阶妙旨故须思之。
　　第二约法广辨至二者解释门。
　　释曰立义者所依体事十对统收二解释者周徧含容十玄无尽。
　　初立义者至体用自在等。
　　释曰十对皆先标名即摄下示相文中但备释初对之相他皆指而不明故云余下准之二理事者理即生空所显二空所显无性真如并总融诸理具其五教之理也事即色身方等事三解行者谓普贤行海及辨菩萨五位相收又相显为行契穷后际为解四因果者辨菩萨生了等因及显如来智断等果亦是普贤圆因舍那满果五人法者谓佛菩萨师弟子等人显说法界诸法门海六分齐境位者谓所视真俗妙境及辨能视普贤大智亦通五教境智参而不杂各住分位也七师弟法智者即是上人法中别义亦开发为师相成即弟子也八主伴依正者谓莲华藏界并树形等无边异类诸世界海及显诸佛菩萨法界身云无碍依持九随其根欲示现者谓众生根欲器感多端圣应示现亦复无边新但云应感十逆顺体用者逆则婆须无厌王等顺则观音正趣等体则法报内真用则应化外现新开二对又此十对初一为总后后渐略若辨次第如别所明就其正意总相该收以为十玄所依体事若以义取随一事上即有十对同时相应成一缘起耳。
　　此十门为首至成无尽也。
　　释曰皆各总摄等者谓如初一门中具十十中取一此一亦须具十具百具千以不相离故如一既尔十门各十亦然递互成无尽也又无尽者一事之中有多事故一境之中亦有多境一智之中复有多智等更相涉入亦无尽也。
　　二言解释者至以显无尽。
　　释曰上之立义既是大缘起法该摄无穷今此玄门但於本法之上洞明玄妙展转难思故言解释。
　　问何以得知至显无尽义。
　　释曰准经立数十十无穷故法无穷而知无尽也。
　　一者同时具足至同时显现成矣。
　　释曰则具教等十对同时相应具足圆满故曰无有前后此约当门中具也具足一切下明具余门此亦释成总义若唯具当门不成总故然九门具教等虽同於义各别谓相容门即十皆相容谓教相容义相容义理相容事相容等若相即门即十皆相即下例然故曰参而不杂此依海印等者彰缘起实德之本也妙严品云一切法门无尽海同会一法道场中。
　　二者一多相容至重重无尽故也。
　　释曰初法二喻三例余谓此门中约用明相入义故舒己一法徧入一切法中即摄一切令入己内舒摄同时无有障碍是故镕融应成六句一或唯入以一入一切故二或唯摄以一摄一切故三即入即摄同时无碍故四非入非摄以入即摄故非入摄即入故非摄五或具前四以是解境故六或绝前五以是行境故行起解绝故如彼下喻明可知一事既然余事皆尔故云余一一门中等。
　　故此经偈云至功德故能尔。
　　释曰此是晋经引证一多相容不同之义初句一入多次句多入一是相容义后二句明不同义仍示德相若唐经则云以一剎种入一切一切入一亦无余体相如本无差别无等无量悉周徧。
　　然此一多至思之可解。
　　释曰结显也初结相容仍体下结不同所由下出因故同体则互徧相资异体则诸缘各异揽此之因故得一多相容不同也。
　　三者诸法相即至自在无碍成耳。
　　释曰此上诸义等者指十对法废己同他举体全是彼一切法而恒摄他同己令彼一切即是己体一多相即混无障碍是相即义以上相入则此彼互存如两镜相照但约力用交彻明耳今此约有体无体故言废己废己则己无体也同他则他有体也解行境别六句同前一者一即多二者多即一三者亦一即多亦多即一合上二故此之三句皆是一多多相即四非一即多非多即一亦由一多相即互相夺故成俱泯句五或具前四以是解境并照明故六义绝前五以是行境言亡虑绝故下诸门句数准之。
　　若约同体门至悉在初门中也。
　　释曰克因显示也即自具足摄一切者谓前一缘所具多一亦有有体无体之义故亦相即以多一无体由本一成多即一也本一有体能作多一令一摄多如一有多空既尔多有一空亦然然此自下明同体入义谓一缘有力能持多一多一无力依彼一缘是故一能摄多多便入一一入多摄反上故相入重重也在初门者总中也。

　　华严一乘分齐章义苑疏卷第九
　　华严一乘分齐章义苑疏卷第十

　　　　霅溪普静沙门　道亭　述
　　故此经云至尽义者是也。
　　释曰解前发心功德称性德而无涯一证一切证故云一切一切如彼下指喻何况下以多法例多喻意显法无边而略如其喻也。
　　所以尔者至穷终方原始。
　　释曰此显位上下相即也由是下以法显人故皆始终一齐耳。
　　如上同时至佛者即其事也。
　　释曰初例总显别又云下引地经与十住偈文皆明相即十信下以人显法是以贤首品谈德业该收故十信道圆一念该於佛地斯之谓欤。
　　问如同体至属因陀罗摄。
　　释曰矧兹同体法既交参义非一准是故炳然齐现犹比芥瓶交映重重若帝珠之互入此是具别门之义也。
　　余义即同至门中亦准思之。
　　释曰此辨本门相即之义仍随下亦具余门法本如然非同应化故云旧来如此也。
　　问若一门中至摄一切无尽故。
　　释曰此问蹑前答辞而起答约隐显相夺而酬。
　　问此同体中至中一切耶。
　　释曰自他之义显然有异岂有断自复容於他耶。
　　答既摄自至穷其法相也。
　　释曰自他皆摄者穷其缘起方尽难思耳。
　　何以故圆融至不可说其边量。
　　释曰初句征余皆释释中并用所因圆融法界者法性融通故无尽缘起者缘起相由故此但论法界等者唯心回转故末句结答问宗。
　　故此经偈云至俱齐无前后别。
　　释曰初偈约时显法前三句言时劫不可尽乍可尽第四句正况缘起之法决不可尽也次二偈约依正显法谓正报众生心行差别是最难知今亦可知碎利为尘尘不可数此亦可数虚空无边一毛无间乍以无间之毛端度量无边之虚空若是菩萨发心功德不可测量良由下出其所以则一证一切证因果该彻故也。
　　故地论云至此事不疑。
　　释曰因果不二为大缘起仍以六相融通故自他相即明知下亦因果圆融历历齐现故云互为主伴深须下劝诫也。
　　又此经云至广如经文。
　　释曰初发心菩萨与诸如来依正等说法等身量等智慧等度生等又云下略明初心正觉之相也。
　　问此等叹因至故非因也。
　　释曰此之问意由前广叹初发心之功德故以果德例而难之答中以一乘缘起因果同源故因是果家之因得初即得其后也若不得者非果之因非缘起之因也。
　　问上言果分至得果法耶。
　　释曰亦由上文因即果故便引果海难思而辨果也。
　　答令言作佛至不可说也。
　　释曰此中答意约其三生於第三生因圆果满犹带言诠故上广辨作佛才臻位极则没同果海唯证乃知故不可言议此之三生在于一念故清凉云一生不克三生必圆。
　　此如龙女至应准思之。
　　释曰示圆机证果也虽女人五障此女乃道成转身如法华中辨余皆当经详矣。
　　问上言一念至与彼何别。
　　释曰介尔成佛权实皆宗故成此问。
　　答三乘望理至具足一切耳。
　　释曰三乘望理为一念者谓理则顿悟乘悟并消事非顿除因次第尽今此一乘等者谓缘起一念一多混融是故此成即是彼成故与众生同时作佛言十同时者无尽之时同趣一念故也后皆新新断惑者旧佛新成促不碍延也亦不住学地而成正觉等者因该果海逆顺等者以玄门而状证相十信终心具诸位者果彻因源也应用六相通之。
　　然此一念至自在门讫。
　　释曰一念同劫者延促无碍由法融通故时无尽也直须思之者示劝修忌落其识情耳。
　　第四因陀罗至互现重重无尽。
　　释曰此上诸义体相自在等者谓以一事称性故能摄一切余法亦皆称性何有一法而不摄即是故重重互相涉入如天帝殿珠网覆上一明珠内万像俱现珠珠皆尔此珠明彻互相现影复现影而无穷尽梵云因陀罗此云能天帝十门唯此从喻受名若就法立应名重珠现无尽门。
　　故此经云至即三世间也。
　　释曰初偈尘中现诸佛智正觉世间也次偈尘中现佛土器世间也后偈尘中现三道六趣众生世间也。
　　又云一切至无量广如经辨。
　　释曰初偈主伴同会普法圆彰次偈依正容持分圆无碍末后举一例余。
　　此等并是至如量境也。
　　释曰结示本法由法智圆明皆悉无尽也。
　　其余变化至去情思之。
　　释曰其余变化等者拣三乘应现也何以故下征释本法离本法离见超情耳。
　　问上一尘至宜准思之。
　　释曰问中约一尘一剎平徧而难答中据尘剎相含重重互徧而说也。
　　问若据此文至因陀罗成也。
　　释曰问责瀚漫焉辨始终答藉智成虽重重交涉不碍历历齐彰故论主伴耳如上教义等者示法法皆有主伴也及前等者指前二互若乃隐映互现展转无穷皆此门摄故云皆悉如是等。
　　五者微细相容至无不明了。
　　释曰炳然同时齐现等者炳明也如瑠璃瓶盛多芥子隔瓶顿见然微细者总有三义一所含微细犹如芥瓶如毛孔能受彼诸剎诸剎不能遍毛孔故以毛据称性却如瑠璃之瓶剎约存相故如芥子在内二约能含微细以一毛一尘即能含故如下引经证三约难知微细微尘不大而剎不小而能广容即难知义一能含多即曰相容又法法皆尔故云相容一多不坏故云安立。
　　犹如束箭至可如理思之。
　　释曰菩萨於一念中从兜率天等者即如十微细中八相之中一一各具余之七相之义又云下依正相含炳然之相故皆言安住也。
　　问是义与上至宜细思之。
　　释曰此之答意但以诸法同时相容显现与展转摄入重重故分二玄之别更无别义也。
　　六者秘密隐显至俱时成就也。
　　释曰此上诸义隐覆显了者谓一事能摄彼多则一显多隐一切摄一事则一隐多显二隐不俱二显不并隐显显隐同时无碍故曰俱成。
　　故此经云至秘密授记等。
　　释曰於此方入正受为显他方三昧起为隐以此但入定不见起故眼根入正受即是显色尘三昧起即是隐下之隐显例可知矣然兹隐显皆就二法形对言之应成多对一此彼方隅对二根尘能所对三男女左右对四尘毛依正对五往返度生对六现灭流通对七显授冥记对此上多对皆显密同时无有前后耳。
　　如上第一至此准思之。
　　释曰一中多显故一钱中十钱为显了多中十隐故第二钱望第一钱中十即为秘密何以故下征释隐显则见此不见彼彼名隐此名显亦如一人身上六亲所望虽各不同然各全得亦不杂乱由此隐显体无前后不相妨碍名秘密俱成问此隐显门与前相入相即何别耶答若摄他他现是相入门若摄他他不现即相即门若摄他他不尽不现即隐显门故如八夜月晦明相并隐显同时矣。
　　第七诸藏纯杂至故名为杂。
　　释曰初标名次释义若以人下释纯又即下明杂斯二同时故云具德。
　　又如菩萨至俱时成就也。
　　释曰此约古立如一施行一切皆施名纯施中具於诸行名杂即事事无碍新云广狭以大师意云万行纯杂有通事理无碍及单约事说故废之可谓同一法界故纯不坏事相故杂此即事理无碍也一行长行故纯不妨余行故杂此但约事也故昔废之而立广狭若欲会取即事同理而徧故纯不坏一多故杂即亦有事事无碍义耳如上人门取者是也妙严品说诸众生海各各唯得解脱门纯也普贤菩萨得不思议解脱门杂也又如善财所求诸善知识各言我唯知此法门纯也皆推进云如诸菩萨种种知见种种修行种种证得者此杂门也自言知一推他有多自他虽异然属一身此亦纯杂无碍门也。
　　如是繁兴至宜准思之。
　　释曰缘起无涯普周法界纯一无二各不坏本位故曰无不具足者矣。
　　八者十世隔法至不相离故。
　　释曰三世区分名为隔法而互相在即是异成此上诸杂义徧十世中者以时无别体依法以立法既无碍时亦如之同时者一念之总别异者九世之别以时下出十世融通所以如见华开知是芳春茂成结果知是朱夏凋落为秋收藏为冬皆因於物知四时也今时相入知法之融通故不相离。
　　言十世者至得即入也。
　　释曰各有过去等者取意以立即离世间品意文云菩萨有十种说三世何等为十所谓过去说过去过去说现在过去说未来现在说过去现在说平等现在说未来未来说过去未来说现在未来说无尽为九世又三世说一念即是总句言无尽即未来未来欲彰无穷故云无尽现在平等即现在现在谓现在可以目睹例同过未故云平等不言一念亦名九世摄归一念故云十世总别相资互为缘起。
　　故此经云至浑融成矣。
　　释曰念劫圆融延促无碍故经偈云无量无数劫解之即一念知念亦无念如是见世间又十地品第十地云菩萨知种种入劫智所谓一劫入多劫多劫入一劫乃至云长劫入短劫短劫入长劫等此亦以时而显智也思之。
　　又此经云至广如经文。
　　释曰引此诸经意显时处无碍初尘现时剎二尘现时众三尘现时化事四尘中转无尽法轮。
　　此普摄上至宜可思之。
　　释曰结前十对之法与十世而融通者矣。
　　九者唯心回转至故异三乘耳。
　　释曰言唯是一如来藏清净心转者谓心能变境境须似心心既无碍境亦无碍况真心所现拣异妄心故言清净真法具德故能即入重重无碍故云但性起具德异三乘耳然此一门虽异三乘盖宗因亦举犹有带理之言故大师新改为主伴圆明具德门移此回心为立门之所以。
　　然一心亦具足至等者即其事也。
　　释曰十心之义如心识中辨。
　　所以说十者至无穷种种德耳。
　　释曰结德彰圆重重无尽也。
　　此上诸义门至宜思释之。
　　释曰指法唯心出宗所以不可率情故宜思择。
　　十者托事显法至一切法门。
　　释曰谓见一事即是见於无尽法界非是托此别有所表故金色世界即是本性弥勒楼阁即是法门胜热婆罗门火聚刀山即是般若无分别智等故曰别显别法者也。
　　如此经中至如经思之。
　　释曰云标十种表法乃三虽上诸义即是等尽法界但随一义以名目之如显可重圆明即名为宝称性自在即称为王无心沾润即名云等龂腭者谓云之腾貌为沾润之根。
　　问三乘以有至宜可如理思之。
　　释曰初问二答答中三乘托异事相表显异理等者谓三乘中衣表忍辱室表慈悲等今此一乘所托之事等者谓今明一事即法即人即依即正具无尽德从无尽因之所生故。
　　此上十门等至大见闻心中。
　　释曰融成一致成大缘起也言十门与本文十义皆悉同时者谓每一门既带同时等十门具此十门皆各具教义等十义一门既尔门门皆然重重取之乃至无尽故成缘起普眼境界言谛观察等者约智修入则无心体极无间常行一生不克三生必圆斯之谓矣。
　　然此十门至缘起义耳。
　　释曰初诸门相摄二六相圆融三结归一乘言随一门即摄余门者此虽相摄不俱次绪乃依至相也以大师新立有次第故一同时具足相应门以是总故冠於九门之初二广狭门别中先辨此者是别门之由由上事理无碍中事理相徧故生下诸门且约事如理徧故广不坏事相故狭故为事事无碍之始三由广狭无碍所徧有多以己望多故有一多相容相容则二体俱存但力用交彻耳四此容彼彼便即此由此徧彼此便即彼等故有相即门五由互相摄即互有隐显谓摄他他可见故有相入门摄他他无体有相即门摄他他虽存而不可见故有隐显门以为门别故此三门皆由摄而有相入则如二镜互照相即则如波水相收隐显则如日月相映六由此摄他一切齐摄彼摄亦然故有微细相容七由互摄重重故有帝网无尽八由既如帝网随一即是一切无尽故有托事显法九由上八皆是所依所依之法既融次辨能依能依之时亦尔故有十世门十由法法皆然故随举其一则便为主连带缘起便有主伴门此据新立故改门而次绪有异於古也非谓古失盖欲学者展转精明耳。
　　又於其中至境界准思之。
　　释曰拣[((冰-水+临)-品+口)/皿]指文护一乘故也言与彼三乘或同或异者谓法相有通一乘有局三乘略如一乘中办所设等者且三乘名教但为一乘之先客广如经论疏钞者以大师凡着义疏数本皆明权实不能备举孔目及问答通至相述作亦三一甄分故次云全别不同宜可广依等者劝示修学令不混通规耳。
　　问此上道理至对比决之。
　　释曰初引经正答良由下出圣意也。
　　又偈云至佛法一乘也。
　　释曰据经定义参以四乘权实显矣次下原佛本意云。
　　由此一乘至三身等佛。
　　释曰良以法门高妙权小难窥故隐实施权未称本怀权现身相此明偈中三乘之义也。
　　今为如是至无尽佛法也。
　　释曰圆根叩击利见大人故现无尽身云演难思之法义此明偈中一乘之义故结云名现佛身说无尽也。
　　三乘但随机至为实德耳。
　　释曰三乘但随机者逐机末教也未显诸佛十身等者非称性本教也然此三乘既不称性纵尔终谈亦是设化随机未亡形对故云非穷尽说也何以故者征征云焉知三乘不谈无尽耶故释云三乘以此无穷为过失故返显一乘宗无尽德也故知他宗尔尔三千犹存限量亦属三乘。
　　又此经云至惊怪者矣。
　　释曰此通疑难也惑者云既言一乘以无穷为实德何以经中有谈二三等诸乘耶故此释云此据本末分齐说耳何故如斯且非本无以垂末非末无以显本本末齐彰方穷无尽是故海印炳现斯之谓欤题称一乘教义分齐却备谈一代教迹三藏微言者正是斯意学者知趣莫惊怪应以虚心体兹宗极耳。
　　第四六相圆融至三问答解释。
　　释曰六相之义本出地经世亲菩萨以论开辟故论云一切所说十句中皆有六种差别相门清凉释云此乃标举显通谓法之体状目之为相义别为门又由此通入证智中故论又云此言说解释应知除事者清凉云此显立意谓此六相为显缘起圆融之法勿以阴界入等事相执取意不令人随事执取非除界不具六相也故云六相缘起大师立意亦然但文小异耳。
　　初列名者至不移动故。
　　释曰列名略释先须总识其相列名是论文为论中释义随经义门难见是故大师约通义略释言别依止总满彼总故者谓依一开九无总别不立故云依止由别方成总故云满彼清凉云总则揽别而成别分总为别同则别别带总异则别别互乖成则双揽同异方成若无同异总相不成故如舍椽梁总皆相似终不成舍坏则唯别各住自性故又坏者犹如世界多缘共成其中事物一一推征何者是界名坏。
　　第二教兴意者至陀罗无穷理事等。
　　释曰教兴意者约教道解释故此教下彰其德用由六相之圆融耳。
　　此义现前至便成正觉。
　　释曰此义现前者谓六相缘起法智融通则不见一法当情故一断一切断法混时融故得九世十世或灭或亡智显智与理而齐彰故初心正觉摄多劫於剎那十信道圆一念该於佛地。
　　良由如是至华严经说。
　　释曰良由者出前道成之相束为因果二门故曰因即普贤果即十佛等。
　　第三问答至就缘成舍辨。
　　释曰以喻总释也一切处通者但有形量法皆具六相或曰既言一切法皆具六相此缘成舍岂非法耶何以喻释答据舍是法亦缘起故今言喻者仗此晓余故属其喻耳下多不释准此知之厥或义难见所由请捡前因缘起。
　　问何者见总至即得舍矣。
　　释曰言为椽全自独能作舍者即互偏相资义谓此椽等诸缘要互相偏应方成缘起如一椽偏应多缘各与彼多缘全为椽故此则一椽具多椽也若此一椽不具多缘则资应不徧不成缘起。
　　问若椽全自独至不名为椽。
　　释曰蹑前为难难以孤单答以因缘何乖椽舍。
　　问若椽等至少力并全成也。
　　释曰此重问答据力用义以显之谓须一全有力余缘无力若余有力一缘定无力方成舍耳故不可各出少力是故少力成过也言故知非少力并全成也者结少力之非显一椽全有力之是也。
　　问无一椽时岂非至余椽例然。
　　释曰言答总并是椽者谓揽别成总举一椽之总故力贯诸缘也若去於椽即舍便坏瓦等亦坏故此诸缘皆即是椽舍方善成一缘既尔余亦然。
　　是故一切至一切处准知。
　　释曰是故下结成缘起谓此大缘不起则止而不论若起则圆融离识耳。
　　第二别相者至以此方便会一乘。
　　释曰此颂分句前六句每句一相第七句拣非识情最后一句依修而证良由揽别成总故云一即具多分总为别故多即非一诸缘各别而成力义齐故多类自同诸缘随自形类功能各别故各体别异由此异故方显前同也同异双资义理出於思识方成总舍故云一多缘起理妙成也虽成一总且不失诸缘故各住自法然此六相为显缘起圆融之法大智造之无涯故云唯智境界勿以阴界入等事相执取故曰非事识依此缘起因修证于果海故云以此方便会一乘问此之义理分齐与夫大疏义理分齐同耶异耶答旨趣虽同建立有异故彼所依体事同此立义门摄归真实同此二义相收一性无二等彰其无碍同于三性交参周徧含容全同解释建立异者爰大疏宗终南三观故止于斯此章乃该罗众义本末齐彰故三性摄余宗六因收权浅若尔一乘之旨岂殊途耶答彼克一经此就判教是故克经则三观澄明判教则旁该余义然后融归圆实未来通规一代教兴海印斯现耳。
　　偈辞述意回向。
　　一乘妙法难承受　　旷劫难逢今幸偈　　大师法义绮成章　　数百年余孰分剖　　我今輙以凡心智　　启迪无边无上义　　回兹功德沾含灵　　同趣菩提实际地

　　华严一乘分齐章义苑疏卷第十(毕)
 义苑后序

　　教章义苑疏者廓具德之宗剖法义之判是以宗之为德为实趣之为本为融注之而十宗备矣若夫未明空有之朕本绝理事之踪十佛自知法本然尔杂华果分不可说者法也暨于因门缘起分齐具彰摄义从名五门等异判之为五教分之为大小推之为权实定之为顿渐融之为同别一代圣言三藏正典区矣别矣杂华因分可说者斯之义欤寻斯宗旨却览余乘起信守宗者自可知耳是则三卷之书十章之义会经故不同乎经辨律故不同乎律扸论故不名乎论飘飘然但总相彰明遂云章也上云以此章释无尽章者此也既不牒文笺释故不云疏及其义苑之解搜义会教会宗搜文故例如孔目之与摄论宗轮之与毗昙搜义故略如一乘之与化仪六因之与三性引而伸之足而补之精义见矣然后会诸师之得失定的判之名立决择部异之宗使相从於有则对明二祖宗义出意会之无违克义笺文得旨繄表滥觞释决择流通称之曰疏余窃恐浅学不晓分齐云章义苑曰疏故复书之于卷末。
　　元佑五年五月五日无为杨杰於姑苏行舟序
　　朝请郎差充淮南路安抚司主管机宜文学差浙西买军需钱　仲[席-廿+禺]　舍钱壹佰贯文刊华严经义苑疏第十卷功德上荐　先考参政大资太师文惠温国公　先妣秦国太夫人季氏　伴荐　亡室安人陈氏　亡次男通仕郎钱　绍修　超升　天界
　　时嘉定二年上元日鸟镇普静寺僧净觉募缘重开
