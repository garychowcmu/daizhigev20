续藏经   华严原人论解
　元 圆觉解
 华严原人论解序

　　　　长安大开元寺讲经论沙门　圆觉　撰
　　三圣立言殊途妙契群贤着述随教异宗致令执指之徒竞成龃龉至若寻流讨本而得其归趣者盖亦鲜矣有唐圭峰禅师悯之於是稽外内之圣心赜半满之幽致制斯雅论目曰原人文启四门义该众美将使息其异见示彼真归不假他求直捷令悟观其抑扬研核引证会通辩而不华周而不比精深切当简妙严明浚畎浍以距川导江河而注海诚谓生灵妙本之指南矣自非高明圆畅深造圣贤之阃阈能如是乎裴相国尝云如来为说教之主吾师为会教之人信哉裴公既序之於前屏山李君复题之於后万松禅老又开九对十八重以赞其说三贤皆达道之士不妄许可自非理归至当岂君子亦党乎窃尝考诸圭峰笺注经论诠示禅宗逮百十余卷唯华严圆觉金刚般若等章疏盛行于世独恨斯文之未有以发明者余曩在长安尝以讲诵之暇采摭诸说聊为训解初欲附於文下然恐与论注相滥故别书之藏诸箧笥自备观览暨抵京师因学徒谘请辄复叙其梗概於篇首文虽淟涊义似有宗欲知吾人之所以为人者得不留神於是书。
　　时至治壬戌四月既望叙于京师万安之东轩

　　 

　　华严原人论解卷上

　　　　长安大开元寺讲经论沙门　圆觉述
　　△将解此论大分为四初题目次撰人三叙引四本文显目复二初解正题后解并序今初正题。
　　华严原人论
　　华严二字所宗之经原人论者正显所造所宗经者具云大方广佛华严经清凉大师云大方广所证之法佛华严能证之人所证法中具三大故大者体大方者相大广者用大能证人中有因有果华严是因佛是果故华即普贤万行严即文殊大智谓以大智为主运於万行严大方广本有之法成毗卢遮那十身佛果故经之一字即能诠教义不异常具释此题广如本疏今论题中所以标者以是此论之所宗故下五教中一乘显性即此经故不全标者非释经故。
　　原人论者原者推究其本之谓也徐铉说文解云原者泉之本也后人从水而以原为原隰之原今所不取谓今欲穷究人之本始故曰原人人者涅盘云多思虑故名人又人者身口柔软又人者名有憍慢又人者名破憍慢释曰多思虑言为总谓人中念虑善恶无记种种不同念念差别故云尔也身口柔软别语善人破憍慢言约修行者反此为有又杂心论云意寂静故名人释曰此拣恶道众苦逼迫无寂静时亦约性说如礼记云人生而静天之性也问佛教常言众生通五趣等何故此论但标原人答论主约人是我同类故序云我今得此人身而不自知(云云)又六道中其余五趣苦乐不均不堪修行故偏劝人故曰原人裴相国圆觉序曰生灵之所以往来者六道也鬼神沉幽愁之苦鸟兽怀獝钺之悲修罗方瞋诸天正乐可以整心虑趣菩提唯人道为能耳三世诸佛皆於人中成佛盖为此也下文有义可检叙之知人之源则四圣六凡类可知矣。
　　论谓评议假立宾主问答征通研究深旨教诫学徒故名曰论若合释者原通能所论为能原人为所原是人之原原人即论依主持业次第可知或原即人原人之论二释反上望上所宗即华严之原人论也或取大经之目以成本论之题即分有财得华严号解正题竟。
　　△后解并序。
　　并序。
　　并者兼及之义序者由也引也引后正文为由绪故以论并序作自一人故不别立序题但附论题之下而以并序故小书别之异正文故若望总题六离合中相违释也。
　　△二撰人。
　　终南山草堂寺圭峰兰若沙门宗密述。
　　终南至兰若即所依处於中终南山乃所依之总名地属三秦东西盘礴八百余里终南之山拣余山故草堂已下别指所居泛说终南境则宽漫故复举此然草堂即后秦逍遥园自罗什入秦诏於此园译经创草堂以居之因改为寺寺者司也国置九寺以立九卿由汉代腾兰初届馆于鸿胪尔后僧居因名曰寺即始於洛阳之白马也圭峰兰若者圭峰乃终南之别峰以其山如王者所执之圭故以名焉梵云阿兰若此云寂静处出家所居要离喧[言*贵]故此土好略但云兰若草堂之寺圭峰之兰若皆依主释然草堂圭峰相去不远论主平居或在草堂或在圭峰若裴相国序云论主北游清凉山回住於[邱-丘+虖]县之草堂寺未几复入寺南圭山故双举耳草堂寺望圭峰兰若作邻近释或相违释望终南山总别依主释所依处竟。
　　沙门等者即能述人沙门二字义如常释宗密二字论主别讳俗姓何氏果州西充人幼业儒典遇荷泽和尚之孙圆和尚於遂州因缘有契遂从剃染学该内外宗说兼通造华严圆觉等诸经论疏钞着禅源诠并行于世广如本传沙门望宗密通依主持业二释望上终南山等能依所依作释可了述之一字陈功业也先德云叙理名述先来有故作故名造今新起故此论创制理应名造良以论主蕴穷源之妙慧畅博达之宏才布之以名句文身着之於翰墨简牍诱邪迷於正道斥边徼於大方有功不伐但云述耳述通能所作释可知释撰人竟。
　　△自下第三序引分三初通显大意次别叙诸宗后正明造论初文亦二初就所原以标宗於中二初顺明。
　　万灵蠢蠢皆有其本万物芸芸各归其根。
　　万灵者羽毛鳞介昆虫之属其类不一咸具觉知故曰万灵蠢者出也尔雅云作动也昆虫之类遇冬则蛰逢春而动故字从春及昆今论文中且举昆虫蠢动之微以况於人其实该於卵胎湿化也言皆有其本者本即因缘瑜伽释众生云思业为因壳胎湿染为缘有五蕴生圆觉云若诸世界一切种性卵生胎生湿生化生皆因淫欲而正性命当知轮回爱为根本又俱舍颂云倒心趣欲境湿化染香处楞严云卵唯想生胎因情有湿以合感化以离应金刚论云受生摄依壳而生曰卵动类也含藏而出曰胎欲类也假润而兴称湿湿以合感趣类也不由父母但自想合无而忽有曰化化以离应假类也化亦自想悬想胜处情爱彼境即便化生故云离应故知众生之类无问巨细皆以爱染而为其本耳此举有情为例也。
　　万物者百谷草木之类芸芸者繁茂之状此文借老子彼云夫物芸芸复归其根归根曰静静曰复命(云云)彼意谓万物皆自道之所生还归於道是复其本根也今意但取物各有根然后方得枝叶茂盛此举无情为例也。
　　△二反结。
　　未有无根本而有枝末者也。
　　广韵云一在木下为本根株之谓也一在木上为末枝叶之谓也若无根本那有枝末。
　　△后正显所例。
　　况三才中之最灵而无本源乎。
　　况谓比况上明昆虫草木尚有因缘比拟於人亦当如是安得不穷其本致乎言三才者天地人也才谓才能谓天有运动之才地有生成之才人有鉴虑之才古人云天生万物唯人最灵既曰最灵是胜於万物者也可无本乎。
　　△后就能原以立理二初先立理。
　　且知人者智自知者明。
　　此二句文全取老子明皇注云智者役用以知物明者融照以鉴微智则无所不知明则无所不照彼疏释云知识察也言役心生智识察前人之美恶可谓之智若反照内察了观其心不生知法是谓明了今文则用之意则不止如此如下显真源处了性同佛方是此宗真实智明以本该末亦无遗矣。
　　△后正明能原二初反显须原。
　　我今禀得人身而不自知所从来曷能知他世所趣乎曷能知天下古今人事乎。
　　我者论主自指五蕴假我盖举自己以激劝他人也禀谓禀受如孝经云身体发肤受之父母谓有所禀受而得此身也所从来者即前世所禀依内教说即过去业惑展转乃至本觉真如是也曷者何也他世即后世也趣谓趣向谓舍此身已当生何道天耶狱耶或升或坠意云既不知生从何来又焉知死所趣向乎如夫子云未知生焉知死此之谓也天下古今人事者天下横约处古今竖约时人事者如运祚兴亡风俗美恶礼乐成坏刑政得失之类是也然知所从来及他世所趣即前自知之事天下古今人事即前知人之事盖原身为本天下古今为末必先究其本然后穷其末则不失其序矣若夫终日论天下古今至於此身而不知究则是弃本而事末矣如马迁修史而不免於烦刑杨雄着书而竟终於投阁谓之明智可乎诗云既明且哲以保其身斯之谓欤。
　　△后顺成得旨。
　　故数十年中学无常师博考内外以原自身原之不已果得其身。
　　学无常师者言不但师於一人也清凉云益我为友人皆友焉博谓广博巧谓巧究内即佛教宗说之旨外则儒老百氏之书其志在於穷究自身之本非为于禄求名之学也夫子云古之学者为己今之学者为人原之不已者已者止也有所未至心不止也功成必致故得其本故论主圆觉疏序云髫专鲁诰冠讨竺坟禅遇南京教逢圆极又云行诣百城坐探群籍皆其事也。
　　△二别叙诸宗五初叙外教。
　　然今习儒道者秪知近则乃祖乃父传体相续受得此身远则混沌一气剖为阴阳之二二生天地人三三生万物万物与人皆气为本。
　　明教大师云(宋高僧契嵩禅师作辅教编闻於朝廷仁宗许编入藏赐号明教大师下文多引用之矣)道教与儒教同源出於三皇五帝故今从古相合以明儒即儒教孔子为主成氏南华注云儒姓郑名缓篇韵训云儒者柔也道即道教老子为主其后列御寇庄周皆宗之后世张陵之徒杂以邪说非老氏之本旨今言道教但取老庄言乃祖乃父(云云)者传约从本流末续谓以末继本谓祖传父父传孙世世不绝子续父父续祖展转乃至高曾远祖故孝经云父母生之续莫大焉远则下展转推穷则自混元一气(云云)谓天地之前唯一元气混然不分故曰混沌剖谓剖判即混沌既分之后阳气轻清故上升阴气重浊故下沉升者为天沉者为地二气和合人生其中是为三才从此渐有万物道经云道生一一生二二生三三生万物明皇注云一者冲气也言道动出冲和妙气於生物之理未足又生阳气阳气不能独生又生阴气积冲气之一故云一生二积阳气之二故曰二生三阴阳含孕冲气调和然后万物阜成故曰三生万物又周易云易有太极是生两仪两仪生四象四象生八卦八卦定吉凶吉凶生太业又钩命诀云易有五太一曰太易气象未分也二曰太初元气萌也三曰太始形之端也四曰太素形变有质也五曰太极形质已具也从此渐生天地万物论中双合二家之意为文该上诸说虽小不同皆以气为初始渐有人及万物故。
　　论结云万物与人皆气为本。
　　△二叙内教。
　　习佛法者但云近则前生造业随业受报得此人身远则业又从惑展转乃至阿赖耶识为身根本。
　　此虽总言佛法意乃别指权小近则下指人天教远则下一句小教阿赖耶识即法相教於此三中前不兼后后必兼前中间云乃至者谓惑又从执而起然惑与执各有二种惑二种者一烦恼障二所知障执二种者一我执二法执谓五蕴等从众缘生本无实性众生不了计以为实名曰法执由执法故於诸理事世出世法不能通达名所知障此五蕴中法尚难得况主宰者众生於中妄计实我名为我执由执我故烦恼障生尘劳竞兴业报不息由此轮转苦果无穷而二乘人但除我执烦恼障未断法执所知障菩萨双断二执二障然此二执二障於赖耶识皆有种子从种生现起惑造业推穷其本则自赖耶故云乃至广如下明。
　　△三总非。
　　皆谓已穷其理而实未也。
　　如上所说皆是圣人权渐之谈非究竟了义之旨恐人执滞故总非之意在责人非斥法也。
　　△四通妨。
　　然孔老释迦皆是至圣随时应物设教殊途内外相资共利群庶。
　　恐有难云如前所说元气阴阳业惑识变皆是孔老释迦至圣所说何得非之故今通云自是学人不达圣意岂孔老释迦之过欤然则圣意若何论云然孔老(云云)此乃总出三圣立教之意也言随时应物者孔老之时此方人根未熟尚未堪闻因果之说况佛性了义之谈故孔老先以仁义道德而渐诱之旦指元气阴阳为本西方佛出世四十年前人根未熟未堪闻於佛性了义之旨是故大觉且随二乘五性之机说业识变等至四十年后方说一乘故法华经云久默斯要不努速说皆显随时应物也言殊途者谓殊异路途即指前所说元气业惑等立教不同故曰殊途言内外相资等者资者藉也助也谓虽设教不同然亦互相资赖道并行而不悖也盖佛教藉儒老为诱物之始儒老藉佛教为成物之终如目足相资方能全济又震旦之机宜以仁义道德而化故孔老以是化之余方之机宜以业惑等化故大觉以业惑等化之众生不一故曰群庶。
　　△五蹑迹重通二初总明权实二初纵。
　　策勤万行明因果始终推究万法彰生起本末虽皆圣意。
　　恐人难曰三教圣人利物之心既同则应三教皆可原人何故此中偏宗佛教故复答云利物之心三圣虽同权实之用三圣则异儒道一向是权佛教兼於权实今取实教了义故偏宗佛迷於权实岂达圣意言策勤万行者策谓策发万行者且言行门之多不但说施戒等至於四谛缘生十善五戒四禅八定儒老五常道德等皆在其中细详文意自可见矣因果始终唯明佛教修因为始感果为终或约一人先后为始终也万法至本末亦通三教儒道以气为本释教以业惑八识真如为本随宗不同末则可知从上策勤万行下至虽皆圣意纵也。
　　△后夺。
　　而有实有权二教唯权佛兼权实。
　　应再问云三教之中何权何实故下句云二教(云云)言权实者权谓权假亦曰权宜秤锤曰权言能酌量轻重以喻圣人方便分别事宜随器授道孔子所谓可与立未可与权是也实者果之核取其坚也亦确乎不可拔之谓也然则二教之权与佛教之权可得闻乎答曰冥显有异二教之权即冥权也佛教之权乃显权也何以言之明教大师云权也者有显权有冥权显权则为浅教为小道冥权则为异道为他教释曰浅教如法相破相小道如二乘人天此之三乘如化城之喻是佛随宜之说故曰显权冥权者无方妙用潜兴密应或为异道之师以化正彼类或为他教之主用他教法以利于世如华严经云或持牛狗及鹿戒或着坏衣奉事火等又清净法行经云吾遣迦叶以为老子又遣净光童子示为仲尼故知孔老皆大觉冥权也总明三教权实竟。
　　△后别明权实之用二初纵。
　　策万行惩恶劝善同归于治则三教皆可遵行。
　　亦应先难云前明教有权实唯宗实教则应权教皆无用耶答曰是何言欤夫圣人设教各有攸当或权或实随器所宜故此一科即显权教之有用也初句如前已解惩恶劝善有惩者戒也止也即止恶兴善也儒教三纲五常老氏保雌守弱释教三学六度莫不皆使人止恶兴善而已泛常所说三教大同者此之谓也尚书云为善不同同归于治今借用之明教云神农志百药虽异而同於愈疾也后稷标百谷不同而同於养人也圣人为教不同而同於为善也证此可知遵者依也所归既同依行皆可是故依儒教则为成德之君子遵老氏则为清净之真人禀释教则出三恶而往人天乃至究竟证三乘而圆二果者矣。
　　△后夺。
　　推万法穷理尽性至于本源则佛教方为决了。
　　此即显实教之用也亦应问云既三教皆可遵依又何必偏遵实教故今夺云推万法(云云)大意前言三教皆可遵行者但顺圣人随宜益物治已成之人身非欲穷究所以成人之源本欲穷其本则非了义教莫能尽之言推万法穷理尽性者推谓寻其本致穷谓极其根源尽谓竭其蕴底万法即色心等世出世法然穷理尽性语出周易彼系辞云穷理尽性以至於命昔者圣人之作易也将以顺性命之理彼注云理谓理数性谓性能命者生之极穷理则尽其能若穷其理数尽其性能则顺性命之理又儒宗以天所赋为命今佛教亦说理性故借彼文取意则异理谓道理真理性谓法性心性不取天赋故不言命谓真如一法横对诸事曰理广也竖贯一法曰性深也然在无情曰法性在有情曰心性亦曰佛性亦名本觉亦曰如来藏即下显性经中所说真性是也谓色心等法从缘而生无实自性全是真如随缘所成故此万法皆以真如而为本源故论主圆觉疏序云万法虚伪缘会而生生法本无一切唯识识如幻梦但是一心心寂而知目之圆觉此推万法至本源之谓也唯识亦云此诸法胜义亦即是真如常如其性故即诸法实性亦此义也言至于本源者非离真性之外别有本源但约教诠浅深之异故有至不至尔起信云心真如者即是一法界大总相法门体所谓心性不生不灭乃至云唯是一心故名真如又立义分云摩诃衍者总说有二种一者法二者义所言法者诸众生心是心即摄一切世间出世间法依於此心显示萨诃衍义故明教大师云人者天者圣人者孰不自性而出所以出者固其本也此本则万法之大本也注云人天与佛等三乘圣人谁不从此一性所出则知性者为万法之本源矣华严经云云何说诸蕴诸蕴有何性蕴性不可灭是故说无生分别此诸蕴其性本空寂空故不可灭此是无生义众生既如是诸佛亦复然佛及诸佛法自性无所有则知不生不灭真如妙性实诸法之本源矣非一乘了义何以臻此言决了者谓决定了义亦决断显了也此言佛教别指显性。
　　△三明造论二初总显余宗未了为造论之缘由三初总明。
　　然当今学士各执一宗。
　　此言学士即通指习三教者士即人也各执一宗谓习儒者唯执天命习老唯执自然等更不复博究圆畅。
　　△次别明。
　　就师佛者仍迷实义。
　　或执业惑或执识变不信一乘实教设谈佛性定拣阐提纵说真如但云不变有所未悟故曰仍迷其犹众盲摸象岂识象之全躯坐井观天宁见天之无际。
　　△后结责。
　　故於天地人物不能原之至源。
　　问此科与前别除诸宗何异答前就学人所知以显教之权实今约学人所执为造论之发端向使学人无封执之情则论主可以亡言矣。
　　△二正明造论分三初先叙所凭。
　　余今还依内外教理推穷万法。
　　余者我也论主自称之词还依内外教理则见解圆融而无偏局之弊与夫未尝读佛书而辄议佛者相去远矣夫子云盖有不知而作之者我无是也论主之谓欤。
　　△次别示。
　　初从浅至深於习权教者斥滞令通而极其本后依了教显示展转生起之义会偏令圆而至於末(末即天地人物)。
　　言从浅至深者即指论初二门斥迷执偏浅也於中前前浅而后后深斥滞令通者即破执情而显圆解也极其本者指第三门显真源也极者至也后依了教下即指第四门显示展转等者即第四门中用显性了义会前所斥同一真理也。
　　△后结名。
　　文有四篇名原人也。
　　可知。
　　△大门第四释本文中分二初标列章门。
　　斥迷执第一　斥偏浅第二　直显真源第三　会通本末第四。
　　四门次第如向已说。
　　△二正释四初释初章二释第二斥偏浅三释第三直显真源四释第四会通本末初中复二初牒门名。
　　一斥迷执(习儒业者)。
　　斥者排摈义唯韵云逐也远也谓驱逐令远去也迷谓惑而不悟执谓固守不移。
　　△儒道下二正指儒道三就彼诘难四结显未了就次章中文分三段初正明所本二宗合辨。
　　儒道二教说人畜等类皆是虚无大道生成余育。
　　二宗合辨其义如前小有不同随文当示言皆是大道生成养育者即老氏意道经云有物混成先天地生寂兮寥兮独立而不改周行而不殆可以为天下母吾不知其名字之曰道强为之名曰大明皇云以通生表其德字之曰道以包含目其体故名曰大母者取其生育义也老氏意云我见一物混然而成出於自古非声非色卓然挺特不逐物移遍万物中安然坥荡众妙由之而出宜其为之母也故为强立名字曰大道焉又德经云道生之德畜之物形之势成之彼疏云道降冲和之气陶冶万物万物得之以生故云道生之德得也畜养也谓万物得道用而能畜养斯形则约道畜养之处而受德名故云德畜之道生德畜品物流形故曰物形之道为万物作天时地利阴阳之势而物资之以成故曰势成之又云故道生之畜之长之育之成之熟之养之覆之彼疏云始之为生养之为畜令增进曰长字抚为育辅相曰成遂终曰熟资给曰养荫庇曰覆上之八字皆道德功用之谓也。
　　△二明生起次序。
　　谓道法自然生於元气元气生天地天地生万物。
　　道法自然一句全是道经彼云人法地地法天天法道道法自然注云人谓王也为王者先当法地安静既尔又当法天运用生成既生成已又当法道清净无为令物自化人君能尔即合道法自然之性也又云自然者妙本之性性非造作故曰自然道者妙本之用道与自然体用之称非谓道法效於自然也今论正用道法自然一句者不取人君法则之义但明自然之道在天地之先而已恐欲知源故具引之言生於元气者取道经意彼德经云道生一一生二二生三三生万物如前序中已引但今论中生於元气即彼道生一元气生天地即彼一生二二生三天地生万物即彼三生万物盖变其文势贵异前耳而意则同然前叙中混沌即儒者之说此言大道即老氏之意前后互举显二宗之大同也。
　　△三约人显本二初约从本起末。
　　故愚智贵贱贫富苦乐皆禀於天由於时命。
　　愚谓诸情暗钝智谓慧解高明贵谓名位尊荣贱谓身职卑下贫谓资生阙乏富谓财用富饶苦谓逼迫心形乐谓诸根适悦然愚智约性贵贱约位贫富约资苦乐约受亦应言吉凶寿夭妍媸病健等触类可推矣此皆人中品类不同言皆禀於天由於时命者儒宗泛说多止天命时与命皆数也论语云死生有命富贵在天孟子云莫之为而为者天也莫之致而至者命也。
　　△后约原始反终。
　　故死后却归天地复其虚无。
　　天地者儒宗所归虚无者老氏所复道经云夫物芸芸复归其根归根曰静静曰复命(云云)言万物既禀天地元气而生如草木依根而得荣茂死则复其本始如草木凋落精脉还其本根是复其所禀之性命从天地生复归天地者如邵子云上天生我上天死我一听於天有何不可此之谓也。
　　△四明立教大旨。
　　然外教宗旨但在乎依身立行不在究竟身之元由所说万物不论象外。
　　言外教者谓佛法之外也言依身立行者儒宗五常百行老氏保雌守弱皆以修饰其身而已大学云自天子达於庶人一是皆以修身为本孝经云立身行道扬名於后世老子云名与身孰亲身与货孰多等不在究身之元由者不言此身因何而有何故得为人何故为畜等纵若说者不过大道元气而已言象外者象谓物之形象易系辞云夫象圣人以以见天下之颐而拟诸其形容象其物宜是故谓之象如乾卦三连以象天纯阳坤卦六段象地纯阴亦如丹青图画肖物形容故唐太宗圣教序云二仪有象显覆载以含生又世俗说天圆地方则知天地皆有形象也今世教所谈至大者不过天地而已而人畜万物皆在天地之中故其所论不出天地之外故云所说万物不论象外庄子云六合之外圣人存而不论则知天地之外孔老非实不知但以世人智浅未足与议论语云夫子之言性与天道不可得而闻也况象外乎。
　　△五释通妨难二初正释通妨难。
　　虽指大道为本而不备明顺逆起灭染净因缘。
　　恐有问言彼宗亦说大道元气等生成万物大道元气即是身本那言不究故今释云虽指大道(云云)论文略举且言大道实兼元气天命父母等也然元气父母等但是生身之具而非即是身本譬如孩穉见母笼甑取饼啖之便知是饼笼甑所成后来索饼即指笼甑岂知笼甑但是成饼之具岂是饼之所本哉今元气天地等笼甑之谓也执为身本孩穉之见而已而不备明下正显所迷顺逆起灭者谓内教所说十二因缘迷则从无明起行展转乃至有生老死即顺生死起动而成流转也悟则从生死逆观乃至无明遂起智断无明由明明灭故行灭乃至生老死灭即证圣果此明逆生死而还灭也此十二支通大小乘义门繁广非略可尽言染净因缘者有二一约小乘其说又二一者如前十二有支由无明缘行乃至生缘老死是染因缘由无明灭行灭乃至老死灭是净因缘二者约苦集灭道四谛谓苦集是世间因果灭道是出世间因果由造集谛因感苦谛果名染因缘由厌苦故起道谛智断彼集因苦果不生证灭谛理名净因缘故净名云从痴有爱则我病生众生病愈我病亦愈二约大乘亦二一约法相宗谓藏识法尔包摄三乘及三性名言种子而一切众生有无不同若有三乘种子者遇缘熏习修行断障当得三乘圣果名净因缘(此且三乘总说应别明之)若无三乘种子但有有漏三性等种即造三种业(福非福不动)三界流转名染因缘二约法性宗真妄和合成黎耶识若迷之时染法有力净法无力向缘下转沉沦三界名染因缘悟时净法有力染法无力背缘上转成四圣位名净因缘广如下引此等法义外教岂知况能备明。
　　△后约人显宗。
　　故习者不知是权执之为了。
　　孔老所说但是权宜不执则为入道之缘固执则为障道之损圭峰云儒资戒律道助禅那此其缘也入难之中世智辨聪反成为难此其损也宜自择焉。
　　△二就彼诘难二初总标。
　　今略举而诘之。
　　△后别难有四初难道生二初牒彼所立。
　　所言万物皆从大道而生者。
　　此唯老氏所执诘者问也假立宾主难疑答问论之式也所言万物至而生者此句牒彼所立下皆准知。
　　△后正申难二初道常物亦应常难二初按定。
　　大道即是生死贤愚之本吉凶祸福之基。
　　彼以长生久视为道故作此难之初二句按定基谓基址亦曰镃基尔雅云基初也。
　　△后正难。
　　基本既其常存则祸乱凶愚不可除也福庆贤善不可益也。
　　道既是常物亦应常如世子孙还类父母则祸乱应常祸乱非人力可以剪除福庆应常福庆非积善可能增益故李思慎云老以生与死命也悉是道之所为圣与不肖性也但是天之所与天与不可逃道为不可捍知天道之不可逃捍者则能安处长生守金性情(云云)。
　　△后反质破。
　　何用老庄之教耶。
　　恐云设如祸福不可增损复有何过故今难云如此则孔老设教遂成无用良以圣人见善有益可以致福故劝令为善见恶有损可以致祸故教令远恶则知吉凶祸福由我致之既道使然於我何预勉之修善曾何所图。
　　△二祸福倒置非尊难。
　　又道育虎狼胎桀纣夭颜冉祸夷齐何名尊乎。
　　育谓鞠育胎谓含孕互举为文虎狼害人之兽岂道畜之而使害人桀纣暴虐之君岂道孕之而使虐民必曰道生道何不道桀者有夏十七世君名履癸谥法云贼虐多杀曰桀刘恕通鉴外纪云桀为无道暴戾顽很贪虐荒淫残伤百姓天下颤怨伊尹佐汤伐之桀战不胜奔於三朡之国汤又伐之放於南巢而死纣者殷三十世君帝乙之子名受谥法云残义害善曰纣外纪云智足以拒谏言足以饰非因宠妲己作酒池肉林为长夜之饮用炮烙之刑剖比干囚箕子周武王举兵伐之纣不胜遂自焚而死夭短折也颜即颜回字子渊冉即冉耕字伯牛皆孔子弟子四科中德行科也论语云贤哉回也不迁怒不贰过不幸短命死矣又伯牛有疾子问之自牖执其手曰亡之命矣夫斯人也而有斯疾也(云云)先儒谓伯牛有恶疾将死夫子叹之夫以二子之贤而不享年故曰夭颜冉祸谓凶祸夷齐谓伯夷叔齐先儒云孤竹君之二子也父丧兄弟让国不绍武王伐纣二子谏之不从耻食周粟饿死於首阳山下以夷齐之贤而致饿死故云祸也若云万物皆是道之所为者道乃富愚夫而祸贤士何足敬哉且世有好贤恶不肖人必谓之君子妬贤嫉能人必谓之小人君子也人皆敬之小人也人皆鄙之道经云万物莫不尊道而贵德使道之所为诚如前说则不足敬也故曰何名尊乎。
　　△二难自然二初牒彼立义。
　　又言万物皆是自然生化非因缘者。
　　亦道教所执儒宗亦执天为自然若内教说一切万法从因缘生谓亲能发起为因疎能助起为缘然一切万法不出内外外者如草木等从种子生名曰亲因水土人时名曰疏缘内则人畜等从业惑生名曰亲因父母二气名曰疏缘若委细说具如下文今对外宗且略叙又谓彼儒道既执自然则不推因缘故庄子云不知所以然而然名曰自然又云鹤不日浴而白乌不日黔而黑言皆自然也儒宗执者如司马君实无为赞云治身以正保躬以静进退有道得失有命守道在己功成则天天复何为莫非自然。
　　△后正申难二初自然即应无端难。
　　则一切无因缘处悉应生化谓石应生草草应生人人生畜等。
　　谓既不待因缘则石非草等因缘应能生草草生人人生畜等以皆非缘故论略举以例其余故置等言即等一切非缘之事如火应生草木木生鱼鸟凡是一切不应生处皆能生也正取人不待父母缘忽自生人等如西方无因外道亦作此计瑜伽第七云何因缘故彼诸外道起如是见立如是论答谓见世间无有因缘或时歘尔大风卒起於一时间寂然止息或时忽尔暴河弥漫於一时间顿即枯竭或时郁尔花木敷荣於一时间飒然衰悴由如是故起无因见立无因论清凉云与此方儒老所计颇同又涅盘经中衲衣梵志求佛论议佛问云汝宗何故知非因缘彼云我见牛生便能[口*束]乳龟生便能入水知非因缘佛言若言[口*束]乳非因缘者俱非因缘何不[口*束]角若言入水非因缘者俱非因缘何不入火梵志辞屈投佛出家。
　　△后自然不应缘习难二初正难二初总约情非。
　　又应生无前后起无早晚。
　　△后别约有情。
　　神仙不藉丹药太平不藉贤良仁义不藉教习。
　　前后早晚约时时乃疎缘中一事通内及外如春兰秋菊社燕宾鸿等各因其时人须十月方乃诞生非自然也神仙已下别约有情神仙要须宿禀寡欲之资炼药服气为缘方能长生不老天下太平必藉忠臣良士武以定乱文以经世君臣相济然后民安国泰时和俗淳人有才德之美皆资训诲之力习与性成未有不学而自成者孟东野诗云击石方有火不击元无烟人学始知道不学非自然信矣刘子云心受典诰而五性通焉故知仁义必由教习执自然者不亦乖乎。
　　△后结责。
　　老庄周孔何用立教为轨则乎。
　　外应问曰设依我宗自然而成不藉教习复有何过答便有圣人立教无益之过既贤者自然而贤不由教习愚者自然而愚教亦无益圣人立教便成无用轨谓车辙则谓法则如世行车必遵轨辙为法则也然老氏上士下士之说孔圣上智下愚之论在吾教中盖宿习力故谓多生熏习纯熟今得为人诸识聪利人一己百闻道勤行孔老於此谓之生知上智上士故白乐天生而识字世呼为三生人若宿世从异中中来未曾熏习或因秘吝不肯教人今得人身诸情暗钝倥侗颛蒙诲而不学闻道大笑孔老於此呼为下愚其中人者昔虽曾熏然未纯熟故於今世学之则成不学则殆由此观之虽愚钝之资苟能自勉於学纵未偕於上达亦自胜於不学者矣况中人乎圣人知学问有益可以革愚成智故垂典诰以为轨则斯则因缘之理明矣而曰自然未敢闻命。
　　△三难元气二初牒彼所立。
　　又言皆从元气而生成者。
　　此儒道皆执。
　　△后正申难三初气变不应缘习难二初正难。
　　则歘生之神未曾习虑岂得婴孩便能爱恶骄恣焉。
　　歘暴起也言歘然而生也神谓人之精神言初生之子八识虽具七情未彰良由创与境逢未知染着若渐长大惯习力故爱恶滋彰所谓习以性成非由元气使之然也论云岂得反质之辞言婴孩者小儿之称女曰婴男曰孩爱谓染着恶谓憎嫌骄谓矜傲恣谓纵肆皆言情也。
　　△后蹑迹转难二初牒彼救词。
　　若言歘有自然便能随念爱恶等者。
　　恐有救言且如孩子初生便能餐乳不得则啼岂待习虑故曰自然便能随念爱恶。
　　△后正难。
　　则五德六艺悉能随念而解何待因缘学习而成。
　　若尔五德六艺亦应自解不待习虑何故不尔言五德者即仁等五常或父义母慈兄友弟恭子孝六艺谓礼乐射御书数然人生便知饮乳啼号者无始以来惯习力故与心俱生如前牛不[口*束]角龟不入火皆因缘也岂是元气使之然也。
　　△二气灭应无鬼神难三初申难二初按定。
　　又若生是禀气而歘有死是气散而歘无。
　　△后正难。
　　则谁为鬼神乎。
　　儒者皆执气聚为生气散为死故今难云若尔气散断灭应无鬼神盖鬼神之说儒宗许有故彼所知以难之然依儒典训神者伸也鬼者归也阳魂曰神阴魄曰鬼然论语云子不语怪力乱神者盖以鬼神理幽常人智浅故但令敬而远之恐生惑着然岂谓之无鬼神乎易曰精气为物游魂为变故知鬼神情状谓百骸四体男女构精之所成故曰精气为物彼云游魂为变者即如佛教所说心识由无质碍任运能往故曰游魂意谓游魂与精气合而为人精气有灭而游魂不灭故为鬼神若内教说三品九类之中有福德者为神无福德者为鬼胜劣虽异皆鬼趣摄。
　　△二引事证成二初举知宿命证非禀气。
　　且世有鉴达前生追忆往事则知生前相续非禀气而歘有。
　　言鉴达前生事等者如羊祜之识金环(晋羊祜字叔子幼年尝牵乳母至李宅门外祜树穴中得金环一枚谓乳母曰此吾先世为李家子戏所藏也吾年七岁堕井而死事出本传)崔咸之征墨志(唐崔咸父锐为泽潞节度使李抱真从事有客卢老者自言学道於隋朝云际寺李先生每往来泽潞锐常善待之终谓锐曰吾当与君家作子以口傍墨痣为验及生咸果如其言出本传)房管剖松下之书(唐房管字次律开元中宰桐庐尝与道士刑和璞过夏口入一废寺坐古松下和璞使人凿地得瓮中所藏娄思德与永禅师书笑谓管曰颇忆此耶管帐然悟前世之为永禅师也出明皇杂录东坡有诗云殷勤古松下为剖瓮中书)唐绍刺灯前之犬(唐绍者开元中为给事中尝与对门中郎李邈善每厚待之妻尝谏曰勿友非类绍曰非尔所知后因骊山讲武绍摄礼部尚书玄宗援桴击鼓时未三合张说遽令绍奏举神武赫怒拽兵部尚书郭元振坐於纛下欲斩之张说跪奏元振有社稷之功免死乃斩绍先一日绍谓妻曰吾前生为杜氏女适霸陵王氏子十七岁常灯下运针昏睡犬入房触油污衣心怒遂以剪刀刺犬剪一股折而犬犹活复换一股犬方毙吾十九而亡犬者今李貌是也明日行刑必貌翌日果如所言初一刀头未落再换一刀头方落出李吉甫异闻记)圆观峡中之旧约(唐李证之子原老与道人圆观友善相约自峡入蜀路逢女子浣纱观谓原曰此吾寄托之所也盖业缘不可逃明年某日君自蜀还可相临以一笑为信又云吾已三生作比丘云云已而观果死明年原如期至女子家则儿生三日已原使抱临明檐儿果一笑却后十二年原至孤山月下闻扣牛角而歌者曰三生石上旧精魂赏月吟风不要论惭愧情人远相访此身虽异性常存依夜话引)东坡陕右之梦游(苏子由谪南安与云庵及聪禅师交游一夕云庵梦同子由聪公出城迓五祖戒禅师明日以语子由语未卒聪公至具言所梦与云庵同三人方谈笑间忽东坡书至曰已抵奉新旦夕可相见三人大喜共出城二十里至建安寺而东坡亦至因举梦语坡坡曰轼年七八岁时尝梦身为僧往来陕右又先母方孕时梦一僧托宿颀然眇一目云庵惊曰戒公陕右人后失一目暮年弃五祖来游南安终于大愚逆数五十年而坡时四十九矣出冷斋夜话)卢女忆贩羊之宿冤(昔长安城南卢叔伦家女子桑间逢僧乞食问得食处女曰村东二里王家饭僧遂徃果得斋王氏问僧所从僧以实告既而王氏翁媪俱至女家女闭户不出问女母曰我家设斋人无知者女何知耶女自房出呼曰某年月日贩羊胡父子何在翁媪惊趋出母问女曰汝适何故女曰我前世为夏州贩羊客姓胡宿其家彼杀我父子羊尽为所有我后於其家作子十五得病二十而终医药之资已过所劫犹每岁与我作斋虽然命债尚须偿也出逸史)西山决弒亲之疑狱(宋理宗初真西山帅长沙日市民程二者有子年二十谋弒厥父密语其友恐事泄相涉遂首於官即呼其子问之子不讳及问其父并邻人皆不知所以问其子谋弒父故亦无可言者真察其事暗昧乃齐沐请祷一夕梦人报曰但问其父二十年前曾作何事即知之矣翌日真私问其父曰此事我已知汝但勿讳汝二十年前曾作何事父曰二十年前有沩山行者将钱一千缗欲买度牒中夜杀行者瘗於厨下以其钱营产业焉真复私问其子吾欲释汝欲以钱一千缗惠汝从汝所之汝若得钱当何所作子曰诚如所言当买度牒入沩山出家真知行者之怨遂籍其父产业计一千缗以付其子将其父配五百里外出江湖纪闻)若此之类今古实多以此验知舍身受身自类相续非禀气也。
　　△二举鬼有知证非断灭三初唯约理量破。
　　又验鬼神灵知不断则知死后非气散而歘无。
　　泛言鬼神者多是古圣先贤忠臣义士功流后世泽被斯民正直无私英灵不昧或镇山川社稷或司福善祸淫国旌祀典之荣民遂祷祈之应者谓之正神其有木怪山精强魂厉鬼或乘人之衰耗或附物以传通恐惧闾阎邀求祭祷者谓之淫祀正邪虽异皆俱灵知若谓死而气散则其神者为谁故东坡文集中多载鬼仙诗词良可证矣。
　　△二引教及事破二初引教破。
　　故祭祀求祷典籍有文。
　　言典籍有文者引教破如尚书金縢篇谓武王有疾周公作册书祷于大王王季文王请以身代文云维尔元孙某遘厉虐疾(遘者遇也言遇此暴病也)若尔三王(谓大王王季文王是也)是有丕子之责于天(言三王奉上天欲责武王之罪)以旦代某之身云云公归乃纳册于金縢之匮中翌日乃瘳(既祷卜之重吉次口武王果愈)又如礼记祭法祭义祭统礼运皆言祭祷之事又蔡氏月令云九月中气日在氐命有司合秩刍以养牺生以供皇天上帝名山大川四方之神以祭宗庙社稷之灵为民祈福等皆其文也。
　　△后引事破。
　　况死而苏者说幽途事或死后感动妻子雠报怨恩今古皆有耶。
　　说幽途事多关释典恐彼儒者尚未信之今引儒者一说证之宋吏部侍郎葛立方字常之所撰韵语阳秋云欧阳永叔素不信释氏之说既登二府一日被病亟梦至一所见十人冠冕环坐一人云参政安得至此宜速反舍公出门数步复往问曰公等岂非释氏所谓十王者乎曰然因问世人饭僧造经为亡追福果有益乎答曰安得无益既寤病良已又如崔子玉之掌冥府事韩擒虎之为阎罗王虞太博之为更生佛席相公之为皮场神皆幽途事之证言感动妻子雠报怨恩者如左传宣公十五年晋大夫魏颗其父武子有爱妾武子疾谓颗曰当嫁之既疾笃乃令殉葬武子死颗嫁之亲族难之颗曰吾从治命(治谓疾未甚时甚则心狂语乱)后颗与秦将杜回战于辅氏见老人结草以御杜回踬而颠获之(杜回坠马颗生擒得)夜梦老人曰余余而所嫁妇人之父也尔用先人治命余以是报又成公十年晋景公疾梦大厉(大鬼也)被发及地搏膺而踊曰杀余孙不义余得请於帝矣六月丙午公薨(前二年晋景公以无罪杀臣赵同赵括言帝者即冥府十王也以事关幽途故)又江湖纪闻载南宋卫州人郑朝议从子某幼旷达能文娶会稽陆氏女亦姿媚明爽伉俪情至郑生尝语陆氏曰万一不幸汝无再醮汝若先丧我亦如之陆氏曰要当齐眉何不祥如是相处十年生二男一女及郑生疾且死方释服陆氏尽携其资适苏州曾公曹成婚方七日曾生奉漕檄考试他郡行信宿陆氏晚步厅屏间有急足呼於庭曰郑官人有书命婢取之视外题但有示陆氏三字笔札宛然前夫手泽也视急足已不见启缄读之其辞曰十年结发夫妻一生祭祀之主朝连暮以同欢俸有余而共聚忽大幻而长往慕何人而轻许遗弃我之田畴移资财而别户不恤我之有子不念我之有父义不足为人之妇慈不足为人之母吾以诉诸上苍行理对乎幽府陆氏叹恨三日而亡其书朝议男甸者得之。
　　△三蹑迹通妨二初设难。
　　外难曰若人死为鬼则古来之鬼填塞巷路合有见者如何不尔。
　　外人闻说人死为鬼则谓人人死已尽皆为鬼不知有六道轮回转受后身故作此难言合有见者如何不尔者论中假作不信有鬼之问故且如是其实见鬼之事古今有之不能具引。
　　△后通释。
　　答曰人死六道不必皆为鬼鬼死复为人等岂古来积鬼常存耶。
　　言人死六道者谓或有生天或还为人或作禽畜或堕地狱前言鬼者但一趣耳言鬼复为人者谓鬼业尽已或复为人或转余趣岂古来下讥其胶柱如梁高僧传说后汉建和间沙门安世高舟行至洪亭湖泊舟岸上有湖神祠焉神降曰舟中沙门吾神宿世道伴为我请之安至祠中神泣诉曰吾与师曾为道友以嗔心故堕此趣中幸相悯救师请现本身神曰本身丑恶恐相惊骇安曰无虑忽有大蟒出於床后引首向安安抚之以天竺语说法化导蟒泣谢曰幸闻教化今脱苦矣以绢千疋黄白之资付安令作功德安为建寺於豫章(夜话云今洪州大安寺是)已而见后山有大蟒死於草泽中自是庙不复灵此鬼趣转生之例也今俗子无识谓佛菩萨同鬼神者吁可悲哉。
　　△三禀气不应有知难二初正难。
　　且天地之气本无知也人禀无知之气安得歘起而有知乎。
　　谓气无分别岂人得之而有分别乎若人因禀气而有分别则草木等亦应有分别以所禀同故论亦应言且天地之气本无贤愚贵贱之异岂人同禀之而有贤愚贵贱之异乎而儒者皆执禀气谓禀淳和之气则为圣为贤禀浑浊之气则为愚为不肖孰不知天地之气本无差别自吾人宿习之不同尔其犹管钥之音随窍发异故有清浊高下之殊而吹者之气曷尝异哉若谓吹者之气有异则何藉竹管之殊窍乎又李白桃红姚黄魏紫无乃春风之各异乎何不辩其物性而责於气耶。
　　△后举例难。
　　草木亦皆禀气何不知乎。
　　亦应云禽兽亦皆禀气何飞走之不同盖天地之气犹炉冶甑爨之谓但能成物非物所本故炉冶虽能范金不能变铜铁为良猨甑爨虽能熟食不能变糠秕为珍馐天地之气虽能成物不能使草木为人庸愚作圣良以草木各有根人畜各有本故也。
　　△四难天命二初牒彼立义。
　　又言贫富贵贱贤愚善恶吉凶祸福皆由天命者。
　　此多儒者所执先儒解云命犹令也彼宗但以清气上升至高无上曰天文中先牒义。
　　△后正难三初祸福多少不平难二初申难。
　　则天之赋命奚有贫多富少贱多贵少乃至祸多福少。
　　谓天道至公至平无偏无党何故而有贫富贵贱贤愚祸福多少之异又复於中贫贱祸夭者多富贵寿康者少世途目击岂不然哉奚者何也。
　　△后结难。
　　苟多少之分在天天何不平乎。
　　天实尔者则公平安在。
　　△二祸福倒置非理难二初正诘。
　　况有无行而贵守行而贱无德而富有德而贫逆吉义凶仁夭暴寿乃至有道者丧无道者兴。
　　无行而贵如桀纣为君守行而贱如仲尼无位无德而富如景公有马千驷何曾日食万钱有德而贫如原宪黔娄之类逆吉义凶者如奸邪得志忠良遇害之类仁夭暴寿如颜冉短折盗跖永年云有道无道者如世善人动辄坎轲强梁贪暴触事利宜自古迄今此事屡有世俗每谓天不平或云天不开眼故邓攸无子人谓天不道斯之谓也。
　　△后辨违三初牒彼所宗。
　　既皆由天。
　　△次蹑迹正难。
　　天乃兴不道而丧有道。
　　△后显过。
　　何有福善益谦之赏祸淫害盈之罚焉。
　　上句即彼所宗天乃下蹑迹正难文中且举兴不道丧有道一句意该前文无行而贵等何有下显过即显彼宗执天命者自违其教耳谓书云天道福善祸淫言下民之善恶天实司其祸福之柄作善者降之以福作恶者降之以祸淫过也此与伊训云作善降之百祥作不善降之百殃洪范享用五福威用六极意同易谦卦云天道亏盈而益谦地道变盈而流谦鬼神害盈而福谦论中参用书易之文故云尔也又坤卦云积善之家必有余庆积不善之家必有余殃意亦同此大抵皆谓天道昭然祸福不忒今见无道兴而有道丧则似书易之说无验何则且如忠良遇害则福善益谦之赏全乖奸邪得志则祸淫害盈之罚相反按其文而考其实全成龃龉故云何有良以不推业理但执天命故祸福有时而倒置也。
　　△三立教归罪不当难二初按定。
　　又既祸乱反逆皆由天命。
　　△后正难。
　　则圣人设教责人不责天罪物不罪命是不当也。
　　先按定谓世人见说古今治乱等事莫不皆谓天数今难之曰若由天者经书所说只合责天如何但责人耶如桀纣幽厉诗书所讥乱臣贼子春秋所贬曾何不云天命乎其由狼虎伤人麋鹿受殃故曰不当。
　　△三结责非理。
　　然则诗刺乱政书赞王道礼称安上乐号移风岂是奉上天之意顺造化之心乎。
　　若由天命则诗书礼乐惩恶劝善使人远祸就福以承天休者则成空言尔何则祸福由天不在人为天乃自然之理不容增损故也言诗刺乱政者刺讥讽也乱政如人伦废坏风俗浇漓之类然诗有国风雅颂其风雅中有善则美有恶则刺今举一端但言刺尔尚书有典谟训诰誓命之异皆明二帝三王治世化民之道故曰书赞王道赞者明也扬也孝经云安上治民莫善於礼移风易俗莫善於乐谓礼别尊卑使君臣父子各正其位而不敢僭越故曰安上乐音歌咏风俗美恶故能移薄俗以就淳风故曰移风皆所以规人心於善导格皇天之休庆也书曰惠迪吉从逆凶惟影响惠者顺也迪者进也言以顺而进则合於天道故为吉苟逆於天心则为凶故云奉上天(云云)而论云岂是者反破之词也世人不知感召之端实由乎我一向归之天命不但违佛教因缘之说亦失周孔诗书礼乐之本意故云岂是言造化者天之异名亦曰造物谓能造作变化万物也然前书易等语皆明作善得善作恶得恶此则因果之理明矣而但就一世为论未推宿习故影响之报或时相反况执天命转见乖张至下会通方能尽理。
　　△三结成未了。
　　是知专此教者未能原人。

　　华严原人论解卷上
　　华严原人论解卷中

　　　　长安大开元寺讲经论沙门圆觉述
　　△第二释第二斥偏浅分三初标牒章门。
　　二斥偏浅(习佛不了义经者)。
　　偏浅之义如下文自释。
　　△二标列五教二初标。
　　佛教自浅之深略有五等。
　　△后列。
　　一人天教二小乘教三大乘法相教四大乘破相教(上四在此篇中)五一乘显性教(在第三篇中)。
　　此五种教圭峰约义分判由所被机有五乘之异故能被教有此五种言五乘者一人天乘二声闻乘三缘觉乘四菩萨乘五佛乘(此依华严二地及圆觉弥勒章意从所求法以立乘名耳)今合声闻缘觉而开菩萨故立此五若依法相宗说五种种性者一声闻乘性二缘觉乘性三菩萨乘性四不定乘性五者无性就不定中复有四类一声闻菩萨性二缘觉菩萨性三声闻缘觉性四声闻缘觉菩萨性其无性者谓总无前三乘种性今人天教收彼无性小乘教收彼声闻缘觉二性后三教收彼菩萨性其不定性中间三教摄之若依贤首五教者一小乘教同此第二二大乘始教当此三四三终教四顿教五圆教当此第五良以贤首后三皆约一乘故圭峰合之贤首约同教别教历位无位开成三异而彼始教双收西域空相二宗以俱未尽大乘法理故合为初(初即始也)圭峰依西域仍为二或开或合各有攸当不可一准万松老师於此论中立九对十八重总该贤首圭峰二种五教之义一苦乐对(以三途对人天)二人天对(以人对天)三定散对(欲界为散上二为定)四色空对(以四禅对四空)五凡圣对(前四皆凡后三乘圣)六大小对(声闻缘觉小始教去皆大)七始终对(法相为始法性为终)八顿渐对(始终历位顿教不立)九偏圆对(贤首前四皆偏华严独为圆教)是则於贤首小教中曲开前五对收此论义可谓辞简而理尽矣。
　　△三正释自四初人天教二小乘教三大乘法相教四大乘破相教初中复四今初牒名。
　　一人天教者。
　　△二叙彼立义三初总明大意。
　　佛为初心人旦说三世业报善恶因果。
　　初心人者所被机也对后三乘故曰初心一向方便故云且说三世业报者谓过去造业今世受报今世造业来世受报故曰三世业即能招之因报即所招之果然业与报皆通善恶故曰善恶因果如下广明。
　　△二别叙二初叙恶因果。
　　谓造上品十恶死堕地狱中品饿鬼下品畜生。
　　言十恶者谓身三杀盗淫语四妄言两舌恶口绮语意三贪嗔邪见言上品者泛说善恶皆有三品三位明之一约境且如杀生杀人为上杀畜为中蚊蚋为下不杀反此谓不杀人为上不杀蚊蚋为下二约心不论善恶但猛利心作为上泛尔心作为下庸庸为中三约时若善若恶但三时无悔为上二时无悔为中一时为下言地狱等者梵云捺洛迦此云苦器即众生受苦之器也今言地狱约义立名有云地者底也狱者局也地下有狱故名地狱总有四类谓八热八寒近边孤独言八热者一曰等活谓刀剑锉斩成千万段以叉拨聚唱言活活彼即便活活已复斩斩已复活故曰等活以四王天寿五百年为一日一夜如是积数至五百岁二曰众合众山四合碎罪人身犹如微尘以忉利天寿一千年为一日一夜积此岁月寿一千岁三曰黑绳如世解木绳抨锯解以夜摩天二千年寿为一日一夜寿二千岁四曰号叫以兜率天寿四千年为一昼夜寿四千岁五大号叫以化乐天八千年寿为一昼夜寿八千岁六曰炎热以他化天一万六千年寿为一昼夜寿一万六千岁七曰极炎热寿半中劫谓从人寿八万四千岁等百年减一岁减至十岁名半中劫为此狱寿八曰阿鼻此云无间有五义故立无间名一者作业无间约治罚说二者受报无间约果报说三者受苦无间约楚痛说四者寿命无间无中夭故五者身量无间谓众生自业各各自见身满狱中间无空处故曰无间此狱寿命一增减劫言八寒者正云遏部昙此翻为疱寒苦触身如疮疱故二曰疱裂身冻裂故(此二皆约苦相立名)三蝎螫沾四虎虎几五吓吓几(此三约受苦声立名)六青莲华七红莲华八大红莲华(寒苦触身变如是色)然此八寒寿量二说不同依俱舍说比前更长若准瑜伽说八寒寿量较於八热次第减半如按部陀减於等活之半乃至大红莲华较阿鼻亦尔依此则是八寒轻於八热也三近边狱者八热四门各有四狱一曰煻煨沸灰齐膝下足焦烂举足如故二曰尸粪粪泥齐膝中有毒虫下足食尽举足还复三曰锋刃刀剑等刃布为道路履则割伤四曰灰河沸热灰汁或煮或煎皮肉溃烂四孤独狱者处所不定或山间树下旷野城隍等处依瑜伽说近边孤独寿命不定随业长短言饿鬼者谓长受饥饿故曰饿鬼轻重不同凡有九类以人间二十日为一日一夜彼还以三十日为一月十二月为一年寿五百岁上依俱舍有云鬼趣寿命不定极长者七万岁言畜生者畜者养也人所畜养如牛马犬豕之类此名则局或云傍生傍行而生通一切飞走之类此名则宽别而言之羽毛鳞介蠢蠕飞潜其类繁广於中最福德者如龙及金翅皆通四生然畜趣寿命长短不定极长者寿一中劫广如别章(此依圭峰行愿章引)今言中品饿鬼下品畜生者圭峰依杂集等论故作此配若依华严二地则以畜生为中饿鬼为下清凉引正法念处经会云然此三途各有边正正者为重边者为轻正鬼望边畜则鬼重畜轻正畜望边鬼则畜重鬼轻。
　　△后明善因果三初人乘。
　　故佛且类世五常之教(天竺世教仪式虽殊惩恶劝善无别亦不离仁义等五而有德行可修例如此国敛手而举土蕃散手而垂皆为礼也)令持五戒(不杀是仁不盗是义不邪淫是礼不妄语是信不饮啖酒肉神气清洁益於智也)得免三途生人道中。
　　△次天乘。
　　修上品十善及施戒等生六欲天修四禅八定生色界无色界天(题中不标天鬼地狱者界地不同见闻不及凡俗尚不知末况肯穷本故对俗教且标原人今叙佛经理宜具列)。
　　△后结门。
　　故名人天教也(然业有三种一恶二善三不动报有三时现报生报后报)。
　　五戒十善四禅八定等是善因人天等是善果於中分二初人乘言且类者即比类世谓世俗通西域此方不但周孔说五常也言五常者谓仁义礼智信是人之所常行造次颠沛不容离故(注中别会两方世教以显大同亦潜通妨难恐人疑云佛出天竺彼国世教仪式或殊那言类此五常即应是佛教仿效孔老作是附会故为此通云云又龙树释摩诃衍论引道品经此方所无立四法藏一补特伽罗藏经云佛子谛听为汝解说仁藏义藏礼藏智藏信藏并声闻藏及菩萨藏大觉法藏所以者何一切行者渐次转胜次第之法故○言天竺者[葸-十+夕]岭之西有五天竺谓成劫之时光音天人下生於此故受天名梵云印土或云身毒讹略云竺言世教者谓国王治世之教也西域有佛法处依佛法治国如金光明有王法正论品又轮王以十善化世遵古佛遗教也言仪式虽殊者如正朔衣冠之类随方或殊言惩恶劝善无别者谓与此方大同言亦不离仁等者德行虽多举其大纲不出此五於斯可见天下之理至当归一圣人之心若合符节非周孔特为斯民而创式也亦非如来仿效此方而设教也例如已下举土蕃与中国礼异以况天竺与震旦亦然略举礼之一端以例仁义之四是知诸国礼乐互有不同当论其心勿责其事或者封於一隅互相诮讶岂通论哉)。
　　令持五戒者若翻前十恶此合云十善故华严二地中说十善通五乘谓下品人因中品天因上品三乘因上上品佛因而佛於律仪中又制近事五戒亦通五乘故知五戒十善大同小异开合随宜其犹大乘六度十度耳(注不杀是仁者下注家以五戒会五常以义同故明教大师云一曰不杀谓当爱生不可以己辄暴一物不止不食其肉也孟子云杀一无罪非仁也故以不杀为仁二不盗者谓不义不取不止攘他物也孟子云非其有而取之非义也三曰不淫谓不乱非其匹偶也而礼别尊[(白-日+田)/廾]故同不淫四不妄语者谓不以言欺人而信者言无反覆故同不妄五不饮啖者由饮啖故心神浊乱情虑痴狂害於智也故不饮啖智思清洁也然於余说但云不饮圭峰加不啖肉当有所据或方劝人以为止杀之渐也释此五戒全依明教然此五戒依律仪中复有支持具阙之异五皆能持名为支具或但能持四三二等名为支阙尽形寿持名为持具或但能持十年五年下至一日名为持阙支时相望应有四句具阙之义由此有一分少分多分满分优婆塞夷梵云优婆塞此云近事男夷女声也於此五中不杀阙故虽得人身多病短命不盗阙故资财乏少不淫阙故无好眷属不妄阙故言无人受不饮阙故诸情暗钝又此五中前四是性戒谓杀盗等体性是罪故曰性戒饮酒一戒是名遮戒由饮酒乱性犯前四故故佛制此以防前四故曰遮戒)。
　　言得免三途者所离恶也生人道者所感果也然五戒十善皆依师受三归言下得此戒体或先受三归后受五戒十戒未有不归三宝而得戒者由归佛故不堕地狱归法故不堕饿鬼归僧故不堕傍生今言得免三途盖三归之力也以受五戒必先三归故略不言。
　　修上品十善者此有二意一者对前五戒为下故曰上品上品即十善也二者影略以明人中十善为下(前不言者含五戒中)故以天中为上品上品之十善拣下品故又於天中十善是总施等为别谓修十善与散心俱兼行施等生六欲天与定心俱生上二界言十善者杀盗淫妄与五戒同五不绮语谓不饰非言六不两舌谓语不背面七不恶口言必善顺八不贪爱谓心常知足於有有具不生染着九不瞋恚谓不以忿恨宿於心十不邪见谓心见正直无诳无谄此后六戒诸教标列或小异同皆不相违又有一经中合语四为三谓不诽谤不欺诳不妄语加不饮酒食肉为四华严於语四中妄言两舌恶口绮语为次此约重轻为先后也嵩公辅教编列意三为嫉恚痴(故前释贪别依唯识)璎珞梵网唯局大乘故此不会然其意三得为业道者清凉大疏依瑜伽释云贪若未决但名烦恼决即名业嗔痴亦然故意三中要具五缘方成业道言五缘者一事(泛言他物他所摄故)二体(所贪物体即金银财宝等)三差别於中有三一不求(始欲名求即他物想)二不愿(希得属己即是乐欲)三不贪(终起夺想为贪)於差别中前二方便后一究竟并前事体即是五缘於此五中若阙究竟但名烦恼善恶相反成业例然。
　　言及施戒者谓持十善时又广行惠施故感欲天衣食自然宫殿随身眷属围绕如是果报由布施故天人寿长由持戒故然前云十善此又云戒者此或是近住戒或出家戒等如报恩经中说有一日一夜持近住戒或沙弥戒比丘戒等故别言之而言等者即等取忍进定或余善法谓供养三宝孝顺父母修八福田等但十善为正因余皆助因而是有漏心修故不免轮回非如菩萨通无漏者言生六欲天等者泛言天者俱舍云光洁自在神用得名总为三界别为二十八天谓欲界六天色界一十八天无色界四天言欲界者谓饮食睡眠男女情爱故名欲界言六天者一曰四王天寿五百岁以人间五十年为一昼夜阴阳如人世二忉利天此云三十三寿一千岁以人间百年为一昼夜以相抱为阴阳三炎摩天此云时分以莲华开合为昼夜故曰时分寿二千岁以人间二百年为一昼夜以身相近为阴阳四兜率天此云知足於所受乐常知足故居处倍前寿四千岁以人间四百年为一昼夜以执手为阴阳五化乐天谓随心意乐自化乐具还自受用故寿八千岁以人间八百年为一昼夜以相熟视为阴阳六他化自在天谓他化乐具自得受用故寿一万六千岁以人间一千六百年为一昼夜以暂瞬目为阴阳自此已还名为欲界。
　　言修四禅八定者梵语禅那此云静虑法苑章云静者性离嚣尘沉浮等障虑者专心一志筹度境门然诸无色定有静无虑纯定心故欲界等持有虑无静多散动故唯色界中静虑均平故得此名言四禅者一有寻有伺静虑寻伺亦名觉观对治欲界恶不善法故然寻约粗相伺约细相二无寻无伺静虑离前初禅觉观之心生欢喜故三离喜静虑离前二禅喜心忧喜双忘住於乐受故四离喜乐静虑离前三禅喜乐苦乐双忘故言八定者四禅之后加无色四空定谓一者空无边处定前色界中所有色想今皆超越住无边空处故二色无边处定前色与空皆不离识今皆超越唯住无边识故三无所有处定前有识可住今识亦不可得若心若境皆无所有故四非想非非想处定前能离心识之想今亦无故此与四禅俱名定者以四禅中有一分定义故得定名言生色无色界者由修四禅得生色界谓有五蕴色身故名色界言无色者谓无粗色蕴但有四蕴心及心所依定而住名无色界(注题中下通妨恐有难云此既具明五趣何故题中但标原人不言天等注先牒难界地不同下正答应云界趣不同或笔悞耳三途人天类趣各别欲色无色依地有殊言见闻不及者天堂地狱鬼趣孔老不谈俗眼不见故云尔也凡俗已下约所对机言尚不知末者且以天为本人畜为末者世人但知人畜草木依天所生不知人畜从自业招妄谓天生是不知末况能知彼天等果为何物纵若说者不过但云清气上升高明悠久无声无臭以为至极更不信有佛教所说能尽天地之实者故曰况肯穷本岂复能知空生大觉如海一沤者乎故对下结意此二句出立题意今叙下出此文意○故名一句结门可知注中然业有下辨业报差别业以造作为义然体有假实身语是假思是实体然思有三种谓审虑决定动发正取动发方成业道谓动身思是身之实发语思是语之实审决二思但是方便意业有无如法苑章辨注一恶者便前三品十恶是二善者即前五戒十善等是三不动业者即前四禅八定对欲界散动得不动名言报亦有三时等者报以酬因为义现报者现在作善作恶现身受报如服狼虎药立时见效此约极猛利心作业故得现报如瑠璃王诛灭释种生陷阿鼻法照和尚专念弥陀生归极乐更不历中有身也二生报者今生作业来生受报如今岁种麦来岁收刈三后报者今生作业隔生方受如负二人债强者先牵善轻恶重则先受恶报恶轻善重则先受善报则以后受者为后报也此约善恶间杂复由轻重分先后耳余经论说此三之外复有不定报对时料拣复有四句谓一时定报不定二报定时不定三时报俱定四时报俱不定等)。
　　△三总结。
　　据此教中业为身本。
　　业为身本者但知此身从业所招而更不推业从何来良由根钝未能穷究此如西方宿作论师所计彼见今世作善而现身受苦作恶受乐便作是思若由士夫现在所作即应颠倒当知由彼宿世业行是故今世作善能坏宿业宿业既尽即得涅盘等。
　　△三就彼诘难二初总诘造受。
　　今诘之曰既由造业受五道身未审谁人造业谁人受报。
　　彼应答云不过是我身心能造故。
　　△后蹑迹申难於中二初身心各别难於中又二初难身二初牒彼所立。
　　若是眼耳手足能造业者。
　　应再诘云汝言身心能造者且汝能造之身不过眼耳手足等而已若此(云云)者牒彼所立。
　　△后正设难。
　　初死之人眼耳手足宛然何不见闻造作。
　　宛然者谓分明之义此以现在例过去也由彼不了身等是假执为实能造故招此难。
　　△后难心二初总难二初按定。
　　若言心作。
　　△后正难。
　　何者是心。
　　因前难身彼辞理屈遂别执心故今诘云汝所言心何者是耶然佛教说心凡有四种一肉团心五藏中火也二缘虑心通八种识俱能缘虑自分境故三集起心唯赖耶识集诸种子起现行故四坚实心即如来藏性是也今人天机不知后三故招此难此与世俗言心大同。
　　△后别诘二初肉心二初正难。
　　若言肉心肉心有质系於身内如何速入眼耳辨外是非是非不知因何取舍。
　　言有质者以肉团心属色法故但是心等所依无实作用言如何速入眼耳等者然佛说第六意识有二义用一与五识俱行如眼缘色时意亦缘色分别皂白起殊胜解耳缘声等例亦如之二不与五俱名独头意如前五不缘境时内自思等今人天教不知缘外境者是意识作用执以为心故招此难。
　　△后结难。
　　且心与眼耳手足俱为质碍岂得内外相通运动应接同造业缘。
　　显肉团心无作用也如其有用肺等应然则诸已死应能缘虑。
　　△后破执情虑二初牒彼救词。
　　若言但是喜怒爱恶发动身口令造业者。
　　恐彼救云心能喜怒爱恶发动身口故能造业此乃认情为心不知喜怒等但是意识心所法也。
　　△后以理诘责。
　　喜怒等情乍起乍灭自无其体将何为主而作业耶。
　　乍起乍灭者谓对顺情境则喜则爱对违情境则怒则恶境来则起境去则灭殊不知心体常恒本无起灭若境去心无心即断灭谁为主宰而作业也。
　　△二身心相合难二初先难二初牒彼救词。
　　设言不应如此别别推寻都是我身心能造业者。
　　亦蹑前转破也由前身心别破彼遂立身心相合义应先救云不应如此别别推寻都是我身我心总合能造故此牒云设作此说者。
　　△后蹑迹正诘。
　　此身已死谁受苦乐之报。
　　纵言身心相合则身死心灭谁受报耶若许心不灭则无此难。
　　△后遮彼转救四初牒彼救词。
　　若言死后更有身者。
　　△二正申难。
　　岂有今日身心造罪修福令他后世身心受苦受乐。
　　恐彼救云前身虽死仍有后身前身造业后身受报复有何过岂有下难意谓若心不威自作自受属於一人於理则可汝今既报身心俱灭则后身心非前身心不应彼作而令此受其犹前官枉法后官被黜安有此理。
　　△三结成违理。
　　据此则修福者屈甚造罪者幸甚。
　　言修福屈甚者谓现身修福而由前身所造恶故令现受苦如现职官清廉有德而以前官枉滥之罪加之不亦冤乎造罪幸甚者今世行恶之人而以前世善故得享其福如现职赃滥而以前官清廉之功赏之不亦幸乎盖不应得而得故曰幸也甚谓过甚。
　　△四结责。
　　如何神理如此无道。
　　神理者即业理也业由心造故得名神业理至公必不如此枉滥但自彼宗不能深究率情而论故似枉也。
　　△四结显未了。
　　故知但习此教者虽信业缘不达身本。
　　既信业报则胜前儒老唯执自然气命等故致虽言但不知业由心造心法剎那自类相续故云不达身本也前后论意皆蹑迹相破如此人天宗於业报业报即是儒道所迷故但举业报足破之矣未达色心从缘等是此教所迷即以小乘复为能破。
　　△二释小乘教四初牒名。
　　二小乘教者。
　　乘以运载为义谓依因缘教悟生空理修自利行取灰断果运载众生出於三界故名曰乘不求大果阙於利他故名曰小小之乘故拣大得名此以大乘贬他立号故尔。
　　△二正明彼教宗三初总显因缘三初明缘生果。
　　说形骸之色思虑之心。
　　形骸之色拣外四大思虑之心即意识也此之色心即缘生果。
　　△二明生灭相二初法。
　　从无始来因缘力故念念生灭相续无穷。
　　△后喻。
　　如水涓涓如灯焰焰。
　　言无始者拣於外宗有初始故又但知今世而已因缘力者出生灭所以由内六识为所熏三毒为能熏起惑造业为能招因缘念念生灭者此之身心既是有为之法故有四相迁流前前念灭后后念生相续无穷者谓后后续於前前不断绝故如水下举此二喻以显生灭之相涓涓点滴流注不断而前前非后后如灯焦炷前焰非后焰虽前后不同不妨相续无始至今。
　　△三明身心相依以立。
　　身心假合似一似常。
　　身心假合者互相资持如束芦故谓身心为二而不相离故言似一前后生灭而恒相续故曰似常。
　　△二别明染净因果二初染五初因迷起执。
　　凡愚不觉执之为我。
　　凡愚不觉者无明覆故执之为我者即我执俱生。
　　△二因执起惑。
　　实此我故即起贪(贪名利以荣我)嗔(嗔违情境恐侵害我)痴(非理计校)等三毒。
　　实此我故者即我执分别宝者爱重义故即起已下因执起惑由我执故生烦恼障烦恼障品虽复有多三毒胜故贪者成唯识云於有有具染着为性於顺情境起爱着故嗔者於苦苦具憎恚为性注意可了圆觉又云由於欲境起诸违顺境背爱心而生憎嫉造种种业是故复生地狱饿鬼痴者於诸理事迷暗为性由痴覆故於逆顺境不能了达遂起贪嗔言三毒者从喻得名如毒蛇毒药触必伤人服必丧命此三亦尔能害众生法身慧命故名曰毒。
　　△三因惑作业。
　　三毒击意发动身口造一切业。
　　击者熏动义即以三毒为能熏意识为所熏如风击静水以成波浪言发动身口造一切业者即前十恶等。
　　△四因业感果二初总示二初二报差别。
　　业成难逃故受五道苦乐等身(别业所感)三界胜劣等处(共业所感)。
　　此报有二谓五道等身为正报三界九地为依报由造十恶受三途等苦由修戒善受人天乐故云受五道等(注云别业所感者人天造受不同故)三界胜劣者如以欲界望色界则色界为胜欲界为劣以四王望忉利则忉利为胜四王为劣(注云共业所感者多人同造同感故名曰共)。
　　△后三道不断。
　　於所受身还执为我还起贪等造业受报。
　　金刚经疏序云惑业袭习报应纶轮尘沙劫波莫之遏绝故经论呼人为数取趣谓数数起惑造业受报故中论染染者品云经说贪欲嗔恚愚痴是世间根本乃至云三毒因缘起於三业三业因缘起於三界是故有一切法证此可知。
　　△后别显果相二初明二报无穷。
　　身则生老病死死而复生界则成住坏空空而复成。
　　(△注明四劫状二初广叙成劫三初蹑前标举)。
　　(从空初成世界者)。
　　(△二正引俱舍四初总明器界成立始)。
　　(颂曰空界大风起傍广数无量厚十六洛叉金刚不能坏此名持界风光音金藏云布及三千界〔再〕如车轴下风遏不听流深十一洛义始作金刚界)。
　　(△二别明器界成立相二初正示)。
　　(次第金藏云布〔再〕满其内先成梵王界乃至夜摩天风鼓清水成须弥七金等滓浊为山地四洲及泥梨醎海外轮围)。
　　(△后结二初处)。
　　(方名器界立)。
　　(△后时)。
　　(时经一增减)。
　　(△三辨正报成义)。
　　(乃至二禅福尽下生人间初有地饼林藤后粳米不销大小便利男女形别分田立主求臣佐种种差别经十九增减)。
　　(△四总结时数)。
　　(兼前总二十增减名为成劫)。
　　(△三会外宗三初总会四初标举)。
　　(议曰空界劫中是道教指之云虚无之道)。
　　(△二辨异)。
　　(然道体寂照灵通不是虚无)。
　　(△三纵夺会释)。
　　(老氏或迷之或权设务绝人欲)。
　　(△四结)。
　　(故指空界为道)。
　　(△二别会三初合一气)。
　　(空界中大风即彼混沌一气故故彼云道生一也金藏云者气形之始即太极也〔再〕下不流阴气凝也阴阳相合方能生成矣)。
　　(△二记三才)。
　　(梵王界须弥者彼之天也滓浊者地即一生二矣二禅福尽下生即人也二生三三才备矣)。
　　(△三合万物二初正会)。
　　(地饼已下乃至种种即三生万物也)。
　　(△后结示)。
　　(此当三皇已前穴居野处未有火化等)。
　　(△三遣疑二初明错谬异说)。
　　(但以其时无文字记载故后人传闻不明展转错谬诸家着作种种异说)。
　　(△后重释二教不同所以)。
　　(佛教又缘通明三千世界不局大唐故内外教文不全同也)。
　　(△后略辨余三三初住)。
　　(住者住劫亦经二十增减)。
　　(△二坏)。
　　(坏者坏劫亦二十增减前十九增减坏有情后一增减坏器界能坏者是火水风三灾)。
　　(△三空)。
　　(空者空劫亦二十增减空中无世界及诸有情也)。
　　△后结无穷二初法。
　　劫劫生生轮回不绝无终无始。
　　△后喻。
　　如汲井轮。
　　(△注二初对世教辨优劣)。
　　(道教只知今此世界未成时一度空劫云虚无混沌一气等名为元始不知空界已前早经千千万万遍成住坏空终而复始)。
　　(△后结功超胜)。
　　(故知佛教法中小乘浅浅之教已超外典深深之说)。
　　五蕴初起曰生蕴熟衰变曰老四大增损为病五蕴灭坏为死上释前别业所感界则下释前共业所感界缘辨果曰成暂有所依曰住三灾变灭为坏荡然无物曰空生死相续成坏相仍循还无穷法尔如是(注中别明世界成住坏空之状於中先广叙成劫初句蹑前标举颂曰下正引俱舍颂也空界者前界坏劫之后第二十空劫也又此空界即空轮也梵语洛叉此云亿谓此风轮厚十六亿阿毗昙论云世界空二十劫后将成之时乃有毗岚风鼓之以为风轮最居其下厚九亿六万由旬广十二亿三千四百五十由旬虽数量小有不同大抵皆同风轮居下也风力大故金刚不坏此名一句结风名也此风有持界之用持界即风持业可知言光音金藏云至始作金刚界等者金藏即云之名云色如金注水无穷故曰金藏云升至光音天也遏止绝也若无风止水注无穷北山云大云升空降雨如轴积彼风轮之上结为水轮水轮最上坚凝为金如乳停膜是为金轮俱舍云水轮厚八洛叉又因本经云水聚厚六十万由旬水上别有大风吹转此水於上成金如熟乳上生膏是名金轮厚三洛叉二万由旬论中引颂十一洛叉者通取水轮八洛叉及金轮三洛叉故成十一也此意明金轮依水轮水轮依风轮风轮依空轮空轮最在下金轮最在上○次第金藏云下此明器界成立之相北山云三轮既成雨自空飞注金轮上彼注云雨满如车轴昼夜不息犹如河泻○先成梵王界至滑水成者谓风吹此水清者上升自上至下次第先成色界梵王天及欲界空居四天也须弥七金等一句在清浊之间忉利居须弥顶四王居须弥之半故但举须弥则二天可知矣七金者一踰健陀罗山此云持双二伊沙驮罗山此云持轴三朅地洛迦此云檐木四苏达黎舍那山此云善见五頞湿缚羯拏此云马耳六毗那怛迦山此云象鼻七尼民达罗山此云鱼名此七皆金所成故曰七金须弥居中七金绕之滓浊为山地者滓淀也谓稠泥之属结为土〔后〕诸山及平地也四洲即东胜身南赡部西牛货北俱卢此四居须弥四畔咸海之中盖汀渚之谓故曰四洲泥犂即地狱名也言咸海者即四洲所依之海其水味咸拣七金山间香海故外轮围者即铁围山在咸海外此等皆前滓浊所成○方名下二句总结上句结处下句结时此总明一大化佛所王一三千界同时成立○言一增减者谓从人寿八万四千岁时百年减一岁减至人十岁时名曰减劫复从十岁百年增一岁增至八万四千岁名曰增劫先减后增合云减增以顺文故但曰增减齐此时量名一增减谓器界成立经尔许时也乃至已下辨正报成义引俱舍等文言二禅等者谓光音天人受天福尽当堕人中此时下生身有光明飞行自在喜乐为食意生化身是时大海乍增乍减开川原路水所减处有地肥出如细蜂蜜香色美味复生地皮亦名地饼地味尽已复生林藤人皆食之因贪食故遂失神通光明亦灭世间黑暗菩萨慈悲现作日月星辰照耀起世经云宝意菩萨作日天子宝吉祥菩萨作月天子宝光菩萨作星宫天子林藤灭已后生秔稻朝割暮生由食米故遂有便利分男女形爱欲滋彰人又乃具竞割稻谷畜积自供强弱相凌无能制者集众相议立一智者为土田主众共给之主不能独治故求臣佐等言种种差别者即宫室城郭舟车服用之类经十九劫人理方全兼前下总结时数具如俱舍等论及慈恩劫章颂说议曰下会释外宗所以会者以佛教说从空劫次第有天地万物而儒老亦以从虚无太极等渐生天地人等二宗所说为同为异故须会释以决疑情今初正会议曰者论主评也空界劫中至虚无之道一句正标举亦牒外人疑辞也恐人疑云佛教空劫将非老氏所谓虚无之道乎以虚无之言同空义故亦先天地生似同其时今论意云粗说似同故云尔也然道体下明究实则异谓佛教说空劫对成住坏一向是空非真空妙有之空也道之为物至妙虚通不属空有若以空为道非真道也老氏下纵夺会释先夺以显异详老氏意未必定指空劫为虚无但彼先天地生及道生一等语似当其时恐后人不了便指空劫遂成执着故曰迷之然空劫约时虚无约道体岂得同耶或权设下纵成显同其实道非空有不妨在空同空在有同有今老氏约道在天地先故曰虚无又欲救人之弊以世人着有故老氏云大道虚无曷尝有哉故曰务绝人欲人欲者即着有之见如道经云五色令人目盲五味令人口爽等是也又初章云常无欲以观其妙常有欲以观其徼岂非务绝人欲之谓耶空界中大风即一气者此风即前持界风是风轮也混沌即阴阳未分老氏谓之冲气也故彼下引彼文证言道动出冲和之气故曰道生一也金藏云下会儒门五运之说雨下不流者即前云雨如车轴下风遏不听流论以此为阴气则以金藏云为阳气也即前一气至此转为阴阳虽为阴阳而尚未分散故曰相合犹属一也梵王界下别配三才寻前论文会释可了而论以天地为二三才为三者盖论主高悟与明皇义异可以意得不必守文地饼云云其义易了若会儒宗者梵王已下即太极生两仪地饼已下即四象生八卦等言三皇已前者然依世典说三皇有二顼公纪年缉事引古今说云混沌初分清气上升浊气下沈此时有盘古出治一万八千岁盘古死后形分为物象遂有山川草木日月云雷等自此有天皇氏地皇氏人皇氏此名前三皇各治万八千岁次有巢氏燧人氏此后方有伏牺神农黄帝为后三皇伏牺画八卦造书契神农作耒耜以播种百谷尝药草以愈众疾黄帝制宫室衣服舟车器用定婚嫁丧制之礼等而上古之时茹毛饮血穴居野处人畜无别自有巢氏出教民夏居橹巢冬居茔窟方变穴居野处之风燧人氏兴钻燧出火民始熟食故曰三皇已前至火化等但以其时下遣疑恐有疑云孔老所说与佛教既同何故此方不说四轮及光音天人下生而说盘古等耶故论释云此方上古之时既无文字可考所以不得其详今但据老氏道生一等语及太极五运之说有与佛教略相似理故为会之佛教下重释二教不同所以纵此方有说才肇兴之事不过但知四海九州之内而已而前俱舍等经论所说乃通叙化佛所王之境言三千者俱舍颂云四大洲日月须弥卢欲天梵释各一千说名小千界此小千千倍说名一中千此千倍大千皆同一成坏言不局大唐者论主且约当时云尔即目震旦国也如仁王等经论说此阎浮提有十六大国二千中国十万小国而震旦不在十六之数故知前会儒老且欲接此方之机耳其实内外不得全同然庄子云无极之外复有无极又云六合外圣人存而不论盖以时机未达故孔老存而不言而大雄之化普被三千徧该五性其教网恢张不得不尔然此三千尚约小教方之华藏不啻毫末之於大空尔○住者下略辨余三住劫可知坏劫中言前十九增减坏有情者谓於一减劫末人寿三十岁时饥馑劫起七年七月七日由浸风吹起其方所令时节失度五谷不成故致饥馑人寿二十岁时疾疫劫起由恶鬼神损害於人七月七日而止人寿十岁时刀兵劫起草木皆化刀杖互相杀害唯以刀杖而自庄严七日七夜而止当时世界应无有情此据小教所说云尔言后一增减坏器界者初火灾起坏及初禅由七日轮起於空时大地须弥皆发火焰俱时洞然以其热故吸下水轮水如酥油一切皆尽七度火灾之后有水灾起坏及二禅七度水灾之后有风灾起坏及三禅故论结云能坏者是火水风等三灾空劫可知问彼时既空谁复知其劫数耶答以他界住劫较之可知言劫劫下结无穷上三句法说下一句喻明注中形对世教以辨优劣文相易了故知下结功超胜言浅浅之教者后四教相望前前浅后后深此乃浅中之浅尔若对人天则亦次深然不对彼以人天教未出三界故)。
　　△五结示二初明轮回所以。
　　都由不了此身本不是我。
　　△后释无我二初标牒。
　　不是我者。
　　△后正释。
　　谓此身本因色心和合为相。
　　应先问云何故生死轮回不绝答云都由不了云云所以起惑造业生死轮回问何故不是我论牒云不是我者谓此下释圆觉云众生无始妄认四大为自身相六尘缘影为自心相众生不了妄计为我离色心外谁是我者。
　　△后净二二初假相析法三初粗析三初标。
　　今推寻分析。
　　△二释。
　　色有地水火风之四心有受(能领纳好恶之事)想(能取像者)行(能造作者念念迁流)识之四。
　　承前起由前云不是我者本因色心和合成故外人问云色心和合即是我身那言不是答妄情执着则似有之观智分析则知本无良以愚法声闻不了即色明空要须假想慧数析法方知是空故云推寻分析也色有等者色以质碍为相然色通形显长短方圆等谓之形色青黄赤白等谓之显色地水火风名为四大此之四法周徧一切有为法中故名曰大圆觉经云我今此身四大和合所谓发毛爪齿皮肉筋骨髓脑垢色皆归於地淫涕脓血津液涎沫痰泪精气大小便利皆归於水暖气归火动转归风四分分之色在何处心有等者前色蕴名色此四蕴名心蕴者积聚为义积聚多法成一蕴故受以领纳为相别有三受谓苦乐舍想以想像为相攀缘前境追忆往事等行以迁流为相然有与心相应不相应异且相应者小乘心所四十六法中除受想二法余皆是也不相应者有十四种百法论详明识以了别为义小乘唯一意识。
　　△三通略总结。
　　若皆是我则成八我。
　　△二细析二初析色二初标。
　　况地大中复有众多。
　　△后释二初约体显。
　　谓三百六十段骨一一各别。
　　△后约相显。
　　皮毛筋肉肝心脾肾各不相是。
　　论中举三百六十段骨等犹是粗说若从粗至细析者谓四支五根渐渐分析一分析作四分四分析作十六分析至极微名邻虚尘与空无别方名曰空皮毛下论约相显易知内外各举其四各不相是一句总前多法既不相是谁为我者又前水火风大此应例准析之水大易知火风二大虽各是同依根说异如呼吸奔走欠伸之类亦各用别然泛明色蕴有十一法谓五根五境及无表色今但说身故不言境等应例析之。
　　△后析心二初标。
　　诸心所等亦各不同。
　　△后释。
　　见不是闻喜不是怒展转乃至八万尘劳。
　　心王所有差别业用故曰心所然小乘心所都有四十六法总成六位有五十一种行相广长具如别释但今论意欲显此中无实我故若欲细辨恐致亡羊言见闻喜怒者见闻易知喜怒即儒宗所谓七情亦不离前心所法等论中别举令俗易知言八万尘劳者即八万四千烦恼略举大数云尔谓依根本十惑一贪二瞋三慢四无明五疑六不正见七身见八边见九见取十戒禁取然一惑有力复各成十十惑成百计分三品上品重故分上中下即成三百中下不分但各成百总为五百於自五尘总起五百於他五尘总起五百名本一千又於自他五尘一一别起五百即成五千依别迷四谛苦集灭道各有五千故成二万并本一千为二万一千依贪瞋痴及等分行各二万一千故成八万四千取坌污义故扰动义故名曰尘劳广如别释。
　　△三显无我三初总明。
　　既有此众多之物不知定取何者为我。
　　即假设问也。
　　△二别示二初约即蕴。
　　若皆是我我即百千一身之主多主纷乱。
　　出过即有多我之过。
　　△后约离蕴。
　　离此之外复无别法。
　　△三总结。
　　翻覆推我皆不可得。
　　即离相待故曰反覆。
　　△二实智断证二初承前起由。
　　便悟此身但是众缘似和合相元无我人。
　　前假观析法以为方便观行成熟实智发生然小乘修行不出四谛谓知苦断集证灭修道於中苦是世间果先举令知言但是众缘假和合者即前四大五蕴等多法聚集於中无有实主宰者名无我人。
　　△后正明断证二初四谛。
　　为谁贪瞋为谁杀盗施戒(知苦谛也)遂不滞心於三界有漏善恶(断集谛也)但修无我观智(道谛)以断贪等止息诸业证得我空真如(灭谛)。
　　△后四果。
　　乃至得阿罗汉果灰身灭智方断诸苦。
　　为谁贪瞋等者为者与也反前实此我故起贪瞋痴今既知我本空何用贪瞋杀盗施戒如设筵宴以待宾亲严器械以御宼盗无宾则杯盘安设无盗则器械何施(注云知苦谛者苦以逼迫为义谛以审实彰名佛说苦定是苦故名曰实如实知苦即是审义苦谛之体即五蕴身心谓此身心是众苦所依故言众苦者即三苦四苦五苦八苦等言三苦者谓苦爱苦苦乐受坏苦舍受行苦言四苦者谓生老病死五苦者前四苦上加五阴盛苦言八苦者前五之上加爱别离怨憎会求不得三为八苦也)遂不滞心三界等者从喻得名如世漏室不堪居止漏器不堪举用然漏有四种谓欲漏有漏无明漏见漏言有漏善恶者谓依造之思同时王所与漏相应所修善等皆有漏摄拣无漏善非集谛也恶业可知(注云断集谛者集以增长生死为事集谛之体通业惑等)言但修无我观者即人无我其实有无常苦空不净等观及八正道等今但以无我为门摄无常等反前执我故偏说之(注云道谛者道以除患为功正取生空智为体即前无我等观兼摄余行为助伴也)言以断贪等者方蹑前起即以前道谛智为能断贪等为所断三界九地分别俱生烦恼障品皆在等言之中言止息诸业者因惑起业惑既不生业自停寝此断贪等犹属道谛相蹑而起证我空真如者智有二用一能断惑二能证理我空真如者即五蕴等中无实主宰性一分生空理也即小乘三种无为一择灭无为二非择灭无为三虚空无为(注中言灭谛者灭以累尽为名即惑苦皆亡大患永灭)言乃至得阿罗汉果者乃至中间含诸位故然小乘断证位次不出道前七贤道后四果言七贤者一五停心观(谓初作五种观想止息妄心也)一多贪众生作不净观(有五不净一种子不净二住处不净三自体不净四自相不净五究竟不净也)二多瞋众生作慈悲观三多痴众生作缘生观四散乱众生作数息观二别相念观(别别观察身受心法)谓观身不净(五种不净如前所说)观受是苦(苦受苦苦等亦如前所说)观心无常(念念生灭)观法无我(五蕴假合)四法次第各别观察故曰别相三总相念观(谓随身等即具苦空无常无我四观一时故名总相念也)此上三位名三资粮四暖位(如世钻火暖相初生火之前相圣道将起行相亦然故尔)谓创观欲界四谛各有四相共十六相苦下四者谓苦无常空无我集下四者集因生缘灭下四者灭净妙离道下四者道如行出上二界四谛合观亦有十六共三十二此位之中初起智观五顶位(可动法中此最为胜如人首顶最极尊故)亦观於前三十二行心渐成熟故六忍位(忍可谛理故名曰忍)此忍分三下忍位者印可於前三十二行中忍别作七周减缘二十四周减行如以无常观欲界苦乃至以行观上界道上忍唯一剎那重观欲苦七世第一位(有漏道中最第一故)亦一剎那重观欲苦一行但智胜劣与上忍异(此上明道前七贤也)言道后四果者於中有四向四果谓之八辈初预流向修十六心谓上下八谛各有一忍一智如缘欲界四谛起苦法智忍苦法智集灭道三例然上界四谛名苦类智忍(谓於欲界苦同类故)苦类智等於中八忍名无间道八智名解脱道前十五心八无间七解脱名预流向第十六心第八解脱名预流果此位有二行相一正住果未断修惑皆属见道二进修果即属修道断欲界修惑六品六无间五解脱名一来向第六解脱名一来果(但有一度〔来欲界故〕)断后三品三无间二解脱名不还向第三解脱名不还果(更不来复欲界生故)断上二界七十二品(上二界有八地每地九品故有七十二品也)修惑七十二无间七十一解脱名阿罗汉向(自此已前皆属修道)第七十二解脱名阿罗汉果证五分法身名无学位梵语阿罗汉或阿罗诃此云应应有三义一应已永害烦恼贼故二应不受后有身故三应受人天妙供养故言灰身灭智者肇公公大患莫若於有身故灭身以归无劳形莫先於有智故绝智以沦虚智以形患形以智劳轮转修途疲而不已所以小乘得四果已化火焚身身智俱灭入无为界受寂灭乐依三乘教此处应列辟支佛位论不明者与前声闻同观生空理同断烦恼障证灰断果故不别说。
　　△三结成所本。
　　据此宗中以色心二法及贪瞋痴为根身器界之本也过去未来更无别法为本。
　　大钞云然小乘计生死根本虽有多义略举其三一计色心如正理论第八说经部师计现在色心等法为染净因意云如大乘第八为所熏故二者三毒为因义如大乘能熏故阿含云贪恚愚痴是世间根本等三者合取上二义同大乘有能所熏方流转故若尔焉异大乘然似参经意而不同者但六识为所熏非第八故纵说赖耶但有名字能熏又非七识故全不同过去去未来等者此以现在例余二世同以色心三毒为本不求别法。
　　△三就彼诘难三初标。
　　今诘之曰。
　　△二释二初立理。
　　夫经生累世为身本者自体须无间断。
　　此以大乘义破之言自体须无间断者如大乘说第八识故论云恒转如瀑流又摄论云无始时来界一切法等依既言无始时来则知无间断矣。
　　△后正破。
　　今五识阙缘不起(根境等为缘)意识有时不行(闷绝睡眠灭尽定无想定无想天)无色界天无此四大。
　　言阙缘不起者谓大乘说眼识九缘生耳识八缘生鼻舌身三七缘生(注中根即增上缘境即所缘缘略举此二等余缘故随阙一缘即不得起)言意识者即独头意识(注中举五位不行闷绝睡眠二位约下地说无想二定约上地说谓无想定中心想不生此通外道所求之定灭尽定者前六七识一向不生故名灭尽此定唯圣人得二定次第应先无想言无想天者即无想异熟谓此天中是第六识心心所等所不行处此之五位皆意识不行也)无色界无四大者谓此四天都无粗色但有四蕴心心所故得无色名前五识等即是无心此即无色彼计色心为本今既皆无本义何在。
　　△三结难。
　　如何持得此身世世不绝。
　　如大乘中许有第八持种之义则无此难。
　　△四结显未了。
　　是知专此教者亦未原身。

　　华严原人论解卷中
　　华严原人论解卷下

　　　　长安大开元寺讲经论沙门圆觉述
　　△第三释大乘法相教二初牒名。
　　三大乘法相教者。
　　以具修二利具证二空运载至於菩提涅盘究竟彼岸拣异前小故曰大乘广说诸法名数之相名法相教。
　　△二叙彼所宗二初总标举。
　　说一切有情无始以来法尔有八种识。
　　言一切者通五性故无始法尔者拣异外道八万劫等八种识者一眼识二耳识三鼻识四舌识五身识六意识七末那识八阿赖耶识(末那此云意恒审思量胜余识故阿赖耶此云藏具能藏所藏我爱执藏三义故)。
　　△二别明本末二初标本。
　　於中第八阿赖耶识是其根本。
　　言是根本者此识执持三性名言种子与七能变所变为所依故从因至果相续不断故别名曰心梵语质多集起为义集诸种子起现行故缘种子根身器界三类为境总有三位一我爱执藏位名义如前二善恶业果位梵云毗播迦此云异熟有三义故得异熟名一异时而熟过去造业今世受报今世造业来世受等二变异而熟果生因灭故三异类而熟因通善恶果唯无记故三相续执持位梵语阿陀那此翻执持谓从凡位直至转依执持凡圣故虽果中转成圆镜亦但转名不转体故具此多义故能为本。
　　△二释成为本。
　　顿变根身器界种子转生七识皆能变现自分所缘都无实法。
　　言顿变果身等者释成为本之义能变即自证分所变即见相二分故成唯识云变谓识体转似二分相见俱依自证起故依斯二分施设我法彼二离此无所依故言转生七识者成唯识引楞伽云譬如巨海浪斯由猛风起洪波鼓溟壑无有断绝时藏识海亦然境界风所动种种诸识浪腾跃而转生故知七识皆是赖耶转变所成言皆能变现自分所缘者谓七识各有见相二分各从自证起故言都无实法者遮离识外实我法故。
　　△三征释二初征。
　　如何变耶。
　　外人乍闻识变之义未达其旨故作此征。
　　△后释四初正释。
　　谓我法分别熏习力故诸识生时变似我法第六七识无明覆故缘此执为实我实法。
　　全是彼论言我法分别者众生无始六七二识横计我法种种分别熏在藏识而成种子藏识生七识之时七识各有能变所变彼所变境似实我法六七不了执似为真所以不了者由无明覆故譬如匠者塑鬼庙门他日经过由迷醉故悞为实鬼而生惊怖不知元是己所造作凡夫愚迷执实我法不知元是自所熏习自识变现亦复如是不言余识者前五第八无此执故缘此执为实我法者谓六七识周徧计度如执空华二月以为实华月等。
　　△二喻明二初标二喻。
　　如患(重病心惛见异色人物也)梦(梦想所见可知)者患梦力故心似种种外境相现。
　　此中者字即目於人非牒词也患与梦是二喻二中随一皆能妄见注意易了言心似种种外境相现者梦中所见根身器界全是心变离心无别根身器界故。
　　△后随便举梦二初喻凡夫迷时。
　　梦时执为实有外物。
　　△后喻圣者了悟。
　　寤来方知唯梦所变。
　　上标二喻此下随便但举梦尔上喻凡夫迷时寤来方知下喻诸圣者了唯识理故。
　　△三法合二初总合。
　　我身亦尔唯识所变。
　　应云根身器界亦尔文影略故。
　　△后别合二初合梦时。
　　迷故执有我及诸境由此起惑造业生死无穷(广如前说)。
　　△后合寤来。
　　悟解此理方知我身唯识所变。
　　迷故执有下合前梦时等由此起惑(云云)者如梦中人执於梦境为实有故於梦中或悲或喜受苦受乐种种异相(注云广如前说者即指前人天小乘中所说善恶因果等大乘望之皆识所变前宗不了谓为实有若释行相与彼不殊)悟解此理下合前寤来已下之文言唯识所变者唯者拣持义拣离识外实有之法持取识所变法非全无也又唯者决定义决定唯有能变识故又唯者显胜义非无心所等但识胜故举王摄所故但言识识以了别为义八皆了别故广如彼论。
　　△四结成所本。
　　识为身本(不了之义如后所破)。
　　结成所本(注指后破可知)。
　　△第四释大乘破相教四初牒名。
　　四大乘破相教者。
　　△二释。
　　破前大小乘法相之执密显后真性空寂之理。
　　(△注二初标)。
　　(破相之谈)。
　　(△后释二初双指二初经)。
　　(不唯诸部般若遍在大乘经)。
　　(△后时)。
　　(前之三教依次先后此教随义即破无定时节)。
　　(△二引义证成二初证解通显密二初双标列)。
　　(故龙树立二种般若一共般若二不共)。
　　(△后双释)。
　　(共者二乘同闻信解破二乘法执故不共者唯菩萨解密显佛性故)。
　　(△后证明通前后二初正明)。
　　(故天竺戒贤智光二论师各立三时教指此空教或云在唯识法相之前或云在后)。
　　(△后辨取舍)。
　　(今意取后)。
　　问据下文中但有破大乘法相之文曾无小乘此合双举答大乘既破小岂复存若别言者与前不异故不重说言破执者佛於权教之中就世俗谛分别蕴处界等差别之法欲显从缘假有渐渐诱物令知世出世间诸法本空悟无生理众生不了执为定实故佛说空教破彼诸法定相之执名破相教盖但除其病非除药也言密显等者拣非明说故云密显真性空寂之理即显性教中所诠是即妙有之真空非但空也二宗空义要须审知(注中分二初双指经时不唯般若徧在大乘是指经也泛常多云阿含四有般若八空今不但指般若名破相余经亦有如华严云法性本空寂无取亦无见性空即是佛不可得思量法华云诸法从本来常自寂灭相涅盘云乳无酪性石无金性众生佛性犹如虚空迦毗罗城空大涅盘空等金光明空品之类但诸经中有破情处皆属破相良以此宗判教不局部帙故曰徧在前三教下即约时也智论云从得道夜乃至涅盘常说般若故云无定时节是知以空为第二时者就一类说非尽理也故龙树下引义证成於中有二初证解通显密即智论意於中先双标后共者下双释言破二乘法执者然声闻有二一者愚法声闻一向不信大乘故二者广慧声闻分违法空故大品云欲得声闻乘当学般若波罗蜜等肇公云三乘同观性空而得道也不共者下菩萨闻空便知是即有之空有遮表耳故不着空见不同二乘闻空便厌有为於严土利他不生欣乐但欲趣寂又如天台别教以华严经声闻在座如盲如聋名不共教亦依此论则知不共有二义故一属通教则有般若二属别教则在华严故天竺下证时通前后言戒贤智光等者依华严大钞指贤首起信疏初显教分齐中叙今略引云谓天竺那烂陀寺同时有二大德一名戒贤二名智光戒贤依深密等经瑜伽等论立三时教以法相大乘为了义谓佛初时说阿含等有教第二时说般若等空教第三时说深密等经明唯识道理不空不有中道之教智光依妙智等经中观等论亦立三时教以无相大乘为真了义谓佛初时说有第二时说不空不有唯识之教以根犹劣未能全入平等真空故第三时方就究竟而说缘生即空平等一味真空之教故云各立云云言或云在唯识前者戒贤义也或云在后智光意也今意下辨取舍以约破相意显性故取此尔若空性相望遮表有殊知下自见)。
　　△三破法相二初正显所破二初总诘。
　　将欲破之先诘之曰所变之境既妄能变之识岂真。
　　大疏叙智光义云次第二时也渐破小乘缘生实有之执故说依他似有以彼畏怖此真空故犹存假名而接引之今则实有之执既亡假名一将何立故破之耳彼宗意云梦所见境虽非实有能见梦想则不是无故有力能变於境今用无相宗心境俱空义诘之意云心境二法相待以立境既不有心何独存故云尔也二别难相违二初心境有无成异难二初蹑彼所立以按定。
　　若言一有一无者(此下却将彼喻破之)则梦想与所见物应异。
　　彼立心有境无故注意由彼前来举於梦喻成立境空心有义彼谓梦境是无梦想且有今就彼喻以难之云若如所立则心境成异以一有一无故虽难之尚未显过故但云按定后段蹑此方显过也。
　　△后就各异以辨违。
　　异则梦不是物物不是梦寤来梦灭其物应在。
　　彼云设如心境异者有何过耶故复难云异则心境相乖何以故以能梦非所梦故既梦与物两不相是即应梦觉物只在也如庄周梦蝶蝶若非梦梦亦非蝶庄周睡觉蝶应尚在以周与蝶二物异故法中可知此则反彼境空心有成心空境有也。
　　△后心境相乖非理难。
　　又物若非梦应是真物梦若非物以何为相。
　　言应是真物者如周所梦蝶应是真蝶若是真蝶还成境有乖唯识故问此与前难何殊答前约有无此约真假前过尚轻(容假有故)此过尤重(真即实故)言梦若非物以何为相者如梦不是蝶应离蝶外别有梦相若别有者其相若何彼应无答。
　　△二归复能破二初对前显胜三初申今正义三初就喻明空。
　　故知梦时则梦相梦物似能见所见之殊据理则同一虚妄都无所有。
　　初二句明随情似有后二句究实元空圆觉钞云所言梦者但是寤人睡时本有识心由昧略故忽然妄现能见之想及所梦身所见境界等相即呼此相而为梦也於此虚妄一梦之上似有内心外境之异内心即倒想外境即梦所见身及所经由之地等理实而言心外无境境外无心所见之境既脱体全空能见想心岂独是有故曰同一虚妄都无所有又梦所见境分明似有岂便有耶若谓能执之想寤来虽无不妨未寤之时而是有者所见之境寤来虽无不妨未寤亦应是有若尔即是心境俱有何言唯识是知众生本有性净真心由不了故遂有三细六粗等现即呼此等云唯识也於此妄识之上似有内心外境之殊其实境是识境识是境识佛於权教说唯识理者良由未显性净真心且含在第八识中以接劣机待其根熟方显心境俱空至终教了义方显真心本觉也。
　　△二法合二初正合。
　　诸识亦尔。
　　正合。
　　△后释成。
　　以皆假托众缘无自性故。
　　由此八识托众缘生谓亲因缘(识种子是)增上缘(所依根是)所缘缘(境界)等无间缘(谓前念引后念)八识皆具此四缘别而言之眼识九缘生等既托诸缘即无实自性也此以破相宗意结示正义云尔。
　　△三引证三初中论。
　　故中观论云未曾有一法不从因缘生是故一切法无不是空者又云因缘所生法我说即是空。
　　△次起信论。
　　起信论云一切诸法唯依妄念而有差别若离心念即无一切境界之相。
　　△后金刚般若。
　　经云凡所有相皆是虚妄又云离一切相即名诸佛(如此等文遍大乘藏)。
　　所引虽云破相义兼实顿寻文可知矣今初先正引三文后注总结引中观偈意初二句出诸法空所以法若实有则不假因缘既假因缘即无自性后二句正显空也后又云下显即色明空拣於二乘析法空也下半云亦为是假名亦是中道义今但用前半成立空义耳起信论下即彼真如门之文正属顿教意兼破相言一切诸法者即前教我法等唯依妄念者即前教八识等谓前教我法等皆依八种妄识所变有种种相离识之外无别我法故云尔也此约所对生灭门中就世俗谛则有若离心念下以真夺俗就真如门能变之心尚不可得况所变境心境两忘离言绝相即契真如门矣后半正是顿宗绝待之义故论不引经云下金刚般若文也因须菩提疑云若菩萨修离相行云何感得三十二相等有相之果故佛呵云须菩提汝以三十二相为真佛耶故曰凡所(云云)谓三十二相从缘假有如幻如化故曰虚妄若取相者非见佛也下云若见诸相非相即见如来意恐须菩提见呵有相为妄却执无相为真虽离有边还落断见故佛意云若知诸相从缘本空即不离幻相便见真佛非离相外别有佛耶今但用初二句以相空妄显破相义其下二句通显性实教义故不引之又云下亦是破相经言一切相者凡夫所执五尘色相等皆情计妄有若离情计相本寂然清净法身於斯显矣皆破相义。
　　△二断义。
　　是知心境皆空方是大乘实理。
　　即蹑前所引结成正义拣前法相一有一空非尽理故。
　　△三结成所本。
　　若约此原身身元是空空即是本。
　　△三用后显性义以难破相二初标。
　　今复诘此教曰。
　　△后释三初蹑前总征二初约人以诘。
　　若心境皆无知无者谁。
　　言知无者谁由此教中但约遮诠说一切皆空未显不空真实之性故肇公云若无圣人谁与道游故云知无者谁。
　　△后约法以诘。
　　又若都无实法依何现诸虚妄。
　　如实教中世出世法皆依不空本觉心现故起信云二者因熏习镜谓如实不空一切世间境界悉於中现不出不入不失不坏常住一心以一切法即真实性故圆觉云一切诸众生无始幻无明皆从诸如来圆觉心建立等皆显真心随缘成事不但寂寂而已。
　　△二立理正难三初现量相违破二初立理。
　　且现见世间虚妄之物未有不依实法而能起者。
　　△后指陈。
　　如无湿性不变之水何有虚妄假相之波若无净明不变之镜何有种种虚假之影。
　　此有二意一者若望前立理之文即指事别明谓前言虚妄之物必依实法起者何者是耶故指此二事云如世波水镜像之类是也二者若直望法即二喻也依理成事有类於斯喻意可知。
　　△二纵前夺后破二初对前明顺。
　　又前说梦想梦境诚如所言。
　　即前难法相者是诚如所言者纵成顺理盖心境俱空之义若对法相境空心有则深有理。
　　△后对后显进。
　　然此虚妄之梦必因睡眠之人。
　　若望实教则阙妙有义在睡眠之人喻所依实性。
　　△三反质结破。
　　今既心境皆空未审依何妄现。
　　但知梦想与梦境皆空而不言睡人则未尽理。
　　△三结成未了三初正结。
　　故知此教但破执情亦未明显真灵之性。
　　△二引证二初法鼓。
　　故法鼓经云一切空经是有余说(有余者余义未了也)。
　　△后大品。
　　大品经云空是大乘之初门。
　　可知既佛有明文则非是论主强破之也佛意说空但为破执执为究竟岂尽佛心然空性二宗若望法相则显大同若空相望则亦成异大抵空约密意遮诠性约显了直说圆觉疏五对禅源诠十异恐繁不录。
　　△四总结三初正结。
　　上之四教展转相望前浅后深。
　　△二释成偏浅二初浅。
　　若且习之自知未了名之为浅。
　　△后偏。
　　若执为了即名为偏。
　　先释成浅虽前云有浅有深若望显性总名曰浅后释成偏故知浅深就法偏圆约人执则成偏法非偏也又清凉大师云圆机受教无教不圆偏机受教圆亦偏矣若但执显性不融前教未免亦偏良以根有渐顿之殊故教有浅深之异若也博究圆解方可会其渊源如其受一非余安得穷乎圆妙。
　　△三双结二名。
　　故就习人云偏浅也。
　　△第三第三释直显真源三初标牒大门。
　　三直显真源(习佛了义实教者)。
　　直显真源者真源即此教所明觉性拣非虚妄曰真物之妙本曰源对前四教得直显名谓前四教中亦有真性但随机屈曲未直显了此教随佛自意究竟而说非约随机方名直显耳。
　　△二当教大旨二初总彰大意七初标教。
　　五一乘显性教者。
　　△二明真心本有。
　　说一切有情皆有本觉真心。
　　一切有情即标举能有之人言有情者拣木石等故言一切皆有者拣一分半无故本觉真心一句标举所有之法言本觉真心者觉以了悟为义谓真如一法灵明鉴照性出自古故曰本觉即对始觉得本觉名摩诃衍论本觉二字各具十义恐繁且置拣异妄识故曰真心若作释者亦本亦觉同依立名若拣始觉本之觉也本觉即真心持业可了。
　　△三辨其性德。
　　无始已来常住清净昭昭不昧了了常知。
　　亦别释其相此二句释本义即起信中常乐我净义自性清净心义清凉不变自在义昭昭下二句释觉义即大智慧光明义徧照法界义真实识知义。
　　△四依义立名。
　　亦名佛性亦名如来藏。
　　佛即觉义性即本义此与本觉眼目殊称又性目现因佛约当果谓此真心是成佛之正因故曰佛性又泛言性者通情无情今言佛性拣无情义故觉以照察为义局有情故言如来藏者谓如来即出缠果法离倒曰如出缠名来藏以隐摄彰名言众生在缠之因含摄出缠之果虽有烦恼隐覆而性恒不变即藏之如来或如来之藏皆依主释。
　　△五明妄覆不知。
　　从无始际妄想翳之不自觉知。
　　翳者障弊义妄想翳之一句出不觉所以不觉知者正显迷真故。
　　△六明其执妄。
　　但认凡质故耽着结业受生死苦。
　　言耽着者即爱染也结即是惑即惑业苦三法具矣谓此众生由迷本觉真心法尔便执虚妄身心为我由执我故起惑造业受生死苦圆觉经云一切众生从无始来种种颠倒犹如迷人四方易处妄认四大为自身相六尘缘影为自心相由此妄有轮转生死故名无明。
　　△七显如来开示二初破妄执。
　　大觉愍之说一切皆空。
　　说一切皆空者破妄执也。
　　△后显性。
　　又开示灵觉真心清净全同诸佛。
　　法华经云如来为一大事因缘故出现於世所谓诸佛世尊欲令众生开佛知见使得清净故出现於世欲示众生佛之知见故出现於世欲令众生悟佛知见故出现於世欲令众生入佛之知见道故出现於世嘉祥释云开示约能化佛悟入约所化机能化之佛大开之与曲示所化之机始悟之与终入佛知见者即此论灵觉真心也全同诸佛者圣凡平等无增减故涅盘经云一切众生同有佛性皆同一乘同一解脱一因一果同一甘露一切当得常乐我净清凉释云非但因同果亦同也。
　　△二别引教成立一论大意三初约法总证二初正示。
　　故华严经云佛子无一众生而不具有如来智慧。
　　此为宗极题标华严良在兹矣所引即出现品彼明佛智总有十喻此即第十大经潜尘喻言佛子者标告当机也无一众生而不具有如来智慧者准清凉大疏释此一文总有三意一明生等有因二明因有果智三明自他交彻今初无一众生而不有则知无性者非众生数谓草木等已过五性之见(彼钞释云则知无性下反成上义即涅盘云除墙壁瓦砾余皆有佛性故无佛性则非众生凡是有心定当作佛则无一不有以一切人皆有心故则知言无佛性即无心也无心宁异瓦砾等耶此是涅盘一性之宗故云已过五性之见也)二者众生在缠之因已具出缠果法故云有如来智慧(钞云二明因有果智拣胜初义但有佛性於中三初正立二正拣三结劝今初谓远公等释涅盘言因性本有果性当成今因有佛智佛智非因故超前也所以有者因果二性无二体故若因无果性果是新生便有始故有始佛性非常住故)非但有性后方当成亦非理先智后(钞云第二正拣前义於中二一拣因果不同谓前义意如木有火性钻方生火乳有酪性缘具成酪今此中意果尚本有况於因性况当有耶言亦非理先智后者二拣理智两别若唯理为先有者则第一义空不名智慧以理智异故无漏智性本自有之不应理故大智光明非本有故智后生者果无常故能证所证成二体故)是知涅盘对昔方便且说有性后学尚谓谈有藏无况闻等有果智谁当信者(是知涅盘下第三结会劝信谓涅盘终极会昔有余四十九年多说三乘五性之教机习已久难可顿移且说有心皆有佛性一经前后纵夺合离而其明言凡是有心定当作佛后学尚谓谈有藏无者即大乘法师法华疏意涅盘经言一切众生皆有佛性总谈皆有欲奘众生实而明之通别类异亦有无者藏在一切总有之中言通别类异者通相皆有别拣有无有无不同不应一例言况闻等有果智谁当信者即举今宗结成难信劝物信耳)三彼因中之果智即他佛之果智以圆教宗自他因果无二体故若不尔者此说众生有果何名说佛智耶斯则玄又玄矣非华严宗无有斯理(三彼因中之果智下第三自他交彻谓诸凡夫因中果智即他诸佛已成果智自身佛性一身竖论他佛在凡自他横辨故更玄也不尔此说众生下以理成立自他平等谓此章中举其十喻以辨佛智忽引众生有佛智者何名为说诸佛心耶明知是说众生之心为佛心矣斯则下乃结叹归宗也)。
　　△二释通疑难二初顺答前义。
　　但以妄想执着而不证得。
　　疑云涅盘云佛性者名为智慧有智慧时则无烦恼今有佛智那作众生释中先顺答前义谓倒故不证岂得言无如壮士迷於额珠岂谓肤中无实(钞如壮士云云者即涅盘第八如来性品经文广长撮略引云佛告迦叶善男子譬如力士眉间有珠因与人相扑被彼头触珠陷皮底因而成疮命医治疗医既视之即知是疮因珠入肤问力士云汝珠何在答曰我珠已失良医语云珠在皮中初未曾失力士不信取镜视之明了显现力士见已即生欢喜珠喻佛性皮喻烦恼失喻不知医喻善友镜喻教理力士见珠喻众生见佛性云尔)又圆觉钞云凡夫妄想二乘执着经文更有颠倒二字乃通上二。
　　△二以理顺成。
　　若离妄想一切智自然智无碍智即得现前。
　　若先无离倒宁有既离倒则现明本不无如贫得珠非今授与是以涅盘恐不修行故云言定有者则为执着恐不信有故云若言定无则为妄语乍可执着不可妄语自然智者自觉圣智也无碍智者始本无二绝二碍也(钞言如贫得珠非今授与者即法华五百弟子授记品说系珠喻喻令解得记经云譬如有人至亲友家醉酒而卧是时亲友官事当行以无价宝珠系其衣里与之而去其人醉卧都不觉知起已游行到於他国为衣食故勤力求索甚太艰难若少有得便以为足於后亲友会遇见之而作是言拙哉丈夫何为衣食乃至如是我昔欲令汝得安乐五欲自恣於某年日月以无价宝珠系汝衣里今故现在而汝不知勤苦忧恼以求自活甚为痴也汝今可以此宝贸易所须常可如意无所乏短下合可知然系珠有二一约结缘则圆解为珠为说为系烦恼惛醉少有微解故曰系珠五道求乐为勤力艰难证小涅盘不求大果云得少为足后闻法华为会遇亲友示以知见如得衣珠以因易果无乐不得昔以系之故云非今授与二约本性然其昔系亦非新与未知令知故云系耳今疏正取本性系珠以成本有故云非今授与是以涅盘下以涅盘经结成上义执着过轻乍可言有妄语过重不可言无况无着而知决须有矣今言始本无二绝二碍者此有二意一则众生本有佛智是则本觉不碍始觉如是而证名无碍智二者断障显了则无烦恼所知二碍矣)。
　　△二举喻别明二初喻。
　　便举一尘含大千经卷之喻。
　　△后合。
　　尘况众生经况佛智。
　　论中撮略标引而已然经中长行文广今引偈颂云如有大经卷量等三千界在於一尘内一切尘悉然有一聪慧人净眼悉明见破尘出经卷普饶益众生佛智亦如是徧在众生心妄想之所缠不觉亦不知诸佛大慈悲令其除妄想如是乃出现饶益诸菩萨此中四偈前二偈喻明后二偈法合前中初偈明大经潜尘后偈明出经益物后二偈亦然今论此段即法喻中各前一偈意以喻上文妄缠佛智也大疏云大经卷者喻佛智无涯性德圆满也等三千界者喻智如理故一尘喻众生者略有三义一妄覆真故二小含大故三一具多故一切尘者喻无一众生而不具有佛智故。
　　△三证佛开示二初合尘含大经。
　　次后又云尔时如来普观法界一切众生而作是言奇哉奇哉此诸众生云何具有如来智慧迷惑不见。
　　△后合破尘饶益。
　　我当教以圣道令其永离妄想自於身中得见如来广大智慧与佛无异。
　　证佛开示即合尘含大经如来合前总慧人普观下合净眼悉明见奇哉者嗟叹之词奇者异也非常之异故重叹之谓众生烦恼垢染身中而有圆明佛智如贫女而怀轮王胎弊衣而裹无价宝可谓世间之异事也若后妃怀王锦囊贮宝则非异矣此诸众生下明所叹之事有而不见是须开之所以我当以下正合破尘饶益永离妄想即合破尘得见智慧即合出经卷普饶益众生。
　　△三依教原人三初辨迷悟二初叹昔迷二初明迷执之由。
　　评曰我等多劫未遇真宗不解反自原身。
　　言真宗者即华严一乘实教多劫未遇者阙胜缘故不解反自原身者阙亲因故即内无始觉了因之智大抵佛法假藉因缘既因缘俱阙何由得悟。
　　△后显迷执之相。
　　但执虚妄之相甘认凡下或畜或人。
　　既迷真性所以执妄由执妄故永处下流故裴相国发菩提心文云我有真身圆满空寂者是也我有真心广大灵知者是也舍而不认而认此身妄念随死随生与禽兽杂类比肩受苦为大丈夫者岂不羞哉斯之谓也上辨昔迷。
　　△后显今悟。
　　今约至教原之方觉本来是佛。
　　遇至教为胜缘解心内发为因了妄即真反迷成悟其犹大富长者诸相具足忽因惛睡梦作贫贱丑陋之身乞丐受苦无所不至忽人呼觉方知元是福德之身从前梦境全成虚妄故屏山云原人一论即觉者之一呼也。
　　△二依悟修证三初约悟修。
　　故须行依佛行心契佛心返本还源断除凡习。
　　△二别明证。
　　损之又损以至无为。
　　△三正明证悟之相。
　　自然应用恒沙名之曰佛。
　　行依佛行者称性悟入故前言悟者即属解悟此言悟者通证解故返本还源者与体相应也断除凡习者达妄本空无断而断也言凡习者即二执二障也然诸障品有三谓种现习於此三中习气最细举细况粗且言习耳然依此宗说断证者大疏云照惑无本即是智体照体无自即是证如谓迷时说惑悟时说智惑体智体无二体故故知妄惑性空全是智体即此智体从缘无性无性之性全是真如又即寂之照曰智即照之寂曰如寂照双融如智一体实教断证大意如是又十地经云非初非中后非言辞所及天亲论释上句云是断结相此智尽漏为初智断为中为后答云非初智断亦非中后偈云非初非中后故若尔云何断耶论云如灯焰非唯初中后前中后取故谓唯取一时则不能断三时总取方说能断假三时断则无定断性谓初若能断不假中后后若能断不假初中既假三时故知无性一一准征三皆不断是故经言非初非中后由三时无断方能断结是故论云前中后取故论主总取三时方显三时无断经论言反意乃相成经则约性论则约相性相无碍方能断结此通实教若直就圆教说一障一切障一断一切断良以一念迷处法界皆迷而称性断一惑时一切皆断由一与一切互为缘起故一法称性徧一切故不坏相故不妨别断以别该同皆是华严圆宗断证损之又损下前约悟修此别明证损之又损者蹑前断习起后证也上一损字即前能断下云又损遣能断心良以了妄本空假名曰断执有实断安能造玄故并断心亦遣之尔故云又损则能所双亡方契无为矣此言无为即真如性也然此二句语借道经彼云为学日益为道日损损之又损之以至於无为彼意谓为俗学者务求多闻日有所益修道之士绝学弃智反其朴素故曰无为今但文同义则各异自然下正明证悟之相言应用恒沙者前心契佛心即同佛体今显即体之用尘尘出现念念圆成故曰恒沙盖迷时成恒沙尘劳悟后成恒沙妙用故清凉心要云心心作佛无一心而非佛心处处证真无一尘而非佛土良以知一切法即心自性故得成就慧身不由他悟。
　　△三结叹深玄二初总结前意。
　　当知迷悟同一真心。
　　迷悟同一真心者前文广说迷悟之相皆约於人谓迷时号众生悟时名佛而其所迷即同所悟一真心体本无异也大钞云动静迷悟虽有二门所迷真性一源莫二莫二之源即一体也大经云心佛与众生是三无差别故曰同一真心。
　　△后别叹理深。
　　大哉妙门原人至此。
　　(△注释残疑二初总标)。
　　(然佛说前五教或渐或顿)。
　　(△后别释二初渐二初总示)。
　　(若有中下之机则从浅至深渐渐诱接)。
　　(△后释)。
　　(先说初教令离恶住善次说二三令离染住净后谈四五破相显性会权归实依实教修乃至成佛)。
　　(△后顿二初总标)。
　　(若上上根智则从本至末)。
　　(△后别释)。
　　(谓初便依第五顿指一真心体心体既显自觉一切皆是虚妄本来空寂但以迷故托真而起须以悟心之智断恶修善息妄归真妄尽真圆是名法身佛)。
　　大哉者叹词也包括凡圣彻究真源故曰大也教为入理之门从其所诠得名曰妙或能诠所诠皆曰妙门圣智悟入之所由故原人一句出其所以亦对前显胜过此已往更无妙门(然佛下注释残疑恐人疑云前之五教皆是佛说此既玄妙即应前四智无用耶答机有胜劣教设多方若唯一门逗机不足又问既有五教未知所被之机皆要历此五不故此答云机有顿渐或历不历不应一准若有下别明渐顿於中先明渐后明顿言中下之机者论文从略中下合明若别说者应云若下机者先从人天次入小乘渐渐经历乃至第五显性若中机者不由人天便从小乘或从法相乃至显性论不言上机者文影略故前有中下后有上上上机必然亦应具云若上根者不历前二或从法相或从破相便入实教中间更有不定之机或从人天不历小乘便入大乘或从人天直入显性或从小乘直入显性良以众生根性有多差别论不繁文可以意得言先说初教令离恶住善者以修五戒十善离三途恶住人天善故离染住净者染谓二执二障净即三乘圣果会权归实不唯华严法华涅盘亦此宗故若上上根下明顿机也上上根者即圆融机从本至末者此句总标即以显性为本渐次乃至人天为末谓初下别释从本至末之相顿指一心是显性教本来空寂即破相教托真而起即法相教谓能双所变皆以真如为实自性唯识云此诸法胜义亦即是真如常如其性故即唯识实性即其义也断恶修善即通大小乘及人天戒善但以悟真之智断修异於前渐不悟而修也良以此宗先悟毗卢法界后修普贤行海虽人天戒善靡有子遗是故不悟而修如土作器器器皆瓦先悟而修如金作器器器皆金矣息妄归真者应有问言既悟一真心体了知法法全真何必更须息妄答楞严云理则顿悟事须渐除良由无始习深云何顿去其犹圣王登位欲与万国同体苗顽不庭必须用武直得车书混一方能坐拱无为耳余文可知)。
　　△第四释第四会通本末二初标牒大门。
　　四会通本末(会前所斥同归真源皆是正义)。
　　前儒道人天小乘法相破相显性递递相望前前为末后后为本若以显性望前前皆为末显性独本今言会通乃有二义一约五教相望则以显性为能会前四教及儒道皆为所会即是以本会末注云会前所斥同归真源皆了义故真源既非所斥故知但会前四然约能所相合故曰会通本末二者前显性教亦是所会即以此第四一论以为能会论云真性虽为身本生起盖有因由则知真性亦所会也以但用真性不成身故(注会前所斥云云者前以执末迷本故须斥之今以本该末则前所说皆是即本之末迷无非了义又依华严宗具全收全拣二门前约别教一乘拣则全拣今约圆教收则全收)。
　　△后正释三初总明二初明须因缘初顺明。
　　真性虽为身本生起盖有因由。
　　应有问云前四教未显真性故非了义今既直显已是尽理何须更会前所说耶论云真性虽为(云云)意谓真性为本固是尽理然性起为相必具众缘则前八识惑业等皆其缘也。
　　△后反显。
　　不可无端忽成身相。
　　如湛静水要藉风缘方成波浪不可无风便成浪也。
　　△后正显会通二初示前斥之由。
　　但缘前宗未了所以节节斥之。
　　亦应先难云真性成身既假八识等缘则应前说识等为本亦有理在何以斥之故今释云前宗所说未明真性但以识等便为身本如执风缘便为波浪不言水者岂尽理耶。
　　△二正会。
　　今将本末会通乃至儒道亦是。
　　今将下正会可知。
　　△二别会四初依本起末二初标示。
　　(初唯第五性教所说从后段已去节级方同诸教各如注说)。
　　(注初唯下别会於中四初依本起末二举内收外三重辨心境四结责寡闻初文分二初总彰所本即标生起以为宗极后依本会末即次第会前诸教一一文中皆先以注词标举后以论文正显初二又二先明真心本有后显派本从缘今初此文大抵全用起信论意分判诸教浅深如得起信意则诸教所诠分齐如指诸掌尔问前云宗极即指华严今此会通何依起信答华严一极称性圆融始末深玄难见分齐起信深浅有序故得借之而起信亦宗华严同一性义故用之也谓起信初说一心即当华严一法界心故彼立义分云摩诃衍者总说有二种一者法二者义所言法者谓众生心是心即摄一切世间出世间法云云次依一心开真生二门解释分云依一心法有二种门一心真如门二心生灭门云云三依生灭门开觉不觉二义文云生灭门者依如来藏故有生灭心乃至云此识有二种义一者觉义二者不觉义云云四依不觉义生三细文云依不觉故有三种相与彼不觉不相舍离云何为三一者业相二者能见相三者境界相五依三细生六粗文云以有境界缘故复生六种相一考智相法执俱生二者相续相法执分别三者执取相我执俱生四者计名字相我执分别五者起业相六者业系苦相今显性教诠至一心若依贤首开顿教即当真如门今论不开即以真如门合在显性教中破相齐生灭门觉不觉义法相齐三细小乘齐后四粗人天齐起业受报即业系苦儒道所说尚不知受报中六种差别但於人趣中以义摄之庶尽内外原人之义耳已知大义次按文释注文标举可知)。
　　(△二正明二初总明所本二初明真心本有二初标宗)。
　　谓初唯一真灵性。
　　△后显相。
　　不生不灭不增不减不变不易。
　　谓初唯一真灵性者此句标宗次不生下三句显相即真如门意彼云心真如者即是一法界大总相法门体(即论一真灵性)所谓心性不生不灭与此大同也乃至云毕竟平等(论云不增不减是平等义)无有变易(论云不变不易)不可破坏唯是一心故名真如。
　　△后派本从缘二初出生灭所以。
　　众生无始迷睡不自觉知。
　　△后标生灭所依。
　　由隐覆故名如来藏依如来藏故有生灭心相。
　　众生无始下派本从缘此下即生灭门初二句出生灭所以由不悟故全真如成生灭也由隐覆故名如来藏者即标生灭门所依法体龙树论於此作两重能所依初重以如来藏为所依总相生灭不生灭二义为能依别相第二重以黎耶识为所依总相觉不觉二义为能依别相今论云依如来藏故有生灭心相者正取如来藏属显性教生灭心者属后破相相蹑而起。
　　△二依本会末五初会破相二初标举。
　　(自此方是第四教亦同破此已前生灭诸相也)。
　　(自此方是下依本会末分之为五初会破相教然破相教义通两势若取空为大乘初门即令入始教若取破相显性即同终教圭峰以终顿圆合为显性为与法相蹑趾相破故开破相而以贤首终教义当之故此所明全同终教)。
　　(△后正显)。
　　所谓不生不灭真心与生灭妄想和合非一非异名为阿赖耶识此识有觉不觉二义。
　　言所谓不生灭(云云)者此中真心妄想四字论主约义加文令人易晓余皆起信正文言不生灭等者依龙树论不生灭即真如生灭即根本无明谓众生迷时根本无明起用名独力业相能熏真如真如被熏起随染用名独力随相真妄和合名俱舍动相即黎耶细相故曰不生不灭与生灭和合等良以单真不立独妄不成故黎耶中通真及妄方名真具分唯识也不言生灭与不生灭合者以此门中是从本流末义故言非一非异者即显真妄不即离义由真上随缘妄上体空故真妄不异由真上不变妄上成事故真妄不一故胜鬘云不染而染难可了知染而不染难可了知贤首用楞伽经意以如来藏为不生不灭以七识为生灭此二和合成黎耶识故黎耶具生灭及不生灭应知此中真妄和合诸识缘起总作四句一唯不生灭谓如来藏如水湿性二唯生灭谓前七识如波浪三亦生灭亦不生灭谓黎耶识如海含动静四非生灭非不生灭谓无明如起浪风缘言阿赖耶识者即标真妄和合识心名也亦云黎耶但梵音楚夏梁朝真谛三藏就名翻为无没识是不失义唐三藏就义翻为藏识藏是摄义所摄名藏摄藏不失故大义同耳以诸众生取为我故所以然者良以真如不守自性随缘和合似一似常愚者不知以似为实孰为内我我见所摄故名曰藏由此二种我见不起位中失赖耶名又能藏自体在诸法中亦藏诸法在自体内故故论云能藏所藏我爱执藏是此义也故知从义立藏识名此识有觉不觉二义者由前不生灭真心故有觉义由前生灭妄识故立不觉义龙树论云觉义者是真如气分故不觉义者是无明气分故广如彼论。
　　△二会法相二初标示。
　　(此下方是第三法相教中亦同此说)。
　　(此下方是会法相教言亦同此说者良以此文正是起信终实教义以深必该浅派本成末法相齐此故曰亦同前后亦同皆例此释)。
　　(△二正显)。
　　依不觉故最初动念名为业相又不觉此念本无故转成能见之识及所见境界相现又不觉此境但从自心妄现执为定有名为法执。
　　言依不觉故者然觉义中有本始觉等义自属净法上转门中非今所用故略不明但说不觉言最初动念名为业相者起信云一者业相以依不觉故心动说名为业疏云动作是业义即此心动是也名为业相者结名也彼疏云此虽动念而极微细缘起一相能所不分即当赖耶自证分也如无相论云问此识何相何境界答相及境界不可分别一体无异当知此约赖耶业相义说也言又不觉此念至能见之识者起信云二者能见相以依动故能见疏云能见相者即是转相依前业识转成能见如是转相虽有能缘以境界微细故犹未辨之如摄论云意识缘三世境是即可知此识所缘境不可知释曰既云所缘不可知即约能缘以明本识转相义也此当赖耶见分言及所见境界相现者起信云三者境界相以依能见故境界妄现疏云境界相者即是现相依前转相能现境界即赖耶相分此上三细属赖耶识言又不觉至名为法执者即六粗中前二相也起信云以有境界缘故复生六种相云何为六一者智相依前境界心起分别爱与不爱故疏云於前现识所现相上不了自心所现故创起慧数分别染净执有定相即法执俱生也二者相续相依於智故生其苦乐觉心起念相应不断故疏云谓依前分别爱境起乐受觉於不爱境起苦受觉数数起念相续现前又能起惑润业引持生死故名相续即法执分别。
　　△三会小乘二初标举。
　　(此下方是第二小乘教中亦同所说)。
　　(此下方是下会小乘教即六粗中执取计名二相)。
　　(△后正显)。
　　执此等故遂见自他之殊便成我执执我相故贪爱顺情诸境欲以润我嗔嫌违情诸境恐相损恼愚痴之情展转增长。
　　言执此等故者此句蹑前相续相起起信云三者执取相依於相续缘念境界住持苦乐心起着故疏云缘念境界住持苦乐者是前相续相心起着故一句正释执取之义谓於前苦乐等不了虚妄深起取着由取着故遂见自他之殊便成我执此即我执俱生也执我相故下即当计名字相彼论云四者计名字相依於妄执分别假名言相故疏云谓彼於颠倒所执相上更立假名是分别故今论执我相一句亦蹑前起而贪瞋痴配此相者由不了顺逆等境及与名言皆虚假故计为定实遂於顺情名相境上起贪於违情名相境上起嗔不了二境皆由痴故楞伽云相名常相随而生诸妄想释曰诸妄想者即贪瞋痴也。
　　△四会人天二初标举。
　　(此下方是第一人天教中亦同所说)。
　　(会人天中标举如注)。
　　(△二正显)。
　　故杀盗等心神乘此恶业生於地狱鬼畜等中复有怖此苦者或性善者行施戒等心神乘此善业运於中阴入母胎中。
　　依论会通即起业受报二相由前三毒发动身口造善恶业业成招果恶中杀盗善中施戒各等其余即十恶十善相翻并属起业相三途人天即受报相言复有怖此苦者谓遭苦发心改恶修善故或性善者由惯熏习成种性故不因遭苦自乐修善也言心神乘此运於中阴者心神即赖耶识乘者凭托义运者转也心为能乘业为能运业如舟车心神凭此转入诸趣言中阴者亦名中有谓死有之后生有之前中间所有五阴之身名曰中阴即以异熟五蕴为体五趣之中皆有中阴除无色界但有四蕴余皆具有五根等然其形量大小各如本有之量有云人中有减半如本有六尺中有三尺人天中有其身洁白三途中有其身黑暗一切中有以香为食随其福力香有差殊随趣胜劣胜得见劣劣不见胜唯同类者得互相见将往受生时不见余境但见受生和合因缘不拣远近剎那便至势力极速金刚铁石不能为碍言入母胎中者俱舍颂云倒心趣欲境湿化染香处谓卵胎二生中有由彼业力远见父母交会起颠倒心若男中有於母起爱於父起瞋女者反此由着乐故而便迷闷以迷闷故中有粗重而便受生故云倒心趣欲境言湿化染香处者谓湿生中有染香受生若受生缘会时不拣远近皆闻香气起染心已彼便受生随业胜劣香分好恶故曰染香若化生中有染处受生若受生缘会不拣远近见受生处而起爱染彼便受生随业善恶处有净秽也然今论中正说人趣故但言入母胎中也广如别章。
　　△五会儒道二初总举。
　　(此下方是儒道二教亦同所说)。
　　(儒道二教亦同所说者然儒道虽说禀气但溟涬而说非如佛教本末详悉而佛教四大五蕴中则具含禀气之气故今曲开以会之屏山谓西方有中国之书中国无西方之说此之谓也又彼溟涬所说之气得佛教发明方能委曲详尽)。
　　(△二别会三初会禀气二初正会)。
　　禀气受质(会彼所说以气为本)气则顿具四大渐成诸根心则顿具四蕴渐成诸识十月满足生来名人即我等今者身心是也。
　　禀气受质者气即父母赤白中有揽之以成形质即周易所云精气为物也下说心则顿具四蕴即游魂为变也言气则顿具四大者谓所禀气中便有地水火风故又瑜伽云尔时父母贪爱俱极最后各出一滴浓厚精血和合住母胎中犹如熟乳中有赖耶依之而住此即名为羯罗蓝位言渐成诸根者宝积经云是诸众生托胎母腹凡经三十八个七日有二十九种业风所吹次第成就第一七日犹如酪浆第二七日状如凝酥乃至第三十七七日念欲出生三十八七日满足十月向母产门倒卓而生又云从此已后复经四日方乃出生凡经二百七十日故云渐成诸根心则顿具四蕴渐成诸识者以赖耶识是总报主有王必有所故而前五识要依根境方能发故而处胎时根境未具故无前五其六七识由无境故亦无发用出胎之后诸识方具故曰渐成由此故说赖耶来为先锋去为殿后言十月满足者如前所说通计在胎二百七十日除小尽算属十月数然约多分故说十月亦有五七八月或一年生者如罗去六年而诞胁尊者六十年老聃八十年故知十月多人如是。
　　△二结正义二初举正义。
　　故知身心各有其本。
　　△二结成。
　　二类和合方成一人天修罗等大同於此。
　　各有本者身以血气为本心以业惑为本(且就枝末实通法性)言二类和合下结成可知言天修罗等大同此者同前气则顿具四大渐成诸根心则顿具四蕴渐成诸识故起世经云复有一种以身善行口意善行身坏命终生於上天彼天上识初相续生即共名色一时俱生有名色故即生六入彼於天中若是天男即於天子坐膝边生若是天女即於其母两股内生初出之时状如人间十二岁儿彼天即称是我儿女(云云)然且约欲界若上二界但由定力引生而无色界但有四蕴无四大粗色应说上二界但以心为本言修罗者梵语阿修罗古翻无酒亦云不饮酒神谓海水醎苦酿酒不成因兹不饮新云阿素罗此云非天谓受福如天无天实德故曰非天前人天中而不别说阿修罗者由此修罗通四生故四趣摄之等者等诸仙也如楞严开十种仙诸教之中不别说者合人中故既属人中与前人同。
　　△二会自然二初正会二初举因验果二初总明。
　　然虽因引业受得此身复由满业故贵贱贫富寿夭病健盛衰苦乐。
　　从此已下二段先举论文后以注指不同前文注先标举随作者意不拘一轨耳此文承前心神乘此运於中阴处来前文大意由持五戒今得人身外人难云既由善业感得人身人身既同则应贵则同贵贱则同贱何故不同故今答云引业招总报满业招别报总报同者引业同故别报异者满业不同故言引业者唯识云胜业名引引余业生故报亦名引引余果故言满业者谓能成满总报果事故因果发有满义如人修五戒时或敬或慢或施或悭等由此二业引满不纯故於果中总别报异总别善恶应作四句分别一者总善别不善谓人中贫病等二者别善总不善如畜有肥好庄严等三总别俱善如人中寿福等四总别俱不善如畜中盲跛等故俱舍云一业引一生多业能圆满是也。
　　△二别显。
　　谓前生敬慢为因今感贵贱之果乃至仁寿杀夭施富悭贫种种别报不可具述。
　　此则於前三报之中生报果也文中因果二二相合意云前生恭敬於人今感尊贵之果前生轻慢於人今感卑贱文举敬慢以例其余故云乃至仁寿已下即所例也仁杀施悭为因寿夭富贫为果言种种别报者即妍丑智愚之类各以因果相属明之在五果中即等流果也。
　　△二举果验因。
　　是以此身或有无恶自祸无善自福不仁而寿不杀而夭等者皆是前生满业已定故今世不因所作自然而然。
　　此中无恶自祸等与前无行而贵守行而贱等大意全同但前举之意在反彼所执今所明者正显宿业差殊而前事迹可引用尔(如桀纣颜冉等)今且略举其一如云不杀而夭者不杀仁也孔圣尝曰仁者寿又尝叹颜子曰回也其心三月不违仁若责仁寿於一世则颜子宜其寿矣何不幸而短命乎盖自颜子宿世或曾杀生所致而现世之仁不能排遣於定业也故云皆是前生满业已定(云云)举此一端余悉可较然因果之说孔老亦尝言之矣老子云天道好还夫子云积善之家必有余庆曾子云出乎尔反乎尔孟子云爱人者人恒爱之敬人者人恒敬之皆因果也而但言乎一世不说过去未来故求其实或时不验(如颜子短命之类也)唯佛具宿住智通及过现未来业报智故视无量劫本生本事犹如月击故高谈因果以警悟世人使虽居暗室尚知畏惧纵能欺人於现世将知不免於当来此其助世教於冥冥之中者功不浅矣彼阐提之辈尚谓吾佛以因果之说诳惑愚俗者斯亦不仁之甚哉。
　　△二结会迷执。
　　外学者不知前世但据目睹唯执自然(会彼所说自然为本)。
　　△三会天命三初举因。
　　复有前生少时修善老而造恶或少恶老善。
　　△二辨果。
　　故今世少小富贵而乐老大贫贱而苦或少贫苦老富贵等。
　　△三结会异执。
　　故外学唯执否泰由於时运(会彼所说皆由天命)。
　　言否泰者即周易二卦名乾上坤下曰否坤上乾下曰泰泰者通也天地交接万物通生否者塞也天地不交阴阳闭塞也故人之时运穷通象彼二卦故曰否泰言由於时命者世俗谓达与不达是命遇与不遇是时如此术数推占能知人之休咎云某年当有灾某年当有喜故曰阴阳注定祸福莫逃而不知是宿业所致如前所说时定报不定等四句所明或能追悔曩愆尚可回转故世有积功累德能延年却祸者此由不定业可转重令轻转轻令不受也孰谓否泰由天命而不可损益乎而外学者尚曰天也是不违哉观尚书说纣辛闻祖伊告西伯将举兵乃曰我生不有命在天项羽阴陵失路乃曰天亡我矣而书史未尝是其说则知天命不足恃也何不早悟而修德耶噫。
　　△次举内收外三初会同所变二初别二本二初推气本。
　　然所禀之气展转推本即混一之元气也。
　　△二推心本。
　　所起之心展转穷源即真一之灵心也。
　　於中先推气本此所禀气即前所会以气为本言展转推本者谓此血气之身本乎父母阴阳之气所成父复从祖祖从曾祖迤逦推至最初天地未分则自混元一气也此顺世俗且作是说以收前禀气之义下当会之令同内教言所起之心下推心本即前心则顿具四蕴渐成诸识此推心本外教所无周易但云游魂为变而不备明游魂之相复何为本言展转穷源即一真灵心者谓此心本从前世善恶业招业又从惑惑从执起执由三细三细由不觉不觉由迷真所迷之真即灵心也故云尔耳非佛教了义安能臻此。
　　△二会气归心。
　　究实言之心外的无别法元气亦从心之所变属前转识所现之境是阿赖耶相分所摄从初一念业相分为心境之二。
　　前约身心别分似各有本此以身心相望则身又从心所变心外无法则知元气亦自心生然外教乍闻此说定生惊骇然此尚约妄识犹能如是况真心乎大经云心如工画师能画诸世间五蕴悉从生无法而不造言属前转识所现之境者即九相中第三相也是阿赖耶相摄者即以转识见分为能现故此相分为所现也言从初一念云云者由根本无明熏真如真妄和合成俱合动相即赖耶证自证分从此渐成枝末无明最初心动名为业相即自证分依此业相转成能见故名转相即是见分依能见心境界妄现名为现识即属相分前云元气即此相分现相摄也。
　　△二辨心境始末二初就心明。
　　心既从细至粗展转妄计乃至造业(如前叙列)。
　　前文承上会禀气来所以从末逆推至本此文蹑前从本顺推至末者欲结成身相故言乃至造业者即前九相中第八不取第九业系苦相以第九相即是身故。
　　△二就境明。
　　境亦从微至着展转变起乃至天地。
　　(△注二初会外教说)。
　　(即彼始自大易五重运转乃至太极太极生两仪)。
　　(△后拣滥二初约能变收彼道二初明一分义同)。
　　(彼说自然大道如此说真性)。
　　(△后正拣)。
　　(其实但是一念能变见分)。
　　(△后约所变收彼元气二初明分同)。
　　(彼云元气如此一念初动)。
　　(△后正拣)。
　　(其实但是境界之相)。
　　言从微至着者三细相分曰微以未离本识故乃至天地者由二执展转熏习不了唯识所变一向执为外物是粗着也着谓显着(注中会通外教之说言即彼始自太易乃至两仪者即指前从微至着同五运也言五重运转者即周易钩命诀云一曰太易二曰太初三曰太始四曰太素五曰太极如前已释太极生两仪即前乃至天地是也彼说自然下拣滥因前会外教之说恐人便谓孔老所说大道元气应与此中法性义同恐成相滥故须拣之谓老氏云杳兮冥兮其中有精又云视之不见曰微搏之不得曰夷听之不闻曰希又云寂兮寥兮独立而不改等似佛教中说真如法性之义其实下正拣能变见分虽是内教然是妄识异於真心问何以得知是能变见分耶答此识初转未有所缘是独立而不改义有能见用是彼其中有精从此展转方有境界是为天下母义故知是也然约一分义同未必全是且勿认着盖离识外无别万法纵说大道岂离识耶彼云下前约能变收彼大道此约所变收彼元气彼说元气在物之先似黎耶识初动之义其实下拣如前已明亦以离识无别气故虽是拣滥亦兼收之)。
　　(△三合内外成身)。
　　业既成熟即从父母禀受二气气与业识和合成就人身。
　　以业为内业属心故以气为外气成身故识如弄狮子人父母二气如狮子皮气与业识和合如人在皮中成就人身如狮子跳跃似有作用故人出则狮子不能运动识去则形骸之身死矣又摄论云譬如幻化人复作幻化人如初幻化人是则名为业幻化人所作是名为业果此论六句初二句举喻后四句法合且喻意者如昔壶公善幻术一日於廛肆困卧有一妇人自壶中出妇亦悬壶行立良久见壶公困卧不觉於自壶中化出肴酒及一男子与共劝饮少时壶公将觉妇以肴酒及幻男子内自壶中既而妇人亦入壶公之壶中所谓幻化人复作幻化人也法合中初幻化人如彼妇人喻能感业幻人所作如彼男子喻业所成身应以壶公喻赖耶也故知此身外暨天地万物皆幻中幻也如梦中说梦未知是梦斯之谓也业所成识名业识也。
　　△三重辨心境三初正明二初蹑迹总标。
　　据此则心识所变之境乃成二分。
　　△二别释二初正报。
　　一分与心识和合成人。
　　△二依报。
　　一分不与心识和合即是天地山河国邑。
　　前文从初唯一真灵性下次第派本成末至前十月满足生来名为人则内教源人之义备矣又以宿业差别会儒道所说自然天命至於业熟禀气成就人身已尽内外之说无所遗矣今此一段则就内教心能变境(前云元气亦从心之所变)境有内外故成情器之异然后知会万化而唯心者唯佛教有之矣外学不知妄谓以小缘大者自其坐井而谓天小耳乌足与语道哉言所变之境成二分者谓诸识生时虽有多缘要略唯二一者根身识所依故二者器界识所缘故所依之中有总有别总谓一身别即五根谓眼耳鼻舌身诸识依此方能发故能依所依不相舍离故云与识和合成人所缘之中总名曰境别则有六谓色声香味触法论中为对外教执天地生万物故特言之而前六境并在天地之中故举天地以总收之然天地等皆色法摄广如百法等说。
　　△二出人灵所以。
　　三才中唯人灵者由与心神合也。
　　外教云天生万物唯人最灵彼宗则以人及万物皆禀天地之气故曰天生万物而於所禀之中得天地之正气者为人故以人为最灵今内教说则不如是谓此血肉之身由与心神合故盖由心识宿世熏习所成故能思虑等虽禽畜等亦有心神而无明深厚诸识昧劣故异於人非干气也所禀之气但成血肉之身此血肉身但心神之屋宅耳如傀儡之屈伸语笑岂木偶之能然哉。
　　△三引教证。
　　佛说内四大与外四大不同正是此也。
　　此通指诸经论说内则皮肉等为地精血等为水暖气为火动转为风如前小乘教说外四大可知若内四大则又以因受大种谓藏识持种故则有执受者为内无执受者为外言正是此者由前心识所变成二分故及人舍寿无执受故内亦成外故忏云死者尽也气绝神逝人物一统者谓内四大同外四大故曰一统然世俗执禀气者见人死气消谓之气散为死殊不知四大之中火风二大性轻举故死则先散地水后之正意以赖耶去体非干气也。
　　△四结责寡闻。
　　哀哉寡学异执纷然。
　　异执之义广如前说纷然者丝乱之状也。
　　△三结劝生正解二初正劝。
　　寄语道流欲成佛者必须洞明粗细本末方能弃末归本返照心源。
　　论主愍前寡闻异执不达身本故此劝之学道之流本求成佛不达其本徒事勤劳言必须者谓决定经由此道离此别无成佛要门故洞者通也见解通彻无偏滞也粗细本末者粗细即丸相等惑本末即真妄等法但不随妄念即是弃末了性圆明即是归本譬如有人迷失家乡淹留外郡忽逢亲友示以家山便当舍他国之艰辛返故乡而快乐矣返照心源者谓以了因之始觉还照正因之本觉知真本有达妄元空大经云不能了自心云何知正道彼由颠倒慧增长一切恶是知若不先了本心设使多劫勤修非真修故如磨砖作镜之说也。
　　△后举果示益。
　　粗尽细除灵性显现无法不达名法报身自然应现无穷名化身佛。
　　即如磨镜灵性显现如彼镜明无法不达类触处以光辉应现无穷若随形而示影言名法报身及化身佛者然三身之义诸教皆谈今就大乘略明梗槩一依法相宗一法身者以出缠真如为体但是凝然不变之性在缠名如来藏出缠与无为功德为所依故名曰法身二报身者酬因名报谓诸菩萨藏识具有四智菩提种子在因中时障覆不现由圣道力断彼二障令从种起直至等觉位后解脱道中转赖耶识成圆镜智於色究竟天坐华王座十方诸佛流光灌顶根尘相好彻周法界受用法乐不对机宜名自报身即以真无漏五蕴为体复由依定起用应十地机令他受法乐名他报身二报开合随时说异三化身者变现为义依前报身后得智中起大悲心依大悲心现三类化身一者千丈大化身应地前类说大乘法二丈六小化身应二乘机及诸凡夫说三乘法三随类化身谓猿中现猿鹿中现鹿等此他报身及三类化皆以似无漏五蕴为体二依法性宗所说三身依体相用三大而立起信云一者体大谓一切法真如平等不增减故释曰性体当相即法身也二者相大谓如来藏具足无量性功德故释曰依不空藏性德本具修行出障与此相应名真报也三者用大能生世间出世间善因果故释曰谓佛随染业幻自然大用应地前类及诸凡夫令始成世善名化身(名世间善)若他报身随登地机说大乘法令终成出世善也(地上证真名出世善)今论言法报身者谓以性德合於性体理智不二法报一源也故金光明经云唯如如及如如智独存斯亦二身义也若华严宗说遮那佛具两种十身一约融三世间为十身一众生身二国土身乃至十虚空身二就佛身上自具十身一菩提身二愿身乃至十智身此二种十身若与三身相摄者如前十身中法身虚空身即三身中法身如来身智身即报身摄余六通法化谓法身体故应物示现国土等故二约内十身中者法身全同菩提愿化力持意生五身即同化身相好威势福德三身通报化智通三身局唯法报今论所明即法性宗及圆教也以本统末亦摄诸宗矣。

　　华严原人论解卷下(终)

