续藏经   圆宗文类
　高丽 义天集
　　 

　　圆宗文类卷第十四
　　诸文行位类上
　　探玄记第一

　　将释此经略开十门一明教起所由(云云)十随文解释初教起所由者先总辨后别显总者夫大教之兴因缘无量(云云)次别显者略提十义以明无尽何者为十谓由法尔故愿力故机感故为本故显德故显位故开发故见闻故成行故得果故(云云)六显位故者为显菩萨修行佛因一道至果具五位故此亦二种一次第行布门谓十信十解十行十回向十地满后方至佛地从微至着阶位渐次二圆融相摄门谓一位中即摄一切前后诸位是故一一位满皆至佛地此二无碍广如下文诸会所说(云云)九成行故者谓为示此普法令诸菩萨成普贤行一行即一切行初发心时便成正觉具足慧身不由他悟又云菩萨受持此法少作方便疾得阿耨多罗三藐三菩提等此亦二种一顿成多行二徧成普行并如下说。

　　教义分齐章卷中

　　第三行位差别者於诸教中皆以三义略示一明位相二辨不退三明行相初者依小乘有四位谓方便见修及究竟又说小乘十二住以为究竟及说三界九地十一地等广如小论说不退者此中修行至忍位得不退故也其行相亦如彼诸论说问何故小乘行位等相不广显耶答此中意者以义差别显教不同而小乘异大乘理无疑故不待说也若依初教亦以三义显初位相者此中有三一为引愚法二乘令回心故施设回心教亦但有见修等四位及九地等名同小乘或立五位谓见道前七方便内分前三种为资粮位以远方便故后四善根为加行位是近方便故余名同前又亦说为乾慧等十地第九名菩萨地第十名佛地者以引二乘望上不足渐次修行至佛果故又彼佛果不在十地外同在地中者以引彼故方便同彼又以二乘人於现身上得圣果故不在后也又此位相及行相等广如瑜伽声闻决择及杂集论说问何故瑜伽等所明声闻行位相而不同彼毗昙等耶答不同相者有二义意一为显小乘愚於诸法不了说故二为方便渐渐引向大乘故耳是故所明行位等法皆悉方便顺向大说故不同也此既非是愚法小乘又非菩萨即知是彼三乘教中声闻乘也二为直进人显位相者彼说菩萨十地差别又以十地说为见修及通地前以为大乘十二住义何以故为影似小乘故又彼是地前有四十心以彼十信亦成位故此亦为似小乘道前四方便故是故梁摄论云如须陀洹道前有四位谓暖顶忍世第一法菩萨地前四位亦如是谓十信十解十行十回向又亦为似回心教故以信等四位为资粮位十回向后别立四善根为加行位见等同前问何故此教所立名数多分影似小乘等耶答为随方便影似引彼有胜方便故若全异彼难信受故若全同彼不名引故问若引二乘可须似彼如为直进何假似彼小耶答有二意故亦稍似小一以始教中直进之人机粗浅故不能尽受大乘深法是故所示位等法相亦似小乘而义理仍别二凡以大乘似小乘说者皆通二义一为引小二为浅机是故说此为始教也即如何等义者如瑜伽说云何已成就补特伽罗相谓诸声闻先已串习诸善法故若时安住下品成就尔时便有下品欲乐下品加行犹往恶趣非於现法证沙门果非於现法得般涅盘若时安住中品成就尔时便有中品欲乐中品加行不往恶趣於现法中证沙门果非於现法得般涅盘若时安住上品成就尔时便有上品欲乐上品加行不往恶趣於现法中证沙门果即於现法得般涅盘如说声闻独觉亦尔何以故道与声闻种姓同故乃至广说於菩萨位为似二乘亦立如是三种成就故彼论云若诸菩萨住胜解行地名下品成就住净胜意乐地名中品成就住堕决定究竟地名上品成就若菩萨住下品成就犹往恶趣此尽第一无数大劫乃至广说余二大劫配二成就如是等文类别非一皆具上意可准知之。
　　二不退位者依佛性论声闻至苦忍缘觉至世第一法菩萨至十回向方皆不退也当知此中声闻缘觉非是愚法是故皆是此始教中三乘人也又亦可菩萨地前总说为退以其犹堕诸恶趣故如瑜伽云若诸菩萨住胜解行地犹往恶趣此尽第一无数大劫如是等也三明位中行相差别者如瑜伽云胜解行住菩萨转时何行何相或时具足聪慧於其诸法能受能持於其义理堪能悟入或於一时不能如是或於一时具足忆念或於一时成於妄类於诸众生未能了知调伏方便於自佛法亦未了知如实引发善巧方便为他说法教授教诫勉励而转勉励转故不能如实知或时虚弃如暗射或中不中随欲成故或於一时於大菩提已发心而后退舍由意乐故欲令自乐由思择故欲令他乐或於一时闻说甚深广大法教而生惊怖犹豫疑惑如是等类名胜解行住解云此是十二住中第二住行相其第一种性住行相更劣及地上行相皆如彼说若依终教亦说菩萨十地差别亦不以见修等名说又於地前但有三贤以信但是行非是位故未得不退故本业经云未上住前有此十心不云位也又云始从凡夫地值佛菩萨正教法中起一念信发菩提心是人尔时名为住前信相菩萨亦名假名菩萨名字菩萨其人略修行十心谓信进等广如彼说又仁王经云习忍以前行十善菩萨有进有退犹如轻毛随风东西等在此修行经十千劫入十住位方得不退故十住初即不退堕下二乘地况诸恶趣及凡夫地耶设本业经说十住第六心有退者起信论中释彼文为示现退也为慢缓者策励其心故而实菩萨入发心住即得不退也其行相者起信论中说三贤初位中少分得见法身能於十方世界八相成道利益众生又以愿力受身自在亦非业系又依三昧亦得少分见佛报身其所修行皆顺真性谓知法性体无悭贪随顺修行檀波罗蜜等广如彼说又梁摄论中十信名凡夫菩萨十解名圣人菩萨等其地上行位倍前准知是故当知此中行位与前始教浅深之相差别显矣问此教岂不通引二乘何故行位不似小乘说答此后诸教并皆深胜所引二乘亦是纯就高胜机故不假似彼也若依顿教一切行位皆不可说以离相故一念不生即至佛故若见行位差别等相即是颠倒故若寄言显者如楞伽经云初地即八地乃至云无所有何次等又思益经云若人闻是诸法正性勤行精进如说修行不从一地至一地若不从一地至一地是人不住生死涅盘如是等也若依圆教有二义一摄前诸教所明行位以是此方便故二据别教有其三义一约寄位显谓始从十信乃至佛地六位不同随得一位得一切位何以故由以六相收故主伴故相入故相即故圆融故经云在於一地普摄一切诸地功德故是故经中十信满心胜进分上得一切位及佛地者是其事也又以诸位及佛地等相即等故则因果无二始终无碍於一一位上即是菩萨即是佛者此义也二约报明位相者但有三生(云云)(见三生类)。
　　三约行明位则唯有二谓自分胜进此门通前诸位解行及以得法分齐处说如普庄严童子等也其身在於世界性等以上处住当是白净宝网转轮王位得普见肉眼见十佛剎尘数世界海等若三乘肉眼即不如是故智论云肉眼唯见三千世界内事(云云)问既一位中有一切位及信满心即得佛者何须更说后诸位耶答说后诸位即是初中之一切也如初后亦尔问若初即具后得初即得后者亦可后亦具初既不得后应亦不得初耶答实尔但以得初时无不得后故是故无有未得后而不得初也问若尔云何说得诸位阶降次第答以此经中安立诸位有二善巧一约相就门分位前后寄同三乘引彼方便故是同教也二约体就法前后相入圆融自在异彼三乘是别教也但以不移门而恒相即不坏即而恒前后是故二义融通不相违也问若尔是初门即一切者何不说信位初心即得而说满心等耶答若自别教即不依位成今寄三乘终教位说(云云)(见三生类)。

　　探玄记第一(宗趣)

　　七别开摄法界以成因果谓普贤法界为因舍那法界为果是故唯以法界因果而为宗趣於中分别有十事五对一所信因果如初会中舍那品内先明莲华藏世界果后显普庄严因二差别因果如第二会至小相品说於中初二十五品说五位差别因后三品说三德差别果三平等因果如普贤品说平等圆因性起品说平等满果上二门是生解因果曰成行因果如离世间品中二千行法内先明因行后显果行五证入因果如入法界品先祗桓林中现自在果后善财童子辨证入因因果五周一部斯毕(云云)(见宗趣类)。

　　探玄记第二

　　第十随文解释者今此三万六千偈经有七处八会谓人中三处天上四处为七重会普光为八会於中有三十四品初一品是序分卢舍那品下明正宗流通有无以四义释一以众生心微尘下二颂为流通以结叹劝信故二为经来不尽阙无流通三为此经是称法界法门说故总无流通问若尔何得便有序分答以有见闻通趣入故有始为序以所入无极故无终流通如修生佛果有始无终若不尔者何故八会一一会末皆无流通大般若经十六会中彼会会后皆别有流通大集经中诸会末皆亦有之此经不尔故知别意有所表也四以余三乘等法逐机差别利益众生为流通益相又大远法师分此经为四分初品名缘起净机分二舍那品名标宗策志分三名号品下至第八会来名显道策修分四末后普贤所说偈名嘱累流通分今更寻下文总长分为五初品是教起因缘分二舍那品中一周问答名举果劝乐生信分三从第二会至第六会来一周问答名修因契果生解分四第七会中一周问答名托法进修成行分五第八会中一周问答名依人入证成德分流通有无已如上辨此五分皆依前起后文次相生义理周足故不增减也。

　　探玄记第三

　　卢舍那佛品第二自下明正宗将释此文四门分别一释名二来意三宗趣四释文(云云)第四释文中有二一通辨经论解释分齐生解方便二别释本文(云云)第二释文者此品有二分初大众疑请分二尔时世尊下如来现答分前中分二先明诸会请问后释此文前中作四门一明有无者於八会中初二后二有余会皆无何以尔者谓初会标果起因故问第二会初为寻因至果故问但为因位升沉寄於五会以答果位无差故当会答然五会中闻诸品之内更有余问者并为显当会所说法中差别随说问答非是别问大位之相第七会中明因果纯熟故有问谓行修无碍六位顿成故当会答也第八会中明称性因果故有问谓俱入法界无差别故亦当会答也二所问法不同者初会第八唯界分有因但所信摄化为异第二第七唯因分有果但位行为异(云云)二释文者此中有二初长行后重颂(云云)就此长行中有三初标能问人谓同生异生俱在法界故云咸也言说事彰非显奇故念心入法显深细故云念也二明所请法三唯愿佛下结请所请中古说云此有二十三句分二初二十一句问果法后二句问因行(云云)今更释此中有三十五句分二初三十句问果法后一切菩萨下五句问因行就前中分三初十句问佛内德盈满德二从示现菩提下十句问佛外相显着德三世界海下十句化用普周德(云云)何故此经最初问佛界果法耶谓幖帜故宗归故为本故显德故生信故指南故经首显佛华严者义存於此(云云)第一因问中五句初一句总下四句别一明十住初发心住等二即十行中十度行也三愿者即十回向大愿也四智慧藏者即十地中以智为性含摄蕴积故如下地品菩萨同名藏等是也(云云)第二答相中古来诸德亦有将此诸问配下诸会中答之此判恐谬以第二会等自别有问别有答故四番问答不交杂故是故总於此品并通答也以下说分具果因二说故(云云)。

　　探玄记第四(第二会)

　　名号品第三亦作四门分别。
　　初释名(云云)初中三先分名者自下明第二修因契果生解分谓从此至第六会来辨说所修五位之圆因成十身之满果令诸菩萨解此义相故以为名(云云)。
　　二来意亦三先明分来者前既举果劝生信乐今明彼果能得之因令生正解故次来也二会来者修因之中信最初故次来也又谓前会明所信之境今辨能信之行义次第故来也问名号等三岂属能信答为成信故同会辨之问前岂不成信答凡约境生信境有二义一标举境法明有所在二摄以就心令成信行前会据初义此中约后义又前会果广而因略相从俱属果此会因广而果略相从俱属因问等是果法何故前会明依此中说正答依报粗现易见故先辨正报细隐难知故后说又若约佛先须净土栖托后辨正报又亦可互在随举皆得问明修因之中何故此会与第六皆有果报法同会中间诸会无此例耶答此会是修因之始故与果同会而果在会初十地等是成因之终亦与果同会而果在会后此等为显依果海以起圆因因满还融归圆果此乃文中之宏致始终之幖帜者也三品来者有二释一云前品明依果此明正报正报之中不过三业此品明身业遍应谓名号依身而立故四谛品明佛口业普周光明觉品明佛意业遍觉三轮摄伏俱是正报然身业最粗故先辨耳(云云)(见佛〔立〕类)。
　　三明宗趣者亦三先明分宗通至第六会来同是一番问答故须同辨谓是二周因果初相后体前是因果缘起后是理实(云云)(见佛〔立〕类)。
　　四释文者於此修因契果生解分一番问答之内长分有三初序分二请分三说分此中序亦通第六会已来请说亦尔(云云)。
　　第二请分此中通请下五会文於中有三初念请二念问三念现问中裕梵等法师离为一百二十四问谓初十问法身自体之行中间一百问报身起修之行后十四问方便身平等之行又若合中间九十问为九问即总四十三问光统师合随喜心等为一问即为三十四问初十问先际佛法次十问中际佛法后十四问后际佛法至下第六会来答之今依此释总分为三初十问因所依果次十问果所起因后十四问因所得果摄论云无不从此法身流无不还证此法身欲明因依果成还能克於果果能垂於因还为因成果因果相成缘起无性无自性故即真法界无性即体不碍缘起故真法界不坏因果因果缘起理实之义案此而立又初十问此会初三品内通答之若别分四谛答说法一问光觉答势力正觉二问此品答余问通答顺文明难下三品别自有问以信不成位故无悬问十信之言不同十住等此初十问二释(云云)(见佛土类)次因中十问从升须弥下至菩萨住处来答之初九问约位自行后随喜下问随缘化物行初中十藏何故问在回向后下答在回向前者以藏有二义一是出生义故在回向后出生地上证智故二是收摄义故在回向前收摄诸行令成回向故由此二义二处互显故不相违十愿初地内答十定十忍品答以观心纳理为忍止心不散为定止观无碍唯是一心故二处各显一义以诸菩萨缘真俗境皆有二义一不颠倒二不散乱具如梁论说耳十自在十明品答以作用明委故立二名以别翻菩萨本业经彼问中亦名十明故兜沙中名十飞法又十顶不见别答古人有将梵网经於此计会云此脱错恐难依用今寻彼经十一处说法六处同此彼云化乐天说十禅定初禅说十金刚心二禅说十愿三禅说十忍四禅摩酰首罗宫说心地法门不云重会普光及祇桓重阁又此问与彼有同不同故难用耳有云不思议品有答但不思品等既答后果问不可属此又僧祇品明十大数因位穷终数中之极故亦得云十顶但此品初自别有问故亦难属寿命品中十重佛立上至穷终贤首佛剎最极际故称为顶然有十重故云十顶亦得无伤以彼品初既无别问故得为答也此中约望下尊高为问下文就当处相续而答又但此经下文别有问者则於此无问下若无问而有说者即是答此问也故须知之随喜心下明问菩萨随缘起行即菩萨住处品答之以彼文中明菩萨随机普应诸处起胜行故此约能依之行为问下就行所住处为答依此而判中际法中问答相属亦极明了(云云)后际中十四问不思议品至普贤品通答之於中胜法者是菩提胜法同上文不动转者是无功用故余义多同前会释。
　　第三说分中通下五会答前所问於中分三初此会中答前初十问前际佛法二从第三会下答中际佛法三从不思议品下答后际佛法就初中二先集众显圆后对缘正说前中二先明能集后明所集初中有二意一望前为答问二望后为集众前意中知心念者领所问也又举受法心器量也即如其像现神力者现像答也满其器也谓如其所念如上一百二十四问及下至第六会来所说法门答此问者皆於如来法界身中无不圆明顿现其像是故展后五会而不延一身顿现而亦不促又六位历然而不殊圆融即入而不坏者良由此也令众睹此以沃虚襟则为答耳以彼念云愿为我现故今现之下经云清净法身中无像而不现故也(云云)第二对缘正说中分二初三品正通答前问后三品因论生论别问别答又释前三是能发行缘后三是所发行相又释前是所缘果境后是能缘因行以此信行是住之方便自无别位故初无问也(云云)(见佛土类)。
　　明难品第六五门分别初来意有二先分来者前明所依果法今辨依果所成因行故也二品来者所成行中位前方便信行最初信中解行及德明难辨解居初故来　二释名者(云云)　三料简者就此因中或分二初比位二十地品下证位或分三初三品是位前方便升天品下十三品明三贤正位十地下六品明十圣真位或分四初从此尽第三会为十解以信是住之方便无正位故摄属十住中二第四会十行三第五会十回向四第六会十地等或分五开信异住故又光云义分或三初三品明始起於先际二从升天下明善修於中际不思法品等明终显於后际或分四初未信者令信二第三会下已信者令入谓解行也三十地品下已入者令纯熟四不思议品下已纯熟者令解脱。
　　四宗趣有二初通后别通论此三品明十信行法於中作八门辨一释名二出体三发心四定位五行相六除障七进退八德用三发心者谓始从具缚不识三宝名字等创起一念信等此约始教如本业经(云云)终教如起信论修行信心分(云云)圆教如贤首品初(云云)以小乘非此教不约说顿教无位故亦不说(云云)亦可小乘亦有初信义如小论(云云)顿中亦有信(云云)四定位者此十信法於始教中自是位如梁摄论云如须陀洹道前四位谓燸等菩萨地前四位亦如是谓十信十解十行十回向又彼论及佛性论等皆云地前修四行谓十信修信乐大乘行十解般若行十行三昧行十回向大悲行又为除四重障正使故谓初除阐提不信障二除外道我执障三除声闻畏苦障四除独觉舍大悲障又信成净德因种解成我德因种行成乐德因种回向成常德因种又仁王经寄四轮王报谓铁铜银金以此教义故知十信亦是位也若约终教此信但是十住位之方便自无别位故本业经云未上住前有此十心名字谓一信心二念心三精进心四慧心五定心六不退心七回向心八护心九戒心十愿心增修是心一劫二劫三劫乃得入初住中心心有十增成百法明门名入习种性中故知无位但是方便行也又准六种姓六忍六慧等文故亦是成证又仁王但言三贤十圣不言四也又此经中后四位皆有入定出已列十名辨十义等唯信等中无此故得知也又本业经但有四十二贤圣不说五十二故知问若尔何故仁王经说十信为种性位仍只立三贤位耶答此有相摄故如是何者义准有四句一以本位摄方便故唯有三贤则没信名唯论住位引文可知二以方便摄本位故即十住名十信没十住名也故仁王经云十信十止十竖心则不论十住但名十信也三开方便异本位故则如住前有此十心为方便等四於方便处假说正位如前始教若约圆教有二义若依普贤自法一切皆无位若约寄法则同终教然信满入位之际通摄一切后诸位皆在此中无不具足此则约行摄位故也问信既实无正位何故始教说为位耶答为始教机粗智浅行位不分影似小乘故说四位终教机细智深克实分异故也五行相者若始教行信等十心行(云云)若依终教如起信论中四种信心五门修行等(云云)若圆教如此三品所说(云云)六除障者始教如前除阐提不信障终教如论深伏烦恼等(云云)若圆教如文总灭百障等(云云)并是满心时灭七进退者修信未满一万劫已还一切皆退以是不定聚故依本业经如轻毛随风等(云云)设第六有不退心者但是作此不退之心以非是位故未得不退也亦有人解将此为信不退者义恐不可以经中说如轻毛故无位故论说修信未经万劫皆有退故若至万劫信便已满非第六故若就始教以随粗相说信为位是故今后三贤亦随粗相说是故至十回向已上方得不退如佛性论第一卷说问彼论中是叙萨婆多师说岂是大乘耶答虽是萨婆多说然非彼宗以说有十回向名位故小乘无此位也若终教中信满入住则为不退如起信论信成就发心不退故及此下文深心净信不可坏等(云云)以圆同终故入位已后方说为不退信也以因从果称故如信忍等八成德者始教中成净德因又得铁轮王报亦能进入十解等终教能成十住位已则能少分见法身佛现八相成道等事(云云)圆中通成后诸位若约因得普贤三业遍周法界约果遍尘世界成等正觉如贤首说二明品宗者以十甚深义为宗成信中解行为趣。
　　五释文者此中三品则为三初品明信中解次品依解起行后品解行具故成德耳又释初行次愿德德(云云)。
　　贤首品第八释此品作四门。
　　一释名者(云云)。
　　二来意者收前行愿以成普贤广大德用故来也。
　　三宗趣者明普贤行位体及相用广大无边始终俱括应在信门该摄诸位成佛妙果是此所明也。
　　四释文者此中二先问后答问中亦二先经家序列何故文殊问贤首答者以信收万行非妙德无以发起信该六位非贤德无以宣扬(云云)。
　　就贤首答中总有三百六十三颂前十三五言后三百五十七言於中总长分有八分一叹深难说分二略示行相分三略辨胜能分四摄诸行位分五无方大用分六喻况玄旨分七校量劝发分八显实证成分。
　　就初中有七颂於中分三初二明德广说略(云云)(见发心类)问何故此中信位菩萨得有如此广大功德答此是普贤法界行德但就信门於中显现故说不尽若分别论总有其四句一或唯约信门当相阶降以辨则此信但是善趣位如轻毛等如璎珞本业及仁王等经说此约三乘二或唯约普贤当体德辨如普贤行品说三或俱谓约彼信门显此普贤德如此品所说此约一乘因分说四或俱非总不可说此约果分离言之处是故圆教中所明信位与彼三乘中十信义别不同也。
　　第二从非是无所因下六颂明略示行相分於中二先一总标因缘释成发心广大所以(云云)。
　　第三深心净信不可坏下有九颂明略辨胜能分於中初二明信能成发心以是行本故后七明信能成余德以行所依故(云云)又此中信不可坏者信满心得不退故云不坏依此信发心故知此心已入住然约能入方便故属信终下明成德中非直成前入十住初发心之德位亦更通成已后位中所有行位是故此中略辨所成二十功德一能生福智谓觉道之元福德之母(云云)十九长种智门二十示妙觉果上初十八自分行后十二为胜进德此等功德并是已后诸位乃至佛地所成之德俱在信中之所成就也(云云)。
　　第四若信恭教下有五十颂明能广摄行位分中二先摄行后若生无上菩提心下明摄位(云云)第二摄位中摄后四位则为四段初有二颂半明摄十住位谓菩提心则是入初住位勤修佛德是治地修行二住行也生佛家是生贵住谓生在佛家种姓尊贵故也无着是五六二住行也深心妙净是七八二住行也殊胜无上心是九十二住行也皆准释可知二若得无上下三颂明摄十行位於中波罗蜜总举十行摩诃衍是异小乘行法供是顺理行谓是初四行也念佛定是离痴乱行见佛常住是后五行以后五俱是般若摄故三若知如来下二颂半明摄十回向位於中行成称理故法永存谓是如相及法界等辨说度生是救众生离众生相等前七回向亦是诸门回向众生义也大悲者是此位中所成大悲行对治独觉舍大悲障故也四若得大悲下有三十三颂明摄十地位於中初半颂摄初地谓喜乐深法是初极喜地所证遍满真如名深法也(云云)十有二十一颂半明第十地於中有三初十三颂半明殊胜三业(云云)二若十地种下有四颂明十地终心受位分此甘露水灌顶等明此信满中受职三若身下四颂明结叹显胜初一明入理深广天人莫知谓此法身满空十方不动是故於此无等等界诸天世天人莫能知也次一行成果满见闻广益於本所行无不果者所求毕故无不果遂也又如下明法品云见闻供养者皆住不退地故云不空也次一颂半威力护法常益不断如维摩经云此经住世皆弥勒威神力也又初体次德后用下半颂结上句结慧下句结福俱无尽如海又此信门中展转钩锁该摄如此十地等者以信为道元功德母诸位行相皆信而成故上云信能转胜成众行究竟去至如来处斯之谓也又云在於一地普摄一切诸地功德是此一乘圆教法也三乘中则不得如此。
　　第五从或有剎土下有二百颂半明无方大用分以信满成此贤首位故同普贤等广大三业该因及果遍一切处尽一切时常作无边法界大用此为恒式当相而论不依诸位今约信门之中显现则属信收然大用无涯难以具述彼依例辨十以显无尽则是十三昧门之业用也一圆明海印三昧门二华严妙行三昧门三因陀罗网三昧门四手出广供三昧门五现诸法门三昧门六四摄摄生三昧门七躬同世间三昧门八毛光觉照三昧门九主伴严丽三昧门十寂用无涯三昧门(云云)就初文中有五颂半分二初明业用后显所依前中五初一偈明现佛说法次二一偈显无功用成事谓不作功用故云断希望也又释以因位满故更无希求故云断也次三一偈明现八相次四一偈明现三乘次五一偈现杂类后二句结用所依海印者从喻为名如修罗四兵列在空中於大海内印现其像菩萨定心犹如大海应机现异如彼兵像故大集经第十四云喻如阎浮提一切众生身及余外色如是等色海中皆有印像以是故名大海印菩萨亦复如是得大海印三昧已能分别见一切众生心行於一切法门皆得慧明是为菩萨得海印三昧见一切众生心行所趣解云此中见字亦是现字谓由见故现也通二应知问此中既是十信菩萨现成佛者为是暂时化现为实成耶答(云云)(见三生类)。

　　探玄记第五(第三会)

　　佛升须弥顶品第九将释此文四门同上。
　　一释名有二(云云)。
　　四释文者就此会中有六品分二初二品明方便发起即序分余四品是当会正宗前中二初品是如来应感序明果德备后品明集众光赞序明因德圆即显十住位中具因果宗圆备故也(云云)。
　　十住品第十一初释名者(云云)。
　　四释文者就正宗中有四品分二初三品是当位行德后一品是胜进趣后前中三品即为三段初品明位次品明行后品叹德又初是解次是行后显德同上明难等三品(云云)就此品中有七分一三昧分二加分三起分四本分五说分六显实证成分七偈颂分(云云)。
　　第四本分中二先证本后教本亦是先体后相初中先对前后诸位料拣者何故信中无此义者以未成位故此是位体故何故此名种性乃至十地名善决定者以此位最劣约种为名十行次增约依种所发业行为名十回向更增故约行后大愿为名回前诸行向正证故十地已得真证必然故名善决定此等并是位中通体随位渐增有兹阶降是故十住十行无大善决定者是劣故也又以三贤中下故最劣故未辨此大用也又以自利增故又以约种未现行故种性义略作三门一释名种是因义性是体义又性是族义谓种族也又性是类义谓种类也二出体有二一性种性二习种性性种有二门一就有为无常门如瑜伽云六处殊胜无始展转法尔所得(云云)二约无为常住门如宝性论云真如性者如六根聚经中说(云云)习性有无者一约护月唯本性二胜军唯习性三护法俱二四如缘起俱离三诸门分别作五门一约性习前后二约五性三约六性四寄位五诸教并如别说又性起品云菩萨摩诃萨自知身中悉有一切诸佛菩萨何以故彼菩萨心不离一切如来菩萨故如自心中一切众生心中亦复如是无量无边无处不有不可破坏不可思议文中六句初一句总谓五种性中拣去余位故云菩萨种性下五句别显种性义一甚深者是幽邃义一约有为性彻穷后际故二约无为性真如法性离相离性故三约用出生胜德不可尽故四彻同佛果故又照穷逾远曰甚毕竟无底曰深幽玄无极故曰甚深二广大者是包含义普遍义无边义前即深无底此即广无涯此通有为无为能生所生因果等法准例显之三与法界等者是胜善义谓大白法界等故又具足人法教义因果理事等一切法故也四与虚空等者是因善义谓成无常爱果因故如虚空以在地前略无常果因又亦由上深故等法界广故同虚空或俱通二或与上别可知五是不怯弱义以从佛种中生故亦是释种性名义又亦得诸佛从菩萨性中生又是释上诸句谓何以得知深广等法界等耶释云以是三世佛种性能生一切菩萨等故二显相中三初标数引证谓三世佛果无不皆由十住因成如大王路理无岐径故云同说二列名谓一周圆以明十种三结说此中十住义略作十门一释名辨体三明所依身四所行行五所观境六所离障七所成德八所寄法九所摄位十所成果初释名有二一总名如前释别中初者谓依外凡十千劫来修信善根方便行满於大菩提起决定心入位不退故云初发心初发心即住是持业释此当起信论中信成就发心也(云云)十住位满足成就智身诸佛法水以灌其顶故云顶也若依圆教此灌顶位满即成佛更无十行等如下文海幢比丘处说若三乘教即不如此但是解相未证真故(云云)二明体性者作三门一约所依即以无量方便三昧为体以依此定说十住故下论云此三昧者是法体故二约本即以前种性甚深等为体以彼是此十住体故但随位说十而无别性三克性约所缘以真俗二谛三约能缘以悲智二行余行眷属皆此所摄又真俗境俱融悲智唯一此二复圆俱融法界无障无碍具德自在是其体也此约圆教辨(余门别作)。
　　第五说分者十住有二分一果分圆融不可说二因分随说有二分一约普贤自体行二约普贤位相此有二分一阿含位如此品说二证位如十地品说今此正说阿含位於中有二初明摄体之位后辨随相之位初中释十住为即为十段(云云)释初住中先标名后释义释义中二先别行中二先自分后胜进前中二先明行本谓发菩提心为十住之本但转此心渐增胜故成后诸住故也二所得(云云)二所得中一分是因义谓由初发心得成十力果法之因故此约始教辨二分是未圆义谓由入住不退始生佛家得佛体分故谓於十力随分而得此约终教辨三分圆无碍故得分即得圆但以就普贤门中辨是因而非果故云分也此中於漏尽智亦分得者准教知之又此十力小乘中至佛果始得三乘中地上始分得一乘入位即得故也(云云)(次下梵行发心二品见发心类)。
　　明法品第十四四门同前(云云)。
　　四释文者(云云)问前品中云甚深诸三昧无量陀罗尼诸佛自在力无量妙功德庄严初发心又云即是佛等何所少故更修习耶答此圆教普贤行中大位有二门各摄法界前约自分此辨胜进前中亦具后后中亦具前然前恒非后后恒非前谓具前之后非前具后之前非后故位分前后摄义恒周故也(云云)。

　　探玄记第六(第四会)

　　佛升夜摩天宫自在品第十五。
　　初释名者有二(云云)。
　　四释文者此会有四品经初二是序后二正说(云云)。
　　功德花聚菩萨十行品第十七初释名者(云云)。
　　第三宗趣者有三一明约三乘寄位法二明别行法三就一乘普贤行位法初中诸圣教散说多门统收有十一因果二度中是因度位二十七阿僧祇中地前三内第二精进行僧祇摄三地前四行中成破虚空器三昧行四法身四德了因中成乐德了因种五地前方便四人中是第三十行人也此上并如梁摄论等说六六慧中是第二思慧位七六忍中是行忍八六种性中是性种性摄此上并如本业经等说九三持中是行方便持摄如瑜伽地持说十地前除四障中是第三伏除声闻畏苦使得银轮王报主三天下。
　　第二明其别行者仁王经第二性种性位有十心谓观身受心法不净苦无常无我三善根则施慈慧三意止谓过去因忍现在因果忍未来果忍已过我人知见众生等想及外道倒想所不能坏本业经亦同又行有二种一通谓信等十行二别谓此十度此中明别非通别中复二一因二果此中明因波罗蜜也此并约三乘教中寄法显行。
　　第三就圆教明普贤行者则此十行中具摄前后诸位中行一切皆尽是故此位满际则至究竟位如第十行满云入因陀罗网法界自在成就如来无碍解脱为人中雄大师子吼得无所畏为法轮王转无碍法轮等解云此是究竟中菩萨犹非是佛以果分当不可说故。
　　第四释文者此正说中有二品初品明其所行后品显其所成又初是约位阶降行后是通相始终行又初是位后是行又初自分后胜进就初品中七分同前一三昧分二加分三起分四本分五说分六证成分七偈颂分(云云)。
　　第四本分中二先行体后行相体中行业不思议者标体显德谓此普贤圆融之行具德超情名不思议此行不思议总有十种一广大故谓以一切身於一切处遍一切时念念顿修称法界行是故此行名不思议二甚深故谓此广大行则是思数皆无自性则同真如而彼行相宛然不失是性起之行故亦不思议三殊胜故谓超过余乘非下位图度故亦不思议四摄位故谓此在地前能摄一切前后诸位名不思议五证理故谓此行能证不思议之理名不思议六断障故谓此行能顿断难断不思议之障故七利他故谓此行能一念广利尽穷众生界故不思议八圆融故谓一行即一切行一切行即一行难定量故名不思议九重成故谓此所作如因陀罗网重重无尽故不思议十成果故谓能成佛不思议果故亦不思议也所以辨十欲显无尽如下偈中大龙之所行等准知此约圆教辨若约三乘则不得作如此释以此犹是有漏位故广大如法界究竟如虚空者显前不思议之相然法界有十广如下说今举二门以释此行谓行宽名广行深曰大此广此大皆称性成故曰如法界虚空亦有十义如下第八地虚空身处说今亦举二义一行能破相证入毕竟法性虚空故云究竟如虚空二行能出生无量爱果如依空现色色无尽故云究竟如空下释中先征后释以此行是三世诸佛之所行故是故如此也又释前行业当观相善决定不思当真实善决定法界当胜善如空当因善学三世等当不怯弱余同前会释二行相中先标数显要谓三世诸佛同共说故二列名此十行之义略作十门分别一释名二体性(云云)。
　　第五说分中释十行有二分一果分同性海平等不可说故此中不论二因分约缘随说有其四重一唯约此位行如仁王经及本业经等说二唯明自体普贤行如下普贤行品说此不依位三以自体行从位而说即如此中长行所说四会摄位相从於自体圆融之行如下偈中说今说分中唯辨后二(云云)第十真实行中亦作七门(云云)七释文中亦四标释结叹释中三初举本誓言二此菩萨下依言成行三得一切法下行成德立(云云)自下第三行成德立者谓此位满成就普贤法界圆明自在之德於中有二先成因满足后摩诃萨住大悲下明成果德备以位满菩萨具此因果二用故前中三先标二利二释显成满三此菩萨义身下结德无尽(云云)三结德无尽中二先由前外化满显量智无尽二入诸三昧下由因行圆现理智无二众生依二者举凡显圣上来因德竟同等觉位也(云云)第二同果德用中初牒前起后得佛下正显所成此同妙觉位文中通成如来十种功德智一得佛圆明十力智(云云)。
　　第七重颂分中二(云云)此中偈颂与前长行文势不同略论五例一前则约位始终布列而说今即会融前说令无始终是故一一行中具一切行也二前约别行此明普行以普别无碍二文互显三前唯约因此通果行以因果圆融为此行门法界故也四前约同教摄彼中根今显别教被斯上达以同别无碍为一圆教故也(云云)。

　　探玄记第七

　　如来升兜率天宫一切宝殿品第十九自下明第五会四门同上(云云)四释文者此会三品初二序分后一正说何故无后进趣者以摄前解行总为趣地方便回向当体自是胜进是故无也此经上下此例有四一约行满入位之际如贤首信满总为入位方便二约比满入证之际如此回向品初僧祇满总为入地方便三约功用满入无功用之际如第八地初总摄前七地为方便此二僧祗满四约因位成满之际如第十地初摄前九地为入方便此约三僧祗满处摄也余同位相接即别有方便故非一例就前序中二品二序差别同前辨异(云云)。
　　金刚幢菩萨回向品第二十一释名者德成无坏喻号金刚(云云)。
　　三宗趣者十种大行回向三处为此品宗又以无边行海随顺无涯大愿成就普贤法界德用为此宗趣如下文显引之四释文中有六分一三昧分(云云)。
　　第四本分中先警告大众下明正显有二先明体后显相前中二先总标二悉普下别辨不思大愿者总标起谓期求名愿深广名大出过分量名不思议此是普贤自体无障碍愿具尽法界无限德用如下此品所说诸德总在此一大愿句内故云不思议总说虽尔别论有十一所期不思谓要得无上大菩提二忍苦不思谓无有世间恶道等苦经多劫受能坏此愿三受恼不思谓於背恩恼害菩萨难化众生如初摄化大愿不转四难坏不思谓无有天魔二乘异说能坏此愿而不从化五广故不思谓尽法界众生界等如十尽句说六深故不思契同法性如性起愿七摄德不思当体具摄法界无限大功德海八出生不思谓依此大愿出生一切波罗蜜行不可穷尽犹如大海出宝无尽九大用不思谓大愿宿成无功辨事如憾定闻声愿力起等十逆顺不思谓大愿普应类机成益逆顺多端非下位测然此大愿实德无尽依则辨十并皆如下说分中显下别普救等明利他广大学三世等显自利广大各具前十义可知又此中初是观相次大善后不怯弱六决定中有三也余义同前释。
　　二显相中二先举数显胜谓三世同说显法要胜二列名显胜先列名后引三世同说显胜也列名者十回向义略作五门一释名二义相三体性四定位五行法差别初释名者先释总名一周圆数依则说十回向是义即带数释然回向有三初约理者舍相曰回入理名向二约利生者得理不证曰回大悲随有救生名向三约菩提者所修善根不愿三有二乘名回正趣无上菩提曰向(云云)。
　　第二显义相者有二先别后通别中(云云)二通论一一中皆有三种回向谓以善根回向众生回向菩提回向实际此各二义故成回向且众生二者一由菩萨善根必依众生成是众生之分是故法尔还向众生二泛是菩萨必为度生是救生具故理须向彼不尔即同二乘自度非是菩萨二菩提二者一菩萨善根依大菩提成从彼流故是彼分故法尔归彼二泛是菩萨意其必为求无上菩提是家法故向大菩提三实际二者一菩萨善根缘成无性依真而成从彼流故是真之物法尔向彼二泛是菩萨必为证真背无明故照二空故问何故须此三回向耶答此三有多义略论十种一约菩提心有三心故(云云三心之义见发心类)二约成菩萨三聚戒故谓律仪离过向实际也摄善广修向菩提也摄生大悲向众生也是故法集经云若菩萨舍於三聚回向之心菩萨不应共住三约成二行向实际护烦恼行余二护二乘行四约成二利行向实自利向众生利他向菩提通二利又释菩提自利众生利他实际俱非五为成三德三身由因位行果位成三德向实际成断德向菩提成智德向众生成恩德三身如次可知六约成悲智智中照理显事分二故有三也七唯约悲谓何故向菩提为众生故何故为生以彼即真而不知故八唯约智谓见众生深相尽故即是实际染相不坏是故为生授以佛智故向菩提九约无碍谓菩提智证同理性众生染相即真无异是故向一即向三也十约圆明谓三法圆融各摄法界具德自在一切法门相即相入无碍思之(云云)。
　　第五说分中但大回向位有二分一果分当不可说非此所论二因分随说有四一唯约位相如始终教说璎珞本业经等辨二唯约自体如普贤大回向行不依诸位三以行体从位门阶差说如此下文分回向为十门者是四以位门随行体圆融说如下一一位中摄一切位第十即至究竟法界因圆满者是(云云)。

　　探玄记第八

　　第十回向中亦作四门(云云)四释文中长行内亦二位行位果行中三标释结释中三初举行体二摩诃萨於彼善根回向下正明回向三如是回向时下明回所成德前中二初举所成行二摩诃萨下明长养善根又前自分后胜进又前利他行后自利行前中十句初一句总明得法师位如第十地受位分得离垢三昧垢染斯尽受职位满内得彼定灌其心首外相显彰故云系顶法从喻称名离垢缯但有此缯系其顶者即知彼人得离垢法受位成满由得此位方能云雨说法广益群生故云受大法师记又如楞伽中大慧等十地菩萨得佛手灌顶神力故能自在说法同於此也然受职有三一约喻如轮王太子受位等二约理行如内心证理灌其智顶三约位事有五重一约信行满如贤首品说二约住位满如上灌顶住及下海幢比丘顶上佛说法处辨三约行位如十行满处入因陀罗微细法界等说四约善巧位如此位说五约证位如第十地说此五重内随一成处必具理行内相应故又此五中但一位满即因圆究竟更不待余又若得一即得余位又总是一法界受职随门差别五位不同法体融通含摄无碍此约圆教宗说若余教中不通此事思准之(云云)。

　　探玄记第九(第六会)

　　十地品第二十二之一将释此文四门同前(云云)二来意中亦二先会来意者前是阿含行满次明入证成果义次第故是故来也二品来者前明回比向证今明回己得证显行不虚故次来也又前约比位寄显普贤圆满行德今约证位寄显三乘差别行德显法次第故次来也是故前诸位内皆悉广显普贤自在之德於此地上绝无其名者是此事也岂可地前深广证地反劣但是寄显不同故也问宜应证地是深顺同普德地前位浅应顺三乘何不尔耶答此中文意为显教相不同故尔谓若於地上得普贤德则与三乘教便不别今明若是三乘行位则於地前实不自在显此一乘则不如是故於彼地前则便自在得普贤德是故若准此普贤地前而取地上其地上行相甚深甚深非如此说此即下普贤行品是也若准此三乘证地行相而取地前其地前行甚极粗浅不同前说即是瑜伽菩萨地内十二住中初二是也问何故不齐谓一乘地前有普贤德一乘地上亦有普贤德如普贤行品说三乘地上德如此品说三乘地前行文中何不说答此经宗明一乘故是故一乘行广论三乘位略辨也又释以一乘十地甚深故通摄三乘等总为十地仍以六相陀罗尼门融显无尽成普贤十地自在之义地前则未能如是但直显普贤故不同地上也(云云)。
　　四释文者亦二先料拣后释文初料拣者今此会中有十一品问此会与前二三四五会何别耶答有五别一前有流此无流二前末此本三前不共谓是普贤德故此为共谓此十地通三乘人天等共采故地论云亦能生成人天道行可知四前但论因行此会通果故五前比位此明证位问此会何故无升天集众等序耶答为表此会证法无二不可以事相标其玄趣此则前粗后细故二为地前摄一乘别教普贤之法故有升天集众表胜方说地上寄位同於三乘故隐彼自在之相同余经而说此则前细后粗故也此文分二初九品明缘修因果后二品辨性德因果初中亦二先六品显因位德满后三品明果位德现就前中亦二先十地一品显其证位后五品明位中行用(云云)。
　　第三加分中有三初总明作加行所因二显加所为三正辨加相(云云)自下第三明其加相於中有三谓口意身加(云云)就初口加内十句初句是总(云云)下九句别中分二者谓自他二力(云云)自力中分四者以因中有四义故一有力能作义二无力不作义三具二义故能引众生四泯二相故称理成德又释此四渐次释疑疑云何故得加以有因力故若是有力何须复加以因不作故若是不作因应无用以由无作方堪益物若逐机益物应失自体以身净圆满故又释初二自利一教行二证行又一相二体次一利他后一二利满故成德成德中三义内一当位显益后二寄对辨胜初因位穷终故云菩萨尽位满成益故云有二利益谓法身真理唯是无分别智正证依止非是染心意等所取故云也楞伽云取相名识不取相名智理智合明成依止义故云法身智身十地终心受佛职相故云受佛位故如法云地受位分说在因位中有此益相此位不改因故云现报利益谓一切佛放益一切智光入此菩萨顶故云於一切佛得授记授记即是受位也二转此因位至成果之处故云后报利益此是十地菩萨摄报果处便於此处成报身佛理实刚藏犹未成就当必成故结德在身如下佛尽亦同此辨摩酰此云大首罗此云自在智处有四义一以下三禅慧多定少令智不胜四无色中是多慧少故亦不胜此第四禅定慧等故是故智胜故云智处二此处五那含天是圣人所生处圣人智胜故云智处三此处有十地菩萨摄报果彼菩萨摄十度行别成智度故名彼处以为智处四此处以成报身佛得一切智一切种智故名此处以为智处此是世间中最高胜处於彼现成佛故云世间高大之身后二寄对显胜中初一对下彰出於彼二乘无少分同故云不同尽又彼二乘见有世间而超过故於此世间超而不尽见有涅盘而可取证於出世净亦未得尽今令菩萨皆尽彼际故云不同尽后一望上显同谓於佛果穷尽彼际故云佛尽经略此句谓二力之中自力胜故以多义显上故云校量转胜上上也又释此佛尽理实刚藏犹未成就何故此中辨耶以为显自力辨胜故此说耳(云云)。
　　五本分中作三门初释名者以略为广本故亦兴请为本故。
　　二来意者因前加起略说地体起后请分略说地相起后说分若望以后成前由请分显深成前地体由说分广宣成前地相此则本未互成也。
　　三释文者此文有三初辨六决定为地体二列十名显地相三举三世同说明地要胜初中此六决定尽是地体今作五门释一释名二通辨地体三与地持瑜伽六决定相摄四分其行相五释文初释名有二先释总名六是数名决定是义数义彰名即带数释也谓圣智证真决择楷定顺理离过复名为善即地持三决定中证决定也通论有六义一约行体决定竖固不退二望所证决定己证三约烦恼决定能断四约所信决定不疑五约所化决定能度六望佛果决定能成二列名者一观相善决定谓彼正智照理名观契同一味名相此当体得名二真实善决定者则实智离倒惑之过证理不虚故相形立名三胜善者过劣故具胜德故亦当相及形他立名四因善者谓能成果故从功能立名五大善者普被群生情无限局体用得名六不怯弱者谓因入果德情无怯惧此从心境立名。
　　第二因此通论十地体性差别略作十门一以此六决定为体(云云)(见十地宗要类)第三与地持瑜伽六决定相摄者地持云决定有六一能自修习起菩提愿超余一切净愿二者无等不共果超余一切世间境界三者随度诸众生苦不共一切声闻缘觉四者发一念愿性自然乐无量净法及无厌行五者得无尽愿常不退转六者增长胜分究竟大菩提是真实愿解云此中第三是地论中第五以地持意摄二利方为因故余相会释可知四分行相者此六中前五是自分行后一是胜进行前中初四自利行后一利他行前中初三明行体德后一显行功能谓有成果之功故也前中初二行体圆后一行德备前中初一明行自体后一显行离过是故自体离过摄德为因二利行圆成就佛果是此行相也。
　　五释文中(云云)初句是总菩萨愿者标人别法於大菩提立誓趣求名发菩提心亦则是愿故会释显同简地前愿故云决定决定即是证智真实是故决定即是善善即是决定故云善决定者即是善决定别中六内一正智证真不同带相观心以不杂无明之过故名一昧相也二以超出世间可坏之法故名真实真实故非世智所见三明此智同彼所证法界具诸胜德论中二释一案文释谓大法界故名胜此经释经中大字也一切佛根本故名胜此释经中广字法界字后别释二开义释先标四名显体无异但随法相说此四义即为四别一释大谓一切法是法也法尔是界也界是真性故云法尔下皆准此二释胜谓净法界智超过凡小三释广谓大乘法界广集大行四释高谓无流白法高出世表又释初显所如法界谓论中名胜善经中名广大广及高皆是异名无别体性此并显法之体状释法字也一切法法尔者释界字也余三释能如法界之地智一正体智二加行智三后得智又古德云一证道二不住道三助道又释初一正证智后二是后得智后得智中一巧集大行以成利他二反缘观内以成自利此三皆悉称同真性故云如法界也四为因义一为生因生菩提有为果二为了因了涅盘无为果又释此一真智有一切力一为依因以依起应机报化用故二为摄因以摄用归真故又初即应机示有亏盈后则相续尽穷来际又初则外起化用后则内证真证性又初则寂而常用后则用而常寂经中略无常果因五大悲益物普周生界故云遍覆亦名大也次前善决定是前常果因此愿者是此大善相导故大善不住涅盘常因不住世间故云世间涅盘非一向住也六上入佛境故云不怯文中三初为一切佛护者标也次何以故者征责也下释谓入三世佛智地故为之护也此六中六相圆摄可知地体竟。

　　探玄记第十四

　　第十法云地亦七门同前(云云)第七释文中初赞请分(云云)。
　　第二正说分中有八分一方便作满足地分者摄前九地所修诸行总为方便满此地也二得三昧分者初住地行行德无量以此地受职必依三昧故偏举之三得受位分者正住地行谓依胜定能摄佛智故名也四入大尽分者是地满行此地望前已是穷尽尽中之极故云大尽(云云)第二菩萨摩诃萨行如是下明得三昧分於中初牒前起后即得下正显所得於中四先别显十门二通结百万三是菩萨住下明能入能知四显最后名就初内论中举初等后故云离垢等举后百万故云眷属离烦恼垢释显其相以此位中是障尽处故不加功者成就相应故余九是别以六七二定共离一垢故离八种垢一入法界差别者是入密无垢谓法界深奥名为密处二行近佛果名庄严道场三身光业用四口辨总持五意业现通六广七深俱显净土无量释广正观释观上来自德八随一切等者化众生无垢利他德上二利自分行九如实知等者是胜进上觉名正觉无垢谓将成正觉诸佛迭共现前证知此如下文受职处说言一切智智无分别释一切智也一切智智平等受位牒智释受位也满足三昧事释悉入其体知其业用可知第三是三昧现在前下明受位分於中有六一随何等座者如世王子受职之时在阎浮金白象宝座菩萨亦尔受佛职时在於大宝莲华王座(云云)第六尔时诸佛下明随所得位於中有四谓法喻合结就初法说中亦四一放光二入顶三得益四结位初中(云云)四结位中入佛境所证同具十力行德同堕佛数成人同以成佛德堕在佛数如始出家虽未受戒即堕僧数(云云)。

　　探玄记第十五

　　十明品第二十三初释名者谓妙用自在委照称明明用无限寄圆辨十即带数释也二来意者一通论以下五品来意谓前显证位成满自下明其胜进行用又前是位体此辨行用又前位内行此位后行又前本智证满今辨后智大用由斯四义是故来也古人亦有配等觉妙觉依此经中不辨斯义况前法云地终心已显等觉之义二别明此品谓答前十自在问也以别译菩萨本业经彼经问中名为十明故(云云)。
　　佛不思议法品第二十八初释名者如来果法逈超言虑故以为名。
　　二来意有三一远者此下三品为通答普光佛无上地等十句问故问若远答前问何故此更有请耶释以相去远故更发起也若尔已前诸品何不尔耶释以前诸品同是因位今辨果法隔位故也又释此是念法悕说非是别请若尔何为已前诸品无此例耶释为果法深细显法器殷至故须念说因法反此故非例也二次来意者为前已辨修生因满今此正显酬因果圆故次三品来也三近来意者前住处品是因满之修此品是果成之首故次来也三宗趣者此中正明佛果德法略作四门一通辨佛德二别显义相三辨定此文四显不思议初中若说一百四十不共法等通小乘及初教等若辨净法界及四智为德即通始终渐教若以一味实德则唯顿教如光觉等品说若具一切无尽之德如此文等是一乘圆教二别显义相者诸佛功德无过二种谓修生本有此二相对总有四句(云云)(见佛身类)第四释文者此下三品果法亦有诸德将配三身谓初法次报后化文恐不顺以此品中广显八相等用岂唯法身乎亦有将配佛体相用后二品可然初品有妨以此品中亦有相用今谓此品总显佛德体用殊胜次相海品别显胜德之相后小相品别辨胜德益用(云云)如来相海品第二十九初释名(云云)。
　　三宗趣者正辨佛果无边相海即以为宗别释此义略作八门一释名者(云云)。
　　三种类者依观佛三昧经有三类一略中略说有三十二相二略说有八万四千相三广说有无量相如杂华经中为普贤贤首等说解云杂华即华严异名此品中十莲华藏世界尘数相名无量也此三中初唯小乘次兼前为三乘后具前为一乘又初唯地前见次唯地上见后通五位见又初唯化身相次唯报身相后是十身相(云云)。
　　七建立者智论第五云问菩萨相何故三十二不多不少答有言以端正不乱故若少则不端正若多身相乱又观佛三昧经佛生世间示同人故说三十二相为胜诸天故说八十种好为诸菩萨说八万四千相以菩萨修八万四千诸度行故上约三乘等说若一乘此十莲华藏尘数相为普贤等说者以修普贤无尽行海故。
　　八明业用者一乘业用如小相品说余乘相用如别说(云云)。

　　探玄记第十六

　　佛小相光明功德品第三十初释名佛者标人表德小相者形大辨体光明者依体起用功德者用所成益此则依人显德体用为名。
　　二来意者前品大相各有光明皆照法界而未显所照利益之相故今此品正明益事为大相难明故辨小相小相复多但论一相一相有多时之益且说一时此一时益复难明故佛自说也以此而论前大相业用无边无边极难知耳又依前大相流出形好故次来也。
　　三宗趣者宗明如来相德利用略作二门一定分齐者既三十二相有八十随好以严则知十莲华藏微尘数相一一各有尘数等好又此大相既一一深广与三十二中诸相不同则知随好亦甚深广大不可量也二辨业用者如八十随好但严佛形令以生净信今此明小相佛为菩萨时相轮随好最下位处用谓放一光照十世界微尘数剎地狱众生皆得生天成就十地十眼耳等即此天子毛孔香普熏众生亦得十地白净转轮王又此轮王放光复令无量众生复得十地十眼等如是展转尽於未来际无量边际皆无不可说菩萨小相既尔如来大相之海利用自在不可说不可说也。
　　四释文中二先略后广前中亦二先明果用摄益后又菩萨下明因用摄益前中何故佛自说者古人释云前僧祇品明因究竟此品明果究竟故但佛说又释明相极至小用极广大此事难明故佛自说告宝手者能采取故海王随形好者是足下相轮处大相边随好之小相也以余大相业用难明故说最下相轮之用又以相轮大相犹难明故故说随好随好犹多故说海王一好此是果用犹亦难明故说在兜率为菩萨时之摄益就此因用二初令离苦生天成安乐行二生天上已下令不着天乐成饶益行亦是前身光益后是空声益前中令净十眼等者以彼众生宿有见闻普贤法种复遇舍那法界光触故得十眼普贤之益(云云)。
　　第二广辨中亦二先广前光救恶道后广前声益天处前中亦二先明放光后明照益前中普照王光是相轮大相中光於彼者於彼大相处有此海王随好小相一名清净者简去多光今但说一普照下明照益中随众生境界者所住差别亦是所观不同随善根者随其宿种何乘善根随意者意乐差别亦是欲愿不同皆称根成益越於余经益故云乃至阿毗等以此下文但说彼照地狱生兜率天一益故越余也第二广天上饶益事中有六初因劝释疑二汝等应当下正劝报恩三时诸天子闻是音声下依劝兴供四是故诸天子下教发心悔过五说是法时下闻教获益六尔时诸天子於一一毛孔下明得益传通成无尽行初中三先劝次碍后释(云云)末后结辨舍那者以是初门总劝故离垢三昧有二位一约因缘如第十法云地菩萨所得离自二障微细垢故二约果初如此文是将现成佛在此天上住此三昧能利众生令离垢故二乘不能知者结用深广故也(云云)。
　　第五大段说是法时下明闻法获益於中有四一余兜率天子得忍益或当初地或是八地二六欲天子发心益三天女益此二地前益四尔时下益当机天子以是普贤五位相摄大善巧法是故创得出地狱已闻此普法即得十地明与三乘渐次教不同也於中初得位益二行成益三胜报益四灭障益五见佛益六结益分齐谓虽得十地因满简不同果故云犹未能见等也。
　　第六大段尔时诸天子於一一毛孔下明展转通成无尽行於中有二先於毛孔出法界供具供养於佛二显供具所成利益於中有三先华益广见诸佛故二香益广灭惑障故三盖益广成大行故(云云)三见盖利益中三初明见此法界法门之盖故得一恒沙轮王善根皆如白净宝网等此是世界性中万子已去轮王如爱见善慧王等非是金轮千子王四洲等谓一恒沙个白净宝网轮王善根暂见此盖顿得成就二菩萨摩诃萨下明得此王位所化利益於中初所化广多有法喻合二放曼陀罗下明所益殊胜亦有法喻合遇光得十地者此中有三重益初明佛光普照诸天子令得十地二此天子毛孔所出香华盖等复益众生令得轮王亦是十地三轮王放光照余众生亦令得十地此之三位皆悉齐等同时顿成各尘数多类以此却推总是如来一小相中一光明力一光既尔余光亦然一小相既尔余小相亦然小相既尔其余大相海等即不可说不可说也文意如此思之言此等众生悉先修善者明宿有见闻一乘修普贤善根故喻中如在欲界已得初禅身虽未转得彼天乐如是众生遇此光明顿得十地身犹未转令本身肉眼而得普见是法力故也是即三祇可以念届者明一摄一切也尘劫不可穷一位者明一切摄一也如是迟速无碍自在是此圆教非余宗也三如是成就清净下释显所得利益之相既言即此身上得十眼等未知分齐故今於十眼中肉眼最粗释其分齐余眼深妙可以类知(云云)。
　　普贤菩萨行品第三十一初释名者先辨分名就第二修因契果生解分中有二上来明修生因果竟自下二品明修显因果亦是上明差别因果下显平等因果若就五周因果中此是第三明自体因果(云云)。
　　二来意亦二先分来谓会前差别因果令归平等即会前从第二会至菩萨住处品来差别因归此普贤圆因故性起品会不思议品来三品差别果归平等性故是故来也又释上来差别明三乘因果此下明一乘因果明与上三乘为所依故也又推前差别至此本位故来也又前明修生此明修显故也(云云)。
　　四释文者就后二品中先此品明普贤圆因后品显性起满果就此品中分二谓长行与颂就长行中亦二谓正说及瑞证就正说中亦二初序说所因后正显所说又释亦可为三初举略显广释成普义二从菩萨起一嗔下举恶显善亦是举刚显柔释成贤义三从佛子是故下辨六十行门释成行义是故名普贤行也就初中二先总标小说二何以下释小所因前中如向说等者释有二义一约近如前小相品所说令诸天子成普贤行是微小说以随所化愚痴众生或业障重堕恶道者显小相用故尔也若约障轻智慧众生辨大相业用则广大不可说不可说也二约远即五周因果中如前第二周是微小说以前五位渐次因三德差别果虽诸门内亦有普贤圆融之义不同三乘然其门相阶降同彼三乘逐机就病不尽法源名微小说此下二品明普贤因果逐於法性不就染机以分阶降名广大说文意如此就释中先征后释释中先总释一切如来者谓如此随病就机小说三世诸佛皆悉同尔故也二别释中所随众生惑染虽多略显十种一无明二诸缠三计我所四着我见五四倒六邪见七横计八欲缚上备苦因九具足苦果十远离出道三为如是下结既为如此具缚众生如来出世说法岂能具尽法性第二明普贤行中光明所治广大有百千障后显能治广大有六十行前中三谓标释结(云云见断障类)。

　　探玄记第十七(第七会)

　　离世间品第三十三将释此文四门同前初释名有二一者分名谓此明第三名托法进修成行分即依托行法修成正行故立斯名二会名者约处名普光重会今何故於此而重会者以前普光是生解之初今明依解起行故重会之若尔何不三四等处亦重会耶释前是生解之法可寄多处今但依前法成行故不多会(云云)。
　　二来意者亦三初分来者上明修因契果生解分即於法起解今明托法进修成行分即依解起行义次第故是故须来二会来者前第六会明修因契果生解周圆次显正行处世无染故次来也三品来者前性起品明显性果殊胜今明依彼所起行用故次来也(云云)。
　　第四释文者此会之中长分为八一序分二三昧分三起分四请分五说分(云云)第二尔时普贤正受下明三昧分於中有二先入定后辨益前中普贤入者以是会主故表此行法普周遍故从此出彼无边行故华严定略作四门一释名者以因行华严成果相令显着故二体性者法界行门心海为体以等持广大无限量故明业用者有二一依此显说华严法故无量寿经叹菩萨德中言得佛华严三昧宣说诸佛经典二依此显示华严行故上云施戒忍辱精进禅方便智慧诸功德一切自在难思议华严三昧势力故解云以诸行法深广多端不能别说故云一切自在等即下文二千行法也四明位地有四句一若摄始归终在第十地方得如法云地说二若摄终归始在信位满心得如前贤首品说三若始终无碍遍一切位如前二说不相离故以彼始终括中间故四若超绝始终总不依位如此文说但约行法以辨其相故(云云)。
　　第四尔时普慧下明请分於中有三初总举问意二正辨问辞三结请愿说(云云)二明所问法中有二百句其别行度世经彼中别作六翻问还作六翻答古来相传皆依彼文用科此经即为六段初二十句问十信行二从何等为发普贤心下二十句问十住行三从何等为持下三十句问十行行四从何等为宝住下二十九句问十回向行五从何等为身业下五十句问十地证行六何等为观察下五十一句问因圆果满究竟位中行此经上下总有三遍说六位中此当第二约行说六位以普贤行该六位故是故度世经云唯为解说诸菩萨行从始至终令无疑也彼经六段虽不配於信等六位既云从始至终次於末后明成佛果为终故知最初信行为始此不待言故知决定约六位耳。
　　第五大段尔时普贤下明说分中初总告二正答於前二百问一一皆以十门答故有二千行法释此二千普贤行法略作五门一约因果二分行位三显普别四明互摄五辨行相就初中有四句一约大位以分前五位等总为因行后成佛等总为果行二约细克而辨二百门行一一皆悉彻於佛果是故诸文之末悉皆结云即得佛等也是即皆通因果二位三或总属因位以普贤位中亦现成佛摄生等故四或总属果以下文多云虽得成佛而不断菩萨行故是故此行皆是果行二分行位者谓二千是行六分称位揽行成位虚行实亦有四义一束行成位束此二千分成六位二总属位收以行并是位中行故三总属行摄以普贤行体不依位故唯有自分胜进即为究竟四一行偏六位一位该二千如是无碍而不坏前后故是普贤行也三显普别者谓一行相必遍一切然恒不杂不杂故别义殊分必遍故普义该收犹如锦文朱紫窠别故得成文朱紫綖通织而非绣当知此中行相亦尔即普是别即别为普皆无障碍思之可见若尔此即普别具足何独名为普贤行耶释非谓守普而不能别亦非作别而失於普实谓能别而不坏普者是普贤行也四互收摄者有四重一以位收位六位之内一一各收一切位故是故一位即具二千为万二千行也上云在於一地普摄一切诸地功德此之谓也二以门收门即二百门中一一各收一切门故即成二百个二百为四万行也三以行收行即二千行内一一各摄一切行故即成二千个二千也过亿兆等也四以略摄广如此所说二千行等下颂结云如大地一尘之说也以此一尘之略说不离十方之广地是故摄广亦无不尽此乃等无极之法界越无际之虚空下云虚空可度量菩萨德无尽斯之谓也五辨行相者随文解释应知就此二千行中依前六位即分为六如前应知(云云)。
　　自下大门第六从十种观察下五百一十句答上第六因圆果满行於中分二初三百二十句明因圆究竟行亦是等觉位相似二从十种住兜率天下一百九十句明现果圆满行亦是妙觉位相似(云云)第二住兜率有十事下一百九十门明果用圆满行此等多约八相现化明於佛用者以此亦通普贤等用不向净土实报处说也又释此唯菩萨作用故唯示八相成佛非余实成又释彼实成佛无成不成不可说故就八相说也(云云)。

　　探玄记第十八(第八会)

　　入法界品第三十四将释此品四门同前。
　　初释名有三一分名者谓广依胜友深证法界故名依人入证成德分矣二会名约处名祇桓重阁会谓表此法济物摄生故在给园又现悲依本智起重出之相故在重阁三品名者入是能入谓悟解证得故也法界是所入法有三义一是持自性义二轨则义三对意义界亦有三义一是因义依生圣道故摄论云法界者谓是一切净法因故又中边论云圣法因为义是故说法界圣法依此境生此中因义是界义二是性义谓是诸法所依性故此经上文云法界法性并亦然故也三是分齐义谓诸缘起不相杂故(云云)。
　　三明宗趣者亦分会品同既明入法界即以此为宗於中分别作三门一约义二约类三约位初中先明所入法界义有五门一有为法界二无为法界三亦有为亦无为法界(云云)(恐厌文繁不能具引)第三约位明入法界者准下文中所入法界大位有二所谓因果於前人法无不皆是佛果所收即如来师子奋迅三昧所现法界自在是也又於前人法无不皆属因位所收则文殊普现所现法界法门是也此因位中曲分有五则信等五位之法界也准摄可知二明能入准文亦二对前果位明诸菩萨顿入法界对前因位寄显善财渐入法界因果既其无碍渐顿亦乃圆融但以布教成诠寄斯位别耳。
　　四释文者此一品中大分有二初明本会二尔时文殊从善住楼阁出已下明未会亦则前明果法界后明因法界又前明顿入法界后明渐入法界又前总后别则本末圆融无碍念之就前本会中长分有十一序分二请分三三昧分四现净五分五集斯众分六举劣显胜分七偈颂赞德分八普贤开发分九毫光示益分十文殊述德分(云云)第二请分中有三初众念请二念所请三念请现(云云)所请中总有六十句古德释云初三十明佛自入法界后三十明佛令他入法界今释六十中初十念请果法何以得知所请是果请次十明下位不能测量故既不下能知云何今欲请谓次十明因缘力具或亦得知虽力具得知未知此众有知力不谓次十显此众根器力具虽众器具若无佛力亦无能知谓次十明佛利他因具虽利他因满若无现起利他果用亦无由令知次十辨果用摄生既此缘具故结请云唯愿现等又释此中初三十句念法请后三十句念德请前中初十正念所请果法次十明深玄难测后十明缘会可涉(云云)第二从尔时文殊下明其末会於中前则不异末之本故虽卷而恒舒则后文是也后则不异本之末故虽舒而恒卷即前文是也是故本末无碍同为一品意在於此今通释此下文略作十门一叙诸古说二会数开会三会主多少四定会名义五二位统收六分成五相七圆摄始终八明法界人类九法界事义十随文解释初叙古中诸说极多难以备举且叙一二一家云此中知识有四十五人后文殊不立只有四十四人初一是十信知识次四十是十住等四十位知识次二为等觉位知识后一是妙觉位知识以旧无补阙文故但辨四十四五耳光统等诸德并多同此说更依一家总不配位亦不悬科但随诸会依文散释即如五台论及意法师等并同此释此二之中前说於文小违后说於义无妨准思可见二明会数开合者於中有六一若约所摄之机唯有三会一摄比丘会二摄龙王会三摄善财会功德云已去并同第三会摄以所摄之机无差别故若二就能化之主有五十二会谓初三及后第五十四普门城会俱是文殊无别主故余五十一各别人会是故约主唯五十二也三若约能所通辨有五十五会谓善财有五十三比丘及龙各有一故四若约主伴别分有一百一十会如下文辨五若约散说所依有三千大千世界微尘数会如后文殊处说此约引彼三乘机辨六若约普贤德有十方世界微尘数会如下结通处辨三明会主多少者有二重一若唯就人说有五十四人谓於五十五会中四会唯一人谓文殊又有四会各二人谓遍友众艺并童子童女是故会有五十五主有五十四二若约会显人有五十七人谓於五十五会中二处各加一谓遍友等可知(云云)五摄二位统收者此五十五会二主统收初文殊至后文殊是文殊位属般若门后普贤一位属法界门非般若无以入法界是故善财创见於文殊非入法界无以显般若是故善财修见於普贤是故二人寄二位以明入法界又前文殊即明法界甚深义后普贤显法界广大义是故二门相影具德问前中亦有功德云等余善知识何故乃云总是文殊答皆是文殊摄化德故悉从文殊智慧大海所出生故是故下文或云文殊教我相厌法等弥勒亦云汝今得见诸善知识来我所皆由文殊师利之所摄受(勘文)是故有形文殊作开觉之初缘无相妙德为结终之妙趣於中有三初一明始起於先际二从功德云下明善修於中际后文殊明终归於后际此亦是一周之行相耳就中际中初四十人明位内行缘则寄四十心位后十明位后行缘即位外所修等也六分五相者长科此文总为五相一寄位修行相有四十一人二从摩耶夫人下有九会十一人明会缘入实相三弥勒一人明摄德成因相四后文殊一人明智照无二相五普贤一位明显因广大相又此五相亦是菩萨五种行相一高行二大行三胜行四深行五广行七圆摄始终者谓此诸会差别位中一一各摄一切诸门是故一位即有五十五及百一十并剎尘等如一一切亦尔重重准之但为寄法显异布之前后思之可见问若一即具一切善财何须广历请位答此之所历并是一中之一切故不出一也问若是一中之一切者得一即得多彼何须更历耶答得一即是历多是故同时无有障碍思之可见(云云)十释文者今依至相科释此文就初寄位修行相中有四十一知识内初文殊一人寄当十信知识以信不成位故不辨十人余四位成故名有十(云云)。

　　探玄记第二十(弥勒章)

　　百十者古师有三释一云上来至此应有一百一十但文中脱漏故不具列也一云上来所列是正善知识若通取主伴故方便导引等有百一十也是故上文未欠见满足王及大光王等前皆云渐经人众聚落城邑旷野等故知通取所经处有一百一十也一云信等五位则为五十后摩耶弥勒文殊普贤及佛为五此五十五各有自分胜进故一百一十也此等并为旧经不足有此诸释今既文具不劳异释此是总括前后知识有五十四位分德生童子及有德童女则为五十五人各有自分胜进故有百一十也(云云)。

　　搜玄记第一

　　卢舍那品佛第二自此已下正明正宗文有四门分别(云云)。
　　第四分文释者有二一对会二随品此卢舍那品果广而因略故属果德二名号下因广而果略故判因行更有别半如第二会初释二就品分者有三初至光觉等来举果劝乐生信分二明难下明修因契果生解分三离世间下辨依缘修行成德分所以须尔者为众生薄少善根信心难发故此品内佛加普贤说净土依果第二会内文殊承力说佛三业明其正报以此胜依正以起信心既起信心已次须为说法令其起解故明难品下广辨行相劝依已见法明白次须劝依起行归有所得故离世间下明依缘成德分(云云)。

　　孔目章第二(十住章　十波罗蜜章　十回向章)

　　十住义者十者数住者不退则或住之位亦云十解一发心住二持地住三修行住四生贵住五方便具足住六正心住七不退住八童真住九法王子住十灌顶住不动故名住体者无量方便三昧为体此顺三乘终教说本即是一乘初教则无定愚法小乘及初回心则不说十住宜可准知(云云)。
　　十波罗蜜者十行法也一檀波罗蜜(云云)即是十行者但施成自他喜故一名欢喜行戒成自他利故二名饶益行忍成自他无瞋恨故三名无恚恨行精进成胜德故四名无尽行禅波罗蜜寂静故五名离痴乱行般若证智缘起现前故六名善现行方便善巧成自他事故七名无着行愿事自在随意能成故八名尊重行胜力自在成就众生故九名善法行三业利他作事不虚如说能行如行能说故十名真实行起作故是行义此义在三乘不通小乘教初教即空终教即如一乘教所目及是方便复数是十以显无量则一乘摄问三乘亦有十数与一乘何别答三乘十数随方化仪无别准法依一乘教有别准法复则在三昧中当知分齐全别宜可知之余义在别章(云云)十回向者一救护一切众生离众生相回向二不坏回向三等一切佛回向四至一切处回向五无尽功德藏回向六随顺平等善根回向七随顺等观一切众生回向八如相回向九无缚无着解脱回向十法界无量回向回向者是何义无回向是回向回向有三义一回向实际二回向无上菩提三回向众生此三义中识旧法故回向非今回向与故回向何以故实际者有三义一菩萨所修行法从真如流先是如法二菩萨所修为显本性则是本性道具如既本有具亦非新回向菩提亦有二种一菩萨所行从果德智流所有人法则从果德二能成果具则入助道复从果德三回向众生亦有二义一菩萨成就所有人法并众生所与何以故若无众生则不成故故则是众生物二菩萨成就人法行德与众生为道具则属众生故非新回向回向者是智也此义通三乘初教即空终教即如一乘所目及是一乘趣向方便又十数者则现天量故入一乘摄余义如别章(云云)。

　　孔目章第三(十地章　六决定章　受职章)

　　十地者一欢喜地二离垢地三明焰地四烧燃地五难胜地六现前地七远行地八不动地九善慧地十法云地生成佛智住持故名地地者位也今十地者摄佛因位一乘三乘声闻人天等并在其中为五乘人所观普贤证位佛果摄用无碍自在一切皆尽何以故十地之法摄众生中最初门故地法甚深最难了别略约五乘分别分齐言五乘者人天等为一谓人天乘声闻缘觉共为一谓为小乘渐教所为为一谓渐悟乘顿教所为为一谓顿悟乘一乘为一谓究竟乘就初人天有三种成佛一佛为救三恶道现身异彼三恶道外即成佛身如佛现黑象脚等二为引人趣现成佛身如佛为提谓长者现树神身等三为引人天为现其圣身如人天等知佛是圣而兴供养成世间福者是二就二乘中有其七义一约地谓三界九地十地十一地等外即成其佛二约位见修已外即成其佛三者约行离学已外无学身中即现成佛四约菩萨行三十三心外即成其佛五者约时小乘六十劫成三僧祇外即成其佛六者约生死最后分段身上即成其佛七者依小乘十二住第十二最上阿罗汉住即同是佛三者约初回心教门有其八义一约地位谓乾慧地等十地第十地中即成佛所以同於十地成佛者为佛下同因位故作此说二约三界九地十一地等已外即成其佛三约位见修已外即成其佛四约行学位已外同无学罗汉位即成其佛五约时依大乘三僧祇外即成其佛六约菩萨行三十三心外即成其佛七约无分别空理一念即成其佛八约生死最后分段身上即成其佛此约化身若约报分段身后即成其佛又约初教直进位有其七门一约位从十信位等乃至从欢喜地等满足十地已外即成其佛此由佛境界分段身非同菩萨地分段身故二复约位从欢喜地尽第九地於第十地即不退成其佛此亦为对声闻下位於下身中成佛故故作此说三约理谓真如无分别空一念即成其佛四约十地后一念证果即成其佛五约时大乘三僧祇后即成其佛六约行究竟无学即成其佛七约大乘十二住於第十二最上菩萨住后即成其佛又约大乘终教有其十门一者约位从十信行乃至欢喜等十地满后即成其佛二者从欢喜等初地至尽第九地於第十地中即成其佛如梵网经所说者是此为对声闻现凡身上得於果证故作此说此当变化成非当实成三者约位从初欢喜地至第三地是世间法相同三界第四地已去至第七地相同无流於世间身中得彼三乘无流德名为出世第八地已去至第十地名出出世即得成佛第八地成法身第九地成应身第十地成化身此为於十地中别地相故作是说四者一念成佛约无分别真如故作此说第五约证以明一念成佛於初地中一念证故六於十地后一念证果名一念成佛上诸一念者所谓无念也七约时者谓大乘三僧祇后即是佛八约行金刚心后得一切智智即是佛九约生死灭七种生死后即是其佛十者依大乘同性经有三种十地声闻十地缘觉十地佛十地为招引小乘同於大乘终教之义故作此说其十地名等具如疏说又有差别十地相广如梁本摄论修时章释第四约顿教明者唯有一门所谓无相何以故由成一行三昧故乘彼一味真如所成故不可说有诸异相门成佛亦如此一切俱离是名佛也第五约一乘义者十信终心乃至十解位十行十回向十地佛地一切皆成佛又在第十地亦别成佛如法宝周罗善知识中说何以故一乘之义为引三乘及小乘等问於下位及下身中得成佛故又於八地已上即成其佛如於此位成无碍佛一切身故此据别教言若据同教说那摄前四乘所明道理一切皆是一乘之义文虽是同而义皆别如此等法差别相者为护十地故随方便门作种种说令诸众生於十地中离增上慢又依六相总别义即是一乘随相别布义即是三乘此约教分说其实一乘十地之法尽其三世已通究竟此据证说余义如别章(云云)。
　　六决定者一观相善决定真如观一味相故如经无杂故二真实善决定非一切世间境界出世间故如经不可见故三胜善决定此有六义一大法界故胜二一切佛根本故胜三法相差别法尔故胜四真如观胜凡夫二乘智故胜五顺大教故胜六是无漏故胜故地论云大法界故一切佛根本故法相义故真如观胜诸凡夫二乘智故说大乘法法尔故白法界故四因善决定因有二种一成无常爱果因善决定是因如虚空依是生诸色色不尽故二常果因善决定得涅盘道如经尽未来际故五大善决定随顺作利益他行如经[雨/复]护一切众生界故次前善决定此愿世间涅盘中非一向住故六不怯弱善决定入一切诸佛智地不怯弱故如经佛子是诸菩萨乃至入现在诸佛智地故此六决定是十地体通十地故亦通十住已来故经云十住中有五决定十行亦同除大善十回向有三决定谓观相及大善不怯弱此之废兴显位高下增微故通义可知此义通彼修生及本有非彼三乘及小乘所知普贤性起在此位中何以故同是证故余义如别章(云云)。
　　其受职义略说有三一事受职如转轮圣王具受职法二理受职如三乘人契得理实名为受职三理事受职如得位菩萨坐大宝莲华王座十方诸佛放光灌顶等内应法界名为受职广如问答及以经文余义如别章。

　　至相问答初卷

　　问诸教成佛受职云何答若小乘受职但人义中教成无别事义若三乘受职依理天处成亦不论理事教义位别依一乘受职则具教义理事位等广如华严经说。

　　圆宗文类卷第十四
　　圆宗文类卷第二十二
　　赞颂杂文类
　　三宝赞

　　　　大宋仁宗皇帝制

　　赞佛

　　天上天下　　金仙世尊　　一心十号　　四智三身　　度脱五阴　　超踰六尘　　生灵归敬　　所谓能仁

　　赞法

　　万法惟心　　心须至净　　由彼一念　　能生万行　　背觉为妄　　悟真则圣　　稽首法门　　昭然佛性

　　赞僧

　　六度无懈　　四恩匪常　　为人眼目　　助佛津梁　　体润一雨　　心熏众香　　道无不在　　此土他方

　　大方广佛华严经随品赞

　　　　大辽天佑皇帝御制
　　稽首於十方　　一切诸三宝　　我今赞此经　　众生悟圆通

　　世主妙严品第一赞曰

　　方广大圆宗　　主时成就道　　四严别显处　　十身坐其中　　同异众云集　　称扬无有穷　　内流海慧等　　共赞佛之功　　六种皆震动　　征祥天地充　　一切世界海　　遍满尽虚空

　　如来现相品第二赞曰

　　如来能现相　　所现相齐圆　　念言众诸问　　佛地等何焉　　四十齿光昭　　云奔至有缘　　现瑞表说法　　会中主普贤　　莲华匆尔出　　流为诸教源　　称扬力靡极　　无穷尽四天

　　普贤三昧品第三赞曰

　　普贤三昧如来藏　　十方诸佛悉加持　　剎尘皆入起亦尔　　菩萨十益在此时　　一切微动庄严界　　妙音演法雨摩尼　　毛光赞已新旧请　　欲观深理次品知

　　世界成就品第四赞曰

　　世界十缘起　　立已种种依　　外形各差别　　内体亦多为　　一切庄严具　　极净行所持　　尘数佛现异　　劫住修短期　　感人能转变　　包容尽现知

　　华严世界品第五赞曰

　　华藏世界体　　毗卢往昔因　　菩萨清净行　　咸能持风轮　　安布建立土　　剎网说微尘　　中有妙华光　　层层上下分　　诸剎皆傍绕　　十海各右巡　　行布百十一　　圆融难具陈

　　毗卢遮那品第六赞曰

　　毗卢二遍照　　昔说是威光　　净光胜音界　　山出海中央　　山上林东邑　　林间有道场　　前后遇四佛　　胜云照十方　　王等礼足已　　各各颂称扬　　见二得三昧　　嗣位转轮王　　后说大方便　　佛号华眼幢

　　如来名号品第七赞曰

　　体德为名号　　序分初方同　　菩萨念请问　　佛答现神通　　复次文殊说　　四十法门宗　　久成三世主　　示现在因中　　娑婆百亿界　　佛号数无穷　　种种何差别　　盖是宿成功

　　四圣谛品第八赞曰

　　娑婆四圣谛　　具无量果因　　苦者名逼迫　　集能坏善□　　灭则云寂静　　道乃一乘门　　各有无边号　　随心调众人　　密则等异界　　立名如微尘　　圆融为主伴　　一一具难陈

　　光明觉品第九赞曰

　　身照事法界　　智照二宗源　　世尊足轮下　　四义信为前　　光明放百亿　　剎土际无边　　二十有六节　　十重就略诠　　初重现本界　　乃至究竟天　　赞述超情理　　菩提因果玄　　偈称八相等　　体性业行全　　威德法性后　　因果遍周圆

　　菩萨问明品第十赞曰

　　菩萨问明者　　法问十甚深　　文殊难九首　　共配十信心　　一性何差别　　事在性中住　　众生何调伏　　随缘佛化临　　苦乐无美恶　　迷妄业报因　　一法说诸法　　随根现多门　　福田等无异　　由器差别分　　即悉不断或　　勤惰在於人　　持法起诸惑　　服药不服同　　有慧何用五　　如王臣助风　　世尊唯一道　　随情感是功　　九首问佛境　　般若量虚空　　神力皆明现　　十方如是中

　　净行品第十一赞曰

　　净行知首问　　三业等百余　　汝今利乐众　　赞者是文殊　　云何获胜妙　　说因愿有诸　　一百四十一　　得已动必无

　　贤首品第十二赞曰

　　文殊问信德　　贤首略言宣　　我今随力说　　海水一滴焉　　发心求正觉　　三宝本为缘　　道元功德母　　涅盘自初贤　　持戒修学处　　则能福慧全　　三昧门有十　　大用具融诠　　龙等二十喻　　菩萨万行圆　　诵持比品者　　其福胜于前　　十方皆震动　　恶道息无边

　　升须弥山顶品第十三赞曰

　　忉利天宫会　　十住法慧弘　　本处皆齐现　　不离一切升　　帝释瞻佛至　　座置普光明　　请已入妙胜　　止息诸乐声　　善根即忆念　　三世尽赞称　　既坐殿广博　　十方悉亦应

　　须弥顶上偈赞品第十四赞曰

　　须弥顶上帝释宫　　十方菩萨来斯国　　世尊两足指光明　　普照一切在神力　　东方法慧总称扬　　余九别赞佛功德　　演说十住行所依　　成位不退行无极

　　十住品第十五赞曰

　　慧住於湛然　　得位无有退　　菩萨承威神　　入方便三昧　　界外剎尘佛　　三业悉加诲　　起定获胜力　　住处等虚空　　十千信行满　　观佛十缘宗　　治地心悲智　　积正行无穷　　佛法家生贵　　理事善巧通　　正修念岂动　　不退止观融　　童住菩提故　　王子当绍隆　　灌顶最为上　　成就位满中　　显证现祥瑞　　偈说义重重

　　梵行品第十六赞曰

　　行体有三种　　戒四等慧诠　　正念白菩萨　　答十梵行源　　观身等非相　　皆悉归湛然　　不生於二解　　佛法疾现前

　　初发心功德品第十七赞曰

　　发心功德者　　三世佛智开　　天王问法慧　　答即甚难该　　承力为汝说　　后喻胜前来　　发已能知际　　摄胜德五圆　　六种皆震动　　他方证亦然　　偈中复显义　　菩提心最玄

　　明法品第十八赞曰

　　法慧明照了　　所照能所诠　　精进欲请说　　赞毕听许然　　问云修习等　　答即行体全　　从行成因德　　因成果德圆　　十颂义再显　　应后故重宣　　尔时说此意　　欢喜奉行焉

　　升夜摩天宫品第十九赞曰

　　夜摩宫中会　　十行德林诠　　不离菩提树　　齐升于彼天　　天王见佛已　　殿座各严全　　体备等有四　　功德法无边　　请毕如来受　　忆念昔因缘　　说偈赞十佛　　一切界同宣　　入殿跏趺坐　　宽容乃忽然

　　夜摩宫中偈赞品第二十赞曰

　　微尘世界集於会　　十林菩萨来十方　　足趺放光百千亿　　一切如是悉称扬

　　十行品第二十一赞曰

　　顺理造修行　　三昧入思惟　　微尘世界外　　诸佛悉加持　　功德林定起　　说法不可思　　欢喜等列十　　现证尽同词　　重颂如前意　　十地颇相梯

　　十无尽藏品第二十二赞曰

　　十无尽藏品　　三世佛说同　　征名列总数　　自他所利通　　心净号为信　　依圆遍计融　　制止戒成就　　饶益无有穷　　惭能崇重善　　远离三毒攻　　轻拒暴恶愧　　来於五欲中　　闻则教广博　　明有置记空　　辍已惠人施　　内分差别之　　决择诸法慧　　於色如实知　　令心明为念　　菩萨舍离痴　　文义无忘失　　所记在任持　　巧宣知实相　　诸佛典岂违　　总叹胜能者　　愿向究竟期

　　升兜率天宫品第二十三赞曰

　　化主应根愿　　升於兜率天　　树下皆齐现　　不离亦如前　　殿座成妙宝　　兴供种种焉　　观佛殊胜德　　初后两义诠　　受请乃居殿　　王获益善圆　　歌乐咸炽盛　　承力赞无边　　如来就座已　　一切悉亦然

　　兜率宫中偈赞品第二十四赞曰

　　众集兜率剎尘数　　来从妙宝尽十方　　佛膝放光能普照　　首称偈赞金刚幢

　　十回向品第二十五赞曰

　　回向於三处　　入起定前同　　诸佛悉加被　　具说十种宗　　救护众生等　　随离相圆融　　不坏三宝信　　用十境无穷　　等於一切佛　　知法如虚空　　至处谓大愿　　善根遍处时　　无尽功德藏　　由缘无尽之　　随顺坚固者　　咸依心法持　　等顺一切众　　积聚善根宜　　如相谓善合　　远离於诸迷　　无缚着解脱　　六十一门知　　等法界无量　　师位起大悲　　动地生信行　　周遍世界天　　十方菩萨众　　同号至会前　　偈颂劝修习　　善住名普贤　　校量此功德　　莫测际无边　　群生等知数　　佛子行难宣

　　十地品第二十六赞曰

　　凡圣隔绝故　　超居他化天　　序分明四胜　　入於智慧禅　　如持已定起　　普告三义诠　　十地标名竟　　金刚藏默然　　三家伸五请　　法门甚深玄　　欢喜获圣性　　能益二空全　　离垢咸具净　　懈愧是根源　　发光成就定　　总持法无边　　焰慧住最胜　　成菩提分圆　　难胜得双运　　行相令互违　　现前缘起智　　难察平等持　　远行至无相　　出世道慈悲　　不动无分别　　深行难可知　　善慧无碍解　　广说义难思　　法云谓大智　　含众蔽如空　　影像总明喻　　四河入海充　　职位在佛数　　利益十方通　　无善不可得　　偈颂结重重

　　十定品第二十七赞曰

　　重会普光殿　　境性为定焉　　在於摩竭国　　始成正觉圆　　普眼从座起　　合掌白佛前　　欲问分四义　　将答勑普贤　　说十大三昧　　称法界无边

　　十通品第二十八赞曰

　　普贤告诸菩萨众　　具说他心等十通　　住於如是不思议　　三世无碍智皆同

　　十忍品第二十九赞曰

　　普贤告诸菩萨言　　十种忍法得无碍　　已今当说三世尊　　总结颂意前文内

　　阿僧祗品第三十赞曰

　　阿僧祗品者　　十大数标通　　心王白佛问　　赞许说渊宗　　恭敬受尊命　　明显数重重　　德德极无尽　　深广普贤穷

　　如来寿量品第三十一赞曰

　　如来之寿量　　众生见不同　　心王告众会　　别举剎十重　　初说娑婆等　　世界不能穷　　玄极最后处　　普贤满其中

　　诸菩萨住处品第三十二赞曰

　　菩萨随根具悲智　　住非一处名皆异　　八方山海仙人等　　城邑杂居十有二

　　不思议法品第三十三赞曰

　　如来果法超言虑　　众会菩萨作念焉　　佛国土等不思议　　世尊加被三业全　　青莲华藏德无畏　　则能通达法界圆　　承力总告为宣说　　正显十门次第全

　　如来十身相海品第三十四赞曰

　　如来十身标显德　　普贤诫听尽宣畅　　一一难思互相融　　有莲华藏微尘相

　　如来随好光明功德品第三十五赞曰

　　逐相盖姿好　　佛告宝首宣　　我音为菩萨　　放光兜率天　　常有四十种　　中说清净焉　　能照微尘界　　闻益义难诠

　　普贤行品第三十六赞曰

　　普贤行品内　　所说平等因　　复告诸菩萨　　但随众生根　　略演如来境　　为诸无智人　　若起瞋心者　　成百万障门　　勤修法六十　　持则少作功　　明现其瑞证　　诸佛悉结通　　十方菩萨众　　一切世界中　　颂显诫听许　　悲智互相融

　　如来出现品第三十七赞曰

　　有法三身十身通　　果用化用总名焉　　放大光明加二主　　性起妙德问普贤　　长行颂言皆悉请　　如来不思现无边　　十门尽答平等果　　内更有多具难宣　　喻说种种无有喻　　显名受持秘密圆　　地六震动众供养　　十方证成称亦然　　一切世界咸如是　　偈文重重意在前

　　离世间品第三十八赞曰

　　八会法堂内　　说离世绝通　　行位显无碍　　前后相圆融　　佛在摩竭等　　人定庄严中　　咸动声皆听　　三昧起亦同　　菩萨知众集　　发问六位宗　　普贤从信答　　二百门尽穷　　结劝共宣说　　现瑞一切充　　人法皆证成　　颂中意亦重

　　入法界品第三十九赞曰

　　说入法界会　　悟证能所通　　在於逝多内　　念请众心同　　佛入频申定　　集已广赞功　　举失显其德　　表是小乘宗　　菩萨承神力　　称扬偈颂中　　普贤遍开发　　十种法句穷　　白毫光照益　　一切尽虚空　　文殊述神变　　十方悉满充　　无涯光大用　　利益众皆蒙　　前后分本末　　本会此云终　　渐顿互交映　　人法各相融　　文殊寄十信　　善财积集全　　德云等寄住　　佛境智慧渊　　善见等寄行　　随顺解脱焉　　鬻香等寄向　　调香法具宣　　婆珊等寄地　　尽破痴随眠　　摩耶至慈氏　　会摄差别缘　　妙德与遍吉　　因果悉周圆　　见开此经者　　获福最深玄　　如熏金刚种　　不坏力弥坚　　所作赞功德　　回向尽无边

　　大方广佛华严经入法界品赞

　　　　朝散郎尚书主客员外郎轻车
　　　　都尉赐紫金鱼袋　杨杰　撰

　　毗卢遮那如来赞

　　庄严楼阁建幡幢　　师子频申坐道场　　诸大声闻犹未寤　　眉间放出白毫光

　　文殊师利赞

　　娑罗林里象王回　　古昔如来塔庙开　　百一十城游已徧　　云何重去涉尘埃

　　德云比丘赞

　　四维上下徧寻求　　胜国谁为大比丘　　七日妙峰无所见　　经行都在别山头

　　海云比丘赞

　　大海广博不可尽　　佛功德海极渊深　　十有二年观境界　　宝莲华座出波心

　　善住比丘赞

　　隐显经行不滞留　　空中鸟迹更何求　　众生佛界元如是　　岂独楞伽一比丘

　　弥伽大士赞

　　大师子座振威风　　升降庄严市肆中　　轮字法门谁与辨　　十方世界语音同

　　解脱长者赞

　　十方世界微尘剎　　各有如来坐道场　　彼佛不来吾不往　　明明影像水中央

　　海幢比丘赞

　　海幢舍得施门开　　普眼光明示善财　　剎剎尘尘诸变化　　便无一法外边来

　　休舍优婆夷赞

　　心如大海全容受　　志若须弥不动摇　　坐普庄严金宝座　　众生病恼见能销

　　毗目瞿沙仙人赞

　　十方十剎微尘数　　诸佛庄严诸国土　　执手分形徧往时　　童子未尝离本处

　　胜热婆罗门赞

　　逆顺由来是强名　　刀山火聚任峥嵘　　善财底事生疑悔　　赖有诸天为证明

　　慈行童女赞

　　柱壁金铃宝鉴中　　摩尼璎珞互含融　　汝应观我诸宫殿　　法界重重一一同

　　善见比丘赞

　　比丘善见住三目　　言我此生方出家　　於一念中兴供养　　如来三十八河沙

　　自在主童子赞

　　我於往昔见师利　　□悟入巧神通智　　十千童子围绕时　　河渚聚沙自为戏

　　具足优婆夷赞

　　素衣垂发无缨络　　我宅资生物物空　　一器置前谁谓小　　大千诸欲悉能充

　　明智居士赞

　　无量国土诸众生　　种种所须不同欲　　自从明智视虚空　　一切有求皆满足

　　法宝髻长者赞

　　食衣宝女诸菩萨　　最上层中现世尊　　长者善财初执手　　八方无不大开门

　　普眼长者赞

　　疗治众生普十方　　藤根国里大医王　　善知和合诸香法　　一一香中无量香

　　无厌足王赞

　　无厌足王大方便　　能令众生断邪见　　刀截汤煮猛火焚　　当知一切法如幻

　　大光王赞

　　随顺世间三昧法　　慈幢高建发明光　　大千沙界人天类　　台殿云雷悉向王

　　不动优婆夷赞

　　安住王都金色光　　遇光身意自清凉　　我求此法无厌足　　过去如来出妙香

　　徧行外道赞

　　九十六种各异见　　我悉调伏有方便　　普令舍离执着心　　山顶日光中夜徧

　　鬻香长者优钵罗华赞

　　调和善别一切香　　成就清净安隐乐　　天上人间香不同　　谁能平等无诸着

　　船师婆施罗赞

　　大士能游生死海　　宝洲珍宝施群生　　安危随顺都明了　　止处不留行则行

　　无上胜长者赞

　　百千围绕庄严幢　　无忧林中无上胜　　无依无作大神通　　成就一切菩萨行

　　师子频申比丘尼赞

　　轮那国土比丘尼　　徧坐林中宝座时　　何事善财心右绕　　百千周匝木相随

　　婆须密多女赞

　　频申瞬目妙声音　　触处能除贪欲心　　险难国中人不识　　庄严宝地布黄金

　　[鞥-合+(白-日+田)]瑟胝罗居士赞

　　三世如来不涅盘　　栴檀座上白毫端　　众生及我元无二　　开塔应须次第观

　　观自在菩萨赞

　　观音常在如来所　　普现众生一切前　　补怛洛迦山险绝　　宝林香草间流泉

　　正趣菩萨赞

　　正趣东方妙藏来　　疾行解脱普门开　　四维上下俱周徧　　步步光明示善财

　　大天神赞

　　四手长舒挹海时　　面以洗濯震威仪　　有谁得遇芥陀利　　散掷金花多少枝

　　安住地神赞

　　光明徧地震同时　　宝藏庄严处处随　　从往昔来常受用　　云何神足按方知

　　婆那婆演底主夜神赞

　　城入东门日已沉　　空中身现色真金　　光明能破诸痴暗　　一一令生解脱心

　　普德净光主夜神赞

　　空闲止息恶音声　　游戏神通变化成　　开示出家门正路　　死生长夜度众生

　　喜目观察主夜神赞

　　坐宝莲华侍世尊　　百千毛孔现身云　　妙音随应明明说　　普喜幢标解脱门

　　普救众生妙德主夜神赞

　　普救众生妙德神　　大光从两臂间伸　　善财入顶身充满　　三昧智灯清净轮

　　寂静音海主夜神赞

　　念念出生广大喜　　庄严解脱光明海　　普人无边法界门　　摩尼幢座莲华里

　　守护一切城增长威力主夜神赞

　　无明昏寐警众生　　守护如来一切城　　为大法师无挂碍　　普贤行愿自圆成

　　开敷树华主夜神赞

　　娑婆世界日光没　　清净池莲覆合华　　若水若山若城野　　罢游观处得还家

　　大愿精进力救护众生主夜神赞

　　摩尼宝网覆虚空　　日月星辰影像中　　一切法门平等入　　微尘佛剎本来同

　　妙德圆满主夜神赞

　　楼阁庄严接善财　　诸天围绕化门开　　毗卢海藏吾亲入　　曾见世尊兜率来

　　释种女瞿波赞

　　智光圆满照因陀　　劫海无涯展转多　　生死本来无过患　　谁能重去问瞿波

　　佛母摩耶夫人赞

　　住诸世间无所住　　我身非一非多处　　宝阁莲华纳十方　　三千大千菩萨母

　　天主光女赞

　　佛出母胎师子吼　　至成正觉伏魔军　　我皆明忆先遗忘　　清净庄严解脱门

　　徧友童子师赞

　　菩萨云何修与学　　人间天上徧咨询　　毗罗城里真知识　　非不开陈解脱门

　　善知众艺童子赞

　　童子善能知众艺　　於诸菩萨学字智　　昌持如是字母时　　般若波罗不思议

　　贤胜优婆夷赞

　　解脱无依处道场　　利人接物为宣扬　　六根三昧何穷尽　　功德波涛智慧光

　　坚固解脱长者赞

　　勤求正法无休息　　徧事如来尽信诚　　清净庄严坚固力　　皆从无着念中生

　　妙月长者赞

　　善财未离沃田城　　妙月欣闻长者名　　解智光明安可见　　宅中唯有大光明

　　无胜军长者赞

　　出生城里无胜军　　解脱了知无尽相　　如诸菩萨大辨才　　普见世尊无尽藏

　　最寂静婆罗门赞

　　我以住於诚愿语　　未曾虚妄示众生　　无边无量诸功德　　随意施为莫不成

　　德生童子有德童女赞

　　德生童子有德女　　了悟世间皆幻住　　菩萨施为本亦然　　孰为生死忧悲苦

　　弥勒菩萨赞

　　楼前弹指众门开　　一一门中一善财　　现已却从来处去　　去无有处本无来

　　再见文殊师利菩萨赞

　　尔时摩顶手长舒　　百十由旬指坥涂　　既置善财如所住　　普门何处见文殊

　　普贤菩萨赞

　　毗卢海藏泯纤尘　　香象无踪孰可亲　　不起大心开普眼　　安知身在普贤身

　　华严剎海变相赞

　　　　清凉　述
　　执象或亡象　　取空空外求　　斯人鼓识浪　　浩劫只冥搜　　即象见无象　　万象归毛头　　圆机睹一叶　　法界知春秋

　　毗卢遮那佛华藏世界图赞

　　　　刘禹锡　述
　　佛说华严经真人妙觉不由诸乘非大圆智不能信解。
　　德宗朝有龙象观公能於是经了第一义居上都云花寺名闻十方妙门嗣肇是其上足以经中九会纂成华藏俾人瞻礼即色生敬因请余赞之即说赞曰。
　　清净不染华中莲　　捧持世界百亿千　　踊出香海浩无边　　风轮负之尽夜旋　　大雄九会化诸天　　释梵八部来森然　　从昏至觉不依缘　　初初极极性自圆　　写之绡素色相全　　是色非色言非言

　　华严宗主贤首国师真赞

　　　　大唐中宗皇帝御制
　　宿植明因　　专求正真　　庵园悔迹　　莲界分身　　阐扬释教　　拯济迷津　　流一雨常　　恒净六尘

　　其二

　　辩圃方开　　言泉广浚　　护持忍辱　　勤修精进　　讲集天华　　征符地震　　运斯法力　　殄兹魔陈

　　其三

　　爰标十观　　用契四禅　　普断烦恼　　遐祛盖缠　　心源鉴彻　　法镜澄悬　　慧筏周运　　慈灯永传

　　其四

　　名简紫宸　　声流绀城　　梵众纲纪　　僧徒楷则　　镇洽四生　　曾无懈息　　播美三千　　传芳百亿

　　勑写京大兴唐寺华严新旧两经并疏主翻经教授内殿谈论三教首座清凉国师大和尚澄观真赞

　　　　大唐文宗皇帝御制
　　朕观法界　　旷阒无垠　　应缘成事　　允用虚根　　清凉国师　　体象玄门　　奄有法器　　我祖聿尊　　教融海岳　　恩廓乾坤　　首新二疏　　拔擢幽昏　　间气斯来　　拱承佛日　　四海光凝　　九州庆溢　　敝金仙门　　夺古贤席　　大手名曹　　横经请益　　仍师巨休　　保余遐历　　爰抒颛毫　　式扬茂实　　真空罔尽　　机就而驾　　白月虚秋　　清风适夏　　妙有不迁　　缘息云化　　邈尔禹仪　　焕乎精舍

　　终南山至相寺智俨尊者真赞

　　　　侍读兼翰林学士承务郎前守兵部侍郎
　　　　[示*雚]知瑞书监事紫赐金鱼袋崔致远撰
　　走者之麟　　飞者之凤　　犹我人杰　　法门梁栋　　雷吼一音　　石排四众　　六相能演　　十玄斯综　　后素图真　　腾光化身　　叶文耀掌　　莲界栖神　　镜挂尘表　　灯传海滨　　东林佛影　　永契良缘

　　海东华严始祖浮石尊者赞(并序)

　　　　同知中抠院事朝议大夫检校司空守礼部
　　　　尚书翰林学士承　旨知制诰充史馆修
　　　　撰官朴　寅亮　撰
　　公讳义想新罗人也其遗芳余美动满大宋史传三韩谚记予公隙乘闲披玩图籍历代高僧皆有赞颂惜哉浮石一圣未有人赞之唯新罗翰林学士崔公致远有灵游画像赞十六句然此以举佛山石体寺僧能现梦中之事述之似未尽浮石之余美揽笔为文輙赞其德曰。
　　海印三昧　　舍那独尊　　称法界性　　开一乘门　　大云覆世　　甘露涤烦　　付嘱祖祖　　宣布言言　　鸡贵义持　　鸿才杰出　　多能不群　　九圣之一　　求无上师　　入终南室　　学了师亡　　往虚归实　　善妙有色　　爱恋求欢　　见心匪石　　反誓行檀　　金鳞负舰　　利涉海澜　　巨石浮空　　盖护寺山　　十山游讲　　磨肩争集　　众石倾听　　点头如答　　西芥东针　　六师同叶　　前灯后灯　　十圣传法　　手撰文义　　咒投火烟　　二百余字　　烬余有全　　字字投水　　行行编贝　　三十余句　　屈曲成偈　　总华严义　　为法界图　　焕然标的　　粲若玑珠　　寸纹知锦　　一毛知凤　　略掇清芬　　輙成赞颂

　　天后朝复礼法师问天下学士真妄偈

　　真法性本净　　妄念何由起　　许妄从真生　　此妄安可止　　无初则无末　　有终应有始　　无始而有终　　长怀懵斯理　　愿为开秘密　　祈之出生死

　　安国寺利涉法师答(开天中天后朝人)

　　真法本非真　　妄复何曾起　　妄不从真生　　无妄何所止　　既许无初末　　宁容责终始　　无始复无终　　谁当懵兹理　　胡不趣无生　　乃云祈生死

　　兴唐寺华严疏主澄观答(元和中人)

　　迷真妄念生　　悟真妄即止　　能迷非所迷　　若得全相似　　从来未曾悟　　故说妄无始　　知妄本自真　　方是恒常理　　分别心未亡　　何由出生死

　　章敬寺大德怀晖答(元和中人)

　　法性非垢净　　真妄非如理　　去妄复存真　　兹妄安所止　　无物本自无　　强无旡不已　　有始见有终　　见始非无始　　诸法自无性　　无性无生死

　　安国寺洪滔禅师答(章敬同学)

　　真妄本假名　　悟妄妄不起　　心源性恒常　　恒性非终始　　圣凡旨自玄　　玄性玄不已　　法界圆净身　　元来复无旨　　佛国无一物　　孰懵生死理

　　云华寺海法师答

　　真妄体常如　　无灭亦无起　　触目性皆空　　毕竟无可止　　如如本不还　　岂复云终始　　若存终始见　　常懵真如理　　生死即涅盘　　何祈出生死

　　终南山草堂寺沙门宗密申明礼法师意

　　夫欲答他之问须善达自他之宗西域论义诸师皆以此为定轨复礼法师是经论宗匠则天时为译经道场中上首设问因流於天下旨率尔不究诸宗乎况言问天下学士已栋却不经师学不谙教理者大乘经教统唯三宗一法相宗二破相宗三法性宗诸宗禅门精传受者亦不出此三类已备彰都序圭峰兰若禅藏一百卷有都序两卷今问此是法性啮镞关节不问二宗二宗所说无此违妨也不问法相宗法相宗者所说一切有漏妄法无漏净法无始时来各有种子在阿梨耶识中遇缘熏习即各从自种子生起都不关真如谁言从真如生妄也彼说真如一向无为寂灭无起无止不可难他从真有妄生也不问破相宗破相宗者彼一向说凡圣染净一切皆空本无所有设见一法胜过涅盘亦如梦幻彼且不立真何况於妄故不难云从真有妄也唯疑法性宗法性宗者以此宗经论论言依真起妄如云法身流转五道如来藏善恶受苦乐等也悟妄即真如云初发心时即成阿耨菩提知妄本自真见佛即清净菩萨凡圣混融如云一切众生本来成等正觉般涅盘毗卢遮那身中具足三界六道众生等也真妄相即证此之门尤多虽说烦恼菩提无始无终此文例无量又说烦恼终尽方名妙觉亦名始觉华严六七二会及起信首末之文义宗有碍自语相违又皆是了义一乘经中所说欲拣之不可取一舍一本经中便具说不可拣前取后拣后取前欲合之又难会俱用之又相违难可合为一是故试问天下学士有达者即知真入道复礼非不达也是试验之问非求人也今诸人所答悉迷问意皆约泯相归理所说都缘不识他所问从真起妄之由修证妄真之理然迷真起妄盖有因由息妄归真非无所以既不晓了不及缄词今但自述无相无为之见何申问目复礼法师岂不知真妄俱寂理事皆如也如寂之中何有问答然有二门义理易说易解言无违妨一者一向说有妄可断有真可证二者一向说非真非妄无圣无凡此二门皆可思可议其难说难解者是二门俱存又不违碍此乃不可思议故胜鬘说众生自性清净心为无明烦恼所染无染而染染而不染皆云难可了知复礼今问此议答何但说无垢染耶唯华严疏主和尚所答约真如不变不碍随缘方为的当复礼释本问宗密所申诸贤问意意在诸人通决然若不自课虚引例则何以劝人遂试答云。
　　本净本不觉　　由斯妄念起　　知真妄即空　　知空妄即止　　止处名有终　　迷时号无始　　因缘如幻梦　　何终复何始　　此是生生源　　穷之出生死

　　学人多谓真能生妄故疑妄不穷尽为决此理更述一番还答前偈

　　不是真生妄　　妄迷真而起　　知妄本自真　　知真妄即止　　妄止似终末　　悟来似初始　　迷悟性皆空　　空性无终始　　生死因迷此　　达此出生死

　　和诤篇

　　人心南北异　　佛法古今同　　不坏真明俗　　还因色辨空　　探幽唯罔象　　失旨并童蒙　　有着斯为诤　　妄情自可通

　　证道颂

　　　　清凉　述
　　欲了真如性　　须遣忘执情　　有心生死路　　无念涅盘城　　烦恼谁为主　　菩提尚假名　　不存分别见　　佛道自然成

　　黄蘖禅师颂

　　华严法界大道场　　不动纤毫一时彰　　古今殊未为往来　　延促何曾有短长　　主伴互参犹帝网　　圣凡交彻类灯光　　毗卢本绝多般相　　青即青兮黄即黄

　　罗汉和尚颂

　　华严真境廓沙洲　　一一尘毛法界收　　五位觉城休凑泊　　百重何处更推求　　洞明主伴全真际　　顿晓毗卢越超修　　休说南方曾未到　　一轮明月印中秋

　　依真空绝相咏禅

　　　　白居易　述
　　须知诸相皆非相　　若住无余却有余　　言下忌言一时了　　梦中说梦两重虚　　空花岂得兼求果　　阳焰如何更觅鱼　　摄动是禅禅是动　　不禅不动即如如

　　约理事无碍和(此下四首)

　　　　沙门思存　述
　　无相几时离有相　　有余何处碍无余　　忘言谓了非为了　　说梦云虚是滞虚　　虽没空华空结果　　宁妨幻水幻生鱼　　不禅不动常禅动　　禅动镕融方契如

　　示圆宗周徧含容

　　万德圆融一念心　　念该九世已当今　　色空互异二无别　　性相交通两不侵　　山岳匪高尘劫大　　江湖非浚路还深　　我宗事事元如此　　君欲寻时试略寻

　　依报

　　金刚轮据大莲华　　帝网方元是我家　　何事却来三界内　　背违剎海守尘沙

　　正报

　　万德圆融具足身　　此身我体本同伦　　何因异此生迷滞　　别认虚空一聚尘

　　真空绝相观颂(此下四首)

　　　　沙门有诚　述
　　欲识真空理　　真空空不空　　溪山虽异路　　云月本来同

　　理事无碍观颂

　　理圆诸相尽　　心廓境还如　　昨夜家家月　　清光混太虚

　　周偏含观颂

　　今现在前　　谁后谁先　　若凡若圣　　无心无偏　　灵光遽泻　　日用洞然　　瞥尔放过　　东震西乾

　　送花严法师传教东归

　　法非文字道无言　　佛祖家风本不传　　扣寂要令空作响　　忘机须使火生莲　　华严妙旨符三观　　方广幽宗会十玄　　珍重分证归海国　　一乘光阐大因缘

　　送广华严归雪窦

　　　　沙门仁岳　述
　　华藏尘尘见普贤　　远寻雪窦更何缘　　途中若有人相问　　莫道休经去学禅

　　示众(此下五首)

　　　　沙门元照　述
　　超过毗卢越释迦　　这般都是斗春蛙　　眼中何处堪藏屑　　空里从来不着华　　学道岂知背长道　　出家谁信未离家　　堪嗟拥毳深林下　　一钵炊粳两椀茶　　学教参禅四出游　　争名竞利几时休　　精灵但逐壶中月　　身世宁知水面沤　　奔走尘埃空没虑　　潜藏林野亦狂谋　　年来始认真归路　　誓与弥陀作抵头

　　修性齐

　　群居修性若为修　　切忌劳神向外求　　秖与么时犹蹉过　　忽相应处尚迟留　　拈槌竖拂还成拙　　讨疏寻经但逐流　　欲识筒中端的意　　直须针芥两相投

　　资深齐

　　逢原自得在资深　　须慕前修竞寸阴　　微雨飘零盈臣海　　隙尘飞聚耸高岑　　红衢逐利空归死　　白首穷经不了心　　好与方朋研此理　　始知无古亦无今

　　隶业齐

　　诸生不远务横经　　直拟揩磨一点灵　　帘上未妨承夜月　　囊空应更聚秋萤　　当存大士兼怀操　　莫学凡流独自醒　　窗案孜孜忘寝食　　他年谁是出蓝青

　　策门三道

　　　　沙门净源　述

　　贤首判论

　　问华严一真法界即起信一心源也然心融万有便成四种法界故圭峰以溥该诸教逈异诸教唯就一心而谈圆矣然则起信以一心为本源贤首判之则曰心於终而兼於顿且不该乎圆矣与其圭峰之辞何其异也今诸生心愤口悱其来久矣讵可默无言乎。

　　判教有差

　　问圭峰之论原人也始人天而终显性五教在焉贤首之疏华严也先小乘而后圆教五章备矣夫贤首即圭峰之祖也圭峰乃贤首之裔也何裔之迹同而判教之效异耶然二师为道义必有在宜摭嘉言以析两端。

　　儒释言性

　　问专习三藏不见域内之文偏学六经岂知方外之教然则周孔罕言性命而佛祖之训详矣且皇唐李习之宗乎孟轲谓人之性善杜紫微法於荀子谓人之性恶皇甫湜稽诸扬雄谓人之性善恶混韩氏又曰上焉者善下焉者恶中焉者混圣宋缙绅如欧阳永叔章表民王陈而下其说非一乎义学穷子史究六经而诸贤之作其孰与吾教合焉。

　　贤首国师寄海东书

　　唐西京崇福寺僧法藏致书於海东新罗大华严法师(侍者)一从分别二十余年倾望之诚岂离心首加以烟云万里海陆千里限此一生不复再面抱恨怀恋夫何可言盖由宿世同因今生同业得於此报俱沐大经特蒙　先师授兹奥典仰承上人归乡之后开阐华严宣扬法界无碍缘起重重帝网新新佛国利益弘广喜跃增深是知如来灭后光晖佛日再转法轮令法久住者其惟法师矣法藏进趣无成周旋寡沉仰念兹典愧荷先师随分受持不能舍离希凭此业用结来因但以和尚章疏义丰文简致令后人多难趣入是以具录和尚微言妙旨勒成义记谨因胜诠法师抄写还乡传之彼土请上人详捡臧否幸示箴诲伏愿　当当来世舍身受身同於卢舍那会听受如此无尽妙法修行如此无尽普贤愿行傥余恶业一朝颠坠伏希上人不遗宿昔在诸趣中示以正道人信之次时访存没不具法藏和南(正月二十八日)。
　　华严探玄记二十卷两卷未成一乘教分记三卷玄义章等杂义一卷别翻华严经中梵语一卷起信疏两卷十二门论疏一卷新翻法界无差别论疏一卷已上并因胜诠法师抄写将归今月二十三日新罗僧孝忠师遗金九分云是上人所寄虽不得书顶荷无尽今附西国君持澡罐一口用表微诚幸请捡谨宣。

　　华严经社石记

　　有杭州龙兴寺僧南操当长庆二年请灵隐寺僧道峰讲大方广佛华严经至华藏世界品闻广博严净事操欢喜发愿愿於白黑众中劝十万人[?夕]转华严经一部十万人又劝千人[?夕]讽华严经一卷每岁四季月其众大聚会於是摄之以社斋之以斋自二年夏至今年秋凡十有余斋每斋操捧香胡跪启於佛曰愿我来世生华藏世界大香水海上宝莲金轮中毗卢遮那如来前与十万人俱斯足矣又於众中募财置良田十顷岁取其利永给斋用予前牧杭州时闻操发是愿今牧苏州时见操成是功操自抗诣苏凡三请於予曰操八十一矣朝夕迨尽恐尽社与斋来者不能继其志乞为记诫俾无废坠予即十万人中一人也宜乎志而赞之噫吾闻一毛之施一饭之供终不坏灭况田千亩斋四时用不竭之征备无穷之供乎噫吾闻一愿之力一偈之功终不坏灭况十二部经常出於千人口乎况十万部经常入於百千人耳乎吾知操徒必果是愿若经之句义若经之功神则存乎本传若社人之姓名若财施之名数则列于别碑斯石之文但叙见愿集来缘而已。
　　宝历二年九月二十五日前苏州刺史白居易记

　　大宋诸朝贤书大方广佛华严经序

　　　　王钦臣　撰
　　大方广华严经者盖穷微涉变至大之迹也其心泛照非思虑所于其迹无限非象数所测度有形之外经恍惚之廷浩渺难言而有以言知其至而可以至者大方广之义也何则夫至神无迹而存其意万法无系而有其门微言罕识而示其宗大教非私而廓其慧故能极导方来济其慈救去圣虽远常若匪遥而或者眩无迹便谓不可冀味无系乃曰守其偏惊罕识则必高其诚疑非私靡不怠其入夫道之大也岂可以眩昧惊疑而论其趣舍哉然万类至冥其来已久大雄誓振恻再有开是以如来开九会於奥区阐兜沙之至论爰集众圣共谈斯道此经所明该万法则以门户为谕用喜舍则以回向为先悦归往则以严侈为容亘杳莽则以广大为目此大方广之本也至若圣仙非一神变迭兴十地同归趣成法界大方广之迹也自真籍东至始於晋朝非文无以见法非译无以示众秘语再翻群心知悟是以历世宝其书焉大宋之兴四圣丕承法轮世转守妙道於不言之教范苍生於无名之德俗仰大觉而此书益兴人能广道是之谓也至和二年岁次鹑火闽中沙门文用诚心浚发思建胜业以为道俗虽分心同则一至理苟会契合不差将使贵胜同风益坚外护翰林学士天水公夙悟真乘领会宏趣乃与共请公卿朝士等六十三人共书此经一部事业未半用公化去有钱塘沙门志广赞成其志历八稔乃终藏之于东京兴国寺合　皇帝嘉乐群心成兹法会诏锡斋供以侑其诚中外欣倾首愿慕圣言久而更显众辙践而有归道固无亏兹益尊矣余以鄙薄预闻始终虽莫闻妙言而窃睹成事輙抒所知为之记述庶世之学者有以审其端焉。

　　华严经赞序

　　　　朱长文　述
　　夫华严者廓诸佛之心境莹万法之本际也其为经广大溥博渊邃妙乎以言其性穷法界之无尽以言其相视尘剎之交彻以言其理包空色以皆真以言其事摄一多而同现虽释天之宝网海藏之灵珠不足以喻其光辉照彻也无来往之异无古今之辨无作之作鼓舞万类无言之言充徧群有初心既悟虽凡夫可入积学未解虽声闻莫睹速证菩提而为功不滞兼济六合而妙用难窥此诚离权而就实超渐而即顿也盖降神出兴为一大事始成正觉即演是经至於小乘之戒以善制恶三乘之教谈空破有净名之擎佛剎法华之变龙女咸所以应机接引随根示化尔非华严之比也予尝谓释典之有华严犹六经之有大易列卦以明时立爻以通变设众以尽意而两仪之道万物之情具矣华严陈世以宅性名佛以筌德布位以表法而一真之体万行之果备矣故学儒而不为易学佛而不为华严焉足以穷理尽性也嗟夫含识之类自始迄今为无明之所覆翳堕瞋焰触贪网揭憍慢高幢行謟诳稠林入生死大苦海中波涛飘泊不求出离者滔滔皆是也万一志乐佛乘回向清净又多厌苦忻寂趣求自了蚩蚩生民孰教孰矜若知夫华严之城以无明为智海用本智为法身伏请愿为胜缘扩大慈为能事众生未到波岸我不独登正觉众生未脱苦聚我亦轮回世间或化而天或孕而人或主世导俗或人缠同行亦又不心蠲饰好就寥旷遁山林藉草石然后为得也是故虽通居五位而还向文殊之妙智虽总成十力而勿舍普贤之至愿圣神极致安可思议哉长文自婴祸酷衔哀持诵日用如流祥禫甫迫亲恩罔极云何可报经云亦以无边偈称述供养人中调御者是称赞者事佛求福之一端也於是阅逝多长者论探其指归每品为之赞并普贤行愿凡四十篇其卒章皆述荐亲之诚庶几助我先君光禄证道超生之因也噫秋毫岂足量大空勺水未能增巨海诚之所发不自知量乎自缮写礼佛以陈威神详昭详鉴丹悃谨序。

　　华严九会礼文序

　　世尊开大施门雨称性法摄群经而持出融万德以同归文殊智灯偏剎尘而显现普贤行海随时处以圆成七处本不异时如帝网光交於众宝一字莫非圆说若海滴味摄於百川二乘绝异於受持六度犹迷於修习苟非默契孰可流通华严法师诚公行解轶伦闻思入妙深探秘奥积有岁年撮其枢机制为偈赞盖欲圆胜行於俄顷会大经於数章使赞呗交音显彼十方之同说诵持得旨俨然九会之现前可谓文约义丰理圆事广提法门之筦钥奏净土之笙竿凡获见闻宜深庆喜普愿大心之侣顿严旷劫之因谨序。

　　法界观门钞序

　　大雄氏既自觉矣又觉一切众生与己无异而众生未之觉耳於是称法界性说华严经连章而累偈极劝而直指欲令众生一一自觉而皆已若也后之人虽得其说反谓其事悬远多惶或迷闷若孝公之闻王道文侯之听雅乐可悲也哉唐初有杜顺师者痛其若是乃约华严经撰法界观包总众义列为三门其文不过数纸而备尽一经之意后有圭峰师者复因观文而为之注今有从朗师者又凭注文而为之钞然则钞以释注注以解观观以括经皆网举领会言劈句析学之者庶乎识佛之心而复己之性乎朗师专业华严逾二纪矣传其法於四方者不可胜数余力通圆觉起信及诸部大乘经论常以为去圣逾远斗诤坚固非处晦致柔以悲忍自立何以焰智慧烛枯烦恼林乎故虽知诸法本无染净以方便故而持禁戒虽知诸法本无动静以方便故而习禅定虽知诸法不在言说以方便故而恒讲授虽知诸法不在文字以方便故而勤着述大矣哉古佛之言诠诸祖之心要焕乎炳焉无所不至识者览其钞则知其人察其道矣或曰观之设也本束经之繁文亦既注之而又钞之得非抱薪救火乎答曰苟晓乎注则钞可废矣通乎观则注可废矣明乎经则观可废矣达乎心则经可废矣未晓若是其可废乎则钞之作也义有在矣呜戏孔子修春秋无丘明传之无元凯注之无颕达疏之则褒贬隐而学者难为功矣如来说华严有杜顺观之圭峰注之朗师钞之则圆顿显而学者易为力矣夫如是则彼三君子不得不谓之大儒矣此三上人不得不谓之高僧矣予逢掖之士与朗师迹异前年不第东归且有天伦之戚深惑福善祸淫之语因取佛书孝之适会朗师钞就恳嘱为序故斯(云云)其经观之要则有裴相休之注序在予但嘉朗师之意述制钞之由而已。
　　时皇宋至道元年夏四月二十有六日序

　　新注法界观序

　　　　吕参政　述
　　佛无心外法则天下之物无非心也心体廓然是真法界故周徧含容而无所殊则物胡为而不然哉此一尘所以具一法界而大千经卷所以破尘而现也夫惟众生情沦於断常而不知心体之无寄见着於一异而不知事相之无体以故不得其门而入而念念生灭相续不断乃至轮回异趣往而不返甚可哀也唐有大菩萨曰社顺深达是相而哀众生之迷也故着为观法栋去情解以显法体镕融事理以会无二使观物物莫非真空者则交参摄入自在无碍此真入事严法界之门也慧卿闻道十有余年矣损之又损之以求正念而未之契也及得是观如其说而修之乃真知天下之物无非心者而吾心相不可得也故横心之所念而无能念可念横口之所言而无能言可言则吾安往而不知哉呜呼昔人有以杜顺为文殊师利菩萨者真不虚也若人者是真世间之眼也吾不敢以其说独善輙以所证为之解释有诚吾言而修之者华藏之游吾愿与之同之温陵吕惠卿序。

　　法界观门钞序

　　　　沙门昙雅　述
　　原夫法界本离乎观照故曰不可以智知总持实无於文字故曰不可以言宜虽然言不能宜未体证者如何获证智不能如未悟入者如何得入於戏我大圣人具妙方便善於无名相中假文字显离识知境资观照通於是乎华严不得不经法界不得不观(去声)经观既设时则有命世开士详而注焉集而解焉不可阙也且使义无滋蔓辞不枝岐斯为得矣譬若浑仪在眸则天地之数可准葭灰伺管则神化之用可期法界观门诚类於此然斯文简要旨趣幽深非浅丈夫能跂及乃有皇都大沙门锡号净觉名有朋者尝慨众释繁略未驯遂自操觚搜抉精义酌其折中成一家言号为集解离为五卷以辅翼观门用资讲习其精隽可味尽在乎钞中览其言足以知其道矣然钞文虽成傅写无几有惠悫道人尝受观学於净觉师欲其文之行远以广法化乃图镂板省功於肆业之士垂裕乎慕膻之流恳蕲余言以冠卷首牢辞不获粗述元由其知净觉之德风行状则有端明尚书李公塔铭在今序略诸。
　　时圣宋四叶嘉佑壬寅正月十有九日叙

　　教义分齐章重校序(此下三首)

　　　　净源　述
　　予禀具之初受华严大部於横海法师之门(师讳明覃)参承之暇尝示诲曰昔贤首国师述教义章开一乘之渊旨发五教之微言故其立宗判义独耀古今兹实先圣之遗烈作后世之龟鉴者也若清凉之释大经圭峰之解圆觉长水之注楞严皆所以抗志一乘潜神五教而章句出焉然其间标题有乖谬列门有参差传写有讹舛考兹三失纷然久矣何则原夫先祖之标题也以华严一乘教义分齐章为目而圆觉广钞引之详矣比见数本或标云华严五教章或题云华严一乘分教记是岂祖师之意耶向所谓标题有乖谬其失一也又若总列章门稽诸舆本皆以义理分齐系乎第九所诠差别当於第十近有佛陇学者传乎径山写本妄以第十门为中卷反以第九门为下卷向所谓列门有参差其失二也且夫三轴之文难以文定十门之义宜以义求其或舛克为尧讹凤为风此例实繁不可具陈所谓传写有讹舛其失三也嗟乎法师之去也几二纪矣后之人胸臆其说吾将谁从因与二三子详校其辞以垂当世有霅川上人灵凤者久奉祖训施缗开勒於是輙书往日所禀之语告诸来裔云。

　　还源观疏钞辅解序

　　夫宗经为观传诸后嗣以教类之略有三焉昔帝心尊者集法界观门则宗乎化教矣澄照律师述净心诫观则宗乎制教矣苦乃化制并宗性相互陈唯贤首国师妄尽还源兼而有之故其国顿之机权小之流悉皆普被耳源景佑中禀兹观门於昆山慧聚法师之门(名讳清本)并疏两轴科文一册皆法灯大师之所撰也然其间所释序文及诸观义虽尽乎善而未尽乎美於是举要治繁选言发行探清凉之疏旨索演义之钞辞补其偏善之功成其具美之绩故命题曰疏钞补解焉古人有言不截盘根无以验其利器不剖文奥无以辨其通才后之孙谋通吾祖观心昭昭然若杲日之丽天且不为昏情所翳者其在兹乎。

　　法界观助修记序

　　夫钞记之作也非谓旁引教相广叙章门而已在乎发序意通注辞使其说授者临文到旨造解成观此其大槩也然兹观门作为钞解殆盈四家西蜀仁周法师开宝守真大师淅水从朗法师景德有明大师虽皆连疏累偈托文为证而於所解之义有多互违者盖帝心集观文高旨远定慧为注言约义微丞相述序本末交映以故申明其辞实难其才耳抑又行之大者莫先乎熏止习观诸钞发义虽列多门而圆修造诣竖无穷归源耽味波玩有年数矣不揆荒鄙輙事操觚删众说之繁文补诸祖之要义勒成两卷将传叔世助观心而终焉噫吾祖既没微言在兹与我同志无隐乎尔。

　　西湖昭庆寺结净行社集总序

　　　　大常博士通判信州骑都尉钱(易)述
　　一切有为皆是尘妄於尘妄了境乃无为也大千法门不离自性於自性识本乃菩提也境泯则不着本达则无惑我三世诸佛以河沙众生演十二因缘根於此也其有精行洞识化人无倦立一心愿际诸十方以有为而至无为以利己而成利众吾闻之於华严净社焉社建於钱唐昭庆寺主於比丘省常上人上人生钱唐住昭庆寺无碍之心依古佛之行精进圆满诸戒具足立大誓愿而作是念刺指取血以血和墨写模法式书华严净行一品一字三作礼一礼一围绕一围绕一念佛名号然后始刻之方板毕一千本以一本施一人又以栴檀香林造毗卢圣像圆此诚感得之天匠以八十开士为一社焉白莲之称始继卢阜况乎西湖之清音昭庆之精屋尘劳万变中有静境群动纷浊独立戒定如风烟歊杂白云无间荐绅大夫争投文以求为社中人焉上自丞相宥密下及省阁名公英[褒-保+公]声诗远光江海鸿彦弄藻咸着铭纪而斯皆道契清尚以龟緺自卑夙缘坚牢有香火之约六尘洒落升堂者悉入信门三觉通明会境诸尽跻满教故参知政事礼部侍朗武功苏公为净行篇序今致仕吏尚书广平宋公为结社碑铭故起居舍人知制诰孙公为结社卑阴序今三司使给事中丁公为群公诗序墨妙笔精金相玉振以春卿之妙词内庭辍润色之暇以天官之文伯儒林为人之表以西坦之才高难可回御於修涂以计相之识广慧通外护於内典今旧相右丞河内向公首缀风骚相继百数以国辅之重辞臣之望非上人用大慈大悲之鸿愿以身以心之真恳又何以拂当世之云天萃巨儒之竹素续之者如入三昧捧之者若登四禅苟或总叙胜因合归大手如易者山阴人也文谢头陀迹惭都讲徒连叨於科第而骤司於礼乐犹且枢衣法席稽首禅扉将饮醍醐道映舟航觉海忏三业之口舌少赞大乘殊软贼之轩车未亲丈室远承高命俾假微词公干病多江淹思涩他年入社愿除陶谢之俗情今日序诗聊助生融之末简。
　　时大中祥符二年冬十一月五日信州翠微亭序

　　施华严经净行品序

　　　　翰林学士承旨中书舍人苏(易简)述
　　法界无边际能周之者心识众生无穷已能拔之者誓愿誓愿不广不足摄众生迷妄之性众生不度不足契诸佛付嘱之心苟暂时思惟一念回向则法界了然无有障碍诸佛繇是悉主赞叹矧勤行而不惰哉辛卯岁有荥汤郑生自会稽至以方广华严净行品一篇示予曰彼方沙门号省常辩才达识之士也素行燕坐不舍功用捍劳忍苦思拯焚溺居常发广大之心挺坐固之志求与诸众生鼓精进楫登慈悲舟张悟解帆出生死海不起本处而达彼岸以为沥恳莫若刺血传信莫若篆版乃印是经凡一千卷结八十僧社散施念诵期於无穷俾未悟真谛者悉生归依已种善根者悉令增长受佛禁戒入佛智慧作是果报而无所作以予乐在名教早勤熏修求为序引以示来者予闻是言即摄衣稽颡而报之曰彼上人者果能立是见解成是功德予当布发以承其足剜身以请其法犹无瞋恨何况陋文浅学而有吝惜哉即时预千人之受持同诸佛之赞叹遂以事迹书於简编至若报君亲之恩化檀信之旨则有常公发愿之文在焉。
　　淳化二祀季秋二十有四日序

　　西湖结社诗序

　　　　枢密直学士权三司使右谏议大夫丁谓撰
　　夫事不能自大必因乎树立境不能自胜必假乎指名故世之人观其树立而依归之随其指名而趣向之苟立事指境能如是而为众所与者所谓不可多得之人也钱塘山水三吴百越之极品而西湖之胜又为最环水背山二百寺据上游而控胜槩者今当师所栖之寺曰昭庆者也开阖物表出入空际清光百会野声四来云木之状奇鱼鸟之心乐居处有遥观游者踌躇岂非万类之净界达人之道场乎师励志学佛而余力於好事尝谓庐山东林由远公莲社而着称我今居是山学是道不力慕於前贤是无勇也繇是贻诗京师以招卿大夫自是贵有位者闻师之请愿入者十八九故三公四辅宥密禁林西垣之辞人东观之史官洎台省素有称望之士咸寄诗以为结社之盟文自相国向公而降凡得若干篇悉置意空寂投迹无何虽轩冕其身而林泉其心噫作诗者其有意乎观其辞皆若绩画乎绝致飞动手高情往心东南如将傲富贵趣遗逸朝夕思慕飘飘然不知何许之为东林也孰氏之为远公也宗雷之辈果何人也远公之道常师之知宗雷之迹群公悦之西湖之胜天下尚之则是结社之名亦千载之美谈也谓爱常师能树立其事指名其境而为当世名公巨贤依归趣向之若是真所谓不可多得之人也既作诗以贻之又命予为序意若十八人中使遗民着述为多。
　　景德三年春三月十日序

　　大宋杭州西湖昭庆寺结社碑铭(并序)

　　　　翰林学士承旨通奉大夫尚书吏部侍郎
　　　　知制诰修国史判招文馆兼开封府事上
　　　　挂国广平郡开国侯食邑一千三户赐紫
　　　　金鱼袋　　宋白　撰
　　大宗在宥干大宝淳化纪号之元年天象高明七政齐而[土*睿]玑定人时上瑞五稼登而玉烛和车书混壹於寰中王帛骏奔於天下俗跻仁寿运洽升平将相名臣精通文武之教缁黄上士勤行道释之宗由宝命以惟新致彝伦之欣叙苾刍盛事简册宜书杭州照庆寺僧曰省常身乐明时心发洪愿上延景祚下报四恩刺血和墨书写真经书之者何即大方广佛华严经净行一品也每书一字必三作礼三围绕三称佛名良工雕之印成千卷若僧若俗分施千人又以栴檀香造毗卢像结八十僧同为一社再时经像成乃膝地合掌作是言曰我与八十比丘一千大众始从今日发菩提心穷未来际行菩萨行愿尽此报已生安养国顿入法界圆悟无生修习十种波罗蜜多亲近无数真善知识身光徧照令诸有情得念佛三昧如大势至闻声救苦令诸有情获十四无畏如观世音修广大无边行愿海犹如普贤开微妙甚深智慧门犹如妙德边际智满次补佛处犹如弥勒至成佛时若身若土如阿弥陀八十比丘一千大众转次授记皆成正觉我今立此愿普为诸众生众生不可尽我愿亦如是伟矣哉上人之言如是志如是心如北斗建之而天下春舌如南箕鼓之而万物动由是幅员四境[其/水]布百城士人闻之则务贞廉息贪暴填刑网矜人民释子闻之则勤课诵谨斋戒习禅谛悟苦空职司闻之则慕宽仁畏罪业尊长吏庇家属众庶闻之则耳苦辛乐贫贱精伎业惧宪章善者闻之而迁善恶者闻之而舍恶夫何异哉嘻世末时移风凋俗弊悭痴塞路[怡-台+龙]很成群王化有所不慑国命有所不从上人以是因缘悉生回向如趋宝肆如登春台斯所谓出其言善千里之外应之也乃有朝廷措绅之伦泉石枕漱之士猗顿豪右之族生肇高洁之流皆指正途趋法会如川赴海如鳞宗龙贲然来思其应犹响非夫励精素志奋激清心入金仙之室游古佛之门者孰能感人心隆大教若斯之盛也上人姓颜氏字造微钱塘人也母孙氏始梦梵僧终证法器年方龆齓性绝荤茹七岁舍家十五落发礼菩提等吴越副僧统圆明大师志兴为师十七受具戒二十通性宗二十一抗牧翟守素请讲大乘起信论二十五金师钱俨上表奏赐紫方袍又从五云大师志逢传唯心法门雍熙中梦感神僧示文殊像由是化四众以造成拟五台之相好次则慕远公启庐山之社易莲华为净行之名福无唐捐功已成就内学之外为诗甚工汤休皎然不相上下噫昔慧远当衰季之时所结者半隐沦之土今上人属升平之世所交者多有位之贤方前则名氏且多垂裕则津梁无已道光远裔行冠前修此而不书将遗巨美白望风金地恭职玉堂遥贽斯文以备僧史凡入社之众请勒名石阴铭曰。
　　牛斗之下　　吴越之区　　山辉韫玉　　川媚含珠　　公王奥坏　　神仙下都　　名闻北阙　　佥曰西湖　　中有精蓝　　斯为胜境　　云霞晓光　　松篁翠影　　水象龙宫　　峰侔鹫岭　　云谁居之　　颜僧曰省　　有大智慧　　有大声名　　层冰性洁　　皓鹤神清　　据彼灵剎　　高开化城　　刳香为像　　墨血书经　　乃募时贤　　乃招净者　　无论玄素　　不限朝野　　以华严品　　结莲华社　　龙必登门　　燕皆贺厦　　惟上良缘　　惟兹福田　　如豫出地　　如翰戾天　　深通实际　　顿悟真筌　　慧灯相照　　法印相传　　八十比丘　　一千大众　　题名宝方　　随喜香供　　金磬成音　　天华浮动　　如彼云韶　　来仪威凤　　猗与上人　　拟人於伦　　取诸名士　　非止遗民　　璨如珪壁　　和若阳春　　英声冠古　　令范长新　　不刊不刻　　孰彰名德　　非颂非歌　　宁宣懿绩　　将辉佛乘　　宜镌乐石　　善利能仁　　流芳万亿

　　众请僧传讲华严经成名疏

　　此疏用绫锦装造成。
　　名人自收他皆仿此。
　　具寺院名额(出僧家词疏)。
　　当寺於今月几日众请华严某师会中承禀弟子某甲传讲华严大教奉为祝赞。
　　圣寿及保安内外文武臣僚六军万姓天下安乐风雨顺时年谷丰登者。
　　右伏以觉体超殊非言思之探颐法门方便设名义於筌蹄惟大方广佛华严经者悲智圆融性乘该彻极普贤之圣行具遍照之神功苟非宿植上根久依大愿则何以辨空中之鸟迹转尘里之法轮者哉。
　　座主某师慧学名流空门耆德洞究五周之秘密深明九会之网条远迹向风贤能推伏承禀弟子某甲座主天机颕悟智达宿成钻仰而奥室洞窥开示则洪锺协叩今者时缘具美缁素佥同愿闻挥尘之谈上祝如山之寿冀回嘉意曲合群心谨疏。
　　年月日　　　　　　疏

　　具请人位(据人数多少资次排列他皆仿此)

　　伏以大方广佛华严经者佛为大心众生说一乘道纯真境界超绝权假当念相应即成正觉故十会说法不离菩提之场剎那成佛无待僧祇之劫诸谛平等同法界性甚深广大过诸思议非圆通融会安能宣扬此无尽藏海诚上人闻修有本行人胜流善财遍参渐进虚明之地普贤大愿会归悲智之门此处吉祥有众延请盖亦示如来之知见成大事之因缘夫一切含灵下至微尘之细三世诸佛上穷多劫之先元明妙圆本同具足但以情生智隔所立照亡是致百千差殊一多总别上人以方便慧为人演说譬之指月亦同筏喻不取於相乃如实语以是功德为大福田则毗卢遮那光明遍照矣。

　　请讲大方广佛华严经疏

　　　　扬杰　述
　　法界众生本大方广因沈苦诲误认浮沤不知幻身实同诸佛佛称是性说华严经付嘱大心凡夫超绝假名菩萨色空泯寄理事相明磨镜露光光由中出焦摸见像像匪外来尘尘具足解脱门品品含容无量义九会同时音徧於迩遐孤月三舟异目妄分於去住所谓一证一切证一断一切断成最正觉顿示大根非如它宗进有揩渐不遇明智孰穷指归讲主诚师从闻思修达体相用东际瞻仰早悟菩提南方游行徧参知识鼓倡一乘之教洞开三观之门自发初心即周海藏不移本位应请河沙大众所依当毋辞避。

　　众请僧传讲楞严经成名疏(此下三首出僧家词疏)

　　右伏以觉海澄圆乃妄心之元本宝丝交网由法力以现前唯大佛顶首楞严经者先指真心后诠实行理事则居然异致悟证则本自殊途苟非根利智深障轻德厚则何以精专於毗钵探颐於摩提者哉某师座主志茂松筠行严冰雪久味七心之旨聿遵三渐之方嘉誉日喧听徒云委承禀弟子某甲座主久亲龙部深解尘谈虽成器之功资於匠[刘-金+亚]而出蓝之誉实自天成今者象众倾依豹呈顺吉愿施还源之法永为祝　圣之心谨疏。

　　众请僧传讲圆觉经成名疏

　　右伏以清净本觉在萨埵以常然光严住持乃婆伽之证入唯大方广圆觉经者佛因法行藏教顿宗谛观四病之本由即起三门之方便苟非智周随顺性出轮回又何以辨舟岸之行移知云月之驶运者哉某师座主志坚珪璧行固松筠深明四相之指归妙解五名之纲目铸颜已众慕蔺复多承禀弟子某甲座主宝月常圆精金不杂续千灯而莫尽传五器以何亏今者大众同心善缘成熟愿骋一音之辩以开八正之门赞祝。

　　皇明年龄亿万谨疏

　　右伏以始觉精真岂缘心之思议无明幻妄随事识以轮回九相之法甚深六染之心难辨了斯义者唯起信之谓欤某师坐主识达本源学穷秘奥了悟三乘之权实精研一性之深微开示有方汲引弥众承禀弟子某甲座主性机颕悟志操超殊颇闻青出之名尤着朱研之美今者群心率仰来学渐多愿闻龙悦之音大演马鸣之旨上资　圣寿远报佛恩幸勿多谦庶全众议谨疏。

　　故修南山俨和尚报恩社会愿文(此下五首)

　　　　崔致远　述
　　盖闻高老西河尼父之遗风广振玄归北海季长之妙道遐宣是知传教之宗唯以择师为本则彼六籍之源流甚溢五常之疆畛非遥犹资一衖之评必俟三隅之返矧乃大雄奥旨上界真宗若非洞达方言何以阐扬圆教仅同九译方演一乘则昔鹤林示寂灭之期金棺掩耀龙树诵玄微之义玉轴腾芳探秘宝於渊居化群生於沙界乃有法领则躬寻圣典去涉兑郊觉贤则首唱妙音来仪震域遂识杂华之殊号始翻贝叶之正文由是远从典午之朝近至娲皇之运仰惟开示继有异人述微言则琢玉争能编奇迹则贯珠靡绝其於博喻不可殚论然而仰测良缘遐寻善诱契彼东流之说谕其西学之徒使我蓬海一隅桑津四境金炉耀掌远传薝卜之香玉镜澄心尽晓芭蕉之喻者乃巨唐故终南山至相寺智俨和尚付大教於　我先师想大德之慧力也伏惟　和尚风篁激爽霜桂标贞运既叶於半千义能探於第一加以学包内外识贯古今五天之秘藉幽筌敷弘有裕四海之沈疑宿滞剖折无遗遂能挺秀於中华仍得流徽於外裔门人法藏和尚与我先师大德同叩玄揵深窥妙门无僧因升堂入室之谭有昙衍出户面墙之论自摄斋请益当仁之意[牙-(必-心)+?]兴及操袂言归求友之声共切藏和尚浚资先训广集异闻尝假笺函寄传章疏则足以见严师诱掖益友切磋之厚也天周二十年后有传业弟子大德决言大德贤俊等高焦智烛继照慧灯山玉海珠岂假求珍之远青蓝绛茜能成受彩之深乃相与扬言於众曰祖祖流传师师授记阅遗文而究玄理窥曩诲而悟幽宗一言见心千载如面然则至於恤贫擢贱尚感厚恩况乃发瞽披聋难量慈化每推诚於念祖宜尽礼於尊师岂可为我国先师则己兴良会为他方法祖久则不致妙筵纵欲观空宁宜弃本遂自中和四年发大誓愿每至南吕孟旬奉为　故终南和尚及天竺翻经演偈之尊宿与中国编章撰疏之法师谨选精庐同开讲席高谭圣教仰报法恩伏愿清凉山中迭耀奇相兜率天上齐成胜因修定力以济众缘假余光而照未学使龙宫密藏早传上本之金言鳀壑遐陬遍诵大乘之宝偈举足而永离前泥修身而得接后尘生也有涯固难期於泡沫殁而不朽唯共托於香华设至灰现鲸池尘飞鲽海灯灯绍焰终祛北境之昏冥叶叶传芳不坠东林之誓约者也。

　　海东华严初祖忌晨愿文

　　譬夫燧人钻木照天下之昏冥夏禹浚川通域中之滞塞则乃发扬智矩启导情波使明真者免卢伥伥润学者无忧浩浩传灯妙业雅符变燧之功归海真宗实赖决河之力然则我东国耀佛华之光焰辟方广之源流者其唯。

　　杜师之慧化乎伏惟

　　大德高挺岳灵深涵海量童年慕道壮志辞家舍华冑之簪裾标法门之冠冕始以教分顿渐义有浅深每嗟四郡之遐陬未达一乘之奥典乃言曰就室之火为小见照庭之日为大智是以务学不如务求师古之遣训岂可孔匏徒系魏瓠虚捐自追小鲁之踪遂决入秦之计时獩戎貊寇熢举折警言指道途动多榛梗然而既切为山之志独怀背水之心不惮艰危远涉虎狼之国能逃伤害岂凭羊鹿之车直泛重溟高登彼岸於龙朔二载诣终南山至相寺以俨和尚为严师以藏和尚为益友受业则若翻瓴水传宗则如走坂丸有滞必通无幽不测则悟百千偈歒三十夫执柯而既遂伐柯学海而终能至海十年精练万里流传振龙树之余芳播鸡林之远俗显敷妙义遍谕群迷披聩以法雷开曚以智月遂得慈航广济化人而永谢爱河法轪长驱救物而皆离毁室一自寂灭为乐虚空是宗每怀慥慥之诚但想循循之诱不涉鹫头之岭自达妙音能持鹊尾之炉竞寻懿躅高山仰止何日忘之是以弟子性起等悲切藏舟感深入室同成社会用报法恩每值忌晨仰谈遗教伏愿祖师大德兜率陀之天上汲引众流摩竭提之国中照临法界海融智慧云覆慈悲传佛心而尽玩杂华举宝手而长攀圣果功灰虽尽香火无尽。

　　华严社会愿文

　　夫圣人之设教也示其无诳化彼有缘观身则晓露迎风炼性则寒潭浸月妄生妄而同拘下界空至空而莫逭大期是以麟野伤怀负手应两[打-丁+盈]之梦鹄林变色分身结双树之悲则验去之与来有若形之与影既乃息形止影是为舍幻归真且昔庐峰远公与众立誓志期西境遗美可寻况览巨唐法藏和尚寓我祖师大德书云夙世同因今生同业愿当来世舍身受身同於卢舍那会听受无尽妙法则知儒室则颜回早逝天上修文释门则智顗相逢山中叙旧宛如符契皆自因缘矧乃方广真筌世雄至鉴包大空而阔视从上界以遐宣苟能叶於志斯宗必也追踪於曩会然则同声相应固当适我愿兮诸善奉行孰曰非吾徒也既究一乘之妙义尽明三世之宿因故我业中先达龙象共缔香社特营法筵如有先示灭者众集皇福寺讲经一日追冥福也噫时当像末俗尚浇浮众病难除但仰净名居士流年渐促谁封老寿将罕见归人然后识行人至大觉然后知大梦莫不心存我净目想他方聊振妙音同申弘愿所愿者祖师已降后进之徒永离辽海之隅高涉灵山之会栖身净域悬智镜而照群迷携手香城驾慈轩而恣常乐纵销天石继洒雨华。

　　华严经社会愿文

　　夫以经为社者乃聚人以善缘报主以至诚之会也唐历景午相月五日献康大王宫车晏驾台庭重德宗室懿亲相与追奉冥福成华严经两部将陈妙愿乃着斯文且夫生灭定期圣贤同贯君子则能知所息哲人则亦叹其萎逐逝水而云归百身难赎寐穷泉而莫寤千载增悲未超迷妄之尘皆局感伤之域然则既失养神於玄牝莫先归命於梵雄能於九十剎那精心向善必使三千世界惠力分慈况乃手写金言口传宝偈则福滋玄路不踰一瞬之间志达绀园永在四流之表仰资妙果共托觉林伏惟先王克己为君视民如子百揆[仁-二+(儿/又)]乾乾之虑四聪悦谔谔之言焕乎能耀文章俨尔又安辞令辟康庄於鲁道广振儒风治芜秽於释门再光佛日遂使尘消九野波息四溟方当永戢干戈能苏万汇岂料空遗弓剑遽密八音圣上当璧嘉微嗣膺宝位陟岗余恋离抑哀情以为报恩莫如结道缘追福莫如兴法会遂教大德贤隽讲华严经及降谭座乃上言曰窃见大和中有僧均谅等奉为宣懿王后诱缁素之徒结春秋之社各赍经卷共集仁祠荐玄福以无穷传妙音而不绝虽名言莫及而信愿增深纵谷变而陵迁永兰芬而桂馥今欲遵依均谅故事劝诱群臣写经敢言炼石补天唯撮尘稗岳法能无碍志必有成仰顗圣慈俯从丹请上以孔怀兴咏衔悲於鸿雁行中幽赞求慈注意於狻猊座下既览所奏嘉而许之仍择侍书中穷笔妙者令写华严经世间净眼品第一特宣天旨入会至其会日则降王人捧经就席则彼梵王英之洁志为誓似滞小乘萧帝衍之降尊就卑全轻大宝岂若玩杂花之妙偈资令萼之胜因友于之至义逾彰王者之尊威自峻遂得众情风靡善愿云兴若万木之遇春阳如百川之归巨寖奥有上宰舒发韩(新罗官名)金公林甫国戚重臣苏判(官名)金一顺宪等或兼金瑞彩或盘石贵宗高标廊庙之珍深蕴栋梁之器瞻茂陵而堕睫指梵域以倾心永慕天慈同追海会遂写义熙本经复有国统及僧录等写贞元新经北宫长公主闻之乃舍净财为[示*票]带暨轴之直美矣哉天伦义重已垂主会之荣月姊恩深又备装经之具至於鸳鸯清贯龙象高流响应影从隳肝沥瞻功侔於血墨皮纸价迈於香厨宝函未浃一旬共成十帙则足以见我先大王修善化推厚恩而入人腹中之深也如是众愿佥谐年约两会集於陵寝北寺转读於百编真筌伏愿先王月耀金姿云承玉趾纵赏於喜园春色娱怀於灵岫梵音设使西空芥城东没蓬岛妙缘无坠仰天上之尊良良会不亏传日边之盛事宜空圣众照达斯诚。

　　华严佛国寺阿弥陀佛画像赞

　　东海东山有住寺　　华严佛国为名号　　主人宗[褒-保+公]亲修置　　标题四语有深义　　华严寓目瞻莲藏　　佛国驰心系安养　　欲使魔山平毒嶂　　终令苦海无惊浪　　可爱苾刍所说施　　能遵檀越奉心期　　东居西想写形仪　　观身落景指崦嵫　　各於其国兴福利　　阿閦如来亦奇异　　金言未必辨方位　　究竟指心令有地　　妄生妄分空对空　　浮世修行在慎终　　既能安堵仰睟容　　谁谓面墙无感通　　景行支公与远公　　存没皆居佛国中

　　圆宗文类卷第二十二

　　南都东大寺古藏中多蠧损仅残此一本其余寻之未得惜哉洒泪留焉。
　　契空
　　或时契空净业师来访余馆而谈覃此事仍约诺而领掌顶戴欢喜不少即命荥贤慈眼法师令摸写焉。
　　时宝永七年载次庚寅夷则九日四圣坊法印晋性
