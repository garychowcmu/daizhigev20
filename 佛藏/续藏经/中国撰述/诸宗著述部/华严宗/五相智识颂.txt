续藏经   五相智识颂
　宋 佚名撰



　　大华严藏。流出无边万行。种种差别。开方便门。以幻修幻。灵光彻耀。六相俱空。此善财南游。不思议境界也。有忠上人者。摭是标洎。以笔三昧。游戏神通。幻出诸相。如镜涵像。对现色身。若人如是观。如是信解。不起于坐。亲见德云比丘。初未发心。已契文殊室利。属予为序。予欲无言得乎哉。
　　荥阳潘兴嗣述

　　 
　　绘像(守护天等)
　　华严入法界品善财参问变相经
　　尔时文殊师利菩萨　颂曰。
　　觉花初绽觉城东　　稽首文殊尽指蒙　　底事百城参遍后　　石人抚掌笑春风
　　绘像(文殊)
　　於是善财　颂曰。
　　妙高峰顶寻知识　　南北东西望何极　　德云遥自别山来　　珍重分身千百亿
　　绘像(德云)
　　尔时善财　颂曰。
　　波间化佛坐莲花　　早是重重为撒沙　　不用进前求妙悟　　只堪此处便归家
　　绘像(海云)
　　善财渐次　颂曰。
　　往来空际示全身　　出没纵横日见真　　法法尽归无住本　　了知无佛亦无人
　　绘像(善住)
　　善财童子渐次南行　颂曰。
　　高踞狻猊闹市间　　十千天众奉慈颜　　弥伽顿入圆通理　　坐听流莺啼乱山
　　绘像(弥伽)
　　善财童子渐次南行　颂曰。
　　解脱门开处处通　　谢家舡上钓鱼翁　　区区十二年方到　　千圣从教立下风
　　绘像(解脱)
　　善财童子渐次游行　颂曰。
　　海幢入定经多日　　足下舒光咸迅疾　　童子殷勤扣两端　　摩诃般若波罗蜜
　　绘像(海幢)
　　善财童子渐次南行　颂曰。
　　休舍优婆上海隅　　园林高踞白芙蕖　　分明示我真如性　　福不唐捐果不虚
　　绘像(休舍)
　　颂曰。
　　鹿皮为服草为丧　　仙子壶中别有秋　　执手共君游赏处　　河沙佛剎一时周
　　绘像(毗目瞿沙)
　　颂曰。
　　童子寻求胜热公　　门庭别露一家风　　刀山火聚方登眺　　顿悟圆明色是空
　　绘像(胜热)
　　颂曰。
　　奋迅城中慈行女　　皮肤绀紫金光聚　　毗卢藏殿路分明　　童子行行蓦直去
　　绘像(慈行)
　　颂曰。
　　善见曾云我后生　　恒沙诸佛次修行　　但知随顺灯光智　　不管傍人论甲庚
　　绘像(善见)
　　颂曰。
　　童子聚沙河渚畔　　十千流类相游玩　　文殊受我算兼书　　两个五百是一贯
　　绘像(自在主)
　　颂曰。
　　我此宅中唯一器　　随器所欲皆如意　　名无尽藏解脱门　　休更纷纭求受记
　　绘像(具足)
　　颂曰。
　　五百诸天奏众音　　争如居士没弦琴　　轻弹一曲无生忍　　八面清风爽客襟
　　绘像(明智)
　　颂曰。
　　宝髻殷懃接善财　　归家携手看楼台　　一九香信传来久　　不是音知不肯开
　　绘像(宝髻)
　　颂曰。
　　普眼城中合众香　　才沾馥郁顿清凉　　虽非沉水并龙麝　　引得诸天叹异常
　　绘像(普眼)
　　颂曰。
　　王者威严狱吏嗔　　刻心劈腹太愁人　　逡巡引入无生殿　　一曲后园桃李春
　　绘像(无厌足王)
　　颂曰。
　　妙光城里大光王　　宝座高登道路傍　　童子不须频扣问　　钓鱼船上谢三郎
　　绘像(大光王)
　　颂曰。
　　奇哉不动优婆夷　　神变多能出定时　　顾问善财还见否　　一轮明月印天池
　　绘像(不动)
　　颂曰。
　　日出东方夜落西　　城头遥望月明时　　莫言外道无机巧　　峰顶迟迟独杖梨
　　绘像(遍行)
　　颂曰。
　　长者鬻香方术好　　一九能断诸烦恼　　要传消息也非[交*隹]　　文殊手内一枝草
　　绘像(优钵罗花)
　　颂曰。
　　气候烟云观聚散　　海门来往无虚惮　　一帆风举上船来　　疾使行人登彼岸
　　绘像(婆施罗)
　　颂曰。
　　可乐城中无上胜　　善财见已生欣庆　　百千居士镇相随　　一粒灵丹能治病
　　绘像(无上胜)
　　颂曰。
　　师子嚬呻刘铁磨　　今古英豪能几个　　饶君亲见释迦文　　一状唤来同领过(咄)
　　绘像(师子嚬呻)
　　颂曰。
　　童子虚空寻鸟迹　　行行等见婆须蜜　　嬉游同看后园春　　千眼顿开千界日
　　绘像(婆须蜜女)
　　颂曰。
　　涅盘般与不般　　时地枯苏缠葛　　争如顿悟圆通　　稽首观音菩萨
　　绘像(鞞瑟胝罗)
　　颂曰。
　　泉溜泠泠郁密间　　嵓花轻衬碧琅玕　　观音大士居中也　　童子高高着眼看
　　绘像(观自在)
　　颂曰。
　　得法初因普胜生　　普门疾速久修行　　所从来国如相问　　看我眉毛有几茎
　　绘像(正趣)
　　颂曰。
　　大天独器空王殿　　海水掬来因洗面　　身长丈六释迦文　　折半破三犹未见
　　绘像(大天神)
　　颂曰。
　　此地君曾种善因　　君家宝藏镇随身　　明明今日重分付　　免作途中不了人
　　绘像(安住主)
　　颂曰。
　　身服朱衣戴梵冠　　灿然列宿一身攒　　风前月下如相见　　笑杀曹州谢长官
　　绘像(珊婆演底)
　　颂曰。
　　凉宵月色十分圆　　主夜神君说悟缘　　去去不须重话会　　金刚门外弩双拳
　　绘像(普德净光)
　　颂曰。
　　有一夜神名喜目　　身出慈云无数亿　　随顺根机利有情　　底事还他慈忍力
　　绘像(喜目观察)
　　颂曰。
　　夜神常放白毫光　　舒展眉间照十方　　非为善财权示现　　而今遍界不曾藏
　　绘像(普救众生妙德)
　　颂曰。
　　念念出生广大智　　尘尘演说无边义　　寂静音海主夜神　　曾得矍昙亲受记
　　绘像(寂静音海)
　　颂曰。
　　语言音响是声尘　　出得尘来听即真　　有客登门如未晓　　黄莺枝上一声新
　　绘像(守护一切城)
　　颂曰。
　　金乌西坠月华倾　　大地茫茫梦未惺　　有一老翁来枕畔　　呵呵长笑两三声
　　绘像(开敷一切树花)
　　颂曰。
　　救护众生主夜神　　宝花座上散珠珍　　自携瓶去沽村酒　　却着衫来作主人
　　绘像(大愿精进力)
　　颂曰。
　　如来家国遍娑婆　　南北东西见也么　　童子欲知菩萨行　　更於前路问瞿波
　　绘像(妙德圆满)
　　颂曰。
　　童子先登大讲堂　　宫神百万首迎将　　悠悠渐见瞿波女　　喝起泥牛笑一场
　　绘像(瞿波)
　　颂曰。
　　三世如来小厮儿　　从吾生育不思议　　凉宵对月轻弹指　　珍重摩耶大肚皮
　　绘像(摩耶夫人)
　　颂曰。
　　行到天宫三十二　　天女殷懃话幽致　　善财寻访不辞劳　　大似脚跟不点地
　　绘像(天主光)
　　颂曰。
　　童子行行寻遍友　　善知众艺嗣其后　　唱持字母入圆明　　别是一家风景秀
　　绘像(遍友众艺)
　　颂曰。
　　次参贤胜诸三昧　　底事元来无向背　　多谢叮宁说悟由　　不免登途又辞退
　　绘像(善知众艺贤胜)
　　颂曰。
　　知君解脱名无着　　翠竹黄花未消铄　　参寻若不达其源　　也是区区枉行脚
　　绘像(竖固解脱)
　　颂曰。
　　只此城中参妙月　　善财见已生欣悦　　宅中光彩甚光明　　童子依前得一橛
　　绘像(妙月)
　　颂曰。
　　无量佛传无尽藏　　无尽藏生无尽相　　无住本空无所依　　无所得故成无上
　　绘像(无胜军)
　　颂曰。
　　婆罗门只在城南　　不惮区区独往参　　三昧已闻诚愿语　　信知诸佛没虚谈
　　绘像(寂静)
　　颂曰。
　　童女童男骨目新　　手中牵固玉骐驎　　殷勤来报善财道　　弥勒楼前路最亲
　　绘像(德生有德)
　　颂曰。
　　游历诸方已渐回　　忽逢一获好楼台　　举头弥勒轻弹指　　顿觉平生眼豁开
　　绘像(弥勒)
　　颂曰。
　　古佛庙前蒙付嘱　　人间天上寻知识　　紫金光臂谢重申　　稽首文殊大智力
　　绘像(再见文殊)
　　颂曰。
　　行鼓弄琵琶　　还他一会家　　木童能无掌　　石女解煎茶　　云散天边月　　春来树上花　　善财参遍处　　累豆未生芽
　　绘像(普贤)
　　余顷阅华严。至德生童子。有德童女品。以清凉疏主李长者谕主义。详之未谕。反复深思。忽自有省。作颂曰。
　　妙意童真末后收　　善财到此罢南游　　豁然顿入毗卢藏　　悔向他山见比丘
　　今因延庆老携所画华严变相。及五十二颂相示。因记前颂。笔于卷末。以足其意。



　　绍圣四年闰二月十一日　知洪州张商英笔
　　集贤校理黄　庭坚一稽首
　　[立*勾]工能画诸世间　　十方三世唯心造　　五十三门一关钮　　我与善财同徧参　　幻人梦入诸境界　　一切学道真规矩　　菩提妙德生死心　　重重影现大圆镜
　　予闻李伯时。画此变相。而未见也。伯时好学。善楷书小篆。画为今世道子忠师。未识伯时而此画已自得其彷佛。当往从之游。以成此绝技耳。
　　眉山苏子由题
　　绍圣三年九月佛印元老自云居访予高安携以相示。
　　苏公谓。忠师之笔。彷佛李伯时。此特见其画耳。予谓忠师非画也。直欲追善才影迹。逍遥法界之间耳。后之览者。不起于座。自於觉城东际。逆睹文殊象王回旋。平生际会南求善友。遍历百城。旷劫之功。一时参毕。所谓开大施门。於末法之时。画焉能尽之。
　　绍圣丙子十月二十日卧龙庵佛印大师(了元)跋
　　建长三年四月九日。於知足院草庵。以圣愿房之所渡观良房之唐本。书写之了。彼本虽有画像并经文。依卒尔省略之了。
　　愿以此见闻随喜之善根。必成彼解行证如如大用矣。四恩为始。遍法界群类。今生为本。至尽未来际。普蒙知识加护。共入毗卢果海了。
　　华严末叶沙门释　心海
