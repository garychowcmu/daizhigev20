续藏经   华严原人论发微录
　宋 净源述

　　 

　　【科】原人论发微录(并序)

　　　　晋水沙门　净源　述
　　【科】治平改号之明年。杭郡崇因大师可中。以原人论洎科文为贽。请余览之。或有述焉。因念斯论之作也。盖斥二教之浅近。会一乘之渊缊。故其论旨皆用佛祖之言。儒道之语以成。文体非夫学深通古。洞仲尼之垂范。究伯阳之立言者。则罔措其怀矣。不尔则何以后叶孙谋。比肩继踵而传授道德耶(源)。畴昔尝读圆觉疏钞之广者。而其间穷万法推一心章。惟灼实开决疑滞。布在钞文明犹指掌。於是不揣捣昧录广钞之要辞。发斯论之微旨。庶乎吾祖深文奥义。未坠于地。而请者之心亦无鈇然。既录论主钞辞。以发微旨故号之曰发微录焉。
　　时圣宋六叶岁次甲寅八月十一日於钱塘贤首教院序
　　【科】原人论(并序)
　　题标原人论者原考也穷也谓博考内外推穷万法原其人道以一心为本焉人字有二释一多思二多恩涅盘经云以多思故盖能思量善恶异余趣也若言多恩者有慈恩德亦异余趣故净名疏云贵於万物而始终不改谓之人智论云行人法故论者问答析征诠於慧学也故下文以排权斥浅会偏归圆皆析征耳并序者以论题兼於自序故云并也序者舒也舒述三教之浅深四篇之生起也若以并序对原人论两对在焉序为能序上三字为所序即能序对论为能诠原人为所诠即能诠所诠对。
　　【科】终南山草堂寺圭峰兰若沙门宗密述。
　　终南者自帝都南八千里外迭嶂千重危崖万仞南垂遐远极南海隅故曰终南释名曰山者产也生产物也草堂始因罗什於大寺中构一堂以草苫(诗廉切亦草类)盖之而译诸经论则草堂之名始于秦什也圭峰者此峰形势状如玉圭因以名焉兰若此翻无喧诤沙门此云勤息出家者之通称也次各讳即别称也且西天以称名为尊故子名有兼於父母者而后世称之中夏以避名为尊父母既亡闻名则心瞿(音句惊悲也)故人与讳之然庙中不讳临文不讳按法集序(裴休述也)云圭峰宗密禅师诞形於西充通儒书於遂宁业既就将随贡诣有司会有大德僧道圆得法於成都荷泽大师嫡孙南印(即荆南张禅师)开法於遂州大云寺(即道圆也)禅师游座下染削为弟子受心法他日随众僧斋于州民任灌家居下位以次受经得圆觉了义未终品感悟流涕归以所悟告其师师抚之曰汝当大弘圆顿之教此经诸佛授汝耳行矣无自滞於一隅也禅师稽首奉命此去抵襄汉会有自京师负云华观大师华严疏至者禅师一览升座而讲听者数千百人远近大惊然后至京师诣云华寺修门人之礼北游清凉山回住於鄠(音户)县草堂寺未几复入寺南圭山所至道俗归依者如市得法者数百人着圆觉大小二疏华严金刚起信唯识四分法界观皆有章句(先儒注疏皆谓之章句)自是圆顿之教大行於世其他原人道之根本会禅宗之异同皆随叩而应待问而答或徒众远地因教诫而成书或门人告终为安心而演偈或熙怡於所证之境告示初心或偃仰於所住之山歌咏道趣其文广着其理弥一其语简省其义弥圆门弟子集而编之凡若干篇成十卷昭昭然定慧之明镜也禅师以法界为堂奥教典为庭宇慈悲为冠盖众生为园林终日赞述而未尝以文字为念今所传者盖荆山之人以玉抵鹊(盐紩论云荆山之人以玉抵鹊言其玉多而不宝之也抵击也)而为行人之所宝也(行路之人得之乃传之为宝喻吾师已到宝所凡出言指事无非妙门人自宝惜之耳)余高枕於吾师户牗之间久矣(吾师之教圆顿明微入其户牖即无迷执之忧故言高枕)知者不言则后代何以仰吾师之道乎於是粗举其大节以冠集首上皆法集序文后人寡识或安於行愿钞前或冠於斯论之首甚与论题相反(彼序法集非序原人)今书之於此录中欲明论主之行业耳述者真谛云佛说经曰撰菩萨造论直申佛经曰述亦如仲尼述而不作也。
　　【科】万灵蠢蠢皆有其本万物芸芸各归其根未有无根本而有枝末者也。
　　万灵蠢蠢者蠢动也灵谓含灵即有情正报也仁王经云众生蠢蠢都如幻居而已言万者且举大数新记云地空水陆蠢动含灵名数尘沙何啻万乎皆有其本者以蠢动蜎(音渊蜕也)飞胎卵湿化皆以真界为本源也万物芸芸者月令曰芸香草也(老子经注芸芸众多义也)各归其根者各归其所始也有本作纭纭非也且此语出道经彼谓夫物芸芸各归其根玄宗注云花叶芸芸者生性归根今论主欲示依报之物对上正报之身但改夫字为万字耳未有无根下归明依正之枝末以一心为根本焉。
　　【科】况三才之中唯人最灵而岂无本源乎。
　　况者矧也匹拟也矧依正之微者尚有根本匹拟三才唯人最灵而岂无本源乎三才者文心雕龙曰仰观吐耀(天才)俯察含章(地才)高卑定位故曰两仪仪既两矣唯人参之性灵所宗是谓三才。
　　【科】且知人者智自知者明今我禀得人身而不自知所从来曷能知他世所趣乎曷能知天下古今之人事乎。
　　且字语辞知人者智自知者明亦出道经王弼注云知人者自智而已矣未若自知者超智之上也玄宗云智者役用以知物明者融照以鉴微智则有所不知明则无所不照禀受也从来即过去他世即未来曷何也趣向也自不知过去所因何能知未来所向乎天下即现在古今下通三世。
　　【科】故数十年中学无常师博考内外以原自身原之不已果得其本。
　　学无常师此句出论语马融注云无所不从学故无常师尚书又云德无常师主善为师博考内外者博广也考校也域外治於心谓之内教域中治乎身谓之外教已止也果克也。
　　【科】然今习儒道者祇知近则乃祖乃父传体相续受得此身。
　　习者学也则者承上之辞祖者祭法正义曰祖始也言为道德之始也父者白虎通曰父矩也以法度教子也传体相续者言父传祖之遗体相续不绝也兰盆疏云外教所宗人以形质为本传体相续。
　　【科】远则混沌一气剖为阴阳之二二生天地人三三生万物万物与人皆气为本。
　　混沌一气者即阴阳未分清浊相和故云一也老子云视之不见听之不闻搏之不得不可致诘故混而为一(搏手击也)剖为阴阳之二者剖分也即一气始分为阴阳二气也二生天地人三者阳气轻清为天阴气重浊为地冲和之气为人三生万物者谓三才备方有万物万物与人皆气为本者(起下文斥迷执一篇)。
　　【科】习佛法者但云近则前生造业随业受报得此人身。
　　前生造业随业受报者但语辞然业有善恶报有苦乐此则善业乐报故云得此人身(起下文人天教)。
　　【科】远则业又从感展转乃至阿赖耶识为身根本。
　　业又从感者归推业从贪瞋痴而有也(起下文小乘教)阿赖耶识者归推三毒我执从本识法执而生也(起下文法相教)不序破相者以此教密显真性空寂之理故不序之其显性教在区别了义中。
　　【科】皆谓已穷其理而实未也。
　　皆谓已穷等者习儒道以气为本习佛法以识为本但言已穷此身而实未至本源也。
　　【科】然孔老释迦皆是至圣随时应物设教殊涂内外相资共利群庶。
　　然者评量之辞孔谓孔丘字仲尼为鲁司寇其父先娶施氏生子孟皮早亡后娶颜氏因祷尼丘山而生遂以丘为名尼为字言仲者次兄孟皮故也老谓老聃姓李氏名耳字伯阳谥曰聃为周守藏室之吏其母曾见日精下落如流星入口因而有娠七十二岁而生鹤发龙颜广颡长耳故立其名释迦此翻能仁长阿含云昔有轮王姓甘蔗氏听次妃之谮摈四太子至雪山北自立城居人以德归仁郁为强国父王悔忆遣使往召四子辞过不还父王三叹我子释迦因此命氏者皆是至圣者准清净法行经如来先遣三圣往化支那(老子即摩诃迦叶仲尼即净光童子)随时应物者各随当时以应物机设教殊涂者仲尼设教则删诗书定礼乐修春秋赞易道即以六经训世也伯阳设教唯见素抱朴少思寡欲槌提刑政绝灭礼乐即以道经二经训世也能仁设教乃辨性相分化制示行位判权实即以十二分教以训世及出世也殊途之言出周易彼云天下同归而殊途途路也内外相资下言三圣互相资助同共利乐群庶众民也。
　　【科】策勤万行明因果始终推究万法彰生起本末虽皆圣教而有实有权二教唯权佛兼权实。
　　策谓警策明因果始终者释教(始修六度为因终证万德为果)儒教(始覆一篑为因终成九仞为果)道教(始举一步为因终行千里为果)彰生起本末者佛教以一心为本依一心开二门乃至生三细起六粗为末也儒教以太极为本故易有太极是生两仪两仪生四象四象生八卦为末也(天地雷风水火山泽是谓八卦)道教以一气为本一生二乃至三生万物为末也二教唯权者儒宗太极道本一气皆权也佛兼权实者佛教总太极一气之权而归一心之实也又权谓第一斥迷执第二斥偏浅实即第三直显真源也。
　　【科】策万行惩恶劝善同归于治则三教皆可遵行。
　　惩恶劝善者惩诫去恶劝勉就善也故周易云小惩而大诫此小人之福也同归于治者尚书云为善不同同归于治治理也遵依也。
　　【科】推万法穷理尽性至于本源则佛教方为决了。
　　推万法穷理尽性者穷真如不变之理尽万法随缘之性易曰穷理尽性以至于命文同义别其在兹乎。
　　【科】然当今学士各执一宗就师佛者仍迷实义故於天地人物不能原之至源。
　　当今学士下学教也士事也任事之称也各执一宗者儒生执五常道流执自然皆迷因缘也释子执缘起而迷性起故次云仍迷实义是也夫实义即性起之本也天地人即缘起之末也故结云不能原之至源矣。
　　【科】余今还依内外教理推穷万法。
　　余我也还复也内外教理者教文义理也治於心曰内即吾佛教迹四依章门也治於身曰外即老子道德孔氏五经也。
　　【科】初从浅至深於习权教者斥滞令通而极其本。
　　於习权教即初二篇皆浅也而极其本即第三篇唯深也滞者凝久也。
　　【科】后依了教显示展转生起之义会偏令圆而至於末(末则天地人物)。
　　展转生起者下文以初显性本唯一心乃至会通儒道二教之末。
　　【科】文有四篇名原人也。
　　篇者徧也徧述一章之义也释序竟。
　　【科】斥迷执第一(习儒道者)斥偏浅第二(习佛不了义教者)直显真源第三(习了义实教)会通本末第四(会前所斥同归一源皆为正义)。
　　排斥儒道皆迷引满二业妄执一气为本也偏浅者此篇始自人天终至破相此四种教皆偏浅不了也直显真源即一乘显性方穷了义也会前所斥即前二篇同归真源即第三篇。
　　【科】斥迷执第一。
　　【科】儒道二教说人畜等类皆是虚无大道生成养育。
　　儒者文选云博通经史谓之儒道者隋书经籍志云盖万物之奥圣人之至赜也人畜等类等取天地万物也彼二教不说余之三趣(饿鬼修罗地狱)皆是虚无下夫道虚也无也非有也非物也庄子云虚无无为万物之本文子曰实出於虚列子云无形而有形生焉故云生成也养乐也育长也。
　　【科】谓道法自然生於元气元气生天地天地生万物。
　　道法自然者老经云人法地地法天天法道道法自然释曰法者仿效也取则也以大道无所从来名为自然非别有大道而令大道法之也生於元气彼云道生一一生二二生三三生万物释曰一是混沌之一气一气与道亦非二体但一气是展转相生之义道是自然义耳元气生天地即上一气生二也天地生万物即上三生万物(一气二仪通为三也亦可天地人为三)。
　　【科】故愚智贵贱贫富苦乐皆禀於天由於时命。
　　故愚至时命者计其变通趋时也彼谓存亡者命进退者时随时进退逐命存亡安天而不忧乐命而不喜故虽天地不得违时耳。
　　【科】故死后却归天地复其虚无。
　　死后却归天地者礼记云魂气归于天骨肉归于地复其虚无者谓归其根本也即道经云归根曰静静曰复命。
　　【科】然外教宗旨但在手依身立行不在究竟身之元由所说万物不论象外。
　　依身立行者老子云修之於身其德乃真孝经云修身慎行恐辱先也元由者本因也象外者寂知也别行录云象外之理真说难证如摩尼珠唯圆净明。
　　【科】虽指大道为本而不备明顺逆起灭染净因缘。
　　虽者纵夺之辞指大道为本纵也而不备明下夺也顺逆起灭染净因缘者若迷真逐妄从微细顺次生起展至粗此明染因缘也若悟妄归真从粗重逆次断除展转至细此明净因缘也(出禅诠序)。
　　【科】故习者不知是权执之为了。
　　不知是权者前序云二教唯权执之为了谓执一气禀於天由时命为了毕也。
　　【科】今略举而诘之所言万物皆从虚无大道而生者。
　　今略举下举动也诘问也言举动前文而诘问也。
　　【科】大道即是生死贤愚之本吉凶祸福之基基本既其常存则祸乱凶愚不可除也福庆贤善不可益也。
　　生死贤愚之本者本字并次基字皆喻道也谓本出生死乃至祸福之末也基本既其常存下彼以道为常且祸乱凶愚既从道生不可除去则修福积庆尊贤尚善亦不可增益也。
　　【科】何用老庄之教耶。
　　何用老庄之教者若祸福贤愚有由老庄即应设教教之令修福夷祸去愚成贤既云皆禀於道何用教乎即老庄立教是虚设也(大抄即云是无端也)。
　　【科】又道育虎狼胎桀纣夭颜冉祸夷齐何名尊乎。
　　道之一字贯通四句育虎狼者道既能生万物则虎狼皆是道能养育然虎狼残害人畜岂非道之不仁欤言虎狼即类取蜂虿蛇鸩一切毒恶物也(虎狼虽恶兽而为师子所啖尔雅云狻猊如彪猫食虎豹狼者征祥记云狼头一角黄色马足)胎桀纣者夏之桀商之纣皆无道之君胎始也如人胎孕是初育之义是则大道胎育不仁之主涂炭万物也言桀纣即类取庸君暗臣一切恶人也(谥法曰贼民多杀曰桀残义损善曰纣上二句明长恶下二句明弃善也)夭颜冉者颜回冉伯牛皆至贤至仁是十哲之首德行之科皆被大道夭屈之令其短命欤祸夷齐者伯夷叔齐孤竹君之二子皆有志节故夫子云古之贤人也亦被大道祸害之令饿死首阳山下欤何名尊乎者老子云道尊德贵今既长恶弃善何得云尊贵乎。
　　【科】又言万物皆是自然生化非因缘者。
　　非因缘者归牒上文言万物无因而自然生无缘而自然化此牒宗也。
　　【科】则一切无因缘处悉应生化谓石应生草草或生人人生畜等。
　　无因缘处悉应生化者出偏生之过也如谷芽茎无种子是无因处无水土人工是无缘处应生化者即谷芽也悉者一切皆然也谓一切世界无种子水土等处一切有情千品万类以皆无因缘自然生故今现见无本因缘之处皆不生化不生化则自然理破矣石应生草下意明此法因缘不生彼法以显各各因缘不杂乱为正因缘也谓畜生所生不取人之因缘人生因缘不关草石等是故石中无草因缘不生於草草中无人因缘不生於人不生於鱼等一一例之今现见草不生人等即知互用此彼因缘犹不能生况都无缘而能生耶。
　　【科】又应生无前后起无早晚神仙不藉丹药太平不藉贤良仁义不藉教习。
　　应生无前后起无早晚者出常生之过也应当也合也谓既无因缘处自然而生且如正月一日便合有谷麦麻豆及一切物一时齐生人畜等亦尔不应谷待三月四月荞豆待六月七月麦待九月十月等以不假因缘自然能生何待时耶神仙不藉丹药者就彼宗解行相违以破谓彼教云一切自然而生自然而得不因修习若如此者则自然神仙而求习彼教之徒何必烧炼丸丹采种灵药吐纳津气服参苓等耶太平不藉贤良者谓自然大平何必贤能良善设风政而治之耶仁义不藉教习者自然仁义何必诗书礼乐教习之耶。
　　【科】老庄周孔何必用立教为轨则乎。
　　庄即庄子周即周公庄姓也名周字子休生梁国蒙县师长桑公子受号南华仙人周公者周即周代姓姬名旦文王之子武王之弟成王之叔制礼作乐以辅成王轨车辙也则法则也此亦辙则无用也。
　　【科】又言皆从元气而生成者则歘生之神未曾习虑岂得婴孩便能爱恶骄恣焉。
　　皆从元气而生者庄子云人之生气之聚聚则为生散则为死文子云天气为魂地气为魄易曰精气为物游魂为变歘者从无忽有不令人觉不知何所来也未曾习虑者谓未曾经习爱恶喜怒之情虑若言自然无宿生习种者虽逐境随缘不得而生何者以其未习未虑故也婴孩者仓颉篇云女曰婴男曰孩令孩儿幼时逐境随缘渐渐生爱恶等则知先已经习经虑由托生历世废忘前习今因再遇境缘爱恶渐渐明显岂但是气如是乎。
　　【科】若言欻有自然便能随念爱恶等者则五德六艺悉能随念而解何待因缘学习而成。
　　若言歘有等者若是神知禀气歘有自然先无积习骄恣便能随念爱恶者则一切德艺悉能随念而解谓逢女色等便爱遇技艺便为见不平能断对冤亲能解不应待十年五季方有能为之事今既不然则知非欻生便能随念也既无随念自成之理而有缘习转变之道则禀气成神神散归气不为当矣由是观之神知之非气可以明矣五德即五常也要言曰五德之运所谓五行也行者老聃云行天之气也木仁德金义德火礼德水信德土智德谓土既王於四时故四德总名为智然则仁者何其於物无不爱之谓也义者何於其所宜行之谓也礼者何先后於物使之无失次之谓也智者何其於事无不通之谓也信者何得其宜守而不失之谓也六艺者一曰礼二曰乐三曰射四曰驭五曰书六曰数数者算术也艺者才能也。
　　【科】又若生是禀气而欻有死是气散而欻无则谁为鬼神乎。
　　谁为鬼神者鬼神之事外教及世人皆许是有故约此难之尚书云多才多艺能事鬼神周易云是故知鬼神之情状。
　　【科】且世有鉴达前生追忆往事则知生前相续非禀气而欻有。
　　鉴达前生追忆往事者鉴镜也照也然追前续后略录三人一晋太傅羊祜(音户)字叔子年五岁时尝令乳母取先所弄指环乳母曰汝先无此物於何取耶祜曰於东垣边弄之落桑树中乳母曰汝可自觅祜曰此非我先宅儿不知处后因出门游邻径(音径近也)东行至李家入门於东垣树下探得小环李惊张曰此亡儿之物也云何持去祜持环走归乳母既说祜之一二李惊悲遂欲求祜为儿里中解喻然后乃止二晋书说鲍靓(音净)字太玄东海人生五岁语父母云本是曲阳李家儿年九岁堕井死其父寻访果得李氏推问皆符验焉三释昙谛俗姓康氏年十余岁见关中僧[(丰*力)/石]呼[(丰*力)/石][(丰*力)/石]曰童子何得呼宿长名谛曰和尚本是我沙弥[(丰*力)/石]甚谔谛父具说谛生时本末[(丰*力)/石]乃悟而泣曰即[(丰*力)/石]先师弘觉法师也以此验之则神之相续未尝绝灭故得李死为鲍犹记往生觉灭成昙还论昔事理虽荒昧事甚昭彰而谓身死神无还归於气何罔也。
　　【科】又验鬼神灵知不断则知死后非气散而欻无。
　　又验鬼神灵知不断者验证也今录四类以证灵知不断一蒋济之子托母求官蒋济字子遍楚郡曲阿人魏文帝时为太尉有子亡已七年其妻夜梦见亡儿告之曰我在地下为太山役辛苦颇甚言今领军府南有孙阿者太山府君欲召为省录事愿父母嘱使我得安乐其妻惊觉涕泣告济济为人刚强初不信之至明日夜妻复梦见亡儿还如前梦之语而蒋济遂至领军府南访得孙阿即以梦中亡儿之言嘱阿阿曰若如是当地下为太子方便经二月孙阿病一宿而卒后十日其妻还见亡儿来告之曰我在地下得太山录事免役(出〔别〕异传)二嬖妾之父为儿结草(嬖音闭爱也)小史云晋大夫魏武子有宠妾武子疾命其子颗告之曰吾死必嫁此妾无违我言及疾困复命颗曰必杀妾从我颗思之曰吾从父清释之言不从昏乱之语后乃嫁之秦以杜回为将伐晋晋命颗为将拒之克明交战颗夜梦一人谓颗曰将军明辰早战我率鬼以助必令取胜颗问之曰君是何人而能见助答曰我是将军亡父嬖妾之父感将军不杀我女而改嫁之故率鬼兵以相助颗喜侵晨动战以击秦军杜回为草草围之进退无路为晋师所败语云鬼役结草此之谓也三苏诏卒后来与侄节问答晋书曰苏诏为中牟令卒其侄名节每见诏来与之言语无异於生人前后四十度来节因问曰死何如生曰无异耳节曰要当不如韶笑曰卿后自知之节问死者何不归故尸骸韶曰譬断卿一臂以投於地就剥削之於卿有患否尸骸如此也苏韶言与生不殊者将知死神识不灭也又如死去尸骸如弃断臂则人之死也神离人形更受鬼形亦可知矣四孔子语子贡曰死后自知之不晚子贡问孔子曰死人有知乎无知乎子曰吾欲言死之有知将恐孝子顺孙妨生以事死吾欲言死之无知将恐不孝之子弃其父母而不葬赐(姓端木名赐字子贡)欲知死者知与无知非今之急后将自知之未晚也。
　　【科】故祭祀求祷典籍有文况死而苏者说幽涂事或死后感动妻子雠报怨恩今古皆有耶。
　　祭祀求祷者祭享也无已曰祀已言止也谓年祭无止所以求索祷福也典籍有文者经典六籍其文备矣(亦如礼记有祭法祭统祭义等文)死而苏者说幽涂事者麟喜二年癸亥东平王刘约是刘聪之子也死一宿犹暖逐不殡殓乃苏(苏息也死而更生也)言见元海於不周山经五日遂至昆仑山三日后归於不周山见诸王公卿将相死者悉在宫殿甚壮丽号蒙珠离国元海谓约曰东北有遮须夷国无主久待汝父为之二年当来来后国中大乱相杀相害居家死亡略尽但可永明辈数十人在耳汝且还后年当来见汝非迟不久约辞而道过一国名猗尼渠余国(猗音倚)引约入宫与皮囊一枚曰为吾遗汉皇帝约辞而归置皮囊於机上俄而苏使左右机上取囊开之有一方白玉题文曰猗尼渠余国天王敬信遮须夷国天王岁在摄提当见驰使呈刘聪聪曰若审如此吾不惧死也其后约死屡昼见之聪恶之谓太子祭曰吾寝病惙(音辍疲也)烦怪异特甚往以约言为妖比累日见之此儿必来迎也吾何以图人死定有神灵如是太兴元年聪死与此玉并葬焉由是言之则死而有知岂虚为哉又有死而苏者相继不绝皆是幽涂官属受苦之处岂苏者虚为此见哉死后感动妻子者今依儆诫录略引二类一通泉县王藻明吏法善刀笔元戎熏璋委任孔目吏邓可球倚为中要可球有田在通泉谢梁每逋其赋藻追庄户决责令於市可球深衔之乃潜构藻赋私杀之藻死经五年其妻梦藻曰我负屈数论于天帝今方得理见差人与吾同取可球君须与我大备酒食烧化钱纸笔仍饭僧五十人妻觉而悲祝之曰妾今家贫何处得钱副君所要哽泣而寐复梦藻曰旧宅火烧桑树下有银五十两君可取用之明日掘之果得银乃赛其梦经月可球卒(上感动妻下感妻子)二豪民郑昌妻黄氏早亡有二男一女皆幼而昌再娶吕氏吕氏性狠而虐其子凌轹鞭扑(普木切打也)或汤火泼烙之又加以冻馁昌不能制吕氏后梦一妇人自称黄氏以枣一枚令吞之觉后得噎疾未愈而复梦黄氏以计签其两手心怒云忧[牛*失](丑栗切打也)我男女觉而生疮渐透於手而死矣雠报怨恩者谓雠怨报恩也报恩如前结草雠怨者今於颜之推怨魂志中编录三条一窦婴汉孝文帝窦皇后从兄弟也封魏其侯为丞相后乃免相因与太仆灌夫交结甚欢恨相知之晚于时孝景帝皇后父同母弟田鼢(音愤)为丞相亲幸纵横使人就婴求城南田数顷婴不与曰老汉虽弃丞相虽贵宁可以势相夺乎灌夫亦助怒之鼢皆恨之及鼢娶妻皇太后诏列侯宗室往贺鼢灌夫狂醉不肯贺之窦婴强与俱去因醉酣言辞不逊鼢遂怒谓长史曰有诏宗室而灌夫骂座不敬并奏其在乡里豪横处夫弃市窦婴乃上书具陈灌夫醉饱事不足诛帝召见之婴与鼢互相言长短帝问朝臣两人谁是朝廷多言婴是太后闻之怒而不食且曰我在人皆陵藉吾弟我百岁后鱼肉之乎及出鼢复为婴造作恶语以闻天子亦为鼢不直特为太后故偏将婴及夫弃市婴临死骂曰若为死无知则已耳有知要不独死后一月余鼢病一身尽痛但号呼叩头谢曰自幸天子使视鬼者瞻之见窦婴灌夫共守笞鼢遂死二何敝(音厂)为交址刺吏行部到苍梧郡高要县暮宿鹊奔亭夜犹未半有一女子从楼下出自言妾姓稣名娥字始珍本是广信县[狂-王+盾]里人早失父母夫亦丧亡有杂缯一百二十疋及婢一人名致富欲住傍县卖缯就同县人王伯赁车牛一乘载妾并缯令致富执辔以前年四月十日到此亭外于时日暮行人既绝复不能前因即留止致富暴得腹痛妾往亭长舍乞浆水取火亭长袭寿操刀持戟(操执也释名戟格也傍有支格也)来至车傍问妾曰夫人从何所来车上何载丈夫安在何故独行妾应曰何故问之寿因持妾臂曰少爱有色宁可相乐乎妾时怖惧不肯听从寿即以刀刺胁而死又杀致富於楼下埋妾并婢杀牛烧车车釭(音工说文云车毂中铁也)及牛骨则舍亭东空井中妾死痛无所诉故来归於明使君敝曰发汝死骸以何为验女子曰妾上下皆着白衣青丝履犹未朽掘之果然敝乃遣使捕寿下广信县验问与娥语同收寿父母兄弟皆系狱中敝表杀人若依常律不至族诛但寿为恶隐密鬼神自诉千载无一请皆斩之以助隐德上报听之三梁武帝欲为文帝陵上起寺未有佳材宣意有司使加求访先有曲阿人姓弘名氏家甚富厚乃共亲族多赍财货往湘治生遂经数年营得一筏可长千步还至南津被孟少卿希朝廷旨乃加绳墨弘氏所赍衣裳缯彩犹有殊余诬以涉道刻掠得之并初造作过裂非商估所宜结正处死没入其筏以充寺用奏遂施行弘氏临刑之日勑其妻子可黄纸百张并具笔墨置棺中也死而有知必当陈诉又书少卿姓名数十吞之可经一月少卿端坐即见弘来初犹避捍(音翰御也)后稍欵服但言乞命欧血而死凡诸狱官预此狱事及署奏者以次殂没未出一年零落皆尽皇寺营构始讫天火烧之略无纤芥所埋柱本入地成灰上略叙三条为例其中或有憾积冤深论情诉屈托事求申灵应实多故无虚也岂死者妄为此异哉又有巫觋(上音无下音檄男曰巫女曰觋即事鬼之徒也)见人先祖父母说其形状及平生语言一无参差岂巫觋能诈为其说哉汉时有王充作无鬼论今取其辞而破之王充曰以田鼢心负惭恨病乱妄见凡人病则畏惧畏惧则妄想妄想则虚见破曰若田鼢妄见不当呼诺服罪岂有妄见而想身得病耶若虚见者天子令视鬼者瞻之见窦婴灌夫两人共守见笞之岂巫者亦病妄见乎若以巫者亦妄见者不当所见形状一与病者同也由此而言执虚妄见以为无鬼未见其得矣耶者语绝之辞。
　　【科】外难曰若人死为鬼则古来之鬼填塞巷路合有见者如何不尔。
　　外难下四句亦答王充之问缘论主取意用之不具其文故直言通妨标入科文也难意云若人死为鬼则天地开辟已来道路之上一步一鬼也见鬼宜见数百千万满堂盈庭填塞巷路不宜但见一人两人(钞意似以一人则田鼢两人则窦婴灌夫)。
　　【科】答曰人死六道不必皆为鬼鬼死复为人等岂古来积鬼常存耶。
　　答曰下据钞云夫人死为鬼鬼死为牛牛死为天天死复为人随业变化不拘一类六道轮回未始有极岂可人独有死而鬼无死乎若长不死即可如所论也。
　　【科】且天地之气本无知也人禀无知之气安得欻起而有知乎。
　　安得欻起而有知者夫知即神识也神有贤愚善恶千差禀无知之气岂有此千差耶夫识与气异在气无知在识有知岂混之於一气哉故经云四大合散唯心为本在三界中独来独去无一随者据此则知非气为本若气而生心心复不合善恶等别若善恶亦气则不因习学既不因习学何用孔老设教令改恶为善耶。
　　【科】草木亦皆禀气何不知乎。
　　草木至何不知者若有知之类即禀阴阳之气无知之物则不禀气则知与无知各异今既俱禀阴阳不得为异何故草木无知人畜有知据此则知是神识不关气也。
　　【科】又言贫富贵贱贤愚善恶吉凶祸福皆由天命者则天之赋命奚有贫多富少贱多贵少乃至祸多福少。
　　贫富等者谓贫乏富足贵尊贱轻贤能愚憃善良恶过吉利福佑凶祸二字俱训害皆由天命者论语云死生有命富贵在天礼云天命之谓性(此言仁义本於性性本於天也)天之赋命下破其所计贫富等皆受之於天命也赋者量也奚者何也乃至者具云愚多贤少恶多善少凶多吉少耳。
　　【科】苟多少之分在天天何不平乎。
　　天何不平者既富贵等多少分数由天兴之天何不均平兴之而乃不平乎。

　　原人论发微录第一
　　原人论发微录第二

　　【科】况有无行而贵守行而贱无德而富有德而贫逆吉义凶仁夭暴寿乃至有道者丧无道者兴。
　　无行而贵者如夏桀残义殷纣损善而为王者是无行而贵也守行而贱者如樊须字子迟素蕰仁行尝请学稼执御从游是守行而贱也无德而富者如齐景公有马千驷死之日民无得而称焉亦无德而富也有德而贫者如颜渊一簟食一瓢饮在於陋巷是有德而贫也矧为逆者吉就义者凶仁者夭亡暴者长寿乃至超间之辞有道者丧如仲尼孟轲皆有道之圣贤而无其位是亦有道者丧耳无道者兴如桓魋毁仲尼於宋司马臧仓谤孟轲於鲁平公此亦无道者兴焉。
　　【科】既皆由天天乃兴不道而丧有道何有福善益谦之赏祸淫害盈之罚焉。
　　兴不道而丧有道者此乃颠倒冠履尊卑无序皆天之命也广钞云如人以头载履以足着冠岂非倒耶又令子坐父立君北面臣南面岂有序乎今观天命乃如此也何有福善下今相对摘句释之谓福祸善淫益害谦盈赏罚五对初二对出尚书书云天道福善祸淫谓良善者福之淫恶者害之次二对出周易故谦卦云天道亏盈而益谦(谦受益也)鬼神害盈而福谦(人道恶盈则鬼害於盈也)赏赐也有道者赏之罚罪也无道者罚之何有二字贯於下句。
　　【科】又既祸乱反逆皆由天命则圣人设教责人不责天罪物不罪命是不当也。
　　祸乱反逆皆由天命者据上所说则祸乱凶害非天不成反逆不孝非命不就成由天成归罪於人就由命就责过於物是忿其室而怒於市无以异也夫祸乱自天反逆由命则圣人设教责人不责天罪物不罪命是言之不当者也何则不由於物而归罪於物由天不归罪於天是圣人之教归於天也归於天则不法於天矣故云不当耳。
　　【科】然则诗刺乱政书赞王道礼称安上乐号移风岂是奉上天之意顺造化之心乎。
　　然则二字连前起后之辞也诗刺乱政者且如平王东迁政令不行赏罚权势皈弱於诸候由是黍离之诗作焉孔子删之乃刺平王乱政之始也书赞王道者谓三王开往得天下以至仁罚不仁以大义诛不义出生灵於涂炭跻庶民於富寿所以书赞王道也(三王谓夏殷周)礼称安上者孝经云安上治民莫善於礼(玄宗注云礼所以正君臣父子之别明男女长幼之序故可以安上化下也)乐号移风者孝经云移风易俗莫善於乐(注云风俗移易先入乐声变随人心正由君德正之与变因乐而彰故曰莫善於乐)此意谓既一切由天秪合刺天赞天安上移风不关礼乐今乃毛诗刺乱政尚书赞王道乃是反上天之意逆造化之心耳。
　　【科】是知专此教者未能原人。
　　专此教下谓专守老庄周孔之教未能原人之根本也。
　　【科】斥徧浅第二。
　　【科】佛教自浅之深略有五等一人天教二小乘教三大乘法相教四大乘破相教(〔上〕四在此篇中)五一乘显性教(在第三篇中)。
　　前之四教皆斥偏浅后一显性方彰圆深耳略有五等不说别教一乘故云略也小乘教即贤首愚法摄初人天教大乘法相即贤首分教大乘破相即贤首始教一乘显性即终顿圆同教一乘注有第三篇中即直显真源习佛了义教也。
　　【科】一佛为初心人且说三世业报善恶因果。
　　一佛下明人天教此与禅诠序中第一人天因果教大同但彼略此广耳若依教迹此如普耀经第二七日提谓等五百贾人施佛麨蜜亦摄人天等经三世业报者圆觉大疏云当知欲因爱有(过去)身因欲生(现在)既有此身还生於爱复感未来生死果报是则三世业报皆由於心故远公报应论云夫事起必由其心报应必由於事是故自报以观事而事可变举事以责心而心可反善恶因果者谓恶业为因苦报为果即次文辨三涂也善业为因乐报为果即下文明人天也。
　　【科】谓造上品十恶死堕地狱中品饿鬼下品畜生。
　　谓造上品十恶死堕地狱(一约境於父母造杀业为上品二约心则瞋心增胜死堕地狱)中品饿鬼(一约境於余人造杀业为中品二约心则悭贪增胜死堕饿鬼)下品畜生(一约境於蚊蚋等起杀业为下品二约心则愚痴增胜死堕畜生)。
　　【科】故佛且类世五常之教令持五戒得免三涂生人道中。
　　天竺世教仪式虽殊惩恶劝善无别亦不离仁义等五而有德行可修例如此国敛手而举吐蕃散手而垂皆为礼也不杀是仁不盗是义不邪淫是礼不妄语是信不饮啖酒肉神气清洁益於智也类世五常者类例五戒也注天竺者正云印度此翻月邦世教即五戒也吐蕃外国之名也开皇纪云明宗天成三年九月吐蕃回鹘并来贡注不杀是仁(仁有博爱之德)不盗是义(义有合宜之德)不邪淫是礼(礼有尊[(白-日+田)/廾]敬让之德)不妄语是信(信有无虚妄之德)不饮啖等益於智也(智有照了之德)得免三涂(涂道也地狱名火涂道饿鬼名刀涂道畜生名血涂道也)。
　　【科】修上品十善及施戒等生六欲天修四禅八定生色界无色界天。
　　上品十善即修因也生六欲天即报果也或曰论文何以不说中下二品十善耶然修中品十善生人道下品十善生修罗今论主既令持五戒生人道故不言中品也又儒道二教不说修罗故不言下品耳修四禅下谓修四禅生色界修四空兼前四禅成八定生无色界也。
　　【科】(自注)题中不标天鬼地狱者。
　　【科】界地不同见闻不及凡俗尚不知末况肯穷本故对俗教且标原人今叙佛经理宜具列。
　　界地不同等者谓上界与地下不同是则诸天鬼狱而人间皆见闻不及也尚不知末下尚不知人道见闻之末肯穷天鬼地狱之本乎。
　　【科】故名人天教也。
　　自注然业有三种一恶二善三不动报有三时谓现报生报后报　一恶业(贪瞋猛盛者即造十恶业)二善业(贪来生富乐之报者造诸善业)三不动业(厌下苦粗障欣上净妙离者修四禅八定)现报(现世作善恶即现身受苦乐报)生报(今生作善恶次一生受报)后报(次二三生乃至未来多生受报名顺后报)。
　　【科】据此教中业为身本。
　　【科】今诘之曰既由造业受五道身未审谁人造业谁人受报。
　　受五道身者开出修罗即成六道如助修记说。
　　【科】若此眼耳手足能造业者初死之人眼耳手足宛然何不见闻造作。
　　【科】若言心作何者是心若言肉心肉心有质系於身内如何速入眼耳辨外是非不知因何取舍且心与眼耳手足俱为质阂岂得内外相通运动应接同造业缘。
　　肉心有质者谓肉团心有形质故按五藏论(心脾肝肺肾)说人之心藏唯一方寸正法念经云如莲华开合提谓经云心如帝王皆肉团心也是非不知纵也因何取舍夺也意谓因何取是舍非耶内外相通下肉心居内眼耳居外内外质碍如何相通耶。
　　【科】若言但是喜怒爱恶发动身口令造业者喜怒等情乍起乍灭自无甚体将何为主而作业耶。
　　喜怒等情者儒以喜怒哀惧爱恶欲谓之七情乍暂也起生也。
　　【科】设言不应如此别别推寻都是我此身心能造业者此身已死谁受苦乐之报。
　　别别推寻者喜怒等情为别推穷寻究也。
　　【科】若言死后更有身者岂有今日身心造罪修福令他后世身心受苦受乐。
　　岂有今日下意谓岂有今世自己身心造罪修福令后世他人受苦受乐言不相应也。
　　【科】据此则修福者屈甚造罪者幸甚如何神理如此无道。
　　修福者屈甚谓自己修福善他人受乐报岂非屈耶造罪者幸甚谓自己造罪业他人受苦报岂非幸乎幸者小雅云非分遇福也如何神理下理者明也结责神明无道也兰盆疏云境胜心强彻於神理此推神明有效也。
　　【科】故知但习此教者虽信业缘不达身本。
　　虽信业缘纵也不达身本夺也以人天教虽信三世业缘而不知业从惑起是不达身本也(惑即烦恼障体是第六识)。
　　【科】二小乘教者说形骸之色思虑之心从无始来因缘力故念念生灭相续无穷如水涓涓如灯焰焰身心假合似一似常。
　　二小乘教即同禅诠序中第二断惑灭苦教说三界不安皆如火宅之苦令断业惑之集修道证灭拣邪正辨凡圣分欣厌明因果(上皆序文)形体之色即四大也思虑之心即四蕴也从无始来因缘力者广疏云但有诸识从无始来前灭后生即同此文念念生灭也又云心心所法因缘力故相续不断即同此文相续无穷也如水涓涓喻相续无究如灯焰焰喻念念生灭身心假合即圆觉云四缘假合妄有六相似有缘相假名为心四缘即四大也似一似常者似一非一也似常无常也广疏云根尘和合似有缘心内外推之何是其体以喻明之似一者如旋火轮有往来故似常者如槖钥风有卷舒故。
　　【科】凡愚不觉执之为我宝此我故即起贪(贪名利以荣身)瞋(瞋违情境恐侵害身)痴(非理计校)等三毒三毒击意发动身口造一切业。
　　执之为我者我谓主宰如国之主有自在故主有我体(俱生)宰是我用分别宝此我者宝积经云於身生宝爱不离於我人禅诠序中作此保字皆爱惜义注非理计校即触向错解也三毒者毒以鸩毒为义恼害之甚故谓之毒击意击起意识故行愿经云无始劫中由贪瞋痴发动身口意作诸恶业。
　　【科】业成难逃故受五道苦乐等身(别业所感)感三界胜劣等处(共业所感)於所受身还执为我还起贪等造业受报。
　　业成难逃逃避也如影之随形如响之应声形声喻业因影响喻报果注别业所感者瑜伽论云自身则各随己业贵贱苦乐不同飞走类别名为别业所惑正报注共业所感者论又云此三千世界是众生共业所感贵贱人畜种种有情同共依之而住名为共业所感依报(宜将瑜伽二节之文对此论五道苦乐等身三界胜劣等处皆符合也)按唯识论明共别造凡有四句一共中共谓四大皆是有情八识共变二共中不共谓虽是人畜共变受用不同如水鱼见舍宅天见瑠璃人见清冷鬼见猛火又如田宅各有其主是不共也(此二句即共造依报同注文共业所感也)三不共中共如男女身根种子各变名不共而受用涩滑无殊即共也四不共中不共如男女五根各种所变利钝明暗一一不同(此二句即别造正报同注云别业所感也)於所受身即前苦乐等身也还执为我即前凡愚不觉执之为我也还起贪等即前三毒击意等文造业即前造一切业受报即前业成难逃等。
　　【科】身则生老病死死而复生界则成住坏空空而复成。
　　身则下释前五道等身界则下释前三界等处涅盘经以四大山喻生老病死故彼经具云如我昔告波斯匿王(此翻和悦)大王有亲信人从四方来各作是言大王有四大山从四方来欲害人民王若闻者当设何计王言世尊设有此来无逃避处乃至我说四山即是生老病死生老病死常来切人故云死而复生也成住坏空略见注文广如俱舍。
　　【科】＊从空劫初成世界者颂曰空界大风起傍广数无量厚十六洛叉金刚不能坏此名持界风光音金藏云布及三千界雨如车轴下风遏不听流深十一洛叉始作金刚界次第金藏云注雨满其内先成梵王界乃至夜摩天风鼓清水成须弥七金等滓浊为山地四洲及泥犂咸海外轮围方名器界立时经一增减。
　　空界大风起者颂又云安立器世间风轮最在下洛叉此云亿道场仪颂云十六洛叉广难窥(句此中引颂皆七字也)金刚不能坏者颂云此轮体性殊坚密金刚杵击亦难摧光音金藏云至如车轴下颂云大云澍雨风轮上滴如车轴即成池风遏不听流者论云有情业感由风力持令不流散如辐持谷始作金刚界者又业风起时击此水上结成金轮先成梵王界即初禅第三天也夜摩此云时分受五欲乐知时分故以夜摩已上诸天皆空居故须弥此云妙高颂云妙高四宝为山体阎浮南面吠瑠璃北边黄金东录体西边之宝号颇胝金山四面七重绕一山一海间相离七金山(一双持二持轴三〔木〕四善见五马耳六象鼻七〔鱼〕)四州(东胜身南瞻部西牛货北俱卢)泥犂正翻不可乐其处极苦不可爱乐或翻苦具义翻地狱谓地下有狱盖就此方一义也咸海外轮围者颂云海外轮山是铁围东西南北四州渚。
　　【科】乃至二禅福尽下生人间初食地饼林藤后餐粳米不销大小便利男女形别分田立主求臣佐等种种差别经十九增减兼前总二十增减名为成劫。
　　初食地饼下以二禅下生人间初有身光及餐地饼林藤自然粳米后因渐恶光及地饼等灭即有日月及耕种等(自然粳米长半寸不因耕种)彼云耕种即此分田也立主者君主也要言曰臣下指君之称在己之上至尊之名也求臣佐者礼记曰仕公曰臣臣伏也字象人躬身之状也。
　　【科】议曰空界劫中是道教指之云虚无之道然道体寂照灵通不是虚无老氏或迷之或权设务绝人欲故指空界为道空界中大风即彼混沌一气故彼云道生一也金藏云者气形之始即太极也雨下不流阴气凝也阴阳相合方能生成矣梵王界乃至须弥者彼之天也滓浊者地也即一生二矣二禅福尽下生即人也即二生三三才备矣地饼已下乃至种种即三生万物此当三皇已前穴居野食未有火化等但以其时无文字记载故后人传闻不明展转错谬诸家着作种种异说佛教又缘通明三千世界不局大唐故内外教文不全同也。
　　道体寂照下谓本觉真心了了常知故心要云至道本乎其心心法本乎无住无住心体灵知不昧此乃自心灵明廓彻岂是虚无耶气形之始下阳气形兆也易纬云质形已具谓之太极一生二者通指上文一气生天地之二也三皇(伏羲神农黄帝)穴居即古人穴处而巢居矣未有火化等此言燧人氏未攻木出火率皆野食耳种种异说下按说天象有其四焉一天之名刘熙释名云天坦也谓坦然高而远也说文云天颠也谓在人之颠顶也二天之形颛顼混法曰天形圜也物理论云水之气升而为天三天之量自天及地计二亿一万六千七百八十一里半四沿古测天黄帝以天象盖焉蔡邑云天无质状也据说地仪亦有四焉一地之名春秋元命苞曰地易也言养万物交易变化也二地之器用白虎通曰地者元气所生万物之祖也河图曰天下有九区区别九州也三地之量夏禹所理四海之内地东西二万八千里南北二万六千里四地之形势杨泉云夫土地皆有形名而人莫察焉有龟龙体有麟凤貌然上诸说大抵得一理趣则便呼之到极故曰后人传闻不明展转错谬耳大唐即高祖受隋之命封唐国公升帝因号大唐也。
　　【科】住者住劫亦经二十增减坏者坏劫亦二十增减前十九增减坏有情后一增减坏器界能坏者是火水风等三灾空者空劫亦二十增减中空无世界及诸有情也。
　　坏有情者初阿鼻狱等次鬼畜四州六欲皆怖火灾不造欲界善恶等业皆习二禅死即上生更不生鬼狱天人等坏器界者初日光四倍热次生三日乃至四五后七日并现火洞然起气冲初禅亦上生去能坏下涅盘云初禅内有觉观外有火灾坏之二禅内有欢喜外有水灾坏之三禅内有喘息外有风灾坏之四禅无此过患诸灾不及。
　　【科】劫劫生生轮回不绝无终无始如汲井轮。
　　劫劫者谓从劫至劫生死不绝纂要亦云尘沙劫波莫之遏绝下句举喻可见。
　　【科】(自注)道教只知今此世界未成时一度空劫云虚无混沌一气等名为无始不知空界已前早经千千万万徧成住坏空终而复始。
　　【科】(自注)故知佛教法中小乘浅浅之教已超外典深深之说【科】都由不了此身本不是我不是我者谓此身本因色心和合为相。
　　【科】今推寻分析色有地水火风之四心有受(能领纳好恶之事)想(能取像者)行(能造作者念念迁流)识(能了别者)之四若皆是我即成八我。
　　【科】况地大中复有众多谓三百六十段骨一一各别皮毛筋肉肝心脾肾各不相是诸心数等亦各不同见不是闻喜不是怒展转乃至八万尘劳既此有此众多之物不知定取何者为我若皆是我我即百千。
　　各不相是(皮不是毛等)八万尘劳者圆觉疏云徧观八万尘劳之众八万举其大数诸经说尘劳门有八万四千故净名经云八万四千尘劳皆为侍者谓贪瞋痴等分一中即有二万一千四中合有八万四千耳。
　　【科】一身之中多主纷乱离此之外复无别法翻覆推我皆不可得。
　　【科】便悟此身但是众缘似和合相元无我人为谁贪瞋为谁杀盗施戒(知苦谛也)遂不滞心於三界有漏善恶(断集谛也)但修无我观智(道谛)以断贪等止息诸业证得我空真如(灭谛)。
　　但是众缘者即四大五蕴也假和合相下永嘉云四大五阴一一非我和合亦无。
　　【科】乃至得阿罗汉果灰身灭智方断诸苦。
　　乃至者谓不说前之三果以三果皆是有余下句辨无余灰身即指四大之形灭智即绝四蕴之心方断诸苦结归无余。
　　【科】据此教中以色心二法及贪瞋痴为根身器界之本也过去未来更无别法为本。
　　【科】今诘之曰夫经生累世为身本者自体须无间断。
　　经生累世下累犹越也圆觉钞云经生越世永不断绝即同此文须无间断耳。
　　【科】今五识阙缘不起(根境等为缘)意识有时不行(闷绝睡眠灭尽定无想定无想天)。
　　意识不行注文有五一闷绝二睡眠三灭尽定(即二乘无漏定)四无想定(即外道有漏定)五无想天(即色界中一天)。
　　【科】无色界天无此四大。
　　【科】如何持得此身世世不绝。
　　【科】是知专此教者亦未原身。
　　亦未原身者此教诠法唯辨六识未说赖耶为身本也。
　　【科】三大乘法相教者说一切有情无始已来法尔有八种识。
　　大乘法相教即同禅诠序中第三将识破境教彼序云生灭等法不关真如但各是众生无始已来(云云)彼云众生即此文一切有情而言法尔者无始常然名为法尔然此一教即深密等经唯识诸论其间广明八识二无我能变之识所缘之境具如慈恩法师章门今但引圆觉疏钞略辨原人本耳。
　　【科】於中第八阿赖耶识是其根本顿变根身器界种子。
　　阿赖耶此翻藏识是一切众生总报体能含诸法种子故以为名是则赖耶为能变能缘三境为所变所缘根身则眼等五色根及根依处种子即善恶无记等三性种子器界即山河大地等斯皆第八相分然此相分皆为第八执受执谓摄义持义受谓领以为境领生觉受於中种子具三义一摄为自体二持令不散三领以为境根身具二阙摄为自体故器界唯一但领以为境故故唯识云不可知执受处亦可种子根身缘而执受器世间量但缘而非执受故。
　　【科】转生七识皆能变现自分所缘都无实法。
　　自分所缘者谓眼缘色耳缘声鼻缘香舌缘味身缘触意缘法七缘见八缘根种器界也。
　　【科】如何变耶。
　　【科】谓我法分别熏习力故诸识生时变似我法第六七识无明覆故缘此执为实我实法。
　　我法分别者若依起信前四粗中第二相续相即法执分别第四计名字相即我执分别其第一智相即法执俱生第三执取相即我执俱生今但取二执分别妄心熏习之力耳变似我法者谓我法二执本无无而似有故唯识论云依此二分施设我法(相见二分)彼二离此无所依故(彼二我法离此二分无所依故)第六七识无明覆等谓执我法者是六七心所当起信中二执分别无明所覆矣缘此执为实我实法者二十唯识偈云唯识无境界以无尘妄见如人目有翳见毛月等事(有本云○执为实有即实有我法也)。
　　【科】如患(重病心惛见异色人物也)梦(梦想所见可知)者患梦力故心似种种外境相现梦时执为实有外物窹来方知唯梦所变。
　　如患梦下若准唯识论即使幻化字文云如幻梦者幻梦力故心似种种外境相现缘此执为实有外境彼意释云幻梦所见之物虽无其梦幻则不见无是故有力变起妄境若约病患之喻说者如人净眼被风热等翳即见空华种种相貌成唯识论释意云空华虽无其见华之翳眼非无是则二喻虽异约法皆同耳。
　　【科】我身亦尔唯识所变迷故执有我及诸境由此起惑造业生死无穷(广如前说)。
　　我身亦尔者按禅诠序云我此身相及外世界亦复如是彼序将识破境故双明依正此论原其身本唯显正报故云我身亦尔诸境即我所注广如前说者前文云宝此我故乃至三毒击意发动身口造一切业业成难逃故受苦乐等身劫劫生生轮回不绝也。
　　【科】悟解此理方知我身唯识所变识为身本。
　　【科】(自注)不了之义如后所破。
　　【科】四大乘破相教者破前大小乘法相之教密显后真性空寂之理。
　　四大乘破相教即同禅诠序中密意破相显性教若例彼三种佛教证三宗禅心前大乘法相教证息妄修心宗此大乘破相教证泯绝无寄宗后一乘显性教证直显心性宗破前下小乘法相即色心三毒为身根器界之本大乘法相即唯识顿变三境以赖耶为本密显后下禅诠注云意在显性语乃破相意不形於言中故云密也真性空寂之理(约篇即直显真源约教即一乘显性)。
　　【科】(自注)破相之谈不唯诸部般若徧在大乘经前之三教依次先后此教随执即破无定时节。
　　【科】故龙树立二种般若一共二不共共者二乘同闻信解破二乘法执故不共者唯菩萨解密显佛性故。
　　【科】故天竺戒贤智光二论师各立三时教措此空教或云在唯识法相之前或云在后今意取后。
　　各立三时下谓戒贤论师远承弥勒无着近踵护法难陀立三种教初有教即阿含等经次空教即诸部般若后中道教即深密等经前二非了义后一方为了义智光论师远承文殊龙树近禀清目清辨亦立三时教初鹿苑说小乘心境俱有次说法相大乘境空心有后说无相大乘心境俱空亦前二非了义后一为了义在唯识法相前即戒贤论师或云在后即智光论师。
　　【科】将欲破之先诘之曰所变之境既妄能变之识岂真。
　　所变之境既妄者即圆觉钞喻云胡蝶之相即全空无也能变之识岂真者则胡蝶之想岂独是有乎【科】若言一有一无者(此下却将彼喻破之)。
　　【科】则梦想与所见物应异。
　　如庄周睡时梦见身为胡蝶在花园中。
　　【科】异则梦不是物物不是梦窹来梦灭其物应在。
　　梦不是物物不是梦者如梦非蝶蝶亦非梦也窹来梦灭其物应在应云窹来梦灭胡蝶应在以二物真妄别故。
　　【科】又物若非梦应是真物梦若非物以何为相。
　　又物下四句但以物字为蝶字读之即帖喻明矣。
　　【科】故知梦时则梦想梦物似能见所见之殊据理则同一虚妄都无所有。
　　故知下应云梦想与胡蝶相似能见所见之殊其实一体也。

　　原人论发微录第二
　　原人论发微录第三

　　【科】诸识亦尔以皆假托众缘无自性故。
　　【科】故中观论云未曾有一法不从因缘生是故一切法无不是空者又云因缘所生法我说即是空起信论云一切诸法唯依妄念而有差别若离心念即无一切境界之相经云凡所有相皆是虚妄离一切相即名诸佛(如此等文徧大乘藏)。
　　【科】是知心境皆空方是大乘实理。
　　方是大乘实理者先纵之乃是但空之实理也不了之义后文夺破。
　　【科】若约此原身身元是空空即是本。
　　【科】今复诘此教曰若心境皆无知无者谁。
　　知无者谁此一句出秦王答书彼云诸家通第一义谛皆云廓然空寂无有圣人若无圣人知无者谁今论主借其语势破心境俱无矣。
　　【科】又若都无实法依何现诸虚妄。
　　【科】且现见世间虚妄物未有不依实法而能起者。
　　【科】如无湿性不变之水何有虚妄假相之波若无净明不变之镜何有种种虚假之影。
　　如无下湿性之水净明之镜皆喻本有性净真心。
　　【科】又前说梦相梦境同虚妄者诚如所言。
　　【科】然此虚妄之梦必因睡眠之人。
　　必因睡眠之人即性净真心亦合前庄周睡时本心耳。
　　【科】今既心境皆空未审依何妄现。
　　【科】故知此教但破执情亦未明显真灵之性。
　　【科】故法鼓经云一切空经是有余说(有余者余义未了也)大品经云空是大乘之初门。
　　【科】上之四教展转相望前浅后深。
　　前浅后深者以人天教唯齐业报小乘教齐后四粗法相教极於三细破相教密显真性是则人天唯浅破相唯深中间二教互论浅深谓望前则深望后则浅也。
　　【科】若且习之自知未了名之为浅若执为了即名为偏故就习人云偏浅也。
　　【科】真显真源第三。
　　源之一字喻一切众生本觉真性也在万法为依正之源在众生为迷悟之源在菩萨为万行之源在诸佛为万德之源。
　　【科】五一乘显性教者说一切有情皆有本觉真心无始已来常住清净昭昭不昧了了常知亦名佛性亦名如来藏。
　　一乘显性教即同禅诠序中显示真心即性教彼对禅宗直显心性宗故云即性此超第三法相第四破相故云显性又异大乘偏浅故标一乘(大乘法相在生灭门极於三细大乘破相在真如门密显空义皆偏浅耳)说一切下此就真如性徧一切众生皆有本觉真心也大经云法性徧在一切处一切众生及国土智论云白石有银性黄石有金性一切众生有涅盘性斯皆良证也无始已来常住清净者起信云一切众生本来常住又云不失不坏常住一心从本已来一切染法不相应故故云清净然清净有其二义无上依经云一者自性清净是其通相二者离垢清净是其别相宝性论中亦有二义一自性清净谓性净解脱二离垢清净谓离障解脱今云常住清净即通相性净解脱也昭昭不昧了了常知者华严回向品云真如照明为性故云不昧此言知者不是证知意说真性不同虚空木石故云知也非如缘境分别之识非如照体了达之智直是真如之性自然常知故马鸣菩萨云真如者自体真实识知义故亦名佛性下是诸佛万德之源故名佛性是众生迷悟之源故名如来藏(释上文义多依禅诠兼取贤首教义章)。
　　【科】从无始际妄想翳之不自觉知但认凡质故耽着结业受生死苦。
　　从无始际妄想翳之者际时也翳障也妄想即无明起信云从无始时来皆因无明所熏习故又染心义名烦恼碍能障真如根本智故不自觉知者十地论云真乐本有失而不知妄苦本空得而不觉但认下向明妄想即法执所知障也但认凡质即我执烦恼障质身也耽着结业即业障受生死苦即报障。
　　【科】大觉愍之说一切皆空又开示灵觉真心清净全同诸佛。
　　大觉即世尊故诠序云感而即通名大觉尊愍悲也说一切皆空者以世间生死出世涅盘一切皆空此叙前破相也开示灵觉下正述显性问明品云其性本清净开示诸众生全同诸佛者清凉疏云凡厥生灵皆含佛智圆满普法无不备矣。
　　【科】故华严经云佛子无一众生而不具足如来智慧但以妄想执着而不证得若离妄想一切智自然智无碍智即得现前。
　　故华严下此皆出现品开物因性经文但以等者具云但以妄想颠倒执着释曰凡夫妄想权小执着颠倒通二。
　　【科】便举一尘含大千经卷之喻尘况众生经况佛智。
　　便举一尘下大经云譬如有大经卷(喻佛智慧)量等三千大千世界(智体无边廓周法界)书写三千大千世界事一切皆尽(喻体上本有恒沙功德恒沙妙用也)此大经卷虽复量等大千世界而全住在一微尘中(喻佛智全在众生身中圆满具足也)如是一尘(举一众生为例)一切微尘皆亦如是故云尘况众生也。
　　【科】次后又云尔时如来普观法界一切众生而作是言奇哉奇哉此诸众生云何具有如来智慧迷惑不见我当教以圣道令其永离妄想自於身中得见如来广大智慧与佛无异。
　　教以圣道者即教彼众生修习圣道道因也谓六波罗蜜三十七道品也。
　　【科】评曰我等多劫未遇真宗不解反自原身但执虚妄之相甘认凡下或畜或人。
　　评量也真宗即佛教但执下圆觉云妄认四大为自身相六尘缘影为自心相故结云甘认凡夫下类矣。
　　【科】今约至教原之方觉本来是佛。
　　至教者佛教至极之谈即指华严也本来是佛者圆觉疏云心本是佛由念起以漂沈出现品云如知众生本来成佛。
　　【科】故须行依佛行心契佛心返本还源断除凡习损之又损以至无为自然应用恒沙名之曰佛。
　　故须下清凉心要云若任运以寂知则众行爰起即行依佛行也若无心而忘照则万累都损即心契佛心也还本还源者大疏云令诸众生还本还源穷未来际无有休息凡习即凡夫习气损之下以为道日损惑也为学日益智也损之又损之则寂照现前自然应接恒沙之机非佛而何。
　　【科】当知迷悟同一真心大哉妙门原人至此。
　　迷悟同一真心者迷即众生悟即诸佛大经云心佛及众生是三无差别故云同一也大哉即仰叹之辞妙门即绝思之称。
　　【科】(自注)然佛说前五教或渐或顿。
　　或渐或顿者诠序云转凡成圣即渐从迷而悟即顿。
　　【科】若有中下之机则从浅至深渐渐诱接先说初教令离恶住善次说二三令离染住净后谈四五破相显性会权归实依实教修乃至成佛。
　　中下之机通取渐修渐悟以明中下离恶住善即人天教离十恶修十善也离染住净者小乘即离烦恼染住我空之净法相即离所知之染住法空之净会权归实即会破相之权归显性之实也。
　　【科】若上上根智则从本至末谓初便依第五顿指一真心体心体既显自觉一切皆是虚妄本来空寂但以迷故托真而起须似悟真之智断恶修善息妄归真妄尽真圆名法身佛。
　　若上上根智至本来空寂即顿悟也从但以迷故已下之文即渐修也由迷无明为妄惑悟妄惑为真智悟真之智为能断妄惑之恶为所断余如文。
　　【科】会通本末第四(会前所斥同归一源皆为正义)。
　　会通本末者末即第一斥迷执第二斥偏浅本即第三直显真源故云会前所斥同归一源。
　　【科】真性虽为身本生起盖有因由不可无端忽成身相。
　　真性虽为身本者即蹑前显性教云一切有情皆有本觉真心也生起盖有因由者言迷真生妄心有所因故起信云不如实知真如法一不觉心起此则起妄之由也不可下推其身本即现相中根身是忽成身相也。
　　【科】但缘前宗未了所以节节斥之。
　　但缘前宗下始自迷执宗终至破相宗有五节矣。
　　【科】今将本末会通乃至儒道亦是(初唯第五性教所说从后段已去节级方同诸教各如注记)。
　　【科】谓初唯一真灵性。
　　谓初下起信云所言法者谓众生心众谓四圣生谓六凡诠序云凡夫圣贤根本悉是灵明清净一法界心(即同此文一真灵性)。
　　【科】不生不灭不增不减不变不易。
　　不生下起信云所谓心性不生不灭无有变异乃至离念境界唯证相应(上但摄引论文或引禅诠序为证)。
　　【科】众生无始迷睡不自觉之由隐覆故名如来藏依如来藏故有生灭心相(自此方是第四教亦同破此已生灭诸相)。
　　众生下起信云心生灭者依如来藏故有生灭心无始迷睡即法喻双标论云犹如迷人依方故迷迷喻无明方喻觉性若准前文云然此虚妄之梦必因睡眠之人则睡喻觉性梦喻妄识皆生灭门耳注亦同下应云亦同破此已有生灭诸相诸相即垢净增减故心经云是诸法空相不生不灭不垢不净不增不减正同此也。
　　【科】所谓不生不灭真心与生灭妄想和合非一非异名为阿赖耶识。
　　所谓下起信云所谓不生不灭与生灭和合今云真心即不生灭如来藏妄想即生灭心相故十地论云唯真不生单妄不成真妄和合方有所为。
　　【科】此识有觉不觉二义(此下方是第三法相教中亦同所说)。
　　此识下起信论云此识有二种义一者觉义谓心体离念二者不觉义谓不如实知诠序云觉是三乘贤圣之本不觉是六道凡夫之本。
　　【科】依不觉故最初动念名为业相。
　　依不下起信云一者无明业相以依不觉故心动说名为业即此云最初动念也二者能见相以依动故能见即此云转成能见之识也三者境界相以依能见故境界妄现即此云境界相现也。
　　【科】又不觉此念本无故转成能见之识及所见境界相现又不觉此境从自心妄现执为定有名为法执(此下方是第二小乘教中亦同所说)。
　　又不下起信云智相依於境界心起分别即此云从自心妄现也又云相续相依於智故生於苦乐即此云执为定有也。
　　【科】执此等故遂见自他之殊便成我执。
　　执此下起信云执取相依於相续缘念境界即此云遂见自他之殊也。
　　【科】执我相故贪爱顺情诸境欲以润我瞋嫌违情诸境恐相损恼愚痴之情展转增长(此下方是第一人天教中亦同所说)。
　　执我下起信云计名字相依於妄执分别即此云贪爱瞋嫌愚痴之情也。
　　【科】故杀盗等心神乘此之恶业生地狱鬼畜等中。
　　故杀下起信云起业相依於名字寻名取着造种种业(善恶二业其善业在次文)又云业系苦相以依业受报不自在故(苦乐二报乐报亦在次文)释云恶业即此杀盗等等者以十恶中但言杀盗之二等取余八也心神即妄心神识也苦报即此云地狱鬼畜也。
　　【科】复有怖此苦者或性善者行施戒等心神乘此善业运於中阴入母胎中(此下方是儒道二教亦同所说)。
　　复有下谓有怖三涂之苦者行施戒等言等者等取余善也乘者乘者乘因感果也中阴者谓此阴既灭彼阴未生故於中阴入母胎中即人趣乐报也。
　　【科】禀气受质(会彼所说以气为本)气则顿具四大渐成诸根心则顿具四蕴渐成诸识十月满足生来名人即我等今者身心是也。
　　禀气受质者质身也以气为本者前文云万物与人皆气为本渐成诸根者如佛为难陀广说胎相在母胎中三十五个七日人相具足即渐成也诸根即五根诸识即五识十月满足者或云计日即唯九月如摭华钞辨之。
　　【科】故知身心各有其本二类和合方成一人。
　　二头下身即四大心即四蕴此二和合方成人耳。
　　【科】天修罗等大同於此。
　　大同於此者人道既以身心和合余之五趣亦皆大同又若鬼趣色蕴人见不及非非天唯有细色是亦小异。
　　【科】然虽因引业受得此身复由满业故贵贱贫富寿夭病健盛衰苦乐。
　　然虽下俱舍云引业引一生多业能圆满犹如缋像先图形状后填众彩受得此身即先图形状也贵贱贫富即后填众彩也然其引业能造之思要是第六意识所起若其满业能造之思从五识起又此引满二业亦名总别二报总别交络有其四句一总报善别报不善谓人受贫穷疾病等二总报不善别报善谓畜生有肥好等三总别俱善谓人受富贵等四俱不善谓畜生有盲跛者今此既原人身唯取第一句人受贫穷疾病即同此文贫贱病苦也第三句人受富贵等即同此文富贵盛乐也其第二第四两句既是畜生总别二报故不引配耳。
　　【科】谓前生敬慢为因今感贵贱之果乃至仁寿杀夭施富悭贪种种别报不可具述。
　　谓前下前生敬人为因今感尊贵为果前生慢人为因今感卑贱为果乃至前生行仁为因今感长寿为果余皆例之。
　　【科】是以此身或有无恶自祸无善自福不仁而寿不杀而夭等者皆是前生满业已定故今世不同所作自然如然。
　　自然如然者言非使之然也。
　　【科】外学者不知前世但据目睹唯执自然(会彼所说自然为本)。
　　自然为本者前文云万物皆是自然生化。
　　【科】复有前生少者修善老而造恶或少恶老善故今世少小富贵而乐老大贫贱而苦或少贫苦老富贵等。
　　复有下文有四句皆隔句以示因果前生下初句为因故今下第三句为果第二句或前生少恶老善为因第四句或今世少贫苦老富贵为果。
　　【科】故外学者唯执否泰由於时运(会彼所说皆由天命)。
　　否泰者周易二卦之名也否者天地不交而万物不通也(二气不接万物塞矣)泰者天地交而万物通也(二气交感万物乃通)故离卦云否泰反其类也由於时运者时塞即止否也时行即通泰也　注皆由天命者前文云贵贱苦乐皆禀於天由於时命耳。
　　【科】然所禀之气展转推本即混一之元气也所起之心展转穷源即真一之灵心也。
　　所禀之气即禀二气受身也展转推本者推於万物本乎天地推於天地本乎元气也所起之心即六识之心也展转穷源者穷前六识本乎末那穷第七末那本乎赖耶穷第八赖耶本乎一心源也。
　　【科】究实言之心外的无别法元气亦从心之所变属前转识所见之境是阿赖耶相分所摄。
　　心外下即真心外的无别法以总该万有即是一心矣从心下即真心随缘也相分所摄谓元气属相分摄耳。
　　【科】从初一念业相分为心境之二。
　　初一念即三细中第一业相心即第二转相境即第三现相。
　　【科】心既从细至粗展转妄计乃至造业(如前叙列)境亦从微至着展转变起乃至天地。
　　心既从细至粗者谓转相从业相起也以业相是细中之细转相是细中之粗耳展转妄计即六粗中智相相续执取计名四粗也乃至造业即第五粗起业相也其第六粗业计苦相即下文业成即身成也注如前叙列者即前文始自显一心乃至第五人天齐业报是也境亦从微至着者谓现相亦从转相起也微着即粗细变其文耳展转变起即根身种子乃至天地即器世间。
　　【科】即彼始自大易五重运转乃至太极太极生两仪。
　　注即彼者指儒教也易纬曰气象未分谓之太易元气始萌谓之太初气形之端谓之太始形变有质谓之太素形质已具谓之太极彼五重运转例此从微至着也。
　　【科】彼说自然大道如此说真性其实但是一念能变见分。
　　彼说下指道教也能变见分即第二转相。
　　【科】彼云元气如此说一念初动其实但是境界之相。
　　元气儒道二教皆宗之一念初动即第一业相境界之相即第三现相耳。
　　【科】业既成熟即从父母禀受二气与业识和合成就人身。
　　业既下谓过去已熟之业为因此世父母赤白二气为缘与初念业识和合渐成人耳。
　　【科】据此则心识所变之境乃成二分一分即与心识和合成人一分不与心合即是天地山河国邑。
　　心识即业识也与识和合即心有知觉不与心合即想枯澄凝故楞严云想澄成国土(即此文云天地国邑)知觉乃众生(即此文云和合成人)若对三境和合成人即根身种子天地国邑即器世间裴相序亦云内为筯骸所括外为山河所眩可以例释。
　　【科】三才中唯人灵者由与心神合也。
　　【科】佛说内四大与外四大不同正是此也。
　　内外四大者内谓自他身内所有坚者即毛发等外谓自他身外所有坚者即土石等地大既尔余之三大亦然不同者和合与不和合也。
　　【科】哀哉寡学异执纷然。
　　哀哉悲叹之辞寡者许慎曰少也学者杨雄曰觉也纷然乱貌通而言之少学之人异端妄执纷然而乱故肇公云异端之论纷然久矣或谓通惠云臣实惭寡学空老年龄此乃臣下对天子之谦辞耳。
　　【科】寄语道流欲成佛者必须洞明粗细本末方能弃末归本反照心源。
　　寄语道流即学道之流无外亦云寄言后哲宜乎介怀粗细约惑次文辨之本末约教谓弃前二篇之末归直显真源之本故云变照心源也。
　　【科】粗尽细除灵性显现无法不达名法报身自然应现无穷名化身佛。
　　粗尽细除即起信随分究竟二觉论云念无住相以离分别粗念相故名随分觉又云觉心初起心无初相以远离微细念故名究竟觉灵性即法身故论云法身显现自然而有不思议业种种之用故云无法不达也法身是理报身是智理智冥合如珠与光即发化用故曰应现无穷矣。

　　原人论发微录(终)

　　秀州嘉兴县清风卿青墽镇居住清信弟子莫侁谨施净财一十五贯文足开原人论发微录一卷仍印三十卷舍入本镇密印寺宝阁讲院贤首教藏集兹胜因用答　母亲苏十娘腹有育之恩劬劳之德谨愿
　　云间善住宝阁法孙比丘　晋倦　勾当
　　青墽密印寺传天台教观普光大师　道湘劝缘延文三季(戊戌)十一月八日於东寺西院僧坊写点讫同十二日一校了。
　　杲宝(生五十三)
