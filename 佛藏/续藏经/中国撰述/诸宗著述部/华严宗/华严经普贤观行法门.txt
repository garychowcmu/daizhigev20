续藏经   华严经普贤观行法门
　唐 法藏撰
 华严经普贤观行法门序

　　此书乃法藏大师所制为显普贤观行之宗趣也其文简而义无尽其科要而理融通学者当尽心焉一日华严性阇棃观诵之暇偶得之古箧持以示余余欣然展读数四而后欲寿梓以公海内且傍施和训将使末学者易解云犹有未正之处更俟后之识者。
　　元禄元年岁在戊辰春三月上浣东山沙门升头陀拜书

　　 

　　华严经普贤观行法门

　　　　沙门　法藏　撰
　　依华严经普贤观行法初明普贤观次明普贤行。
　　初中有十门第一会相归性门谓观一切法自性皆空分别解了一念行心称理而观摄散入静名止第二依理起行门谓以所观真理非断空故不碍事法宛然显现是故令止不滞寂寂不碍事於事无念起照名观第三理事无碍门谓由性实之理必彻事表而自现不坏於事相虚之事必该真性而自立不翳於理理事混融二而不二是故菩萨於一念中止观双运无碍同观第四理事俱泯门谓由理事交彻形夺两亡则非事非理超然逈绝行心顺此非观非止逈绝无寄经云法离一切观行第五心境融通门谓彼绝理事之无碍境与泯止观之无碍心二而不二冥然一味不二而二心境宛然第六事融相在门谓以多事全依於一理一理带多事而全徧於一事是故菩萨以即止之观於一事中见一切事而心无散动如一事一切亦尔第七诸法相是门谓由诸法皆不异於真理真理复不异於事是故菩萨以不异止之观见一法即一切法而全不动如一一切亦尔第八即入无碍门谓由以一多相入而非一一多相即而非异此二俱由融通一法界是故菩萨以无念之智顿见於此无障碍之法第九帝网重现门谓於一事中所现一切彼一切内复各现一切如是重重不可穷尽如帝释网於一珠中现一切珠影一切珠影中复现珠影重重无尽是故菩萨以普贤眼顿见如此法界圆融自在无有限量第十主伴圆备门谓菩萨以普贤之智顿见於此普贤法界是故凡举一门为主必摄一切为伴如是无尽无尽不可称说思之可见此略说显华严经中菩萨止观广如别记说。
　　第二明普贤行法初学菩萨行法亦有十门第一先起信心然有三种一自信己身有如来藏性修行可得成佛二信三宝功德殊胜难量离此更无可归依处三信因果决定业报必然是故舍恶修善不离自心第二归依三宝亦有三种一归依徧法界三宝二归依殷重至极不惜身命三远归依尽未来际誓不断绝第三忏悔宿罪亦有三种一启告十方三世一切诸佛菩萨贤圣二对现尊像及众僧等前三殷重心惭愧心自述无始罪障第四发菩提心立大誓愿亦有三种一发直心正念真如法故二深心乐修一切诸善行故三大悲心救拔一切苦众生故第五受菩萨三聚净戒亦有三种一摄律仪戒誓愿断一切恶二摄善法戒誓愿修一切善三摄众生戒救度一切众生故尽未来际而无休息第六修离过行亦有三种一调伏烦恼离贪瞋邪见二止诸不善离杀等十恶道故三於菩萨十重四十八轻戒一一护持不令有犯犯者即当忏悔还使清净第七修善行亦有三种一日日供养三宝身口礼赞意业观察二於万行六度乃至诸波罗蜜一一修学无有厌足三以此善根誓愿回向普共众生趣大菩提第八修忍辱行亦有三种一内生慈心若为愚痴众生背恩侵恼终不瞋之二见瞋过患经云瞋如猛火烧灭一切诸善根故又起一瞋心成百种障碍一切恶中无过此恶三见忍利益经云若能忍者即得名为有力大人持戒苦行所不能及第九救摄众生行亦有三种一救其现苦乃至於死先当救护二更以佛法饶益令当来免三恶道苦三化令修菩萨行要当於我先成最正觉第十修平等行亦有三种一於所救众生平等不拣怨亲不求恩报二不见自他无人无能无所毕竟平等三兴无缘大悲无念大智摄化众生广修万行尽未来际而无休息故。

　　华严经普贤观行法门(终)

