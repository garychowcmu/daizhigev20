续藏经   法界宗莲花章
　清 续法集
　　 

　　法界宗莲花章

　　　　清浙水慈云沙门续法集
　　　　门人法贤较
　　森罗万象。至空而极。百川众派。至海而极。一切圣贤。至佛而极。一切教法。至圆而极。如来说经。华严而极。古德判释。贤首而极。故今依彼教观。开合五门百法。若非大经莲花。无由取喻开悟。
　　初辨时。日出。花初开。影临高水。色香始布。人蜂毕集。先照时也。一日升。随风开合不定。若食时。(辰也)色略淡。香渐微。影近低水。名为初转。若亭午。远望白。近看红。影落深水。名为中转。若晡时。(申也)色稍浓。香少重。影近高水。名为后转。总成转照时也二日没。花将合。影还高水。色香如初。人蜂复集。还照时也三。
　　别时如此。通时云何。於一念间。色香光影。无不具足。与余无异。名唯一念。一香气色光。於三时中。一一遍周。随心应量。名尽一化。二今日三时开合既尔。前(昨也)日后(明也)日三时亦然。名遍三际。(三)前日先照还照香光。与今日后日先照还照同。名摄同劫。(四)后日中转香影光色。与前日今日初转后转同。名收异劫。(五)一念花果。不异前后日月岁时。前后日月岁时花果。不异今念。名念摄劫。(六)一念所摄前后时中。复有多念。彼多念中。复摄多时。名复重收。(七)此池既尔。彼池亦然。东土既尔。西域亦然。名异界时。(八)彼此东西所有劫念。互相摄入。重重无尽。名彼此摄。(九)即念即劫。非念非劫。以时无体。依花上立。花既融通。时亦无碍。名本收末(十)。
　　次叙仪。原种花为本。分移花为末。名色体同。上中下别。名本末差别。一从一本种。生开多花。名依本起末。(二)虽多支派。不离原种。名摄末归本。(三)非本种。无以有眷属随生。非眷属。无以显根本原种。名本末无碍。(四)莲开九品。色分四种。循业发现。宁有方所。名随机不定。(五)互相见闻者名显。不相见闻者名密。同一花上而成显密。名显密同时。(六)瓣须房实。同时具足。名一时顿演。(七)柔滋静养。利益人蜂。名寂寞无言。(八)莲成熟已。堕泥复生。如是展转。三世不绝。名该通三际。(九)从一莲花。转生无量莲花。从一池花。分开无数池花。名重重无尽(十)。
　　三约教。谓花从枝茎水土缘生。作生灭观者。名小教。(一)识莲花从藕生。作无性观者。名始教。(二)知花从莲实生。作缘起观者。名终教。(三)了花从莲肉中卷荷心生。作理实观者。名顿教。(四)悟莲花生长。则莲实根茎。水土因缘。莫不备具。作圆融观者。名圆教。(五)若约所诠法相喻者。初小教中谛缘。皮喻界内苦。肉喻界内集。泥喻界外集。水喻界外苦。芽钻皮破。喻界内灭。芽钻肉破。喻界内道。芽出泥上。喻界外道。芽出水面。喻界外灭。一皮肉泥草。重覆於上。喻无明缘。有能生力。喻行缘。内含卷荷。花果毕备。喻识名色入触受。含润。喻爱取有。团圆盘屈。不能得出。喻生老死。芽锋萌动。钻皮肉破。喻无明灭。不复还在皮肉内生。喻行灭。根茎花果。出皮泥外。喻识名色入触受灭。润泽雨露。喻爱取有灭。出在水面。开合自如。喻生老死灭。(三)次始教。相宗。执莲花为实有。遍计性也。了达依他假有。依他性也。莲实未随缘已前。及花落莲堕已后。本无花果生灭诸相。圆成性也。(三)空宗。叶随风雨飘洒。花随蜂蝶翔集。我空也。藕茎房子。皆空无实。法空也。中空外实。离有离无。真空也。(四)三终教。莲子。本觉也。(五)下泥池。出泥水。位当十信。名名字觉。处空欲敷。十住。须台可识。十行。向日开回。十向。名相似觉。敷舒成就。荷负蜂蝶。十地。须叶将落。莲房当独。等觉。名随分觉。皆始觉也。(六)花瓣谢尽。台子独在。究竟觉也。(七)四顿教。莲子内有缘生性。自觉智也。莲子内有不变性。自觉境也。(八)五圆教。莲房根茎。事法界也。(九)中间孔空。理法界也。(二)内空外有。一如无碍。理事无碍法界也。(三)藕叶子须。同时容遍。事事无碍法界也。(四)根子华叶。利益人蜂。施度也。(一)香气遍布。无诸染污。戒度也。(二)生泥池不为辱。忍度也。(三)唯增长而无退。进度也。(四)静住无为。养成柔顺。禅度也。(五)日出华开。日暮华合。慧度也。(六)随风水缘。东昂西倒。南涌北没。便度也。(七)为莲故花。枝擎叶盖。须绕房围。愿度也。(八)若藕若子。皆有能生作用。力度也。(九)无量色光。彼此相映辉赫。智度也(十)。
　　四显宗。我有无数种色莲花。名我法俱有。(一)无数莲花。非我独有。名法有我无。(二)唯现在见。过未不知。名法无去来。(三)体相是真。名影是妄。名现通假实。(四)花体相假。子体相真。名俗妄真实。(五)花果皆属有名无体。名诸法但名。(六)以上六门。皆喻小乘随相法执宗也。若花若果。皆从藕生。此相不无。名为唯识法相。(七)此根此茎。虽有外相。实无内体。名为真空无相。(八)藕花依他莲实法生。莲实随诸缘起无碍。名为藏心缘起。(九)莲实从内卷荷心生。卷荷生性。本无生灭。名为真性寂灭。(十)卷荷心性。本唯一真。离生离灭。理实法界也。卷荷心相。根茎花果。一一备具。缘起法界也。性亦容遍。相亦容遍。即今所生根叶花果。亦皆容遍。主伴重重。名为圆融法界也(十一)。
　　五明观。花果未生前。已灭后。绝无其相。即现在时。念念迁谢。空无自性。名为真空绝相。(一)虽无其性。不妨有相。非空非有。而空而有。名为理事无碍。(二)根叶花果皆称法界。法界摄入。重重无尽。根等亦皆摄入无尽。名为周遍含容。(三)莲子在泥池发芽钻肉。名地狱法界。瞋知见如黛莲。(一)出皮。名饿鬼法界。贪知见如绿莲。(二)钻泥。名畜生法界。痴知见如碧莲。(三)齐泥。名修罗法界。慢知见如黄莲。(四)出泥在水。名人法界。戒知见如白莲。(五)处水增长。名天法界。定知见如红莲。(六)齐水面。名声闻法界。谛知见如紫莲。(七)出水面。名辟支法界。缘知见如赤莲。(八)处在空中。名菩萨法界。度知见如青莲。(九)才出池初半分。始也。终至池面。终也。倏透池顶。顿也。直出池上。圆满将敷。圆也。向日开回。名佛法界。觉知见如金莲。(十)花蕊初开。小教。花泛莲现。圆教。下风则合。空教。上风则开。相教。日没华合。顿教。(宗通故)日出花开。终教。(说通故)望天日上开。人天欢乐。一乘义也。对池水下开。鱼鰕被荫。二乘义也。不上不下。迎风而开。禽鸟往来。蜂蝶采戏。三乘义也。以上名教义对。(一)藕茎花须房实。事也。花须则外空。房实则内空。理也。通名理事对。(二)莲实性无生灭。境也。卷荷心随缘转。智也。是境智对。(三)芽根枝叶花果。皆有生力。行也。植种。发生。增长。成熟。脱落。五等阶降。位也。是行位对。(四)莲花。因也。莲实。果也。即因果对。(五)莲房。依也。莲子。正也。莲皮。依也。莲肉。正也。莲池。依也。莲花。正也。即依正对。(六)皆以四微八法为质。体也。而有生长开泛干能。用也。即体用对。(七)能随日开合。能随风俯仰。能擎雨翻珠。能覆池现影。皆人也。所具白藕青枝。红花缘叶。黄须紫瓣。粉肉乌皮。皆法也。即人法对。(八)好华影。好珠。好莲实。好藕。皆顺也。不好花影。不好珠。不好莲实。不好藕。皆逆也。名逆顺对。(九)好不好花叶藕实珠影。应也。好不好风日雨水泥池。感也。如萎花随烈日。影临浊水。黄叶随狂风。珠洒暴雨。沙藕移瘠池。细子堕粗泥。逆应感也。鲜花随皓日。影临净水。绿叶随和风。珠洒甘雨。粉藕移肥池。大子堕美泥。顺应感也。名感应对。(十)花须因。莲台果。同时具足。名同时具足相应门。(一)蕊狭花广。花广果狭。瓣广须狭。房广子狭。无碍自在。名广狭自在无碍门。(二)莲台一。须瓣多。华瓣一。莲须多。莲房一。子实多。名一多相容不同门。(三)台在内。须居中。瓣绕外。若云莲花。台须即瓣。若云莲房。须瓣即台。名诸法相即自在门。(四)蕊时隐。花时显。叶瓣显。须台隐。莲房显。莲子隐。开时显。合时隐。绽时显。谢时隐。名秘密隐显俱成门。(五)一子带多子入一房。子子皆然。一台带多子入多须。一须带一房多须入一叶。须须皆然。一叶带多须叶入一莲台。叶叶皆然。一房带多须瓣入多子等。房房皆然。如是相望。重重无尽。名因陀罗网境界门。(六)花内含须台。台内藏多子。子内具诸根茎花果。名微细相容安立门。(七)见一叶一须一子。即是见於多叶多须多子。见一花。即是见须台。见房空。即是见子空。名托事显法生解门。(八)自结蕊至果熟。昼夜增长。日月积累。虽多时节。不离当念。名十世隔法异成门。(九)荷花因。莲实果。成三句。一因主因伴。随一花叶为主。余多须叶为伴。二果主果伴。随一子实为主。余多台子为伴。三果主因伴。一莲房为主。余多花瓣为伴。彼此相望。主伴重重。名主伴圆明具德门。(十)莲花具含叶须台实。名总相。一叶须台实。非即是花。名别相。(二)台瓣须等。同成一花。名同相。(三)莲台非须瓣等。名异相。(四)一花揽诸须瓣台等缘成。名成相。(五)须瓣台等。各居自位。名坏相。(六)一花十玄六相既尔。若望多花。及余根茎叶等。十玄六相亦然。
　　莲花喻尔。余喻例知。法法时仪。尘尘教观。可谓敷宗乘於六根之前。布声光於万化之域。后之览者。宜三复焉。
　　(十时。十仪。十界。十对。十玄。十度。共六十。四法界。六相。成七十。三时。三觉。三观。十一宗。共九十。五教各开为五。四谛因缘。三性。三空。二自觉。总合为五。即成百法门也。若以三觉中始觉三位。及谛缘性空觉五门。并悉开之。便成一百二十重法喻也)。
