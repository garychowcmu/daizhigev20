续藏经   华严经纶贯
　宋 复庵述
　　 

　　复庵和尚华严纶贯

　　佛灭度后六百年有龙树菩萨世间文字一时读尽发心入龙宫看藏见华严有三本上本中本下本上本有十三千大千世界微尘数偈一四天下微尘数品中本有四十九万八千八百偈一千二百品下本有十万偈四十八品遂记得下本回归西土自西土传到此方者乃八十卷经三十九品品分为七处九会七处九会者初菩提场说经六品十一卷二普光明殿说经六品四卷三忉利天说经六品三卷四夜摩天说经四品三卷五兜率天说经三品十二卷六他化天说经一品六卷七重会普光明殿说经十一品十三卷八三会普光明殿说经一品七卷七逝多林说经一品二十一卷此乃下本前分三万六千偈尚有六万四千偈九品在西土经虽未足而序正流通意已备何以知之清凉国师判五卷经为序分五十五半卷经为正宗分十九卷半经为流通分行愿品为别行大方广佛华严经者大以当体得名常徧为义常则竖穷三际徧则横徧十方方以就法得名轨持为义轨则轨生物解持则任持自性广以从用得名包博为义包则广容博则普徧佛以就人得名觉照为义觉则悟大夜之重昏照则朗万法之幽邃华以从喻得名感果严身为义感果则万行圆成如桃李华先华后果严身则众德备体如金玉华但有严身义而无结果义严以功用得名资庄为义资则资广大之体用庄则庄真应之佛身经以能诠得名摄持为义摄则摄众生之无边持则持性相之无尽故名大方广佛华严经又复大是遮那之体方是遮那之相广是遮那之用佛是毗卢遮那佛华是普贤属大行严是文殊属大智大意明欲得成佛先以文殊之大智运普贤之大行庄严毗卢遮那佛果上体大相大用大故名大方广佛华严经又复大字配法身方字配智身广字配化身及意生身佛字配菩提身及威势身华字配福德身及愿身严字配相好庄严身经字配力持身故名大方广佛华严经世主妙严品者世即三世间有情世间器世间正觉世间如经中说无量阿修罗王无量诸大龙王日天子等此即有情世间主也如说山神林神树神风神河神等此即器世间主也如说普贤菩萨宝焰妙光菩萨大福光智生菩萨大明德美音菩萨等此即正觉世间主也有情世间庄严器世间正觉世间器世间庄严有情世间正觉世间正觉世间庄严器世间有情世间三世间互相庄严谓之妙故曰世主妙严品又第一会说如来依正法门(正报即自身依报即所住屋宅)第二会说十信第三会说十住第四会说十行第五会说十回向第六会说十地第七会说等觉妙觉前七会普是次第说谓之行布法门第八及第九两会普慧云兴二百问普贤瓶泻二千酬凡说一法一切法皆在里许谓之圆融法门行布如桃华李华先华后果圆融如莲华华果同时就圆融又有二义一因该果海二果彻因源因该果海者举十信前十住十行十回向十地等觉妙觉都在里许果彻因源者举等觉妙觉后十地十回向十行十住十信亦都在里许所以道行布则教相差别圆融则性相无碍相是即性之相故行布不碍圆融性是即相之性故圆融不碍行布圆融不碍行布故则一为无量行布不碍圆融故则无量为一无量为一则融通隐隐一为无量则涉入重重又此经行动格式先大后小经首便云尔时世尊在摩竭提国阿兰若法菩提场中於一切法成最正觉智入三世悉皆平等其身充满一切世间其音普顺十方国土譬如虚空具含众像於诸境界无所分别此是大开一口吞尽十方世界了也若於此承当未得遂渐渐放小接人以十一卷经为众生开发信门四十一卷经为众生开发解门七卷经为众生开发行门二十一卷经为众生开发证门一部经不出信解行证四门此乃能诠之教其次所诠之义者不出四分五周六相十玄四种法界二十重华藏及无量香水海四分者一举果劝乐生信分二修因契果生解分三托法进修成行分四依人证入成德分五周者十一卷经属所信因果周四十一卷经前属差别因果周后属平等因果周七卷经属成行因果周二十一卷经属证入因果周六相者总相别相同相异相成相坏相若喻说者总是一个人谓之总相手脚头目各别谓之别相眼耳鼻舌手脚同共一身谓之同相眼要见耳要门舌要味鼻要香手要捉足要奔功用各异谓之异相八万四千毛孔一时成了谓之成相头要向上脚要向下眉在眼上耳在两边不得紊乱各住本位谓之坏相其次法说者八十卷经属总相卷卷经文各别谓之别相同是一部经谓之同相十一卷经要开信四十一卷经要开解七卷经要开行二十一卷经要开证功用各异谓之异相八十卷经卷卷皆成就谓之成相第一卷经不得在第二卷经后第二卷经不得在第三卷经后前不得在后后不得在前各各坏归本位所谓是法住法位世间相常住谓之坏相其次十玄者一同时具足相应门(如海一滴味具百川)二广狭自在无碍门(一尺之镜现千重影)三一多相容不同门(一室之灯光光涉入)四诸法相即自在门(如金与色二不相离)五秘密隐显俱成门(片月澄空晦明相并)六微细相容安立门(如琉璃瓶盛多芥子)七因陀罗网境界门(两镜互照传辉相泻)八托事显法生解门(立像竖臂触目皆道)九十世膈法异成门(一夕之梦翱翔百年)十主伴圆明具德门(北辰所居众星皆拱)华严经大意要於一尘上明六相十玄其次四种法界者圭峰禅师云未明理事不说有空直指本觉灵源故曰一真法界从一真法界分出理法界事法界理事无碍法界事事无碍法界法以轨则为义界以性分为义此真空轨则之法在理为理法界在事为事法界在理事为理事无碍法界在事事为事事无碍法界盖理无分限事有千差古诗云春色无高下华枝有短长只如经中说有一智人(诸佛菩萨)破一微尘(凡夫一身之上有我法二执)出大经卷(理法界)书写三千大千世界事(事法界理事无碍法界事事无碍法界)其次二十重华藏世界者十重表自利十重表利他毗卢遮那佛居第十三重者表利他心切又复须知有十处放光初菩提场有二初面门放光表教道遐舒故次眉间放光通表一乘中道故二普光明殿足轮放光表信初行本故三忉利天足指放光表安住故四夜摩天足上放光表依行故五兜率天膝轮放光表屈伸回向故六他化天眉间放光表证十如中道故七重会普光明殿又有二初眉间放光表不住生死涅盘二边故次口门放光表佛口生普贤长子故九逝多林眉间放光表证穷法界中道故所有第三会普光明殿不放光者表行依解发只发解光故又九会各有主第一会普贤第二会文殊(此经普贤为长子文殊为幼男)第三会法慧第四会功德林第五会金刚幢第六会金刚藏第七会普贤与如来普贤品谈平等因如来出现品谈平等果第八会又普贤第九会如来与善友也又三十九品只有阿僧祇品与如来随好光明品是佛说(此二品乃佛亲证法门)其余品皆诸菩萨与云台宝网演说佛但放光而已许多所诠之义尽从无边香水海中流出无边香水海又从一心上流出其次善财童子於福城东际大塔庙前参见文殊文殊作象王回顾师子嚬呻是时六千比丘言下成道五众益友顿启初心善财悟了文殊告云汝今见我得根本智未得差别智可以南游(南即虚明之地乃自己也)经历一百一十城参见五十三善智识差别门庭一一透过成等正觉佛国禅师颂云出林还又入林中便是娑罗佛庙东师子吼时芳草绿象王回顾落华红六千乞士十心满五众高人一信通珍重吾师向南去百城烟水渺无穷於是善财礼辞文殊登妙高峰求见德云比丘绕峰七日不见后於别峰相见妙峰即向上一着尽十方世界只是一个妙峰善财所以不见若要有见有闻有说有听除是别峰别峰即第二位头也又颂曰德云常在妙高峰行绕峰头不定踪七日既云寻不见一朝何故却相逢发心住处师缘合(当发心住)普见门中佛境容(善财得普见法门)回首夕阳坡下望白云青嶂万千重善财礼辞南游凡见一善知识皆云我已先发阿耨多罗三藐三菩提心未知菩萨修何等行云何发心先呈已发后问行门乃是先悟后修也其间如见胜热婆罗门四面火聚中有刀山高峻无极善财登山投火得无尽轮法门证王子位此乃逆境也忠禅师颂曰童子寻求胜热公门庭别露一家风刀山火聚方登跳顿悟圆明色是空又如见无厌足王坐金刚座十千大臣前后围绕十万猛卒其形丑恶皆攘臂瞋目其所犯者或断手足或截耳鼻王治事已执善财手入宫命之同坐见其宫殿广博皆以妙宝之所合成告善财言我得如幻法门身语意业未曾烦一众生此亦逆境也忠禅师颂曰王者威严狱吏嗔剜心臂腹太愁人逡巡引入无生殿一曲后园桃李春又如见婆须密女所住之宅广博严丽宝树宝墙及以宝堑一一皆有十大园林以为庄严其身出大光明普照一切宫殿或执或抱或吻或唼皆获清凉告善财言我得离贪欲际法门佛国禅师颂曰相逢相问有何缘高行如来一宝钱执手抱身心月静吻唇唼舌戒珠圆人非人女皆随现天与天形应不偏三德已明贪欲际酒楼华洞醉神仙其次并见德生童子有德童女两人男表智女表悲童者无染习忠禅师颂曰童女童男骨月新手中牵个玉麒麟殷懃来报善财道弥勒楼前路最亲又佛国颂云德生有德两和融同幻同生意莫穷同住同修成解脱同悲同智显灵功同绿同想心冥契同见同知道转通若要一生成佛果毗卢楼阁在南中善财於是礼辞诣弥勒阁前礼拜云惟愿尊者开楼阁门令我得入弥勒领无量诸大菩萨从他方来(表法无所住)弹指一声(表不离当处)阁门遂开善财即入入已复闭(表摄用归体又表理绝门户)善财见一楼阁广博无尽犹如虚空又见一楼阁中有无量诸妙楼阁一一楼阁中皆有弥勒一一弥勒前皆有善财一一善财皆悉合掌回顾一善财之身徧入一切善财身内一切善财身皆摄归一善财身内一楼阁为主一切楼阁为伴互徧互容互摄互入重重重重无尽此乃证入法界也佛国颂云楼阁门前立片时龙华师至远方归不唯弹指观深妙又听慈音语细微理智行为身日月菩提心是道枢机许多境界何来去万里天边一雁飞善财证得一切境界庄严藏解脱门自念我今所证不因福城东际大塔庙前见文殊指教争得到此境界作是念时文殊遂舒金臂过一百一十城不见文殊身只见文殊手(初悟似有能所证悟了能所俱亡)摩善财顶云善哉善哉汝所证法解虽已圆而行未圆可更去见普贤彼当令汝得深妙行於是善财辞退诸佛会中於红莲座上参见普贤智悲圆满行愿功成得一切佛剎微尘数三昧法门佛国颂云一百由旬摩顶归片心思见普贤师堂堂现在红莲座落落分明白象儿沙劫智悲方满日微尘行愿正圆时佛功德海重宣说愁见波涛转渺弥善财见文殊乃是解圆又见普贤乃是行圆行解既圆末后一偈只云剎尘心念可数知大海中水可饮尽虚空可量风可系无能尽说佛功德便休更不曾说善财甚处成佛具三十二相八十种好到此方知上无佛道可成下无众生可度一切众生本来成佛生死涅盘犹如昨梦圆觉经云成道亦无得本性圆满故古德云学道先须细识心细中之细最难明个中寻到无寻处始信凡心是佛心忠禅师颂曰打鼓弄琵琶还他一会家木童能抚掌石女解烹茶云散天边月春来树上华善财参徧处黑豆未生芽所以赵州行脚徧参了却云佛之一字吾不喜闻张无尽居士颂曰赵州八十犹行脚只为心头未悄然及至徧参无一事始知虚费草鞋钱皆与此经同意余尝随侍真歇禅师於杂华大意耳剽目窃得其一二不敢自秘輙此录出以广流通矣。

　　复庵和尚华严纶贯

　　云栖比丘智定捐赀刻此大方广佛华严经纶贯　伏愿智定及　法界众生同登华藏玄门八难三涂共入毗卢性海
　　天启岁次壬戌中秋佛诞日识
