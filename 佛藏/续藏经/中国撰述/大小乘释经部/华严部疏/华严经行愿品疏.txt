续藏经   华严经行愿品疏
　唐 澄观述
　　 

　　贞元新译华严经疏卷第一(并序)

　　　　敕太原府大崇福寺沙门澄观述
　　(总有十门。此卷有四。一第一教起因缘门。二第二教门权实门。三第三所诠义理门。四第四辩定所宗门)。
　　大哉真界。万法资始。包空有而绝相。入言象而无迹。妙有得之而不有。真空得之而不空。生灭得之而真常。缘起得之而交映。我佛得之妙践真觉。廓净尘习。寂寥於万化之域。动用於一虚之中。融身剎以相含。流声光以遐烛　我皇得之灵鉴虚极。保合大和。圣文掩於百王。淳风吹於万国。敷玄化以觉梦。垂天真以性情。是知不有大虚。曷展无涯之照。不有真界。岂净等空之心。大方广佛华严经者。即穷斯旨趣。尽其原流。故得恢廓宏远。包纳冲邃。不可得而思议矣。指其原也。情尘有经。智海无外。妄惑非取。重玄不空。四句之火莫焚。万法之门皆入。冥二际而不一。动千变而非多。事理交彻而两亡。以性融相而无尽。若秦镜之互照。犹帝珠之相含。重重交光历历齐现。故得圆至功於顷克。见佛境於尘毛。诸佛心内众生。新新作佛。众生心中诸佛。念念证真。一字法门。海墨书而不尽。一毫之善。空界尽而无穷。语其定也。冥一如之无心。即万动之恒寂。海湛真智。光含性空。星罗法身。影落心水。圆音非扣而长演。果海离念而心传。万行忘照而齐修。渐顿无得而双入。虽四心被广。八难顿超。而一极唱高。二乘绝听。当其器也。百城询友。一道栖神。明正为南。方尽南矣。益我为友。人皆友焉。遇三毒而三德圆。入一尘而一心净。千化不变其虑。万境顺通于道。契文殊之妙智。宛是初心。入普贤之玄门。曾无别体。失其旨也。徒修因於旷劫。得其门也。等诸佛於一朝。杳矣妙矣。广矣大矣。实乃声诸佛之灵府。拔玄根之幽致。升慧日以廓妄。扇慈风以长春。包性相之洪流。掩群经之光彩。岂唯明逾朝彻。静越坐忘而已耶。然玄籍百千。幽关半掩。　我皇御宇。德合乾坤。光宅万方。重译来贡。东风入律。西天轮越海之诚。南印御书。北阙献朝宗之敬。特回明诏再译真诠。光阐大献增辉新理。(澄观)顾多天幸。钦瞩盛明。奉　诏译场。承旨幽赞。抃跃兢惕。三复竭愚。露滴天池。喜合百川之味。尘陪华岳。无增万仞之高。大方广者所证法也。佛华严者能证人也。极虚空之可度。体无边涯。大也。竭沧溟之可饮。法门无尽。方也。碎尘剎而可数。用无能测。广也。离觉所觉。朗万法之幽邃佛也。芬敷万行。荣曜众德。华也。圆兹行德。饰彼十身。严也。贯摄玄妙。以成真光之彩。经也。总斯七字。为一部之宏纲。则无尽法门。思过半矣。
　　稽首归依真法界　　光明遍照诸如来　　普贤文殊海会尊　　愿得冥资赞玄妙
　　将释经义。略启十门。第一教起因缘。第二教门权实第三所诠义理。第四辩定所宗。第五修证浅深。第六彰教体性。第七部类品会。第八流传感通。第九释经名题。第十随文解释。
　　○今初。夫法无言象。非离言象。无言象而倒惑。执言象而迷筌。故圣人利见。垂象设教。必有由矣。非为小事。必由大缘。非是一因。因缘无量。亲能发起目之为因。疎而助发名之为缘。先因后缘。各开十义。
　　●初因十义者一法尔常规。二酬昔行愿。三遂通物感。四明示真门。五开物性原。六宣说胜行。七令知地位。八显果德严。九示其终归。十广利今后。
　　今初。第一法尔常规者。一切诸佛。法尔皆现无尽身云。於无尽剎。常转圆满无尽法轮。令诸众生达本还原。穷未来际。无有休息。更无异辙。犹皇王帝道千古同规。是故经云。无量劫中修行满。菩提树下成正觉。为度众生普现身。如云充满尽未来。十方菩萨偈云。汝观无上士。广大智圆满。不择时非时。演法恒无尽。既不择时说无间矣。又云法王大威力。常转妙法轮。明知此经法尔常说。犹日月之照不因川源。如万籁之声非关抚击。
　　二酬昔行愿者。何以法尔如是转耶。宿因深故。宿因既深。起果亦大。因相云何。谓诸如来。创蹑玄踪。双运悲智。愿周法界。行满剎尘。誓将无尽法门。度尽无边生界。酬昔行愿。广辟法门。略有二种。一宿愿力。二宿行力。故开敷树华夜神言。善男子。世尊往昔为菩萨时。见一切众生着我我所住无明暗室。乃至云。既见是已起大悲心。为欲利益一切众生。起诸大愿。修诸行等。又十方菩萨偈云。佛於无量劫。勤苦为众生。云何诸世间。能报大师恩。明因深也。
　　三遂通物感者。谓证解脱乐。寂然不动。机宜叩圣。感而遂通。其犹明月无心水清影现。亦有二种。一通。二别。通谓凡厥生灵。皆含佛智无不被矣。别谓虽皆普被。机有优降。益有浅深。其犹一水方圆任器。略分五种。一者正为。谓一乘圆器故。经云。此经不入余众生手。唯除乘不思议乘菩萨。又云。非余境界之所知。普贤行人方得入。又云。若有以清净。精勤集福智。具足大功德。闻教能随入。皆正为也。二者兼为。谓今虽未解。而能信向以成坚种。如食金刚终竟不销。设因余过。堕於三涂。闻经信力速能证悟。故地狱天子。因光生天。三重顿圆十地功德。明有信心海水劫火不能为障。三者引为。谓权教菩萨。未堪直闻圆融之法。故十地中借其次第行布之法。而诱引之。后令入实。其犹置药乳中乳能愈病。以圆投相。相自亡权。四者权为。谓二乘之人既不闻见。故诸菩萨权示声闻。或示在座如聋如盲。彰其绝分。警余欣乐。或示在道。开悟自他。知可回心。自非究竟。五者远为。谓谓凡夫外道阐提。虽闻生谤堕於地狱。一熏耳识功不唐捐。终令获益。乃至成佛。如狂骂药服必病除。如毒涂鼓闻者皆死。是故经云。譬如生盲不见日。日光亦为作饶益。令知时节受饮食。永离众患身安隐。无信众生不见佛。而佛亦为兴义利。闻名及以触光明。因此乃至证菩提。以斯五类。收无不尽。若约正为。则后四类皆其所拣即余众生。若约远为。邪见尚收。况於三乘而不遍被。故慈云广布。若天无私。不拣荣枯。遐霏法雨。
　　四明示真门者。顿缘遍转欲示真乘。不识宝玉不得其用。或连城刖足。夜光案剑。或执石为宝。掬泡谓珠。今欲还源。要须明解。是故经云。众生无始来。生死久流转。不了真实义。故诸佛兴世。然触事皆真。要唯有二。一事。二理。亦即二谛。此经双明。此复有二。一性相昭着。谓不唯说事令物沦相。不唯明理使物滞空。凡是一义。必性相双明。使夫学者不滞偏执。二事理交彻性相浑融。此复有二。一事理无[得-彳]二事事无[得-彳]。次下当说。
　　五开物性源者。谓上理事众生性有。其犹要是真璞琢成宝器。良以众生。性含智海。识洞真空。衣蔽玄珠。室埋秘藏。而妄随境变。体逐相迁。鼓击真源浩荡无际。今令知心合体忘照性情。莹摸内之金容。剖尘中之经卷。故谈斯教。以示真原。是以经云。凡夫迷佛智。没溺生死流。菩萨无着心。普救咸令出。
　　六宣说胜行者。既知性有。须起胜行。若不修行。终不返源。如数他宝自无其其分。说食与人终不能饱。匪知之艰。行之艰矣。经云。不如说行。於佛菩提则为永离。然有二种。一者遍成诸行。二者顿成诸行。言遍成者。谓次第浅深各各差别。於中又二。一者行本。二者行相。言行本者谓菩提心。经云。忘失菩提心。修诸善相。魔所摄持故。二千行法冠之最初。善财求友。先陈已发有菩提心。是法器故。然菩提心略有三种。一者心体。二者心相。三者心德。言心体者。广有无量。海云比丘说有十心。要略唯三。一者直心。一向正念真如法故。即是大智无所执着。二者深心。乐修一切诸善行故。谓发大愿。即四弘等。三者大悲心。救护一切苦众生故。则前二所作亦为众生。下慈氏云。菩提心灯。大悲为油。大愿为炷。光照法界。光即大智。言心相者。谓要无齐限。若约悲愿。尽度众生。尽修诸行。故伊舍那优婆夷云。菩萨不为调伏一众生故发菩提心。乃至不为调伏不可说不可说佛剎极微尘数诸众生故发菩提心。次正释云。为度一切众生尽无余故。发菩提心。如是略列二十种法。结为百万阿僧祇方便行故。发菩提心。其一一行。皆无齐限。若约正念真如无齐限者。则下无众生而可度者。上无菩提而为所求。中无万行而可修断。亦无真如而为所念。故净名云。当令此诸天子舍於分别菩提之见。菩提者。不可以身得。不可以心得。寂灭是菩提。灭诸相故。即斯意也。若融上三心。则度而无度。修而无修。故经云。若於一切智。发生回向心。见心无所生。当获大名称。然大愿为主。愿有无量。而多说四弘者。对於无作四谛理故。一众生无边誓愿度者。度於苦源。二烦恼无边誓愿断者。断於结集。三法门无尽誓愿学者。学於道谛。四佛道无上誓愿成者。证於灭理。言无作者。不同小乘有生有灭。谓造境即中。无不真实。阴入皆如。无苦可舍。烦恼即菩提。无集可断。边邪皆中正。无道可修。生死即涅盘。无灭可证。无苦无集。即无世间。无灭无道。即无出世。不取不舍。直趣真实。若更深入。应知一苦一切苦。则一度一切度。事事无[得-彳]故。一惑一切惑。则一断一切断。见惑原故。一道一切道。则一修一切修。万行一体故。一佛一切佛则一成一切成。生佛平等故。斯等并为菩提心相。言心德者。依上发心。一念之德。过於虚空。不可称量。十方诸佛同共称赞。多劫不尽。故弥伽翻礼初心。若敬白月之新吐海云惊。其能发美青松之萌芽。不有凌云之心。岂展垂天之翼。若无等佛之志。岂成妙道。至於佛果。有阶差故。如虚室千灯。虽同遍室。不妨前后。明有微着。若无此位。徒修妙行不知此位。或叨滥上流。或得少为足。此亦二种。一行布位。初后浅深五位差别。二圆融位。一摄一切。一一位满即说成佛。一位之中。具摄一切诸位功德。信该果海。初发心时便成正觉。上二相摄。例如行说。
　　八彰果德严者。广说佛果万德庄严。令信入故。位极必有究竟处故。然果有二种。一者依果。即佛净土。谓无形真极自他受用华藏剎海等。二者正果。谓佛十身通智通断有体有用。然依正二果。一经始末广说其相。而无[得-彳]镕融。通有六句。一依内现依。谓尘中剎海。二正内现正。谓毛孔现佛。三正内现依。四依内现正。五依内现依正六。正内现正依。其文非一。又有四句。一或唯依。佛即剎故。二或唯正。剎即佛故。三或俱不坏两存故。四或互泯即两亡故。谓由剎即佛故。剎则非剎。由佛即剎故。佛则非佛。故经云。华藏世界海。法界无差别。佛以法为身。清净如虚空。上之六门。举一圆收。是此中意。
　　九示其终归者。种种因果依正等法。究竟皆归一真法界。犹万物芸芸各归其根。百川滔滔朝宗于海。是故经云。平等真法界。无佛无众生。由此故有入法界会。无所不收。法界之义。广如宗中。
　　十广利今后者。诸佛设教。起则有始。用乃无终。若雨滴沧溟与海俱竭。一言称性与性齐终。法界无终。斯教无尽。况大慈大愿威力护持。令法眼长存。尽众生界皆蒙胜益。此有二种。一成见闻益。但为种子故。二成解行益。正解修行方证入故。下方菩萨偈云。广大福德聚。出兴於世间。开悟诸众生。令集菩萨行。上方菩萨偈云。如来出兴世。寂静大慈悲。普转妙法轮。利益诸含识。明今后常益。由上十因故演此经。
　　●第二说经缘者。一切经初说时方人。既即是缘故。今亦有十。一依时。二依处。三依主。四依三昧。五依现相。六依说者。七依听者。八依德本。九依请者。十依加者。
　　第一依时者。夫心冥至道。浑一古今。法界无性。本亡时分。故下经云。菩萨智轮。不可以生死中长短染净如是等劫分别显示。以离一切分别网故。况无涯之说。念劫圆融哉。今无时之时。略有二相。一不坏相。在於后时。说此一经。以逝多园林及身子等皆在后故。常恒之说不妨后故。二约圆融。初成顿说。下放光中。十方剎尘。剎尘皆见最胜道场。菩萨於中成正觉故。明是初时如来一念能顿说故。祇园身子。世九相融。未来之事居现在故。若从少至多。应具十时。义如别说。
　　第二依处者。夫智冥真际。能所两亡。假说依真。而非国土。况剎尘即入。染净参融。圆教普周。难分处别。然真非事外。不坏所依故。以无时之时遍非处之处。亦略有二。一者约相。通於净秽。逝多园林及诸城邑乃至天上。皆属娑婆。即为染剎现净土分。明居净剎。二约圆融。实则不起觉树。周遍法界。净秽无[得-彳]。通局交彻。各有四句。初净秽中。一或唯染。在娑婆故。二或唯净。净土分故。三者或俱。法界之内园林等故。四者或泯。染净相尽同法界故。又或唯染。以园林等覆净相故。或唯净。一切妙宝间错严故。或俱隐。显密无[得-彳]成故。或俱非。各相形夺二相尽故。次明通局交彻二四句者。谓或局。此一界故。或通。该十方故。或俱。即此即彼故。或泯。此彼相尽故。又或局。此界摄一切故。或通。此界入一切故。或俱。即摄即入故。或泯。形夺相尽故。以上圆融之时遍此无[得-彳]之处。演此难思法门。
　　第三依主者。夫真身寥廓。与法界合其德。包罗无外。与万化齐其用。穷原莫二。执迹多端。一身多身。经论异说。今说此经佛为真为应为一为多。若言真者。何名释迦居娑婆界人天同见。若言应者。何言遮那处净妙剎大菩萨见。若云一者。何以法界各见如来坐莲华座。若言异者。何故复说而不分身。然说此经佛并非前说。即是法界无尽身云。真应相融。一多无[得-彳]。即卢遮那是释迦故。常在此处即他处故。远在他方恒住此故。身不分异亦非一故。同时异处一身圆满皆全现故。一切菩萨不能思故。今释此义。略为二门。先明十身。后彰无[得-彳]。今初言十身者。经有数节。一第八地中。略有二种。一融三世间以为十身。谓一众生身。二国土身。三业报身。四声闻身。五缘觉身。六菩萨身。七如来身。八智身。九法身。十虚空身。论摄此十以为三分。初三染分。次六净分。后一不二分非染净故。此三无[得-彳]。为一缘起。并为遮那无[得-彳]身云。二就如来身。自有十身。一菩提身。二愿身。三化身。四力持身。五相好庄严身。六威势身。七意生身。八福德身。九法身。十智身。余之九身例此有十。则有百身。二离世间品。名为十佛。即此十身名或小异。今次第对之。一成正觉佛即菩提身。二愿佛。三涅盘佛。四住持佛。五业报佛。六心佛。七随乐佛。八三昧佛。九法界佛。十本性佛本智性故。彼品复说十种见佛。见上十佛。谓一安住世间成正觉佛无着见。愿佛出生见。业报佛深信见。住持佛随乐见。涅盘佛深入见。法界佛普至见。心佛安住见。三昧佛无量无依见。本性佛明了见。随乐佛普受见。此之十见。如佛体见。谓无着者。即正觉相。於一切法皆无所着。便成正觉。若见无着。则见正觉。下九例然。然无着有十。以显无尽。一於一切世间无着。二於一切众生无着。三一切法。四所作。五善根。六生处。七愿。八行。九菩萨。十如来。於此十法皆无所着。无着既十。出生深信乃至明了亦各有十。以成百门。方是十中。一如来身。余众生身国土身等。复各有十。便成千身。乃至无量。俱说十者。一周圆数。以表无尽。令易了故。三普遍吉祥无垢光神。说有十身。一不去身。二不来身。三不生身。四不灭身。五不实身。六不虚身。七不迁身。八不坏身。九一相身。十无相身。总就体标十。皆言不及。观释文。即菩提等十种之身。则名异义同。四普眼长者亦说十身。即一波罗蜜而成一身。佛十度圆故成十身。与菩提等大意亦同。五最寂静婆罗门。说有十身。则约因门。谓十地中一地成一。皆依法身。与如来身。非一非异。佛具十地。则亦圆收。如海十德不离一海故。虽数处名字不同。不出八地两种十身。会释如下。所以此经要说十者。诸教随宜。或说诸佛唯一法身。或二。或三。今圆满教故须具说。若欲会同三身等者。菩提愿化力持四身。即是化身。相好福德通於报佛。威势意生通他受用及与化身。法即法身。智通三身。具四智故。兼他受用。即通四身。然报必契法。离法无报。如金成像。离金无像。莹金发光。离像无光。依体起用。离报无化故。说为一无障[得-彳]身。一不为一。为破诸数。是以舒则弥纶法界。卷则足迹难寻。故难思议。第二辨无[得-彳]者。即前十身。各互相作。一即具十。十即是一。多一圆融。即是无[得-彳]。更略说十。以表无尽。一用周无[得-彳]。谓於上念劫剎尘等处。遮那佛现法界身云。业用无边。悉周遍故。经云。如於此处见佛坐。一切尘中亦如是等。其文非一。二相遍无[得-彳]。谓於上差别用中。各摄一切业用尽故。三寂用无[得-彳]。云兴大用无私成故。四依起无[得-彳]。无心顿现海印力故。五真应无[得-彳]。应即同法一味等故。六分圆无[得-彳]。一一身分即全身故。七因果无[得-彳]。虽得佛道不舍因故。八依正无[得-彳]。正中现依国土体故。九潜入无[得-彳]。入众生界。如如来藏。虽作众生。不失自性故。故出现品云。佛智潜入众生心中。又云。众生心中念念常有佛成正觉。十圆通无[得-彳]。谓此佛身。即理即事。即一即多。即依即正。即人即法。即此即彼。即情即非情。即深即广。即因即果。即三身即十身。同一无[得-彳]法界身云。以此身云。遍前时处。常说华严。是知或说报身在色究竟。约摄报说。或说报身在余净土。约引摄说。或说舍那坐千叶华。约摄二地说。或说登地方见佛身。约胜机说。或分三异。约体相用说。俱非此经真实之义。要得十身自在无[得-彳]。方顺经宗。
　　第四依三昧者。夫动静唯物。圣岂然乎。示轨后徒。故须入定。明将有说。必须观机。静鉴前理。定起发言。言必真当。真当故受者之心自然笃矣。略有二类。一佛自入师子频申。总明果定摄德无尽。如本会说。二者善友所入因定。或入不入。以表动寂皆法界故。如末会说。实则定散无[得-彳]因果交彻。
　　第五依现相者。法性寂寥虽无诸相。无相之相无[得-彳]繁兴故。经云。如来非以相为体。但是无相寂灭。法身相成。仪悉具足。世间随乐皆得见。既随物现。意在悟人。相与无相等无差别。现相多端。随会分二。一者本会。於中有二。一者定用。顿净佛剎。顿彰佛身。微细容持。表其所诠。二者放光。眉间毫相遐照十方。表其能证。令诸大众依智证入。二末会之中。随诸善友。现相不同。或现神通。或放光照。或逆或顺。或显或隐。如文具足。
　　第六依说人者。法无废兴。弘之由人。故经云。佛法无人说。虽慧莫能了。今经能说通三世间。开则为五。谓一佛说。二菩萨说。三声闻说。四众生说。五器界说。更开为十。六过去说。七现在说。八未来说。九毛孔说。十微尘说。以前四及器历时有三。各开分说。以为尘毛异全说故。然前四中用法不同。或用音声。或用妙色。如教体辩。此中本会。无佛言说。但有现相以为说耳。慈氏阁中。见诸佛说菩萨说处。其文甚多。声闻说者。即末会初。身子称赞文殊胜德。众生说者。如多知解婆罗门等。器界说者。□多罗树皆悉演说佛声法声。三世说者。亦如慈氏阁内闻过去佛及三世互在等。亦如上方菩萨供具等中现说三世一切境界。微尘毛孔。如下喜目及与普贤一一尘毛现声说等。亦如新集下方菩萨一一毛孔演说种种法海妙音声云等。此无情等而能说者。略有四意。一者业用。佛菩萨力。二者德相。诸佛法尔能如是故。三者显理。则常是说。四者性融。以法性力一无不具足故。一说即一切说。是以。以性从相。有说不说。会相归性。都无所说。以性融相。一说一切说。无说无不说。若约观心。但随自心。有说不说。
　　第七依听人者。子期云。丧伯牙绝弦。若无有听。终无有说。即下十类除当机一。余皆说缘。
　　第八依德本者。川有珠而不枯。山有玉而增润。内无德本。外岂能谈。然唯约说者。前人此法略有二类。一者智慧最上首故。即蕴四智於心中。流八音於听表。二者余行为资助故。谓禅戒等福增足威光。本会之中佛德全具。诸菩萨等皆具众德。故能有说。
　　第九依请人者。德厚忧深。道大兼亡。菩萨大悲为物启发。此亦有二。一者言请。二者念请。本会之中但有念请。以心传心。离言说故。末会之中通二种请。若说若嘿。无非道故。如下当辩。
　　第十依能加者。夫圣无常应。应于克诚。心契玄同。故佛加被。要得圣加方能说故。本会佛定则不须加。下诸善友。皆承佛力故。解脱长者文殊师利心念力故。而入三昧。则能加者。通佛菩萨。善财亦言我当承佛威神之力及善友力而能信受。则显听者亦得佛加。然加复有二。一者显加。谓身手摩顶。口劝说听。心与智力。二者冥加。但潜资定智。本会唯冥。但佛入定。众顿证故。末会之中。义兼冥显。文殊心念。即是冥加。十方诸佛常来为说。即是显加。普贤文殊摩顶赞美。即是显加。见诸善友。皆是文殊威神力故。即是冥加。余可思准。由上因缘故。我世尊始成正觉。顿宣圆极。
　　○第二教门权实者。若三藏十二分教。诸经大同。权实教门。今当略说。夫教海冲深。法云弥漫。智光无际。妙辩叵穷。以无言之言。诠言绝之理。以无变。应无穷之机。极位所承。凡情难挹。今承理教之力。略启四门。一大意合离。二古今违顺三分宗立教。四总相会通。
　　●今初。且西域东夏弘阐之流。於一代圣言。或开宗分教。或直释经文。以皆含得失故。有去有取。且不分之意。略有五焉。一则理本一味殊途同归故不可分。二者一音普应一雨普滋故。三原本圣意为一事故。四随一一文众解异故。五多种说法成枝流故。以斯五义故不可分。分之乃令情构异端是非竞作。故以不分。为得其分。教者。亦有多意。一理虽一味诠有浅深。今约诠分。令知权实。非分至理言有两般。二约佛。虽一音而机差教别。经云。佛以一音演说法。众生各各随所解。今分各随所解。非分一音。况此经云。如来於一语言中。演说无边契经海。则一音中具异法也。三本意未申。随他意语。而有异故。四言有通别。就显说故。如言诸法无言。此语则通。谓愚人闻之。谓如哑羊方名为道。小乘闻之。则谓离言以求无言。故身子云。解脱者。无所言说故。吾於是不知所云。而为天女所呵。菩萨闻之。自有二解。一知理圆言偏故。令亡言得意。二知文字性离。言即无言故。终日言而未尝言也。如上所言。此言则通。若云一切众生皆有如来智慧。不可同於五性之说。若云一切众生有五种性。不可令同一性义也。今取随宜言异分之。不以一性平等分也。五虽分权实。须善佛意。有开显故。如分大小。须知小乘本为大事。则顺佛怀。以斯五意对前五意。更有五意。一如王密语。所为别故。智臣须知。佛顺根宜。须观本意。二不识权实。以深为浅。失於大利。以浅为深。虚其功故。三庄严圣教令深广故。四诸圣教中自有分故。五诸大菩萨亦分教故。以斯多义。若开教者。得多失少。若浑为一。得少失多。且六经旨趣。夫子亦分。况佛教海不辨权实。但能虚己。无党无偏。不可分中分亦无失。
　　●第二古今违顺者。或说一音。或分大小。或言渐顿。或立三时四教五时。有多差异。义如别说。
　　●第三分宗立教。然西域六师。此方三教。教主既别。立意不同。方内方外施设非一。儒道之旨不异前闻。今所分判。唯论释典。就於如来一代时教。古德从义总分为五。一小乘教。二大乘始教。三大乘终教。四者顿教。五者圆教。第一小乘教者。即声闻缘觉。谓佛说。四谛十二因缘。但明人空。未辩法空。但断烦恼。不断所知。但出三界成於小果。不求菩提。故法华云。为求声闻者。说应四谛法。为求辟支佛者。说应十二因缘法。就教行异。分成二乘。理界同故合之为一。二始教者亦名分教。以立五性。定性二乘及无种性定不成佛。以其未尽大乘法理。故名为初。有不成佛故名为分。多说法相。少说法性。所说法性即法相数。然於法相。决择分明。三终教者亦名实教。若有经说定性二乘无性阐提悉当成佛。方尽大乘至极之说。立为终教。以称实理故名为实。多说法性。少说法相。所说法相。亦融入性。然上二教并有次位。总名为渐。四顿教者。但一念不生即名为佛。不依地位渐次而修。故名为顿。如思益云。得诸法正性者。不从一地至於一地。楞伽经云。初地即为八。乃至无所有。何次不同前。二渐次修行。又不同后圆融具德。故名为顿。顿证此理。即是顿教。故於其中。总不说相。但显真性。亦无诸识差别之相。一切所有唯是妄想。一切法界唯是绝言。五法与三自性俱空。八识与二无我双遣。呵教劝离。毁相泯心。生心即妄。不生即佛。亦无佛无不佛。无生无不生。如净名嘿住显不二等。即其类也。今诸禅宗多依此教。五圆教者。明一位即一切位。一切位即一位。是故十信满心。即摄五位。成正觉等。依普贤法界帝网重重主伴具足。故名圆教。其中多说十十法门。以显无尽。即是斯经之所宗尚。后门之中当广分别。
　　●第四总相会通者。略有二门。先会诸教开合。后会化仪先后。
　　△今初略有四重。
　　▲第一谓上之五教总合为一。唯是如来一大善巧摄生方便。一音所演。
　　▲第二或开为二。五中初一名声闻藏。后四总合为菩萨藏。即同涅盘。二乘小教名为半字。菩萨藏教名为满字。故诸经中多分大小。若开小乘以为二乘。即是三乘。
　　▲第三就大乘中。复分为二。一者权教大乘。亦名三乘。谓三乘定异五性悬隔。即前第二大乘始教。二实教大乘。亦名一乘。谓会三归一。十方佛土中。唯有一乘法故。即后三教。合名为实。此上二教。即今法性法相二宗。并依圣教。取意不同。有多差别。略列十条。一者一乘三乘别。二一性五性别。三唯心真妄别。四真如随缘凝然别。五三性空有即离别。六生佛不增不减别。七二谛空有即离别。八四相一时前后别。九能所断证即离别。十佛身无为有为别。
　　第一一乘三乘别者。权教明以三乘为了义一乘为不了。以众生根性定有三故。佛说三乘。称根真实。言一乘者。但为引摄一类不定性人令归大乘故言唯一。非是究竟。若实教宗。则以一乘为真实。三乘为方便。故法华经云。如来以方便力。於一佛乘分别说三。诸佛世尊。唯以一大事因缘故。出现於世。一大事者谓佛知见。为明一切众生皆有如来知见故唯一乘。是以经云。唯此一事实。余二则非真。终不以小乘济度於众生。又云。此经开方便门。示真实相。方便门者即是三乘。真实相者即是一乘。先顺物性。权说三乘。故为方便。世尊法久后。要当说真实。故唯一乘。广如法华。唯说一乘故为妙法。
　　第二一性五性别者。权教明说五性为了义一性非了义。言五性者。依大般若楞伽等经。说性有五。一声闻性。二缘觉性。三如来性。四不定性。五无种性。前三种性名为定性。声闻定是声闻。不可令为菩萨等。其不定性遇缘不同。若遇大缘可为菩萨。若遇小缘则为二乘。故名不定。无种性人无种性故。虽复勤行精进。终不能得无上菩提。但以人天善根而成熟之。诸圣教中。说一性者。约通相说。非真了义。具明五性方为了义。若实教宗。则以一性而为了义。五性非了。经说五性。约方便说。且取长时不作佛故名无种性。非性全无。涅盘经云。一切众生皆有佛性。以凡是有心定当作佛故。华严经云。无一众生不具如来智慧。亦如大海潜流四天下地。有穿凿者。无不得水。法华经云。一相一种。诸佛两足尊。知法常无性。佛种从缘起。是故说一乘。故知五性。是四十余年。顺彼根缘。方便说耳。法华涅盘穷终极唱。同说一性。以破前非。故为真实。究竟终归定无异辙。若言阐提无佛性者。颇有一人。初起邪见作阐提不。若言有者。未作阐提有佛性不。若言有者。先有后无佛性可断。若言无者。先已自无。非开阐提能断佛性。又后回心。佛性生不。若言生者。佛性灭。若不生者。何用令人莫作阐提。是知阐提无佛性者。无有行性。非无真性。故涅盘云。或有佛性阐提人有善根人无。或有佛性善根人有阐提人无。或有佛性二人俱有。或有佛性二人俱无。分析差别。善恶等殊。一真之性更无有二。抑彼阐提令其发心。通云无耳。故涅盘云。一阐提人。虽复断善根。犹有佛性。广如涅盘法华所明。既性有五一不同。故令乘有三一之异。既以一性为实。则以一乘为真。广如别说第三唯心真妄别者。权宗所明。三界唯心。八识皆是生灭之法。皆为业惑之所办生。一期报尽便归坏灭。以其识种引起后识。依生灭识。建立生死及涅盘因。若实教中所辩。唯心八识。皆通如来藏性随缘成立。不生不灭与生灭和合非一非异。名阿赖耶识。不生灭者即如来藏。生灭之者业惑所生。体不相离。故非一异。如大海水因风波动水相风相不相舍离。故楞伽云。譬如巨海浪。斯由猛风起。洪波鼓溟壑。无有断绝期。藏识海常住。境界风所动。七识波浪起。腾跃而转生。根自在主善知识中。广说此义。离水无波。离波无水。故非异也。水是湿相。波是动相。故非一也。非一非异。即是中道。故此生灭即无生灭。
　　第四真如随缘凝然别者。若权宗说。真谓真实显非虚妄。如谓如常表无变易。故真如者。凝然不变。不许随缘。若随缘者。是迁变义。同无常故。若实教宗。则许真如有其二义。一不变义。二随缘义。由体不变故能随缘。成一切法。虽成诸法。不失自性。故云不变。如水遇风而成波浪。虽成波浪不失湿性。故胜鬘云。依如来藏故有生死。依如来藏故有涅盘。离如来藏。一切诸法皆不成立。是故当知。真如随缘能成诸法。
　　第五三性空有即离别者。若权宗说。三性之中。遍计所执。此一则空。如夜见绳谓之为蛇。今言空者。说蛇空耳。非说绳无。依他起性及圆成实性。此二不空。依他缘有圆成性有。故空与有二义不同。如牛兔角不得相即。若实教宗。三性相融。依他无性即是圆成。如波相虚体即是水。故说即色便是真空。空即是色。色不异空。空不异色。中论云。因缘所生法。我说即是空。亦为是假名。亦是中道义。皆空有相即三谛一际。
　　第六生佛不增不减别者。若权教说。若使一切皆有佛性。生尽成佛。生界便减。佛界便增。今有一类无种性人。长不作佛故。生界不减。佛界不增。若实教说。一生齐平故说生界不增不减。设一切众生一时成佛。亦无增减。以皆不出真法性故。若言一分不成佛者。俱是不尽。非不减义。
　　第七二谛空有即离别者。若权教说。俗谛之内有空不空。遍计是俗。此俗则空。依他是俗。此俗不空。圆成为真。一向不空。空有既异。二谛体殊。真俗多种。皆不相杂。若实教说。真俗二谛。体非即离。俗谛缘生。缘生即空。便成真谛。故此空者。是不空空。言缘生者。是不有有。空有无二。二谛无乖。无二之二说言二谛。二之无二说为一体。故涅盘云。唯一实谛。仁王经云。於谛常自二。於解常自一。通达此无二。真入第一义。
　　第八四相一时前后别者。若权教宗。则同时四相。灭表后无。谓生明此法先非有。灭表此法后是无。异表此法非凝然。住表此法暂有用。既表后无。则住时非灭。若实教宗。四相同时。体性即灭。故灭与三。而得同时。净名经云。比丘。汝今即时亦生亦老亦灭。生灭义殊。体非前后。释前三相。不异於彼。
　　第九能所断证即离别者。若权教说。缘境断惑。义说双观。决定别照。二智二境各不同故。以有为智。证无为理。义说不异。而实不一。若实教说。缘境断惑。不二而二。有能所断。二而不二。说为内证。照惑无本。即是智体。照体无自。即是证如。非智外如为智所证。非如外智能证於如。三时无断。方能断惑。无断之断。断即无断。是故经说不断烦恼而入涅盘。
　　第十佛身无为有为别者。若权教说。以出世智依生灭识种故。四智心品。为相所迁。佛果报身。有为无漏。以生法必灭一向记故。若实教说。世出世智依如来藏。始觉同本。更无有二。有为无为非一非异。故佛身者即是无为。涅盘经说。吾今此身即是常身法身。况於报体。即体之智。非相所迁。智若相迁。体不即真。体若即真。相则不迁。若言即真而相迁者。真亦应迁故。以用从体。皆无为矣。不堕诸数。若言如来同有为者。云何此人舌不随落。上来略明一乘三乘权实对辩。且从相显十义不同。若欲会之。亦皆一味。广如别说。
　　▲第四就实教中。复有二门。一约有位无位。分之为二。则以终教同前始教。皆名为渐。第四名顿。二约圆融不融。分成二种。即实教顿教并皆不融。为同教一乘。唯第五教圆融具德。名别教一乘。今经正是第五教摄。以一一圆融包摄无尽故。
　　△第二会化仪前后者。不晓此意。或谓如来初成说小。或初说大后方渐次。或谓初时说有。次时说空。后说中道。异解不同。故今会通一代时教。总以十门。收无不尽。一本末差别门。二依本起末门。三摄末归本门。四本末无[得-彳]门。五随机不定门。六显密同时门七一时顿演门。八寂寞无言门。九该通三际门。十重重无尽门。
　　▲今初。谓本末同时。始终一类。各无异说。於此一门。自有三位。一若小乘中。则初度陈如。后度须跋。中间亦唯说小益小。如四阿含经及五部律。由有此类。如来灭后。学小之者。不信大乘。谓佛一代唯说小故。二者若约三乘。始终通说三乘。益三种器。如密迹经等。三若约一乘。则见始终唯为圆机说於圆极。始说华严。其中不通小乘三乘。从前至后。更无异说。然上三类。依於此世根性定者。常闻如上一类之法。故佛所说法。各通始终。更无前后。
　　▲二依本起末门。此有五类。谓初为菩萨。二为缘觉。三为声闻。四为善根众生。五为邪定。出现品云。譬如日出。先照须弥山等诸大山王。次照黑山。次照高原。然后普照一切大地。合云。如来智轮。光照菩萨摩诃萨等诸大山王。次照缘觉。次照声闻。次照决定善根众生。随其心器。示广大智。然后普照一切众生。乃至邪定亦皆普及。为作未来利益因缘令成熟故。及三千界。初成喻中。亦辨先大。后渐说小。约法名为从本起末。於一佛乘。分别说三。约机各是一类之机。非为一机先大后小。
　　▲三摄末归本门者。依无量义经。初时说小。次说中乘。后时说大乘。法华经云。初转四谛。后说法华经。解深密经。及妙智经。皆明先小后方说大。
　　▲四本末无[得-彳]门者。谓初举照山王之极说。明非本无以垂末。后显归大海之异流。明非末无以归本。故本末交映。与夺相资。方为摄生之善巧矣。是故通论总有五位。一根本一乘。如华严经。二密意小乘。三密意大乘。四显了三乘。上三如解深密三时教说。五破异一乘。如法华经。上之四门。圆通无[得-彳]。是则前后即无前后。无前后之前后耳。
　　▲五随机不定门者。上之四门。初门明三类机始末常定。次门明五类机异时常定。第三门通明一类及三类机自浅至深。第四门明二类机。初机闻顿。后机从浅至深。更有一类不定之机。或从小乘次入三乘。后入一乘。亦有从小直入一乘。或多类机。随闻一句异解不同。故名不定。
　　▲六显密同时门者。若异闻互知。是显不定。若互不相知。即是秘密。密显同时。亦无前后。
　　▲七一时顿演门者。上来诸门。随一剎那一时顿演。
　　▲八寂寞无言门者。楞伽第三。云从初得道乃至涅盘。不说一句。然有六义。一约遮过显德。入楞伽第八云。如来不说堕文字法。是则有过之说。佛则非有。具德之说。佛则非无。二约真俗二谛。随俗假名故言有说。真谛寂寥。本无言说。法华经云。诸法寂灭相。不可以言宣。以方便力故。为五比丘说。三传古非作。其犹夫子述而不作。离古佛法无别法故。故无一法是佛自说。四悲愿所成。谓广大悲愿应众生故。非为如来本自有说故。两佛相见。寂无所言。五本质影像。谓佛三业皆悉平等。与物为缘。感者自闻。非佛有说。犹如谷响随叩应故。六约心智。正说法时。即常无说。以佛无心当此说故。由此六义故说如来不说一字。不说即是真实说也。
　　▲九该通三际门者。此上诸门。尽通三际。莫寻其始。不究其终。
　　▲十重重无尽门者。上之九门。随处随时。重重无尽皆无前后。后之二门。正是华严甚深境界。融取前八。皆此大用。若离前八。无可重重故。
　　○第三所诠义理。已知此经总属圆教。未知圆义分齐云何。然此教海宏深。包含无外。色空交映。德用重重。语其横收。全收五教。乃至人天总无不包。方显深广。其犹百川不摄大海大海必摄百川。虽摄百川。同一醎味。故随一滴逈异百川。前之四教不摄於圆。圆必摄四。虽摄於四。圆以贯之。故十善五戒亦圆教摄。尚非三四。况初二耶。斯则有其所通。无其所局。故此圆教。语其广包名无量乘。语其甚深唯显一乘。一乘有二。一同教一乘。同顿同实故。二别教一乘。唯是圆融具德法故。以别该同。皆圆教摄。今显别教一乘。略有四门。一所依体事。二摄归真实。三彰其无[得-彳]。四周遍含容。各有十门。以彰无尽。
　　●今初。第一所依体事。略有十对。一教义。二理事。三境智。四行位。五因果。六依正。七体用。八人法。九逆顺。十应感。教即能诠。谓前五教乃至光香一切法等。义即所诠。即五教等一切义理。理即生空所显。二空所显无性真如等理。事即色心身方等事。余可思准。至下宗中。当更显示。
　　●第二摄归真实者。即上十门皆是真空。顿绝诸相。非色非空。无即不即。无相不相。无得不得。言迹顿绝。此绝亦灭。傥然靡据。故经云。法性本空寂。无取亦无见。性空即是佛。不可得思量。若知一切法。体性皆如是。斯人则不为烦恼所染着。亦同下文智照无二。亦同顿教。亦有十门。义如别说。
　　●第三彰其无[得-彳]者。然上十对皆悉无[得-彳]。若事理相望。成事理无[得-彳]。若余相望。便成事事无[得-彳]。今且辩事理无[得-彳]。总有二门。第一正明无[得-彳]。第二彰其所以。
　　△今初。亦有十门。一理遍於事门。二事遍於理门。三依理成事门。四事能显理门。五以理夺事门。六事能隐理门。七真理即事门。八事法即理门。九真理非事门。十事法非理门。
　　▲今初。理遍於事者。谓理无分限。事有分限。今无分限理。遍分限事。以其理性不可分故。一一纤尘。理皆圆足。
　　▲二事遍於理门。谓有分之事。全同无分之理。若不全同。色不即空。故一小尘即遍法界。由上二义互该彻故。皆同一性。故出理品云。如来成正觉时。於其身中。普见一切众生成正觉。乃至普见一切众生入涅盘。皆同一性。所谓无性。理遍事故。一成一切成。事遍同理。故说都无所成。经云。譬如虚空无成无坏。一性无性即是佛性。下经云。思惟众生无作性甚深。涅盘云。佛性名第一义空。第一义空名为智慧。又出现品云。无一众生而不具有如来智慧。无不具有者。即一乘义。
　　▲三依理成事门。谓事无别体。要因理成。如揽水成波故。於中又二。一明具分唯识变故。故根自在主云。由境界风飘静心海。起识波浪。静心即是如来藏性。二明真如随缘成故。静心即是真如。又彼文云。由识自性本性故诸识转。本性即是真如。问明品云。法性本无性示现而有生。亦同胜鬘依如来藏有生死等。
　　▲四明事能显理门。谓由事揽理成故。事虚而理实。依他无性即是圆成。如波相虚令水现故。善财云。无有性随缘转故。谓由随缘而显无性。论云。若法从缘生。是则无自性。
　　▲五以理夺事门者。谓事即全理。即事尽无遗。如水夺波波相全尽。故说生佛不增不减。出现品云。譬如虚空。一切世界若成若坏。常无增减。何以故。虚空无生故。诸佛菩提亦复如是。若成正觉不成正觉。常无增减。何以故。菩提无相故。乃至云。设一切众生。於一念中悉成正觉。与不成正觉亦无有异。皆以无相理平等故。解脱长者云。有无诸法本不生故。
　　▲六事能隐理门。谓真理随缘而成事法。遂令事显理不现也。如水成波动显静隐。故说法身流转五道名曰众生。下经云。不能觉知生死轮中无由出离。
　　▲七真理即事门。谓凡是真理必非事外。以是法无我理故。空即色故。理即是事。方为真理。经云。法性不违法相等。
　　▲八事法即理门。谓从缘集必无自性。举体即真故。善财念言。离一切法见知空无生。故经云。一切法皆如。诸佛境亦然。乃至无一法如中有生灭。上之二门。正明二谛不相违义。如湿不违波波不违湿。举体相即故。自在主言。因缘相作。不相舍离。非一非异。夜摩偈云。如金与金色。其性无差别。法非法亦然。体性无有异。又由事即理故虽有不常。理即事故虽空不断。又由事理相即故。起灭同时。故下经云。思惟众生心流注甚深。意明即生即灭故。又上经云。一切凡夫行。莫不速归尽。其性如虚空。故说无有尽。无有尽者即性灭义。名难思尽。亦令究竟断证离於能所。十地品云。非初非中后。非言词所及。
　　▲九真理非事门。即妄之真。异於妄故。如湿非动。
　　▲十事法非理门。即真之妄。异於真故。如动非湿。故惭愧林偈云。如色与非色。此二不为一等。上七八二门。明事理非异。九十二门。明事理非一。故为无为。非一非异。主林神云。於一切差别境中。入无差别定。於无差别平等法中。现於自在有差别智。上经云。於有为界。示无为法。而不灭坏有为之相。於无为界。示有为法。而不分别无为之性。上之十门同一缘起。故云无[得-彳]。约理望事。则有成有坏。有即有离。事望於理。有显有隐。有一有异。逆顺自在。无障无[得-彳]。同时顿起。
　　△第二彰其所以者。由缘起之事与性空之理二互相望。有三义故。一相违义。二不相[得-彳]义。三相作义。由此三义。成前十门。
　　▲言相违者。经云。空中无色。以空害色故。亦应云色中无空。以色违空故。若互相存必互亡故。即五六九十四门。
　　▲二不相[得-彳]义者。谓以色是幻色必不[得-彳]空。空是真空必不妨色。若[得-彳]於色则是断空。非真空故。若[得-彳]於空则是实色。非幻色故。此即七八事理相即二门。
　　▲三相作义者。谓若此幻色举体非空。不成幻色。是故要由色即是空。方得有色。大品经云。若诸法不空。即无道无果。中观论文亦同此说。又云。以有空义故。一切法得成。真空亦尔。准上应知。此即三四依理成事事能显理门也。其初二门。即通显体相。亦即不相[得-彳]义。又由上三义。诸空有法通有四义。一废己成他义。以空即色故。即色现空隐也。即是第三依理成事门。二泯他显己义。以色即空故。即色尽空显也。即是第八事法即理门。三自他俱存义。以隐显无二。是真空故。谓不异空为幻色。色存也。不异色名真空。空显也。以互不相异二俱存也。即是第九真理非事门。四自他俱泯义。以举体相即。全夺两亡。绝二边故。即是第五以理夺事门。上之四义并空望於色。若色望於空。亦有四义。一显他自尽义。即是第四事能显理门。二自显隐他义。即是第七真理即事门。三俱存义。即是第十事法非理门。四俱泯义。即是第六事能隐理门。并准前思之。而有前四门必带后四门。有后四门必带前四门。合则通为四门。是则幻有存亡无[得-彳]真空隐显自在。合为一味圆通无[得-彳]。又所以相违无[得-彳]及相作者。以缘起法有四义故。一缘生故。有二缘生故空。三无性故有。四无性故空。由初及四二义别故有相违义。由二及三有相作义。谓缘生故空。则有作於空。无性故有。则空作於有。由上四义同一缘起。有不相[得-彳]义。又由初二义。有有望於空而成四义。由后二义。有空望於有而成四义。谓由无性故有。有废己成他义。由无性故空。有泯他显己义。由上二义无[得-彳]故。有俱存义。由上二义相形故。有自他俱泯义。有望於空四义准之。又以无性缘生故有。则非常见。有见之有为幻有也。无性缘生故空。则非断见。无见之空为真空也。幻有则是不有有。真空即是不空空。非空非有。是中道义。以有与非有无二。方为幻有。空与非空无二。为真空故。又非空与有无二。为一幻有。空与非有无二。为一真空。又幻有与真空无二。为一味法界。合之则一不为一。开之则具上十义。同时顿起。深思明了。以成事理无[得-彳]观也。不唯无念无起而已。
　　●第四周遍含容观。即事事无[得-彳]。於中分二。第一明德用玄妙。第二明德用所因。
　　△今初。古德於此明十玄门。一同时具足相应门。二广狭自在无[得-彳]门。三一多相容不同门。四诸法相即自在门。五秘密隐显俱成门。六微细相容安立门。七因陀罗网境界门。八托事显法生解门。九十世隔法异成门。十主伴圆明具德门。此之十门。初总。余别。同异成坏。同一缘起。无[得-彳]圆融。随一一门即具一切。今且於前所依体事十对之中。取一事法。明具十门。如下随举一华一叶一身一剎一毛一尘无不具足。今就事中。但取一尘。明具十门。一者此一尘中。即具教义理事等十对之法。同时相应。具足圆满。亦具广狭。下之九门及彼门中所具教等。以是总故。华藏颂云。华藏世界所有尘。一一尘中见法界。下普救神初云。一一尘中。各见微尘数佛剎。善财将见普贤。见一一尘中一切境界。
　　▲二广狭自在无[得-彳]门者。即此一尘遍周法界。而不坏本位。以分即无分无分即分。广狭自在。无障无[得-彳]。或唯广无际。或分限历然。或即广即狭。或广狭俱泯。或具前四。以是解境四门了了故。或绝前五。以是行境行起解绝故。而举一全收。下皆准此。
　　▲三一多相容不同门者。即此一尘舒己遍入一切法中。即摄一切令入己内。舒摄同时。是故镕融。或有四句六句。思之。经云。以一佛土满十方。十方入一亦无余。普贤章中。尘毛念念出一切境界。复入尘毛。
　　▲四诸法相即自在门者。即此一尘。废己同他。举体全即是一切法。而恒摄他全同於己。於彼一切即是己体。一多相即。浑融无[得-彳]。解行境别。六句同前。经云。知一即多多即一等。普贤摩一善财顶。一切尘内一时摩顶。以一即多故。剎尘善友得法门。一毛孔中皆具足。多即一故等。
　　▲五秘密隐显俱成门者。尘能摄彼。则一显多隐。一切摄尘。则一隐多显。显显不俱。隐隐不并。隐显显隐同时无[得-彳]。如八日月。全摄俱泯存亡俱成。句数同前。
　　▲六微细相容安立门者。谓此一尘微细等剎炳然齐现。下云。一一尘中一切佛剎旷然安住。其文非一。第九回向中广说微细。
　　▲七因陀罗网境界门者。既一一尘中。各现无边剎海。剎海之中复有微尘。彼诸尘内复有剎海。如是尘尘不尽。剎剎无穷。非是心识思量境界。如帝释殿珠网覆上。一明珠内万像皆现。珠珠皆尔。此珠明彻互相现影。影复现影而无穷尽。文云。如因陀罗网世界等。亦如镜灯重重交光。影影互入故。下普贤所现境界。一一遍周。一一尘中。皆有普贤。亦现神变。周遍法界。一一尘毛。重现亦然。
　　▲八托事显法生解门者。见此一尘。即是见於无尽法界。非是托此别有所表。普贤尘毛皆是无尽胜因生故。即此亦名具足无尽门本自具足。
　　▲九十世隔法异成门者。即此一尘。既遍一切处。亦该一切时。三世各三。摄为一念。故为十世。经云。过去无量劫。安置未来今。未来无量劫。回置过去世等。良以时无别体。依法上立。别为此门。
　　▲十主伴圆明具德门者。此尘能现即名为主。理无孤起。必摄眷属。余即为伴。如经云。普贤於此佛前入定为主。则言一身顿现诸境。结通十方。则一一佛前。有多普贤。以是伴故。余大菩萨。相望为伴。一一皆然。复有果主果伴因主因伴等。然以主望主。以伴望伴。各不相见。主伴伴主则得相见。圆明具德。上辩一尘十门具足。一尘既尔。余事亦然。事法既尔。余体用等十对亦然。随其一门既具十门。门门互摄。重重相望。亦至无尽。若於此十门。圆明显了。则常入法界普贤之境。然要解前摄归真实及事理无[得-彳]。方入此观。若水澄清方印万像。不得寂照谓此为繁。
　　△第二明德用所因者。所以诸佛如是混融无障[得-彳]者。因缘无量。略提十义。以彰无尽。一唯心所现故。二法无定性故。三缘起相由故。四法性融通故。五如幻梦故。六如影像故。七因无限故。八佛证穷故。九深定用故。十神通解脱故。上十因中。随一即能令彼诸法浑融无[得-彳]。十中。前六通约法性为德相因。法尔如是。后之二门。皆是业用。义通因果。七是修起。义遍德相及与业用。八约果德。唯是德相。故前十门。通於德相及与业用。言德相者。胜德之相。谓如真如具无尽德以为其相。诸佛菩萨证穷真如。所成胜德。同彼如相。任运即入重重无尽。言业用者。由佛菩萨内自证故。对应化者。临事施设。大小相入。延促互为等。然相入义似唯约用。实通德用。本来亦有相入义故。如镜相照。是相入义。不必因人故有。经云。诸佛常来入我体。我身遍入诸佛躯。斯即德相。是以约佛。用亦德相。德上用故。无时不用故。约对机缘。相亦称用。令知相故。即用之相。染净双融。即相之用。能染能净。
　　第一唯心现者。一切诸法真心所现。如大海水举体成波。以一切法无非一心。心无[得-彳]故。大小等相随心回转。即入无[得-彳]。
　　第二无定性者。既唯心现。从缘而生。无有定性。性相俱离。小非定小故容太虚。以同於大之无外故。大非定大故入小尘。以同於小之无内故。是则等太虚之微尘含如尘之广剎。有何难哉。经云。金刚围山数无量。悉能安置一毛端。欲知至大有小相。菩萨以是初发心。又上经云。毛孔悉能受诸剎。诸剎不能遍毛孔。如是一非定一故能是多。多非定多故能是一。边非定边故能即中。中非定中故能即边。延促静乱。如是等法。一一皆尔。
　　第三缘起相由故者。谓同大法界缘起法故。然缘起法海义门无量。约就圆宗。略举十门。以释前义。谓缘起法。要具十义缘方起故。阙则不成。一诸缘各异义。二互遍相资义。三俱存无[得-彳]义。四异门相入义。五异体相即义。六体用双融义。七同体相入义。八同体相即义。九俱融无[得-彳]义。十同异圆满义。十中。初一异体。次一同体。三即双明。此三即是缘起本法。四五六门。总就第一异体门中。明其义理。七八与九。皆於第二同体门中。明其义理。其第十门。即就第三双明门中。明其义理。已知大意。次当别释。一明诸缘各异者。谓大缘起。诸缘相望。要须体用各别不杂。方成缘起。若杂乱者。失本缘法。缘起不成。此则诸缘各守自位。如含梁[木*豕]不相杂乱。经云。多中无一性。一亦无有多。二互遍相资者。谓此诸缘。要互相遍应方成缘起。如以一缘遍应多缘。各与彼多全为一故。此一即具多个一也。若此一缘不具多一。即资应不遍。不成缘起。此即一一各具一切。文云。知以一故众。知以众故一。三俱存无[得-彳]义者。谓凡是一缘。要具前二。方成缘起。以要住自一方能遍应。遍应多缘方是一故。是故唯一多一。自在无[得-彳]镕融。有其六句。谓或举体全住唯是一也。或举体遍应是多一也。或俱存。或双泯。或总合。或全离。皆思可见。文云。诸法无所依。但从和合起。四异门相入义者。谓诸门力用。递相依持互融夺故。各有全力全无力义。缘起方成。如论云。因不生缘生故。缘不生自因生故。若各唯有力无无力者。则有多果过。一一各生故。如多种子共在一处各自生芽。若各唯无力无有力者。即有无果过。以同非缘俱不生故。犹如丝绵不生酥酪。是故缘起要互相依。具力无力。如阙一缘。一切不成。余亦如是。是故一能持多。一是有力。能持於多。多依於一。多是无力。潜入一内。由一有力必不得与多有力俱。是故无有於一而不摄多。由多无力必不得与一无力俱。故无有多而不入一。如一持多依既尔。多持一依亦然。翻上思之。如一望多。有依有持全力无力。常含多在己中。潜入己在多中。同时无[得-彳]。多望於一当知亦尔。俱存双泯二句无[得-彳]。准上思之。五异体相即义者。谓诸缘相望。全体形夺。有有体无体义。缘起方成。若阙一缘。余不成起故。缘义则坏。得此一缘。一切成起。所起成故。缘义方立。故一缘是能起能成故得有体。多缘是所起所成故无有体。由一有体不得与多有体俱。多无体不得与一无体俱。是故无有不多之一。无有不一之多。一多既尔。多一亦然。翻上思之。如一望多。有有体无体故。能摄他同己。癈己同他。同时无[得-彳]。多望於一当知亦尔。准前思之。俱存双泯二句无[得-彳]。亦思可见。六体用双融义者。谓诸缘法。要力用交彻。全体融合。方成缘起。是故圆通。亦有六句。一以体无不用故。举体全用。即唯有相入。无相即义。二以用无不体故。举用全体。唯有相即。无相入也。三归体之用不[得-彳]於用。全用之体不失於体。则无[得-彳]双存。亦入亦即。自在俱现。四全用之体体泯。全体之用用亡。非即非入。圆融一味。五合前四句。同一缘起。无[得-彳]俱存。六泯前五句。绝待离言。冥同性海。七同体相入义。谓前一缘所有多一。与彼一缘。体无别故。名为同体。又由此一缘应多缘故。有此多一。所应多缘。既相即入。令此多一亦有即入。先明相入。谓一缘有力能持多一。多一无力依彼一缘。是故一能摄多。多便入一。一入多摄。翻上应知。余义余句。准前思之。八同体相即义者。谓前一缘所具多一。亦有有体无体之义。故亦相即。以多一无体由本一成。多即一也。由本一有体能作多一。令一摄多。如一有多空既尔。多有一空亦然。余义余句。并准前思。九俱融无[得-彳]义者。谓亦同前体用双融即入自在。亦有六句。准前应知。十同异圆满义者。具足十门。谓以前九门。总合为一大缘起故。令多义门同时具足。由住一遍应故。有广狭自在门。由就用故有相入门。由就体相容。具微细门。由异体相即。具隐显门。又就用相入为显。则令就体相即为隐。即显入隐亦然。又由异门即入为显。今同体即入为隐。同显异隐亦然。又由异体相入带同体相入。具帝网门。由大缘起即无[得-彳]法界故。有托事显法门。由显时中有十世门。由相关互摄故。有主伴门。十门具矣。故文云。菩萨善观缘起法。於一法中解众多。众多法中解了一。又云。一中解无量。无量中解一。了彼互生起。当成无所畏。下慈氏云。此是菩萨知诸法智。因缘聚集显现之相等。皆其义也。上来缘起相由门竟。
　　第四法性融通门者。谓若唯约事。则互相[得-彳]不可即入。若唯约理。则唯一味无可即入。今则理事融通。具斯无[得-彳]。谓不异理之一事。具摄理性时。令彼不异理之多事随所依理皆於一中现。若一中摄理不尽。则真理有分限失。若一中摄理尽。多事不随理现。则事在理外失。今既一事之中全摄理尽。多事岂不於中现。华藏品云。华藏世界所有尘。一一尘中见法界。法界即事法界矣。斯即总意。若别说者。亦具十意。一既真理与一切法而共相应。摄理无遗。即是诸法诸门同时具足。二事既如理而包。亦如理能遍。而不坏狭相。故有广狭纯杂无[得-彳]门。又性常平等故纯。普摄诸法故杂。三理既遍在一切多事。故令一事随理亦遍一切事中。遍理全在一事中故。则一切事随理亦在一事之中。故有一多相容门也。四真理既不离诸法。则随一事即是真理。真理即是一切事故。是故此一即彼一切。一切即一翻上可知。故有相即自在门。五由真理在事各全非分故。正在此时。彼即为隐。正在彼时。此即为隐。故有隐显门。六真理既普摄诸法。带彼能依之事。顿在一中。故有微细门。七此全摄理故现一切。彼全摄理同此顿现。此现彼时。彼能现所现俱现此中。彼现此时。此能现所现亦俱现彼中。如是重重无尽无尽。故有帝网门。良以真如毕竟无尽故。八即事同理故。随举一事即真法门。故有托事显法门。九以真如遍在。昼夜日月年劫皆全在故。在日之时。不异在劫。故有十世隔法异成门。况时因法有。法融时不融耶。十此事即理时不[得-彳]与余一切相应。故有主伴门。是故一理融通。十门具矣。
　　第五如幻梦者。犹如幻师能幻一物以为种种。幻种种物以为一物。以长为短。以短为长等。下诸幻喻其文非一。一切诸法业幻所作。故得自在。摩耶夫人住大愿智幻解脱门。能以一身而为多身。复以多身而为一身。非一处住非多处住。言如梦者。如梦所见。广大境界不离枕上。历时久远未经斯须故。摄论云。处梦谓经年。觉乃须臾顷。故时虽无量。摄在一剎那。
　　第六如影像者。然一切法略有二义。一皆如明镜含明了性。以是一心之所成故。二分别所现。如影像故。由初义故。皆为能现。由后义故。并为所现。故一切法互为镜像。如镜互照而不坏本相故。下经云。思惟如影智不可思议等。
　　第七因无限者。谓诸佛菩萨。昔在因中。常修缘起无性等观。大愿回向称法界修。及余无量殊胜因故。今如所起果具斯无[得-彳]。
　　第八佛证穷者。由冥真性得如性用故。下经云。无比功德故能尔也。
　　第九深定用故者。谓海印定等诸三昧力故。普贤云。汝见我此三昧神通力不。
　　第十神通解脱故者。谓由十通及不思议解脱等故。慈氏云。汝见菩萨自在解脱威神力不。由上十因。令教义等十对之法具同时等十种玄门。以为别教一乘义之分齐。
　　○第四辩定所宗者。已知此经义旨宏深。未知此中宗尚何法。略为二门。先明通宗。后显别宗。
　　●前中。通论佛教。宗於二谛。一味无差。如来灭后。异执分流。成二十部。各是一宗。虽则多岐乖乎一揆。如析金杖金体无殊。今以义相从。合之为十。一我法俱有宗。谓犊子部等。计我在第五不可说藏。不可说为有为及无为故。故智度论云。诸部共推不受此说。名附佛法外道。二法有我无宗。谓萨婆多等。彼立诸法不离色心皆无有我。以计有我滥外道故。由无我故异乎外道。於所立中。立正因缘。以破外道邪因无因故。西域九十五种异见。不离邪因无因。此方若计万物自然而生。即是无因。若计阴阳等法而能生者。即是邪因。以不知三界由乎我心。从痴有爱。流转无穷。迷正因缘。广生异计。安知因缘性空真如妙有。今但说正因缘。诸见皆破。故知佛法之最浅已胜外道之甚深。广破异计。亦如别说。三法无去来宗。谓大众部等。说有现在及无为耳。其过未之法体用俱无。四现通假实宗。谓说假部。就前现在之中。法在蕴为实。在界处为假。五俗妄真实宗。即说出世部。谓世俗是假。以虚妄故。出世为真。以无虚妄故。六诸法但名宗。谓一说部等。一切我法唯有假名无实体故。七三性空有宗。谓遍计是空。依他圆成二俱是有。八真空绝相宗。谓心境两亡直显体故。九空有无[得-彳]宗。谓互融双绝而不[得-彳]两存。真如随缘具恒沙德故。十圆融具德宗。谓事事无[得-彳]主伴具足无尽自在故。然此十宗。后后深於前前。前四唯小。五六虽是小乘。义通於大。后四唯大乘。七即法相宗。八即无相宗。后二即法性宗。今此华严。正唯第十宗。兼通八九。余义广如别说。
　　●第二明别宗者。一切诸经各自有宗。随时。随宜。顺欲。顺法。所尊所尚有差别故。楞伽经云。一切法不生不应立是宗者。遣物执心。亦以不宗一切方契无生。斯则无宗之宗。则宗说兼畅。故须立宗以示所重。略以二门分别。谓先总。后别。
　　△今初。总中此经所宗。昔说非一。贤首法师。具以因果缘起理实法界而为经宗。释第九会。以入法界而为其宗。则通别有异。今以此经总摄诸会。故以入法界缘起普贤行愿为宗。则今昔无违。通别皆具入法界者总也。缘起普贤行愿别也。同异成坏。准思可知。又入法界缘起即所入也。普贤行愿即能入也。入通能所。又法界体也。缘起行愿用也。并通因果。皆含性相。谓法含持轨。界通性分。缘起有二。一因缘缘起。通於事界。二者法性缘起。即事理无[得-彳]法界。文云。菩萨行如幻悲智所生故。即因法界之缘起也。又云。知菩提性从缘起。是果法界之缘起也。位前普贤行即是因行。位后普贤行即是果行。位中普贤义通因果。称理之行即性行也。差别之行是相行也。并如下说。上已总明。
　　△第二别解略为三门。第一释所入。第二释能入。第三明能所契合。即释入字。
　　今初。言所入者。即法界缘起。复开二门。一者开合。二者释相。
　　▲今初。然其法界。非界非不界。非法非不法。无名相中强为立名。是曰无障[得-彳]法界。寂寥虚旷。冲深包博。总该万有。即是一心。体绝有无。相非生灭。莫寻终始。岂见中边。为圣智境而二智不知。唯证所见而五目亡照。解之则廓尔大悟。迷之则生死无穷。诸佛出世。本欲开示令其悟入。於此无障[得-彳]法界。开为事理二门。色心等相谓之事也。体性空寂谓之理也。事理相融即无有障[得-彳]。故於法界略分三种。一事法界。二理法界。三无障[得-彳]法界。无[得-彳]有二。则分四种法界。谓事理无[得-彳]法界。事事无[得-彳]法界。古德立五种法界。亦不出此。谓一有为法界。即事界也。二无为法界。即理界也。三亦有为亦无为法界。双具事理。四非有为非无为法界。即双非显理。五无障[得-彳]法界。即第三所摄。从一至五。并不出无障[得-彳]法界。
　　▲第二释相中。第一事法界者。界即分义。谓三世之法差别边际意识所知。并名法界。纵八识名界。取其因义。亦事界摄故。不思议品云。诸佛知过去一切法界尽无有余等。既云一切。明约事也。又第十回向云如法界无量回向等。下增长威力夜神云。我知法界无量。获得无量智光明故。我知法界无边。见一切佛诸神变故。皆约事界。事则无量。略明其十。以显无尽。谓教义人境因果体用及与逆顺。一教。谓能诠言说。下诸善友多以此门。二义。谓所诠旨趣。虽通於理取差别义。三人。谓人天男女在家出家外道诸神菩萨及佛。五十五友不出此十。四境。谓所知分齐十重舍宅等。五因。谓五位差别行修不同等。六果。谓菩提涅盘相德殊胜等。七体。谓若人若法用之所依无生禅定等。八用。谓胜通自在不思议解脱变现无方等。九顺。即无违教理正行可依等。十逆。即胜热炙身甘露现虐筏苏染欲遍行处邪等。此之十类。类各有多。皆分齐难量。并事法界。故善财见闻皆得证入。第二理法界者。界者性也。谓真理寂寥为法之性。略有二门。一性净门。谓在凡不染。性恒清洁。遍一切法。不同一切。一味平等。如湿之性遍於动静疑流不易。经云。譬如法界遍一切。不可见取为一切。下经云我知法界一性。又出现品云。法性无作无变易。犹如虚空本清净等。二离垢门。谓由对治障尽净显。随位浅深。分十真如。故云陶治尘滓如炼真金。又经云。真如平等无相身。离垢光明净法身。上句证初义。下句证后义。法身即法界故。摄论云。欲明法身具五义故转名法界。即其义也。第三无障[得-彳]法界。界通性分。略有三门。一相即无[得-彳]门。二形夺无寄门。三双融俱离性相浑然门。今初。谓即一心法界。具含二门。一心真如门。二心生灭门。虽此二门皆各总摄一切法。而此二门。亦不相离。亦无杂乱。其犹摄水之波非静摄波之水非动故。问明品云。法界众生界。究竟无差别。一切悉了知。此是如来境。觉林偈云。应知佛与心。体性皆无尽。主林神云。能於一切差别境中。入於平等无差别定。於无差别平等法中。现於自在有差别智等。二形夺无寄门者。谓无事非理故事非事也。经云。色即是空。无理非事故理非理也。经云。空即是色。又大品云。有为无为是二法不合不散。解深密云。一切法略有二种。谓有为无为。是中有为非有为非无为。无为非无为非有为等。是知不可言有为无为。不可言即色不即色即空不即空等。故修然靡据而事不失真。有所依托。皆不称法故。第十回向云。如法界无依相回向等。出现品云。法性不在於言论。无说离说恒寂灭等。三双融俱离性相浑然门者。曲有十门。一由离相故。事泯而即理。二由离性故。理泯而即事。三离性不泯性故。理即事而理存。以非理为理也。四离相不坏相故。事即理而事存。以非事为事也。由此故令事理相即无障无[得-彳]。五由离性不异离相故。有事理双夺逈超言念。六由不坏不异不泯故。有初事理二界俱存现前烂然可见。七由不泯不坏不异离相离性故。为一事理无[得-彳]法界。使超视听之妙法无不恒通见闻。绝思议之深义未尝[得-彳]於言念。八由以理融事令事无分齐。如理之遍。则一入一切。如理之包。则一切入一等。故令缘起之法一一各摄法界无尽。九由因果法界各全摄故。令普贤身佛佛无尽佛毛孔内普贤重重。十因果法界差别之法无不该摄。法界无遗故。随一一法一一行一一位一一德。各摄重重故。广剎大身轻尘毛孔皆悉无尽。由此善财遇仙人执手。时经多劫。处至无边。普贤一毛即齐诸佛。十中。后三即事事无[得-彳]。以此该前。更无事理别行。一多不即故。唯归一无障[得-彳]法界。而举一全收。随门说异耳。故总即法界。别即事等。同即法界无违。异事理相反。成则同辩法界。坏则各住事等。故无[得-彳]重重无尽无尽。余如所诠义理门中。已说所入。
　　第二明能入者。总明即是普贤行愿无所不收。别说有二。一者身入。二者心入。身由心证故广辩心。心入有三。一者正信。二者正解。三者正行。此三於前三重所入。一一皆具。谓如入前理法界时。先须正信。深忍乐欲令心清净。次即正解。决了分明不可引转。后须正行。谓心诣斯理。因解起行。行起解绝。解相虽绝而不失解。故此三事亦须圆融。若将诸行一一对前。可以意得。略如下明。
　　第三能所契合正显入义。入者了达证悟之名。总有二位。一者果位。二者因位。
　　▲果位有二。一者究竟圆极之果。谓如来自证果海离言。心智不及。但依三昧。现相成益。寄言说之。即是本分。如来自入师子频申三昧。以心传心。令诸大众顿证法界是也。二随能证如与佛智合。即名果海。亦不可说。故云如空中鸟迹。如空中风相。牟尼智如是。分别甚难见。亦但随相及以修行。而说契合。名十地证智。
　　▲第二因位。即文殊普贤据可寄言即名为因。释此因相。略有二门。一别明智证。二身智对辩。今初复有五门。一能所历然。二能所无二。三能所俱泯。四存亡无[得-彳]。五举一全收。此之五门。通事理等。证理相隐。今先说之。
　　第一能所历然者。谓以无分别智。契无差别理。心与境冥。智与神会。成能证智与所证理一相平等。故上经云。入法界藏。智无差别。由法界藏。本自无差。今能证智。一同法界。无有分别。离二取相。都无所得。故云道远乎哉触事而真。圣远乎哉体之则神。以神合道故离二取。虽无二执。非相全无。如日合空。虽在一处。难以分别。而光与空不可言一。谓日光非空。光有照用。体是色故。空非日光。无有照用。但无[得-彳]故。无分别智证理亦尔。虽同一相平等一味。不可言一。智非所证。智有照用。是缘起故。理非能证。无有照用。但寂灭故。故虽平等。理智历然。
　　第二能所无二者。以知一切法即心自性。以即体之智。还照心体。举一全收。举理收智。智非理外。举智收理。智体即寂。故上经云。无有智外如为智所入。亦无如外智能证於如。如一明珠。珠自有光。还照珠体。非别有光来照珠也。善知识云。即体之用曰知。即用之体曰寂。体用既无有二。知寂不可两分。非独知之一字众妙之门。若净若杂若佛若心。无不皆是。斯则一字法门一昧真道。
　　第三能所俱泯者。由智即理故智非智。以全同理无自体故。由理即智故理非理。以全同智无自立故。二互相夺理智俱寂。如波即水动相便虚水即波故静相亦隐。既动静两亡。则性相齐离。经云。平等真法界。无佛无众生。又云。如来深境界。其量等虚空。一切众生入。而实无所入。非但无佛无众生。亦无界无不界。无入无不入。应如是知。如是信解不生法相故。无心於理理泯。无心於智智忘。萧焉无寄。理自玄会。是故经云。无智亦无得。有得有证。於佛法中为增上慢。前门强说即心即佛。此门亦复非心非佛。则是无字法门。无尚不存。何况於有。
　　第四存泯无[得-彳]者。以前三门说有前后体无二故。约离相离性。则能所双泯。约不坏性相。则能所历然。正离性相。则不坏故存亡无[得-彳]。非谓涤除万物杜塞视听然后契真。是则双遮永寂故云双泯。寂照心境即曰双存。即遮而照故云无[得-彳]。是曰静无遣照。动不离寂。双亡正入寂照双流矣。
　　第五举一全收者。上列四门者。一则欲次第阶道。二者欲会众经异说。然至理既融。契道无二故。四门一揆举一全收。若大海一滴全含海味亦具百川。虚心冲融。方见玄妙。上来略说证理法界。若约证事理无[得-彳]及事事无[得-彳]法界者。但如前法界。信解明了。则心行自造。豁然证入。若说其相。益复繁广。如识真俗成真俗智。若识中道成中道智。离境说智。智不可知。故但细解自当证入。亦可以能所历然证事法界。能所一相证理法界及事理无[得-彳]相即之门。能所俱泯。证事理无[得-彳]形夺无寄门。存亡无[得-彳]。全证事理无障[得-彳]门。则寂照无二之一心。契空有双融之中道。以举一全收。证事事无[得-彳]门。所证法界既互融通。能证契合。亦须一揆。即一证一切证故。唯亡言者可与道合。虚坏者可与理通。冥心者可与真一。遗智者可与圣同。格义局执难与言道。
　　第二身智相对。亦有五重。一者身证。入楼阁而还闭是也。二者智证。鉴无边之事理是也。三者俱证。入普贤身而遍了是也。四者俱泯。智照无二而两亡是也。五者圆融。等普贤之自在是也。亦身智无二举一全收。六相圆融。亡言绝虑。辩定所宗竟。

　　贞元新译华严经疏卷第一

　　寿昌元年乙亥岁高丽国大兴王寺奉宣雕造
　　贞元新译华严经疏卷第二(尽第一经五纸五行)

　　　　敕太原府大崇福寺沙门证观述
　　(义有五门。经有二分。言五门者。一第五修证浅深门。二第六彰教体性门。三第七部类品会门。四第八流传感通门。五第九释经题目门。经有二分者。第一序分第二请分)。
　　○第五辨修证浅深者。然一经之内。上下诸门。皆明修证。恐文浩博。复撮其要。自大师法眼晦迹双林。诸圣传灯明明不绝。以圣教为龟镜。以心契为冥符。故曰以心传心不在文字。苟领文系之表。复何患於文哉。不可以筌为鱼。不可弃镜求像。自一味汩乱南北分流。於能诠所诠。成定慧两学。慧学者复分性相。定学者有渐顿不同。性相二学会释如前。渐顿不同今当略说。谓说渐者。则看心修净方便通经。或顿悟渐修。或渐修渐悟。说顿者。直指心体。或顿毁语言。或顿悟顿修。或无修无悟。虽此不同。并欲识心。俱期见理。得意则双美。殊涂同归。失旨则两伤。亡羊不异。今寄言以筌理。令得月於指端。然其所悟。或言心体离念本性清净不生不灭。多约渐也。或云无住空寂真如绝相。或妄空真有。或妄有真空。或即心即佛。非心非佛。本具佛法。多属顿门。然皆不离心之性相。并可通用。若明能悟入法。千门不离定慧。故定慧二门若天之日月易之乾坤。何者。夫心犹水火。澄之聚之。其用则全。揽之散之。其用则薄。故波摇影碎。水浊影昏。清明止澄。巨细斯鉴。无定无慧。是狂是愚。偏修一门。是渐是近。若并运双寂。方为正门。成两足尊。非比不可。若言不起心为修道。定为门也。若云看心观心体心觉心求心融心。皆慧为门也。若云无念无修。定为门也。若云知心空寂知见无念朗彻照寂。慧为门也。若云寂照或知无念。则双明定慧门也。若云扬眉瞪目皆称为道。即此名修。此通二意。一令知其触目为道。即慧门也。二令心无所当。即定门也。余可类知。不出定慧。若明悟相。不出二种。一者解悟。谓明了性相。二者证悟。谓心造玄极。若明渐顿者。乃有多门。若云顿悟渐修。此约解悟。谓豁了心性。后渐修学令其契合。则悟如月照。顿朗万法。修如拂镜。渐莹渐明。若云渐修顿悟。谓初摄境唯心。次视心本净。后心境双寂。瞥起不生。前后际断。湛犹停海。旷若虚空。此约证名悟。则修如莹镜。悟似镜明。若云渐修渐悟。亦是证悟。则修之与悟。并如登台。足履渐高。所鉴渐远。若云顿悟顿修。此通三义。若先悟后修。谓廓然顿了。名之为悟。不看不证不收不摄。旷然合道。名之为修。此则解悟。此定为门。亦犹不拂不莹而镜自明。若云先修后悟。谓依前而修。忽见心性。名之为悟。此为证悟。则修如服药。悟如病除。若云修悟一时。谓无心忘照。任运寂知。则定慧双运。如明镜无心顿照万像。则悟道解证。若云本具一切佛法。名之为顿。一念具足十度万行。名之为修。则修如饮大海水。悟如得百川味。亦通解证。若云非心非佛。名之为顿。无念无修。名之为修。此约拂迹显理名顿。以定门修。以此为悟。亦通解证。若云无渐无顿。名之为顿。无悟不悟。名之为悟。此亦拂迹约理名顿。约定门修。亦通解证。苟若得意。皆成定慧如其失旨。不成妄想。即堕无记。若云夫称顿者。明理不可分悟悟极照以顿明悟。义不容二。不二之悟。符不分之理。此则理智兼释。谓之顿悟。则唯证称悟。信解名修。若云立有阶位名之为渐。不立为顿。亦通解证。是顿教中意通前顿义。若依楞伽。说四渐四顿。言四渐者。一如庵罗果渐熟非顿。二如陶家作品渐成非顿。三如大地渐生非顿。四如习艺渐就非顿。此四即约地前十信三贤。言四顿者。一如明镜顿现一切。二如日月顿照色像。三如藏识顿知诸境。四如佛光顿能照曜。此四即约登地已上无分别智。初地八地报身法身。以分为四。此则行修为渐。证理名顿。若指华严以为圆顿。余皆渐者。约所诠义理。谓初心顿具名之为顿。具德庄严名之为圆。有证深观。义如前说。若云初说华严名之为顿。后说小乘乃至大乘。名之为渐。此约化仪及与化法。初顿用一乘。后渐说三乘故。若云初说无常。后说常等。名之为渐。一时具说。名之为顿。唯约化仪。所说之法。渐顿不异。若云从小入大。名之为渐。直入大乘。名之为顿。此约以机就法有殊。所说之法不出三乘。上之三义。并非修行观行渐顿。随一渐顿。略此多门。岂得趣执一言欲该佛法。或师己见。或毁真筌。愿诸后学。无勇於知。无执於石。无轻於圣。无滞於言。无得自欺。无竞说嘿。广如经文。
　　○第六彰教体性者。无尽教海。体性难思。本自寂寥何深何浅。言忘戏论。非一非多。今以无言之言。彰非体之体。从浅至深。略明十体。一音声语言体。二名句文身体。三通取四法体。四通摄所诠体。五诸法显义体。六摄境唯心体。七会缘入实体。八理事无[得-彳]体。九事事无[得-彳]体。十海印炳现体。十中。前五唯体。后五亦体亦性。又前四通小。后六唯大。前七通三乘。后三唯一乘。前八约同教。后二唯别教。华严之体。正在后二。总融前八。无有障[得-彳]。
　　第一音声语言体者。婆娑一百二十六云。如是佛教以何为体。一云应作是说。语业为体。语业诠表。是谓佛教。其名句文。但是作用。非教自体。
　　第二名句文身体者。谓彼一师云。名等为体。名诠自性。句诠差别。文即是字。为二所依。次第连合能诠义故。名为教体。其声但是名等依故。
　　第三通取四法体者。天亲菩萨。情无执定。随取皆通。故可通用。故彼偈云。牟尼说法蕴。数有八十千。彼体语或名。此色行蕴摄。上约声闻菩萨乘。内义亦大同。谓摄假从实。以声为体。声是实故。以体从用。名等为体。名句文身。有能诠表义之用故。假实合论。即通用四法。此二相假。独一不成故。
　　第四通摄所诠体者。瑜伽八十一云。诸契经体。略有二种。一文。二义。若不诠义。非圣教故。
　　第五诸法显义体者。谓法显义理。一切诸法皆为教体。净名第三云。有以光明而作佛事等。又十卷楞伽第四云。大慧非一切佛土言语说法。有佛国土。直视无言名说法等。故香积世界餐香饭而三昧显。极乐国土听风柯而正念成。丝竹可以传心。目系以之存道。既语嘿视瞬皆说。则见闻觉知尽听。苟能得法契神。何必要因言说。况华严性海。云台宝网同演妙音。毛孔光明皆能说法。华香云树即法界之法门。剎土众生本十身之正体。于何非教耶。故经云。剎说众生说三世一切说。又云。一切世间诸境界。皆悉能令转法轮等。
　　第六摄境唯心体者。总收前五。并不离心。唯识等云。一切所有唯心现故。然有二门。一本影相对。二说听全收。前中通就诸教。以成四句。一唯本无影。谓小乘教。以不了唯心故。二亦本亦影。即大乘初教。谓佛自说。若文若义。皆是如来妙观察智相应净识之所显现。名本质教。故佛地论云。有义闻者善根本愿增上缘力。如来识上文义相生。此文义相。是佛利佗善根所起。名为佛说。若闻者识上所变文义。名为影像。佛地论云。如来慈悲本愿增上缘力。闻者识上文义相生。此文义相。虽亲依自善根力起。而就强缘。名为佛说。三唯影无本。谓大乘实教。离众生心。佛果无有色声功德。唯有如如及如如智独存。能令所化根熟众生心中现佛色声说法。是故圣教唯是众生心中影像。夜摩偈云。诸佛无有法。佛於何有说。但随其自心。谓说如是法。四非本非影。如顿教说。非直心外无佛色声。众生心内影像亦空。性本离故。亡言绝虑为佛教耳。净名云。其说法者无说无示。其听法者无闻无得。四句合一。圆融无[得-彳]。以为如来摄生方便。第二说听全收者。唯依圆教。佛为说者。众生为听者。此二相对以成四句。一佛真心外无别众生。以众生真心即佛真心故。则唯说无听。故所说教唯佛所现。则果门内摄法无遗。况所说教非佛说耶。故下经云。佛智广大同虚空。普遍一切众生心。如来成正觉时。於其身中。普见一切众生成正觉等。二众生真心外更无别佛。以佛真心即众生真心故。则唯听无说。故所说教即众生自现。经云。知一切法即心自性。又云。思惟众生真实际甚深则因门摄法无遗。况所闻法。非生有耶。故出现品云。菩萨摩诃萨。应知自心念念常有佛成正觉等。三佛真心现时不[得-彳]众生真心现故。说听双存。二教齐立。生佛互在。各实非虚。因果交彻。一时齐现。随一圣教。全在二心。故众生心中佛。为佛心中众生说法。佛心中众生。听众生心中佛说法。四佛即众生故非佛。众生即佛故非众生。互夺双亡。说听斯寂。随一圣教。俱非二心。则佛心中众生无听。众生心中佛无说。经云。平等真法界。无佛无众生。生佛尚无。谁为说听。然此四句。举一全收故。随一圣教。圆融无[得-彳]。方为甚深唯识道理。
　　第七会缘入实体。前来六门。同入一实。亦有二门。一以本收末。谓一切圣教从真如流。本既是如。末亦如矣。二者会相归性。谓彼一切差别教法。从缘无性。当体即如。仁王经云。大王。法本如。祇夜如。乃至论义如等。
　　第八理事无[得-彳]体。谓一切教法虽举体即如。不[得-彳]十二分教事相宛然。虽真如举体为一切法。不[得-彳]一味湛然平等。由真如无[得-彳]。佛之音声亦顺如无[得-彳]。常与如智而相应故。
　　第九事事无[得-彳]体。文义皆圆。文即圆音。此中亦具十种玄门。一现相品云。佛以一妙音。周闻十方国。众音悉具足。法雨皆充遍。即同时具足相应教体。二十住品云。欲具演说一句法。阿僧祇劫无有尽。而令文义各不同。菩萨以此初发心。即广狭无[得-彳]教体。亦名纯杂体。一句不坏。狭也纯也。文义不同。广也杂也。三十忍品云。於一法中解众多。众多法中解了一等。皆一多相容教体。出现品云。如来音声普入一切。譬如书字等。此亦相入体也。四十住品云。一即是多。多即一。文随於义。义随文。是相即教体。五出现品。云道场皆闻不出众外各各随解。即隐显教体。又云。如来言音唯是一味。随诸众生心器异故。无量差别。亦隐显教体。亦纯杂教体。六云。如来於一语言中。演说无边契经海。如善口天女。即微细教体。七阿僧祇品云。於彼一一修多罗。分别法门不可说。於彼一一法门中。又说诸法不可说等。一法既尔。余法亦然。交映重重无尽无尽。即帝网教体也。八触事皆法。即托事显法生解教体。九一念顿演。即十世教体。十如诸会中。此方所说。余方皆尔。即主伴教体。若随说一法门。皆有无量修多罗而为眷属。此虽不得为主。亦是伴类。然上十义。且约言说。若类通诸法。即所诠义。义即普法。具十玄门。如义分齐。
　　第十海印炳现体。如是差别无尽教法。皆是如来海印定中同时炳现亦是师子频申所现。设所化机。亦同缘起。炳现定中。是故。唯以三昧为斯教体。以上十门。该罗收摄。未有一法而非教体。然后二门正是经宗。融取前八。无所遗矣。
　　○第七部类品会者。既知实体冲深。未审能诠文言广狭。於中二。先明部类。后明品会。
　　●今初。性海之诠。常说遍说。言穷法界。难可限量。今自狭之宽。略为十类。一别行经。如十住十地及今所释。以随器随宜各流行故。二下本经。有十万颂四十八品。今八十卷。是中之略。三中本经。有四十九万八千八百偈一千二百品。四上本经。有十三千大千世界微尘数偈一四天下微尘数品。此上三经。即龙树菩萨。龙宫所见。事如下说。五普眼经。即海云所持。以大海量墨须弥聚笔。书此普眼法门一品中一门一门中一法一法中一义一义中一句。不得少分。何咒能尽。但是入法界菩萨陀罗尼力之所能持。六同说经。谓如娑婆一类世界。遍於虚空毛端量处。以言声说。无有穷尽。一一文句充满法界。七异说经。谓树形等。世界既殊。生类各异。施设不同。不可定其言非言等。则部类难量。八主伴经。谓一一品会。一一法门。皆结通故。如於此方说十住法。结通十方无尽世界尘毛等处皆同说故。此方为主。余即为伴。余方为主。此即为伴。主伴重重无尽无尽故。九眷属经。谓有根器不堪闻此圆满法门。随其根宜。差别演说。不得为伴。皆名眷属。十圆满经。谓上谓本总合为一无尽法门。随一文句。皆摄无尽故。下文中名普眼圆满修多罗也。
　　●第二品会差别者。又分二门。第一通明品会。第二以今会昔。
　　△今初。先释九会。言九会者。第一菩提场会。说佛依报因果。第二普光法堂会。说佛正报及十信法门。第三忉利天宫会。说初贤十住。第四夜摩天宫会。说中贤十行。第五兜率天宫会。说上贤十向。第六他化自在天宫会。说圣者十地。第七重会普光法堂会。说因圆果满等妙二觉。第八三会普光法堂会。说普贤大行。第九誓多园林会。说行成证入。今束此九会。总为四分。以其四处有广问故。第一以第一会。为举果劝乐生信分。谓举如来华藏剎海身云周遍。令物欣乐。知皆有分。而生信故。第二从第二会尽第七会。名修因契果生解分。谓修五位之圆因。契妙觉之满果。令物正解因果相故。第三以第八一会。名托法进修成行分。谓托六位所有法门。增进修习。皆令成行。解在行故。第四以第九会。名依人证入成德分。谓依佛菩萨因果之人。证入法界。摄德在身。修行必有证入果故。佛法虽众。不出此四。谓信解行证。四分之中虽皆互有。从其增胜。各立一名。
　　△第二以今会昔者。今之所释。当第九会。第四一分。而一教终极。文义富博。更开二会。具摄前文。三分八会。略为二门。第一明会相不同。第二对明相摄。前中又二。先明二会。后彰五相。今初。一经分二。第一尽第三经。名为本会。第二从第四终第四十。皆名末会。言本会者。正证法界诸本会故。言末会者。寄人进修。从如来会而流出故。其犹大江出於岷山。非微末也亦初名顿证法界会。如来自入师子频申三昧。令诸菩萨顿证入故。后名渐证法界会。善财历位渐次证故。亦初名佛会。佛为会主故。后名菩萨会。菩萨为会主。故。亦初名果法界。佛自入故。后名因法界。菩萨入故。然非本无以垂末。非末无以显本。本末虽殊。不思议一也。其犹要有朗月则流影百川。百川齐见。方知月妙。月影虽殊。难思一也。非顿无以显圆。非渐无以阶进。非果无以修因。非因莫能趣果。故须本末交映渐顿该罗因果圆融显斯证入。后彰五相者。谓末会五十五人。摄为五相。初有四十一人。名寄位修行相。人寄一位。令物修行故。第二摩耶夫人下。有十一人。名会缘入实相。会差别缘。令同幻智。入一实故。第三弥勒菩萨。名摄德成因相。摄前二相。令成补处圆满因故。故所得解脱。名三世不忘念。则摄德无遗矣。第四后文殊菩萨。名智照无二相。真智反照。不异初心。唯一圆智。更无前后明昧等殊故。第五普贤菩萨。名显因广大相。始末无二。冥同法界。法界包含。令所修因皆称法性。入一毛孔。即同法界无边际故。第二对明相摄者。本会摄前第一举果劝乐生信分。以如来自入频申三昧。顿彰法界身剎弥纶。是举果相。令诸大众顿证法界。是劝乐益。末会之中。前之四相。摄第二修因契果生解分第五相摄托法进修成行分。就前四相之中。初文殊一人寄十信位。摄第二会。第二会名能信成德会故。第二从吉祥云比丘至慈行童女十人。寄十住位。摄第三会。第三从妙见比丘至遍行外道十人。寄十行位。摄第四会。第四从青莲华长者至自性不动地神十人。寄十回向位。摄第五会。第五从春和主夜神至释女瞿波十人。寄十地位。摄第六会。此上第一寄位修行相。摄前五会。其次三相摄第七会。以第七会因圆果满。辩等妙觉。今会缘入实相。摄德成因相。智照无二相。皆明始本无二相同彼故。第五显因广大相。摄第八会托法进修成行分。以彼悬河二百问缾泻二千酬。问一答十。顿彰万行。为显普贤因广大故。今善财童子。才见普贤。一一因行。皆称法界。故能摄之。摄前之相。至文当知。是以虽一会一分。义无遗矣。其犹鸟足下空不异太空大海一滴不殊多水。一句之内尚摄无边。四十卷文。于何不具。
　　○第八流传感通。於中有三。第一征原。第二传译。第三感通。
　　今初。此经流通。总由前说教起因缘。别举其要。略有二缘。一诸佛护持。二众生机感。故上说云。顺机感故。利今后故。所以大师晦迹六百年后方出五天。千二百岁。始传东夏。圆机未发。佛在犹难。况於佛灭。时临五浊。案智度论。第一摩诃衍藏。是文殊师利与阿难海。於铁围山间结集。此华严经。才结集竟。收入龙宫。佛涅盘后。过六百年。龙树菩萨住欢喜地。记生安养。初迹居异学。舍邪归正。自恃聪明。诵阎浮提经典皆尽。将欲助化。推而演之。大龙菩萨。恐生邪见。摄入龙宫。令寻释迦所演经典。九旬披览题目不周。方知佛教深广难测。乃见三部大华严经。一上本经。二中本经。三下本经。如前部类中明。前之二本。非阎浮提人心力所及。龙树菩萨。乃诵下本。尔后方传。遮拘盘国有其具本。故知法流因时因感。正法之代。解脱坚固。而於圆极未有当机。一沦清辉六百余载。三乘圣众不挹波澜。况於凡夫而得闻见。是知宿成坚种。三涂闻教。信器不具。凡圣同乖。胜德声闻杜塞视听。积行菩萨犹称假名。今之得闻。庆由宿愿。
　　第二传译者。自流东夏大有三译。第一东晋沙门支法领。志乐大乘。捐躯求法。至遮拘盘国。请得华严梵本三万六千偈。及请北天竺三藏佛度跋陀罗。唐言觉贤。同归翻译。觉贤即甘露饭王之苗裔。幼怀聪敏。长而博达。得大乘三果。尝取决於慈尊。灵应颇多。备於别传。请於扬州谢司空寺。译梵本三万六千偈。成晋经六十卷。沙门法业等笔受。慧严慧观等润文。此为大化之始也。义熙十四年。当如来涅盘已一千二百岁矣。第二大唐证圣元年岁次乙未。年将四百。重迎梵本。于阗三岁实叉难陀。唐言喜学。诏於东都佛授记寺。再译旧文。兼补诸阙。计益九千颂。通旧总四万五千颂。合成唐本八十卷。沙门义净弘景禅师圆测法师神英法师法宝法师贤首法师同译。复礼法师润色。第三今贞元十二年岁次丙子。诏罽宾三藏般若。於京师大崇福寺。译成四十卷。即旧经入法界品。从证圣元年至贞元十二年。总一百二年。流传此方。今当五百年之运矣。虽经数译。或九会大本。或一品别行。或三藏持来。或遣使迎请。未有如今圣代。南天竺国王。亲贡梵文。越十万之烟波。踰千旬之险阻。纡彼御扎。献我圣君。若非德合乾坤道光三古威临八极化洽万方。孰能有斯光大休烈难思圆极再阐神州。然夫教流非一缘矣。要在时清道泰。正化可行。大国中华。皇城凤阙。明王圣帝崇重法门。辅佐贤良翼赞玄化。人多聪敏。道器可持。方有圣灵。潜运冥卫不惮劳苦。传译中华。音善两方。义兼权实。明贤高识。启发赞扬。内外悉心。潜显兼卫。方令圆教流通未闻。缅想昔传。事多阙略。具斯胜事。莫盛当朝。
　　第三感通者。夫玄言至趣。含德光大。无言妙旨。要假言宣。故克念精心。罔不征应者矣。是以晋译微言双童现瑞。唐翻至教甘露呈祥。冥卫昭彰。亲纡御笔。论成西域。地震光流。志彻清凉。感通玄悟。其书写也。则楮香四达。经辉五色。冬葵发艳。瑞鸟衔华。读诵则藐然履空。焕若临镜。每含舍利。适会神僧。踊地现金色之身。升天止修罗之阵。大经是大人之业。非小量之能窥。其观行则无生入证。偈赞排空。海神听而时雨滂流。天童迎而大水弥漫。讲说则华梵通韵。人天共遵。洪水断流。神光入宇。良以一文之妙。摄义无遗。故一偈之功。能破地狱。盥掌之水。尚极生灵。读诵思修。功齐种智。宿生何幸感遇斯文。其事迹昭彰。备诸传记。
　　○第九释经名题中。先解经题。后解品称。
　　●前中总题包於别义。摄难思之法门。无名之中。强以十门分别。一通显得名。二对辩开合。三具彰义类。四别释得名。五展演无穷。六卷摄相尽。七展卷无[得-彳]。八以义圆收。九摄在一心。十泯同平等。
　　△今初。诸经得名。有其多种。或以人为目。或以法为名。人有请说等殊。法有法喻等别。或体或用。或果或因。乍复乍单。其类繁广。今经受称。亦多种不同。一从数彰名。如梁摄论云百千经者。华严经有十万颂是也。二从喻受名。如涅盘经及观佛三昧海经。詺此经为杂华经。以万行交杂缘起集成故。三从法为名。如智度论释嘱累品。詺此经。为不思议解脱经。四从义用受名。如离世间品及出现品各有十名者是。五依总摄为名。即今所题。梵本具云摩诃毗佛略勃陀健拏骠诃修多罗。此云大方广佛杂华严饰经。今略杂饰二字。前三异名义多总略。二品十因多从别名。又局当品故。今译者具以六字为名。则人法双题。法喻齐举。具体具用。有果有因。理尽义圆。故标经首。
　　△二对辩开合者。题中七字。有十事五对。一教义一对。谓经之一字是能诠教。大等六字是所诠义。二就义中法喻一对。大方广佛是法。华严是喻。三就法中人法一对。谓大方广是所证之法。佛是能证之人。亦名境智一对。佛是智故。四就法中体用一对。大即是体。方广是用。五就人中。借下华字。以喻其因。即因果一对。佛是果故。
　　△三具彰义类者。谓大等七字义皆无量。并十义释之。以显无尽。方广更加合释。佛有二十。严有三十。为百一十。又若释大。七字皆大。若释佛等。七皆佛等。特异昔人。
　　初大十义者。一体大。谓若相若用等皆同真性而常遍故。即是大字。涅盘云。所言大者。名之为常。此明体不变易。其犹混成先天地生。物莫先定。故称为大。又云。所言大者。其性广博。犹如虚空。此明体遍。二者相大。谓恒沙性德无不具故。互相即入微细重重。具十玄门。皆其相故。即经方字。方者法故。三者用大。谓业用周普如体遍故。即经广字。涅盘经云。又言大者。能建大义。即是约用。良以涅盘无广。广与大同故。以广释大。方广无大。大与广合故。以大释广。今经具有故。广大不同。四者果大。谓智断依正并周法界故。即经佛字。五因大。谓发菩提心。起解修行。发愿证入。精勤匪懈。成诸位故。即经华字。六者智大。谓大智为主。运於万行。遍严一切。无所遗故。即经严字。七者教大。谓一文一句。无不结通十方三际。重重无尽故。即是经字。八者义大。谓所诠法尽穷法界。乃至帝网。无所遗故。即总是大方广佛华严所诠六字。九者境大。以上七字能所诠法。普以无尽诸众生界为化境故。十者业大。谓尽三际时。穷法界处。常将此法利益众生。无休息故。亦通七字。摄大乘等七种大性不离於此。
　　二方十义者方者。法也即前。十大皆名为法。谓体法相法及用法等。
　　三广十义者。广者多也。用多繁兴。包无不尽。则十皆多。又一通一切。名之为大。一摄一切。名之为广。上已离释。若合释。方广亦有十义。一广绝义。非是心识称量所能知故。即是大字。体绝众相。不可思议。二广超义。无有诸法能比类故。即是方字。三广摄义。通义无边异类法故。即是广字。四广知义。具足种知。破邪见障。无不知故。即是佛字。五广破义。破一切障。无有余故。六广治义。具摄无边对治之法。为能治故。七广生义。能生无量广大果故。上之三义。皆是华字。华是因故。八广德义。具足二严诸功德故。即是严字。九广依义。言教繁广。为主依故。十广说义。宣说广大甚深法故。上之二义皆是经字。此十方广。二五九十出於杂集。余六出於入大乘论。相参就经大等次第七字摄尽。
　　四解佛十义者。即是十佛。十佛即是十身。大即法界佛。名为法身。方即本性佛。是为智身。广即威势及随乐佛。即威势身及意生身。佛即正觉佛。名菩提身。华即愿佛及三昧佛。即是愿身及福德身。三昧是为福之胜故。严即业报佛。是相好庄严身。经即住持佛。是力持身。总不离心。七字皆是心佛。即是化身。随心化故。十身之义。已见上文。又依佛地论。佛有十义。谓具一切智一切种智。离烦恼障及所知障。於一切法一切种相。能自开觉。亦能开觉一切有情。如睡梦觉。如莲华开。故名为佛。
　　五华有十义。一含实义。表於法界含性德故。对经大字。二光净义。本智明显故。对经方字。三微妙义。一一诸行同法界故。四适悦义。顺物机故。上二对经广字。五引果义。行为生因起正觉故。对经佛字。六端正义。行与愿俱无所缺故。七无染义。一一行门三昧俱故。上二对经华字。八巧成义。所修德业善巧成故。对经严字。九芬馥义。众德住持流馨弥远故。对於经字。十开敷义。众行敷荣令心开故。总对七字。然华有二种。一草木华喻万行因。然或与果俱。况圆融因。因果融故。或不与俱。况行布因。因果别故。二严身华。通金玉等。喻於神通及众相等唯与果俱。前十义中。一五九十局於草木。余通二华。
　　六释严者。即上十华同严一佛。为严不同。亦是十义。又上十华如次严前十佛。即是十义。故前释华。已将十义。对前十佛。然总别无[得-彳]。更有十义。一用因严果以成人故。是华严之佛。以佛妙果由因得故。二以果严因而显胜。成果之后。令一一因皆无际故。是佛之华严。三以人严法而显用。谓佛旷劫修因。方显法身。体用本具足故。即佛华严之大方广。四以法严人以显圆。若不得法之体用。因果不能圆妙故。即大方广之佛华严。五以体严用以令周。谓用不得体。不周遍故。即大之广。六以用严体。而知本。若无大用。不显本之广大。即广之大。七以体严相而知妙。谓相若无体。不得即入重重故。即大之方。八以相严体以明玄。无相不显体深玄故。即方之大。九以义严教超言念。由所诠难思能诠言离故。即大方广佛华严之经。十诸因互严以融摄。如禅非智无以穷其寂。智非禅无以深其照等。合在华严二字之中。又上十严。皆有相资相即四句。且约理行互严以明。初约相资明四句者。一理由修显故。以行华严理。二行从理发。则以理华严行。三理行俱融。不二而二。非真流之行。无以契真。非起行之真。不从行显。良以体融行而因圆。行该真而果满。是故标为佛华严也。四理行俱泯。二而不二。以理之行故非行。行之理故非理。是则能所两亡。超情绝想。非严非不严。是谓华严相即四句。理行全收。准思可见。则法喻交映。照然有在。
　　七释经十义。一曰涌泉。注而无竭故。二曰出生。展转滋多故。三曰显示。显示事理故。四曰绳墨。揩定正邪故。五曰贯穿。贯穿所说故。六曰摄持。摄持所化故。七者曰常。万古常规故。八者为法。千叶真轨故。九者曰典。正理无邪故。十者曰径。是出生死之径路故。上来具显义类竟。
　　△第四别释得名者。大者当体受名。常遍为义。常则竖无初际。遍则横该无外。方以就法得名。轨持为义。双持体相。轨生物解故。广以从用得名。包博为义。包则广容。博则广遍。佛以就人得名。觉照为义。照则朗万法之幽邃。觉则悟大夜之重昏。华以从喻得名。感果严身为义。感果则万行圆成。严身则众德备体。严以功用受名。资庄为义。谓资广大之体用。庄真应之佛身。经以能诠得名。摄持为义。持性相之无尽。摄众生之无边。
　　△第五展演无穷者。谓初於最清净法界。开为理智两门。即涅盘菩提。又理开体用。即大方广。智分因果。即佛华严。总连合成诠即题中七字。又展此目以为九会。会会皆具大等七义。如今此会三十句问。后之十海。即大方广。虽约佛说。以通一切。如来体用是所证故。前二十句。即佛华严。初佛地等。即是佛义。次十往修因行。即是华严。又如来自入频申三昧。与法体合。即是大也。尘毛剎海严净相用。是方广也。又令菩萨皆能顿证。亦方广也。处处见佛。是佛果也。菩萨顿入。善财历位。始於文殊。终至普贤。华严也。当得见我。当获十身。皆严果也。又展此九会。遍周十方乃至尘剎故。普贤偈云。一毛端处所有佛。一佛剎土极微数。悉於菩萨众会中。皆为宣扬普贤行等。乃至重重无尽无尽。皆亦不出大方广佛华严也。
　　△第六卷摄相尽者。谓从后渐卷。乃至不离九会。九会不离总题。总题不出理智。又非理不智故理外无智。非智不理故智外无理。则理智不二。亦摄智从理。离体无用。摄用归体。体性自离故。体即非体。本来清净。无本无净。强为立名清净法界。是以极从无尽。乃至一字无字。皆摄华严性海无遗。
　　△第七展卷无[得-彳]。谓正前展时即复常卷。正后卷时即复常展。展时即卷故。佛剎微尘法门海。一言演说尽无余。卷时即展故。如来於一语言中。演说无边契经海。
　　△第八以义圆收者。上来法门。或以七字摄尽。或以教义摄尽。或以理智摄尽。或以人法摄尽。或解行证摄尽。或唯普贤文殊毗卢遮那三圣摄尽。或谓大方广即普贤。普贤表所证法界故。华严即文殊。文殊表能证故。佛即遮那。具能所故。又大即普贤。普贤菩萨自体遍故。方广即文殊。文殊即体之智故。华即普贤。普贤行故。严即文殊。文殊以解起於行故。佛即圆解行之普贤文殊。证法界体用之普贤文殊。成毗卢遮那光明遍照。
　　△第九摄归一心者。上来诸门乃至无尽。不离一心。一心即法界。心体即大。心体离念等虚空故。心之相用即是方广。观心起行即是华严。觉心性相是名为佛。故经云。佛心岂有他正觉觉世间。觉非外来。全同所觉故。理智不殊。唯一圆觉。若形夺双亡。则远离觉所觉。无心亡照。任运寂知。则念念常是大方广佛华严甚深性海。
　　△第十泯同平等者。为未了者令了唯心。若知触物皆心。方了心性。故梵行品云。知一切法即心自性。然今学者。或弃内外求。或亡缘内照。并为偏滞。不了真原。既了心境如如。则平等无[得-彳]。昔曾莹两面镜。鉴一盏灯。置一尊容。而重重交光。佛佛无尽。见夫心境。互照本智。双入心中。悟无尽之境。境上了难思之心。心境重重智照斯在。又即心了境界之佛。即境见唯心如来。心佛重重。而本觉性一皆取之。不可得则心境两亡。照之不可穷。则理智交彻。心境既尔。境境相望。心心互研。万化纷纶皆一致也。唯证相应。名佛华严矣。
　　●第二释品名者。於中二。先总释。后别释。
　　△今初。言入不思议解脱境界普贤行愿品者。此十二字分为三节。不思议解说境界即所入也。普贤行愿为能入也。入之一字。通能通所。心智契合。悟解得证。总名为入。心言罔及。为不思议。作用离障。称为解脱。智造分域。名为境界。德周善顺。称曰普贤。造修希求。目为行愿。
　　△第二别释。於中三。初释所入。次释能入。后释入字。
　　▲今初。何法不思议。谓即解脱境界。解脱有二。一是作用解脱。谓作用自在。脱拘[得-彳]故。如净名所得故。彼经云。有解脱。名不思议。菩萨住是解脱者。能以须弥之高广。内芥子中等。即下善友所得解脱故。慈氏云。汝随顺解菩萨解脱不思议不。其文甚多。二离障解脱。由智内照脱二障故。今是作用兼於离障。要内无障。外用无羁故。何者境界亦有二种。一分齐境。如国壃域各有分齐。诸佛普贤。德用分齐。无边量故。二所知境。谓事理等皆无边量。唯佛普贤所知境故。今文具二。三业作用能所浑融故。何故不思议。略有三义。一事法无边。唯佛与佛乃能知故。广不思议。二至理玄远微妙绝相。深不思议。三者事理无[得-彳]一多相容。亦深亦广。为不思议。此三无[得-彳]。尤难思议。於何不思议。下位三慧不能思故。何用不思议。显法超情令亡言故。上皆所入。若以普贤分齐之境。对所证理。亦名能入。
　　▲第二释能入者。谓普贤行愿。何用普贤行愿。如龙布蜜云必当注大雨。菩萨发大愿。决定修诸行。此二相扶。如车二轮。如鸟二翼。翔空致远罔不由之。何者是普贤行谓。总该万行行布圆融。何名普贤行。略有二义。一以人取法。普贤菩萨之所行故。二直就法说。随一一行。皆称法界。遍调善故。又别说普义。略有其十。以显无尽。一所求普。谓要勤求一切如来等所证故。二所化普。一毛端处有多众生。遍周法界无边无尽。皆化尽故。三断障普。一念嗔心百万障门。如是等过八万尘劳犹如尘沙。皆悉除断。一断一切无不断故。四事行普。八万度门无边行海无不行故。五理行普。随所修行。深入无际彻理原故。六无[得-彳]行普。事理二行相交彻故。七融通行普。随一一行摄一切故。八所超大用普。无有一用不周遍故。九所行处普。上之八门。遍帝网剎而修行故。十修行时普。穷三际时。念念圆融无竟期故。上之十普。参而不杂。涉入重重故。善财入於普贤毛孔。一毛功德即不可尽。然此普行能入上境。若约此行。先未证得。今方修证。即名所入。
　　▲第三释入者。能所契合。泯绝无寄。方为真入。广如宗中。一品一经不标次第。亦犹楞伽佛语心品。
　　○第十随文解释。自弥天高判。经无大小。例开三分。序正流通。以圣人设教必有其渐。将命微言。先彰由致。故受之以序分。由致既彰。当根授法。故受之以正宗。正宗既陈。务於开济。近笃时会。远益将来。使千古洪规传芳不绝。故受之以流通。今经三者。初尽列众为其序分。二时诸菩萨大德声闻世间诸王下。明其正宗。第三四十卷末。尔时世尊与诸菩萨摩诃萨演说如是不可思议解脱境界胜法门时下。辩其流通。若依问答相属者。今当第四依人证入成德分。亦名证入因果。故说因果泯绝。唯证相应不可说故。若依本末遍收。分数弥多。谓本会为一分。文殊化六千比丘为第二分。化福城东诸乘人等。为第三分。善财历五十四会。为五十四分。足前成五十七分。若加三千善友为一。即五十八分。若以五十四善友。为一百一十。及三千为一。则有一百一十四分。若加前八会。则有一百二十二分。西域此方。多言五十五人。则人位双辩。为欲一人自分胜进以当两人成百一十。云五十五耳。克实而言。唯五十四。文殊一人两度出故。若约会别。德生有德。复同一会。若以法门为数。则唯五十三。遍友一人不得法故。德生有德同一法故。约人唯五十四。自分胜进。成一百八。表百八句治百八惑。言百一十者。举圆数耳。若三千善友。一人各是一会。会分弥多。
　　◎次正释文。第一序分中。合有二序。一证信序。二发起序。今有证信。具六成就。初会已广。故略发起。若令具者。六成就中。初二唯证信。后四有两兼。阿难引之。便为证信。说时已有。便为发起。无主谁说。正说法时。必有时处及听众故。故其后四义兼发起。且分为三。第一总显己闻。第二标主时处。第三辅翼圆满。
　　●今初。即如是我闻。谓如是一部经义。我昔亲从佛闻故。佛地论云。谓传佛教者。言如是事我昔曾闻。此明如是指前题目。我闻即是阿难自称。显非我说亦非传闻。令物信故。智度论中。为六成就。此中具二。如是二字即信成就。论云。佛法大海。信为能入。智为能度。信者言是事如是。不信者言是事不如是故。肇公云。如是者信顺之词也。信则所言之理顺。顺则师资之道成。经无丰约。非信不阶。故云如是。真谛三藏云。真不违俗。名之为如。俗顺於真。称之为是。真俗无二。故称如是。此约二谛。敌对外道阿优二字。深有所以。谓外道经初皆置阿优。阿之言无。优之言有。万法虽众不出有无。此即外道断常邪见。今云如即真空。是即妙有。真非有外故空而非断。俗非空外故有而非常。对破邪宗。以显中道。三世诸佛经首皆安。故中论云。诸佛依二谛。为众生说法。更有多释。义如常说。言我闻者。即闻成就。将传未闻。自明亲闻。诸蕴假者故称为我。根尘发识。是以称闻。闻虽是耳。以总统别假称我闻。从缘而闻。闻无闻矣。不闻闻者方曰真闻。若依此经。传法菩萨。以我无我不二之真我。用根境非一异之妙耳。闻无障[得-彳]法界之如是矣。
　　●第二一时下。标主时处。有三成就。初一时者。时成就也。时有二种。一者总时。二者别时。此经别谓始成正觉。涅盘别时二月十五日等。或约所表。或为显明故须别举。言总时者。但云一时。说法时多。不能别举。一言略周故云一时。即法王启运嘉会之时。亦可机教相称。故曰一时。佛者主成就也。梵云勃陀。此翻觉者。斯经梵本是婆伽婆。应具六义。是以旧经译为世尊。言六义者。佛地论云。一自在义。永不系属诸烦恼故。二炽盛义。炎猛智火所烧炼故。三端严义。三十二相所庄严故。四名称义。一切殊胜功德圆满无不知故。五吉祥义。一切世间亲近供养咸称赞故。六尊贵义。具诸功德。常起方便。利益世间。安乐一切。无懈废故。今云佛者。但顺诸经。六成就中多言佛故。具有十义。如题中说。在室罗筏至庄严重阁。明处成就。此有三处。一者国城。具云室罗筏悉底。此云闻者。西域记云。昔有古老仙人。住於此处。后有少仙。名为闻者。於此禀学。老仙殁后。少仙於此建立城郭。故取其名。亦云闻物。以此城中多出贤智博达名闻之人物故。即中印度境。二逝多林给孤独园。明精舍号也。在於城南三四里间。逝多梵音。华言战胜。即太子之号。给孤独者。梵云须达多。正翻赈济无依。义云给孤独耳。即长者之称。长者仁而聪慜。积而能散。极乏济贫。哀孤恤老。时美其德。故立斯称。长者侧金买地。太子施树。同成功业。二人式崇。共立伽蓝之号。三大庄严重阁者。别明说法处也。量周法界故云大也。及显庄严。并如下说。若约所表。所证法界体无不周。故称为大。德无不备。名曰庄严。依体起用。二智重成。故名楼阁。
　　●第三与菩萨下。辅翼圆满。即众成就。先辩意。后释文。
　　△今初。略开五门。第一集意。第二集因。第三辩类。第四定数。第五权实。今初。来至佛所。有何意耶。有十义故。一为影响为主伴故。二为辅翼常随从故。三为守护佛世尊故。四为庄严菩提场故。五为供养佛菩萨故。六为发起此法门故。七为闻法获胜益故。八为表法显深理故。九为顺证说不虚故。十为翻显法不共故。为斯多意。来至佛所。非唯证信。证信但是传法意故。第二集因。有何因缘。得至佛所。亦有十因。一曾与如来同集善故。二蒙佛四摄曾摄受故。三往在生死闻圆法故。四曾发大心护一切故。五往昔大愿愿事佛故。六随逐如来无厌足故。七乐闻正法心无倦故。八善能散灭我慢心故。九福智已净身周遍故。十同一性海善根生故。此十因中。前四后二唯是集因。五六七八兼明集意。由愿供佛。得在佛会。即是集因。乘愿而来。便是集意。余可思准。第三辩类。即上集意成十类众。一影响众。二常随众。三守护众。四严会众。五供养众。六发起众。七当机众。八表法众。九证法众。十显法众。准前可知。第四定数。称法界众。焉能数知。即文而言。此一经中。文有二会。末会之众。随其善友多少不同。数类无量。本会之中。总唯四众。一菩萨众。二声闻众。三世主众。此三旧众。四新集众。文在正宗。然此世主。即同初会三十九众。文不具列。语意皆含。文云。复与无量诸世主俱。明知具有。以初一会遍八会故。以皆不起菩提树王而周遍故。故下文云。一一尘中。有大菩萨。坐莲华座。成等正觉。即见初会。明其诸众前后相通。则数同初会。余如别明。第五权实者。前十类众。影响唯权。当机则实。余通权实。并通地前及与地上。然影响众。自有二类。一者果德。谓佛影响。则亦名为非权非实。二位极菩萨为影响者。即皆是权。亦可皆权。海印现故。亦可俱实。实德摄故。不动此会遍法界故。难思议也。
　　△第二释文。三众即为三别。第一菩萨众。第二声闻众。第三世主众。
　　▲今初。菩萨文分五别。一标类数。二标上首。三列别名。四结数赞胜。五叹其胜德。
　　今初。先辩类者。具云菩提萨埵摩诃萨埵。菩提云觉。萨埵云众生。亦翻勇猛。有三义故总立此名。一菩提者所求佛果。萨埵者所化众生。即是悲智所缘之境。从境立名。故名菩萨。二菩提者所求之果。萨埵即是能求之人。能所合目。故名菩萨。三萨埵既云勇猛。勇猛求大菩提故名菩萨。亦能所合目。摩诃云大。略有四义。一者愿大。求大菩提故。二者行大。二利成就故。三者时大。经於三大阿僧祇故。四者德大。具足一乘诸功德故。前二通地前。后二唯地上。有说地上方称大者。约具四义。五千人者。列数也。旧经五百。今云五千。比余八会。二俱少者。解行者多。证入希故。要云五者。表於五位同证入故。五位各十。一一十度。度各摄十。故为五千。如是修因证入果海。
　　第二普贤下标上首。以二大圣助化主故。为表法故。至下当明。言普贤者。梵云三曼多普也。跋陀罗贤也。乃有多义。一体性周遍曰普。随缘成德曰贤。此约自体。故理趣般若云。一切众生皆如来藏。普贤菩萨自体遍故。又曲济无遗曰普。邻极亚圣曰贤。此约诸位普贤。以俱发普贤心。三贤十圣皆普贤故。又德周法界曰普。至顺调善曰贤。此约当位普贤。普贤正是等觉位故。又果无不穷曰普。不舍因门曰贤。此约佛后普贤。成佛之后亦曰普贤。位中普贤悲智双运。佛后普贤智海已满。而运即智之悲。寂而常用。穷未来际。教化众生。又一即一切曰普。一切即一曰贤。此约融摄。言文殊师利者。或云曼殊室利。文殊曰妙。室利为吉祥。古译为德。合为妙德。亦云溥首。亦云濡首。亦云妙首。以室利言含多义故。以示居此土。生有十征。来自他方。体含万德。降魔制外。通辩难思。称妙吉祥。亦称妙德。又主於般若了了见性。故称妙德。又知佛境界故。凡所施为无非吉祥。又一切诸佛皆悉从之发菩提心。常为一切诸佛之母。普为一切菩萨之师。身遍十方一切剎土。久成正觉。已号龙种尊王。现证菩提。是曰摩尼宝积。当成正觉。复称普见如来。化满尘方。德周法界。故称妙德。是曰吉祥。三乘尊於定慧两足。诸佛多有智慧神通二大弟子。一乘尊於理智融摄。故标尊於二圣。而为上首。
　　第三其名曰下列别名。夫圣人无名。为物强名。得名千差。而多依德行。德行皆具。不可备举。而随宜别标。皆有深义。恐繁不释。但举总类。以彰表法。此中有十五位。总列一百五十二人。於中分二。初五十一人。通表住等五位。后百一菩萨。别表十地。前中分五。初十胜智。以表十住。住名解故。旧经所无。二十幢表向。行德高出故。三十光表行。智光照行故。行向前却者。行愿相扶无前后故。四十藏表地。生成住持故。五十一眼表等觉。亲照寂故。第二天冠下十位。一百一人。如次别表十地十度。一十冠者。初地檀行冠於诸地万行首故。位各十者。一地具足诸地德故。一度具十为庄严故。二十髻者。表离垢地持戒检刺极尊高故。三十焰光。即发光地发闻持光照法忍故。四十聚者。积集道品智慧聚故。五十声者。入俗化物。偏得声名。经说三昧为雷声故。六十出生者。般若现前生诸德故。七十吉祥者。空中方便慧有中殊胜行为吉祥故。八十自在王者。不动大愿具十自在故。九十音者。善慧法师说力故。十有十一觉者。法云受职堕佛数故。智度觉法无所遗故。欲显差别故为此配。非可局执。
　　第四如是等上首下结数赞胜。赞胜者。皆上首故。前二上首。五千中上。今则五千。比余皆上。言结数者。梵本具云五千人俱。
　　第五一切皆从下叹其胜德。有十一句。初总。余别。总中普贤行愿。即下十句及无尽德。略如释题。广如下经。然名随别立。德无不具。云皆从生。以诸菩萨广业崇德并周法界齐诸佛故。第二所行无[得-彳]下别中十句。句各有二。上标下释。合为五对。即分为五。一穷依近正对。遍一切剎方知无[得-彳]。近一切佛始知身多。二离诸下现通见用对。障盖既离方能现通。如净月轮光影方遍。现觉诸法十眼圆明。始见如来无方大用。三得无量明下。内照外演对。照佛法海方得多明。具四无[得-彳]始能长演。四住最胜下。智净色随对。所行无着始彰智净。随心能现方显无依。五离诸下悲深智广对。了众生空方离悲障。光网普照始悟智周。前空取净。此空取广。
　　▲第二复与五百下。列声闻众。然声闻一众。八会皆无。独此有者。为显证法是不共故。在座不闻。方显前八皆非其分故。故前不列。又约圆融九会皆在。初成顿彰无有前后。有声闻者。九世相融。约法有耳。若不坏相。经有三节。初之五会。始成正觉。便顿说之。以初云始成三天皆云不离菩提。带前起故。第六七八二七日说。别行十地有二七故。七八重会时必异故。第九一会。在於后时。由此故有诸声闻等。佛初成道未度五百。无逝多故。上之二解。一约圆融。二约次第。二俱有理。如来一会能顿演故。圆融无妨。常恒之说不[得-彳]后故。次第何失。又无前后依何同时。若无同时何异余教。非唯无[得-彳]。亦乃相成。文中分二。初标数类。依声悟道故曰声闻。以佛道声令一切闻。真声闻也。二其诸声闻下叹其胜德。有十一句。初句总明。悉觉真谛下别。然此声闻。本是菩萨。欲显深法。迹示声闻。故所叹德。言含本迹。释为二门。一就迹门。皆声闻德。一得现观故。於四真谛善觉了故。二入正性离生。无方便慧故皆证实际。三所学已穷。云深入法性。故法华云。我等同入法性。即三兽渡河。理无二故。古人亦将上三。如次配於见修无学。四生分已尽。由阙大悲故自出有海。五依佛威德。但谓如空。故法华云。一切诸法皆悉空寂。无生无灭。无大无小。无漏无为。如是思惟。不生喜乐。六舍分段因。云离结使缚。九结十使皆悉离故。七舍分段报。云不着依处。依处即是赖耶识体。今言不着。是舍离故。唯论说阿罗汉位舍赖耶故。而梵本云那阿赖耶。那即无义。无阿赖耶即是舍义。阿赖耶识名为执藏。即是种子所依处故。根本依故。因无我爱。果何由生。八心善解脱故寂如虚空。九慧善解脱故於佛无惑。十明非定性皆可回心。故於佛智以信得入。二约本门。就菩萨叹。故如来不思议境界经云。复有无量百千亿菩萨。现声闻形。亦来会坐。其名曰舍利弗大目揵连等。广如彼说。明皆是权。故下身子令海觉等观文殊德。若实声闻。不见不闻。何以能知文殊胜德。十中。一觉真实义故。名善觉真谛。二已具方便善能入於无际际故。名证实际。三二空真性穷真源故。方为深入。四具足大悲入有不染。是故方能永出有海。五依佛深境。量等虚空。亦如虚空无所依故。六不断烦恼。亦不与俱。方能永离现行诸结随眠诸使之所缚故。七八地已上同於罗汉。舍赖耶故不着依处。八处乱恒寂。了本性空。得无生忍。住如空性。无障[得-彳]故。云其心寂净犹如虚空。九佛不共德。设未全证。亦知定得故。於诸佛所。永断疑惑。十者一切智海是证信入方曰深故。总句随别。亦有本迹。具斯二解。文理方周。故前诸译文皆两含。罗摩伽经。乃以真谛。而为四谛。然四谛多种。亦通大小。而言多属小故。非得意。
　　▲第三复与无量下。诸世主众。亦分为二。先标数类。言无量者。一无量色类。二一一各有无量眷属。二已曾下叹其胜德。十句分二。前九叹自分。后一叹胜进。等佛智故。前中前八成德。后一入位。生佛家故。前中四分。初一句叹福。二四句叹悲。三二句叹智。四一句叹愿。今初可知。二常勤利乐一切众生下叹悲。此是总句余三是别。一无缘普应故不待请。显悲深故。二护念初心。偏救无归。如於病者心偏重故。三不舍世间显悲常故。入殊胜智。不滞空有。谓带有观空。名方便智。依空涉有。名殊胜行。则度而无度。故常不舍。亦无爱见。处而无厌。三从诸佛教境界而生下二句叹智。此句总明根本之智。依如来教。从真境生。无生生故。后得之智。亦从佛教兼事境生。二智既生。则生菩萨。无有二智非菩萨故。后护持句别叹护法智。亦通二智。言所有正法者。谓教理行果。邪徒乱正。教法毁坏。立身护持。此即权智。心冥至理。理法则全。此是实智。修行趣果。是护行。果则通权实。护即守护。持谓任持。离佛世尊。更无正法。故曰护持如来正法。四起大誓愿不断佛种。此句叹愿。下佛种子於众生田。愿尽生界化化不断故。上成德竟。后从行愿力生如来家者。明其得位。生如来家。有其四位。一约菩提心家。初住发心。即名为生生解家故。二约圣教家。是第四住。名生贵住。从於圣教而得生故。三约理家。初地证如为得生故。四约无生忍家。八地已上方为生故。今约行愿为因。生家为果。义通四种。正在后二。上自分竟。
　　二专求如来一切智智。叹胜进德。一切智者根本智也。重言智者。后得智也。无余趣向故曰专求。上序分竟。
　　◎第二时诸菩萨下明其正宗。然初一请分。取起三昧。是发起序。以皆念请未发言故。念请发起佛三昧故。今例初会现相品中。以为正宗。又因请方定现土集众义相关故。四处广问皆正宗故。若例法华。三昧现相。犹属序分。彼非本经之三昧故。故得为序。今以三昧现相为答。须为正宗。不可克定。大分为二。第一本会。第二从尔时文殊师利童子从善住楼阁出下。明其末会。
　　[○@●]本会之中。长科十分。第一大众念请分。第二如来三昧分。第三净土现相分。第四远集新众分第五举失显德分。第六偈颂赞德分。第七普贤开发分。第八毫光照益分。第九文殊述德分。第十大用无涯分。
　　●今初。众集本为闻佛法故。文中分二。初标念请之人。后彰所请之法。
　　△今初。前三类众皆兴念请。声闻下说如聋如盲。此中云何念请佛德。释有二义。一本迹对说。约本能念。约迹不知。二唯就迹说。同在园林。同仰玄趣。所现超绝。遂如聋盲。故意法师云。理处不隔故得同疑。未积大心故不厕其次。
　　△第二如来境界下。彰所请法。四门分别。第一请问有无。第二请问仪式。第三问人权实。第四正释本文。
　　▲今初。通九会中。四会有问。一第一会标果起因故须有问。或当会答。二第二会初寻因至果故须有问。但因有升降六会以答。果无差别第七会答。故六会中共斯大问。三第八会中因果纯熟故须有问。行修无[得-彳]。六位顿成。故当会答。四第九会称性因果故须有问。亦当会答。谓但入法界无差别故。四处都有三百一十句问。谓初及第二各四十问。第八会中有二百问。第九三十。且约现文。中本广本非所论也。虽随问别三百一十。互相收摄唯四十问。以并不离因果行位依正体用故。相摄之相。至文当辩。
　　▲第二请问仪式者。此复有二。一言念等殊。二通别有异。今初。请有二种。一言。二念。答亦有二。一者言答。二示相答。交络相望应成九句。今本会中。唯有念请示相而答。以心传心。唯证相应。离言道故。下末会中。则通多义。见请善友多是言请。亦以言答。解脱长者即是言请而现相答。才问法竟入三昧故。慈行童女念请言答。观舍宅竟。一心瞻仰。便为说故。解脱长者亦是言请通二种答。从定起已而发言故。余可思准。二通别者。二八两会。别问别答。此及初会。通问通答。以是总故。现相答故。亦有别答。至下当知。
　　▲第三疑权实者。有云权疑。菩萨诸王皆位极故。为物生疑。有云实疑。希佛果故。十地菩萨不测佛故。此皆有理。若约声闻。本即是权。迹乃是实。若此经宗。若权若实并法界疑。疑为有力。与所说证为缘起故。此事旧尔。海印顿现。念念常疑。念念常断。无竟期故。
　　▲第四释文。有六十句。初之十句及后二十。是所请法。中三十句。但是请仪。三十句中。以义会通。同前三分。取文显着。多同初会。初会为总。此会为终。无二相故。证入但证初会法故。就文分二。前三十句念德难思。后三十句请随机演。以初十句。明自体圆着寄显果海超绝心言。最后十句。明化用普周令寄言显果。由斯二义。文有影略。实三十句皆请显示。
　　今初。念德难思中分三。初十句明所念果法。次十句明玄妙难思。后十句明缘会可了。
　　今初。十中前八句摄初会最初十句。即内行成满德。末后身智二句摄次十句。即体相显着德。初中以神通句摄加持句。持胜摄於无能摄取。故具十矣。一境界者。广则无量。略有二种。一所缘境。谓真俗二谛等。二分齐境。谓佛三乘及诸功德。唯属於佛。非余有故。前则佛之境。后则佛即境。准瑜伽论。如来境界谓五界差别。一有情界。二世界。三法界。四所调伏界。五调伏加行界。此之五种。唯佛能知。唯佛能具。故为佛境。二如来智行者。初会名所行。即所行之行。今加智者。智为体故。广亦无量。故深密经文殊问佛。如来所行及与境界二相何别。如来答云。如来所行。谓一切种如来共有不思议无量功德庄严净土。如来境界。谓一切种五界差别。此则境界。多明所缘所行唯属佛德。要唯有二。一者智行。二者悲行。故出现云。真实行是如来行。谓智行也。无[得-彳]行是如来行。谓悲智无[得-彳]。譬以金翅观海取龙。况於如来游法性空观生死海悲摄众生。涅盘经云。复有一行。是如来行。所谓大乘大般涅盘。亦通体用。不出悲智。三如来神通者。所为不测。名之为神。所作无拥。目之为通。如常说六。此经有十如十通品下经具有。略有三种。谓一法智通。二神是通。三者幻通。此神通句摄佛加持。谓胜力任持。今有所作。广亦无量。略有三类。一如加持化身作用及舍利等。二如加持耆域入火火不能烧等。三如加持一切非情作佛事等。下文非一。但是神境一通所摄。四如来力者。广亦无量。如下文殊告诸比丘为欲成就一众生故修一切剎极微尘数波罗蜜门。成就圆满如来一力。如是次第。为一切众生。成就如来一切智力。心无疲厌。不思议品。明於如来有无量力等。略唯有十。即处非处等十种智力。下文广明。总要唯一实相智力。如智论说。五如来无畏者。无诸畏惧。离世间品说十无畏。或说有四。如常所知。六如来三昧者。此云等持。数过尘算。如下所列。师子频申至不可说剎海尘数三昧门等。七如来所住者。即初会佛地佛住地故。谓地德分位。依此经宗。通收万德。广则无量。略有十种。如大乘同性经说。然体不出五。谓清净法界四智菩提。以斯五法。摄大觉性。如佛地论。要唯有二。谓真理妙智。融而无[得-彳]。是诸佛地。并有生成住持义故。略云住耳。若云常住大悲。亦是一义。八如来最胜。即旧经自在。谓所作任志。无[得-彳]成故。即十自在等。及摄无能摄取。凡所施为。无有能摄令不成故。由此今经特名最胜。最胜自在故无能摄。后之二句摄其初会。次十句者。彼有六根三业。开其身业。为身光光明。故有十句。今第九如来身。即摄六根及身口业。以身为总。有总必具别。此会不广。所以合之。又身通十身。智导根业。所以合也。十如来智者。即是意业。依唯识论。果位智强故意名智。若依此经。佛心意识俱不可知。但以智无量故。知如来心。故改名智。广亦无量。略说有十。如出现品。有十喻明。摄之成五。谓四智菩提及清净法界智。诸法相宗。清净法界。是所证理。而非是智。金刚顶瑜伽之中。说有五智。清净法界即是本智。要唯有二。谓根本后得。总唯是一。谓诸法实相无障[得-彳]智。然此十句。既无言答。但现相答。其文非一。若取善友。亦有言答及示相答。散而不次。不可具配。
　　二一切世间下十句。明玄妙难思凡圣莫测。於中。初二句总明解行不及。谓智慧不能通畅。心行不能证入。次有六句。明三慧莫测不成自利。谓初三句明闻慧莫测。初一妙故胜解不能印持於境。以信解即是胜解故。二广故不能遍知。三深故不能分别。次一句玄故思慧不能思惟。次二句明修慧不及。一寂故不可观察。二融故不可拣择。后二句明四辨莫宣。是故不能成利他德。谓法义不能大开曲示。词辩不能令他悟入。
　　三唯除下十句。明缘会可了。於中。前四佛力上加。后六自根堪受。前缘后因。具此可了。前中加被为总。神通威力。此二现缘本愿宿缘。后六自根堪受中。初一唯宿善。余五通过现。通为三对。初二内因外缘。次二深信大欲。后二胜愿广行。若有具此。不拣凡圣。必得佛加。十句既圆。难解能解。又此十句。亦可一一如次对前。谓佛加被力。则能通达。乃至广大行愿。则令悟入。又此十句。通有二意。一成上显深具十方知故。二起后请说因缘已具故。
　　第二唯愿世尊下。请随机演。於中分二。先十请随机宜。后二十句请所说法。
　　今初。前云缘会可知。今请以缘随器。文中三。初总辩感应。次种种心量下别显所随。文有十一句。於中。初三内心器殊。次一外类音异。次一假名差别。上五通凡圣。后六多约菩萨。初二地位优劣。如下海幢及频申尼。为於十地说法各异。二依根除障。谓信等五根三无漏根。故下文云净菩萨诸根故。三作业差异随意所成千门善巧。四随心缘境理事等殊。五曾依何德希求修习。后随能听受诸所说法。总结随。
　　二显示如来下。请所说法。文中分二。先列所请。后结请说。
　　前中亦二。前十句请说往因。后十句请说今果。
　　今初十句全同初会第四十句。名次小异。异者当出。十中。初一切智道。道即因也。总明求佛之因。即发趣海。次四全同。二所起大愿。即菩提心愿及回向大愿。三波罗蜜。即所行之行。净除蔽障。四地。即十地。五诸菩萨行。即四菩萨行。瑜伽论中菩萨地说。一切菩萨有四种行。一波罗蜜行。二菩提分法行。三神通行。四成熟有情行。则此句为总。余三为别。文中具举。下普贤云。如是无量相应圆满所行之行。一切劫海说其因缘。劫海可尽。此不可尽。六所乘智庄严道者。即是乘海。谓一乘无量乘。运诸菩萨。从因至果。虽通万行。智为上首。一乘体故。故法华大车以况佛智。又云。佛自住大乘。如其所得法。定慧力庄严。以此度众生。离世间品说有十种智庄严道。七所行诸清净道者。即助道海。谓积集一切菩提资粮无量助道。三十七品乃是其一。下诸善友皆广说之。八出离殊胜法海者。即出离海。谓永背业惑。证契真理。不断而离。为胜出离。出离是用。殊胜是体。九游戏神通大庄严海。即神通海。以神通等为庄严故。十本事相应行海。即彼智海宿住智故。亦可智海合在乘中。本事一种此中别出。以前通请一切菩萨十因海故。不言本事。今请本师往昔所行。特加本事。本事是总。余九为别。故九句中皆言往昔。下诸善友。多说世尊本因之事。如威德太子圆满盖王等。初会之中。十皆有海。此略无耳。
　　第二及遍显示下十句。请说今果。此之十句。即初会中第三十句。义即多同。而文多异。欲显果用深广无边。影略其文。有十二句。义亦唯十。后三合故。一成正觉门。即是佛海故。下文云等虚空界一切佛剎如来出世显现无量菩提门法句。言神通智海者。不离一毛端处。於一切毛端处。成正觉故。下普贤云。一一毛孔所有剎。佛悉於中坐道场等。二成必演法。即演说海。下云。一毛端处所有佛。一切剎土极微数。悉於菩萨众会中。皆为宣扬普贤行等。三正必有依。即世界海。下云。一一毛孔中剎海。等一切剎极微数等。言神通者。净剎有二。一方便净。修万行因得净土果。二神通净。谓以神通力能令法界染净皆净。今文是后。义必兼前。四依正既具。必化众生。须巧方便。即名号海。故彼品云。种种名号。随众生根教化调伏。五教化众生须开菩萨及涅盘城。旧经梵本。一切智下皆有法字。法即所证。是涅盘城。城即防非。是解脱海。六示生行业为至果因。即众生海。七遍入化处。常处生死随物寿限。即寿量海。八欲得依正须作福田。即安立海。安立法式故。九令成因行须说功德。即波罗蜜海。檀为行首故偏说之。下之三句。即三轮化益。是变化海。教化众生不离此故。十即意业记心轮。十一即语业教诫轮。十二即身业神通轮。并广难思。十皆称海。第二如是等下结请为说。上三十问摄初会竟。对第二会辩相摄者。彼五十句。第二十句但是说意。故唯四十。今初十句摄彼四十。后二十句同初会故。已如前说。次请往因。第二十句。摄彼第二行位十句。一者趣求。即彼十住初发大心入贤位故。二即十向。回向大愿而为体故。三即十行。行愿相扶故得前却。四即十地。五即十藏。诸菩萨行是所藏故。六即十愿。十种大愿为庄严故。七即十定。定能去惑为清净故。八即十忍。忍是出离中最胜故。九即十通。十即十顶。本事相应为超胜故。若以顶即十忍第八句摄。此句别出。通於前九。已如上辩。次请示果用。第三十句。摄彼第一十句。彼中十句。五依五正。而依正间。问一佛剎。二佛住。三佛剎庄严。四佛法性。五佛剎清净。六佛所说法。七佛剎体性。八佛威德。九佛剎成就。十佛大菩提。望於初会及今经文。有开合者。此及初会。总相该通。彼属当会。故小异耳。若欲摄者。一即彼大菩提。二即佛所说法。三即彼依报五中前四。四即佛住。常住大悲调众生故。五即法性。菩提涅盘功德性故。六众生道。彼中略无。以众生海但所化故。七亦佛住。住生死故。八为福田。即佛剎成就安立海故。九亦法性。佛以功德为法性故。下之三句。即彼威德。三轮变化为威德故。上以此问。摄前二分。八十问竟。其第八会。二百句问。义不异此。文广不会。

　　贞元新译华严经疏卷第二

　　寿昌元年乙亥岁高丽国大兴王寺奉宣雕造
　　贞元新译华严经疏卷第三(从第一经五纸至第四经四纸)

　　　　敕太原府大崇福寺沙门澄观述
　　(有十一分。本会九分。末会二分。本会九分者。一第二如来三昧分。二第三净土现相分。三第四远集新众分。四第五举失显德分。五第六偈颂赞德分。六第七普贤开发分。七第八毫光照益分。八第九文殊述德分。九第十无涯大用分。末会二分者。第一六千比丘分。第二诸乘人分)。
　　●大文第二。尔时世尊下。三昧分。欲酬念请。现相而答。先明三昧。为能现故。正与法界体相应故。是果法界佛自证故。唯佛能穷法界源故。果法离言证相应故。欲显体用皆自在故。欲令一切同佛证故。文分为三。初入定缘。二入定因。三正入定。
　　△今初。神以知机。领众念请。故入至定。正显以心传心义也。
　　△二大悲为身下明入定因。以深广悲而为因故。文中二。先别明四悲。后结其周遍。四悲各有二义。一身二义者。一是入定所依之身。悲所熏故。二身者体义依义。欲入深定全依大悲而为体故。二门二义者。一佛有大智大定等门。数过尘算。今欲利生。唯依悲门。令物入故。二者定为所入。悲为能入。佛自入故。三首二义者。一是初义。凡所益物。皆以大悲为先导故。二者胜义。谓非不用余智定等门。悲增胜故。四方便二义者。一悲定相导互为方便。今以悲入定。益物之方便故。二者以是智定相即大悲。不滞爱见。故名方便。方能令物普入法界。后充满下结其周遍。四皆充遍界有二义。一广周故。二无缘故。又周法界彰遍事故。帝网重重皆入处故。
　　△第三入於师子频申三昧者。正明入定。略为二门。先总。后别。
　　▲今初。三昧总称。此云等持。平等持心趣一境故。然法界之体非定非乱。法性寂然强名为定。寂而常照即名为慧。定慧均者名为平等。心智契合名一境性。非合非散。超情绝想。故云三昧。师子频申即定别名。以定业用。从喻为名。频申晋经名为奋迅。俱是舒展通畅之状。亦是震动纵任自在无畏之相。就法释者。即用之体。寂而造极。则差别万殊。无非法界。即体之用。不为而周。故大小相参。缘起无尽。是曰频申自在之义。
　　▲第二别释者。何名师子。为何义故夺迅频申。依涅盘经师子吼品。明师子王。自知身力。牙爪锋釯。乃至晨朝出穴而吼。为十一事。广有譬合。又离世间品云。菩萨师子王。白净法为身。四谛为其足。正念以为颈。慈眼智慧首。顶系解脱缯。胜义空谷中。吼法怖众魔。然与涅盘。足等小异。今此文中。复以大悲为身首等。明知但取当处义似。未必揩定。今会取诸文。先以十法。合彼师子。后依涅盘。为十一事。今初。一以同体大悲为身。身即体故。二以增上大悲为首。首即上故。三以即智大慈为眼。慈眼视故。四纯以智慧为牙爪。明利穿彻故。五以大悲方便为振尾。四悲居末方便震动故。六总取四悲为足。依此立故。七法界三昧以为其窟。所入证故。八无缘大悲以为窟门。出入处故。九体用无[得-彳]为频申。皆自在故。十以四无[得-彳]。广演证入法界法门。以为哮吼。决定宣说一切众生本与如来同一法界一证见已一切证故。如此师子是真师子。约义分异。随一一门。皆称法界。具无尽德。如金师子一切皆金。以金融故。无二无别。举一全收。第二为十一事而频申者。一为摧破一切魔军及未证法界诈师子故。文云。勇猛精进摧诸魔众。二示众神力十智力等无量力故。文云。如来威力不思议故。三净法界土佛住处故。即现净土分。文云。如於此逝多林给孤独园见佛国土清净庄严。如是十方尽法界虚空界一切世界亦如是见。四为令邪见诸凡夫等知归处故。文云。无归趣者为作归趣。五为安抚生死怖群党故。文云。了达世间皆如梦等。又云。若有菩萨心坚固。久处生死无疲厌。彼人具足普贤行。得佛功德无能坏。六为觉悟无眠众生故。文云。得无痴翳清净智眼。又云。於一切法离诸暗障。七为行恶法者舍放逸故。文云。发起十种无疲厌心。又云。摧破一切外道邪论。八令诸菩萨来归附故。即集新众分。十方菩萨悉皆云集。九调诸二乘诸大香象。令如聋盲舍憍慢故。即举失显德分。十教诸菩萨一切子息令顿证故。即通本会。大用分中广说其相。十一庄严正见四类众海。不怖一切邪小徒党。邪小徒党皆怖畏故。亦大用分广说其相。略举十一。以顺彼经。广收下经具无量意。又如野干随逐师子百年不能作师子吼。大德声闻虽处法会。如聋如盲。是师子子随至三年能师子吼。圆教菩萨三生顿圆。况不能说。五十七经有十奋迅十师子吼。恐厌繁文。
　　●大文第三。入三昧已下。净土现相分。净土是依。现相通正。酬前念请。示相答故。令其目击可现证故。云何目击。此净土分。具答上来三十句问。且从相显。此中答初果体十问。一所现境界法界无边。答境界问。文云。佛於一念中。普现难思事。菩提深境界。无有能测知。二大悲方便为众生现。答智行问。文云。大觉威神力。显现无数行。三现大胜用。是答神通。文云。甚深法王法。无量难思议。所现诸神通。举世莫能测。四知佛威力令众现证。答佛力问。文云。佛力不思议。一切皆能现。五三昧大用师子频申。答无畏问。文云。勇猛大智幢。坚固无能动。又云。能摧诸外道种种差别见。六正入三昧及下广列。答三昧问。文云。三昧妙神通。智慧无边际。又云。谛观诸佛力。三昧及神通。亿劫共思量。不能知少分。七净法界土及列四悲。答所住问。文云。已得菩提智。於世起慈悲。八能令大小融摄自在。答最胜问。文云。一切极微剎。神通不可量。九见如来身遍於法界。答佛身问。文云。佛以相严身。凝光如满月。曩劫因修忍。化现於十方。十则见如来智所证入。答智慧问。文云。佛子应善学。甚深诸佛法。证入诸法中。无着智境界。上所引文。多是偈赞。偈赞正赞三昧相故。余二十句集众中答。集众亦是三昧力故。是知若能若所。诸境诸心。无非教体。又二圣开显。菩萨赞德。亦寄言答。以说所现。是故名为现相答耳。就文分三。初结前生后。二严此园林。三结通法界。
　　今初。即入三昧已。此是结前由。入定故方能现相。精义入神以致用故。寂然不动无不通故。三昧即是法之体故。依体起用不离体故。故牒三昧。以为用本。一切世间普皆严净。即生后也。
　　第二于时下严此园林。於中有二。先正显严。即器界严。后出严所因。即智正觉严。
　　△今初有三。一严重阁。二严园林。三严虚空。从略至广。说有此三。表三缘起。谓阁表自体缘起。林表有为缘起。空表无为缘起。为与无。既无障[得-彳]。即是自体。寄显差别。三不相离。
　　▲初中分二。先总后别。今初。高而无上。广而无边。严饰华丽备如下说。遍周法界。语广分量。表定契心体。不见内外。即事会真。破情显法。自内而观同真性故。广博无际。自外而观不坏相故。阁外有林。林外有空。三重宽狭庄严各异。斯即事理交彻。十方三际无不圆融。林空例然。证无渐次。云忽然也。二金刚为地下。别明严丽。表缘起万德无不备故。金刚为地。心地坚故。众宝严饰。性功德故。如意宝网。无心而现。交络隐映不相[得-彳]故。无能胜幢。一切最胜超物表故。列布其中。无不周故。无数宝华。万行因故。余之表法。随宜消息。
　　▲第二尔时复以下。明园林严。
　　▲第三尔时逝多林上虚空之中下。明虚空严。并显可知。
　　△第二何以故下。出所因中。文分为二。先征。何以世界忽尔广严。后如来下释。释意云。如来之德不思议故。即智正觉严是。前为众示其身力。佛力上加令众见故。文有十句。一宿善根力。二无漏智力。三众福威力及加持力。余之七句。神通自在力。於中。一展。正遍於依。二卷。即依正入正。三横包。即依中现依。四竖摄。即正中现正。五出光普照。六出用普周。上二皆明正遍依也。七成坏相。即是正中现依。然成处有坏。坏处有成。则是显深。若一毛中各见成坏。有多事别。即是显广。略举十句不可思议。以显无尽。云何不能顿净法界。
　　第三如於此逝多林下。结通法界。於中二。先结前标后。后所谓下显彼严相。言见如来身住逝多林者。见住彼彼十方界林。非是彼界遥见此佛住此园林。是故文云。菩萨众会各各圆满。下诸严事亦是说彼。又是一会遍一切处。亦非彼彼各自有佛。是故名为难思境耳。现相分竟。
　　●大文第四。尔时毗卢遮那下。远集新众分。此有三意。一集彼同证。令此众会皆仰慕故。二显三昧力。令诸菩萨来归附故。三令彼作用。以代如来现相答故。文中分三。一总标因起。二别集十方。三总结称叹。
　　今初。由定力集所以标之。
　　二即时东方下。别集十方。即为十段。段各有十。今初。东方分十段者。一来处远近。集极远者。表证深故。初会亦远。初为所信。此为证入。证入於初一合相故。中间诸位浅深不同。义似金刚。亦如成环。初后合故。二有世界下。世界名别。可以义思。三佛号下本事佛号。四於彼下主菩萨名。五与不可说下伴从眷属。六悉以下广兴云供。皆云天者。自然光净故。七既至下诣佛作礼。八修敬毕下化座本方。本方化者。参而不杂。九诸菩萨下主属同坐。十以大如意下。冠网严身。准於旧经。冠网第九。同坐第十。则以冠网唯属於主。今当第十。则主属俱有。下之九方。十段皆同。有异当释。其间佛名剎号及所表法。可以虚求。然皆人法依正因果事理事事无[得-彳]法界自在德耳。所有供具皆言云者。乃有多义。谓能含润故。能荫物故。无心现故。无障[得-彳]故。视之则有揽不得故。来无所从去无至故。取类於云。非结云成。以声云等不可见故。又令宝等非真实供。不尊重故。二南方供具皆云持者。表修持故。皆云鬘者。例余九方。所求供具。各一事故。旧经五句云带。五句杂明。梵本十句。皆云系缚。故总句有交络庄严。是义翻也。则应十句皆言交络。三西方皆云须弥山者。梵本但有须弥之言。即是妙高。非要山也。四北方皆云衣者。忍辱惭愧严法身故。五东北方云楼阁者。悲智二利相因显故。六东南方云圆满光者。权实二智无阙行故。七西南方皆云焰者。以净智慧烧惑薪故。上之七方。兴供表法。通显神通。下之三段。兼答前问。后二十句。八西北方十句皆答前。最后为一切众生。现诸影像。若约表者。为显缘有似非真故。(下第二经)九下方毛孔中十句供云。答十二问。初之六句。答因中八问。余二上方答之。谓一答智庄严道。一切法义是智严故。二答趣求一切智道。修行即是趣求义故。三答大愿。四答诸地。一地一度故。及答出离。言清净故。五答诸菩萨行。及答助道。助道即行故。六答神通。余之四句答果用四问。谓七答正觉问。八答转法问。九答调伏众生。十答开示一切智法城。十上方中十句供内。通答因中二问。谓本事因缘。及波罗蜜果中十句。下方供中。答其四问。西北方答影像一句。净佛剎句净土合答。示众生道但是所化。入生死处但是化处。并通摄在所见境中。十问已竟。余之五句。在此方中。於檀度中。答其福田及说布施功德二问。其三轮化益三句亦通在诸句之中。其所答问或不次者。十方齐来。诸供齐现。随方取之。故不次耳。以门往收无不次也。又皆言本事者。表三世法体常住故。由得体用非一异智。以用随体无不存故。德相业用皆自在故。若理事别修则不得尔。不同余说。现在之法体用俱有。过未之法体用皆无。况於小乘三世皆有。以彼所立过未有体而无用故。
　　第三如是十方下。总结称叹。於中三。初总明云集。二总叹胜德。三总结集因。
　　△今初。虽会道场。而周法界。
　　△二此诸下总叹胜德。於中二。初总显所生。后以净智眼下。别明胜德。於中有五。一上近诸佛德。二下化众生德。三智慧深广德。四说法无[得-彳]德。五大用自在德。
　　▲今初。五句分四。一十眼圆明十身皆见。故云一切种种相海。谓三十二相八万四千十莲华藏微尘数相皆悉得见。二得无[得-彳]下。十耳圆听一切法门。前三世竖穷。此十方横遍。一切之言。通横竖也。三已得下。具十自在。尽其边涯。四於念念下二句。得十神通。遍近诸佛。於中。上句现大神变。容有多身。下句但云一身。则不分而遍。又上句但言近佛。下句意与众俱。
　　▲第二光明遍照下。下化众生德。於中五句。一光网遍摄。二於一尘下尘现多剎。三於彼世下剎现多身。四随诸下随机调伏。未熟而化。熟而不化。皆曰失时。今感而遂通。故无失矣。上三句依中现依正。五一切毛孔下。毛孔演法。是化生教门。即正中现正。广大境界。即所演也。如来深境界。其量等虚空。故云广大。
　　▲第三知诸众生下。智慧深广德。文有七句。六句喻明。末句结归十力。一众生缘成故云如幻。论云真性有为空。如幻缘生故。如幻不实故空。如幻不无故有。此二不二即是中道。若约空门。了幻无幻。方为见幻。若约有门。幻法不无。方名为幻。故幻住自性不可思议。二诸佛随机。故云如影。真佛如光。无形质故。如虚空故。物机如质。能映光故。能感佛故。见佛如影。随质端邪。长短异故。随心胜劣。报化殊故。三三界六趣因业受生。犹如梦境因思所起。四随质妍媸。像有好丑。随因善恶。胜劣报生。前句约四生等殊。此约苦乐等报。又前是引业。此是满业故。不重也。五世间生起皆想所持。热焰非水。渴生水想。世间无生。妄起生想。诸有通於二十五有。生起直论。所起果报。不同前梦。因业受生。若依摄论。焰遣执有。心心法转。今明了达。依他非实。妄起想心。六国是依报。亦心想生。心变影像故依想住。心净土净。心染土染。今无而忽有。有已还无。故如变化。幻喻为总。余五为别。同异成坏准思可知。下当广说。后通达下一句。结归十力。十种智力摄诸智故。六喻所喻即十方智所知之法。
　　▲第四威德自在下。说法无[得-彳]德。文中二。初说法之身威德蔽众故。五十七云。牛王奋迅。映蔽一切天龙夜叉乾闼婆等诸大众故。二得无所畏下。说法之德。初句具四无畏能决定说。次深入下具四辩才故。说称物心。初句辩无[得-彳]。了知下义无[得-彳]。深入下词无[得-彳]。了达下法无[得-彳]。旧经倒为其次。今经不次。
　　▲第五得诸菩萨神通下。大用自在德。於中有二。初句总明所得。后威力下别明通用。於中八力。一威德力摧邪。二智力下。智慧力穷法。即法智通皆权实双行。初了三世者。智了其有。慧了其空。次知一切下。空故无诤。而不坏相。故求智地。次以无断下。不断烦恼故入世间。而证法界故流教海。三得神通下。神通力融摄。四得善根下。善根力受生。五得周遍下。普眼力无[得-彳]。六以自在下。自在力上加。七普见下。普智力决断。八於一念下。无念力疾周。上五门。别叹初句为总。同异成坏。准思可解。叹胜德竟。
　　△第三具足如是下。总结集因。结其在会因由佛力。集众分竟。
　　●大文第五。于时上首诸大声闻下。举失显德分。亦名举劣显胜。谓举二乘之不知为失为劣。显菩萨之不共胜德难量。何者。且五百弟子。声德俱高。身厕祇园。目睹嘉会。而於大用不见不知。比夫日月丽天盲者莫睹雷霆震地聋者不闻。是知理契则邻。菩萨远而不隔。心迷便阻。声闻对如聋盲。问无行经说。喜根强说胜意谤生。此则凡愚许闻玄旨。法华将启。威遣五千。此不令闻。恐其生谤。如何今教异彼二经。答诸佛化仪。事非一准。喜根知谤。能为远因。如骂良药服亦病愈。如闻毒鼓死定无疑。不谤不闻。无由取化。如贤护等。曾谤不轻。於千劫中堕阿毗狱。其罪毕已。还遇不轻。受其教化。五千上慢。留即谤生。故且遣之。令后成益。或佛在受化。或灭后闻经。其不在会。转为宣说。闻父背丧服药病除。此经五百。已居极果。闻不生谤。遣无成益。故留在座。令其不闻。方显一乘不共凡小。又法华意。渐教终极。败种将生。威力遣之。笃励在会。知住为贞实。去是繁柯。闻法疑除。自知作佛。复奖今后。知法难闻。此经意显顿教之初。欲彰深胜。留使不测。示阙因缘。笃诸后学。令闻庆悟。勉乎凡流。修见闻种。或人天受道。或八难超升。皆是如来方便大用。或海印炳现。或大权应为。以显法深。各有由矣。文中三。初举迷失之人。二显所迷之境。三释迷失之由。
　　△今初。十人之中。三非大弟子。意该五百。故标云诸。舍利此云鹙鹭。其母目睛明利。似彼鸟故。弗者子也。从母立称。故有子言。目揵连此云采菽氏。上古仙人。山居豆食。尊者母是彼种。从外氏立名。有大神通。拣余此姓。故复云大。摩诃迦叶此云大饮光。本族仙人身有光明。饮蔽余光。又尊者身亦有金光。饮蔽日月。头陀第一。拣余迦叶。故云大也。离婆多此云室星。祀之而生。或云假和合。见有二鬼争食死人。裂彼手足。悟身无我。云假和合。如智论说。须菩提此云善现。生而室空。现善相故。亦曰空生。表解空故。阿[少/兔]楼驮此云无灭。亦云无没。一食之施。九十一返天上人间。不没恶趣故。难陀此云欢喜。性极聪敏。音声绝伦故。劫宾那此云黄头。以是黄头仙人族故。迦栴延此云剪剃种。富楼那此云满愿。弥多罗此云慈也。尼者女也。弥多罗尼即其母称。母甚慈故。亦由怀之增慈心故。具云满慈子。广辩古今译殊。如音义等。德行缘起。广如智论阿含等说。
　　△第二在逝多林下。举所迷之境。然初明不见。下文亦说不闻不思。心意既迷。六根皆昧。於中三。初明迷果。次辩迷因。后总结迷失。今初十句。初总。余别。十句多同。念请果中。初之十句。谓先念胜境。佛为现之。对而不知。岂非迷失。神变多约大小等境。互为自在游戏。即明不坏本相。余可准知。次亦复不见下。明其迷因。因即菩萨初句为总。正是分齐兼所知境。次菩萨集会下别显。言集会者。正取新集菩萨。遍入者。谓身遍剎尘。智入诸法等。亲近一句。旧经有二。谓普至普诣。明十方菩萨普来至此。法界无边。尽皆诣彼。皆为近佛故云亲近。此中诸句。正说上来菩萨作用。约事可知。准离世间品。兼表法门。一一皆十。如十遍入十观察等。三如是种种下。总结迷失。可知。
　　△第三何以故下。释迷所由。先征。后释。征意云。亲居法会。何不见闻。释意云。彼境殊胜。宿因现缘并皆阙故。然皆废本就迹。以明欲显一乘因果不共。文分二别。先法。后喻。
　　▲前中亦二。先阙宿因。后阙现缘。
　　前中有五。第一总标善差。第二举劣异胜。第三举胜拣劣。第四结不见闻。第五征释结成。今初。昔唯小善。曾无大因。蒲柳之芽。安有松桂之质。第二彼於过去下。举劣异胜。释卜不同。明无大善。有十九句。分二。前十二句释不见佛果之因。后七句释不见菩萨之因。前中亦二。前三不赞果故。后本於生死下九句。不修胜因故。於中三。初二句总明阙大心故。次本不能令下二句。别明阙大悲故。后本不勤修下五句。别明阙大智故。第二本不获得下。释不见菩萨所因中七句。一阙十眼故。二阙性相无[得-彳]不共善故。余五可知。由本不修不闻不见。愿诸后学修见闻种。第三如是种种皆是普贤下。举胜拣劣。言如是者。指前所不见闻。普贤境者。即是举胜。不共二乘。此名拣劣。第四以是因缘下。结不见闻。以前阙因。境胜因缘故不见闻。谓耳不闻。心不信。智不知。眼不见。闻慧不能忆念。修慧不能观察。思慧不能筹量。思惟证智不能证入。第五何以故下。征释结成可知。
　　第二复次彼诸声闻无如是下。明阙现缘。於中三。第一举劣异胜。第二举胜拣劣。第三结不见闻。初中二。初明阙胜德行故。后明安住自乘故。前中二。先正明阙胜德行。文有十句。即前不见闻境。后是故下十句。结不见闻。第二何以故下。明安住自乘故。於中二。先正明住自乘故。二重征释成。初中三。初征。次释。后结。今初。征云。何以阙胜德行。次释云。由无智慧安住自乘不进修故。此文正同法华四大声闻云世尊令我等出於三界得涅盘证。但彼自释闻而不乐。此释乐而不闻。小有异耳。有十一句。分二。初句无智是住所以。余十句正明住自乘。初总。余别。别中。一道者。乘通因果。道多约因。望下八句。犹名为总。道略有四。一加行道。四善根等亦有异故。二者见道。三即修道。四无学道。第二句即修道。重虑谛理。通漏无漏。唯断贪等。不能数习无分别智。离能所取二障粗重。妙用难思故。三即无学道。唯得尽智及无生智。断三界惑。以为究竟。不得如来无漏蕴界断二障习。四五二句别明见道。四能住智。谓观上下谛八忍八智。不能观如及观正智。唯断烦恼。不断所知故。五即所住生空法有为差别实际。此上二句。亦通余道。次有四句。阙无住道。六由住涅盘。不能不住涅盘。七八由阙悲不化。不能不住涅盘。九自事有二。一约自利事。亦不能不住涅盘。二生空自事。则不能不住生死。以见生死是有是乱。别趣寂故。又十句中。初一住教。次二住行。次一住果。次二住理。后三阙利他行。住於自行。则教理行果。并异菩萨。后一句结不见闻。二何以故本於如来下。重征释成。征云。何以住自乘。释云。本在因中。不习大故。然因不由缘故。前阙因不以缘释。缘必由因故。今阙缘以无因释。第二何以故如是境界下。举胜拣劣。征云。何以不见。释云。境胜器劣故。第三以是因缘下。结不见闻。可知。
　　▲第二譬如恒河下喻说。文有十喻。以显无尽。一鬼对恒河喻。二觉梦相对喻。三愚对雪山喻。四伏藏难知喻。五盲不见宝喻。六净眼无障喻。七遍处定境喻。八妙药翳形喻。九二天随人喻。十灭定不行喻。此之十喻。自古诸德。皆将配前所迷佛果十句。唯二天喻。喻上第二如来严好。余皆如次。今解有二。一总相则通。二随胜则别。然皆通喻因果。不喻迷因。义不尽故。合文之中。亦言不见菩萨众故。而言通者。一一喻中。皆通喻前迷诸胜德。以合多言不见如来诸神变故。二别喻者。欲显差别。从胜说故。若不别者。何俟多喻。但通因果及能所迷。有异昔解。十中前九胜境为喻。以恒河等。喻佛菩萨胜功德故。而具十德。后一约就劣法为喻。灭定不行喻二乘故。就前九中。配其所迷佛菩萨德及能迷中所阙因缘。并皆如次。文中。第一第五第十。单喻声闻不见闻等。二三四七。双喻菩萨及与声闻见不见别。六八九三。佛对声闻。论见不见。有三类者。文影略耳。实则诸喻通於迷悟。其能迷中。亦有通别。通则皆喻阙诸因缘。别则随胜一一各配。前九喻阙德行。后一喻住自乘。十喻各二。先喻后合。今初。鬼对恒河喻。其恒河清流。通喻佛及菩萨润益甚深德。别喻如来神力菩萨境界。以皆二段初总句故。其不见河喻於二乘阙宿因中。初之三句。阙现缘中无最胜善。文中二。先喻。后合。喻中二。先明有失不见。后征释所以。今初。生分已尽故称为鬼。无生忍衣未得名裸。法界行食不得名饥。真解脱味未得为渴。饥渴故饿。此上诸句并无真道。即是业余。行苦所逼为体燋。即是苦余。空见乌鹫。有见材狼。於有无谛。作决定解。名为搏撮。诸恶禽兽此言太宽烦恼断故。二经所无。若作所知。亦有理在。内含大机。有真脱分名渴求水。身居法会名住河侧。不睹神变。名不见河。设睹神变但自分境。名见枯等。谓佛用空。名为枯涸。无常所烧。是谓流火。无我无坚如煻煨也。二何以故下。征释所由。恒水决有。何缘不见。恶业障重随业变故。无明翳瞙喻於业障。是烦恼余。二诸大声闻下。合中亦二。先合不见。后何以下合上征释。此中无明是不染污。所知障摄。故经拣云。不乐种智无明蔽故。拣余染污。染污无明后已断故。上明有障。不曾已下明其无善。有障即前阙因三句。因不修习赞说神通。是故果中成种智障。无善即是阙现缘中。无有如是胜善根故。亦即合前饥饿等也。
　　第二觉梦相对喻。斯即大小相对。梦即菩萨。觉为二乘。喻中天宫。通喻佛及菩萨高显广大德。别喻如来严好。文云。诸庄严具及天衣服。皆喻严好。及喻菩萨集会已下十句胜德。其不见人。即喻二乘阙因之中自不发心及不劝他发心二句。喻阙缘中无有如是见佛神通清净智眼。合文分明。喻中分二。先明梦者自见喻菩萨能知。后其众会中下。明余不见喻二乘不知。二一切菩萨下。合中亦二。先合梦者自知。后一切声闻下。合余不知见。
　　第三愚对雪山喻。亦双喻菩萨二乘知不知等。雪山良药。通喻幽邃难见德。别喻如来游戏菩萨三昧观察频申勇猛四句。其捕猎等喻二乘阙因不能不断佛种及不摄众生二句。喻阙缘中无微细观察。故下合云无有智眼。
　　第四伏藏难知喻。文亦双喻。宝藏通喻如来秘密难知德。别喻如来神通。以妙用难测如伏藏故。喻菩萨供养受记成熟。以此三句是福是圆是可重故。其薄福人。喻阙因中不修诸度及不劝他求智眼句。文并可知。
　　第五盲不见宝喻。其宝洲等。通喻因果逈绝难测德。别喻如来尊胜。宝聚宝洲可尊贵故。喻於菩萨身业清净智身圆满。盲喻二乘。阙宿因中。不修随顺一切智善。及不觉了出世善根。喻阙缘中无不思议解脱门故。故喻中说自在而取。
　　第六净眼无障喻。通喻智照难量德。别喻如来妙行。以威仪进止人不知故。喻於菩萨愿身示现不睹威仪。喻阙因中本不获得菩萨能知广大境界清净眼句。喻阙现缘无有如是神通自在。旧经净光。乃是眼名。新经即是涂眼药称。义滥第八。然下第八以药翳形白日不见。此中净眼在暗能见。
　　第七遍处定境喻。喻中通喻周遍难思德。别喻如来威德。谓以定威德令周遍故。喻於菩萨色身普遍及相好具足。不见定境。喻阙因中不求出世究竟大善及与不求一切菩萨广大誓愿。喻阙缘中无如是广大势力。言遍处者。於一切处周遍观察。无有门隙故。瑜伽智度俱舍等论。皆说有十。今有十二。前八同彼。彼中第九名空遍处。十识遍处。有此十者。先观青等显色普遍。次观青等为何所依。知由地等。次思所观由何广大。知由於空。次思能观知依於识。前八皆依第四静虑。观欲可见色。后二依无色定。瑜伽十二云。何故遍处唯就色触二处建立。由此二种共自他身遍有色界常相续故。眼等根色唯属自身。香味二尘不遍一切。声声有间。是故不说。无色界中空遍一切。识所行境亦遍一切。故立此二。今以宗别合空识二。为天遍处。前论所拣。皆容假想称性周遍加於三事。十名种种众生身遍处者。即前所拣眼等根色。十一语言音声。即前声尘。十二一切所缘。即六尘境。收前香味及法尘境。例此天遍处。定可通诸天。此亦如是下。合文可知。
　　第八妙药翳形喻。通喻隐显超伦德。别喻如来加持。药力所加。得自在故。喻於菩萨常光放光变化三句。皆以隐显得自在故。其不睹者。喻阙宿因。不从如来威力加持之所生故。及不能知诸法如幻。喻阙缘中无有威德。
　　第九二天随人喻。通喻微妙难坏德。别喻如来剎海对而不见。喻於菩萨普遍方网及诸行圆满。不睹二天。喻阙因中不知如梦及与不得菩萨勇猛广大志乐深欢喜句。喻阙缘中无有住处及无智眼所行境故。
　　第十灭定不行喻。上九已喻阙因缘德。今此一喻喻住自乘。先喻。后合。
　　喻中先正明不行。后征释所以。初中得心自在者。谓得灭定除定障故。不入灭定。非心自在。想受皆灭者。灭心行也。此定亦名灭受想定。实则此定身语心行无不皆灭故。次句云六根作业皆悉不行。以厌想受而为先故。偏立名耳。先义云何。瑜伽论说。谓由圣者得非想定。复欲暂时住寂静住。从非想处。上求进心。求上进时。求上所缘竟无所得。无所得故。灭而不转。便证此定。意云。非想之地。犹有细想及舍受故。六根作业皆悉不行者。说都灭义。唯识论云。谓眼识等行相粗动。於所缘境起心劳虑。厌患彼故。暂求止息。渐次伏除。至都尽位。依此位立住灭定者。言作业者。即是依根起识等用。非如小乘说有第六。故并不行。言亦非涅盘者。此言拣滥。谓虽六根作业皆悉不行。而有第八持种之心。持寿[月*(而/而)]等。诸根不坏。故非涅盘。楞伽亦说。入禅正受。习气种子皆悉不灭。妄生灭想。又依瑜伽第十二。说六位无心。第六无心即是涅盘。今是第五灭定无心。故非涅盘。旧经失旨。云定力持故。不般涅盘。今经定力自释不知世变所以。谓前征云。既非涅盘。世变迁流。何不知觉。释云。灭定力持。虽非涅盘。而不知觉若云定力持故不涅盘者。无定力持。应般涅盘。便令此定为涅盘障。昔例迦叶在鸡足山。定力持身。待弥勒下。故为此译。此约罗汉。合入无余。由定力持。待於慈氏。非是通途释灭定意。亦非此中取喻本旨。此中喻意。由灭定持。令不知觉。以况声闻由证实际不睹神通。非为释於不涅盘难。
　　二彼大声闻下。合中亦二。先合在定不知世变。此中略无。由住实际为不见因。后何以故下。合上征释。然有二意。一正合前第十喻意。其征意云。彼有根识。同居法会。何以不知佛菩萨境。释云。如上喻说。定力持故。虽有六根。不知世变。今实际力持。虽有六根。不知佛境。二者此文居末。通结十喻。文分为三。一征释不见所以。二结不见闻。三重征结成。今初二意。一以十句通结十喻。谓前征云。何以广譬明其不知。释云。佛菩萨境甚深微细。乃至非是二乘境故。二以十句别结十喻。唯初二句。谓甚深微细。结第一喻。恒河一水随见异故。二以秘密结觉梦喻。与梦同处而不知故。三以广大结雪山喻。处处出生诸药草故。四以难见结伏藏喻。五以难知结宝州喻。六以难量结净眼喻。七以难测结遍处喻。八超过一切结妙药翳形。九不可思议结二天随逐。十无能坏者结灭定不行。非诸已下总结非境。二是故下结不见闻。因果胜境彼皆不见。三何以下。重征结成。以非大器故不堪受。上来法喻。广显声闻不见闻等。问般若经明一切声闻。若智若断。皆是菩萨无生法忍。若是其忍。何以上言无菩萨德。答大乘该於小乘。则智断皆是其忍。小智不知大智故。今不见不闻。又智论说。般若有二。一共般若。二不共般若。共般若智断皆忍。不共般若故彼不闻。智论自指不思议经为不共故。又约法华。若已开显。则权为实渐。故云汝等所行是菩萨道。若权实对辩。则小如聋盲。故云假使满世间。皆如舍利弗。尽思共度量。不能知佛智。其犹黎庶以对於王。以王收人。率土之内皆王人也。以人对王。则贵贱等伦天地悬隔。以性普收。一切众生无不具有如来智慧。况於二乘无漏因果。若辩教行。权教菩萨久修六度。尚不信闻。况於二乘而能知见。二乘上首尚如聋盲。凡夫外道居然绝分。故知聋盲於胜有力。力用交彻。成大缘起。余如前说。
　　●大文第六。尔时东方下。偈颂赞德分。既至咏德显所证故。此中菩萨即前新集。才集即赞。正赞正集。二乘便迷。无有前后。文不累书。故编为次。若将此偈。居迷失前。理亦可通。以二乘中言不闻故。而诸经本皆居后者。偈说二乘不能测故。与普贤偈为一类故。若偈於前。则谓赞后方始迷故。十方菩萨即为十段。前二别赞道场。后八通赞佛德。十段皆二。先举人辩仪。后以偈赞德。
　　今初。东方举人辩仪中。先标说人。后承佛下。辩说偈仪。承佛威力。表无我慢。法有本故。观察十方。示无偏心。欲普被故。亦可承佛威力。示无偏心。遍承十方一切佛故。普观十方。亦无我慢。不谓大会傍无人故。下皆仿此。二偈词中总赞一会。十颂分二。初总。余别。别中亦二。前四叹如来。后五叹菩萨。前中三。初二叹内德。一广。二深。次一叹外相。而寂用无[得-彳]。后一结成今用。后五叹菩萨中。一总显云集。二行愿深广。三对劣显深。四对他显胜。五定用普周。
　　第二南方唯叹菩萨。十颂分二。前七正叹菩萨。后三结归如来故叹菩萨。便为赞佛。前中三。初二叹内德。前偈二严利物。后偈定智甚深。次二偈指其外相。后三寂用无[得-彳]。於中。初一无心普周。上三句寂。下一句用。彼现不去此现不来。不依於体。不着於相。断分别根。为究竟离。故能普现。次一偈无相现相。寂然不动。方能遂通。微尘十方无不皆满。上经云。如来非以相为体。但是无相寂灭法。身相威仪悉具足。世间随乐皆得见。后一偈不分而遍。秋空一月顿落百川。即体之用。故能普诣。即用之体。故不分身。非本身一为不分也。下摩耶云。非一处住。非多处住故结句云离有无相。有一多相。将何能令不分而遍。无一多相。复将何法。普诣十方。由离有相故能不分。由离无相故能普诣。为自在也。后三结归如来中。初一偈结归佛力。二一偈结知佛境。初句所等即法性身。次句能等通其报化。皆等真法界故。世间唯假名。拂其言迹。既理智契合。性相一如。说有三身。随俗说耳。故旧经云。一切诸佛法。法界悉平等。言说故不同。此众咸通达。三一偈结叹佛德。此是佛德菩萨所依。
　　第三西方此下。八段唯叹佛德。实通诸德。随多显名。今此叹智用应时德。十颂分二。前三法说。后七喻明。前中。初一长时演法德。根熟为时。不熟非时。今不择故。说常无尽。而旧经云善达时非时。与此文反。次一摧邪现通德。后一结德深广。应持不穷其顶。目连不究其声。等觉不知其智。称理无边。故非有量。丈六千尺。随现万殊。语其真体量周法界。根不熟者不令其闻。称法而知。佛方究尽。故非无量。下半双结。乃有二意。一者结上非量无量即是超越。二者拂上。假无量以遣量。亦非无量。假量以遣无量。亦非有量。故双拂之。量与无量皆是妄想。楞伽经云。无心之心量。我说为心量故遣之复遣之。以至於无遣。方为寂默超越之义。后七喻中。一喻前广大。亦根本遣惑。二喻前圆满。亦后得益生。三喻前现通。兼演法无尽。四喻前摧见。心如虚空不[得-彳]。异见方能摧故。五喻前随众生心。六喻化而无染。七喻总依佛智。此上二偈喻前超量。如风行空故非有量。不坏依持故非无量。
　　第四北方十偈九喻。叹三德深广德。於中二。前三标三德。一恩。二断。三智。后七释成。即分为三。初三释智德。於中。一能生智。谓依根本智生后得智。依后得智能生菩萨二乘等智。后二偈明深广智。依体起用难测量故。文唯一喻。次二成恩德。满愿照生故。后二成断德。契理净根故。
　　第五东北方十颂。叹普益众生德。於中分五。初一偈令物智同。二一偈普使障净。三有一偈。明其益深。菩萨方了故。四有四偈。明其益遍。一入法遍。二成道遍。三神通遍。四示行遍。五有三偈。结劝修学。先一正劝。后二释劝。一作用普净故。二随心能济故。
　　第六东南方十颂。叹大用难思德。於中三。初三明难思人。次四出难思法。后三明能知人。今初。初二小乘。后一凡夫。二乘惑尽尚不能知。凡夫具缚何能思佛故。二有四偈。出难思法。一离言故。言绝之理。言生则丧。理圆言偏故不可说。净名由默。意令亡言。次一明因深故。以法望喻。乃有三意。一相具如月满。二忍果为端严。三化现如光照故。此月喻。若不在初。即应居末。今当第二。但喻相严。次一偈明量广故。后一偈具深广故。谓无边之德。一一无边。唯是自觉圣智境故。三有三偈。显能知人。一具愿乐故。二集福智故。三依佛智故。若有此三。不隔凡圣。尚当成佛。况不能知。
　　第七西南方十颂。叹智身难思德。於中分四。初一总显难思。圣尚不知。况於凡小。以思心动乱乖佛智故。二有一偈。举因显果。难思业成。岂是思境。三有六偈。示难思相。一生佛智故。此偈三意。一遍。二常。三胜。胜谓开菩提门。从菩提门入涅盘性初。地经云。以一三菩提。知一切法界即涅盘相。出现品云。如来有无量成正觉门。遍常且胜。安能思议。二普净障故。三普满愿故。四现深广故。随机现色。若摩尼随映。体非是色。如万像依空。空不可依故。色无依住。随现差别。广故难思。无依之色。色即非色。又难思也。故上经云。诸佛亦如是。普现无量色。非心所行处。一切莫能睹。五六二偈念智融故。然五约横现。六约竖现。然旧经中。二偈皆智。即是佛智。故彼经云。菩提一念顷。能觉一切法。云何欲测量。如来智边际。一念悉明达。一切三世法。故说佛智慧。无尽无能坏。梵本大意亦同旧经。四有二偈。结劝修学。於中。前偈正劝。后偈释劝。前中。初句令善。次句令常。次句示所思法唯得思智。末句一心胜进。言善思者。无思思故。上言不思。今令思者。但言难思。非无思也。故旧经云。应如是思。真如相回向云。菩萨住是不思议。於中思议不可尽。入是不可思议处。思与非思俱寂灭。故难思议。后偈释劝者。从难思境生於诸佛。故应仿习杜绝思议。初一句标。次二句释。末句结能生。性离於言。亡言方契。本非心境。思何能知。无思之思。智体澄湛。生诸佛矣。
　　第八西北方十颂。叹佛深广难知德。具菩萨行。方能知故。於中分二。前五别具诸行。后五具无住行。今初。即为五行。一寂照双流行。净者寂无妄惑故。能离乱念者。照能明记。故能离痴。此二常恒。方为勇猛。便持真法性净菩提。能观智圆。合菩提性。深不见相。广无边涯。湛然常恒为无尽海。大般若云。觉法自性离诸分别。同菩提故。二决定断疑行。三志乐无断行。四积善离相行。五长时修证行。后五成无住行。於中分二。前二正说。后三释成。今初。初偈不住生死涅盘行。初句有大悲故。行於生死。不住涅盘。次句有大智故。不住生死。不舍涅盘。无住涅盘唯佛境界。既俱不住。何所疑哉。后一偈不住有为无为行。三句不住有为。第四句不住无为。又上三句不尽有为。以具智慧了世空故。第四句不住有为。诸佛功德非有为故。后三偈释成者。一云。由生倒惑。常处生死。处而不染。方能普救。此释初偈。次一偈云。普现无动。方弃有为。而能遍修。此释第二。后一总释不住所以。具悲智故。
　　第九下方十颂。叹佛难可见闻德。於中分二。初一标名难闻以况於见。余九别显益物之相。於中五。初一福智净众益。次二色身二利益。次二说法授记益。次二集善除疑益。后二起愿成果益。
　　第十上方十一颂。叹佛大恩深重德。於中二。初一总举佛德。余十别明恩德。於中四。初一标举恩德。二有一偈。出恩所由。谓因深故。三有四偈。发荷恩心。四有四偈释荷恩意。十方菩萨。初一为总。余九为别。同异成坏。准思可知(下第三经)。
　　●大文第七。尔时普贤菩萨下。普贤开发分。净土现相。显於法界。普贤主斯故。其开显果海离言。因门显故。於中长行与偈。长行中三。初明开发意。二明能开方便。三正明开显。
　　△今初。观众会者。上佛入定现相示众令睹亲证。今假言显使寻言契实。为欲已下一行经文。正明开意。旧经所无。
　　△二以等虚空下。能开方便。有十一句。今文阙二。谓众生解及一切劫。法界为总。以含事理具深广故。旧经在初。今当第三者。欲与中八为一类故。初句以字。贯下诸句。其一一句皆无分齐。谓频申三昧业用深广。要无分齐。以为方便。始能开显况十表无尽。文不列数。例此应多。於中三类虚空。正明广无齐限。次八显其多无分齐。光影一种。义兼深广。映质之影随机别故。此显有多水月光影。非有非无。显其深义故。上经云。一切法如光影清净故。晋经云。法光影也。
　　△三告诸菩萨言下。正明开显。文分四别。谓标征释结。今初可知。二何等为十。即征数也。三所谓下列名。长行标名。偈方显义。一一法句。皆用前来十种方便。一一方便皆演十句。如第一句。是诸佛出兴及剎成坏。即用十者。文云。等虚空界为一。遍法界为二。一切剎为三。次第为四。以次第不断等三世故。出兴必随众生心业欲解根器成熟如影现故。此复五句。则十句备矣。是知。十句一一皆用十种方便。十句所开。即前所现。亦念请中果用十句。文少开合。次少前却。义无所遗。即是寄言答前念请。一即净佛剎海诸剎成坏。佛於中兴。即是佛土。前众同念。欲知如来净土之相。今明一切剎尘皆有佛土。皆佛所净。则土无边。诸句例然。二即为一切众生最上福田。是故文云。赞叹如来殊胜功德。三即成正觉明。文甚照着。四即调伏众生巧方便。安座一剎顿现诸剎为方便故。五即为一切众生现众影像。六即入一切众生所住处。及示诸众生道。偈云住无等行故。七即开示一切智法城故。偈中云听闻正法具修行故。八即为一切众生说施功德。施为万行之首。实具万行。故下偈云修种种行。九即为一切众生演说教诫。及记种种心行意业知故。十即自在转法轮海。然文有影略。显法无边。法有所本。故略会耳。四佛子此十法句下。结文可知。
　　第二尔时普贤菩萨下。偈中分二。先说偈仪意。文有十句。初句总明说意。次承佛神力下二句。辩其说仪。后观察如来下。广明说意。意欲重说。故须重观。然其所观。即前念请果德难思。与前十句。文有影略。欲明悉开三十问故。会释可知。二正偈中十偈。如次颂前十句。文亦影略。显义无方。
　　●大文第八。尔时世尊下。毫光示益分。令寻智光。以为能证契前所证真法界故。文中有二。先明毫光普示。后明时众得益。
　　今初分五。一现光意。二从眉间下。辩光出处。以表中道大白法界方发智故。三放大光下。显主光名。名从用立。事穷边际。理彻真原。故称普照三世时也。法界通事理也。而言门者。法界为门。则入三世一味平等。故上经云。智入三世。悉皆平等。以三世门入於法界。则因果染净事相历然。故互为门。若总为门。则入频申三昧体用。若以门为门。非真门也。法界三昧无二无别。能所入亡。为真入也。四以不可说下。明摄眷属。智门无量。皆属根本。同入法界。五普照下。明光分齐。智与理冥。无不周故。
　　第二时逝多林下。时众得益。於中四。第一明依光见法益。第二显证见因缘。第三明得证益。第四荷恩兴供。
　　△今初分二。先明此众普见。二类通十方。前中亦二。先标见人通新旧众。后悉见十方下。正明见法。於中亦。先见此会遍法界剎尘中剎土。后或见处在不可说下。辩彼剎中摄化之相。於中三。初总明演法。次或见处在天宫下。别明所遍之处。即是尘内剎中之处。后现种种下。明处中业用所见多同。念请中事现相答故。第二如此会中下。类通十方众会同见。於中亦二。先举此显彼。后如是尽法界下。以彼类此。於中复二。一举能见分齐。二明所见之相。前中复二。先总相说方。后重迭微细。今初。方转变者。随一世界。西望为东。东望为西。亦是东方现西南等。方法门者。随方仪式。方相住者。东西等相随物而住。方出生者。一剎出多剎。多剎皆有方。方分齐者。至小至大皆有十方。方解起者。梵本云方随顺行。意是方之道路所行之处。方海者。总显深广。后依於众生下。重迭微细辩方。於中。初结前生后。谓若粗若细。皆想持故。始从下三句辩微细所依。初句竖通无始。次二句横摄依正。次一切毛孔下。正辩微细。毛孔约正。微尘约依。及虚空界非依非正。但取容毛即有多剎。相续不断。结成竖长。所有道场横结前处。二以得见佛神通力故下。明所见相。然初十二字。二经皆无。乃是义加。令能见下便是见益。益在下文。此中未说。若改以得为所谓字。则还是所见。然与前所见。文有影略。
　　△第二其有见此下。明证见因缘。成前见因。生后证因。谓顿尔证见。非无宿因。皆是如来摄受力故。自曾见闻发大心故。其犹草木久含和气逢春则生。履霜坚氷皆有由矣。
　　△第三是故皆得入於如来下。明得证益。於中二。第一略明。第二广说。
　　▲前中亦二。一明所入。二辩能入。前中后二。先列名。后结数。今初。初句为总。言是故者。是前宿因之故。或入下别列十一门。以显无尽。增数十故。下广显相。诸句皆言或有得见。二经皆无。有则局见。不该闻等。以一例余。义亦可通。后入如是下结数。第二彼诸菩萨以种种信下。明能入。於中二。先别明能入。后总结能所。前中。旧有十门。今加其六。所谓方所国土世界神变根器开信异解。然初三门。非能入相。由见国等而能入故。亦可为门。神变一种。通能所入。今取能入。信是心净。解属胜解。所以义开种种解者。鉴达分明故。於境印持故。种种不同。如前经说。道谓一道二道乃至无量正道助道。门谓无常门梦境门等。入谓正证差别。教谓教门旨趣。余并可知。二以如是等下双结能所。如是十事等有众多。并能入於三昧神变。别明所入即法身等。
　　▲第二云何菩萨种种三昧下。广显得法。於中二。先广能入。后广所入。
　　前中但广三昧一门。例余九门。皆应广说。或来未尽。或中上本具。文中三。初征起。次别列。后结能所。初征可知。二所谓下别列百门。皆从业用受名。并以法性真如。为三昧本。随一一事。皆能契实。正受现前。初言普庄严法界者。入此三昧。能令法界普妙庄饰。斯即频申净土一义。余定例然。於百门中。前九十九。别别业用。以多别定入佛之总。犹如百川皆入大海。最后一定。亦名频申。总相同果。以总入总。如海入海。若不冥同。何以能究佛境大用。诸门别义。说者随宜。恐繁不释。皆云菩萨者。拣非果定故。三彼诸菩萨以如此等下。总结能所中如上之例。多剎尘数。方能入佛神变大海。三昧既尔。解等九门。例皆深广。文略不结。
　　第二其诸菩萨住逝多下。广前所入。於中三。第一总明。第二别显。第三总结。
　　今初。即广前总句。然下别句皆满总句。故於总句不全广说。
　　第二已住寂静下。别显。有十一门。如次广前。别中十一句义。一智位圆极德。二色身随应德。三智身了法德。四愿行久成德。五究竟彼岸德。六二利圆满德。七证入诸地德。八正觉智圆德。九三昧自在德。十智力无畏德。十一四辩益生德。
　　今初至无有所依。即智位圆极德。广前法身。此即断於智障。已净法身。文中二。一明因位法身。二辩果位法身。今初。因位所成。即十地中。成十法身。故初句云。已住寂静诸菩萨地。此为总句。乍观此句。似广前文所证诸地。诸地下文次第别有。次二句别。明利智慧即根本智。普遍智行即后得智。十地法身依此成故。从佛智慧种性而生者。显不离果。故十地经云。菩萨十地。依佛智故而有差别。二已证现前下。果位法身。种智已圆。显现法身。智纯净故。亦大圆镜智。善巧调御下。果位后得。亦成所作智。住平等性。正证法身。亦平等性智。已能观察下。即法身用。亦妙观察智。四智已圆。法身已净。此即如智契合。为法身也。
　　第二普诣十方下。色身随应德。皆即体之用故。诣而无着观而无住等。教化成熟。是色身用。
　　第三恒以智身下。智身了法德。初句为总。义兼实智。超越下别。多皆权智。定力坚固。二智所依。於诸众生下。大悲起用。即双行智。故如幻等。非有非无。
　　第四善能积集下。愿行久成德。故前文云。入於如来过去所修清净行海。积集即是过去所行圆满清净。其文甚显。善入总持。则总摄诸行。具无畏力。即利他行。勇猛精进。总策诸行。遍修诸行。结无余修。
　　第五住法界际下。究竟彼岸德。由住法界。方到彼岸。法界无界。故称为际。此句亦即证理彼岸。修习已下诸行彼岸。得般若下。能导万行到於彼岸。神通度生即大用彼岸。禅定自在即所依彼岸。证一切佛真实境界究竟彼岸。
　　第六以善巧智下。二利圆满德。故上文云。庄严行轮摧障圆满。故名为轮。初利他行。常乐观察下明自利行。见生真实。利他行满。福智坚固。自利行满。
　　第七增长一切智慧根下。证入诸地德。初句通明加行已具。勇猛已下总明大用。得一切法无[得-彳]智下。显智证如。善巧圆满诸菩萨行。后得成行。一地之中满一度故。此之一段。虽无地名。地义无缺。
　　第八以无二下。正觉智圆德。初句总。谓以菩提智觉法界故。次知诸众生下。觉他已满。得圆满下。以智断障。菩提菩提断。俱名菩提故。普放法光下。智光普周。为诸世下。堪为应供。广大愿下。胜因已圆。福德超下。明果已满。
　　第九已得诸佛自在威力下。三昧自在德。文相可知。
　　第十决了佛地甚深理趣下。智力无畏德。初之一句。即证智力。知诸世间文字已下。即教智力。於一句中演一切法。故无所畏。总持多劫无有忘失。何所畏哉。
　　第十一一念能了三世一切诸众生心下。四辩益生德。於中。初知根器。与诸众生下。正明授法。令诸众生生大智慧。是说法意。入佛境下。彰其四辩。具一切智即法无[得-彳]智。分别法句即词无[得-彳]智。於法无着即义无[得-彳]智。最胜智慧自在游戏下。乐说无[得-彳]智。观察一切下。说法之身。知诸剎海下。彰说法处。现成正觉下。是为究竟说法益生。略依文次。具为此配。似有条流。文义包含。难以曲尽。
　　第三其诸菩萨具足如是下。总结可知。
　　△第四尔时彼菩萨下。荷恩兴供。於中三。初总。次所谓下别。后是诸菩萨下结。结其所因。由得前列十种德故。
　　●大文第九。尔时文殊师利菩萨下。文殊述德分。文殊主智故。光后述德。放光本令证三昧用。智慧本为显法界德。寻智得理故。赞林中。又前普贤以行显理。此中文殊以解显理。解行无二。方证入故。若通相说。即以文殊权实无二之智。解普贤体用无二之理。行此二无二。方显如来频申三昧果德体用。文中二。先述意。后说偈词。有十三偈。通赞一会三种世间自在之用。文分为六。初二总叹园林。通三世间。前一普遍。后一广容。二有一偈。别赞众生世间。即通前诸来及向得益诸菩萨众兴供之事。三有二偈。赞其园林依正互在。前偈依中有正。后偈正中有正。四有三偈。述上林空。五有三偈。述於正觉依正无尽。六有二偈。总显普收。
　　●大文第十。尔时彼诸菩萨下。大用无涯分。开必成益。益必利生。於中二。先总显用因。谓由佛三昧成悲门故。后以得如是下。依体起用。於中亦二。先唯明毛孔菩萨世主用。后通显分身多类用。
　　前中三。初总明。次别显。后总结。今初有五。一化所依。谓大悲门。二出化处。谓一一毛孔。三明化身。谓毛现多光光有多有。四明化境。为一切众生。五明化仪。随类调伏。
　　第二或现不可说下。别显有四。一化法。二化处。三化心。四化益。今初。有二十二门。分二。前六杂明欣厌等门化。旧经有八。第六门后。加分别世界门现生世界门。梵本所无。故经不出。后十六门。唯明十度化。方便有二。智度有六。余各一门。禅中云等持者。谓离诸沈掉。平等持心。趣一境故。此通方便。散心而局在有心。言等至者。平等持心。至一境故。此唯诸位所有定体。而通有心及无心定。神通解脱。即二类定所引功德。此之三类皆禅度摄。亦可般若已后。杂明诸门。不配十度。於理无失。二以如是等下。明化处。三以平等大悲下。明化心。四彼诸众生或有见已下。明化益。并可知。
　　第三随诸众生下。总结。
　　第二而此林中一切菩萨下。通显分身多类化。於中三。初结前生后。次别明多类。后总结自在。
　　今初。谓前化后化。皆不离本会而普遍故。故昔人云。虽游形於法界。而未动足於祇园。斯乃即寂而动。即去而留。事理本末非即离故。
　　第二又此菩萨为欲下。正明多类现身化。於中二。一能化身异。於中。初三句总。所谓下别。有十三身。此中多同善财所见。明善财见即此菩萨不离本会而周遍故。明知本末因果交彻。言沙门者。如德云等。婆罗门者。最寂静等。异道出家。即遍行等。苦行即胜热等。充盛即不动等。医王即弥伽等。商主即无上胜等。淫女即婆须蜜等。技乐毗沙门。此二。主友似无。伴友则有。如明智居士中作诸技乐。频申尼处。见毗沙门来听法等。世主即大光王。夜神地神等奉事。诸天即大天等。工巧技术即自在主等。二现如是等诸变化身下。明化法异。
　　第三如是菩萨虽普周遍下。总结自在。文并可知。
　　上来十门。明本会竟。(下第四经)。
　　[○@●]大文第二。尔时文殊师利童子从善住楼阁下。明其末会。先启十门。一总显会意。二定会名义。三五相分别。四圆摄始终。五法界人类。六法界义相。七法界事义。八二位统收。九会数开合。十会主多少。
　　▲今初。谓从佛会流。遍周法界。演畅华严。令物遍悟。人皆法师。触类皆法。万籁之声皆法轮声。剎土微尘皆求法处。方能证入法界真原。故次来也。
　　▲第二定会名义。言末会者。从佛本会而流出故。非微末也。是则前明不异末之本。虽卷而恒舒。此明不异本之末。虽舒而恒卷。本末无[得-彳]。同入法界。或名渐证。义亦然矣。寄人历位。故称为渐。非於证中有渐顿也。是知前明不异渐之顿。故多门而众人同契。此明不异顿之渐。故一人而历位圆修。渐顿无[得-彳]方真证也。由此义故。诸友散说。以本统末。普得称经。非唯文殊滥觞此会。实乃普贤朝宗觉场。以菩提场诸会本故。不离觉树遍法界故。余如前说。
　　▲第三五相分别者。古德亦有随文解释。今依科判。第一寄位修行相。第二会缘入实相。第三摄德成因相。第四智照无二相。第五显因广大相。义见前文。此五亦名菩萨五行。一高行。二大行。三胜行。四深行。五广行。
　　▲第四圆摄始终者。然寄法显异。而布之前后。据实一位一行即摄一切。行位无尽。言差别者。乃即一之多。一多深浅。无有障[得-彳]。
　　▲第五法界人类者。有二十类。一菩萨。二比丘。三比丘尼。四优婆塞。五优婆夷。六童男。七童女。八天男。九天女。十外道。十一婆罗门。十二长者。十三先生。十四医人。十五船师。十六国王。十七仙人。十八佛母。十九太子时妃。二十诸类神众。此二十类。摄五十五及剎尘善友。
　　▲第六法界义相者。四义不同。一约果摄化。并是如来海印所现。二约因成行。皆是菩萨随力现形。三约义显法。并是缘起法界人法。四约相辩异。不出菩萨五生所收。一息苦生。如良医等。二随类生。如外道等。三者胜生。如善见比丘等。四增上生。如大光王等。五最后生。如慈氏等。通即前四各具五生。於中。菩萨三处现身。一初文殊。信位劣故唯显一人。二中间渐进现於二人。谓大悲正性不异行。后位成满。显於三人。谓慈氏文殊普贤菩萨。
　　▲第七法界事义者。通有十门。一正报法界。二依报法界。三现相。四表义。五言说。六义理。七业用。八说往因。九结自分。十推胜进。此之十门。同一缘起。互融无[得-彳]。
　　▲第八二位统收者。此五相中。何以文殊在初。普贤居末。文殊何以二处出耶。所表异故。谓此二圣即法门主。语其所表。略有三重。一能所信相对。谓普贤表所信法界。即在缠如来藏故。理趣般若云。一切众生皆如来藏。普贤菩萨自体遍故。故初会中。即入如来藏身三昧。文殊表於能信净心。佛名经说。一切诸佛。皆因文殊而发心者。以表信故。善财始见发大心故。后文殊云。若离信根功行不具等。明表信也。要有所信。方成信心。若无能信。长流生死故。能所契合。方为正信。二解行相对。普贤表所起万行。余经此教。处处皆说普贤行故。文殊表解。通解理事方起行故。下慈氏云。汝见善友。入解脱门。皆是文殊威神力故。称解起行。行如所说。目足更资。方为真实之行解故。三理智相对。普贤即所证理。善财入身表所证故。又云我得究竟三世平等身故。普贤身相如虚空故。文殊表於能证大智。本所事佛。名不动智。见后文殊。即见普贤。明表智圆便证理故。若理分体用。则方有权实。若体用无[得-彳]。则权实双行。智与理冥。心境一味。为真证故。然体理成智。智能显理。故虽双泯。能所历然。所以后文具明二圣。初信信理。理隐未彰。故初文殊无普贤对。中间解行二俱不彰。欲显诸位皆是普贤。触境照解皆文殊故。约文殊门。因解起信。信离无明。以信成解。解非邪见。信解真正妙智则圆。三为一心入佛智海得究竟矣。约普贤门。托理成行。行不外求。因行见理。行非理外。自始至末法界一如。无有少分非佛智体。既文殊三事融通隐隐。普贤三事涉入重重。方显遮那频申三昧难思之果。故诸圣教凡所施为。皆有深旨。
　　▲第九会数开合。
　　▲第十会主多少。已见前文。
　　○次正释文。第一寄位修行相。四十一人。大分为五一寄十信。二十住。三十行。四十回向。五十地。上已略明。后当广说。
　　[△@△]第一文殊一人寄十信者。信未成位。故唯一人。又表十信圆融。泯差别故。若尔何有三会。欲遍收故。文分二别。第一明能化发起。第二成彼化事。
　　前中三。一标主出阁。二别明伴从。三总显出仪。今初。言尔时者。正明众会大用之时并不离祇园而游法界。略举文殊。以示出仪。文殊师利本是童子。前标菩萨。彰具悲智。此云童子。表创入佛法童真行故。悲智相依即是阁义。悲住生死。不住涅盘。智住涅盘。不住生死。由俱不住。方能俱住。故名善住。从此利生。故称为出。非暂离也。二与无量同行下。明其伴从。以表般若导万行故。初一同生。余皆异生。并约通称。表法为名。故梵本中。皆有诸字。随一一类有众多故。三文殊师利与如是下。总显出仪。前约无住方能化生。从善住出。今约自利方能利他。云出自住处。又前依佛果法界所流。此依自证因门大用。故彰略耳。
　　第二尔时尊者舍利弗下。成彼化事。通有三会。一比丘会。表回小乘可入大故。二诸乘人会。通收诸权皆入实故。三善财会。纯一乘机一生办故。又前二会。表信未久尚不定故。善财信终可入证故。
　　△今初有二。一明助化摄机。二明化主摄益。
　　今初。小乘之智亦助大故。文中亦二。一明睹缘兴念。二时舍利弗下摄众同游。於中亦二。先总辩摄仪。舍小趣大。为出自住处向文殊所。后此诸比丘下。别明所化。於中四。一辩定。二列名。三结数。四叹德。今初。一是比丘。义如常说。二是身子弟子智慧生故。三出家未久。未证实际。可回心故。信心尚微须化诱故。四自所同住者。同居权小故。同住法界故。显此类比丘则可回心。二所谓下列名。可以意得。三与如是等六千人俱者。结数。而言六者。前之六信可不退故。本自六根性清净故。千表无尽。该果海故。四曾於过去下叹德。十句分三。初二宿因。次七现德。一悟理甚深。二深信清净。三志行等佛。四依教修行。五智了本原。六悲能成益。上六自分。七胜进趣求。末后一句结属胜缘。明信一乘非无因矣。本属文殊。非身子子。故所叹德。皆约大乘。不同五百言含本迹。翻显小乘不知不共。
　　第二尔时尊者舍利弗下。明化主摄益。於中二。一身仪摄益。令其根熟起乐欲心。二语业摄益。正受法门令其悟入。
　　▲前中有四。一示胜境。二得胜益。三诣胜人。四蒙胜摄。今初有三。一标告。二汝可观下。正教观察。有十胜德。一身相胜。二常光胜。三放光胜。四众会胜。五行路胜。常依八正为八步平坦。逆顺不离故云左右。右随顺故。住正道者。则不分别是邪正故。六住处胜。举足下足无非道场。随心回转。万德严故。七福严胜。常观空有一异等边。心地之下有如来藏。故名为伏。恒沙性德为种种宝。无心忘照。任运寂知。则能显现。为自然出。八林树胜。树立万行。则如来藏。从其行流严法身故。九自在胜。於我无我。得不二解。自在主中为最尊故。十上摄胜。此有二意。一约事说。心常上摄诸佛法故。是诸佛师。诸佛将说。敬法本故。二约表法。诸佛显扬。皆依般若。究竟至於一切智故。三尔时尊者下。结略显广。可知。二时诸比丘闻是下。得胜益。上既劝观。必当修观。上根宿善顿益。遥闻益相可知。三即白尊者下。诣胜人。遥闻胜德。已获法门。亲承法音。必成大利。故欲诣也。四尔时文殊下。蒙胜摄。回观法器是摄相故。如象王者。身首俱转无轻[跳-兆+参]故。表全向机无遗隐故。眷属俱者。观照眷属尽令观故。
　　▲第二时诸比丘头面礼下。语业摄益。於中二。先设敬兴愿。义当问法。第二尔时文殊师利下。正明语摄。义当答问。於中三。一明受法。二辨得益。三总结所作。初中亦三。一举益标告。二别示行法。三举益劝修。今初。回小入大。先发大心。众生无边。法门无尽。爱见取相。疲厌是生。退堕二乘。失诸胜德。若广大愿行而无取。佛果非远。况我因耶。二何等为十下。别示行法。初征。后列。十句五对。一外缘内因。二求法成行。三深定妙智。四严剎调生。五长时广大。广大亦胜进也。此与初地十种大愿。大同小异。今略会释。一即供养诸佛愿。二即三业不空愿。故彼愿云。承不退轮。修菩萨行。身语意业悉不唐捐。今云成就善根究竟不退。义全同也。三即受持愿。四即修行二利愿。五即不离愿。不离胜友同修行故。故彼文云。愿与一切菩萨。同一志行。今唯三昧。则志愿常同。六即承事愿。彼约横遍承事。此约竖穷承事。为小异耳。七即净土愿。八即成熟众生愿。九即摄法上首愿。遍剎随佛转诸法故。十即成正觉愿。以成佛力即正觉故。如来一力。已用一切剎尘因成。况无量力。为一众生。既修多度。众生无量。此心无疲。真菩萨矣。三比丘当知下。举益劝修。亦有五对。一长善离生。二超凡越小。三成性满愿。四习果修因。五摧邪入证。第二时诸比丘闻是法下得益。於中二。先明定体。后彰定用。今初。无[得-彳]三义。一能见离障故。谓不作相及无作相在三昧故。二所见无拥故。故文说见一切佛境。三一具多用故。如下用中。二得此三昧下。彰其定用。具十大用。文有三节。初四外通用。次五内德用。后一遍调身心用。今初。一天眼用。二及闻彼佛下天耳用。三亦能观察下他心用。四亦能忆念下宿住用。神境漏尽等义在结中。二又由得此三昧故下内德用。一发多大心。定中发心。故云真实。义同证发。二多三昧。谓即一之多是难行定。三多度门。四多智照。五多神力。神力多约内身任持。三以得如是下。遍调身心。总结成益。圆教摄机。创发大心。顿得菩萨十通等用。况十表无尽。一一十千。皆以法融。初后无[得-彳]。非是次第修习之力。菩提心品。广说其相。第三尔时文殊师利菩萨具足安住下。总结所作。亦胜进益。於中三。初明自住。次劝诸比丘下。彰其化法。上明发心。今劝住行。后住胜行已下展转成益。略有八重。并上为十。以显无尽。上来六千比丘会竟。
　　△第二尔时文殊师利菩萨劝诸比丘下。诸乘人会文中四。一结前所作。二至所化处。三显所说法。四明所益众。今初可知。二渐次南行下。至所化处。其城居人。多生福德。故曰福生。城表防非。即真法界。一切众生自此出故。东为方首。启明之初。表顺福善入道初故。又表福智入位本故。婆罗林者。此云高远。以森耸故。当起万行庄严法身。能摧障盖。故称幢也。大塔庙者。具云窣堵波。此云高显。昔云塔波。义曰归宗之所。庙者貌也。世尊貌故。日照三藏云。此城在南天竺。城东大塔。是古佛之塔。佛在世时已有此塔。其塔极大。东面鼓乐西面不闻。於今现在。居人多唱善财歌词。此城内人。并有解脱分善。堪为道器。表所依法界本觉真性诸佛同依。是故复云往昔诸佛曾所止住。三时文殊师利下。显所说法智用宏舒。故云普照。所照深广。即真法界。此是正说入法界经。四说此经时下。明所益众。略有二类。先明诸龙得主教意。云求佛道。即住海水。堪受得闻。后复有无量下。摄三乘机。得眷属教。随器益故。

　　贞元新译华严经疏卷第三

　　寿昌元年乙亥岁高丽国大兴王寺奉宣雕造
　　贞元新译华严经卷第四(从第四经六纸至第六经九纸)

　　　　敕太原府大崇福寺沙门澄观述
　　(善财会初有六善友。第一大圣文殊师利菩萨。第二吉祥云比丘。第三海比丘。第四妙住比丘。第五弥伽长者。第六解脱长者)。
　　△自下第三。时福城人下。摄善财会。先启十门。一总彰大意。二修入众殊。三示方不同。四趣求有异。五见处差别。六教遣不同。七叹不叹别。八推不推别。九结不结异。十去住不同。
　　▲今初。夫如来垂迹。遇尽宿缘海会。尘沙大器。非少善财偏举。其故何耶。释有多意。一举一例余。以警未悟。佛在童子。少而老成。勉乎行人。白首自媿。彼既能尔。我安自欺。故下偈云。信乐坚进力。善财成此行。若有敬慕心。亦当如是学。又学如鱼子。成者如鱼。以励行人。有始有卒故。下经云。既发心已。又能如是。如救头然等。日月发辉。萤烛无彩。大士现迹。道掩余乘故。经云。余诸菩萨。於无量劫。方能净修菩萨行愿。今此童子一生皆办。化不在多。一便当终。行不在久。得意顿超。况久积净因。何不速证。靡论凡圣。意在放修。
　　▲二修入众殊者。唯初信内三会四众。欲令普信。意显通收入住已去。善财一身。显行在已。入位希故。
　　▲三示方不同者。大位有三。初地前知识多在南方。地上无方。地后兼二。然云南者。古有五义。一举一例诸。一方善友已自无量。况余九方。此一约事。余四约表。二者明义。表舍暗向智。南方之明。万物相见。圣人南面。盖取於此。三者中义。表离邪僻。东西二边。契会中正一实道故。四者生义。南主其阳。发生万物。表於善财增长行故。北主其阴。显是灭义。背於趣寂而灭惑故。世尊涅盘。金棺北首。正取归灭。五随顺义。背左向右。右即为顺。西域土风。城邑园宅。皆悉东向。自东之南。顺日月转。彰於善财顺教理故。地上正证。离於证相。不以南表。地后业用。有无无[得-彳]。文殊有示而无方者。表於般若。加行有修。正证无二。普贤无方。亦无示者。表真法界德普周故。有人唯取随顺一义。非前诸释。以正明义出此方故。宁知西域南非明等。况通方教言有多含。贵在虚求。何必执定。
　　▲四趣求有异者。略有三别。最初文殊自往福城。根尚微故。未发心故。大悲深故。二德云下善财往求。根渐胜故。已发心故。彰重法故。三者普贤知识不就善财不往。法界位满无来去故。
　　▲五见处差别者。三贤未证。散在诸处。地上证真。生在佛家。多居佛会。地后起用。亦散随缘。普贤因圆。必克满果。还居佛所。
　　▲六遣不遣者。初之文殊若约事说。前无友故。若约表者。表信内熏托理而起。前更无遣。见后文殊般若照极。自见普贤一真法界。故亦无遣。中间诸友。显大缘起。万行相资方得圆满。故皆教遣。教遣之义。下当广明。
　　▲七叹不叹者。初文殊中未发心前所以不叹。教发心已。方乃叹之。后二不叹。表位满故。离心相故。中间诸友皆应有叹。其不叹者。略有二缘。一正在定。如海幢等。二行逆化。如胜热等。叹违逆化。亦诫初心。莫取诡异为真道故。过此二缘。余无者略。
　　▲八推不推者。诸友皆悉谦己知一。推胜知多。初一后三阙斯二事。为显人尊德已备故。而有遣者。令其增修无厌足故。亦表所主法门异故。不推佛者。显於果海离修相故。又佛属本会。普贤赞德。义当推故。
　　▲九结不结者。唯有普贤。结通十方。尘剎成益。彰位已满。法界理周。余皆反此。
　　▲十去不去者。末后二位无有辞去。文殊无身。彰离相故。普贤位极。周法界故。余皆辞去。学无常师胜进故。
　　○次正释文。文分四别。第一四部云奔。第二三业调化。第三上根随逐。第四大圣重教。
　　△今初分二。先总明。后有优婆塞下。别显四众。即为四别。二众中文皆有三。初标主属。次所谓下列别名。后如是等下结威仪住。今初。第一优婆塞者。此云近事男。亲近比丘而承事故。二优婆夷。此云近事女。近比丘尼而承事故。此二并由受五戒故。立近事名。三童男。四童。其间别名各有本缘。可以思准。皆五百者。五位证入。通四众故。共成二千普贤行故。
　　△第二尔时文殊师利童子知福城下。三业调化。於中二。先身意调机。二当根授法。前中亦二。先总调大众。后别观善财。今初。身示威光。意流慈智。为说方便。是故经云起说法心。二复於是时下。别观善财。知其不群。特回圣眷。善财会名因此而立。虽有五百。非偏为故。於中分二。一标以征起。二知此童子下。别观因缘。於中亦二。一观外缘。二观内因。前中复二。先别明。后以此事下。总结。财多属依。善通依正。生而财现。是其善相。称曰善财。小圣尊空。生而空室。大士贵德。生多法财。二又知此童子下。观其内因。据此观因。亦非聊尔。但未入位。福智所资。亦似布衣。深蕴德行。又此称善。对上为财。又解心顺理曰善。积德无尽曰财。文有十句。初二宿因。信解已去。通其过现。旧经末句云。回向菩提无有障[得-彳]。今经略无。第二尔时文殊师利菩萨如是观察下。当根授法。於中三。一结前生后。法有所付。所以熙怡。令自宝持。故须安慰。二广为下。正授法门。初总。所谓下别。别有十句。初一因法。谓积集万行。次八果法。后一通因通果通理通事。三尔时文殊师利为善财下。结说劝进中。结前所说。普及无偏。指前因法。劝令修进。令发大心。求前佛果。令忆宿善。使不自轻。余非此机。随宜更演。
　　△第三尔时善财下。上根随逐。同餐妙旨。独颕聚流。重法随师。说偈求度。文中二。先序说因。二正陈偈颂。
　　今初。已发心故。此菩提心。为当何位。善财童子。为圣为凡。古有多释。一云即地上菩萨。言发心者。证发心也。一云此是地前实报凡夫。但有宿善。信根现熟。有云古不足依。自引安住地神文云。此人已生法王种中。斯文可定。自为二解。一谓智契法性。生在佛家。名法王种。即已入地。二谓据多闻熏习胜解真性成就佛种。名生法王种中。即三贤内种性菩萨。然此师解。依於前义。不异初师。依於后义。未殊次解。何足异焉。又法王种证为定者。慈氏经文复云何通。彼云。余诸菩萨经无量劫。今比童子。一生之中净菩萨行。又见普贤等於诸佛成於智度。复是何位。无执一文自相矛楯。贤首释云。应是善趣信行中人。依圆教宗。有其三位。一见闻位。即是善财。次前生身。见闻如是普贤法故。成解脱分善根。如前叹德中辨。二是解行位。顿修如此五位行法。即如善财此生所成至普贤位。是也。三证入位。即因位穷终。没同果海。善财来生是此位也。若尔定是何位。谓在信是信位。在住是住位。一身历五位。随在即彼收。以遍一切故。如普贤位。此之一解。甚顺经宗。意云。下寄五位。即是所证。更有一理。历位而修。得见普贤。一时顿具。地狱天子。尚一生内。三重顿圆。何以善财克定初地。宁可知推。凡圣难测。二正陈偈词。昔是五言。今是七字。旧经三十四。今成三十七。加第一偈及三十五六。大分为三。初一偈标赞求度。次三十二偈别赞求度。后四偈结赞请说。
　　▲今初。前半赞文殊德。上句自利。下句利他。后半求度。上句标有大心。下句请听后说。
　　▲第二三十二偈别赞求度中二。前四偈。伤己沉溺自勉不能。余偈。仰德依人请垂拔济。前中通明迷於苦集失於灭道。造因趣果。生死长沦。具业惑苦十二有支。且分为二。先二偈明迷苦集故。烦恼为因。而受苦果。后二偈明失灭道故。以业为因。而受苦报。今初八句。初二句润业烦恼。第五六句发业烦恼。即六地经云。无明所覆。受水为润。我慢溉灌。初地经云。无明覆翳。立骄慢高幢。入渴爱网中。又此三类。谢往过去。总名无明。十地论名根本无明。迷法义过。谓痴暗无明。常所覆者。即迷法过。法谓心体。由迷心体第一义故。而造诸业。拣余发业。通称无明。故文特云痴暗无明。六地经云。不了第一义谛故名无明。然诸烦恼皆悉发业。故下句云。贪恚炽盛火恒烧具三毒矣。而发业位无明力增。故诸经论多说无明而能发业。其初二句。即迷义过。第二句迷内无我。染自陵他。生於骄慢。长流生死。高而难踰。故喻垣墙。六地经云。三界受生皆由着我。第一句即迷外过。妄谓我所及外境界。而生爱染。非爱不生。爱着不出。故比池堑。三四两句。即是苦果。既发既润。集因已成故。六趣门中。出入不息。三界城内。恋着不离。第七句起惑之缘。苦果之主。故曰魔王。第八句起惑之者。受苦之人。以上因缘。长沦苦果。岂非愚童。后二偈明失灭道。以业为因。而受苦果。即由前无明而起行也。於中末后三句。所起苦果。前之五句以惑造业。於中。其惑乱戏。及恒行险。趣诸邪道。正明起业。余即别说业俱烦恼。由前迷执我我所故。以我对所。而生三过。一於未得处而生谄诳。二於不可得处便生嫉忌。三於己得者便生悭吝。由嗔造业。故生忿恨。结怨於心。此思之始。其惑乱戏。即思之终。初地经云。以忿恨风。吹心识火。识然不息。炽然不息即惑乱戏。由惑起业。无定无实。名为乱戏。故楞伽云。譬如技儿变现自在。即是所吹心识火也。贪欲所缠如羂索者。由贪造业也。为有造业。岂有出期。疑惑所蔽。若生盲者由痴造业也。六地经云。不正思惟。起於妄行。疑惑即是不正思惟。不正思惟是无明因。亦无明摄故。若生盲迷於异熟及胜义谛。竟无所见。恒行险趣诸邪道者。正明失道造业之过。恒行险趣。就人彰过。诸邪道者。就法彰过。道即业因。谓福等三。横集曰诸。常集为恒。不动善业惑俱亦邪。况行十恶外道邪行。故初地云。凡所作业皆颠倒相应。末后三句所起果中。初句恶果。次句通善恶。由不觉知即是无明。故有后句恒受苦过故。涅盘说。一切众生。因无明生。亦因而死。意显有智则无生死。由上四偈通叙众生故。下济我便为兼济。第二灭惑大悲下二十八偈。仰德依人。请垂拔济。於中二。前十三偈赞人求法。后十五偈赞法求乘。前中各上三句赞文殊德。末后一句正求运济。於中亦二。先有六偈。对迷苦集。希垂拔济。可知。后有七偈。对失灭道。冀成行果。於中四。初一偈总求真道。谓三界九地六趣苦果烦恼集因。仁皆已灭。必有灭因。以为真道。二有二偈。求涅盘道。前偈灭十恶行。求对治道。后偈灭四倒因。求智照道。三有二偈。求菩提道。前偈求根本智。以见法原。后偈求后得智。成诸功德。四有二偈。求见道缘。对上魔缘。愿依诸佛。第二大悲为毂下。叹法求乘。带喻说法。谓前失正道。常行邪道。犹如步骤。今修万行。常行正道。同彼安车。此十五偈。总说一车体用庄严。而偈偈有结。显随一行皆是一乘。或事或理。或因或果。总合为一不思议乘。一运便能一切皆运。文且分三。初四偈求万行利他普济乘。二有三偈。求十度自利圆满乘。三有八偈。求二利灭障广大乘。若依行布。此之三段。初一。地前。次一地上。后一地后。而诸位互融。合为一乘。圆修无[得-彳]。如离轮毂辐辋等外更无别车。离万行外无别乘体。因果交彻。事理该融。不同余宗体严各异。今初利他中四偈。有十三事。初偈有五。一一切佛法皆依大悲。如以众辐凑於一毂。二行愿相扶运至菩提。如有两轮方能致远。三深信入法。如辖贯定。四坚忍不动。如轴居心轮等依转。五净德居前。如辕为引。依斯五义。可证菩提。是故。结云菩提乘也。下结例然。皆取释中本意立名。次偈三义。一总持摄法。如箱摄物。二慈荫清凉。如张幰盖。三四辩演畅。如鸣銮铃。具此三行。乃为最胜。次偈三义。一净戒严洁。如净茵蓐。二三昧适神。如侍婇女。三法音警物。如击鼓声。具此三法。称为大乘。后偈二义。一四摄蕴德。如藏含宝。四摄悦物。如璎周垂。二牛有羁鞅。可以引车。人有惭愧。方能导行。惭者自不作恶。愧者不令他作。故云自他惭愧。又依唯识。依顾自法。崇重贤善。即名为渐。依顾世间。轻拒暴恶。即名为愧。故云他。具上惭愧。以用庄严。为无上乘。略举十三。以为体式。类显万行皆能利他。二有三偈。十度自利圆满乘者。十行十地皆此成故。初偈三度。一车既宝成故有光等。三施圆满悦物如光。二掩破戒垢。令法身洁。如涂香也。三内忍贪瞋。则外违顺不能伤害。为灭疮疣。此於车上。是不破义。是无损义。故梵本云。疮疣已灭如金刚。此之三度。成大财体及多眷属。增上生道。故为最胜。次偈四度。一三业摧障圆满名轮。不退为勒。如车速进。二善守根门。六处常寂。如箱持物。然前段中。总持为箱。今何重出。此依旧经。若梵本云。堪用禅中胜三昧。意取禅能空心。如车中虚有车之用。三四般若方便二度合明。谓上辕为功德。今轭在辕端。明智慧方便为众德首。方便成事。般若成度。事理相望。如轭二头。权实交彻。如唯一轭。牛能引此。何行不前。然进伏烦恼。定熟有情。慧成佛法。此三已名决定胜道。况慧有权实。故为妙法。后偈三度。一牛若有御随心能到。行若有愿无事不成。能向众生菩提实际。二车能有载。寔由坚持。法若不散。在总持力。三御者有智。能随水曲。愿行有智。回转普周。具此后三。正觉疾满。三交络普贤下八偈。二利灭障。广大乘中。斯即地后。义兼果乘。初偈三义。一普贤行即是总句。普贤位故。以网交络遍於一车。以普贤行笼一乘体。二悲故广运无缘名徐。三不疾而速故行无畏。不畏众生难可化故。旧经梵本。并无安庠。梵云寂静行中勇猛修。旧经云所向皆无性。明是无缘能速进义。第二偈三义。一以无垢智如车坚净。二幻智随意如车巧成。梵云幻智妙作妙成就。三已断二障如车无[得-彳]。旧云一切无障[得-彳]。言含法喻。具上三义。故为速疾。第三偈。经文阙喻。唯有法合。初句取净义。二取安乐。三取广博如空。梵云法界广博能普照。结句合云无上乘。第四偈。亦唯有法。一取免尘。二取代步。三取轮摧。余之四偈亦唯有法。或略不说喻。或不喻车。显车事少法门多故。据上法喻。无德不备。依此而修。必能速运。故愿令赐。冀得亲乘。
　　▲第三四偈。结赞请说可知。
　　△第四尔时文殊师利菩萨如象王下。大圣重教。文中四别。一略赞略教。二广问广答。三指示后友。四念恩辞去。
　　初中先赞后教。今初。一赞发菩提心。在於偈前。二复欲亲近下。赞其近友问行。即前偈内。后善男子亲近供养下教也。谓教往近友。起无厌心。云何近友。是种智初因。初有二义。一胜上义。故涅盘二十云。无上菩提近因缘者。莫先善友。二为本义。法无人说虽慧莫知。故说近友为全梵行。下德生中广显其相。然靡不有初。鲜克有终。历事多时。故宜勿懈。
　　第二善财白言下。广问广答。先问后答。今初。有十三句。望前偈中。文有二势。一前别此总。谓前明悲智度等别故。今於悲等总修学故。二前横此竖。前悲智等位位同修。此修学等从始至终。有前后故。文中初二为总。余句为别。总谓学解学行始修终修。皆名修学。唯因圆无学果满无修。又学摄於解。修摄於行。二句已收。解行尽故。下诸友中。多但此二。余句别中。一始起趣向。二即事造修。三令心遍满。故梵本云。云何菩萨行中普遍满。旧无此句。四治障离过。五转劣向胜。旧亦阙此。六证达分明。七出生未得。八观察性相。九增广令多。十具足获得。十一究竟圆满。若竖配者。十住发起。二十行正行。三者十向广大遍满。四五六句并是初地。初净二障。次转成出世。后证入真如。七谓二三四地世出世行皆出生故。八谓五六二地。世与出世。四谛缘起。般若现前。皆观察故。九谓七地功用行满。得增广故。十谓八九十地。无功用行任运成故。十一十地胜进等觉位中普贤大行皆圆满故。横竖无[得-彳]。是此问意。二尔时文殊下。答中分二。先以偈颂教其求行。后以长行教其近友。二处皆赞发菩提心。今初十偈分五。初有二偈。赞其发心。二有一偈。略教无厌。三有一偈。赞发心德。四有五偈。具答广教。五有一偈。结其成益。今初。初二句总赞善来。余六句出赞所以。以发心故。初句大悲下化。次句大智上求。次二句释初大悲。后二句大愿为主。又此亦是四弘誓愿。二有一偈。略教无厌者。谓了性无取。即寂起悲。则众魔为侍。不溺实际故。魔小莫坏。三一偈赞发心德者。为物发心。德不可量。故偏赞福。有智之福。映蔽余福为福威光。遍法性空如列星宿。能生诸福深广如海。四有五偈。具答广教。含答上问。且约通说。一近佛听法。二立愿净障。三入方便海。四遍一切剎。五经一切时。此五无疲。则普贤行满。得如来地大圣。此中总教诸法。显十信中总相信故。下诸善友各别示行。显入位后别修证故。五一偈结益可知。第二长行。教其近友中二。先赞。后善男子汝今下教。谓但能求友离过。则前问皆圆。於中二。先案定。后诫劝。今初。上令求友不得不决。言善知识者。未知善法能令人知。未识恶法能令人识。或二并通。识约明解。知约决了。瑜伽四十四。成就八支为善友相。一戒。二闻。三证。四悲愍。五无畏。六堪忍。七无倦。八善语具。今云真者为拣似故。具上八义。可得名真。又诸知识。总有五种。一知识世间善恶因果而令修断。二厌世乐而求涅盘。三有悲心而相心修度。四以无相慧令物修行。五无障[得-彳]修满普贤行。此五前前望於后后。皆非是真。真唯第五。人能行此。是人善友。究竟善友。唯是如来。直就五法。名法善友。统而遍收。教理行果皆善友也。净名道品为善知识行善友也。离世间品。有十善友。恐繁不引。后善男子求善知识下。诫劝。随顺是劝。余悉是诫。设有实过。尚忘非取法。至圣尧舜其犹病诸。自除如来孰能无过。以人废道。翻是自欺。况权实多端生熟难测。
　　第三善男子於此南方下。指示后友。於中二。先举友依正。后劝往教问。今初胜乐国者。次下知识寄当初住。胜过前位。信所乐故。山名妙峰者。山有二义。一寂静不动。二高出周览。以况初住。解心创立。依定发慧。寂然不动。智鉴无遗。彻见果原。下观万类。山以表之登此心顶。便成正觉。故曰妙峰。友名吉祥云。云有四义。一普遍义。二润泽义。三荫覆义。四澍雨义。故次四德。谓定福悲智。具此四义。称曰吉祥。又创入住位。为吉祥故。创出外凡。故托比丘教问。云乃至者。译人从简。非当时略。梵本具牒前段问词。
　　第四时善财下。念恩辞去。庆问后友故。欢喜踊跃。怅辞德音故悲泣流泪。下诸善友。皆准此知。然后二段。义虽属后。文在此会。此会说故。问大圣有智能演。善财有机堪受。何不顿示。而指他人。历事诸友。下诸善友例此为疑。答有十意。一总相而明。为於后学作轨范故。谓善财求法不懈。善友说法无吝。二显行缘胜故。谓真善友是全梵行。如阇王之遇耆域净藏之化妙严等。三破愚执故令不师愚心。虚己遍求。四破见慢故。谓令不观种。姓不耻下问。须遍敬事。五破偏空执故。谓不唯无求。无求之中吾故求之。六令即事即行故。宁可少闻便能证入。不在多闻不行不证。七破说法者摄属心故。我徒我资。彼此见灭。八为显寄位渐修入故。若不推后。位位中住无有胜进。九为显佛法甚深广故。遍事诸友。不穷其原。真实善友尚皆推胜。凡夫劣智安能遍知。十显善财与诸善友成缘起。善财有力引发友教。善友有力令善财证。互相交彻。能所莫二。无善友之外善财。则一即一切。明善财历位。无善财之外善友。则一切即一。多位成就皆是善财。由是卷舒自在无[得-彳]。上之十义。初一通於师资。次五多约资说。第七约师。后三约教。
　　[△@△]大文第二。尔时善财童子渐次南行下。有十善友。寄十住位。谓始入空界。慧住空性。得位不退。故名为住。住义多种。寄圆说十。以菩提心。而为其体。直心偏增名入空界。语其相也。与於法界虚空界等。十住不同。即为十段。然下诸友。古德判文。从一至十。今略叙一二。辩公分三。初闻名求觅。是加行位。二受其所说。是正证位。后仰推胜进。是后得位。有开五分。一举法劝修。二依教趣入。三见已请敬。四正示法界。五仰推胜进。然上二义并约位说。於义甚善。在文不便。以后友名义虽属后。前会说故。今依意公及五台论。约会科之。分为六分。而名小异。一依教趣求。二见敬谘问。三称赞授法。四谦己推胜。五指示后友。六恋德礼辞。而诸文多具。故总科之。小有增减。至文当辩。更有多分。但六中别义。又多不具。故不显之。
　　●今此吉祥云比丘。寄发心住。谓缘佛十力。而发志求。起大悲心。下化含识。悲智相导种智相应。名发心住。文具六段。
　　今初。依教趣求中。准后诸友。多分为二。一念前友教。二趣求后友。今略无初义。或前未入位故不说耳。唯说趣求。皆言渐次南行者。总显加行。见心陟位故曰登山。智鉴位行为遍观察。情怀得旨名为寻求。七觉助道云经七曰。法无所得为竟不见。要须忘怀为绝诸想。寂不失照为正观察。希离轻毛。心安不动。然先德释经。通有四例。一随相消文。二以教拣别。三本迹融会。四观心虚求。一文一义罔不皆尔。今通用之。随便取舍宽文用。初义义含用。第二意滥用。第三本意用。第四第四一义。似滥师心。得此一门。非数他宝。托事显法。经文甚多。轻此一门。解脱逾远。故下释友依正等法。多用此门。若约事相。相多易了。
　　第二过七日已下。见敬谘问。即分为三。初见。次敬。后谘问。下多例此。今初。离七觉相为过七日。忘所住位方为得旨。故见。在别山见。即定慧双流。为经行徐步。徐即是止。不住乱想。行即是观。不住静心。若约事相。即正修习般舟三昧。二即前往诣下。明设敬仪。重人法故。三白言圣者下。谘问法要。是本意故。於中三。初自陈发心。明有法器。次而未知下。正陈所问。显为法来。问中略者。翻译略耳。若善财略。友云何知。下友不应遍牒前问。后我闻圣者下。叹德请说。希垂拔济。谓有智善能有慈无吝。故应为说。诱谓诱喻。即是教授。以成前解。诲谓诲示。即是教诫。以成前行。下皆准知。前虽广问。但至因圆。此中结请。期於果满。双结发心。问行意故。
　　第三时吉祥云下。称赞授法。即正入法界。於中。先赞美法器。后正示法界。
　　△今初。所以赞者。令自宝固欣闻胜法。文中二。先标二难。后所谓下。别牒前问。是释后难。文有十句。小有开合。案次牒前。初一牒前总中二句。若学若修皆菩萨道。余九牒别。一勤求菩萨境界者。即是前文起菩萨行发起趣向菩萨境故。二勤求菩萨广博净行者。摄前三句。谓行摄前行菩萨行。广博摄前遍满菩萨行。净即摄前净菩萨行。旧经具三。一是出离道。即是前行。行即出故。二清净道。即是前净。三清净广大心。即前遍满。唯此句合。余皆一句。以牒一问。三即前转。菩萨行亦转变故。四即深入。深入广大解脱门故。五即出生。种种作业方能生故。六即观察。观察众生心行异故。七即增广。行无住道方增广故。旧经云。求生死涅盘门。谓不住涅盘即生死门。不住生死即涅盘门。二俱不住即是出义。由俱不住方能俱住。即是入义。不住而住。故名示现。八即成就。於为无为心无所着。何行不成。故世尊说。尽无尽法。不尽有为。不住无为。於有为界示无为法。於无为界示有为法。何所着哉。九即圆满。能除众生微细过失。方圆满故。
　　△第二善男子我得下。正示法界。即念佛三昧。推胜之内方举其名。今正示中唯彰体用。文中二。先明体相。后辨胜用。今初。文有五句。具含名义。下结名云。我唯得此忆念诸佛平等境界无[得-彳]智慧普见法门故。文中。初句为总。谓自在决定解力。自在有二义。一观境自在。欲观不观。若一若多。皆自在故。二作用自在。欲去欲住。随心成故。决定亦二义。一智决断故。二信无惑故。解即胜解。亦有二义。一为信因。於境忍可故。二为作用因。於境印持。远处为近。若大若小。随心变故。信智相资。他境不动。故名为力。即三昧义。余四句别释上总句。一信眼清净。释上信决定义。谓欲修念佛三昧。先当正信。信与解俱。故名为眼。则了见分明。由有信智。於实德能。深忍乐欲令心等净。故名清净。二智光照曜。释上智决断义。文殊般若意云。欲入一行三昧。先闻般若。如说修学。然后能入。言一行者。一法界行亦无一故。故彼经云。法界一相。系缘法界。即是此中决定解义。又显诸佛等无二故。若约表位。此中正是发心住体。以本解性闻熏之力令开发故。名决定解。三普眼明彻者。释观境自在义。无境不观。故云普眼。以如为佛。无法不如。则无非佛矣。以觉为佛。无心非觉。心皆佛矣。以虚心之觉。契唯如之境。则不动法界。穷乎寂照之原。则心境皆佛。能所俱泯。岂非普哉。如此真眼。方为明彻。四具清净行。释前力义。非唯净信。若沉若举。诸盖诸取。诸三昧障。皆悉不生。故云清净。心造真境。故名为行。即一行也。第二慧眼遍观下。辩其胜用。前明即用之体。一行三昧。今明即体之用。用无不穷。略有二用。一者内用。二者外用。今初二句而有三用。慧眼遍观一切境界。是普眼用。善巧方便。是智光照曜用。离一切障。是清净行用。二以清净身下。明其外用。胜解印持。随心去住。於中三。初明不动而往。二以信解力下。不念而持。三以智慧眼下。不往而见。於中三。初标。次所谓下。别显数多。后随其所见一一方中下。明所见事别。并显可知。
　　第四善男子我唯得下。谦己推胜。於中二。先谦己知一。即结自分。后推胜知多。即增胜进。
　　△今初。即结示其名。一切诸佛平等境界者。即是所观。横该十方。竖穷三际。义贯十身。故云一切。即上普观一行三昧。观其法身。十方诸佛。亦通余身。真应无[得-彳]。十身圆融。皆是所念。平等有二。一约事等。一切诸佛利乐意乐受用变化。一切作业悉皆同故。二者理等。十方如来同一法身。三际诸佛无二体故。故般若云。若一佛出世。一切皆出。一佛涅盘。一切涅盘。何以故。诸佛法性无二相故。不如是知。非真念佛。故上经云。若生如是想。此佛此最胜。颠倒非实义。不能见正觉。无[得-彳]智慧者。结其能观。即上智光照曜。见佛取相。滞於方便。知佛空寂。真慧所沉。念无念者不[得-彳]事而恒真。无念念者不动真而恒用。动寂无[得-彳]。方念真佛。普见法门者。即总收前二。以结其名。即前普眼明彻也。即此后句可为总名。问法门无量。何以初友便教念佛。答略有十义。一念佛三昧众行先故。智度论云。菩萨。以般若波罗蜜为母。般舟三昧为父故。二依佛方能成胜行故。三功高易就以奖物故。四观通深浅能遍摄故。五消灭重障为胜缘故。六双兼人法易加护故。七十地菩萨皆念佛故。八三宝吉祥经初说故。初此念佛。海云说法。妙住依僧。为次第故。九即心即佛易一境故。十为表初住缘佛发心乐供养故。
　　△二如诸菩萨下。推胜知多。於中三。初总标。次别显。后总结。
　　▲今初。凡诸推胜。总有二意。一者通指诸菩萨行。谓菩萨胜行无量无边。我唯知一。即标中云。而诸菩萨无量智慧具足圆满等。二者就一行中唯知少分。如一念佛即有多门。我但知一。余不能知。如下别中二十一门。皆约念佛。下诸推胜。例此可知。而言门者。随其二入佛境故。随一一境智游履故。
　　▲二所谓下。别有二十一门。各先标名。后释相用。并从业用以受其名。准晋经中。一一皆有三昧之言。今略无耳。古德分二。前十念佛胜德圆备。后十念佛妙用自在。今释有异。略为三门。一明所念差别。二者会释经文。三以能念收束。
　　今初。谓十身三身为观不同。略为十种。前八三身。后二束上以成十身。谓念三身佛。则为三观。各分依正。便为六门。就报化中。分於内外。以成其八。九谓性相无[得-彳]。十谓融摄重重。言十种者。一若作是观。佛以法为身。清净如虚空。无念念者。则念真如。是念法身。二华藏世界海法界无差别。依真而住。不依国土。是念性土。三十莲华藏微尘数相。此等皆是念报身相。四有无尽德。一一难思。念报内德。故上经云。一切威仪中。常念佛功德。昼夜无暂断。如是业应作。五观华藏剎无量宝严量周法界。是念报土。六或观佛相具三十二。若总若别。若逆若顺。丈六千尺。此等皆是念化身相。七十力无畏十八不共。此等皆是念化身德。八余方净土水鸟树林。此等皆是念化身依。九前二是性。后六是相。相外无性。性外无相。性相交彻。真佛真土。是念第九性相无[得-彳]。十以性融相。相随性融。令前九门合为一揆。故德德无尽。相相无穷。尘尘剎满犹如帝网。是第十念重重融摄。得后二门。前皆真实。经随别说。义必该融。
　　第二会释经文者。今念十身。是后二门。故二十一门。前二十门。各以二门。念於一佛。以成十身。为十见佛。后一总融成第十门。谓初二门即是愿佛。亦名愿身。论释愿身愿生兜率。初门宫殿。即天宫等。后门意乐。正是愿体。故梵本中名上升门。理实如来愿周法界。随乐令见。是出生义。故十见佛名出生见。三四二门即本性佛。名为智身。佛以智慧为本性故。前门十力智。后门无[得-彳]智。智则明了为见。五六二门是法界佛。名为法身。前门一切界中无有差别。后门入不可见微细难知。并法身相。为普至见。七八二门是住持佛。名力持身。前门多劫。后门多时。并自力持。常令物见。为随顺见。九十二门即随乐佛。名意生身。随众生乐。如意生故。前门遍一切剎显生身多。后门遍一切世释随心乐。随心皆见。为普受见。十一十二即涅盘佛。名为化身。前门化身。后门涅盘。化即有灭。故说涅盘。须知性寂为深入见。十三十四即三昧佛。名威势身。前门从住处出。是三昧用。后门加趺遍坐。是三昧相。一日之中见一切佛。是无量义。从此往化。是无依义。故云三昧佛。无量无依见。既加趺坐。身满法界。岂非威势。十五十六即正觉佛。名菩提身。前门一毛顿现。是处微细。后门住剎那际。显时甚深。如斯成佛。不着一切。为无着见。十七十八即是心佛。名福德身。前门心所住法。后门标自在心。故经心佛令安住见。随心转法。为福德身。十九二十即业报佛。名相好庄严身。前门应现业报。后门为真业报。坐华藏剎。即相海庄严。若真若应皆令物信。为深信见。末后一门。总该十身。故曰身云等虚空界。则十佛十身皆等虚空。并合法性。为庄严法界虚空界也。是则随门说异。举一圆收。如是方为华严念佛。上来略辩。随所念异。成此多门。若别对十观。恐繁不叙。
　　第三能念收束。略有五种。一缘境正观念佛门。若真若应。若依若正。皆是境故。称名属口。非真念故。略而不言。二摄境唯心念佛门。是心是佛。是心作佛。诸佛正遍知海从心想生。况心佛众生三无差别。三心境俱泯念佛门。心即是佛。心则非心。佛即是心。佛亦非佛。非心非佛远离一切。故无所念。方为真念。四心境无[得-彳]念佛门。双照事理存亡无[得-彳]。等真门之寂寂何佛何心。鉴事理之明明常心常佛。双亡正入。寂照双流。五重重无尽念佛门。理既无尽。以理融事。事亦无尽。故随一门摄一切门。融斯五门。以为一致。即是此中能念之心与前所念十佛境合。非合非散。涉入重重。难思境也。此初善友推胜之中。全具诸门。下诸善友或有别用。解脱长者用唯心门。普德净光观德相等。皆是此中诸门别义。将此五门。对会经文。可以意得。念佛一门诸教欣赞。理致深远。世多共行。故复略叙。无厌繁说。
　　▲三如是等下。总结可知。
　　第五善男子南力有国下。指示后友。於中二。先正示善友。后叹友成益。今初。即治地住善友。海门国者。彼国正当南海口故。表观心海为治心地深广门故。比丘海云者。海为法门。普眼法云深广覆润诸众生故。表治地中观察众生起於十种深广悲故。后海云比丘善能分别下。叹友成益。文有十句。初总。余别。句各一义。即悬指后友所成益事。一即见竟得益。二即闻华宿因。三即叹发大心。四即闻受持法。五六及七皆普眼所诠。八闻依正庄严。九即发心之相。至文当知。
　　第六时善财下。恋德礼辞。如前已辩(下第五经)。
　　●第二海云比丘。寄治地住。谓常随空心。净治八万四千法门。清净洁白。练治心地。故名治地。文具六段。第一依教趣求中二。先依教正观。此明温故。后趣求后友。意欲知新。又前学而能思。后即思而能学。然思前犹属前会。谓上来亲近善友。次听闻正法。今正念思惟。及如说修行。即是涅盘二十五中。四近因缘。今以前义属后进趣。后义属於前友指来。互为钩锁。主伴交参。故从会判属於后耳。下皆准此。今初念前中。有十一句。初句为总。谓闻善友教。一心正念。后随顺思惟下十句为别。旧经十句。皆云正念观察。谓不沉不举。寂照双流。今乃含在总句之中。其别句内随顺则通其思惟等。随当句中。所宜各异。谓智光明。宜言思惟。其解脱门。须通达等。言随顺者。随顺事理皆无违故。一即思前观境自在等。二即达前作用解脱。三即持前一行三昧。亦推胜中诸三昧门。四即敬前闻佛说法。五即观前所见诸佛。六即乐前十方住处。七即了前寿命神通等。八即见前佛成正觉。九即入前所诠法界。谓一行三昧。所观之佛同法界故。十通住前诸佛境界。后渐次下。趣求后友。可知。
　　第二诣海云下。见敬谘问。文中二。先见敬。后白言下谘问。於中二。先自陈发心。后而未知下。正问法要。其中言生死轮者。如汲井轮循环无已故。大愿轮者。尽众生界穷无际故。众生界尽。大愿方终。故对生死。以立轮称。余所问义在相可知。虽含义理。经文浩博。不可繁说。
　　第三时海云下。称赞授法。文中分二。先赞法器。后授法要。
　　△前中三。初友本问。以发心者难可得故。若不发心。非法器故。次善财下答非虚妄。后海云告言下。正赞发心。於中二。先标赞。后善男子若诸众生下。释赞。於中亦二。一因缘难具故。发者为希。二发心相胜故。发者难得。今初亦二。先反说。后是故菩萨要得下。顺说。有十一句。近友为缘。余皆是因。初句为总。即宿植普贤无[得-彳]法门成种性故。二要得真实下别。初得真如三昧智光。了心实性。不住了相。名巧方便知。心含藏一切功德。故称为藏。是为直心。故云正道。得此光明。能真发心。余可思准。二发菩提心者所谓下。发心相胜故。即正显示菩提心相。亦当教其发菩提心。於中二。先别。后结。今初有十一句。亦是三心。亦四弘心。初五誓度众生。次一誓断烦恼。谓舍执着故。次二誓学法门。后三誓成佛道。一成色身。二寂诸障。三成种智。此中诸句皆顺梵本。若顺此方。合云发大悲心拔济苦恼诸众生故。十句例然。又此十心。多同治地。恐繁不会。后发如是下总结。
　　△第二善男子我初止住下。正授法要。谓观法海。睹佛闻法。次前念佛明听法者法为良药劝物弘传故。有偈云。假使顶戴经尘劫。身为床座满三千。若不传法利众生。毕竟无能申报者。又表此位胜进之中诵习多闻等是所尚故。於中二。一正明修观。二观成利益。
　　前中三。一总标时分。二顺显观修。三反以结叹。今初。言十二年者。一纪已周。过十千劫已。入第二治地住故。二所谓下别显观修。然海有法海智海悲海生死海等种种不同。准十地经。大海十义。即佛智海。十表十地。各有所以。今次不同。复有开合。及有无异故。依当文大悲海释。即彼住中发十种心。一利益心。利益宽广故。二大悲心。大悲甚深无能测故。三安乐心。梵本旧经俱是渐次深广。始於世乐。种种与故。今云同一醎味。译人之意。四安住心。谓恶行众生令住善行。善行即是众宝庄严。五怜愍心。悉包纳故。六摄受心。种种外道摄令正信。如多色水同在海中。七守护心。已发心者皆守护故。是为无量众生所依。八同己心。谓摄菩提大愿众生。取如己身。有菩提愿。为大身故。九即师心。谓於大乘道集进趣者。推之如师。师必谘受。如受大雨。十导师心。谓具功德者敬之如佛故。湛无增减。以此十心。对斯十喻。有如符契不应妄故。三善男子我复下。反以结叹世无过故。前托事显诠。今亡诠求旨。离海更求故。梵本旧经皆唯四句。云颇有广博过此海不。颇有无量过此海不。颇有甚深过此海不。颇有殊特过此海不。一广。二多。三深。四胜。初二是前第一开出。三即第二。四即第六。故梵本云。颇有种种色者过此海不。以余六句不出深广。又余处容有故更不牒。撮成四义。结以称叹。
　　第二善男子我作如是思惟之时下。观成利益。由前忘诠。今此得旨。便睹华开真佛显现。文中二。先见佛。后闻法。前中亦二。先见依。后见正。前中有三。初标体相。以上深观心海悲海。则心华行华自然敷荣。无漏性德一时显现。二百万欲天下。外相为严。三此大莲华所有庄严下。举因显胜。第二善男子我时於此下。见正报。谓心行既敷。本觉如来忽然出现。第二善男子时彼如来下。闻法。所以海中说者。大悲性海所流演故。於中三。初演说。二受持。三转授。今初有二。先总标。后别释。今初。言普眼者。略有五义。一诠普法故。二普诠诸法故。三得此法者。一法之中见一切故。四唯是十眼之所见故。五非唯十眼圆明方见。能所不异。方能见故。是义云何。谓诸缘发见。缘各为根。因没果中。缘皆号眼。故全色为眼。恒见色而非缘。全眼为色。恒称见而非我。非我离於情识。非缘远於寻求。收万像於目前。全十方於眼际。是以缘义无尽。随见见而不穷。物性叵思。应法法而难准。故法普即眼普。义通乃见通。体之而寂寂。照之乃重重。斯眼所见。为普眼法门也。后显发一切下。别释普眼之用。谓无行不开。无境不照。无德不具。无用不周。故为普耳。二我从彼佛下明受持。於中二。先显所持法多。以是一多互相即入无尽法故。后善男子我於彼下。别显持多之相。於中二。先标长时。千二百岁同十二年。后於日日下。别彰能所持相。有十种持。於中二。先标。后所谓下列。初一闻持。余皆义持。二契本寂智方能入故。三旋转无量方能普入。云何旋转。谓如字轮旋转布列。一字之中转出多义。展转递出。名之为旋。智者禅师云。从空入假。从假出中。互观出入。皆旋转义。又旋是旋澓。显是深义。四地地义殊。一时普照。方能分别相用得果。五普摄在怀。方有威用。若约所诠而明摄者。即以威力摄诸众生。同九地中威德总持。六如华引果。开发於教。引行果故。又华开见实。菡萏芬敷以为庄严。开发言教。旨趣昭着。文义相随。故名引发。七音声总持。八如空包含。名虚空藏。见性空理诸相历然。九以多智光积而高显方能增广。如聚光明。以成山岳。十如海无心含容万类。亦能印现。故名为藏。法合可知。依此而持。岂离言诠别求解脱。此十即是彼位胜进诵习多闻虚闲寂静十句之相。但有开合及广略耳。第三善男子是时十方下。转授可知。
　　第四善男子我唯下。谦己推胜。先谦已结前。后如诸下。推胜进后。略举十海以显无尽。我唯一海。岂得同年。
　　第五善男子从此南行下。指示后友。六十由旬者。修六度行净六根故。聚落名海岸者。楞伽道次。南海北岸故。楞伽梵音。此云难往。居南海中。四面无门。非得通者。莫能往故。表於真心本离四句得宗通者方可会故。然有无等。得意成门入佛法故。失意成谤增益等故。以门为门。则为言说。故曰无门。即门无门是宗通矣。故曰难往。非不往也。今居此者。表修行住。是入智海。真心绝相之正道故。比丘妙住者。身住虚空。无住相故。表此住中观一切法如虚空等无有处所。离分别故。亦比丘者。入道未久。宜依僧故。前法此僧。义次第故。
　　第六时善财下。恋德礼辞。
　　●第三妙住比丘。寄修行住。谓巧观空有。增修正行故。余如前说。文亦具六。
　　第一依教趣求中二。先念前友教。文中十句。初二句总。后专念如来下别。别中初三句。思前观成利益。初句见佛。次句闻法。后句受持。次二句思前观海。后三句通明证理治障摄法观修。后如是作意下。趣求后位。
　　第二见彼比丘下。见敬谘问。於中三。初见。次善财童子见此下设敬。后合掌白言下。谘问法要。於中二。先自陈发心。后而未知下。正陈请问。於中三。初总问。於法起行故云佛法。通於教理行果等法。梵本旧经。佛法二字皆居其末。二我闻下结前生后。三菩萨云何恒见下。别问起行胜用。有十一句。所行各别。初三不离三宝行。次三不舍二利行。次二摄佛依正行。次一悲智无住行。后二摄法证入行。皆以上恒字贯下。不离无暂舍也。
　　第三尔时妙住下。称赞授法。於中二。先赞。后授。今初。先赞发心胜。后赞问法胜。二经皆有总句云佛法。佛法通於教理行果。一切智法。别明果法及自觉法。通理行果。自觉圣智。通此三故。后善男子汝能下授法。於中二。先赞问诫听。后善男子我得下。正授法要。於中三。一总标名体。二修习得法。三辨法功用。今初。此名是下。谦己中名从用以立。梵本此云我得无着解脱门。旧云无[得-彳]。今此总名后得法中。二常於此门下。修习得法。由四威仪。顺法思修。故能获得。言无[得-彳]者。略有二义。一者智慧於境无[得-彳]。由证无[得-彳]真法界故。故云智慧光明。二者神通作用无[得-彳]。由内证故。不[得-彳]於境。供佛化生。不空所作。如前名中。三由得如是下。彰法功用。於中具十通用。文分为三。初总明通智之用。次总相征释。后别明通变之用。今初。有十二句。具十通智。小有开合。初一他心通智。二三皆宿住通智。前句本生。后句本事。四即未来际劫通智。五天眼通智。经说天眼见现在故。六具二通智。一天耳通。约闻一切音声。二分别一切众生言音通智。约闻言词。今经之中。言当言词。音当音声。故梵本云种种秘密语言音声。以同一天耳。开之成二。故今合之。七八及九并一切法通智。一断疑智。二知根智。三知时智。此三并是化生之智。十及十一并一切法灭尽通智。前句知剎那尽。后句长时流转尽。十二即无体性神通。及无量色身庄严通智。此二俱是神境开出。下复广说。故此合耳。十通文显。唯时分智。今当略说时分总名。该於长短。时之极促名曰剎那百二十剎那名怛剎那。六十怛剎那为一腊缚。三十腊缚为一牟呼栗多。三十牟呼栗多为一昼夜。余时可知。然仁王经。一剎那中九百生灭。今不说者。一以剎那之中更有生灭。唯佛智知。故略不说。二显於剎那剎那生灭即无生灭。是性寂灭。称灭尽智。得此性灭。不[得-彳]起用。异乎二乘尽灭之灭。若约表者。此位菩萨。观察地水火风等界故。成智慧作用自在。二何以故下。总相征释。然有二意。一征释前十所以。前十得无[得-彳]者。皆由无住等。通力故。以无住故。无所不住。以无作故作用无边。以无行故用而常寂。若约表义。即修行菩萨。观一切法空无我等。得此自在。二者别相征释。最后一句。所以得身遍十方者。无体性通。无作无行力所成故。故此一段。是结前生后。然其十通。但开於六。以成圆数。谓一以天眼约见现未。分成二相。天眼见现。加未来劫。二天耳约闻音声言词。分为二相。今文合之。三以神足约於业用及现色身。分成二相。今文亦合。四以漏尽约尽定慧二种障故。分为二相。定即灭尽智通。慧即一切法智通。上四各二故。成八种。他心宿住此二不分故。有十耳。十智皆通。故判为智。第三善男子我以得此下。别明通变之用。初句牒前。即牒最后。於虚空下。正显用相。谓十八变。文具有之。一於虚空中至种种威仪。即所作自在。二隐。三显。旧经梵本云。或隐或显。知二相别。今云隐显自在。乃合二变以为一句。四或以一身分为多身是舒。五或以多身合为一身即卷。六或以其身往来下。明往来。七遍身下炽然。八或时震动一切大地。即是震动。九或时以手下。制他神通。以超自在过梵王故。十或以神力转变自在者转变。十一或现宝焰云下流布。十二或现变化云下。同类往趣。十三或现光网云下。放大光明。十四或现其身於一念顷下。示现。十五於一一身普雨一切诸佛剎海下。众像入身。文虽言出。必能入故。故最后云。以一切身持诸供具。十六一一如来所转法轮下。施他辩才。以能忆持佛所说故。十七善男子如是一切下。施他安乐。谓见身闻名。令无散乱。身心轻安。乃至菩提觉法乐故。十八彼诸世界一切众生下。施他忆念。忆念善友。此法门故。余如瑜伽三十七说。
　　第四善男子我唯下。谦己推胜。先谦已知一。一念遍往。故云速疾。现形益物。为不空等。后如诸菩萨下。推胜知多。而皆明戒者。彰知所得无[得-彳]解脱。由持如来别解脱戒。为依地故。前吉祥云法门是定。海云是慧。此中明戒具足。三学如天三光。如鼎三足。阙一不可入菩萨道。先此三故。非戒不能修心行。故有二十戒。即第十回向二十梵行。但彼约於自能清净方能净他。故先护重。首明不破不缺等行。此彰菩萨本为利他。故先大悲。后显无垢。名或小异。今当略会。一大悲戒。即彼二十无恚梵行。恚是悲障。有悲故无。二波罗蜜戒。是第十一三世诸佛所行梵行佛之道故。三住大乘戒。即第十七无比梵行。余乘无对故。四不离菩萨道戒。即十八无动梵行。不动二利故。五不着一切法戒。即十三无着梵行。由见真如成圣道故。六不舍菩提心戒。即十六安住梵行。心诣理故。七不堕二乘地戒。即十五无灭梵行。顺理而行。则常不灭。不同二乘起心持戒有灭尽故。八常以佛法为所缘戒。即十四无诤梵行。事理具足。无非佛法。何所诤哉。则常缘矣。九心常忆念一切智戒。即第七诸佛所赞梵行。称理持戒。动契圣心。是缘佛智。佛何不赞。十所发志乐等虚空戒。即第九无所得梵行。不得能所。自在持故。十一一切世间无所依戒。即第八无所依梵行。不依现世名闻利养。不求当世人天果故。十二不缺漏戒。即第二不缺梵行。不犯十三等无残缺故。十三不浊乱戒。即十九无乱梵行。定共相应故。十四无遗失戒。即第五无失梵行。定心持戒。吉罗不犯故。十五不杂染戒。即第三不杂梵行。不念破戒种种因缘。闻环钏声。亦不染故。十六不追悔戒。即十二无[得-彳]梵行。犯罪追悔是障[得-彳]故。十七无厌怠戒。即第六无能蔽梵行。当持无厌缘不能蔽。鹅珠草系。持不坏故。十八清净戒。即第十增益菩萨清净梵行。不同小乘唯事净故。十九离尘戒。即第四无点梵行。不犯堕罪无尘点故。二十无垢戒。即第一不破梵行。若犯四重十重。犹如破器。无所复用。最垢重故。略为此释。似有凭据。亦顺智论十种戒文。恐繁不会。
　　第五善男子从此下。指示后友。即生贵住善友。国名达逻比咤者。唐言持富饶。从圣教等之所生故。为贵。为富。城名金刚层者。积集三世佛金刚句。重重高故。大士名弥伽者。新云宜(上声)伽。(上声)俱译为云。演轮字门。含润雨法故。修学三世佛法教云雨一切故。
　　第六时善财下。礼辞可知。
　　●第四弥伽长者。寄生贵住。生佛法家。种姓尊贵故。文亦具六。
　　第一依教趣求中二。先念前友教。有十五句。初总。余别。后如是观察下。趣求后位。
　　第二乃见下。见敬谘问。於中三。初见。次善财下敬。后白言下谘问。於中二。先自陈发心。后而未下问法。有十三句。初二句总。次十句别。后一句结请。别中释通横竖。横释可知。竖约十地。一证发心故常不忘失。二不悞犯故坚求佛法。三忍度增故清净谦下。四进度增故不惮劬劳。五入俗化物故总持普门。六般若现前故智光离翳。七方便增上故。得妙辩才。权实双行。决择深义。八无功无生。为正念力。一念所作。超前多倍故。忆持佛法。九居法师位。演一切法。十智度满故。名普遍智。此十地相。文亦显然。唯愿下结请。
　　第三尔时弥伽下。称赞授法。於中二。一赞法器。二授法门。前中三。
　　△初审问。次善财下奉答。后弥伽遽即下敬赞。於中二。一敬。二赞。今初。师礼资者。以菩提心是佛因故。能广出生诸功德故。发心功德品云。发心功德不可量。众智共说无能尽故。如下慈氏广赞胜德。法界无差别论云。礼菩提心者。如人礼白分初月不礼满月。以希现故。满月由此故。故涅盘三十八云。发心毕竟二不别。如是二心先心难。自未得度先度他。是故我礼初发心。况未说法。未定师资。后授己法。方升本座。不违重法。前三皆僧。敬俗非仪。故不尔也。二然后合掌下赞。於中二。先总。后善男子下别。於中三。一赞发心胜德。二赞发人难遇。三结赞成益。初中三。初明因果深广德。斯德终成。功归初发。而汝能发。决定当成。况初后圆融。此心顿具。故上经云。一切功德皆在最初菩提心中住也。次则为十方一切如来下。十王敬护德。以内有胜德故。后则令一切众生界下。外益众生德。并显可知。二善男子如是菩萨下。赞发人难遇。人能具德故难逢遇。於中二。先总赞。后何以故下征释。先征意云。何以难遇。释云。发心菩萨能与众生成胜益故。以喻对法。文并可知。三尔时弥伽广为下。结赞成益。益时会故。此段旧经所无。
　　△第二是时弥伽还升本座下。授己法门。於中二。先现通益物。令其目睹。后正授法要。令其听闻。今初升座。二经并在。现通之后授己法。初面门即口。显教道流通。亦表总持须口密故。轮字句品庄严法门者。古德引日照三藏三解。一约字相。楞伽经中云。字轮圆满犹如象迹。二约所诠。尽理圆备如轮满足。三约胜用。谓妙音陀罗尼。有转授义及灭惑义。如法轮等。即轮字教法诠示庄严。此释已具。今更依毗卢遮那经。以广其相。彼经第五。有字轮品。经云。是遍一切处法门。谓菩萨若住此字轮法门。始从初发妙菩提心。乃至成佛。於其中间。所有一切自利利他种种事业。皆得成就。如初阿(上声)字。是菩提心。若观此字。而与相应。即同毗卢遮那法身之体。谓此阿(上声)字轮如孔雀尾。轮相光明围绕行者。而住其中。即是住於佛位。如有偈云。八叶白莲一时开。炳现阿字素光色。又阿(长呼)婆嚩三字。总摄三部。阿(长呼)字如来部。婆字莲华部。嚩字金刚部。随一部中。皆有五字。所谓字轮者。从此轮转而生诸字。轮是生义。如从阿(上声)菩提字即生四字。谓一阿(长呼)字是修行轮。既已发心。必修诸行。二暗字是成菩提轮。既修行已必证菩提。三恶字是大寂涅盘轮。即菩提所至。四恶(长呼)字是方便轮。谓涅盘大用。而阿(上声)字当中四字绕之。从下次第。右旋如轮。举一为例。余字准之。若修行者。如是了达。则能入於陀罗尼门。旋转无[得-彳]名字轮品种种布列员位之相。故名庄严。又阿(上声)等五字。前之四字。如次即是法华经中开示悟入。第五一字。法华经无。含在入中。余如字轮品说。其字下深义。至众艺处当广分别。所以次前而辨斯者。入俗化物。须存有无。以字表义故。毗卢遮那经云。甚深相无相。劣慧所不堪。为化彼等故。兼存有无说。如初阿字。是无生义。以显性空。布列字相不失於有。故云兼存。又为总持令不失故。既为医人。亦以字轮。销伏障故。圣教中生宜持字故。第二所应作已下。正授法要。令其听闻。於中二。先标名体。后辩业用。今初。言妙音陀罗尼光明法门者。即前字轮法门。然字即字相。谓四十二字。音即音声。即十四音。谓[衣-〦+可]阿等。以音入字。出字无尽。一一字下出多意义。若善妙音。穷於声明。解万类语言故。音字互举。意欲相成。智慧为体。故云光明。二於一念中下。辩其业用。此广旧经。非唯知言。亦了心念秘密法等。
　　第四善男子我唯下。谦己推胜。先谦己知一。后如诸下。推胜知多。有十五句。皆妙音持差别胜相。於中二。先有四句。随俗言音。一即言因以想取像。起寻伺行。而为因故。同时心所。名为眷属。二随方施设。所用不同。三名字。四言音。后普能随入一切诸下十一句。说诸佛法句。从所诠别。一诠於理智。即事而真。为深为密。犹如三德秘密之藏。又密意三密亦名秘密。二诠菩提涅盘下。皆即一之多。总显甚深。於中。三广。四胜。五无上。六差别。七调伏界。八咒持。九别明妙音。十轮字圆满。十一轮字出生。上皆深广。故并云海。后三约穷事理。故并云际。
　　第五善男子下。指示后友。聚落名住林者。方便具足住。德行建立故。年耆德艾。故称长者。於其身内。现多佛境。定用自在故。名解脱。表此住位所修善根皆为度脱一切众生乃至令证大涅盘故。
　　第六时善则下。恋德礼辞。(下第六经)。
　　●第五解脱长者。寄具足方便住。带真随俗。习无量善巧化无住故。文亦具六。
　　第一依教趣求中二。一修证前法。二趣求后友。前中亦二。先明思修。后彰修益。今初有十一句。初总。余别。总中微妙辩才。即前妙音陀罗尼。二本皆有陀罗尼言。庄严法门即轮字法门。於此二门。随顺义理。心无异缘。故云一心。余句别中。以总该别。皆着一心专念之言。二经并无。而十句中。各有修相。谓一深入语言。二忆念方便。三观察解脱。四成就善根。五净治善巧。六明利摄智。七坚彼大力。八不退志乐。九广彼功德。其最后无[得-彳]。义加总结。后如是思惟下。彰修之益。益坚誓等诸法门故。
　　二渐次下趣求后友。十二年者。大同海云。昔人表法云。自分胜进。各修六度。故云十二。今更一解。六根对境十二入中内外无着。方解脱故。故净名云。诸佛解脱。当於众生心行中求。贤首品云。於眼根中入正定。於色尘中三昧起。由此便成眼陀罗尼自在佛等故。十二年方见解脱。
　　第二既得见已下。见敬谘问。於中二。先见敬。自叙欣庆者希望多年故。后圣者我已下谘问中二。先自陈发心。后谘问法要。前中三。初总。次别。后结请。今初可知。二为欲下别陈发心之相。总有三相。初欲上穷佛境。次为欲听闻下。欲罄尽法原。后为欲与一切菩萨下。欲齐菩萨行。三圣者我今下结请。谓结前发心之相。便为请问之端。故云以如是心至圣者所。
　　第二我闻圣者下。谘问法要。於中二。先赞能诱诲。亦为问端。如云能开佛境界。则为请开。余例此知。后唯愿慈哀下。请说所疑。
　　第三时解脱长者下。正示法界。於中二。先入定嘿示。后出定言答。
　　△前中所以定中示者。依六度说。此位定增。即定起用。方便始具。此位增修。方得后位心定不动。文中三。初彰入定因缘。宿善为因。表自修故。后三为缘。一主佛威力。表本觉故。二文殊念力。具信智故。已彰善财因文殊故。三诸菩萨主伴力故。二即入下。举定名体。谓普摄诸剎。在於身中。由唯心智。称性总持。令如体用旋转无[得-彳]。故以为名。三入三昧已下。明定业用。於中三。初总明普摄。二别彰多相。三令机见闻。初中分二。先明所现分量差别。后如是一切下。结能所现自在之相。分明显现者。身如明镜现色像故。无有障[得-彳]者。此是总句。略有四义。一身中所现。若依若正互不相[得-彳]。故云一一差别不相杂乱。二身与彼剎无有障[得-彳]。以含剎之身。入身中之剎。无不充遍。是为内外一多无[得-彳]。故云身与佛剎互相涉入不相障[得-彳]。即此便有重重之义。谓含剎之身。入身中之剎。身中剎内之身亦能容剎。所容之剎亦有能容之身。身身无穷剎剎不尽。如镜铜为像。对於明镜。镜入像中。如剎居身内。像入明镜。如身遍剎中。则互现重重历然可睹。三本末无[得-彳]。若促大剎。入於一身。或张身令大。以容诸剎。非不思议。互入重重。本相如故。为不思议。故云种种色像而无来往。华藏品云。以一剎种入一切。一切入一亦无余。体相如本无差别。无等无量悉周遍。四长者智持明了无[得-彳]如下。广说得不思议解脱用故。故名解脱。二所谓种种佛剎下。别示多相。三彼诸如来所说法下。令机见闻。
　　△第二尔时解脱下。出定言告。於中四。一明起定。所作事办故。说法时至故。二告善财下。示定名体。无[得-彳]如前。庄严有二。一所现依正皆悉庄严。二显现自在以为庄严。三善男子我住下。说定业用。即普摄义。四善男子我见如是下。彰定体相。即无来去。唯心观故。所以次前明此定者。上已总彰三学。今明定慧之要。唯有二观。一唯心观。二真如观。今此正辩唯心。即心无心。便入真如。故次明也。亦显此位。知众生界无量无边皆心所现。知众生空无作无性。即入如实。於中二。先结前所现体无往来。二善男子我若欲见安乐下。广显随心见佛体相。於中四。一明随心念佛诸佛现前。二正显唯心念佛观体。三以唯心观遍该万法。四结劝修学令证唯心。
　　[○@△]今初。既了唯心。了心即佛。故随所念。无非佛矣。何难见哉。况志一不挠。精研造微。佛应克诚。于何不见。文中二。先横辨十方随心现前。后善男子我若欲见尽过去下。竖穷三际随心现前。并结无来去。无来去相。次下当释。
　　[○@△]第二善男子我能了知下。正显唯心观体。於中二。先总明相无往来则体性寂然。后所以者何下。征释所由。先征意云。何以普见复无来往。后释意云。了彼相虚唯心现故。以我即寂之唯心。叩彼即体之妙用。能念所念。何动寂之相干。於中二。先别以喻显。后结成唯心。今初。文有四喻。意含通别。通显唯心。喻无往来。别喻兼明不入出等。一如梦喻。文自有二。初总喻。但取不实无来去义。则心佛皆梦。后如梦所见从分别生下别喻。则佛喻梦境。能念之心喻其梦因故。上二句喻。下二句合。觉时起想。睡后梦生。观想分别。定中见佛。既从想现。明是唯心。故观经云。是心是佛。是心作佛。诸佛正遍知海。从心想生。既从想生。缘生非实。故所见佛。空无往来。般舟三昧经云。如梦见七宝亲属欢喜。觉已追念。不知在何处。如是念佛。又梦虽虚。异乎不梦。唯心见佛佛亦非无。故般舟云。觉已念之。彼不来我不往。而其事宛然。当如是念佛。会上二文。非空非有。是为中道。唯心念佛观也。二水影喻。唯有别喻。器喻净身。水喻自心。影喻见佛。但是水月皆可为喻。若月满秋空。随水而现。澄波皎净。则月影圆明。水浊波腾。则光昏影散。有水月现。曾何入来。无水影空。未曾出去。虽水中见月。谁能执持。虽不可持。非谓无月。心有定散。染净不同。见佛一多胜劣等别。佛既如影。故无一多胜劣去来入出等相。非空非有。中道观成。若水喻心性。则佛之月影。皆是众生真心中物。心佛交彻。真唯心也。三如幻喻。亦唯别喻。有能幻法。方有幻事。无能念心。无所念佛。从心如幻。佛无所依。幻相不无。即唯心观力。有无双离。中道显然。四如响喻。则有通别。通则但取缘成无性。则心佛菩萨。并喻响空。后譬如谷响下别喻。则声喻心念。谷喻法身。响喻见佛及与闻法。声击空谷。响似本声。念叩法身。随心闻见。故声与响非合非散。空有中道准前可思。上之四喻皆具四观。一正是唯心。二唯心故空。三唯心故假。四唯心故中。融而无[得-彳]。即华严意。若皆具四。何用四喻。一欲广唯心无性等故。二从增胜说。四义不同。谓梦喻不来不去。影喻不出不入。幻喻非有非无。响喻非合非散。又梦喻散心。意言分别故。水喻定心。同静水故。幻喻起用心。如幻术故。响喻胜劣心。随念见故。又前三喻见身。后一兼喻闻法。三中梦喻法身。但有想见竟无见故。影喻报身。相明静故。幻喻化身。随意成故。又影喻是心是佛。幻喻是心作佛。梦喻诸佛正遍知海从心想生。响喻随心胜劣见佛有异。具上诸意。四喻不同。后我如是下。结成唯心。明是心是佛。般舟经云。自念佛从何所来。我亦无所至。我所念即见。心作佛。心自见。心是佛。心是如来。心是我心见佛。此上摄境归心。下又拂云。心不自知心。心不自见心。心有想为痴。无想即泥洹。是法无可示者。皆念所为。设有念。亦了无所有空耳。此即彼经之玄也。若此中意。三观齐驱。以性融相。则入重重念佛之境。已见德云。
　　[○@△]第三善男子当知菩萨下。心该万法。谓非但念佛由於自心。菩萨万行诸佛体用凡圣等境。并不离心。如有偈云。诸佛从心得解脱。心者无垢名清净。五道鲜洁不受色。有解此者成大道。佛尚心现。况复凡夫。夜摩偈云。心如工画师。能画诸世间。五蕴悉从生。无法而不造。如心佛亦尔。如佛众生然。应知佛与心。体性皆无尽等。即斯义也。文中三。初明佛法唯心。次通辨染净由心。后结成佛法唯心。
　　▲今初。即净分依他。故上经云。若人欲了知。三世一切佛。应观法界性。一切唯心造。晋经云。心造诸如来。
　　▲第二善男子诸业虚妄积集名心下。通辨染净由心。此段十五行。旧经所无。文分四别。一总举八识。为迷悟依。二彰由迷悟成十法界。三结成迷执过患因缘。四双明迷悟二相差别。
　　[△@、]今初。八识皆具。文有四节。一诸业虚妄积集名心者。此是总句。若通相说。明八识心皆是积集。末那已下。总中分别彰余七相。故楞伽云。心能积集业。意能广积集。而总含别义。即当第八。故云若集起以解心。第八独名心。集诸种子。起现行故。故今虽总。即当第八。诸业虚妄。是心之因。唯识论说。诸业习气与二取俱。熏识成种。前灭后现。皆由不了真实义谛。执我我所。方习成种。故云虚妄。若楞伽意。不思议熏不思议变。是现识因。取种种尘及无始妄想熏。是分别事识因。故云诸业虚妄。由有虚妄覆彼真识。成末那等七识波浪。二末那思量。是第七识。末那标名。此方云意思量。即是第七性相恒审思量。第八赖耶。为内我故。依第八转。还缘第八。故次明之。三意识分别。即第六识。末那名意。意即是识。今此第六。是意之识。依第七故。然了别以解识八识俱名识。今取能了种种差别。名为分别。四眼等五识了境不同者。随所依根。用差别故。楞伽经云。心能积集业。意能广积集。了别故名识。对现境说五。即上四节也。依唯识论。束上四节。为三能变。后二为一。依楞伽经。收上四节。为三种识。谓真识现识分别事识。古人亦将此之三识。配三能变。观彼经文。意有不同。谓真识即是如来藏性。体无生灭。与生灭俱。非一非异。名阿赖耶。以为现识故。此一识含在总句下。佛菩萨觉於此相。便同本觉故。十卷七卷入楞伽经。皆云略则唯二。谓现识分别事识。以其真识含在现识。故不应言七识为现。此中意云。由此诸识互相熏习。生死流转。若能了达则不流转。故说八识为迷悟因。非如常说。独依真如有迷悟也。故问明云。眼耳鼻舌身。心意诸情根。以此常流转。而无能转者。迷悟之相。次下当说。
　　[△@、]第二愚痴凡夫不能觉知下。彰由迷悟成十法界。十法界中。二人为悟。谓佛菩萨。八人皆迷。谓六道二乘。文中分二。先明迷人。后彰悟人。今即初也。初二句即是六道。不知识体即是苦果。不知熏习以为集因。故常流转。怖老病死求入涅盘。即是二乘。上迷胜义。为不觉知。今悟四谛故。求灭苦集。生死涅盘二俱不识下结成上过。此句总标。六道凡夫不识苦集。安知涅盘。二乘不了生空本是涅盘妙有。故求永灭。凡小俱迷生死涅盘其性平等。为俱不识於一切境。妄起分别下。别明不识之相。此句通明但妄分别。谓生死可灭。涅盘可证。入楞伽云。不知世间涅盘无差别故。分别一切法与非法。又由未来诸根五尘境界断灭凡夫愚人以为涅盘者。此别明不识涅盘之相。以小乘灭为涅盘故。谓未来根尘粗相断灭。凡夫及与愚法二乘。并谓涅盘。以为真实。而不能知但离虚妄未实灭度。耽三昧酒。妄谓涅盘。不取尘境。谓为有余。根尘都灭。谓为无余。宁知微紬业相未灭。况复能知本来清净。二诸佛菩萨自证悟时转阿赖耶得本觉智者。彰其悟人。菩萨是因。诸佛是果。自证悟时。义通因果。转阿赖耶得本觉智。即菩萨地尽。成佛之时。破和合识相。灭相续心相。显现法身。智纯净故。名转阿赖耶得本觉智。然本觉本有名显法身。即合言证。始觉菩提。今日始成。可称为得。今云得者。得始觉智契於本觉。始本无二。名究竟觉。故名为得。斯即了达生死涅盘二俱平等。
　　[△@、]第三善男子一切凡愚下。结成迷执过患因缘。於中。初二句辨执。不知如来随机说法。对二乘故说有三乘。破於二乘复说於一。故彼经偈云。三乘与一乘非乘我所说。则非三乘亦非一矣。然迷佛方便义则有之。梵本但云不悟此理执有三乘。斯则牒上。谓不悟上来生死涅盘平等之理。见上迷悟。谓有三乘。言不了三界由心所起者。此句辨迷。六地经云。三界所有皆一心作。七卷经云。彼愚痴人。执有三乘。不说唯心无有境界。不知三世一切佛法自心现量者。释上不了三界所以。以不能知唯心教故。七卷经云。彼人不知去来现在诸佛所说自心境界。言自心现量者。不同三量。真现量也。谓不了万境皆自心现。如心分量故。楞伽云。自心现见应当除灭。见外五尘执为实有。下示不了知心现量义。不知心现。谓有实故。同於翳眼取外空华。若知唯心。三一俱遣。下彰过患。由不觉知。生死循环。转无穷已。
　　[△@、]第四善男子佛说诸法无生无灭亦无三世下。双明迷悟二相差别。於中二。先明悟相。后显迷相。今初。谓悟真实唯识性故。於中亦二。先二句总标。佛说诸法无生无灭者。横说心性。亦无三世者竖说心性。后何以故下征释。先征。意云。现见诸法有生灭等。佛教亦说何得言无。释云。由心现故。以心为因。而现生等。既从缘生。即无生等。故梵本云。因如是故。知一切法本性无生。问明品云。法性本无生。示现而有生。此中无能现。亦无所现物。有无诸法本不生者。从无之有曰生。自有还无称灭。无本自无。何能生耶。有若已有。复云何生。有法从缘。自他共中求生叵得。无法无因。何得名生。无法若生。龟毛兔角悉应名生。有不生无。无不生有。无若生有。空华应生乳酪等法。有若生无。龟兔应常生毛生角。是知有无本自不生。犹如驼驴兔马等类决定无角。故忉利偈云。一切法无来。是故无有生。以生无有故。灭亦不可得。心法迁流。假说三世。色心之体无生性空。三世之名依何而立。如兔无角。岂问此角为昔为今。圣者自悟境界如是者。结示也。上约教道。佛说无生。今约证道。唯佛菩萨自证无生。非无因矣。斯即名为自觉圣智。自觉圣智者。楞伽经云。一切法无所系着。得如幻三昧。由如是知故。得上来成本觉智。二善男子愚痴凡夫下。显其迷相。对上二义。说二种迷。一对有无本不生。故云无中执有有中执无。此有多意。一境从心现。空而谓有。三界唯心。有而说无。二生死本空执为我法。涅盘不空执为灭无。三世无常等执有常等。出世常等执无常等。四诸法性空。翻执为有。无性真理。却执为无。若楞伽中。有四种。无有有建立。并无中执有。一无相建立相。即蕴界入本空无相。执有法相。二无有见建立见。谓於蕴界处起我人见。三无有因建立因。谓最初识缘生无性。而计有因。四非有性建立性。即三无为离有无性。而执定实。此上四义。既无而执有。则显二空有而执无。故诸圣者。离有无见。便了识性。成种种身。教化众生。二取阿赖耶种种行相者。对上觉自心现。今明不觉故有执取。言种种行相者。谓执受根身。顿变器界。生灭迁流。不生不灭。如是等相。堕於生灭二种见中者。谓识恒转。前灭后生。因亡果现。又见七识生。不知即是如来藏性随缘所生。执为定生。即是生见。见转识灭。不知但是业相灭故。谓赖耶灭。不异外道断灭戏论。若准梵本。堕生住灭二种见中。与楞伽同。谓生住为有。灭即是无。亦即是上有无二见。不了自心而起分别者。就人结过。谓不了自心性无生灭。起心分别是有是无故。楞伽云。云何外道恶见。谓不知境界自心分别现。於自性第一义。见有见无。而起言说。即其义也。问明偈云。眼耳鼻舌身。心意诸情根。一切空无性。妄心分别有。若能依上悟人境界。即如理而观察。一切皆无性。法眼不思议。此见非颠倒。为可依也。
　　▲第三善男子当知自心下。结成佛法一切唯心。以上诸义。则知心为佛法根本。略举二句。梵本具牒前文十句。
　　[○@△]第四是故善男子应以下。结劝修学。令证唯心。现知万法不离自心。但修自心。万行斯备。其犹欲得净土当净其心。亦遣妄解。谓有计云。万法皆心。即心即佛。驱驰万行。岂不唐劳。故今广明。心虽即佛。久翳尘劳故。万行增修。令其莹彻。又佛但说万行由心。不说不修万行为是。又万行即心。修何[得-彳]心。文有十句。一如彼病人非杖不起。烦恼病重假善相资。二若无法雨。法芽不生。三对境忘心。斯为妙法。则六尘不染故。梵本云。於一切法。当念舍离。四离身心相。心则坚固。五忍辱谦光。自然卑下。六寂照内澄。皎然无瑕。七鉴达不遗。触境穿彻。八恒沙佛德。蕴在我心。望齐至尊。故须发起。九与佛同性。法界普周。十以十力无畏。自他明鉴。
　　第四善男子我唯下。谦己推胜。无涅盘际。至下当释。余文相显。
　　第五善男子从此下。指示后友。阎浮提畔者。此洲南际。表将邻不退。亦得般若六度后边入智海故。住处名遍无垢者。心定不动。何有垢哉。又了无相。无所分别。尤无垢也。比丘海幢者。定智业用深广如海。高出名幢。正心不动如海湛然。众毒杂恶不能挠乱。摧不正说。所以名幢。
　　礼辞可知。

　　贞元新译华严经疏卷第四

　　寿昌元年乙亥岁高丽国大兴王寺奉宣雕造
　　贞元新译华严经疏卷第五(从第六经九纸末行尽第十经)

　　　　敕太原府太崇福寺沙门澄观述
　　(有九善知识。第一海幢比丘。第二伊舍那优婆夷。第三大威猛仙人。第四胜热婆罗门。第五慈行童女。第六妙见比丘。第七根自在童子。第八辩具足优婆夷。第九具足智长者)。
　　●第六海幢比丘。寄正心住。成就般若。了法性空。无住无依。无邪无正。故闻赞毁。能正其心。念不动故。文但有五。第一依教趣求。第二见敬问答。第三谦己推胜。第四指示后友。第五恋德礼辞。
　　今初有二。先念前。后如是观下趣后。
　　第二乃见处在下。见敬问答。於中二。先见定证入。后起定问答。
　　△前中小异上来。谓见定体用同示法故。文中四。一见入定相。二睹定胜用。三瞻敬证入。四所经时分。
　　今初。此通二定。一灭受想定。谓无别思觉。种种心行皆已灭故。唯第八识持身不坏。定前加行誓愿力故。令於定中起诸业用。若依此教。法界融摄自在无[得-彳]。业用无方。未曾起念。今此六住。同於六地。能入灭定而起通用。即净名云。不起灭定。现诸威仪。二即第四禅。以诸起用多依彼故。第四禅中。无出入息。亦无觉观。内净喜乐诸思觉故。通表此位。闻赞闻毁。心定不动。然经行地侧是动之所。而灭思觉。表即动而寂即用无心。则乾坤倒覆。无谓不静。洪流滔天。无谓其动。而言侧者。不住行故。观法无相无体无修。故不住行。若住於行。非真行故。
　　第二以三昧力下。睹定业用。文分四别。第一总明现身所为。第二别显支分现身。第三通明毛光业用。第四总结令善财睹。
　　▲今初。八行半经。旧经所无。於中分二。先明现身支分毛孔。即是总标。第二三段同自身相一句义生。后为普供养下。明现身意。
　　▲第二从两足下。别显支分。现身业用。有十四处。作用不同。从足至顶。渐渐增胜。各表不同。
　　一足下出长者居士及婆罗门者。足有三义。一最初义。长者行之长故。二者住义。居士安处故。三者行义。以婆罗门名净行故。又施为行首故。住四摄故。多利行故。文中二。先现身相。后悉以下。辨其所作。文有三摄。初布施。次安慰下爱语。后成熟一切善根下利行。如是下结文。并可知。
　　二膝出剎帝利婆罗门。以其帝主屈申自在故。行由膝故。文中亦二。先现身相。后恒以下。明其所作。文中亦二。先正明。二结益。今初。可意语言。是爱语摄。谓慰喻庆悦胜益之言。言同事者。利衰等事皆同受故。劝导诱进即是利行。谓说义利之行故。然布施是摄缘。与彼资持故。爱语是摄体。正示损益故。利行是摄处。安置善处故。同事是释疑。令彼决定故。二如是一切下结益。於中二。先近益。后复以下究竟益。亦重说利行。谓授以正法。即说义利之行。离恶集善。即二世乐。出生死泥。住真实义。即现法后法利行。
　　三斋轮出仙人者。此为气海。是吐故纳新。出仙之所。其所说法。多说利行。顺彼仙行。以弘佛法。
　　四胁出诸龙。是傍生故。
　　五於胸德相出修罗者。憍慢凶险幻术所故。而於德相者。翻彰离前憍慢等故。故能降魔。
　　六背出二乘者。背於大乘。失佛意故。杜塞诸根。不见法故。所说法中。文有十句。前八顺二乘法。后二反二乘法。九二乘趣寂令起大愿。十二乘自利令普饶益。前九对治。后一生善。令其见现。
　　七肩出夜叉。肩是勇力可畏所故。多现神力。又能荷负。故为守护。
　　八腹出紧那罗及乾闼婆者。鼓腹弦歌乐者所故。故多赞咏诸佛法轮。
　　九面门出轮王。布十善令向佛法故。文中二。先现身。后放大舍下所作。於中三。一总标。二别显。三总结。今初。先以财施。后以法施。二所谓下。别显之中。即广前法施。断十种恶成十善故。即为十段。文皆有二。先举所断。即是十恶。后明能断。即是十善。能断之中。文皆有二。一对治离。二果行离。身三之中。兼有因离。今初离杀。先举所离。后令起慈悲下能治之善。此句即是辨对治离。不断生命。即果行离。揽因成业名为果行。今不成业即名为离。若因贪行杀。由前施财而不行煞。即是因离。二贫乏下。即不盗善。贪乏苦恼。此是盗因。是所离恶。由前大舍令彼不盗。即是因离。令其永舍不与取行。即果行离。常行惠施。即对治离。三能舍无量下。离邪行善。先举轮王舍女之行。令邪行者得成因离。以无妻妾为邪行因。与之便离。前盗戒中。举其贫穷以为盗因。此举施婇女。以为离因。文影略耳。令诸众生永断邪淫。即果行离。修持梵行。即对治离。四虚诳下。是离妄语。此句所离。令其究竟常真实语。即对治离。不作虚诳无益谈说。即果行离。五令摄他语下。不离间善。此句即是对治离也。但欲摄他。岂有离间。不行离间。即果行离。常乐和合。亦对治离。无有乖诤。亦果行离。新旧并出。所以有重。六令柔软语下。不恶口善。此对治离。无有粗恶杂秽语者。即果行离。七令常演说下。不绮语善。初对治离。永断已下即果行离。令诸众生深入法句。复是对治。亦是成益。八多贪欲下。无贪善也。此句所治。意三离中但有对治。以贪瞋等业有之本。更无所依。故非果行。不同前七揽贪等因成煞等业故。既非果离。不可对之更立异因。故无因离。不同煞等。嗔煞具等皆为因故。令其少欲下。即能对治。九多怒害下。即不嗔善。十堕见网下。即不邪见。后如是下结用周遍。
　　十目出日轮。等日照故。故其所作。放事光法光。(下第七经)。
　　十一眉间出帝释者。地居天中最高胜故。中道般若。是曰眉间。令离五欲。故称白毫。文中二。先现身。后震动下。明所作。皆是对治天过患法。
　　十二额出梵王者。梵王超欲。次於眉上。又是稽颡请法所故。
　　十三头出菩萨。最上首故。文中二。先总明现身作用。后所谓下别明支节毛光演法。即十度行。皆以普遍十方一切世界。而为段初。一一度中。文皆有二。先总。后别。今初。檀度二者。先至相应行海总标。若事若理皆深广故。下九例然。后示导下别显。於中三。初明成益。谓除蔽成行故。二显示下。示度果相。谓依正果。故普眼长者云。为欲令其具佛相好庄严色身。称扬赞叹檀波罗蜜。据此十度皆有身果。文或阙略。依果可知。三及示依正下。结度成因。二戒度中亦二。先总。后令诸众生下别。文亦分三。初辨成益。即成三聚益。初成律仪。具於止作。次念菩萨戒下。成摄众生。后称赞解脱下。成摄善法。二普令众生下。示戒之果。准普眼处。即是清净无垢法身。既令生住。亦是益相。三说一切有下。示戒之因。有智慧人。了欲无味。方能持故。亦摄慧善。三忍度中。先总明。令诸众生下别显。於中亦三。初成忍行。二称扬下显忍因果。三止煞害下。治不忍因。四精进。五禅定。六般若。七方便。文并可知。八愿度中。云四愿轮者。即四轮乘。谓一住好国土。二依止善人。三发大誓愿。四集胜福德。以能摧障。故名为轮。前二是果。后二约因。就二因中。福是福因。愿是智因。故为主导。此四各具五种因缘。一住好国土五因缘者。一者易求。谓四事易故。二者善护。王如法故。三者善地。处调和故。四者善伴。同戒见故。五者善寂。无喧声故。二依止善人有五缘者。一多闻。二见谛。三巧说。四怜愍。不贪利故。五不退。无疲倦故。三发大誓愿五因缘者。一善缘。妙法为缘故。二善聚。具福智故。三善修。止观诸行相应修故。四善说。无求剎故。五善出。所有上法恭顺修故。四集胜福德轮五因缘者。一可乐。由住胜世以为因故。二无难。由值善人以为因故。三无病。四三昧。五智慧。此三以大愿轮而为因故。以此四轮。游正觉路。至涅盘城。以愿为主。故称愿轮。愿度中说。九力度。十智度。文并可知。
　　十四顶出诸佛者。最极无上故。文中二。一明现身。二为诸世间下。彰所说法。於中三。初总标。次别显。后结周遍。今初可知。二所谓下别显。总有三十二法雨。大分为二。前十二为菩萨。余为杂类。前中三。初一为等觉。次十为十住。后一为十信。今初。法门名平等现前智者。略有三等。一始觉同本觉。无复始本之异。即理智平等。二等同诸佛。证无差别故。三等同众生。无异性故。得此三等。便证佛智。故云现前。二为灌顶下。有十法雨。即是十住。从於等觉便至住者。圆教位中。十住位满。便成佛故。此前更无地等诸位。此约以位摄位。以得初住。即得初行第一回向及初地故。十住满时。行向与地一时皆满。如五味香五味齐烧五味齐尽。然此十法。皆是当位胜进十法。已住自分。劝修进故。普门法界者。此位自分已成十智。而未得普。是故令学如来十智。谓三世法界乃至无边故。名普门法界。乃是十中二义。谓法界无[得-彳]智。法界无边智故。二入诸菩萨普庄严门者。学法王处。善巧等法为庄严故。门字义来。三坚固山者。令学知剎乃至供佛皆无能坏。最高出故。其法智云。乃是梵本十雨总名。四海藏者。令学胜进。说一即多。说多即一。文随义等。十种广大甚深法故。梵本脱此海藏。旧有。余皆义生。五以金刚智等者。照一切法无相无体。乃至一切无分别等。是金刚智。六自性庄严门者。知众生无边。乃至知众生无自性。皆是自性门。以自性门。总该余九。既称方便故。普摄众生。七圆满随顺世间者。了知圆满三世佛法皆是顺世。八悲愍世间者。观察众生界等为悲愍故。梵本阙修行住菩萨法门及治地位名。其演法本际。即治地法门。今合在此。九积集法藏者。全依旧经。谓诵习多闻。虚闲寂静。近善知识等。皆为积集包藏行法。故称为藏。十普摄众生者。令其勤供养佛主导世间为普摄故。若作十地释者。十地祈佛种智故。故云普门。九地当法师位。知根器等。名为庄严。八地不动故称为坚。高出分段故名为山。七地权实双行深广名海。功用已满故称为藏。六地般若现前为金刚智。五地即真入俗为自性严。四地初寄出世不坏菩萨道为随顺世间。三地广求多闻本为悲故。二地普摄五重十善名为积集。初地创成二利慈悲观增。三为广大信解下一门。为十信菩萨令发大愿普缘如来及於普贤无尽境界而生信心。信含众德。故称为藏。若前是十地。此即三贤。地前亦名为信地故。二为无色界下。二十法雨。普为人天一切杂类。於中分四。初一无色天。次一色天。三有六法欲天。四有十二法为八部六道。今初。普门智无尽藏者。初之二天虽作空识无边行相。或内或外。亦非普门。三欲亡识。四欲亡想。意欲求尽。今乃令其内外普观。不尽心想。而见真性无边无尽。二为梵世者。四禅之内皆有梵王。通称梵世。故旧经云。为诸梵天法门名为无量教声等者。初禅言声不及众外。二禅已上无有言声。故令无量。舍外住内。令得普门。然是定地。令其智藏。三为他化下六法为欲界天中。初一他化能生法力资具无尽藏者。虽令他化。犹尚有尽。为佛法力则无尽矣。二就他化中分出魔天。魔好摧他。自高为主。令求种智。高出为幢。则摧邪慢种种心幢。三化作乐具。但污自心。令住善轭。则净念圆智。四虽世乐知足。须生出世诸智愿意圆明高出。五随时受乐以自庆快。令顺如来净念法喜。六忉利诸天耽着爱欲。令速见佛乐法庄严。四为诸龙王下。十二法雨为八部六道。然忉利天后。合有四王。欲为八部。故不出之。含在前三。从所统为名龙。即西方夜叉是。北乾闼婆是。东欠。於南方鸠盘茶王。大同夜叉。故合为一。今初。龙王法门名出生菩萨等者。诸龙变现虽得自在。不及菩萨威力难思。今出生此。便摧龙苦。二夜叉暴害故令欢喜。此类捷疾。令得如来普遍神变。三彼善奏乐。令集法音。四金刚智轮摧彼我慢。大法境界过彼大身。五彼净眼观海。意欲吞龙。今慈眼慧光。观方便海。救人天龙。六彼虽善歌。无益於世。今咏胜智。饶益世间。七蟒多毒害。令其爱乐。宛转腹行。令疾增长。八人王智明。统御万国。令以胜智普摄众生。九地狱众生。多闻毒害号叹之声。令得寂静。身受多苦。心念弥恶。故令正念三宝。以为庄严。众苦自息。十畜生痴故恶业致故。十一阎罗鬼卒。贵欲治人。令回此心不舍一切。回彼诃责。为彼岸音。十二处於厄难。不闻恶声。唯闻安慰。自离忧苦。舍恶聚会。贤圣为俦。三如是所作下总结周遍。
　　▲第三海幢比丘各於其身一切毛孔下。通显毛光业用。於中二。先总明。后尔时善财下。则见光中本事。此下一段四十七行。旧经所无。是新梵本。大同喜目毛孔所流文中十度。各以往昔所修一切菩萨。而为段初。皆先标。后释。释中含因果等。宽狭不同。一檀波罗蜜。总说横具。二者戒度。竖明微细。此二文略。三忍中有二。先因后果。今初内中具足三忍。初耐怨害忍。次悉能安受无有动乱。即安受苦忍。仍前而起。欲明一忍具三忍故。后恒思下。谛察法忍。二以是因缘下。得忍之果。四进度中。初明摄善。后令诸众生下。利乐精进。略无被甲。五禅度中。通相而说。六般若中。依唯识论十度明义。般若唯有无分别智。今经宗中。般若亦具有分别智。但有兼正。故此度中多说加行。七方便中但有拔济。八愿度中。先略标三愿。初后求菩提中。一利乐他。后如是下显示愿果。九力度中。正说修习。含於思择。十智度中。通说二智。谓以受用法乐智成熟众生。上来第三毛光业用竟。
　　▲第四海幢比丘下。总结令睹。
　　第三尔时善财一心下。瞻敬证入。於中二。初总明。后别显。今初。亦是思人证人法界。次忆念彼不思议三昧下。别有十句。并是思法证法法界。文有二意。一约能证思入等殊。二约所证善巧等别。十种所证。一一皆用十句能证。文影略耳。初二句总。故有三昧之言。解脱是体。自在是用。於此体用。忆念明记。随顺修行。别中。三思惟利生善巧。四证入无作妙用。五爱乐胜解清净。六观察能严之智。七安住外得佛加。八出生自力无[得-彳]。九坚固所起大愿。十增广诸行所成。
　　第四如是住立下。所经时分。六月六日者。第六住中满六度故。法味资神。心境都寂。岂有身相时节短长。纵六十小劫。亦应忘倦。但取起时。故言六月。彰所表耳。
　　△第二过此已后下。起定问答。於中三。一睹起定。二善财尔时下申敬赞。於中。初申敬。次赞言下标赞。后所以者何下征释。三圣者此三昧门名为何等下。正明问答。於中有二问答。先问答名。后问答用。前中先问。后答。今初。上虽修入。容未知名。如得王膳。何必能识。后海幢下答。先答主名。后摄眷属。今初。而有三名者。初一唯从智立。次一双就境智。后一双融境智。初言普眼舍得者。般若之智。照一切法。故名普眼。皆无所得。故云舍得。若有所得。不能即寂而起大用。以无所得。即无所不得。菩萨无得。心无挂[得-彳]。诸佛无得。则得菩提。昔云障无不寂曰舍。理无不证曰得。非无此理。而未造玄。二亦名般若波罗蜜境界清净光明者。般若清净故境界清净。清净之境皆般若境。故云光明。三亦名平等清净普庄严者。般若了境。无境非般若。何所不严。故智论云。说智及智处。俱名为般若。是则若般若清净。若境界清净。无二无二分无别无断故。故一庄严一切庄严名普庄严。亦一般若已具诸度为庄严故。二善男子下。明摄眷属可知。所以次前明此门者。般若导行。一摄於余莫先此故。二善财白言下。问答大用。先问。后答。问中云。唯如是者。上所目睹。颇已修入。视听之外。更希异闻。后海幢下答中。皆示上来之所不及。於中三。初明於器世间无[得-彳]。次见一切佛下。於智正觉世间无[得-彳]。后大悲摄受下。於众生世间无[得-彳]。
　　第三善男子我唯下。谦己推胜。
　　第四善男子从此下。指示后友。海潮处者。谓潮所至处。方便就机不过限故。临生死海以济物故。能知三世佛法海故。城名圆满光者。般若已圆。便能涉有。为圆满光。故闻有佛及无佛等。心不退转。有王名妙圆光者。圆照万法。王有夫人。即是般若。依此圆照。成於不退。园名普庄严者。相有众严。以表生死而为园苑。万行严故。又文随义。义随文等。庄严总持无漏法故。友名伊舍那者。旧云休舍。或云呼舍。此方并翻为普希望。亦云满愿。谓随物希望得圆满故。亦能圆满性相法故。前般若了真故寄比丘。今慈心入俗故寄於女。
　　礼辞可知。
　　●第七伊舍那优婆夷。寄不退住。入於无生毕竟空理。心心常行空无相愿。止观双运。缘不能坏。湛犹渟海。故名不退。文中具六。
　　第一依教趣求。於中分二。一念前友教。二趣求后友。前中亦二。先经家叙述。后作是念下。正陈所念。二如是思念下。趣求后友。
　　第二见普庄严下。见敬谘问。於中二。一睹见。二敬问。前中亦二。一见依报。二见正报。前中谓宿因既着现德内充。故依报精严感物从化。文中初别明严事。次雨散杂严。后凡圣欣敬。初中十事庄严。一宝墙围绕。无我理周故。二一切宝树下。林树行列。万行建立故。三园中具有下。堂阁崇丽。悲智相依故。四百万浴池下。浴沼清华。八解严净故。五其中复有百万陂池下。映带池流。福愿长注故。六园中复有广大宫殿下。精严宝殿。居大寂灭故。七其宫殿中下。敷陈宝座。安处法空故。八空中复有百万宝帐下。建以宝帐。大慈所覆故。九复有百万诸大宝网下。罗以妙网。事理交映故。十复有百万大宝光明下。曜以光明。智慧远照故。故一一事皆即法门。二常雨下。雨散杂严。上皆纯门。此辨杂门。三百万欲界天子下。凡圣欣敬。二时伊舍那下。见正报端严。於中四。一正报殊伦。二百千亿下。十方云仰。三其有见此下。业用难测。四尔时善财下。正睹身仪。第二往诣其所下。敬问可知。
　　第三时伊舍那告下。称赞授法。略无称赞。但有授法。於中分四。一举法体用。二穷因浅深。三显果久如。四彰法名字。
　　▲今初分二。先总举所得。名在后文。至下当释。二若有众生下。别彰胜用。即以所作不空。为其体用。文中三。一益物不空。二被益不空。三引证不空。初中三。初顺明。次善男子若有众生不种下反显。后善男子其有下顺结。二善男子东方下。诸佛被益不空。以与三宝常同住故。与我住者皆悉不空。三善男子我此会下。引证不空。现与同住皆不退故。亦表不退。方便入俗。八万尘劳。皆悉转成波罗蜜故。所以次前明此门者。大悲利物菩萨本故。
　　▲第二善财白言圣者下。穷因浅深。先问。后答。答中二。先约因缘答。后约心量答。今初。明近佛既多功行已着。况云过此。明佛能知。而要三十六者。此有二义。一者约表过前六位。於位位中。具修六度。六六三十六。皆恒沙性德故。二约事说。即密示次位。涅盘第六。四依菩萨近佛多少。举其八人。第一人云。善男子若有能於一恒河沙等诸佛世尊发菩提心。然后乃能於恶世中。不谤是法。爱乐是典。不能为人分别广说。乃至第八。若有於八恒河沙等佛所发菩提心。然后乃能於恶世中。不谤是经。受持读诵书写经卷。亦劝他人令得书写等。以其一劫。各加一恒。第二人二恒。加前成三。第三三恒。加前成六。如是至八。成三十六。后善男子应知下。约心量答。意显发心称法界故。亦等众生。众生无始从痴有爱。菩萨发心痴爱无初。心亦无始。(下第八经)。
　　▲第三尔时善财童子下。显果久如。先问。后答。答意云。心无齐限。不应复作久近之问。文中三。一反释。二顺释。三总结。今初分二。先别明八事。后如是略说下总显。二何以故下顺释。先征前起后。何以不为。后释意云。前皆有限。菩提之心无齐限故。此中多同发菩提心品。文中亦二。先别明。后善男子取要下总显。三善男子菩萨行普入下。总结无尽。此同初地十无尽句。文中四。一总彰所作无边。略举二种。谓证一切法。净一切剎。则依正等无不皆具二是。故善男子严净下。假设举尽。反显无尽。三善男子如是乃至下。总结多门显修无懈。四善男子应知下。顺明分量。显其无尽。是故要无齐限。既生等无尽。成佛无期。若历万行。一一无限。总而收之。略有十种。一时无限。要穷三际。念劫重重无尽时故。二处无限。要该十方帝网剎故。三行无限。无尽行海皆修行故。四心无限。念念常行而不足故。五智无限。了达一一称法界故。六善巧无限。一法一行即摄无尽故。七所化无限。要化无尽众生界故。八所断无限。要断无尽自他感故。九果无限。要尽证入无尽如来无尽德故。十平等无限。心佛众生悉皆平等。成与不成。修与不修。旷若虚空。无取舍故。得此十意。菩提之心自然增广。无有譬喻而能称量。若尔此善知识都无成耶。因此略辨成不成义。勒为四句。一以向因缘厚薄。对今无尽。则有始无成。此约悲门。二以称法界发心。不见初相。方为真成。则无始有终。此约智说。三悲智合明不坏相故。不妨始终。前后诸文。其例非一。四称性之谈。则无终始。故天女云。但以世俗文字数故。说有三世。非谓菩提有去来今。大愿精进主夜神云。不可以生死中长短劫数分别显示菩萨智轮。兜率偈云。众生妄分别。某日佛成道。诸佛得菩提。实不计於日等。融斯四句。无有障[得-彳]。欲成即成。念念常成。欲不成即不成。穷未来际。故念念成佛亦无成相。亦不住於有学之地。无障无[得-彳]难思境也。
　　▲第四善财童子下。彰法名字。先问。后答。名离忧安隐幢者。此有二义。一以大悲高显。所以称幢。其有见者。离业惑苦。不退菩提。是离忧安隐。二者即智之悲涉苦安隐。即悲之智多劫无忧。双摧生死涅盘。特出凡小之外。故名幢也。
　　第四善男子我唯下。谦己推胜。
　　第五善男子於此下。指示后友。海潮之处者。但约大悲。摄物无失。受童真名。故同前处。国名那罗素者。此云不懒墯。动剎持剎观剎诣剎无休息故。仙人大威猛声者。亦云无恐怖声。出广大遍满音。威伏诸恶。安慰众生除恐怖故。童真清洁。无生无漏。仙人表之。
　　礼辞可知。
　　●第八大威猛声仙人。寄童真住。心不生倒。不起邪魔破菩提心。故名童真。文亦具六。
　　第一依教趣求。於中亦二。先念前友教。有十三句。前二句总顺解行。后十一句增进胜心。后如是思惟下。趣求后友。
　　第二见一大林下。见敬谘问。於中三。初见。次敬。后谘问。初中分二。先见依。后见正。今初。波咤罗树者。同此方楸树。尼拘律者。如此方柳树。子似枇杷。余可知。后时善财童子入此下。明见正报。领徒十千。表万行故。第二善财见已下。设敬称赞。於中三。初总明三业敬赞。次复作是念下。意业殷重。后作是语已下。身业虔恭。第三白言圣者下。谘问法要。
　　第三时彼仙人下。称赞授法。於中分二。第一称赞法器。第二正授法要。
　　▲前中三。初主赞。示其徒者令敬学故。次时诸仙众下。眷属赞。由上指示故。后时大威猛下。述赞。
　　▲第二说是语已下。正授法要。於中二。先示法名体。童真净智。变化自在。故名无胜。高出功用。相惑不动。所以名幢。后善财白言下。问答境界。先问后答。答中二。一加令证见。即示相答。二摄用言示。即言说答。
　　前中亦二。先加持摩顶。即是加持之相。执手。表乃为授与之义。亦相摄有力入法界故。后即时善财下得益。於中二。先明目都身经。后尔时善财童子为菩萨无胜下。内心证入。文有十句五对。谓得善友五法所照。自得五种三昧光明。其五能照。初总。余别。皆无胜幢差别妙用。一无胜幢光明照得毗卢遮那藏三昧光明者。此是总句。无胜幢者。真智起用。由为此照故。得即寂智慧光明。遍照事理。见佛闻法。皆此用故。别有四用。一境无不照。二照无不圆。三横无不具。四竖无不摄。由此四义。成后四益。谓二既境无不照。称无尽智。为此所照故。得总摄诸方总持。成前其身到十方剎。三由照无不圆。为金刚轮。为此所照。则万法本净。为智慧聚。大般若云。般若波罗蜜多清净故。一切清净。成前受持佛法无乱。四由能照横无不具。为普门际。普门即境。总具诸度。以为庄严故。复名藏。为此所照故。得如空包含佛德无[得-彳]圆满。成前得佛诸愿诸力。五由能照竖无不摄故。云一切佛戒定慧三学圆满。名之为轮。由得此照。竖穷三世圆满智轮。成前见佛色身光网及无[得-彳]智轮。此上三事。即三轮也。陀罗尼约总持。三昧约寂定。唯第二所得。阙三昧言。或恐脱略。
　　二时彼仙人放下。摄用言示。於中二。先放舍加持。二问答承领。今初。所作讫故还在本处者。上来加持。不移本处而遍十方。故摄神力本无来往。处既在本。时亦不长。斯即念劫圆融远近无[得-彳]。此皆善友法门之力。是以善财。於一生中。办多劫事。岂以三劫而为定远。二仙人告下。问答承领。可知第四仙人告言善男子我唯下。谦己推胜。
　　第五善男子於此下。指示后友。聚落名伊沙那者。此云长直。谓长者。尽知三际。直者。善知胜义。住处名阿野怛那者。此方云热住处。婆罗门名胜热者。五热灸身。胜彼热故。具足梵音云惹(平声)耶。唐言胜。邬涩摩唐言火热。表体烦恼热成胜德故。不染烦恼成净行故。云婆罗门。
　　礼辞可知。
　　●第九胜热善友。寄王子住。从法王教。生於正解。当绍佛位故。文亦具六。
　　第一依教趣求中亦二。一证前。二趣后。前中亦二。先明证因因前解脱。后得住下。正明得益。於中复二。先得自分益。后勇猛精进下。得胜进益。二念善知识下趣后。
　　第二见胜热下。见敬谘问。於中二。先睹见。后敬问。今初。见修苦行。四面火聚。头上赫日。即五热炙身。今明四句般若皆烧惑薪故。梵本旧经但云四面。中有刀山者。无分别智。最居中道。无不剖故。高而无上。峻不可登。照无始末。故云无极。故智论云。般若波罗蜜。犹如大火聚。四边不可取。远离於四句。四句即四边。取则烧人。离则成智。谓若以有为有。则有缚等故。论云。若人见般若。是则为被缚。若不见般若。是亦为被缚。登彼刀山投身入火者。从无分别智遍入四句皆无滞也。故论云。若得般若意。入阿毗昙门不滞有。入成实门不滞空等。又云。若人见般若。是亦得解脱。若不见般若。是亦得解脱故。谓失意为谤。谓增益等加被火烧。得意为门。四皆入理。如触不热。又火有四仪。一烧烦恼薪。二破无明暗。三成熟善品。四照现证理。又释刀是断德。无不割故。火是智德。无不照故。投身下者。障尽证理故。斯皆以刀山为能证。火聚为所证。故此火等即是法门。不须别表现所用故。称性事故。此为甚深难解难入不可轻尔。二时善财下。敬问。可知第三婆罗门言下。正示法界。行於非道。略无称赞。於中有六。一示法劝修。二疑惮不受。三胜缘劝引。四疑尽悔[亿-音+(天*天)]。五诫劝见容。六依教修证。
　　▲今初。然刀山不可执。火聚不可取。若能不住。无分别智。遍入四句。则远四谤。不滞空有。何行不成。所以要令入者。破见心故。令解菩萨深密法故。顺相易知逆难知故。法在修入不在言故。然此中示痴。甘露火王示嗔。天友示贪。显三毒相普有正法。即是道故。然有五义。一当相即空。空故为道。非此三事即是佛法。诸部般若其文非一。故说三毒四倒诸惑即深般若体性清净。二约用摄生故名为道。亦非即是。故净名云。行於非道。通达佛道。先以欲钩牵。后令入佛智等。三在惑用心故名为道。如俗流辈。未能绝事。虽目睹练色口纳滋味受用五境。而内策观心。知空知过。渐得微薄。亦非即是。四留惑润生。长菩萨道。故名为道。亦非即是。如净名云。不入生死大海。则不能生一切智宝等。五当相即道。不同前四。不思议故。不可定言惑与不惑空与不空。无行经云。淫欲即是道。恚痴亦复然。如是三法中。具一切佛法。大意同此。大士云。无量痴心本是道。三毒四倒不思议。即斯意耳。
　　▲二时善财童子作如是念下。疑惮不受。非惜身。念恐失道缘。示智未深故。生此念。於中二。先明道缘难具。后正疑魔坏。今初。有十三难。初三为总。后十为别。总中。初得人身难者。人是福田受道器故。次二句。就人身中。须离八难。谓世智办聪及生聋盲。此二属身。故名为得。无此二者。名得无难。余之六难。但约时处。故但云离。后十别中。初二句。恶止善行。是离难因。余八正离。一遇佛出世。则非前后。二具诸根者。显非聋盲。三得门正法。非长寿天。四得遇善人。非三恶趣。五逢真善友。必离北洲。六受如理教。明非世智。上已离八难。七复离四邪五邪。八复随法修行。道果可就。顾为道器。安得自轻。后此将非魔下。正疑魔坏。初句疑善友是魔。次句疑友被魔使。后句疑是魔属。三类皆能坏人善根。
　　▲三作是念时下。胜缘劝引。有十四众。各述曾为胜热化益。故劝勿疑。略分为四。初一色天。次六欲天。三有六众。即八部。四有一众。即地狱天子。今色天中多是初禅。以自说言为能作故。文中三。初总劝勿疑。二彰其本意。三自述蒙益。今初。由下二段。故劝勿疑。二今此圣者下。彰其本意。於中二。先总示所得。谓智慧坚利犹如金刚。即前刀义。烧诸惑薪。发诸智焰。即前火义。烧而常寂。为三昧光。后发大精进下。别示业用。文有九句。初总。余别。别中。一即火能乾竭。二刀能斩截。三火能焚烧。四刀能越险。五刀能断割。六火能破暗。义兼於风。风发火故。故紧那罗中火内起风。七火能照导。八火能放光故。并不离刀山火聚。以此会前将对法门。非为臆说。三善男子我诸下。自叙蒙益。於中二。先自述邪见。以劫初时。世界既成。梵王先降。念处空旷。光音下生。不了业因。妄谓已作。故为邪见。后此婆罗门下。述得胜益。文显可知。此下十二众。皆以复有十千。而为段首。次六欲天中。即分为六。一即魔天。他化开出欲界主故。二即他化自在。今转世自在。得十自在。此即八地十种自在。一心自在者。无量三昧皆入出故。二烦恼自在。当彼如意。如意所成。由惑不拘故。三生自在。一切世界中生故。四命自在。不可说劫住持故。五业自在。如现生后能示现故。六三昧自在。当解自在。解即胜解。谓於境印持。转变自在。由三昧故。七庄严自在。即财自在。一切世界无量庄严故。八菩提心自在。即愿自在。菩提心以愿为主故。愿则随心之所欲故。九即法智二种自在。法谓无边法门示现。智谓如来力无畏等。能观所观一切佛法无不摄尽。所以合者。或未如八地故。或遗脱故。三化乐。四知足。五时分。六忉利。文并可知。三有六段。八部中唯阙摩睺罗伽。前阙四王。八部中摄六中。一即龙王即当西天。二夜叉王即当北天。(下第九经)三乾闼婆众即当东天。南天摄在夜叉之中。能统是天。今从所统。义如前说。四阿修罗。五迦楼罗。上五并显。六紧那罗。略分为四。一总显因风闻声。二云某方下别示所闻。三善男子假使下。校量声多。四善男子我等下。闻声成益。四地狱天子。然此一类。从地狱出。义通六天。此同随好品中兜率天子。文中二。先明现身。后作如是下。正明说益。於中三。初遇光生天。即曾於乘急以戒缓故。随於地狱。道根时熟。遇光生信。若不尔者。五热常照。地狱应空。二以惭愧下。知恩报德。故随好中天鼓劝云。汝等应当知恩报恩。不知恩者。多遭横死。生於地狱。蒙光生天即是恩相。恭敬增善即是报恩。言舍欲乐者。彼中劝云。汝等当往诣彼供养。勿复贪着五欲乐具。着五欲乐。障[得-彳]生天。诸天子。譬如劫火烧须弥山悉令除尽无余可得。贪欲缠心亦复如是。终不能生念佛之意。今此多同。三时婆罗门下。闻法得益。天鼓说法。令得十地。显是佛光。今此略明发心之益。
　　▲第四尔时善财童子得闻下。疑尽悔[亿-音+(天*天)]。
　　▲第五时婆罗门下。诫劝见容。谓偈中显劝密诫勿疑。是许悔过。然上疑者为栋真伪。此中劝者显其实德。魔亦能劝。何不疑劝。以此善友前友指来。劝中正说非魔能作。善财亦得超魔眼故。若尔何以生疑。为显法故。如八地中佛之七劝。纵佛不劝。岂容趣寂。为彰法深。故须劝耳。又为物轨令审察故。
　　▲第六尔时善财童子闻此下。依教修证。於中二。先正证。后自陈。今初。登山投火即是修行。得二法门斯为证入。言未至得善住三昧者。上不依山。下不依火。中不住空。即显般若离於能所有无二边。无所依故。名为善住惑境。不坏为坚牢等。触火得寂静乐神通三昧者。亲证般若。体即性净。心无分别。故云寂静。现法乐住。可以怡神。寂而常用。故云神通。即此通悟。故云门也。触即证义。故净名云。受诸触如智证。二善财白言下。即自陈所证显后得起说。
　　第四时婆罗下。谦己推胜。先谦己知一。云普圆满无尽轮者。然有二义。一智轮摧惑。照其本原。无可尽故。二反常智用。用周法界。无有穷尽。圆转不已。所以名轮。用既无穷。故称圆满。推胜可知。
　　第五善男子南方下。指示后友。城名师子频申者。灌顶住中。震动照曜持世界等。皆悉自在。无所畏故。王名无畏星宿幢者。无畏即前师子频申城名。城因王故。星宿幢者。於法性空。罗十种智。如列宿故。智照无畏。高显摧伏。所以名幢。女名慈行者。知众生根。令其调伏。慈为行故。智中之悲。处世无染。是谓童女。
　　礼辞可知。
　　●第十慈行童女。寄灌顶住。从前观空。得无生心。最为上首。诸佛法水以灌心顶。故从喻名。文中具六。
　　第一依教趣求中二。先修入前教。后趣求后友。前中亦二。先思念。后无障[得-彳]智下。明念成益。略有三益。一内证真际。二以最胜智下。寂诸妄取。三了知众生下。外了境空。后如是思惟正念观察下。趣求后友。然此两句。结前生后。五百女者。一期位满。总摄五位十十法门故。
　　第二善财门已下。见敬谘问。於中二。先睹见。后敬问。见中亦二。先明远见。但得其门未亲证故。后遂入王宫下。下近睹依正。如亲证入。二善财见已下敬问。
　　第三童女告言下。正示法界。略无称赞。於中二。先指境令观。表示法令证。并依中见正。大小念劫。皆无[得-彳]等。十住位终。果将满故。依报显法。后尔时善财下。以言显发。於中亦二。先显法名。后彰法用。前中又二。先善财念请。后时彼童女告下。善友言答。初示名。后显因。名般若波罗蜜普庄严者。略有二义。一由般若照一切依。依中有正。一中有多。故所得依无所不现。大品经云。了色即般若。一切法趣色。即其义矣。二由能证般若。已具诸度为庄严故。所证所成。庄严无尽。即下因云。彼诸如来。各以异门。令我入此。总摄别义。三十六恒归於一门。故称为普。则令一严具一切严。名普庄严。我於三十六恒下显因。住位既满。六度之中一一具六。为三十六。皆恒沙性德。本觉中来。故云佛所求得此法。若约事说。如伊舍中。二善财白言下。显法胜用。先问。后答。答中先总。后别。总中先明修习。后即时获得下。显其得证。普遍出生陀罗尼门者。旧云普门陀罗尼。一陀罗尼顿摄一切。名为普门故。次文云。百万阿僧祇门皆悉现前。以一陀罗尼智为体故。入般若门。得陀罗尼。由此总句。出生别门。法界十住。同十地得。然彼总得多种法门。此广一持。余三昧等或略不说。二所谓下。别显中有一百五十门。略分十位。初九总知依正事理总持。二福德下十门。行愿总持。三业持下十门。诸业总持。四三昧下六门。明正受体用。五心海下八门。知自他心。六知众生烦恼下十三门。唯知所化。七普见一切法下。二十门。明知能化。八世界成下二十八门。知剎海自在。九见诸佛下二十九门。知佛海自在。十菩提心下十三门。大心性相。末后自心清净。即性净涅盘。总摄诸门。不出於此。
　　第四善男子我唯下。谦己推胜。
　　第五善男子於此下。指示后友。国名三目者。施为行首。复开导自他。如目明照以导余根故。问明品中目首菩萨。问於福田。财施无着。以成慧眼。无畏之施。以成慈眼。法施还得成於法眼故。复云三用。上三眼见无不妙故。友名妙见。又施行内成胜报。外现见无不妙。出住之行出家表之。故下文云出家未久。又行本令物出离故。
　　礼辞可知。上寄十住位竟。
　　[△@△]大文第三。妙见比丘已下。有十善友。寄十行位。位各一人。然其十行。即是十度。故所释名多依度释。
　　●第一妙见比丘。寄欢喜行。施悦自他。故名欢喜。文中具六。下若具六并不总科。
　　第一依教趣求亦二。先念前友教。后趣求后友。今初有十四句。初总。余别。别中分三。初一约菩萨论深。即净分依他。证智离言故。次九句。约众生论深。即染分依他。事理无[得-彳]。一报类难知故。二妄想为因。即无性故。故楞伽云。先圣所传妄想无性。上二句二经并无菩萨二字。今加二字。属菩萨智。三众生作业。细唯佛知。作即无作故。旧经中明所作业。四八识之心。并皆流注。非唯第八恒转如流。故楞伽云。宴坐山林。上中下修。能知自心妄想流注生住灭也。而言深者。剎那不住。细而叵知。寻其起尽。无生灭等。唯离念智。能照其境。五即十二因缘。依无明行。起於苦果。复起惑业。招生死苦。但是缘性无有我人。前灭后生即无生灭。既无生灭。亦无无生。是缘起际。缘起多种。故名为诸。又皆同无[得-彳]法性缘起。故名为际。六众生即以真谛寂灭为实际故。故上经云。观身如实相。一切皆寂灭。七所变影像缘成无性故。又曰光映质影有多端。本智随境心识乱起。八依象立名。名不得物。而亦不失所名之物。九言说别施行。真实离文字。而言说文字皆解脱性。后三合辨染净二分。一染净二分。皆严法界而无严故。菩萨以一庄严。严一切故。二染净二分。各各严饰。皆不相知。故为秘密。三上之二分。种种业果。皆依智性而成就故。故梵本云。种种业光明际。后之三句。众生之言二经皆无。而诸句中。皆云际者。穷事之边。极理之畔。上皆般若波罗蜜普庄严门故。思修观察。二渐次下。趣求后友。处处求者。随缘造修无不在故。
　　第二忽然睹见下。见敬谘问。先睹见。后敬问。见中分五。初总见修行。二见身相。三见心相。四双结殊胜。五见领眷属。今初。万行建立森耸名林。即事造修循环无间为经行。往复居行之首。偏得此名。二头骨如盖下。见身相。同佛相者。如说修行。顺佛果故。旧经阙略。今经多具。下瞿波中文更委悉。多同瑜伽。下当广释。三於诸境界下。见心相。心不可见。约知名见。即止观双运。初句止。次句观。止过则沉。智过则举。不沉不举正受现前。不智不愚双契中道。起念止观皆成动转。双非再遣未离戏论虽止观双运。而无心寂照。则一切皆息。即佛所行平等境界。前皆即用之体。后入於缘起下。方辨即体之用。寂用无[得-彳]是其心相。四为欲受持下。双结殊胜。初三句结心相。不迟下结身相。内有沉举。则外行迟速。迟则易沉。速则易掉。如是下双结。心既诣理。故所为审谛。后寂静下。两对法喻。显殊胜相。五无数天龙下。见眷属。檀为行首。导万行故。二善财童子前诣下。敬问可知。
　　第三妙见答言下。正示法界。於中二。先示依缘得法。后显法业用。前中三。初总序。次时分。后所作。今初。初入行位。故云年少。创离十住。入菩提心家。名出家近。依理起用。而修行故。言我此生中者。略有二义。一念劫圆融故。能一生供养多佛。如大威猛仙人处说。二者显示入解行生非见闻生。言三十八者。过前位故。次或有佛所下。所修时分。后亲近供养下。所作成益。二又善男子我常下。显法业用。於中有十三句。各先辨业用。后出所因。
　　第四善男子我唯下。谦己推胜。初谦己。云随顺无尽灯者。无念之智。顺法顺机。无不委照。所照法界。体无有尽。故得一念一切现前。后如诸菩萨下。推胜之中有十七句。初总。故旧云如金刚灯。上但云灯。今推胜中。证如常照。故比金刚。次生如来家下别显。有十六句。为五种胜。前四各一。余合为一。一生家胜。生真如家。则常照矣。无生忍家。无念照矣。二成就常命。即报命胜。同理常故。即金刚义。三内智胜。如於所证。无尽灭故。即是灯义。四报体胜。法性成身。相不迁故。亦金刚义。五普能示现下。明业用胜。对上随顺。以是即体之妙用故。无坏无比。
　　第五善男子於此下。指示后友。次文当说。
　　礼辞可知。(下第十经)。
　　●第二根自在主童子。寄饶益行。三聚净戒能益自他故。
　　第一依教趣求中二。先念前。后天龙下趣后。於中二。先天龙显卫。后渐次下正趣胜友。向圆满多闻国者。三聚无缺。称为圆满。善达开遮。故曰多闻。入妙门城者。戒能防非。故称为城。入法千门。斯为最妙。周遍推求根自在主者。六自在王。性本清净。众生境牵不得自在。善守根门。尘境不染。不妄视听。尝触知觉。寂无所取。了见分明。为根自在。唯戒为主。净戒无染。故云童子。后时虚空下。天龙指授。偏此有者。不犯尸罗。天龙显卫。况复冥扶。於河渚中者。渚谓洲渚。若持净戒。生死爱河不漂溺故。又无量福河常流注故。聚砂为戏者。恒沙功德由戒集故。微细之过亦不轻故。
　　第二尔时善财下。见敬谘问。初见十千童子绕者。万行之中。戒为首故。敬问可知。
　　第三自在主言下。正授法界。於中二。先明因修得法。后明法门业用。今初。依文殊修者。显若有智能护戒故。修学算数等者。梵本云。书数算印教法。此并声明。而言等者。等余四明。即得悟入一切工巧神通智门者。法名体也。妙用难测。五皆神通。以智为其体。云智门矣。约所表者。书者能诠。止作持犯分明故。数者四重十重乃至持犯三千威仪八万细行故。算者一一之因。若持若犯。得果多少故。印者持犯善恶感果决定故。相者即是教相。若制若听皆无差故。得工巧者。善巧护持故。神通者。无所拥故。
　　二善男子我因此下。辨业用。文中二。先总标。五明等者。等取工巧。梵本具五。后文字下别显五明。於中亦二。第一略明。第二广说。
　　△略具有五。一声。二因。三医方。四工巧。五内明。今初。云文字算数者。即是声明。文字即声明中法施设建立。建立名句文身故。算数契印。即数施设建立。通治取与中生疑障故。二种种智论。即是因明。略举论体。谓言论等。三亦知一切药下。医方明。通治四大不调。瑜伽有四。今文具之。初明病因。因药等故。二和合消解。即是断灭。三风痫痟瘦。即是病相。鬼魅所者亦是病相。复是病因。四能善疗治。即灭已不生。以善疗故。故大经云。世医所疗治。虽差还复生。如来所治者。毕竟不复发。如是下总结。四亦能建立城邑下。即工巧明。瑜伽十五。有十二工业。今此有八。而次不同。一即营造工业。二亦善驾御下。生成工业。三亦善调炼下。和合工业。四幻术变化。即咒术工业。五亦善营理田农。即营农工业。六商贾即商贾工业。其种种诸业。文阙於四。此即当之。谓音乐书算成熟防那。七亦善礼仪下。事王工业。故梵本云。奉望贵胜承事仪式。八亦知众生身相下。占相工业。五亦知众生具足一切善不善下。内明。然瑜伽中。内明有四施设建立。一事。二想。三摄圣教。四圣教所应知。今略具之。文分为二。先明想施设建立。后总摄余三。今初略分为五。初知六趣因果。二亦善了知一切贤圣下。知三乘因果。三如是乃至下。结略显广。乃至二谛摄尽佛法。四亦知一切诸寂静下。知世轨仪。即俗谛摄。五亦知自他过去下。通知三世。后亦知过现一切诸佛下。总摄余三。谓通知佛教。即摄圣教及圣教所应知并事建立。事建立者。是三藏故。皆佛法门。能令坚固下。显内明益。初二句总明。身心清净下法喻释相。在生死中。有涅盘性。如在矿金。到涅盘岸。则身心清净。如出矿金。出矿之金略有二能。一光明普照。如得身智教证二光。二堪成器物。如自成三德建立大义。云广大成就。上已略显五明之相。
　　△第二善男子我复善知十八工巧下。广显五明。据旧经梵本。但广声明一数。今此下十六行余十字经。旧经所无。梵本在推胜中。显医方明治内烦恼。谓推胜中。仍前知算。便推胜云。如诸菩萨。能知一切名数。即是声明数建立义。次略标工巧内明。后说医方治内烦恼。以工巧内明自分广故。推胜中略。前医方明但治身病。故此治心。译人意移。极难通会。今案现文。且分三段。第一标举三明。第二广医方明。第三广说声明。
　　▲今初。言我复善知者。梵本云。菩萨具足一切智慧能知十八等。斯则推菩萨知非我知也。言十八工巧者。未见经论。瑜伽但有十二工巧。已如上引。六十二眷属明伦者。义当六十二论。谓四遍常等。亦属工巧。若十二摄者。即防那摄。及内明等者。等取因明。良以因明多属内故。不广其相。
　　▲第二一切方法下。广医方明。然其四明。皆以内统。故将内法以显医方。若治身病。自分已说。文分为三。第一总标。有能所治。第二何等下征起。唯征所治。第三有四因缘下广释。此中一段全同楞伽。文中三。第一别明烦恼因起。即双明病相病因。第二显其本末。即病起原本。第三结叹难测。显唯佛能治令永不生。
　　初中分二。一明眼识生起。二例余识起。初中亦二。先明能起。后辨所起。今初。初句标。此阙一句。合云有四因缘眼识生起。三本楞伽及新梵本。皆有此句。然瑜伽等论。眼识生起具於九缘。今何独四。此有深旨。空明根境与小乘共。况有不通。谓明唯局眼。耳识已除。鼻舌身三复除。空矣。欲例余识。所以不存。根境易知故。上标云有四因缘。眼缘色境。其染净依及分别依。至第六识。复并除之。以染净第七是所依根分别第六是所起识。故今合之。以为初缘。二即种子。三根本依。四即作意。若为此释。非但顺於诸本楞伽。亦乃不乖唯识等论。一谓眼根摄受色境下别列。此第一缘。枉被改削。眼根两字。殊妨文旨。此是识故。十卷经云。一者不觉自内身取境界故。七卷云。不觉自心现而执取故。四卷云。自心现摄受不觉。此三本经。言异意同。梵本中云。不知始终。恒怀执着。即九缘中。染净分别。合为此缘。谓不觉自心顿现万境。不知能现。执为内我。即第七识。是染净依。故彼经云。不觉自内身也。不知所现取为色境。即第六识。是分别依。则十卷经文。最为圆备。若顺梵本。应云不觉自心妄现境界而生执取。文理方圆。若了唯心。不生妄识。二由无始取着习气。即眼识种子。由无始来眼识取境熏习气分。而成种故。入楞伽云。无始世来。虚妄分别色境界熏习执着戏论故。今此经略。准梵本中。应云无始虚妄色习气。不着色字。不局眼故也。三由彼识自性本性者。即根本依。谓第八识。若离第八。余不转故。自性即是第八识体。谓集起赖耶。重言本性者。即是真识如来藏性。以楞伽起信真妄和合成第八故。入楞伽云。三者识自性体如是故。体性双明。四卷亦云。识性自性。四於色境界作意希望者。即作意缘。若不作意。对而不了。入楞伽云。乐见种种色相故。上明能起缘竟。二由此四种因缘力故下。明所起识。此句结前生后。藏识转变下。正辨所起。法喻合辩。本末双彰。藏识即是所依瀑流。唯识亦云。恒转如瀑流。眼识转生。如彼波浪故。入楞伽云。以此四缘。阿赖耶识。如瀑流水。生转识浪。此文应云依藏识生转识波浪。其相续不断。诸文并无。於义又滥。滥眼等识续不断故。此中未说藏不断故。
　　二善男子如眼识起下。例余识起。文中。先法。后喻。今初。一切根者。余四色根。微尘毛孔别更说身。以其微细遍生觉触。此难知故。然五色根。类例相似。或俱。不俱故。唯例此。是以下云不了自性五色身转。又六七识藉缘更少。七不缘外。所以不例。例亦无失。取少分故。则一切根摄。其俱时出生。以近下镜喻。故偏牒之。若具应云俱时随次亦复如是。后譬如下喻中。文有二喻。一镜喻顿生。二海喻渐生。唯识偈云。五识随缘现。或俱或不俱。如涛波依水。而但一喻。今文具二。今初。镜喻云。譬如明镜顿现众像者。若少若多妍媸万品。一时顿照。镜喻本识。本质喻境。像喻转识。入楞伽云。一切诸根毛孔一时转生。如镜中像多少一时。明知取像喻所生识。二善男子譬如猛风下。此喻渐生。藏识如海故合云静心。转识如浪故合云起识波浪。谓一风至一波起。一境对一识生。前风后风。雨波不并。前境后境。二识不俱。对境既多。故相续不绝。又不断绝。义该六七。一起妄识流注无穷。彼经偈云。譬如巨海浪。斯由猛风起。洪波鼓溟壑。无有断绝时。藏识海常住。境界风所动。种种诸识浪。腾跃而转生。海既以浪喻所生识。镜岂以像喻於境耶。此中喻意。但为渐顿分成两喻。非镜喻识海喻於境。亦不为显具缘多少。而因境来有渐有顿故。但以境合风合质。又诸缘中。境缘稍强。若起信中。亦以无明以合风喻。即第一缘不觉知也。上来第一别显烦恼因起相竟。
　　第二因缘相作下。显其本末。即病起本原。於中二。前明本末和合。后明各不相知。前中亦二。先正明和合。二辨迷真起妄。今初。此有两重本末。一以赖耶为因为本。七识为缘为末。因第八识方有七转。因作缘也。因七转识熏成第八。缘作因也。故楞伽云。大慧现识与分别事识。此二坏不坏相展转因。又赖耶所熏。必与能熏七识共俱。由上二义。并得名为不相舍离。本末不同。不可言一。离八无七。离七无八。不可言异。斯则第八如水。七转如波。故彼偈云。日月与光明。非异非不异。海水起波浪。七识亦如是。心俱和合生。二者因即如来藏。缘即七转识。依如来藏方有七转。由七转识。令如来藏以为第八。故云相作不相舍离。起信论云。依如来藏故有生灭心。不生不灭与生灭和合。非一非异。名阿赖耶识。此则以如来藏举体随缘。以成生灭。名为和合。非更别有生灭来合。上经既云藏识海常住。此则以水喻如来藏。波喻七转。合为大海。以喻赖耶。故不相离。不一不异者。胜鬘经云。如来藏受苦乐与因俱。若生若灭。本不异末也。七识不生灭。众生即如。十二因缘即是佛性。末不异本也。又云。如来藏不在阿赖耶中故。七识有生灭。如来藏不生灭。此不一也。又云。甚深如来藏。而与七识俱。恶慧不能知。藏即赖耶识。此不异也。又如来藏举体随缘。不可言异。随流性常。不可言一。然此不一。乃是不异之不一。不异乃是不一之不异故。虽二义不同。体无前后。合则中道。离则二边。如离水无波离波无水。不可言异。水湿波动。不可言一。无有不湿之波。不可言异。风停波息。而水不灭。不可言一。斯为甚深。二由业生相下。明迷真起妄。准十卷经。业即生相。故彼但云业体相耳。四卷有业生二字。而大云释业即七转。生谓生死之相。今依起信。解异昔人。初句即三细中第一业相故。彼论云。一者无明业相。以依不觉故心动。动则有苦。果不离因故。今明迷真之始唯此业相。又是赖耶自体相故。所以偏言业即是生。即四相中当生相也。深起系缚者。即六粗第三。论云。三者执取相。依於相续。缘念境界。住持苦乐。心起着故。不能了知色等自性者。即第四计名字相。谓依於妄执分别假名言相故。若了自性本来空寂。不执假名。又深起系缚。含於六七。七系内我。六系境故。上就相显。三细唯一。六粗有二。通则余五皆系缚摄。言五识身转者。由於上来意识不了五识体转。了则不取。便成於智。五则不转。故楞伽经云。如是意识灭。种种识不生。转即生义。身者体义。上来已明本末和合。
　　二彼阿赖耶下。明各不相知义。欲显性空。赖耶因七识缘成。无性故不能知七转。七转因赖耶。七转亦无性。安能知赖耶。故问明品云。诸法无作用。亦无有体性。是故彼一切各各不相知。楞伽亦云。若说真实者。彼心无真实。但由自心执取境相分别而生者。此有二意。一云既不相知。何以能生。释云。上约无性故不相知。今辨因缘。由妄分别。则诸识现。无别我人。故上经云。眼耳鼻舌身。心意诸情根。以此常流转。而无能转者。楞伽偈云。非遮诸缘会。如是灭复生。但止於凡愚。妄情之所着。二者释成上来不相知义。谓由互相因。所以无性。不能相知。若不相因。则有定性。便可相知。斯则缘生故空。又由前不相知。方能熏习。相因而有。若有定性能相知者。则不相因。斯则以有空义故。一切法得成。是以无性缘生故。有为幻有也。故执取生识缘生无性故空。为真空也。故无性相知。幻有是不有有。真空是不空空。非空非有。是中道义故。七识生灭。即如来藏。如来藏不生灭。即七转识。无障无[得-彳]故。结云难知。上来第二总显本末竟。
　　第三如是甚深下。结叹难测。则唯佛能治令永不生。言甚深者。略有二义。一者约相。故达磨经偈云。阿陀那识甚微细。一切种子如瀑流。我於凡愚不开演。恐彼分别执为我。二以真妄和合非一非异等。广如上说。即为甚深。唯佛与佛乃能究尽。住地菩萨。已证真如。许其分知。菩萨地尽。觉心初起。破和合识。显现法身。方为此识究竟边际。愚法声闻下。举不知人。反显深义。即前偈中。我於凡愚不开演也。楞伽经云。如修行者入禅三昧。微细习气转而不觉知。而作是念。识灭然后入禅正受。实不识灭而入正受。以习气种子不灭故。不灭皆显二乘不知义也。住地能知。凡愚不了。明文有据。地前菩萨为知不知。望於地上。此不能知。未证如故。望於凡愚。此则能知。多闻熏习。具胜三慧。善能决断阿赖耶识性相因果故。七卷楞伽云。唯有修行如实行者。以智慧力。了诸地相。善达句义。无边佛所广集善根。不妄分别自心所见。能知之耳。斯即地前。以处知不知之间。故略无耳。此一段经。广明自心真妄本末。若见此心生灭流注。速得三昧。得佛灌顶。越生死海。故委释之。广引彼经。以成今说。无厌繁文。
　　▲第三善男子我又善知一切声论下。广说声明。於中二。先总叹胜德。以帝释善於声明。所以对之显胜。然此一段。是推胜中。连於前文。后善男子彼复教我菩萨算法者。即声论中数建立也。文中二。先举能数之数。后显所数之法。今初文有一百四十四数加前。从一至十。及与百千。则有一百五十六数。此方算法。但有二十三数。始於一二。终至正载。载数天地所不能受。然有三等。下等十十变。中等百百变。上等倍倍变。今初两数是中等数。余皆上等。二善男子我复以此菩萨所知下。明所数之法。多是声论中事。上来正示法界竟。
　　第四善男子我唯知此下。谦己推胜中。先谦己知一。后如诸菩萨下。推胜知多。於中二。先举后所知。二彰己不了。前中现文唯对声论数建立。准诸推胜。例皆对所得。自分所得既有五明。推胜居然。合推於五。故梵本中。初对声明。二略举三明。后别举医方。治内烦恼。义如前说。后而我何能说其功德下。彰己不知。其中。言岂能尽知一切诸佛者。据前后例。曾无推佛。唯至普贤。方叹佛德。梵本意云。佛力加我。赞诸菩萨。亦不能尽。况我自力。
　　余并可知。
　　●第三辩具足优婆夷。寄无违逆行。忍顺物理。故无违逆行。城名海别住者。具云大海差别住事。则近海而各住故。表则忍犹大海无不包含。三忍九忍别别安住。友名辩具足者。一器之中无物不具。随求皆得。为说法故。忍器遍容一切功德。由忍恶言故辩具足。忍辱柔和。女之象也。
　　第一依教趣求可知。
　　第二善财闻已下。见敬谘问。初见。次敬。后问。初中有四。一见外依报。二善财入已下。见友正报。端正可喜者。忍之报故。素服等者。忍华饰故。三於其宅中下。见内依报。四复有十千下。明见眷属。前之三度。成增上生。忍辱正能招眷属故。於中二。先叹其体德。后身出妙香下。彰其妙用。令诸众生皆成忍辱柔顺之心。与第三地调柔果中十心。多分相似。二敬。三问。文并可知。
　　第三彼即告言下。正授法界。於中二。先举名体。器中出物。兴福无尽。法忍称性之所招故。后能於如是下。辨其业用。於中三。初正显业用。次令见同益。后使其目验。初中二。先总。后别。今初。谓此一是即多之一。此小是即大之小。融同法界。无尽缘起。故用无不应。应无不益。而其法界。体无增减。又忍必自卑。故名为小。法忍同如。一味无二。内空外假。为器利用。忍包无外。随出无尽。二种种甘美下别显。於中三。初益众生。二益二乘。三益菩萨。初中二。先显饮食。后如出饮食下。举一例余。二善男子假使东方下。明益二乘。二乘虽则不立忍名。亦忍人空。同入法性。尽无生故。三又善男子如东方下。益菩萨。约事。如受乳麋食已便证无上菩提。能令施者成檀波罗蜜。约法。谓餐上品寂灭之忍。得菩提故。净名香饭。与此大同。然今文中但举其极。云最后身食得菩提。据实。应具入地无生忍等。二善男子汝见我此下。令见同益。於入二。先指示赞德。后善男子是十千童女下。辨其业用。二牧牛女即此之流。三善子且待须臾下。令其目验。意在见证。非在言说。
　　第四时优婆夷作此下。三段并显。
　　●第四具足智长者。寄无屈挠行。勤无怠退。故无屈挠。
　　第一依教趣求中二。先依前修治。后渐次下趣求后友。城名大有者。起大精进。有成益故。友名具足智者。精进能令诸度具足。乃至终成最后智故。
　　第二尔时善财见彼居士下。见敬谘问。於中二。先见於市四衢者。处暄不挠。对境无妄。则精进无涯。无不通矣。后尔时善财见是事下。敬问可知。
　　第三居士告言下。称赞授法。然今古所译。皆长者居士二言相参。文中二。先称赞。后善男子汝见我此下。授法。於中二。先指同益。后正授法。今初。生如来家者。前同四住。从圣教生。后同四地。初寄出世。於如来家。转有势力。故云增长白法等。后善男子我得随意下。正授法界。於中二。先举名体。无尽财法。蕴在空中。名福德藏。随意给施。故云出生。亦显见空无所不备。离身心相。精进成故。后一切众生下。显其业用。於中二。先略说业用。后善男子且待下。令其目验。於中三。一许示。二说是语时下集众。三尔时居士下行施。於中四。一财。二法。三结。四归。今初。定心诣理。为仰视空。信手能承。故入掌内。兼亲手施。故云授与。二然后为说下。别明法施。於中二。先总。后所谓下别。别约五事。一食。二饮。三味。四舟车。五衣服。今初。以一施食。而成十行。十中初二。初约施行。余约食明。前七别明。后一总结。别中初二是命。一即甘露不死命根。二即慧命。三明相好即是常色。四即威力故能降魔。梵有力字。五现法乐住法喜怡神。皆安乐义。六七皆辩。一辩无能屈。非约力义。二内具辩智。无不了达。后一总结者。结成五常。世之施食成五事果。胜而非常。今证法界。归大涅盘。则命齐法界长寿无限。妙色凝湛劫数不迁。力以毛端遍持剎海。究竟常乐圆寂涅盘。辩以一言演法无量。一一词理穷尽未来。斯乃方名常命色力安无[得-彳]辩。一食具十。以表无尽。余四各二。今可例知。二饮有二者。一止渴爱。二得深法。三味有二者。一得法味。二得上味。如来四牙有甘露泉。凡所食者皆成上味。故云如来味中上味。四舟车二者。一明所越度。二以乘能度。五衣服二者。一惭愧蔽丑。二妙色为严。皆应具多。如回向说。三如是一切下。总结财法。类例可知。四既闻法已下。事讫还归。
　　后三段文显。

　　贞元新译华严经疏卷第五

　　寿昌元年乙亥岁高丽国大兴王寺奉宣雕造
　　贞元新译华严经疏卷第六(从第十一经至第十六经三纸)

　　　　敕太原府大崇福寺沙门澄观述
　　(有十二善知识。第一尊法宝髻长者。第二普眼长者。第三甘露火王。第四大光王。第五不动优婆夷。第六遍行外道。第七具足优钵罗华长者。第八婆施罗船师。第九最胜长者。第十师子频申比丘尼。第十一筏苏密多女。第十二鞞瑟底罗居士)。
　　●第五尊法宝髻长者。寄无痴乱行。以慧资定。静无遗照。动不离寂。云无痴乱。
　　第一依教趣求中二。先修治前法。后渐次下。趣求后友。城名师子宫者。禅定无乱。如彼深宫。处之所作决定无畏。故名师子。友名法宝髻者。绾摄诸乱。居在心顶。故名为髻。而言宝者。乃有多义。一净无惑乱。二明无痴翳。三圆无缺减。四威势起用。五可贵为尊。法喻双明为法宝髻。
　　第二见在市中下。见敬谘问。於市见者。处闹忘怀。在乱常定故。
　　第三尔时长者下。授己法界。於中四。一执手将引。二示其所住。三善财观察。四问答因缘。
　　△今初。即授法方便。显加行智向正证故。
　　△第二告善财言下。示其所住。即正授法界。法界即是栖神所故。
　　△第三尔时善财下。善财观察。显正证入。於中二。先总观舍宅。后别睹楼阁。
　　▲今初。四面即是四句般若。二门即是存泯不同。如一有门。见心妙有而入法界。即是有门。若取有相。即拂於有。名非有门。知法空寂。即是空门。以空为空。说空空门。若谓妄惑本空真知不空。即亦有亦空门。妄因真立。妄无妄原。真对妄宣。真非真体。则双存之门。自然泯矣。若言欲言其有。无相无名。欲言其无。圣以之灵故。非空非有。是第四门。此俱非门。为俱是遮。为有所表。若但是遮。便同戏论。若有所表。未免於有。故此但非。亦不可说。则非有非非有。非无非非无。故云八门。然得意为门。失意皆谤。唯忘言会之。
　　▲后於其宅内下。别睹楼阁。旧经但云其宅十层八门。今经文中阁与宅别。宅则通明一切法界。楼阁别明无障碍故。於中三。一总。二别。三结使明见。今初。义如八角塔形。若例前宅。不妨四角。面各二门。然有五义。一通约所修。以八正道为能入门。八正通入一切一切位故。二约所依。即以八识而为其门。於眼根中入正定故。悟一一识即法界门。於眼觉悟。即眼陀罗尼自在佛也。八识皆然。三约教能显理。理教各具有等四门。故成八门。寻教得解即教四门。於理得解即理四门。无二体也。四教理行果各通二谛。便是八门。五四句般若各有二门。例如宅说。
　　二见最下层下。别明十层。即为十别。然有三义。一表十地。二即十行。三总不表。且依十地以释经文。一初地檀增。而食一种复为施首。故回向中六十门。施食居第一。二二地持戒。惭愧衣服。摄善法戒。以为财物。三三地忍增。以为严具。四四地道品。为内眷属。进策万行。为上珍宝。五五地文显。欲映前后成十地故。从真入俗故。说法利乐。真俗无违。为最胜论。得於义持陀罗尼门。禅定偏增云诸三昧。善达五明云世明智。真俗决定名为印行。六六地由得般若现前。成就智慧。文中三。初总明。次别显。后总结。总中皆是六地之德。次所谓下别显。有十六门。一照体即寂而无不包。二即寂之照无机不鉴。三外缘不转。四内照无求。五惑境不摧。六遍摧诸惑。七顺教普摄。八含德甚深。九见法无依。十契理行行。十一巧化无尽。十二证随俗门。十三穷四辩才。十四照物心行。十五寂照双运。十六广布法云。后如是等下总结。七七地有殊胜智知诸教法。云如响忍。功行已满求入八地。为出离门。菩提分法无不皆具。为持教法。第八层中。含於二位。初即八地。得念不退无功用道。三种世间皆得自在。后现一切佛下。即是九地。法师位故。一音顿演。第九层中。亦有二位。十地等觉。俱为一生。第十层中。即如来位。二表十行者。以其十行即十度故。前七文显。八大愿所成神通等故。九一生所系。为最上力。善法行故。十唯至如来。智度始圆。为真实故。此即当位自摄诸位。十行才满即作佛故。上摄十地。即摄后位。摄前义劣。略而不明。前十住中。第六位摄。此寄第五。前正报摄。此依报摄。欲彰不废后过前故。三者总不表位。但此菩萨以行就机。现居胜报。渐次增胜。十显无尽。初四施物。后后难前。次二施法。前浅后深。次二得法。前狭后广。后二现德。先因后果。总上三义。因果行位无尽法门。为阁为宅。以彰法界。
　　三如是一切下。结使明见。
　　△第四尔时善财见如是等下。问答因缘。先问后答。答中四。一举昔佛兴。二睹佛兴供。三发兴善愿。四结果酬因。今初。如来十号今当略释。一言如来者。万法虽异。一如是同。圣体之来。来化群生。故曰如来。二应供者。至道良田。能生妙果。相累兼亡。应为一切恭敬供养。三正遍知者。如其胜义。觉一切法。知无不周。鉴无邪僻故。四明行足者。身口意业。随智慧行。即以明行。而为具足。又明即三明。足谓定慧。如脚足故。又足者备足。与慧俱行皆圆足故。五善逝者。上升最极永不退还。迹尽双树。为物而逝。皆称为善。六世间解者。世界有情一切品类。无不达解。亦解结缚故。七无上士者。人高道绝。莫之与等。八调御丈夫者。身口诸恶。[怡-台+龙]悷难制。佛能伏之。又以调物。可谓丈夫。若瑜伽论。七八二德合之为一。云无上丈夫调御士。释云。一切世间。唯一丈夫善知最胜调心方便故。九天人师者。瑜伽云。为实眼故。为实智故。为实法故。与显了义为开导故。乃至能正教诫。教授天人。令其出离一切苦故。十佛者。於能引摄义利法聚及非义利种种法中。能正开觉。故名为佛。委具十义。已如题中。具上十德。为世所尊。故名世尊。若依瑜伽。既合七八。开佛世尊。为九。为十。谓能破诸魔大力军众。具多功德。名薄伽梵。即具六义。亦如前说。瑜伽名为十种名号随念功德。诸论异释。可略言之。余文可知。
　　二时彼国王下。明睹佛兴供。谓奏乐焚香。
　　三我时以此供养下。发兴善愿。
　　四由是因缘下。结果酬因。由初一愿。招下四层所有胜报。由后二愿。招上六层所有胜报。一九微因愿力报胜。又表万行浑融无[得-彳]。发起向佛。则随一行。无不具足。何果不成。
　　第四善男子我唯知下。谦己推胜。初谦己知一。谓胜德普遍蕴在十层。为福德藏。因由行愿。即愿庄严。愿与理俱。为无障碍。故得成果。一能现多。
　　后如诸菩萨下。推胜知多。对前功德。胜故难思。
　　后二文显。
　　●第六普眼长者。寄善现行。慧能显发三谛之理。般若现前。名善现行。般若遍照。一中见多。名为普眼。以一法中具一切故。国名藤根者。夫藤根者。深入於地。上发华苗。般若证深。能生后得。后得随物转而不悭。取类藤矣。城名普遍门者。实相般若。防非为城。无所不通。何法不入。眼入实相。眼即为门。色入实相。色即为门。自色已上。种智已还。该通一切无非门矣。又以门为门。非真门矣。无门无入。为真入门。若一门一切门。尤深门也。故上经云。於眼根中入正定。於色尘中从定出。於一法中入正定。一切法中从定起。方为自在无碍普门。
　　第一依教趣求中二。先思修前法。后趣求后位。前中亦二。先结前所闻。后深入诸佛下。思修证入。初句入果。余皆入因果。云深入诸佛无量知见者。无量有二义。一广多无量。即权智境。二深无分量。即实智境。境无量故智亦无量。知见二义。一别。二通。别谓知即是慧。谓根本智。见即是智。谓后得智。以此二智。知前二境。通谓俱是如来能证。如实知彼义故。即无障[得-彳]智。若尔时以重言。为拣比知。所以言见。为拣眼见。所以云知。此如世亲般若论释。入谓证达。若依禅宗。知心空寂名知。见心空寂名见。知约了知。见约证见。然见亦见知知即心体忘缘寂照真知见也。余句可知。后随顺作意下。趣求后友。
　　第二然后乃到普遍门城下。见敬谘问。於中二。先见依正。后设敬谘问。今初。百千聚落周匝围绕者。眷属般若。又随举其一收一切故。新经云。十千表万行也。其城广大等者。实相般若。周遍包容。已具余度为多庄严。般若雉堞。高峻无上。是佛大道。荡然无涯。宽无不容。平无邪曲。余并可知。后闻已往诣下。设敬谘问第三长者告言下。称赞授法。先赞。后善男子我昔下。授己法界。於中二。先明修学得法。后明法之业用。今初。般若生德。如学於文殊。得法有二。一医方断惑。二和香显德。后因此了知下。显其业用。即分为二。先明医方用。后显知香用。
　　△今初。瑜伽医方略有四种。一知病相。二知病因。三知除断。四知断已不生。今文具之。於中四。一总明劝学。二释治病由。三令先治王。四广明治相。今初。风黄痰热。内四大病。亦是病相。鬼魅蛊毒下。是外四大。亦是病因。此句有情。若草毒水火即是非情。并为病缘。如是一切下。结多品类。我悉下显能除断。第二善财复言下。显治病由。先问后答。由障菩提。故须治断。第三菩萨复观下。令先治王。王是众生安乐本故。第四善男子菩萨若欲治诸病下。广明治相。於中三。第一总标许说。第二广说因相。第三明除断相。
　　▲今初。诸病内起。即是病因。品类增损。此明病相。无量无边下。双结许说。
　　▲第二善男子一切众生因四大下。广说因相。於中二。第一横说。第二坚说。前中亦二。先法说。后喻况。前中三。初说四大。二说尘毛。三明五大。今初分四。一明大为病因。二说所起病相。三结成过患。四结病所依。今初。明身为病本。是病是身。若使无身。当有何病。四大违反。因此病生。若了大空。病无依矣。今为不了故为病因。二所谓下。明所起病相。略有四病。初标名。次言身病下释相。四种病中各有多相。身之四病。后文当释。然其心病即是烦恼。故梵本云。谓贪嗔痴若痴狂心乱。是病之因。亦通病相。言客病者。自外而来故。十地中明。内四大病即是身病。外四大病即是客病。言俱有病者。亦因外缘。亦因内大。故名为俱。非身心俱。谓因遇寒热及内四大复有乖违。即是俱病。然梵本中。无有忧喜。忧喜亦是病之因故。亦是第二心病摄故。三其余品类下。结成过患。上言为主。略标上首。类更有余。皆前四摄。言展转相因者。或因身病而动心病。如因黄热起贪嗔痴等。或因心病而起身病。因贪劳损。因嗔黄热。因热投水。因风坠崖。贪嗔在怀外遇伤损。如是等类。其徒寔繁。能令众生受身心苦。即结遇也。四善男子如是众病贫贱人少下。结病所依。经文自释。户枢不蠹。流水不腐。皆劳役故。第二善男子一切众生皆以无量极微下。辨微细尘毛皆为病本。全是虫依故。婆沙论。人全虫成。正法念说。八万户虫。则户有多口。三亿之数。亦非多矣。第三善男子又观此身下。明五大病因。谓四大围空显假合故。或说六种加。识处其中。而数论诸师。亦说五大。故诸经论多说四耳。文中三。初标征。次所谓下牒释。后然彼下。结成五大。彰其微细。故十地经。八地能知。楞伽经中。责所不问。
　　第二善男子如是五大和合成身下。喻况。略有三喻。倒喻前三。文分为二。先别喻。后结劝。前中三喻。即分为三。一仓篅喻。二画瓶喻。三四蛇喻。今初喻前五大。篅谓编其苇竹。外假中空。外如四大。内如空大。终归散灭。显是无常。由业所持。显从缘无性现缘说。五原由业生非自在天下。显空无我。此拣外道。略举其四。等取於余。一拣涂灰外道。计一切法自在天生。自在天喜众生安乐。自在天瞋众生受苦。故求其喜而供养之。二拣数论。从自性生。自性即是冥谛。谓从於冥谛生於觉谛。从於觉谛次生我心。次从我心生五微尘。从五微尘复生五大。从於五大生十一根。神为主等。三拣时散外道。谓一切法从时而生。时至则生。如春芽等。四拣执方外道。谓一切物从十方生。等者。等於六句无因。乃至九十五种横计不同。皆说有我。今明诸大和合而生。则无我矣。故净名云。四大合故假名为身。四大无主。身亦无我。又此病起。皆由着我。斯即病因。故当远离。二譬如陶师下。即尽瓶喻。正喻前文微细虫聚。埏者和也。埴者土也。和土成器即是坏瓶。坏即不坚。显无常观。内盛臭秽。彰其不净。故涅盘三十二云。善男子。是身者不如摩罗耶山生於栴檀。亦不能生优钵罗华分陀利华瞻婆罗华摩利迦华婆师迦华。九孔常流脓血不净。生处臭秽。丑陋可恶。常与诸虫共在一处。前仓篅喻显空无我。后四蛇喻明是苦源。五观足矣。三又如四蛇下。即四蛇喻。喻初四大。涅盘三十二云。譬如有王。畜四毒蛇。置之一箧。以付一人。仰令瞻养。是四蛇中。设一生瞋。则能害人。是人恐怖。常求饮食随时守护。一切众生四大毒蛇亦复如是。若一大瞋。则能坏人。与此同也。然四大中。风轻地重。水冷火热。性自相违。如四毒蛇。性相违害。置之身箧。违则害人。故次合云。一大不调。百一病起。梵本云。一百病起。二是故智者下。结劝观察。略结二喻。粗陈过患。令知病因。如实应观。四大等空。空亦复空。病无依矣。
　　第二善男子汝复应知下。竖说病原。文中二。先总标。后别说。今初。竖说五时必依四大。故复牒之。后云何外器下别说。文中分三。初明外五时。次辨内五时。后显因时病起之相。初中。即外器界。文分四别。一总明。二别显。三例余。四总结。今初。十方五时。皆由内感。谓当生此界。一类有情。妄心所习。共业同感。二劫初成时下。别显五时。即为五别。第一时中。言人寿无量者。俱舍论云。此洲寿不定。后十初叵量。总相说耳。亦有文说。八万四千而为最上。既皆化生。无有父母男女我所。犹如色天。二次食段食贪等现行者。即第二时。谓既喜乐长寿。渐生地味。次生地饼。次生林[竺-二+腾]。后生香稻。皆由贪故。细隐粗现。香稻粗故残秽在身。为欲蠲除便生二道。因斯乃有男女相生。宿习因缘互相瞻现。欲贪鬼魅。惑乱身心。因兹初有贪等现行。皆第二时。三次由我所。共立田主。以为统御者。第三时也。谓由懒堕故。积贮香稻。生我所心。多收无厌。故随收处。无复再生。遂共分田。虑防远尽。便有贪吝。侵盗过生。遂共铨量有德为主。六分之一奉令守田。因斯便立剎帝利王。众共钦承受其统御。皆第三时也。四次寿渐减。乃至十年。由恶业故起小三灾者。第四时也。谓始八万四千。百年减一。至年十岁。为减之极。言小三灾者。拣火水风。即俱舍云。业道增寿减至十三灾起。刀疾饥如次。七日月年止。业道增者。即今经恶业。略由二法。一贪美食。二性懒堕。有三善业则能对治。谓持一不煞。则离刀兵。施一诃梨怛鸡。则离疾疫。施一团食。则离饥馑。刀兵七日便止。疾疫七月七日止。饥馑七年七月七日方止。五至第五时下。正取劫坏。为第五时。初坏有情。后坏器界。并先空地狱。终尽初禅。故云梵世皆空。三水灾风灾相续亦尔者。例余灾也。谓七火后一水。七水火后风。俱舍论云。三灾火水风。上三定为顶。如次内灾等四无不动故。四善男子是名下。总结。结外五时。
　　第二云何内身下。明内五时。次第对上。文易可知。
　　第三善财白言圣者下。别明因时起病之相。於中二。先善财问起欲显时空。后普眼告言下。长者为答。空有双辨。文分六别。一总显时空。二指事辨相。三略分时分。四显病随时。五总出病因。六劝令审察。今初。言时无自体者。标时空也。分别所成者。显空所以。由分别有。明即是空。菩萨智轮。本无时分。以妄分别。则三际轮回。始末难穷。若寻环无际。二如人睡觉下。指事辨相。谓睡初觉名觉初时。设若未觉。便名睡时。是知此时。因物方有。剎那渐积。昼夜等殊。寻末归本。但一剎那。即此剎那。依觉无体。入剎那际。故多差别。强分别生。时亦不言我是剎那及腊缚等。故中论云。因物知有时。离物何有时。物尚无所有。何况当有时。辨时之相。如妙见章。三或约一岁。分为六时。下略分时分。即无时之时。随俗假说。此方四时。西域之中。或分三际。谓寒热雨。或分四时。同於此方春夏秋冬。但以黑半为初。正月十六日而为岁首。余大同也。或分六时。即如今说。亦以正月十六日为初。则正月十六至三月十五。而为春时。三月十六至五月十五。而为热时。余四例知。时有多种。故致或言。四是故智者下。显病随时。谓总六时。合为三节。以配三病。总集一病。遍於诸时。然三藏意。增长发生。二义不同。增长是微。如阳气积集。发生是着。如芽茎已生。痰癊之病。雪时增长。春时发生。风病热时增长。雨时发生。黄热秋时增长。寒时发生。此与金光明春时痰癊动夏内风疾增秋时黄热兴冬则三俱起。大同少异耳。五善男子我今为汝下。总显病因。初结前生后。后如是身病下。正显病因。因虽无量。无先宿食。故西域法。一切病患。断食为先。六若诸众生下。劝令审察故。量力而进。不少不多。美味长贪。应知止足。饱死饿死。二死不殊故。有偈云。多食增疾病。少食气力衰。处中而食者。如秤无高下。文中。略举十事五对。皆病之因。广如别说。是故触类皆须得中。若调琴弦。非缓非急。
　　▲第三善男子我此住处下。明治断相。於中二。先治身病。后治心病。二段之中各有成益。今初可知。第二然后各为如应说法下。辨治心病。於中三。谓标释结。今初可知。二所谓下释中二。先明治病。义如常说。后为欲令其发菩提心下。辨其成益。有十六句。就文分三。初有五句。通显行愿。次有十句。成就十身。后有一句。总离诸恶。今初可知。二为欲令其具佛相好下。文有十句。以十度因。成十身果。即菩提等十种身也。一施满他心故。相好悦物。二戒遍止恶故。法身无垢。即应化法身。三忍能含纳故。福德难思。四进策万行故。威势无胜。五禅定寂照故。得无等等清净菩提。六般若照理故。智身究竟。即智慧法身。七方便涉有故。色身随化。八愿穷来际故。愿身住劫。九力有干能任持色身及诸净剎。十智无不决故。随意现称根。此约纯门。一度成一。若约杂门。十度互成。清净慈门剎尘数。共生如来一妙相等。亦纯门也。世尊往昔为众生。修治法海无边行。即杂门也。无量劫中修行满。菩提树下成正觉等。即纯杂无[得-彳]门也。总上三门。因果交彻。为华严中佛因果也。三有一句。总离诸恶。即总净十身一切功德。三如是种种广以财法下结。即类结多门。上辨医方用竟。
　　△第二善男子我又善知和合下。辨知香用。於中二。先总标。后所谓下别显。於中三。一知香体。略辨十香。大同旧译。如音义释。二如是等香下。总知体用及和合之法。至青莲华长者当广分别。三善男子我持此香下。别明用香。於中二。先供佛兴愿。后善男子我欲供养下。显供成益。成大供故。
　　第四善男子我唯下。谦己推胜。谦己中云。令一切众生普见诸佛供养欢喜法门者。身心病除。成二世乐。故皆欢喜。以香普供。得佛十身。则何佛不见。
　　余二可知。
　　●第七甘露火王。寄无着行。方便涉有。不迷於空。事理无滞。不舍不受。故名无着。
　　第一依教趣求中二。先念教成益。后趣求后友。前中三。初牒前修习。次作是思惟下。念友胜能。后如是专念生净信心下。显修成益。於中有二十心。一信乐所闻。二欣庆所得。三法乐怡神。四诸根柔软。五勇求进趣。六不取不生。七悲智双流。八以德严饰。九不着万境。十不[得-彳]起修。十一万累不拘。十二不被心使。十三了无了相。十四万行修成。十五不疑未闻。十六遍剎礼事。十七以因严果。十八智合十身。十九上求菩提。二十念念入理。
　　二渐次前行下。趣求后友。於中三。初周遍寻求。二伴友引导。三辞诣王所。
　　△今初可知。
　　△二于时遇有多闻下。伴友引导。此第二段。直至诣王。向一卷经。旧经所无。於中四别。一遇友谘询。二时彼多智下。问答来意。三婆罗门言彼藤根国下。赞美安抚。四我王恒居下。为说法门。於中亦四。一标举盛德。二善财复言何故大王下。问答王名。三我王复以下。重举德能。四善财复言云何名为下。征释王德。於中二。先问。后答。答中二。第一广明胜德。第二结赞劝归。
　　▲前中亦二。先长行。后偈颂。
　　[○@△]长行复二。第一酬具足七支。第二酬中道正化。前中亦二。先举所持七支。谓以国之依正。文武经邦。皆人七支。在文易了。后复有二法下。明能持支法。谓谋以智虑。勇以果决。故但二德可持七支。
　　第二仁复当知我国大王下。酬前中道正化。於中三。第一总彰九德能转王轮。第二广说二德包含正化。第三例说众德以显难思。
　　[△@、]初中三。一标举。二何等下征释。三我国大王具此九法下结赞。
　　[△@、]第二仁者当知我国大王奉事多佛下。广说二德包含正化。於中二。第一举因标德。第二问答广释。前中亦二。先举因深德远显是菩萨。后是故我王下。标举二德。许其宣陈。
　　第二善财白言云何内德下。问答广释。於中亦二。第一释内德。第二释外德。
　　[△@⊙]前中又二。先问。后答。答中三。第一总明胜德包弘。第二历时别说。第三结归内德。初中分二。先明异熟超伦。后明动合规矩。今初。具八异熟。初即种族圆满。二入胎下寿命圆满。既言天护。则寿命无夭。此中文略。三乃至受位下自在圆满。四博闻强记下勇力圆满。五身无众患。摄二圆满。一色相。二丈夫相。六含垢忍辱下大势圆满。七发言诚谛下信言圆满。七段之中。具八异熟。二行幸城邑下。动合规矩。可知。
　　第二仁者当知居俗白夜下。历时别说。於中二。先分析时分。后我王精勤下。辨时中所为。於中亦二。先辨夜分四时所有德用。后自昼初时下。辨昼四时所有德用。於中四时。即分四别。就日初时复分为二。先明初二分时。后明后二分时。前中分四。一总辨所为。二征问所以。三广释其相。四结赞属时。初二可知。三答言仁者下。广释其相。於中三。初总明用十所由。次又此十事下。标十胜德。后初嚼扬枝下。别明十事。即为十段。各十胜德。前八可知。九严卫文二。先列十德。后如是庄严下。总显仪式。(下十二经)十修祭祀中。虽不列十。文具多德。於中四。一明祭祀所为。二或出游下。明祠祭之时。三祀祭之时下。明祀祭之仪。四国内辅臣下。即傍及有德。四我王如是日日下。结赞属时。二日初出时下。明后二分时。谓昼初时后二分中所为德用。初明占候。次坐临朝。后结时分。以此二分并前二分。为日初时。四分事讫。次第二时及第三时。二段文显。第四尽第四时下。明第四时所有德用。於中二。先正明所作。即问道谈玄。二由斯王德渐盛渐圆下。彰其成益。於中三。初略明益相。二喻显益相。三广说益相。今初可知。二譬如白月下。喻说益相。略有四喻。分二。前二顺喻王德增益。后二翻喻无王之失。今初。一白月喻。喻王暗尽德圆流化渐远。二海潮喻。喻王德渐大化不失时。后若无国王下。有二翻喻者。一舟船无主喻。喻若无王万姓沉溺。二释天降雨喻。喻若无王万姓[〦/(口*口)/(┌/┌/一)]乱。冗阳仰雨。天泽应时。万姓仰王。雨露咸赖。天不降雨。饥而犹存。国若无王。万姓咸毙。三复次我王由闻下。广说成益。盛德内着。威势外彰。不广朝仪。岂知主贵。文中三。初陈列世仪。次尔时我王下。偈赞玄理。后王说偈已下。事讫退朝。
　　第三仁者当知下。总结内德。可知。
　　[△@⊙]第二善财白言云何复名下。明外化德。於中。先问。后答。答中二。第一总明王化。第二开章别释。前中有七。一总明王力。二立王原由。三立王所以。四四人依王。五幽冥同赞。六诸佛护持。七结归王德。今初。谓众生依正共由二力。一自力。二王力。自业有二。一不共业感於正报。二者共业感外依报。二王力者。一人有庆。万国咸宁。第二劫初成时下。立王原由。谓无为之代。人各自理。人文既着尊卑有叙。卑高己陈则贵贱位矣。劫初立王。已见普眼。第三有欲之人下。立王所以。劫初无欲无过无王。贪味欲生。陵夺斯起。惩恶禁暴。理在於王。第四仁者当知人有四姓下。明四人依王。西域四姓。大同此方。二商仕农依王一也。文中二。一明四姓。二显依王。前中亦二。先横说四姓为业不同。后然此四姓下。即竖论四姓。所谓同异。文中亦二。先总明。后言艺业下别说。谓别历四时齐驱四姓四时。文分为三。一明初时为业定异。二言营财下。明二三时所为皆同。三言解脱者下。明第四时有同有异。二如是种种下。明其依王。於中四。一法说。二故诸学者下喻明。三又彼所修下王人相依。亦犹万邦咸宁德归元首。百姓有过在余一人。四是故我王下。结赞归主。第五时婆罗门复告善财下。幽冥赞美。第六复次我王下。诸佛护持。流心佛教。特异余主。第七以是正心下。结归王德。德在正心。故诗三百一言以蔽。然法喻双显。文有三喻。一如执钩策。通警万人。二如牛领群。明能导善。三如钩制象。语治恶人。后同归解脱总该诸类。
　　第二复次我王建国下。开章别释外化之相。於中二。第一标章显要。第二善财白言下。依章解释。释上三章。即为三别。第一释念除五怖。第二释慎择三臣。第三释精修御膳。今初分二。先问。后答。答中二。先别离五怖。显王有德。后余国五怖下。对余显胜。二善财白言下。释慎择三臣。先问。后答。答中四。一标。二列。三释。四叹。今初。法喻双标。二何等下列。三言辅臣下次第别释。皆以总中日喻并说。初释辅臣如曜群分。以为天子耳目。助天之明故。二二将师者下。释上将师如日除暗。文中有四。一总明具德。二初自七月下。显其功用。三仁复应知我国五城下。广其攻守。此有五城。可以善守。余国无此。可以能攻。四故我大王下。结归主德。三三使臣下释前使臣。文中分四。初总明如日流光。二所以者下。释须使所以。三是故我王下。正明慎择。四具兹十德下。显其成功。四由此三臣下。结叹由得三臣能成正化。於中四。一总显胜德超伦。二别明离恶成善。三感天龙护国。四得忠正满朝。今初。法喻双辨。变恶者。将臣如日除暗。显善者。辅臣如日照物。威被万方者。使臣如日流光故。我已下显其成益。二或所游止下。别明离恶成善。此文二势。一属王身。王具三臣故无下过。二属万姓。由王具德。能令率土惩恶进善。三以是天龙下。感天龙护国人王金鼓。大集等经皆广其事。正法治国。诸佛菩萨天龙善神。护持国界。灾害不生。不以正法。善神远离天龙恚怒。降诸衰损故。皇天无亲。唯德是辅。黍稷非馨。明德唯馨。即斯义也。四王之左右下。忠正满朝。风清露洁。君圣臣良。周武十乱。汉高三杰。功归主也。第三善财复言下。释精修御膳。先问。后答。文显可知。上外德竟。
　　[△@、]第三婆罗门言下。例说众德。以显难思。文中五。一标征。二别显。三结赞。四纵舍。五结德无尽。今初触类成德。德则无穷。二仁者当知师子兽王下别显。即增数以明。文有六段。并显可知。三以是思惟下结赞。有一於身。犹降怨敌。况能全具。孰不仰风。四仁复应知下纵舍。所以重明此者。日月犹蚀。尧舜病诸。非菩萨王安能总具。犹兵食信。不获已者先去兵等。於中二。先以三德统摄。后设无此三下。一德统摄。有法喻合。五广说我王下。结德无尽。
　　[○@△]第二时婆罗门为善财下偈颂。於中二。先辨意。二偈词。虽是祗夜。亦有伽他。然偈之次第。多顺梵文。长行之中。小有回转。故不依次。五十一偈长分为七。初有五偈。总显立王所以。文在外化之初。义该九德之始。二有偈。明王化益。颂前举因标德。三我王生盛族下十五偈。颂前内德。四古先无道主下十六偈。颂前外化。初一反明。余皆顺显。於中三。初九偈。颂慎择三臣。二有二偈。颂念除五怖。三有四偈。颂四人依王。五住如幻解脱下八偈。总显胜德。劝成本心。六是故我国人下二偈。却颂前七支。七末后三偈。颂前广说众德。显不思议。
　　▲第二时婆罗门偈赞王已下。结赞劝归。
　　△第三尔时善财闻婆罗门下。辞诣王所。文并可知。
　　第二遥见彼王下。见敬谘问。於中二。第一睹见。第二敬问。前中四。一见胜依正。二十万猛卒下。睹其逆化。三善财见已下。不了生疑。四作是念时下。空天晓喻。於中二。先晓喻。后劝往。前中亦二。先令忆前教真实。使不生疑。后善男子菩萨巧行下。辨后行深玄。令其信入。然善财虽常忆念。而生疑者。逆行难知故。贪益现世。不疑筏苏。瞋痴现损。胜热此王并生疑怪。又此二调炼后便熟故。言深玄者。通达非道为佛道故。梁摄论。戒学中。明菩萨逆行煞等生无量福得无上菩提。要大菩萨方堪此事。然有二种。一是实行。二者变化。若实行者。了知前人必定作於无间罪业。无别方便令离此恶。唯可断命使其不作。又知前人若舍命已必生善道。又菩萨自念。我行煞已。必堕地狱。为彼受苦。彼虽现受微苦。必得乐果。瑜伽菩萨地戒品之中。亦同此说。言变化者。即当今经下王自说。二尔时善财闻天语已下。设敬谘问。例前胜热。合有悔过。略不言耳。
　　第三时甘露火王下。授己法界。於中二。先授法方便。执手同坐。示无间仪。摄彼加行令趣真故。后而告之言下。正示法界。令证相应。於中四。一举果令入。二善财如语下。依教修证。三王时告言下。以实显权。四善男子我得菩萨下。示其所得。於中二。先辨名。谓了生及法。缘生无性如幻化故。后善男子今我国土下。辨其业用。以幻化幻。於中四。一正辨业用。二善男子以是当知下。结上所属。但是化耳。问此教所设一切皆实。何以言化。答自力摄生一切皆实。逆行苦事须云权化。得此中意。化亦是实。实体遍故。实亦化故。三善男子我以如是下。结其成益。四善男子我身语意下。彰其实德。谓慈念之深。然诸位至七皆方便故。多显悲增故。伊舍那及观自在开敷树华。此三亦皆慈悲深厚。
　　第四善男子我唯下。谦己推胜。推胜云得无生忍者。后位当此。得如幻忍证无生故。
　　示友礼辞。文并可知(已下第十三经)。
　　●第八大光王。寄难得行。谓无障[得-彳]愿乃能得故。
　　第一依教趣求中二。先思修前法。后趣求后位。今初十句。初总。余别。别中。一如幻作用。二缘生性空。为幻法性。若约真性。从缘显故。幻所依故。大般若说。乃至一法过涅盘者。亦如幻故。三无愿愿故。四法通一切。五业即是因修万行等。六偏语利他。七能幻之智。八幻所经时。九如幻之用。於此九法。随顺事理。思惟修习。云何修习。若依空门。见幻无幻。方为见幻。故上经云。菩萨了如幻时。不见众生乃至菩提涅盘。若约非真。不[得-彳]幻相。故经云。虽达三世平等。而不违分别三世。由此故能性相无[得-彳]。以性融相。一法之中见一切法。故上经云。菩萨知一切法皆悉如幻从因缘起。於一法中解一切法。於多法中解了一法。至德生处。更当广说。后如是思念下。趣求后友。於中二。先推求得知。城名妙光者。无住妙慧运众生故。王名大光者。慈定之智无不该故。广大愿中皆彻照故。后时善财童子子欢喜下。自庆当益。
　　第二作是念已下。见敬谘问。於中二。先睹见。后敬问。今初分三。初见依报。二见正报。三见摄生。初中二。先所见殊胜。言一十由旬者。欲明圆满显无尽故。既有十亿街道。道各无量众生。岂十由旬所能容受。故知此中一切境物皆应圆融。托事显法耳。后尔时善财童子於彼大城下。明能见无染。二渐渐前行下。明见正报。四衢道者。住四无量。安四谛理。以四摄法摄众生故。三於王座前下。见摄众生。於中三。初列所施。通情非情。六十四能。义如别说。次一一道傍下。明能施人。即是助伴。后为欲摄受诸众生故下施意。二时善财下敬门。
　　第三时王告言下。授己法界。於中三。一总示法门。谓大慈首出。故名为幢。能摧慈障。名为清净。具法无缘。故云圆满。下谦己中。加顺世者。本为物故。二善男子我於无量下。明得法因缘。随顺是闻慧。思惟是思慧。观察是修慧。清净是除障。悟入是证理。修习合在清净之上。具智断证即是庄严。三善男子我以此法下。明其业用。於中五。一以法摄化。二善男子我国土中下。以无畏摄。三善男子若有一切贫乏下。以财宝摄。四善男子此妙光城下。随机遍摄。五善男子此国土中一切众生五浊世时下。以三昧摄。於中二。先以言告。后时大光王下。正以定示。令其亲睹定之业用。定力能令情与非情咸成胜益者。同体大慈。物我无二故。如世君主德合乾坤。则麟凤来仪。宝壁呈瑞。况於出世慈善根力。不能令草木皆屈膝耶。
　　第四时大光王从三昧起下。谦己等三。文并可知。
　　●第九不动优婆夷。寄善法行。说法授人。动成物轨。思择修习一切法故。言不动者。自发心来。於一切法无不得定。烦恼二乘所不能动。亦令众生心不动故。安住王都者。智契实法。不为缘坏。名为安住。即不动依。以智修慈。故示女像。
　　第一依教趣求。於中二。先依前友教。后趣求后友。前中五。一思修前法。二生欢喜心下。因修得益。三如是思惟悲泣流泪下。推功归友。四复作是下。广叹友能。五善财童子如是思惟涕泪盈目下。胜缘印劝。於中二。先印。后劝。今初。天字两用。故晋本云。如来使天。随菩萨天。则初至随形。是己业行之天。如来使天。复是佛力摄生之天。但修行功着。二天皆随。后善男子汝可下。劝诣后友。二尔时善财童子从彼三昧起下。趣求后友。
　　第二入其宅内下。见敬谘问。初见。次敬。后谘问。初中二。先见依报获益。后即前往诣下。见正报超伦。二尔时善财童子曲躬下。设敬三业虔恭。於中二。先身心瞻敬。后以偈下。以言赞美。美其四因。戒招正报。忍故端严。进定坚牢。皆成不动。末句结果。三尔时善财童子说此偈已下谘问。
　　第三时不动优婆夷下。称赞授法。於中二。先赞。后善男子我得下授法。於中二。先示法名体。后征释业用。今初。不同前例。而举五者。亦同九地。当法师位。须广知故。五中初二所持内德。一智慧无羁。偏名解脱。有智则烦恼无能伏。而能摧烦恼。邪执无能胜。而能破邪执。此智包含。故名为藏。二受持行愿。坚不可坏。谓深入法门。无有退怯。拔生死苦。心不动故。三即能持。谓经生不失。见佛不忘。证如平等。如地普持。四即外化。发住持心。恒转妙法。发流通心。施法宝故。五即上求。一心求法。故云三昧。谓受法无厌。正心普照。故曰庄严。准下发心及得果中。第五一门。合当第四。先受后化。义甚次第。又上五中。亦初总。余别。总以智慧为其主故。
　　二善财童子白言下。征释业用。於中四。一征问。二答言下显深。三善财白言唯愿下重请。(已下第十四经)。
　　四尔时不动下广答。於中二。先明得法久远。释上显深。后辨业用自在。以酬本问。
　　▲前中分四。一举本事父母。二我於夜分下。见佛瞻敬。为发心缘。三善男子我於尔时下。思佛功德。为发心因。念福智等。即前所得五法之因。神通自在。是坚固行愿。四善男子时彼如来下。明发心得法。於中亦四。一佛劝发心。二发心坚固。二经久无违。即不违因。四发心成益。即是得法。今初。令发十心。成前因中所念五法。故得果中获五法门。谓初二成智慧难摧。次二成行愿坚固。次二成平等总持。次二成受法三昧。后二成辩才利物。是故上疏取斯十句。释其所得五种法门。二善男子我於彼佛正等觉所下。正明发心坚固。此中十法。亦即是前所得五法。一即求三昧。求种智故。二即智慧。十力智故。三即辩才。四即总持。以慧为体。故曰光明。余皆坚固受持行愿。发是心已。总结坚固。三善男子我忆初发是心已来下。经久无违。不动之名因此而得。有十三句。即不违前所发十心。唯三与四。当九与十。余皆如次。初之二门。即不违智慧摧伏烦恼。略举贪瞋。其痴一惑含在邪执。二有一门。不违上来破诸邪执忘我所故。三有一门。受生不迷。文甚昭着。四有一门。常见诸佛。觉梦无替。五有一门。受法无厌。一文不失。六有二门。正思法光。前门真俗并思。后门思而得定。七有一门。住持转法。文中。先住持法轮。后唯除为生。即是转法。八有二门。流通法宝。前门十愿能通。后门所通妙行。九有一门。拔生死苦。令发大心。令出二死。十有一门。深入法门。文中。初事智决断故不生疑。后理智照寂。故亡二想。诸想都寂。故为深入。四善男子我从是来所见诸佛常得亲近下。明发心成益。得十四益。即前五果。而为次不同。初六门求法无厌。前三门近友。后三门持法。二常闻菩萨地下二门。明平等地总持门。前门即平等地。后即总持门。三常闻菩萨普入下二门。明坚固行愿。前门遍诸剎。后门尽生界。四有二门。即难摧伏智慧藏。前门断惑。后门生善。五有二门。光照辩才。前门用辩之身。后门辩才正说。
　　▲第二善男子。我得菩萨难摧伏下。显其业用。於中四。一者许现即牒前五法。二善财言下申请。三尔时不动优婆夷不起下。正现先入定。若准旧经。唯入一求法三昧。即具一万。显余四门。例亦多矣。今经先牒五门。后例十亿。文中唯四。初二可知。三具二门。坚固受持。平等总持。并是不空圆满义故。四辩才演法。即是十力智轮。非唯尽入。上列五法。例有十亿。无不染入。作用可知。四时不动优婆夷从三昧起下。出定印述。
　　第四优婆夷言善男子我唯下。谦己推胜。乌洒婆鸟。旧经即金翅鸟。
　　余二段可知。
　　●第十遍行外道。寄真实行。智度已圆。称於二谛。言行不虚。故名真实。
　　第一依教趣求中。至都萨罗城者。此云喜出生。谓此城中。出生无量欢喜之事。表智度满无不生故。友名遍行者。巧智随机。无不行故。示外道者。行於非道。达佛道故。非道不染。前曰出家。
　　第二其城东北下。见敬谘问。中夜见者。智入生死故。前云日没入者。善财将欲入此位故。山顶见者。十行满故。大光明者。以智慧光。破於生死二边暗故。
　　第三遍行答言下。称赞授法。於中二。先称赞。后善男子我已下授法。於中亦二。先彰名体。后显业用。今初。别列四名。结智圆满。四义虽别。而得相成。一化境普周。遍行之名因此而得。二入定观机。三由无作神通故。能遍至前处。四由普门般若故。能在定普观。然无作无依。用而无住。普门般若。无法不穷。如是下结能所观。若智若用皆属智慧。随所修行皆得圆满。二善男子我能普於下。显於业用。文中分二。先辨一方。后结周遍。前中明四业用。即分四别。一明至一切处用。二或住诸见或信二乘下。普观世间用。三善男子我又於此都萨罗下。无作无依用。不知从何而来至故。四善男子阎浮提内下。普门般若用。九十六种皆通达故。上来四节。随胜别配。实则义通。言九十六众者。别有九十五种外道邪论经。则九十六中一是佛道。今此经文。但总相言九十六众。亦不定言全是邪道。若回向中。则九十六皆称外道。则自有二义。一依萨婆多律说。外道六师。各有十六所学法。一法自学。余十五种。各教十五弟子。师徒合论有九十六。二者外道有二。一外外道。佛法外故。二内外道。此复有三。一附佛法外道。如犊子方广。自以聪明读佛经书。而生一见。或立有我。或谓诸法空幻为宗。附佛法起。二学佛法而成外道。执佛教门。不入理故。三以大斥小。则以小乘名为外道。大乘外故。故楞伽中。明於二乘。未了唯心。未见法无我理。与外道同。然斥其滞权。非夺方便。今文并通。上来诸意。无论邪正。皆入随化。后如阎浮下。总结周遍。
　　第四善男子我唯下。三段并显。
　　[△@△]大文第四。自青莲华长者下。有十善友。寄十回向。以大愿智回向菩提。回向众生及实际故。即为十别。
　　●今初。具足优钵罗华长者。寄救护众生离众生相回向。大悲增上救护众生。大智不着离众生相。悲智无住。以立此名。救护众生。如处淤泥。离众生相。如泥不染。即莲华义。优钵罗华水生中上。救护是入生死中尊。故特云青。言鬻香者。香质虽小。发气弥布。善根虽微。回向普周。又若卖若买二俱得香。自他善根俱可回向。居广博国者。创入回向故。回向三处。皆广博义。
　　第一依教趣求中二。先依前兴愿。以是回向大愿首故。后渐次下趣求后位。
　　第二见已前诣下。见敬谘问。
　　第三长者告言下。称赞授法。於中分二。先称赞。后善男子我善别知下授法。於中亦二。先标所得。后显业用。
　　△今初。言善别一切诸香者。谓知世香。以表法香。何等是香。谓三学四等十度万行。总名为香。皆能熏修生善习气。亦能变灭恶习气故。
　　△二所谓下。显业用中文亦分二。先总相而知。后指事别显。
　　▲前中五。一知香体。二知出处。三知类别。四知力用。五穷本末。今初。一切香者。此是总句。次三句别。即差别行。后亦知调合。是圆融行。谓以金刚杵。碎万行香。以实相般若波罗蜜和合。纯杂无[得-彳]。悲智圆融。故成回向。如百和香才烧。如麻百味齐发。圆融之行。一念顿摄无尽法门。利智之人。百味殊齅。圆器菩萨。融不[得-彳]差。二又知如是一切香王所出之处。者明知出处。即众生菩提及与实际。是出回向行之所也。三又善了知天香下。明知类别。六道八部习气各殊。四又善了知治诸病下。知力用异。如兰麝等。多增烦恼。沉檀之类。能断烦恼。世香可知。出世万行治诸病香。对治行也。断诸恶者。即戒香也。经文之中。世出世香。相参而说。影略类取。五如是等下。委穷本末。此有十事。下文具显。其随处随人。是梵本中。安隐之义。种类差别。二句全长。非但经无。前已说故。
　　▲二善男子人间有香下。指事别显。有十种香。略分为二。初一具明。后九略辨。今初龙藏一香。具前本末十事差别。一但语香名必有形相。又如麻子。即是相也。二因龙斗生。是为生起。三兴大香云等。即是出现。四於七日中雨细香雨。即是成就。五若着身者身即金色等。是为清净。六众生齅下。是为安隐。以喜乐故。七或热清凉下。以为方便。八慈心相向。是为境界。九志意清净。是为威德。其业用一种。义通前七。十我知是已下。即是根本。根本但为菩提心故。若就菩提心。显十义者。菩提心香以为根本。一似如来藏而为体相。二因善恶相攻而生。故经云。善恶互相攻。犹如二象斗等。三若一发心。必兴慈云。四注法雨。五心所及者令归真净。六得法喜乐。七离惑业病。灭除八苦。八展转兴慈。入同体境。九志愿纯净。威德尊高。业用一种。亦通前七。对前事释。可以意得。余之九香。略不具此。或二或三。令反三隅也。二摩罗耶山下。略列九香。摩罗耶山。即楞伽城山。故涅盘云。此身不如摩罗耶山出栴檀香。就用约表。即是忍香。瞋火不烧故。三即进香。魔军退散故。次五随行可以意得。九称法界香。言信度嚩啰。即是河名。或译云河水。十即亡能所香。
　　余谦己等。三段可知。
　　●第二婆施罗船师。寄不坏回向。得不坏信。十种善根。而回向故。婆施罗。昔云自在。谓於佛法海已善通达。於生死海能善运度。於一切法深信不退。故名自在。新译云瞂毗罗。此云含恨。如海包含荒秽等故。在楼阁城者。由此回向。令菩提心转更增长。悲智相依而高出故。
　　第一依教趣求中二。一念前。二趣后。今初。即依前观道。於回向道得不坏故。即彼经中。平等观察。随顺修学。文有十句五对。佛道为高。余皆是卑。正道为夷平。邪道为险阻。无障为净。有障为秽。涅盘为安。生死为危。二乘为曲。菩萨为直。云何观耶。略有三义。一不坏相。则五是可依。五不可依。二不坏性。则不见高卑。无夷无险等。是故经云。不见一法是佛法者。不见一法非佛法者。住正道者。则不分别是邪是正。不见业惑以为所断。不见智慧以为能断。非有烦恼。非离烦恼。不见生死而为杂乱。不见涅盘以为寂静。无小无大。三乘及一乘。非乘我所说。三性之及相。双俱不坏。虽无高下不坏高卑。无高无卑为真高等。一一皆以无所得心。而为方便。微细观察。二渐次下。趣求后友。起殊胜念。言道因者。以菩萨道因人得故。即於菩萨法师得不坏信。
　　第二到彼城已下。见敬谘问。见在海岸者。若佛法海。即以生死而为此岸。不舍生死令物入故。佛功德海。亦同上说。又菩提心而为此岸。住菩提心方能得故。若生死海。以大慈悲而为此岸。由住慈悲能入生死。亦令众生离生死因越苦海故。准下推胜。义含多海。类释可知。
　　第三船师告言下。称赞授法。於中二。一称赞。二授法。
　　△今初。赞其发心。又能问法。即领前心。念十种胜因。与前文中义有影略。显问多端。文中旧经九句。五六为一。七八合故。今经全开。故有十一。若合五六。具足十句。摄为五对。初一生智断苦对。次二往果趣因对。次三合为远小修大对。以五六合故。故旧经云。远离二乘怖畏生死住诸寂静三昧旋因。谓二乘人。耽三昧酒。沉空漩澓。故应远离。次二起愿修行对。后二横观诸法竖入佛位对。
　　△第二善男子我在海岸下授法。於中二。先标名体。谓大悲超出。为物归故。后善男子我普观察下。辨其业用。於中亦二。先明於陆行化令知有海。后善男子我知海中一切宝洲下。於海化生。使其度海。於中复二。一明善知。二明化益。
　　▲前中。其宝洲等。生死佛法诸海皆有。今且唯约生死海释。文中略举知五种事。一知宝。二知难。三知水。四知时。五知船。今初。宝即智宝。故净名云。不入生死大海。则不能生一切智宝。有十二句。一生死海中湛寂不动。谓之宝洲。即性净涅盘。是智体性。二身心万境。皆为宝处。三无性为宝性。四无住为宝根。五佛性为宝种。约无改。种约类以。故佛种言亦通佛性。六恒沙性德为宝类。上皆本有之宝。次四为修成宝。一以头陀持戒修禅寂虑为净宝。二缘起智慧为贯穿。三显了本有名为出。四听闻修起名为作。后四为宝用。一成三乘根有菩提心十为宝器。二照理断惑为宝用。三一谛三谛为宝境。四破愚发明为宝光。名有种种。故云一切。二我又能知一切龙下。知难。即生死中一切惑业。龙即瞋毒。夜叉罗剎性多於贪。部多即痴。部多此云自生。以是夜叉之流。不从父母。故曰自生。而性多痴。如是一切下。例余烦恼。违境忘心是瞋住处等。三亦知大海施澓浅深下知水。即知心识相种习等殊。轮转生死。深而无底。将易可化即名为浅。七识波浪。染习远近。习之近者则易开晓。水色好恶者。随善恶缘。成黑白报。在事可知。四亦善别知日月下。明知时。谓机之生熟。法之运数。如是时中宜修寂静。如是时中宜修布施。乃至般若。善恶故变。苦乐灾祥。涅盘昼时。生死夜时。愚生死长。智生死促。三祇百劫三生一生。悟则剎那。迷便旷远。故云延促。乃至微细念劫圆融。无不明审。世船失时祸患交至。剎那乖法多劫沉沦。五亦知其船下知船。即知万行不同。有方便为坚。无方便为脆。曾修为滑。不曾为涩。生死有边为小。生死无边为大。世之八风。四逆四顺。又逆行非道。顺取菩提。是方便风。顺涅盘为右旋。逆涅盘为左转。顺理为安。乖理为危。善则可行。恶则可止。此二总摄一切佛法。
　　▲二我以如是下化益。於中四。一结前生后。二善男子我以好船下。示其益相。三善男子我将大船下。彰其无损。四若有众生得见我下。结益究竟。既列十海。则知前海准此而释。非臆说也。前四自利。后六利他。
　　后三段文显(已下第十五经)。
　　●第三最胜长者。寄等一切佛回向。谓等同三世一切如来能回向道所回善故。言最胜者。以得胜通无能过故。等於诸佛。更无胜故。城名乐璎珞者。由等诸佛。不见美恶。皆得清净观喜悦乐。为庄严故。
　　第一依教趣求。可知。
　　第二见在城东下。见敬谘问。於中二。先睹见。后敬问。今初。城东见者。启明佛日故。处无忧林者。同佛回向。无爱憎故。无量商人等者。佛为商主。菩萨商人。法财外益。功归己故。后尔时善财下敬问。自称名者。声名久着。表重法器。冀有闻故。
　　第三时彼长者下。称赞授法。先称赞。后善男子我已下授法。於中二。先标名体。后释业用。今初。至一切处净菩萨行。明其用遍。无体已下彰其体胜。由无体故。无所不能。用不依体。加行无作。智无所住。故无不遍。二善男子云何下。明其业用。於中分二。先自征。后善男子我於下广释。释中。明至一切处广说法故。文中二。先举三千。后例十方。前中二。先说法。后令舍非法下。明说意。后如於此三千下。例十方中文亦分二。先法说。六趣之中皆三句者。初句总辨。次句明果。后句因故。后善男子我说如是下。说意。
　　第四善男子我唯下。谦己推胜。谦己中。加庄严言。遍至净行即庄严故。
　　后二可知。
　　●第四师子频申比丘尼。寄至一切处回向。谓以大愿力。令其善根所成供等遍一切故。师子频申者。舒展自在无不至故。比丘尼者。纯净之慈令善遍故。国名无边际河者。遍至一切善流注故。羯陵迦者。昔云以义翻。为相斗战时。谓因斗胜而立城故。表此回向愿以信解广大威力无障[得-彳]智。令所修善无所不至。义同战时。
　　第一依教趣求。言胜光王舍施日光园者。尼之头陀。多在王园。藉外护故。表因实际发胜光明。令善遍於法界。园苑并皆即智。故有光名。
　　第二善财闻已下。见敬谘问。於中三。初见。次敬。后谘问。
　　△初中二。先见依。后见正。前中六。一无漏林树。无漏行法而建立故。各有所表。可意消息。二园中复有种种陂池下。八解泉流。八功德水者。轻冷软美净而不臭调适无患。三种种天宝妙庄严树下。敷法空座。而随法异为严不同。文中有三。一标。二列。三结。并显可知。四此大园中下。万行杂严。严事非一故。五尔时善财童子见此下。出其所因。由因胜故。严事难思。六三千大千下。明果用自在。不坏本相而广容故。
　　第二尔时善财见比丘尼下。见正报。於中四。一总明遍坐胜德显彰。二别明所遍演法各异。三总结多类闻法发心。四通显所因释成自在。
　　▲今初。有十四喻。喻其胜德。皆先法。后喻。婆楼那天者。即是水天。此天能满众生愿故。余可准思。
　　▲二或见处坐下。别明所遍演法各异。有三十处。大分为三。初十六处为天龙八部。次二为二乘。后十二处为诸菩萨。初中分二。前七为天。余为杂类。前中又二。初二色天。余五欲天。今初。初为净居天。说无尽法相解脱者。治彼那含求尽身智故。二为梵王说普门差别清净言音轮者。梵王普应。但及己众。广及三千。为说普门。则无所不应。初禅梵王。梵音清妙。但是世间。二禅已上。以光代音。并非净轮。今为说胜流法界言音。方为净妙。无不圆满。二有五天。明欲界天。一为他化令得出世净心超世自在。二为化乐妙法庄严。过化乐具。为庄严故。三见如来藏。旋转具足。过世喜足。四遍严法界不局时分。五释天耽欲。故偏厌离。后九明杂类。其四天王含在初三。意存八部故阙南方。一龙能通变。兴云曜电雨庄严故。二夜叉。性好飞空害众生故。三乾闼婆。能奏音乐生喜乐故。四阿修罗。善能幻术为庄严故。五迦楼罗。鼓扬大海怖诸龙故。六紧那罗。常与帝释奏法乐故。七摩睺罗伽。此多瞋毒生苦恼故。八人虽善器。多行不善。设行仁义。亦非胜故。九罗剎。多残害故。罗剎在人后者。欲合后二为人非人故。然其后三。多约对治。余多为人令其生善。随世便宜。令出世故。出世见理。皆第一义。
　　二有二法。为二乘。一声闻智劣威力弱故。二缘觉修福止满百劫。缘起智光未亡缘故。
　　三有十二法门。为菩萨。文分为三。初一地前。次十地上。后一等觉。今初。对前即是三乘。对后通於地前。通令寂照普顺学故。若约信乐。属於十信。此下十地摄前三贤。以后摄前。不同海幢以前摄后。若以信乐为信行地。则通地前。故三贤位名胜解行。亦名信地。未证如故。二为十地。即分十别。一初地菩萨。发十大愿。校量胜故。十愿为首。满足百万阿僧祇愿。故名为聚。二地离於悞犯垢故。三地寄世间修。修八定故。四地初寄出世。得无行无生行慧光故。五地十种平等。为七净心。净於心华。故晋经云净心华藏。藏者真俗互违。难合能合。包世出世诸谛智故。六地般若现前。光明遍照缘生等故。七地具定中方便慧有中殊胜行权实双行一切菩提分法。为庄严故。八地得无生忍。於三世间皆得自在。如月普应。能令十身互相作故。九地以无所得而为方便。力度偏增。具无[得-彳]智。善能说法。为庄严故。十地已断十障。已圆十度。已满三祇。皆轮义故。后有一法。为等觉者。无等觉名。有等觉义。一当十地后。二得金刚智。谓说金刚喻定。坏散尘习。获金刚身。为庄严故。既为等觉。明此善友。非下位矣。故所得法云一切智。言回向者。约寄位耳。上下善友。仿此可知。
　　▲第三尔时善财童子见如是等下。总结多类闻法发心。可知。
　　▲第四何以故此比丘尼下。总显所因。释成自在。於中二。一由能化具般若故。略列十门。以显无尽。各随力用。随别受名。皆以无得无住统之。并称般若波罗蜜。其普眼舍得等。即是般若之门。二此日光园下。由彼所化根已熟故。
　　△二时善财童子见师子频申下设敬。於中。初睹胜发心。次放光摄受。后正申敬仪。
　　△三白言下问法。
　　第三比丘尼言下。授己法界。於中二。先辨名体。后彰业用。前中三。初标名。以心分别一切法邪。故般若体在无分别。若去分别取无分别。名微细分别。此心亦寂。故名除灭。亦是觉心初起。心无初相。远离微细念故。次善财言圣者下征。后比丘尼言下释。一念智性普照三世。无所遗故。由智性照。故无分别。无分别智顿照一切。非全无知。故无分别智。离於五相。一离无作意故。二离有寻伺地故。三离想受灭寂静故。四离色自性故。五离於真义异计度故。由离二五。故无分别。离初三四。照一切法。故以普照释无分别。其显示二字。梵本所无。其本性智光。是能照耳。故旧经中。所得法门名一切智。下推胜中亦存此名。由深细故。能令等觉亲承法音。二善财白言圣者此智光明境界云何下。辨业用。於中二。先问。后比丘尼言下答。於中二。一明通用。二明智用。前中亦二。先辨用所依。后正显业用。今初。谓由上智光入王三昧故。王三昧者。智论第八云。一切三昧皆入此中。故名为王。体即如如。如体本寂。真智契此。故名昧。由前法门知一切法。而显本智。即权实无[得-彳]。今以即权之实智。契即事之理故。一切三昧皆入其中。若涅盘经十四。二十五三昧。名三昧王。由此故能上来说法。广破诸有。后以得如是王三昧故下。正辨业用。可知。二善男子我见一切众生不分别众生相下。明其智用。故上名中。离细分别。亦即前通用。使无分别。为无障[得-彳]。智用自在。皆先标。后释。明触境了达而无分别。
　　第四谦推等。并可知。
　　●第五筏苏蜜多女。寄无尽功德藏回向。由回向力。能成无尽功德藏故。筏苏蜜多。此云天友。或云世友。亦名宝友。随世人天方便化故。世宝重故。国名险难者。逆行非道。下位凡小不能行故。上指后中。云聚落者。是依梵本。国顺旧经。城名宝庄严者。逆行顺世。能生无尽功德藏故。
　　第一依教趣求中二。先依教成益。先总后别。别成二种益。初句见实法益。由前闻实智故。余皆得权智益。由前三世差别智故。后渐渐下。趣求后位。於中四。一专心求见。二浅识致疑。三深智赞教。四依教往诣。今初可知。二城中有人不知下。浅识致疑。逆行难知故。而知善财心者。但睹外相故。亦彰求法位尚浅故。三其中有人先知此女下。深智赞教。先赞。后教。市廛北者。市者喧杂。北主於灭。灭喧杂故。自宅中住者。即毕竟空寂。谓在欲行禅。有大悲故。处染利他。有大智故。寂为自宅。约庇他舍。即用慈悲。四时善财下。依教往诣。
　　第二见其住宅下。见敬谘问。於中二。一睹见。二敬问。前中亦二。先见依报。毕竟空中无德不具。广显其严。后尔时善财见此女人下。见正报。於中。具有主伴德用。二尔时善财前诣下。敬问。
　　第三彼即告言下。授己法界。於中四。一标名。二业用。三明法门殊胜。四辨得法因缘。今初。离贪欲际者。凡夫染欲。处而无厌。二乘见欲。方便求离。菩萨了欲。性无可离。即是真道。故不断贪欲。亦不与俱。而得解脱。染而不染。名离欲际。无离离故。余见胜热。
　　第二我能随顺下。显业用。於中二。先身同类现。后善男子若有众生欲意所缠下。以法益生。有十三昧。皆随受欲所有便宜。得斯甚深难思三昧。
　　第三尔时善财童子白筏苏下。明法门殊胜。此一段经十二行半。旧经未有。文中分二。先问。后时女告言下答。前问意云。随世染欲汩乱清真。云何经言入一切智得最胜地。今释意云。欲为恶本。生死根原。犹障生天。况於大觉。故随好品云。譬如劫火。烧须弥山令尽无余。贪欲缠心。终不能生念佛之意。今将欲断之。必固纵之。先牵以欲钩。后煞欲狂象。以毒为药。岂不胜哉。文中四。一明欲能障道。二引事证成。三欲为过本。四结离之益。今初。从着至微。且障三乘。此约细欲。若粗重欲。障诸胜事。故上经云。障[得-彳]生天。下经言。为大过本。二五通仙人下。引事证成。略举三事。一五通仙人。即世尊本因。有骑项之辱。若郁头蓝弗。亦退五通。不言荷负。二天阿修罗常兴战伐者。修罗贪欲甘露。帝释贪其女色。为战伐原。事如常说。三十头罗剎焚烧南海楞伽大城者。未见经论。三藏云。是外典。梵本云。若为女色焚烧滨洲之所。十头罗剎楞伽大城。三或有诸王下。明欲为过本。赫宗周褒妙灭之。明明盛殷妲己绝之。亡国破家十有八九。非爱不生。故生死轮转。四是故菩萨下。结离之益。
　　第四善财童子白言圣者下。辨得法因缘。先问。后答。一宝钱施者。略有三意。一宝而能舍。故得离贪。二一钱至微。由菩提心。成斯自在。三由施佛是最胜田。故成胜报。即由主财田三轮俱胜。况胜而空寂。何果不招。
　　余三段可知(已下第十六经)。
　　●第六[鞥-合+(白-日+田)]瑟底罗居士。寄入一切平等善根回向。事理无违。皆入等理故。[鞥-合+(白-日+田)]瑟底罗。昔云缠裹。新云紧合。并义当包摄。谓塔中包摄一切佛故。摄诸善根。入等理故。晋经名首婆波罗。此云妙善。供养佛塔善最妙故。城名净达彼岸者。无一善根不净障[得-彳]。到究竟故。常供养佛塔者。善根中最故。未详何缘偏供此塔。人云塔中空有栴檀之座。为欲普供无尽佛故。亦有是理。然下经云。我开栴檀座如来塔时。则知定是依佛得名。
　　第一依教趣求中二。先念前友教。后趣求后友。今初。昔阙此段十二行经。文中初句总。后观彼菩萨下别。别有十三昧。即前友所说。如次当之。一即来诣我所三昧。二暂见三昧。三与语三昧。四执手三昧。五升座三昧。六暂观三昧。七见频申三昧。八见目瞬三昧。九抱持三昧。十唼吻三昧。念一切智。属前总结。后渐次下趣后可知。
　　第二诣居士宅下。见敬谘问。
　　第三居士告言下。授己法界。於中四。一标名。二显体。三释疑。四业用。今初不般涅盘际者。般者入也。穷诸如来不入涅盘之实际故。故出现品云。如实际涅盘如来涅盘亦如是。楞伽云。一切无涅盘。无有涅盘佛。无有佛涅盘。远离觉所觉。若有若无有。一切悉皆离。亦其义矣。二善男子我不生心言下。显体。若有心於涅盘。则有觉所觉。安契涅盘之际。无心於出入。故心契实际。知佛永常。三唯除下释疑。疑云。三世如来皆入涅盘。何得言无。释云。调伏众生而示现耳。今云不涅盘者。略有三意。一示灭妙存故。出现经云。譬如火大於一切世间。能作火事。或时一处其火息灭。岂一切处火皆灭耶。如来涅盘亦尔。於一切世界。施作佛事。或於一世界。能事已毕。示入涅盘。岂一切世界皆悉灭度。二真身常湛故。故出现品云。如来不为诸菩萨说诸如来究竟涅盘。亦不为彼示现其事。何以故。欲令一切菩萨见一切如来常住其前皆如现在故。以大涅盘具圆三德摩诃般若解脱法身。故说身常则涅盘常矣。三深契般若。无想着故。故此经云。我不生心。出现品云。亦不起二不二想。何以故。菩萨永离一切诸想着故。斯则远离觉所觉。一亡二想不二亦亡。玄之又玄矣。四善男子我开彼栴檀座下。显业用。於中二。先总明体用。后问答境界。今初。体即三昧名佛种无尽者。种即种姓。以无性为性故。法华云。诸佛两足尊。知法常无性。佛种从缘起。是故说一乘。法性之种。随缘成佛。法性无尽。佛岂有穷。故应若击水成文。随击随生。文终不尽。况於水体耶。若万法依空。虽乾坤倒覆。而虚空湛然。故即化身。便是常身法身。十身圆融。安可尽矣。后善财白言下。问答境界。先问。后答。答中二。先明过去。后如是未来下。例现未。并可知第四善男子我唯下。谦己推胜。推胜中。长者虽知三世不灭。未能一念而知及能所平等。
　　第五善男子於此南方下。诣示后友。文中二。先长行。后偈颂。大悲尊重故。加此赞美。海上有山者。即南印度之南。表大悲随顺。入生死海。住涅盘山。亦处大悲海。不为爱见之所溺故。
　　第六时善财下。礼辞。

　　贞元新译华严经疏卷第六

　　寿昌元年乙亥岁高丽国大兴王寺奉宣雕造
　　贞元新译华严经疏卷第七(从第十六经二纸半尽第二十四经一半)

　　　　敕太原府大崇福寺沙门澄观述
　　(有十一善知识。一观自在菩萨。二正性无异行菩萨。三大天神。四自性不动地神。五春和主夜神。六普遍吉祥主夜神。七喜目观察众生主夜神八普救众生威德主夜神。九寂静音海主夜神。十守护一切城增长威德主夜神。十一开敷一切树华主夜神)。
　　●第七大悲观自在菩萨。寄等随顺一切众生回向。谓以善根等心顺益诸众生故。言观自在者。三业归依。十通随应。鉴无遗照。益无不周。由此故能等心随顺。在补怛落迦山者。此云小白华树。山多此树。香气远闻。闻见必欣。是随顺义。然观自在。或云观世音。梵云婆卢枳底。此云观世。护公悞作毗卢。译为光也。湿伐罗。此云自在。若云摄伐多。此云音也。梵本有二故。令译者二名不同。而法华观音品云。观其音声皆得解脱。即观世音也。然彼经中。初语业称名灭除七灾。二身业礼拜能满二愿。三意业存念净除三毒。即自在义。而今多念观世音者。语业用多感易成故。今取义圆。云观自在。然观即能观。通一切观。故云真观清净观广大智慧观悲观及慈观常愿常瞻仰。世是所观。通一切世。谓若山若海。若佛若生。无不观故。若云音者。亦是所观。即是所救一切机也。若但云自在。乃属能化之用。具足应云观世自在。通能所也。能必有所。故略无之。能所两亡。不[得-彳]观察。互相融摄。为真自在。
　　第一依教趣求中。先念前有十五句。初总思修。后入彼菩萨下。别明所修。一深信解藏。即彼三昧。谓不生心言如是如来已般涅盘等。藏即包摄。余并可知。后渐次下趣后。
　　第二见其西面下。见敬谘问。於中二。先睹见。后敬问。前中三。初见胜依正。二彰见成益。三友垂赞摄。今初。见在西面者。本所事佛令物归故。智日将没令观察故。入生死夜。悲救苦故。余文可知。二善财见已下。彰见之益。以友大悲熏修身心。故今见身便得胜念。善知识者即是如来者。略有四意。一引至究竟同於佛故。二体如而来无来相故。三此是等觉即是佛故。四从久远来成正觉故。三尔时观自在菩萨遥见下。友垂赞摄。大悲深厚随顺摄故。二尔时善财下。敬门可知。
　　第三尔时观自在菩萨摩诃萨放阎浮下。称赞授法。於中二。先长行。后偈颂。
　　△前中亦二。先赞。后授。今初。先摩顶摄受。尊位显着故。摄相异前经。又不说放光之处。准梵本意。金色宝焰等。皆手之光。同初会中十方诸佛摩普贤顶。
　　第二善男子我已成就下。授己法界。於中二。一标举名相。二广释业用。
　　▲今初亦二。先标其名。后显体相。今初。谓悲非爱见。同如来悲。故称为大。一念遍应。称为速疾。即以悲应而为行门。后善男子我以此下。略显体相。亦是释名。平等教化。即是大悲。同体无缘。故云平等。摄受调伏。即是行门。相续不断。是速疾义。疾则顿应。续则常然。又门即普门。普门示现故。曲济无遗称之曰普。从悟通神谓之门矣。
　　▲二善男子我恒住此下。广显业用。於中二。先约普门以显业用。后约大悲以显业用。前中亦二。先略。后广。今初。以上同如来妙觉真心故。常在一切诸如来所。下与众生同大悲体故。普现一切众生之前。普现即是普门示现。准千眼经。大悲菩萨。久成正觉。号正法明如来。示为菩萨。义言等佛。然悲门摄广。此土缘深。未有倾心不蒙慈济。愿常称念。思其法门。后或以布施下。别明。即普现之义。有十一句。初四即四摄摄。次六即三业摄。后一即万类摄。然此十一。方法华经三十五应。乍观似少。义取乃多。谓三十五应。乃是此中或现色身及说法耳。又三十五者。略举大纲。万类殊形。岂当局定。
　　二善男子我修习下。约大悲行以显业用。救诸怖畏故。然普门大悲二义互通。从多显耳。於中三。初令离怖。二显离因。三令究竟。今初具五怖畏。旧经十八。今二十二。加於王官及病懈怠求不得故。旧经梵本。不活等五连在一处。今大众恶道二怖居末。准地经及论。但唯五怖。余打缚等皆五摄故。言五怖畏者。一不活畏。二恶名畏。三者死畏。四恶道畏。五大众威德畏。此五相者。惧无资财不存朝夕。名不活畏。若得恶名。无人敬养。上二通三业。死惧因尽正舍报时。大怖之极无过死故。恶道畏者。憎於恶道。惧生彼故。是故死畏。畏失此身。恶道畏者。惧得彼身故。二皆身业。大众威德亦通三业。五怖总以二法为因。一邪智妄取想见爱着故。即前三因。二者善根微少故。即后二因。邪智即是分别身见。由此妄取我我所故。爱着於故。故有死畏。见有我身。惧舍命故。爱着我所。有初二畏。但着财利。有不活畏。着利兼名。有恶名畏。后二因者。功德微少畏堕恶道。智慧微少畏於大众。云何能离。离我我所则离前三。增长福智即无后二。故下经云正念现前。云何此五。摄余畏耶。然五怖畏。多约果说。今此二十。有通因果。险道有二。若世险阻。即不活畏及死畏摄。若恶道因。即是邪智。热恼有三。失财热恼。不活畏摄。处众热恼。即是恶名。三毒热恼。即是畏因。迷惑有二。迷惑方隅等。即不活摄。若心迷惑大众畏因。系缚亦是不活畏摄。煞害死摄。王宦贫病皆不活摄。黑暗迁移。乃有二意。现暗迁移。亦不活摄。恶趣黑暗。三涂迁流。皆恶道摄。懈怠何畏。若畏懈怠。乃是智人故。梵本旧经。皆无此怖。爱别离怖。正唯死畏。兼於不活。怨憎会怖。正唯恶道。亦兼不活。逼迫身怖。死及不活。逼迫心怖。即众威德及恶名摄。忧悲愁叹。即死不活二怖之相。亦通余三。求不得怖。亦不活摄。余之委细类可思准。二复作是愿下。显离之因。三业归依。我之三业。能令解脱。令任正念。即无我我所及邪智也。三善男子我以如是种种下。令其究竟。若发大心。得证不退。诸怖永除。
　　△第二尔时观自在下偈颂。此偈及下善财领解说偈。旧经皆无。此文分二。先说意。后偈词。虽是祇夜。亦有伽他。三十九偈半。文分为五。第一三偈。赞彼自述。第二一偈半。赞其敬问。第三三十二偈。颂称赞授法。第四一偈明谦己推胜。第五二偈。示后劝修。
　　▲今初。似颂前文见友依正。乃是结集。取此经意。连缀经文。
　　▲第二一偈半。赞其敬问。亦是伽他。不应菩萨颂善财语。若颂称赞。与前影略。可为祇夜。
　　▲第三我是勇猛下三十二偈。颂称赞授法。於中二。初二偈结集。述前摩顶摄受故。梵本云。清净萨埵大慈悲。扪摩善财童子顶。亦犹法华具足妙相尊偈答无尽意。下慈氏中赞善财处。亦有结集。连为偈词。若改我是为是时字。理则真矣。余三十偈。正颂前文授己法界。於中二。初二颂前标举名相。余颂广辨业用。合颂前来普门大悲。以门随类为拔苦故。文中三。初一总明。次二十四偈别显。后三偈结益。总明及结皆颂离因。今初。三业归向即离怖因。而得解脱即离怖果。二别显中。颂二十怖。即为二十。但不次耳。前十五怖各唯一偈。初一颂离系缚怖。二颂离煞害怖。三离王官怖。四离爱别离怖。五离黑暗怖。谓深林邃谷蔽阳曜故。六离险道。悬崖险峻即险道故。七离怨憎会。八离逼迫身。九离恶名。十离迷惑。十一离逼迫心。十二离病怖。故梵本意云。或有聋盲及喑痖。诸根残缺病相缠。愿得人天相好身。念我名者皆如意。十三离不活。十四离贫穷怖。贫贱骨肉疎故。十五离恶道怖。上皆一偈。梵本。此后有一行。结云。如是之人念我名。一切所愿皆圆满。十六有二偈。颂离大众威德怖。为大菩萨常闻法故。十七有二偈。颂离迁移怖。贬谪异乡斯为危厄。故常昼夜思无徙居。令净土生。岂有迁改。十八一偈颂离求不得怖。常为应供。何求不得。十九二偈颂离热恼怖。五浊交煎。业惑炽盛。斯为热恼。二十有二偈颂离死怖。其忧悲通为怖相。故不别颂。若欲摄者。死怖中摄。懈怠非怖。故不颂之。以科对偈。文义昭彰。似难已释。想无惑矣。三有三偈。总结成益。颂前离因。於中。初偈乘行愿而成就。后二偈辨三业之益物。长行明能感三业。今颂明能应三轮。水清月现。感至应来。两义相成。二文影略。又能感三业敬请。偈中至心称名。即口意故。
　　▲第四我得大悲下一偈。即谦己推胜。前半谦己。后半推胜。
　　▲第五二偈。示后劝修。虽未的指。已令遍求。故后二段非颂前也。
　　第四尔时观自在下。谦己推胜。久成正觉。尚不失谦。於中二。先正谦推。后善财领解。此段亦合授法。前开为顺六段。故於此辨。於中。先叙说仪。后正说偈。有三十偈。大分为三。初一标赞。二有二十六偈别赞。三有三偈结赞。今初。以菩萨德深故。众赞不尽。二别赞中分四。初一赞所得法门。谓以亡机智导无缘慈。二有一偈。赞神通。以普门示现皆妙用无拥故。三有三偈。自申赞意。谓圣德广深。劣智难测。因闻生辩。敬赞德音。如因日光还见於日。四有二十一偈。广赞胜德。於中二。先十偈。赞身相庄严。虽一两句明其心愿。意成身耳。后十一偈。赞业用深广。於中三。初二偈总赞悲济周遍平等。二有三偈。赞依正妙严满众生愿。三有六偈。悲随万类。拔苦慰安。第三三偈。结赞。初偈三德已满。次偈二利俱圆。后偈自他觉满。三句自觉觉他。后句愿生同证。
　　第五尔时有一菩萨下。指示后友。於中二。先后友入会。后大圣指示。今初。友名正性无异行。行字二义。一约游剎。平声呼之。约供佛利生。则去声呼之。谓能遍行而无行性。故云正性。旧名正趣。趣即行义。遍行诸剎。教化众生。无来去相。即同真如。遍一切处。而无形相。为如相回向。从东方来者。东为群方之首。如为万法之初。虚空来者。真如相故。至轮围山顶者。周圆无上故。足动地者。真如如地。非定慧足不显发故。同前会者。随顺众生得如相故。后时观自在下。大圣指示第六尔时善财下。恋德礼辞。准梵本中。此初两行。合在辞退而行之后。今回於前。使往正趣。无有思前。亦无初首。
　　●第八正性无异行菩萨。寄真如相回向。谓善根合如成回向故。义如前说。
　　第一依教趣求。
　　第二顶礼其足下。见敬谘问。
　　第三菩萨告言下。授己法门。於中二。先标名体。后显业用。今初一念超多。故云速疾。而无来去。故云不动。十方齐往。称曰普门。后善财言下。显其业用。於中四。一申问端。虽有三问。意在速疾。二菩萨告言下。显其甚深。三善财白言下。承力请说。四菩萨告言下。正答前问。於中五。初答得法之处。谓真如即是如来藏性。具恒沙德。具足吉祥。依此威德。无不生矣。名普出生。故能不动无所不至。二从彼发来下。答时久近。三一一念中下。答处近远。谓念念之中。举多大步。复经多劫。是远是速。四一一世界下。显其成益。五如从东方下类显十方。言亦复如是者。此有二义。一从东方来。亦从南西等九方来。二此处从东具足吉祥藏世界而来。余之九方。从东亦尔。如上文殊。从金色界。遍於法界。皆从金色。一界即是一切界故。身等亦然。故推胜云。善布其身。悉遍法界。
　　余谦推等。三段可知。(已下第十七经)。
　　●第九大天。寄无缚无着解脱回向。谓不为相缚。不为见着作用自在。故名解脱。言大天者。现大身故。无缚无着净智自在。故名为天。称理普应。故名为大。妙用难测。故名为神。在门主城者。当法师位。与妙法门而为主故。亦云具足门。多门回向皆具足故。
　　第一依教趣求中二。先念前。后趣后。前中亦二。先思念前法广大行者。即前法门。非智不知。非通不作。是胜功德。后被菩萨坚进甲下。即因修成德。后渐次下趣后。
　　第二善财间已下。见敬谘问。
　　第三尔时大天下。授己法界。於中二。先授法方便。后正授所得。
　　△今初。现相赞友。令其欣入。长舒四臂等者。约事则发心者希。净目而观。散华而供。若约表者。谓展四无[得-彳]。取其所诠。胜流真如相应法门。先当自净以洗身心。后因利他。故云散华。亦表四摄。远摄四众。令净身心无不见故。
　　△二善男子我已成就下。正授法界。於中二。先名体。后业用。今初。谓六度大悲。如云覆润。如网罗摄。后善财白言下。问答业用。先问。后答。答以四摄摄生故。於中二。先现宝令施。教以檀摄。后善男子如我为汝下。例教於余。於中三。初成前檀度。即是檀摄。二广说尸罗。即利行摄。三例说余度及於余摄。
　　▲今初。言令其息灭不欲行施障胜行者。瑜伽菩萨地。施障有四。一先未串习。二施物鲜阙。三耽着上妙悦意财物。四观见当来具足财果而深欣乐。今令其熏习。除第一障。为现施物。除第二障。尊重胜因。更无耽着。发菩提心。不求当果。
　　▲二复次善男子若有下。广说尸罗。即利行摄。此一段长行偈颂。旧经所无。瑜伽四十三。一切利行略有三种。一於现法利行。谓以德业招守财位。二於后法利行。谓令舍财位。三於现法后法利行。谓令离欲。前二益浅。此略不明。广说离欲。若约尸罗。即是初戒人之喜犯。故偏说之。文中二。先长行。后偈长。颂行中三。初标。次征。后释。释中二。先举所化境。后彰能化行。前中亦二。先别明。后总结。今初。总有十喻。婴孩为总。故梵本中。句句皆有愚痴婴孩。余九为别。又准梵本。别中自有十喻。加甘酒喻。前四喻耽染不舍。后六喻欲为道患。就初四喻。意有通别。通喻耽染。别喻喻耽五欲不同。一甘酒喻。喻其耽味。故梵本云。如甘酒者。醉於种种诸色味酒。二素衣受染。以喻着色。三粪中之虫。喻耽於香。四弊猪严身。以喻着触。唯阙声喻。含在婴孩之中。后六喻欲过中。一欲能系缚。二劫诸功德。三身命慧命并皆夭促。四当坠溺三涂。五生死海。六永害戒香。梵本无夭慧命。后以要言之下。总结过患。二善男子我为此等下。彰能化行。於中亦二。先辨巧化。后因斯发起下。彰化之益。二尔时大天下偈颂。二十一偈。长分为十。初二偈喻显戒德众善所依。二有五偈。明外道无戒无利勤苦。此中外道宗计。广如别说。三有一偈。诸天妙乐。持戒所成。四有三偈。不拣尊卑。持益犯损。五有五偈。若坚持戒。二世利安。六有一偈。重以喻明美戒成益。七有一偈。人无贵贱。持戒为尊。八有一偈。明持毁畏安劝物持护。九有一偈。重以喻显彰戒功高。十有一偈。推功如来。劝物坚净。
　　▲三善男子如我以此下。例说余度及於余摄。於中四。初结前生后。二若有众生嗔恚下。明以忍辱破嗔恚蔽。三若有众生惛沉懒堕下。复以精进策其懈怠。四以如是等下。总结成益。具诸度门。净诸蔽障。
　　第四善男子我唯下。后三段可知。
　　●第十自性不动地神。寄入法界无量回向。以法界善根。回向法界故。法性如地。安不动故。非修不动。故云自性。言菩提场者。所入法界。是得菩提之处所故。既将入地。不云南矣。
　　第一依教趣求。云往东北者。自东之南。右旋而转。今已一周。故云东北。示表一僧祇满。资粮加行皆已周故。
　　第二十千地神下。见敬谘问。於中五。一友见称赞。既云友见。已含见友。二尔时自性不动神下。严处摄生。以显胜德。三时彼地神告善财言下。许示昔善。引其问端。四尔时善财礼地神足下。设敬陈请。五时彼地神下。正示昔因。
　　第三善男子我得下。示己法界。於中四。一标名体用。名云难摧伏智慧藏者。旧云不可坏智慧藏。名异义同。皆显一念之智镕乎法界不可推坏。包含众德。无所不生。故名为藏。贤位已满。总会三贤。为入地因故。显善财胜福。常随地神。法界智不可坏。昔因不失。能证入矣。常以此下。略明其用。二善男子我忆下。别显业用。由智不坏故常忆等。三善男子乃往古世下。显得法时处。四善男子我从是来下。总结纯熟。
　　第四善男子我唯下。后三段可知。
　　[△@△]大文第五。春和神下。有十善友。当十地位。修十胜行。断十种障。证十真如。成於十地。即为十段。
　　●今初。第一春和夜神。明欢喜地。亦名极喜。谓初获圣性。具证二空。能益自他。生大喜故。初获圣性者。由断异生性障故。具证二空者。即是所证遍行真如。谓此真如。二空所显。无有一法而不遍故。言春和者。盛德如春。和畅发生。初证真如。无德不发。即成就自利利他行故。在迦毗罗城者。此云黄色。昔黄头仙。依此处故。黄是中色。已证真如契中道故。是生佛城。表於初地生佛家故。地上多明见夜神者。证智玄妙。离相破暗故。下九天神。准梵本中。皆是女神。瞿波亦女。地上证如。得同体慈。女之德故。梵本。诸神皆名为天。恐滥上界。故云神耳。
　　第一依教趣求中二。先依前修证。后如是思惟下。趣求后友。於中亦二。先至时处。从东门入者。开明之初。显证之始故。遇日没者。是夜神故。分别见日皆已亡故。后复作是念下。念友胜益。
　　第二作是念时下。见敬谘问。先睹见。后敬问。今初。於空等者。朱衣表教。显着分明处空为证。如日不住。宗说兼畅德冠物先。云首戴梵冠。法门星象不离一如。云炳然在体。化生业用归乎解脱。云毛孔普现。后善财童子见闻下敬问。
　　第三时彼夜神告善财言下。称赞授法。先称赞。后善男子我得下授法。於中二。一正授法门。二得法久近。
　　△前中。先长行。后偈颂。
　　▲长行中二。先名体。后业用。今初。以法光明。破自他暗。即是教化调伏众生。第二善男子我於下。业用中二。先兴救物之心。后辨救物之行。今初十心。前四四等。次二止善。次二解行精勤。后二舍凡弃小。此上十心。通救三求众生。二善男子我於夜暗下。辨救物之行。於中二。先救欲求众生。后救邪梵行求众生。其有求众生。遍在二段。令究竟益。即离有求。救欲求中。分文分为二。先总明。后别显。今初。若准现文。文有四节。一所救时。二若入於海下。明救处。三或遭盗贼下时处中难。四种种方便。辨其能救。若准下文。若时若处若所救事。皆名为难。若准梵本。具标十门。二为海难者下别显。总有十门。门皆有二。先救世苦令得世乐。后大愿回向。令其究竟离苦得乐。唯三四二门。略无大愿。义必合有。从简太过耳。十中。第一救海难众生。即标中第一。二为在陆地下。救处陆众生。即标中第二。三一切众生有惜寿命下。救求不得众生。即前或乏资粮等。四为行山险下。救山险众生。即标中第三。上二阙大愿。五为行旷野下。救旷野险难众生。即标中第四。言阇努啰兽者。其兽八足。四足在背。抱持所得。力能搏噬犀象猛兽。驰走疲乏。翻背足行。逐人无逃。人逐莫及。六救斗争众生。七救乐着国土众生。八救着聚落众生。上三阙标。梵本有在异国遭遇恶贼。九救暗夜众生。即标中时也。上四皆有善男子。以为其初。就救夜中分二。先救世暗。后作是念言下。大愿回向。於中二。先总明。后是诸众生下别显。於中亦二。先明所救。后显能救。前是三障。即分为三。初烦恼障。次煞害众生下业障。后不久当堕三恶道中。即是报障。三障即黑暗。后愿我速以大智光明下。辨能救。十善男子一切众生或病所缠下。救老病等苦。皆前危厄中摄。文中二。先救世苦令得世乐。后复作是念下。大愿回向。令其究竟。二善男子一切众生入见稠林下别显。救邪梵行求众生亦二。先救邪见令得世乐。后复作是念下。大愿回向。
　　▲第二尔时下偈颂。二十一偈。分四。初一颂法门名体。二有四偈。举因劝修。谓四无量。即是前文救物之心。三有十偈。显果令入。谓六处殊胜。通颂前文能救之行。明前所救十处不同不出六根。为能应故。谓十眼遍见。十耳普闻。十鼻遍觉。十舌广说。十身普应。十意遍知。故能所作无不周遍。四有六偈。明德业广大。初一神通。余皆福智。故能遍应。
　　△第二尔时善财童子白春和主夜神下。得法久近。於中二。先兴二问。后还两答。答中二。先答发心时节。后答得法久近。今初有六。初总显本事因缘。二时彼城东下。明初佛兴世。三莲华城内下。善友劝发。四令王夫人下。正发大心。五善男子时王夫人下。结会古今。六我於彼佛下。发心成益。二过此劫已下。答得法久近。於中二。先总显得法因缘。后我才见佛下。正明得法。於中三。初得方便三昧。能上见诸佛下化众生。次以闻法故下。得此解脱。后得此解脱故下。广显业用。
　　第四善男子我唯下谦己推胜。
　　第五善男子此阎浮提下。指示后友。恒河南者。顺世摄善故。菩提场中者。得无悞犯。由契理故。普遍吉祥无垢光者。最胜真如。德无不具。云普遍吉祥无垢。即是第二地名必与智俱。故云光也。本从发心者。即前净月。
　　第六尔时善财下。恋德礼辞。於中二。先偈赞。后礼辞。今初。恋德之深。形於言咏。十偈分四。初四赞身心超胜。次三大用无涯。次二益物不空。后一结德无尽。二尔时善财童子下。礼辞(已下第十八经)。
　　●第二普遍吉祥无垢光夜神。明离垢地善友。具净尸罗。离於能起微细毁犯烦恼垢故。微细毁犯即邪行障。障於二地净尸罗故。断此便得最胜真如。具无边德最为胜故。名等如前。文虽具六。且分为四。第一依教趣求。第二见敬谘问。第三称赞授法。第四恋德礼辞。今初可知。
　　第二顶礼其足下。见敬谘问。
　　第三夜神答言下。称赞授法。先赞。后授。授中二。先长行。后偈颂。
　　长行中三。第一正授法门。第二谦己推胜。第三指示后友。
　　△初中二。第一总答所问。第二别示己法。
　　[△@、]今初。即念佛三昧。文中有四。谓标征释结。释有十句。略有二解。一作总别解。初总。余别。别中。一观外相。二念内德。三知所证。四放光。五常光。六变化。七圆音。八名号。九调生。二约十身解。一菩提身。二相好身。三智身。四法身。五愿身。如贤首品。毛孔光明皆宿愿故。六福德身。七化身。八力持身。圆音持法尽未来故。九意生身。随立名故。十威势身。结云威力故。十身并彰内外皆具。若专念此。何行不成。
　　第二善男子我得下。别示己法。谓得禅定。然二地出心。即修诸禅。满入三地。故非前却。於中二。先名体。后业用。今初。契理无着。故云寂静。止观双运。名为禅定。现法乐住。故称为乐。大用无涯。为普游步。然勇猛即是梵本同旧经中普游步义。二普见三世下。广显业用。於中二。先明攀缘如来为诸定本。第二正明三禅。别彰业用。
　　[○@△]前中三。谓标征释。今初。见佛无着。即寂静义。又见佛法界。即攀缘如义。无取无入。即同如来清净禅义。二何以故。征云。既了差别。何以无着。三释意云。穷了如来之体性故。文有十句。各有标释。标多约体。释多就用。理实双明。故摄十句为五对体用。一不去不来对。即体用自体。二不生不灭对。即体用之相。三非实非虚对。即体用之力。四非迁非坏对。即体用之性。五一相无相对。即体用之德。初对中。理无不证。故曰非去。谓非舍世而得出世。是故。释云世趣永灭。若有可舍非真灭故。即体之自体也。即体之用。故曰非来。释云体性无生者。生则有来故。此即用之自体也。第二对。体有何相。本来不生。释云法身平等者。三际自他。体皆平等。为其相故。用有何相。常用不灭。为其相故。释云无有生相者。以即体之用。体既无生。用何有灭。第三对。体有何力。能令即相而非实故。释云如幻。用有何力。广能利益。释云非虚。第四对。体性云何湛然不迁。云过生死。用性云何随流性常。故不变坏。第五对。体有何德。本自超言。能令言离。用有何德。善观性相。而本自空。此十亦名十身无[得-彳]。然五重之体但是一体。五重之用但是一用。体外无用。用即是体。用外无体。体即是用。体即法性。用即智应。二既不二。理智圆融。唯一无[得-彳]法界之身。随相显十。以表无尽。如是观察。何着何取。是谓攀缘如实自觉智境不思议事。岂非如来清净禅耶。若以五对。展转相释。亦名体用。但以后后。释於前前。前四是遮。后一是表。谓第一即用之体证灭非云。即体之用应而无来。二云若尔便是生灭以世趣佛身生故。应用无来便谢灭故。故次释云。法身之性。成与不成等无差别。何得有生。即体之用。本无有生。将何可灭。三云若尔是实是虚。何者法身平等实也。应用非真虚也。故释云。幻智所显何以为实。不失利益何得言虚。四云若尔有迁有坏。幻智所显。从染之净。岂非是迁。应物随机。体便可坏。故复释云。已过生死。何有迁移。即是常身。何能破坏。五云若尔既绝百非。何以悟入。故表示云。佛体无二。一实相法之所印持。则言思斯绝。为遣诸数。故云一相。一不为一。相亦非相。非但能无事相之相。体相实相。此相亦无。故云性相本空故。故十地经云。佛住甚深真法性。寂灭无相同虚空。而於第一实义中。示现种种所行事。所作利益众生事。皆依法性而得有。相与无相无差别。入於究竟皆无相。即其事也。若并就体说。大同中论八不之义。然皆即相即性。依彼论释。各以四句释之。谓诸法不自生。亦不从他生。不共不无因。是故知无生。十句皆然。斯则即事同真。若约三性。彼就依他无性即不生等。今就法性本不生等。既即用即体。便性相无[得-彳]。更有异门。义如别说。
　　[○@△]二善男子我如是知一切如来时下。正明三禅。别显业用。於中三。初明现法乐住禅。即寂静禅定乐业用。二引生功德禅。三饶益众生禅。上二即普游步业用。
　　▲今初。亦是前明即止之观。今明即观之止。於中二。先牒前起后。后思惟观察下。正显四禅。斯则如来禅导於四禅。不同凡小。四禅即为四别。虽大小乘异。四禅支林。义则大同。谓初禅具五支。寻伺喜乐定。第二具四支。内净喜乐定。第三具五支。舍念慧乐定。第四具四支。舍念中受定。若立名者。初名有寻有伺静虑。二无寻无伺静虑。三离喜静虑。四离乐静虑。故俱舍云。初具伺喜乐。后渐离前支。即其义也。依十地论。四禅支林。并勒为四。一所离障。二对治支。三利益支。四彼二依止三昧。四中。后三是支。初一非支。虽后后所离是前前支。望於当地皆非是支。
　　今初。初禅中一思惟观察至种种境界。即是寻伺。当对治支。思惟即寻。观察是伺。坚固庄严即寻伺相。普遍照明种种境界。辨寻伺境。非唯观察五欲过失。故云种种。二圆满下。即是喜乐。为利益支。圆满广大甚深随顺故。法喜充遍位平等际故。轻安悦乐故。瑜伽云。喜乐者。谓已获得所希义故。得大轻安身心调畅有堪能故。三不起一切妄想分别者。即所离障。凡小之禅。但离欲恶不善法等。今一乘深妙。离一切妄。方为自觉圣智境界。同如来禅。次大悲救护一切众生。拣异凡小。凡小离忧。得前喜乐。今自无忧。忧众生忧。不妨拔济。四一心不动。即彼二依止三昧。名所依支。谓於所缘。审正观察。心一境性。为彼对治及利益支之所依止。依止定力。寻等转故。其所离障。以无行体。非是支故。不为彼依。但云彼二。修习初禅者。总结初禅。亦属依止。四禅所依。大旨无别。
　　二息诸意业下。明第二禅。此句即灭觉观。是所离障。觉观粗动。发生三识。乱於二禅。如净水波动则无所见故。初禅能治。为此所治。则病尽药亡。二摄诸众生智力勇猛。此是内净。即修行对治支。小乘内净。但是信心。能净心相。定等内流。大乘内净。总揽三禅三支以成。谓舍念正知。以此三法。尚为喜覆。力用未胜。但能离外寻与伺故。合为内净。今摄诸众生。即是於念念众生故。智力勇猛。即同正知。舍相未显。含在二中。故合为一支。三喜心悦怿。即喜乐支。是修行利益。四修第二禅。即彼二依止三昧。唯初禅有一心不动。余三皆无。即修二禅。当一心支。
　　三思惟一切众生自性下。明第三禅。此句即舍念正知三支。是修行对治。唯思众生即是念支。思生兼性故是正知。但思自性。即是舍支。二禅合一不言自性。然舍是行舍。非是舍受。谓行心调停。舍喜过故。二厌离生死。是所离障。二禅之喜。为三禅障。犹如贫人得宝便喜失则深忧。莫若不得无忧无喜。喜为生死。故今云厌。三住涅盘乐。即是乐支。是修行利益。瑜伽云。离喜寂静。最极寂静。与喜相违。心受生起。彼於尔时。色身意身。领纳受乐。及轻安乐。是故诸处名身受乐。故说三禅乐最深妙。今更超之。安住涅盘寂静常乐。然初禅之乐。如土石山顶有水。二禅之乐。如纯土山顶而有池水。三禅之乐。如纯土山在大池内。乐遍身外。身在乐中。四修第三禅。即从二依止三昧。
　　四悉能下明第四禅。文但有二。而含於四。谓一切众生众苦恼热。是所离障。然苦乐忧喜皆四禅障。若得四禅。四受俱亡。唯有舍受。是利益支。舍念清净而为对治。三禅舍念与乐受俱。未名清净。今无乐受。故云清净。今所灭热恼即所离障。其能息灭即是舍念。为对治支。远离二边一切动乱。与自觉俱。然其舍受。世为利益。出世望之舍受亦苦。於下苦中。横生乐想。故今皆舍。含在一切热恼之中故。此一句含三段说。二修第四禅。即彼二依止三昧。依傍经论。以释经文。不依此释。四禅之相。何以取别。
　　▲二增长圆满下。引生功德禅。有三功德。一能引智愿。不同凡夫爱味於禅。不同小乘入於无愿。是故能引一切智愿。二一三昧中出多三昧解脱境界。三成就变化无所不生。此三即是难行之相。皆普游步。
　　▲三善男子我修习下。明饶益有情禅。种种方便无不饶益。亦普游步义。文中分三。初令离欲入於非家。有十四想。与智度论二十六中十想大同。次若有众生住於空闲下。作助道缘。后善男子我修如是下。令断恶进善。即修四正断。
　　△第二男子我唯下。谦己推胜。
　　△第三善男子去此不远下。指示后友。后是发光。寄同世间。故云不远。依理发光。云菩提场。所为顺理。故云右也。喜目观察者。法眼忍理。慈眼观物。皆有喜义。又胜定闻持。皆善观察。
　　三偈颂中。有十三偈。分为三段。初有十偈。颂前授法。次二颂谦己推胜。后一颂诣示后友。今初。唯颂总答所问十法。小有不次。初四如次。颂前四法。五超颂第七。六颂第六。七却颂第五。八颂第十。九颂第八。十颂第九。谦己示后。文并可知。
　　第四时善财下礼辞。
　　●第三喜目观察一切众生夜神。发光地善友。谓成就胜定。大法总持。能发无边妙慧光故。以名对义。已如前说。文虽其六。义小异前。
　　第一依教趣求中二。先念前成益。后作是念已下。趣求后友。於中四。一欲趣后友。二时喜目神下。善友加持。有十一句。初总。余别。三时善财童子遽发是念下。所加成益。谓前加令知近友之益。今能起念即是加益。此有十句。如次对前别中十句。四尔时善财下。正明趣后。
　　第二见彼夜神下。见敬谘问。於中三。第一睹用证入。第二申偈敬赞。第三谘问法要。
　　△初中四。一见依正。二睹入法门。三见大用。四明证入。后三同前授己法界。
　　[○@△]今初可知。
　　[○@△]第二入大速疾普喜幢无垢解脱门者。睹入法也。一念摄伏为大速疾。旧云大势力。显用之能。遍称群机。名为普喜。摧伏高显。所以名幢。
　　[○@△]第三於其身上下。明见大用。於中三。初於毛孔总出化身。说一切法。二於毛孔现昔本事。三於毛孔现随类身。说其本行。
　　▲初中亦三。初总相明。二别显十度。三例说余行。今初可知。二所谓下。别显十度。即为十段。各有又从。以为拣别。段段之中有总别结。文处可知。今初。檀中物无不舍。田无不施。心无不等。三轮平等。故成檀度。二戒度中。初令修因。次於诸世间下。不求近果。后令诸众生下。说戒之益。三忍度中。初令修三忍因。次说菩提心下。令其回向。次说诸众生下。示不忍果。后赞诸如来下。示忍辱果。四进度中。总辨三勤。通策诸行。五禅定中。初令离欲。后住法园苑下。令物修禅。於中。初令得现法乐住禅。次又为演说下。引生功德禅。后令诸众生下。饶益有情禅。六般若中。初明加行智。后又为下。双辨根本后得智。虽是十度。从兼正说。六亦具三。七方便中。初即巧会有无方便。观空涉有故。次或为演说不住生死下。不舍不受方便。后或为演说住於天宫下。进趣向果方便。八大愿中。文有十愿。初二总明。次五上求愿。次二神通愿。后一结二利通下化愿。九力度中。集助道法。即思择力。余修习力。十智度中。初明成熟有情智。后说念念神通自在下。受用法乐智。三如说菩萨诸波罗蜜下。例说余行。即神通度生菩提分等。
　　▲第二又於一一毛孔现彼夜神下。即於毛孔现昔本事。前后二段。即一毛中出生无尽。此之一段。即一毛中包含无尽。於中亦现昔十度相。文分为三。初总。次别。后结。今初可知。二行檀波罗蜜下别。别中皆以行字为初。初二可知。三忍度中。初安受苦忍。次亦能忍受一切众生於己身心恶作恶说。即耐怨害忍。恶作属身。恶说属口。后忍一切业下。谛察法忍。四精进中。三句即三精进。初句被甲。次句摄善。后句利乐。五禅定中八句。一资缘。二方便。三造修。四获得。五治障。六圆满。七起用。八相摄。前六即现法乐住。后二即引生功德。下之五度。句虽多少。类例皆然。六般若中。依兼正说。通於三智。初资具是加行。清净谓治障。日约破暗。即根本智。云约慈覆。流润演法。即后得智。藏约包含。海约深广。行约造修。门约入理。上四皆通根本后得。七方便中。独此加於复示修三字。在文不例。言体性者。下四度体皆后得智。言理趣者。即是意趣。八愿度中。相应事者。谓若求菩提若摄生等。九力度中。言因缘者。内修为因。外友为缘。相应事者。思修何法。十智度中分二。先就能知辨相。后约所知以辨。今初。一资具。谓听闻等。二体性者。唯识论中。唯后得智。依璎珞等。约兼正说。亦通根本。故有三种。一无相智。二一切种智。三变化智。三即造修。四即获得。五从於一智转生多智。亦能出生其余诸行。六即治障。七若内若外。若定若慧。为得智处。八增长者。如白分月。九证无证相。名之深入。十显照事法。十一显示理性。十二即四道理。谓观待道理。作用道理。证成道理。法尔道理。十三即眷属般若同时心所等。十四拣择邪正。十五无行为行无相为相等。十六万类之法随一相应。亦教理行果随一相应。十七一度之中随摄诸度等。后所知法下。约所知辨相。初五句通一切法。次二句佛法。余皆菩萨法。如是等下总结。三从彼夜神下。总结十度。十度广义。经文散具。束之成章。义如别说。
　　▲三尔时善财童子见喜目观察一切众生夜神复於一一诸毛孔下。明於毛孔出随类身说其本行。於中四。一出能说之身。二於彼一切诸众生前下。出演法之声。三以如是等种种音声下。显所说之法。然皆相续不断。次第无乱。四如是说时下。彰说之益。(已下第十九经)。
　　[○@△]第四尔时善财童子见闻下证入。睹胜用故。於中二。先证入。后出因。今初。先举所修。即所睹事。次念念至修行。是修相。次深入安住平等成就。是证相。次承佛威力及解脱力。是证胜缘。后得菩萨下。所证法体。后何以故下。征释证因。道机宿着。内外冥资。于何不证。
　　△第二尔时善财下。设敬称赞。十偈分四。初一现说之因。次一现说之意。次七现说体相。皆即寂之用。后一结其无尽。
　　△第三尔时善财童子下问法。前已睹相证入故。此直问得法因缘。此有二问。一问发心久近。二问得法时节。
　　第三尔时夜天下。授己法界。前已现相冥授故。此但言答因缘。於中二。先以偈答。后结会古今。
　　△前中八十七偈分二。前七十五偈。答发心久近。后十二偈答得法时节。
　　▲前中。总有十劫。即为十段。第一寂静大音声劫。有三十一偈半。文分为六。初一偈半总标。二有八偈。显其本生。三有十偈。明发心本事。四有一偈。正显发心。五有六偈。发心后德。六有五偈。转值余佛。结言未得慧眼者。未得十解正慧眼故。二天吉祥劫四偈。结云。尚於我爱阿赖耶。不知无依。计为有者。未了心性即一切法无性之性。而犹计有一切诸法依心而生。阿赖耶者标名。此翻为藏。即第八识。我爱等者。释义有三藏义。谓能藏所藏执藏义故。谓与杂染互为缘故。名能所藏。以能持染种种名所藏。识是能藏。是杂染法所熏。所依染法名能藏。此识为所藏。有情执为自内我故。名为执藏。今此上句我爱二字。即执藏义。为第七识执为内我。故云我爱。第七虽与四惑相应。正取贪所执我。深生耽着。偏举我爱。下句即摄余二藏。谓种依第八。八依种有。即是依义。今言无者。为能藏时即是因相。为所藏时即是果相。揽因与果。为识自相故。识自相已无实体。况因果互依。相待无性。何有能依所依之相。故问明品云。眼耳鼻舌身。心意诸情根。一切空无性。妄心分别有。故云无依计为有也。上二劫明已得十信未入十住。前未得自分。后未得胜进。三梵光明劫五偈。结云未能明了深法性者。未得十行真实行故。四月吉祥劫五偈。结云未获深妙智等者。未得回向无[得-彳]妙智入实际故。五寂静智劫六偈。未得地上二空真如清净法故。六妙出生劫五偈。未净修道之障[得-彳]故。七集坚固劫五偈。未得六地十种平等深顺忍故。八安乐庄严劫四偈半。独此一劫。后无结束。似欠一行。合云。然於殊胜双行道。未得善巧而通达。以是未得第七地故。九千吉祥劫亦四偈半。未得八地净无生忍。十无着遍庄严劫四偈半。但言供养者。以於此劫得法门故。上云未得。未得於后。必已得前。如未得十行前已得十住等。又上十劫。亦可初劫已得初地未得第二。乃至第九未得十地。第十劫中。方得圆满。故其劫名亦顺地义。如文思之。
　　▲第二最后有佛出兴世下。答得法时节。即第十劫。最后佛所得此法门。於中二。前四偈得无功用后之三地。初偈见佛兴供。次一得八地无依大愿。次偈九地法眼总持。后偈十地成如来力。后八偈结成普贤行位。於中三。初四偈半。牒举大心之始。次二偈半。明成德之终。后一偈总结圆满因果圆融。初后该彻入普贤道。
　　△二善男子於汝意下。结会古今。
　　第四善男子我唯下。谦己推胜。
　　第五善男子於此下。指示后友。同居证位云此会中。起精进行为普救护。智焰灭惑为威德吉祥。
　　第六时善财下。礼辞。
　　●第四普救护一切众生威德吉祥夜神。焰慧地善友。谓安住最胜菩提分法。烧烦恼薪。慧焰增故。文亦具六。势同前友。
　　第一依教趣求。可知。
　　第二时彼夜神下。见敬谘问。文为三。一见闻法界。二申敬偈赞。三谘问法要。
　　△初中义同诸友。正授法界。示相说故。且为见闻。於中分二。先现光加持。后蒙光获益。今初。即当嘿授。入调伏众生解脱者。即光所依。是己所得法门名体。此中文略。至下引昔结会古今中云。得菩萨普现一切世间调伏众生解脱门。在义可知。眉间光者。初寄出世证中道故。二善财即时下。蒙光获益。即当证入。於中二。先得三昧。后见大用。今初。即用所依三业六根皆离障[得-彳]。云极清净。德无不圆故云圆满。后得三昧已下。明见大用。即定之能。於中分二。先见用所依处。谓二神中间一切尘中。后一一尘中下。明所见事。於中三。一所化处。二化成益。三化本意。初中二。先总明。后善财又见一切世界下别明。然有二意。一即尘中之剎。二即尘外遍法界剎。以云一切无拣言故。下偈颂明遍法界故。於中。先总。所谓下别。别有三类。初六句三对。是剎体性。初一对。明纯净纯秽。次一对。明转变剎。净变为染云趣杂秽。如今减劫佛已涅盘。染变为净为趣清净。如增劫中弥勒当出。第三对。明杂染。染多净少。先言杂秽。净多染少。先言清净。二或有世界其形平正。即剎形相。三或有世界随心下。明剎依住。二如是世界一切趣类下。明化成益。先总明。后令地狱下别显。於中二。先化五道。后善财又见下。化九类。略有二种差别。初明四生。即依止差别。报之所托故。余三可依。化生依何。依业染生。余之五类。即粗细差别。此明报相。下二界。有色为粗。无色界为细。於有色中。有想为粗。无想天为细。於无色中。非无想为粗。谓下三天。非有想为细。谓第四天。若合非有想非无想。为第四天。则无色界。唯举其细。对余为粗。上明六趣。是苦乐差别。本意不同。非重言失。况复四生摄於六趣。宽狭不同。余如别说。三为成就菩萨大愿力下。明化本意。然其所为。通能所化。
　　△第二尔时善财童子见普救下。申敬偈赞。於中三。初身心敬重。二时彼夜神下。显友自在。谓上来变形具相而现大用。今虽舍相复其神形。作用变化宛然周遍。三尔时下口业偈赞。有二十偈。文分为二。初一总彰赞意。余偈正赞。於中二。前九总明光用无涯。后十别述蒙光获益。前中。长行所无。影显深妙。於中三。初一见身。次六见光。非唯眉间。六根毛孔皆放光故。后二作用。后我承下十偈。述蒙光获益中五。初半偈。推功归本。二一偈半。叙前放光。三有一偈。述得三昧。四有四偈。述见尘中大用。五有三偈。述见遍周佛境。此一段文。长行亦无。明经叙述。万不存一。
　　△第三尔时善财下。谘问法要。此有二问。一问得法久近。寻其原故。二问修行净治。求入路故。
　　第三夜神告言下。授己法界。然法门体用前已嘿授。故此直答向来二问。於中二。一叹深难说。二承力为说。今初。深相云何。若约得时。时久远故。非久近故。若约修因。因行广故。若通上二。契理深故。有标征释。文并可知。
　　第二我当承佛下。承力为说。於中二。先长行。后偈颂。
　　△长行中二。先标许。后善男子下正释。於中二。先答得法久近。后答修行净治。
　　[△@⊙]前中三。一正答得法久近。二明发心之始。三结会古今。
　　[○@△]就初有二。第一总叙本事因缘。第二正明见佛得法。前中有六。一总举剎劫佛兴已。略酬其久近。二其佛世界下。通显剎相。三善男子彼界东际下。别显生处。四有转轮王下。明本生父母。五其妃有女下。明本生身。六彼时众生下。时人起恶。为佛现因。劫减佛兴。以悲救故。(已下第二十经)。
　　第二尔时宝华灯城北下。见佛得法。於中三。第一总显道场。第二须弥山下。总彰佛数。第三其第一下。别明初佛。於中四。第一佛兴益物。第二善友引导。第三王女修因。第四闻经得益。
　　▲初中分四。一总显道成。二明得道前相。三正显成相。四转正法轮。今初可知。二其彼如来下。成道前相。於中三。初总标。次所谓下别显。有十二节。梵本。初节双明莲华及菩提树放大光明。余皆树放。后善男子如是下总结。三满七日下。正显成相。於中四。一动剎集众。二尔时彼世界中下。现相显德。三善男子此普现下。成道依止。四善男子彼普智宝焰下。始成正觉。一成一切成。亦同初会始成之时。其身充满一切世间。其音普顺十方国土。其身遍坐一切道场。示十身相。四随众生心下。转正法轮。於中三。初总标法轮。二显其成益。三结无间断。今初可知。二於一一下。显其成益。有二十门。於中分三。初二益凡夫。次一益二乘。余益菩萨。於中二。先十门成行。后发菩提心下。七门成位。於中。前三句有二意。一菩提心是住位。住菩萨道是行位。清净波罗蜜是回向位。以大愿海。净治前度故。二者此三句。通於诸位。以三种发心通诸位故。资粮加行见道修道教道证道无住道等。皆名道故。三贤十圣皆悉净治波罗蜜故。次二句是十地。后二句等觉。三善男子彼普智下。结无间断。上来四段。明佛兴益物竟。
　　▲第二时普贤菩萨下。善友引导。於中六。一知机起恶。二为欲调伏下。现身超胜。三时诸众生下。物机惊怪。四尔时普贤下。告语佛兴。五时轮王女下。女发大心。亦是入法之因。六善男子时毗卢遮那下。父王诣佛。於中四。一身处虚空。二欲令下。以偈赞引。於中十偈。初一总劝。次五释劝。后四结劝胜故应往。三尔时下。广兴云供。四到已下。至彼修敬。
　　▲第三时轮王女下。王女修因。於中三。初严具奉佛。表修因向果。次时庄严具於虚空下。佛为现变。表因小果大。后既见是已下。睹变获益。
　　▲第四时彼如来为此女人下。闻经得益。此段正答得法久近。於中三。初佛为说经。二正明闻益。三显发昔因。今初。即从总相立名。然法轮音。若依权小。如来常言非法轮音。要宣谛理。转入他心。方得名为法轮音耳。若依此经。自狭之宽。略有三重。一则如来一切语言皆法轮音。一切言说皆佛事故。二者万类之音。皆法轮音故。贤首经云。能令三界所有声。闻者皆是如来音。三者非唯於声。六尘万法。无有一法非如来音。出现品云。譬如书字。普入一切事一切语一切算数一切世间出世间处。而无所住。如来音声亦复如是。普入一切处一切众生一切法。乃至云。何以故言音实相即法轮故。既以实相为法轮声。未有一法非法轮体。由此故能摄多眷属。一转一切一时转也。二时彼女人下。正明闻益。今此得益。即调伏众生解脱。经但说相。不显其名。下结会中。方云见普智宝焰如来。得调伏众生解脱。於中二。先得等持。后得等引。前体。后用。前中亦二。先总明体相。后所谓下别显。有十三三昧。皆从业用受名。后得如是等下。明得等引。即前三昧所引生故。於中二。先结前生后。后谓不动心下。正辨所引。於中亦二。先得大心。有三十一心。即是悲智二利寂用之心。后一心思惟下。引发大愿。三时彼如来复为下。显发昔因。
　　[○@△]第二善男子复於此前下。明发心之始。即得法劫前十大劫也。显前得法非无因矣。然有二意。一明一为善友不断良缘。二明修因虽微。大心所导。成功深广。亦显修故过造新矣。奈何后辈。故坏经像。视之蔑如。贵欲创新不仍旧贯。
　　[○@△]第三善男子於意云何下。结会古今。於中三。初结会得法之身。次我於昔时下。结发心之始。后次复引导下。正结得法。上来答得法久近竟。
　　[△@⊙]第二从是得见须弥山下。答修行净治。於中三。一举得法劫中。二别举大光一劫。三总显诸劫。今初。谓前列须弥尘数如来方说初佛故。今辨余皆修治此位。二善男子过彼毗卢遮那下。别举大光。於中三。初总明。次其最初佛下别显。其中经名说者当演。后善男子如是下。显其最胜。三善男子此世界中有如是等下。总显诸劫。於中三。初总明。次彼如来下。闻法修行。后於彼一一诸如来所下。得法成行。
　　△第二尔时普救下偈颂。四十一偈半分三。初二举法诫听。次三十八偈半。颂前正说。后一偈举因劝修。今初即颂前标许。二颂正说中长行有二。初明得法久近。后显修行净治。今偈文中。广颂净治。略明得法。影略明故。於中二。先三十六偈半。颂前最初劫中修行净治。标有须弥尘数。略举一百一十四佛。十十数之。其最初宝焰吉祥光。即是得法之佛。第十十中。旧经唯十。梵本独有十四。似非体例。若约节节各得法门。则十四无爽。故初十竟云。於此十佛世尊所。令我开悟最初门。然此语犹倒。若就此方。合云。最初悟法门。明知十十是得法处。则十十表於十地。第十地中。以深妙故加於四佛。第百一十。以表等觉。理或应然。后如是须弥下二偈颂。总显诸劫。其别明大光。含在此中。三一偈举因劝修可知。
　　第四善男子我唯下。谦己推胜。
　　第五善男子去此下。指示后友。亦以同证在菩提场。依进发禅。云去不远。禅功德满。故云寂静。入俗化物演法深广。故云海音。然其此神。即普救母。表真精进从定生故。不见身心。真精进故。
　　第六时善财下。礼辞可知。(已下二十一经)。
　　●第五具足功德寂静音海夜神。难胜地善友。谓真俗两智行相互违。合令相应极难胜故。以名就义。已如前辨。
　　第一依教趣求中。初念前友教。言得一切如来现前三昧等。十千三昧者。旧经所无。善财前来亦无此益。乃是引昔为王女时见普智宝焰如来所得三昧。彼初名现见一切佛三昧。结有十千。与此大同。则知引昔所得。善财闻之。皆能证入。
　　第二顶礼其足下。见敬谘问。
　　第三时彼夜神告善财言下。称赞授法。先称赞。后善男子我得菩萨下授法。於中二。先略标名体。后广显相用。今初。言念念出生广大欢喜庄严解脱门者。准下业用。略有二意。一化生遂志。故生欢喜。即福德庄严。二观佛菩萨胜用难思。故生欢喜。即智慧庄严。观化既无间断。喜亦念念出生。
　　后善财言大圣下。广显相用。於中三。第一显解脱业用。第二明解脱所因。第三明发心久近。各有问答。
　　△初中先问。后答。今初。此有四问。一问所起业用。二问所行之境。三问能起方便。成上所起。四问能观之观。成上所行。
　　后夜神言下答中。即分为四。初答第三起何方便。以起悲智双运等心。而为能起之方便故。二答第一为何事业。正以化生为事业故。三答第四作何观察。谓常观察佛菩萨故。四答第二行何境界。以我解脱无边无量甚深广大为境界故。问中欲显能所不同。先问所起所观。后问能起能观。答中欲显能所相成故。隔句相属。又问中以果寻因故。先问所。答中由因成果故。先答能。又观察中。虽有所观。意在能观。所行境中。虽是所行。义兼能所。反照能观。亦是境故。故晋经中。行何境界。名境界云何。此则兼通分齐之境。非但所观。是以四答。别答四问。不见此意。谓经该漫。
　　▲今初答能起方便。有二十心分二。前有九心。大智上求。虽有普现众生之前。意取求佛应用身耳。后十一心。大心下化。
　　▲第二发是心已复为说法下。答第一所作事业。既起胜心。而为方便故。为说法令脱苦上求。有标释结。初标可知。二所谓若见下。别释有四十二门。分之为三。初十七门。双依为人对治悉檀化。谓随其便宜。以十度化。令其得见第一义故。於中。前七门。双明舍戒。以舍诸着。则戒净故。后十门明余八度。般若及愿各开二门。二若见众生色相不具下。有十五门。世界悉檀化。谓见无有功德众生。令其得佛因果功德。见胜义故。三贪行多者下十门。唯以对治悉檀化。破其惑障。令其得见第第一义故。佛之说法。不离四随。其第一义最为本意。故遍三中。三善男子我以如是下。总结化意。见物成益。故大欢喜。即名中初意。
　　▲第三复次善男子我常观察下。答上第四作何观察。於中二。一观菩萨境界。先别明。后善男子我观察此道场下。结喜。二善男子我观毗卢遮那下。观佛胜用。於中亦二。先别明十门。后我见是已於念念中下。结喜。於中复二。先标喜。后何以下征释。征意云。何以此喜等理等佛。释云。能观智用称法界故。
　　▲第四善男子我入此下。答第二行何境界。谓以所得大喜解脱为境界故。故通二境。如言入法界门。即所观境。发智性心。即分齐境。於中三。一总标。二别释。三结劝。今初可知。二又善男子下。别显深广。有三十二门。各有标释。略分为二。初十门法说。余皆喻明。今初。此与次友十种观察法界大同。欲明此中称法界故。然新阙无坏。旧阙无量。并出故十一。后此解脱者犹如影像下。二十二门。喻明。以深广相难可知故。以近况远。三善男子我今为汝下。总结劝修。
　　△第二尔时善财下。明得解脱所因。先问。后答。答即十度。有标释结。结中获得解脱。此是总句。余十为别。一离障故。二皆增胜故。三总集众多。四由积具足。五一能出多。六契理不坏。七体相广大。八大用成就。九智慧安住。十事理无缺。并显可知。
　　△第三善财白言圣者下。明发心久近。欲明因深。故令果胜。於中。先问。后答。答中二。先长行。后偈颂。
　　[○@△]长行中三。初於余剎海中发心修行。二於娑婆修行得法。三结酬其问。
　　▲初中分二。先於第一普光幢劫中修行。后结於剎尘劫中修行。前中分四。一总明发心时处。二有佛名不退下。彰於初佛发心得定此即正酬发心之问。自此已去。皆显修行及得法门。是知问中亦含问其得法久近。三彼道场中次有下。略举次后九佛。四如是善男子彼无垢金光下。结略显广。一劫多佛。悉皆供事。二从此命终下。第二结於剎尘劫中修行。界不异前。故云还即。劫时有异。言历剎尘。前既转身则数数命终。今语前劫末后命终。是知前来普光幢劫。即是大劫。其中已有剎尘小劫。此中但明尘数小劫。无大劫名。二文影略。故下结云。於二佛剎微尘数劫修菩萨行。是则前段。一如来兴。义当一劫。若以普光明劫。为剎尘之一。此命终下。结成剎尘之劫。则阙二字。故晋经云。於彼世界。经二佛剎微尘数劫。方顺下文二劫之言。一劫已有剎尘之佛。则佛弥多矣。
　　▲第二然后寿终生此华藏下。於娑婆世界。修行得法。於中二。先举此前三佛。后次值毗卢遮那下。显遇本师得今解脱。则前所得。望此皆因。於中分二。先名体。后得此解脱已下业用。此中业用。非独事业。良以前之四问皆业用故。故此通包。於中二。先标所入海数。后见彼一切下。明海中所见展转深细。略有三重。一剎海中尘。二一一尘下尘中之剎。三一一国下剎中之佛。文分为二。先明睹佛神变身往听受。后复次善男子下。见於如来毛孔变化。於中亦二。先通力演法。后我得速疾下。夜神悟入。於中又二。先总明能所悟入。后一一法门下。明重重深细。於中复二。一总显十重。二别显智光之用。今初十重以显无尽。前五所悟。后五能悟。就所悟中。一一法门中悟解一切修多罗者。如一般若门有六百卷。故有多契经。二随一契经。复诠於多深广之法。谓诸度等。三随一一度有多品类。谓事理等。四随一一事等有多差别。一一含旨如云覆闰。五随一一根本法中。出多支派。流润一切。后五能悟者。一起深乐欲。欲为诸法之根本故。二由爱乐出生十地。三十地之中各摄多定。如第十地云。得百万阿僧祇三昧。谓离垢三昧入法界差别三昧等。四随一三昧。见多百佛多千佛等。五一一佛所。摄受无量法明法照。非是譬喻所能知等。二一一智光海下。显智光之用。但广第十功用无边。类显前九展转无尽。於中三。初总标。次别显。后总结。今初一句。该总横竖。二知无量如来过去下。别显所知。无量显横。过去显竖。於中二。一知因即知过去。二知果即知现在。因中三。初知因地之行。次知无量如来过去种种超菩萨地下。知因地之位。后知无量如来过去为菩萨时常见下。知因地作用。二知无量如来放大光明下智果。三彼诸如来从初下总结。义该三世。乃至法灭属未来故。
　　▲第三善男子汝问我言下。结酬其问。於中三。初结此前。次及此劫中下。类显未来及其余界。后善男子下。结劝修学。
　　[○@△]第二尔时下偈颂。十偈分二。初一诫听劝修。后九正明昔行。於中三。初四智行上供。次四悲心下救。后一结行分齐。
　　第四善男子我唯下。谦己推胜。
　　第五善男子此菩提场下。指示后友。般若以为得佛之所。云菩提场。般若现前。则善守心城一切智城。万行由生。为增长威德。
　　第六尔时善财下。恋德礼辞。於中三。一身心瞻敬。二口以偈赞。於中四。初一偈因友得见。次二奇对显胜。次六当相显胜。后一总结圆融。三礼足辞去。(下第二十二经)。
　　●第六守护一切城增长威德夜神。现前地善友。谓住缘起智。引无分别最胜般若。令现前故。以名对义。如前已辨。
　　第一依教趣求中二。一思修前法。二趣求后友。前中亦二。先总。后於无量下别。别中。先举所念。具念前文。四重问答。依问之次。一无量深心。即作何事业。以为说法。皆令契理。为深心故。二无量法性。即行何境界。以其解脱无边无际同法性故。三一切方便。即起何方便。四神通智慧。即作何观察。以通智观佛菩萨故。后忆念已下。辨其修相。二渐行下趣后。
　　第二见彼夜神下。见敬谘问。
　　第三时彼夜神下。称赞授法。先称赞。后善男子我得下授法。於中三。初标名体。二显业用。三辨法根原。
　　今初。即事契理故曰甚深。权实无[得-彳]。蕴摄妙辩。称为自在。依此演法。是谓妙音。普称群机。名为可爱。
　　二为大法师下。显其业用。即以法施而为业用。於中三。一总明。二别显。三结益。初中二。先有十句。彰法施德。后善男子我以此等法施下。显法施意。第二善男子我以如是净法光明下。别显业用。於中三。一深观妙法。二蕴摄文义。三当机演法。初即甚深。由有初故。令其后二皆得自在。由前二故。后为妙音。初中三。一总标。二征释。三结益。今初可知。二征释中。法界无二。就其德行。分为十种。以行必称理理由行显故。然此法界。通事通理及与无[得-彳]。十法界中各有标释。标多约理。释多约事。意欲以理而融於事令无尽故。十中。一如虚空无有分量。故得日光广大无量。二横无边际。故见诸佛神变无边。三竖无初后故。无土不入。四傍无涯畔故。穷诸剎海。五无间断故。圆智常恒。六性无异味。心无不了。七本性清净。故能遍调。八本体即是普贤自体。故能成就普贤妙行。九无严严者。则令一严一切皆严。故回向云。以一庄严严一切。亦不於此生分别。十体非缘造。故令所修善不可坏。三善男子我作此十种下结益。由此故能深入佛境。是故名为甚深解脱。二又善男子我以如是下。蕴摄文义。若不总持。将何演说。有标征释结。各就所持。以为其名。总结之中。兼摄眷属。三善男子我或为众生下。为机演法。随类顿演。是谓妙音。於中二。先别明。后总结。前中二十三句分二。初三约三慧。说能入法。后二十句。有十五对。说所入法。初对云一有一切有者。略有三义。一理唯一味。为一有。事法万差。为一切有。二三有二十五有同一有为。名为一有。即上二十五等。为一切有。三者三界唯心名为一有。三世皆有。为一切有。如萨婆多宗。一名号者今专一故。德无二故。一切名者。令多结缘德无尽故。余可思准。后善男子我以此等下总结。第三善男子我入如是等下结益。
　　第三时善财童子下。辨法根原。先问。后答。答中二。先辨初劫修行。后类显多劫成益。前中二。一总标剎劫。二别彰遇佛。今初。言世界转者。谓世界为尘。一尘一剎。复末为尘故。亦由无量无量为一无量转等。若言回转形世界尘者。何以偏取此形。此形大小复有何定。二善男子彼世界中有四天下名种种下。别彰遇佛。於中四。初总举佛数兴处。二别明初佛得法。三辨中间百佛。四结略显广。今初可知。二其最初佛下。别明於初佛得法。於中分六。一总标佛现。二彼佛出时下。父王出家。三法欲灭时下。恶世过兴。四时王比丘下。灭过弘阐。五时彼众中有比丘尼下。王女发心。即正答得法久近。六善男子於汝意云何下。结会古今。三善男子次彼如来有佛出兴下。辨供中间百佛。四善男子如是等须弥山下。结略显广。其供养修行。该前百佛及须弥尘数。第二从是已来下。类显多劫成益。
　　第四善男子我唯下。谦己推胜。於中二。先谦己知一。后如诸下推胜知多。离杂秽者。无有绮语及恶口也。不作二语者。无有妄言及两舌也。捡策语业者。总防四过。行正直道者。时语实语。即净修语业。安住胜义者。言必契理。成就圆满者。具足圆音。求不系属一切语言者。义语非文。即言亡言故。开悟一切语言自性者。言语性空本无言故。深入一切诸言音海者。无言之言能深广故。了知众生诸秘密海者。同听异闻。互不知故。明见一切诸法门海者。是所说故。余可思准。并是妙音相应胜义故。此推之。
　　第五善子此菩提场下。指示后友。於中三。初指后友。次颂前法。后善财得益。今初。开敷一切树华者。敷在於香树楼阁内故。七地正是方便涉有敷万行故。二尔时下。却颂前法。临去殷懃令修学故。虽通颂前。且就文便。十一偈半。文分为二。初二颂前法门体用。余偈颂前显法根原。於中分三。初三通颂初后。次四别显於初佛得法。后二偈半。颂类供多佛。三尔时下。善财得益。虽通由前。近由向偈。於中分二。先长行叙益。后偈颂庆赞。十偈分四。初一赞福智超绝。次四叹悲智甚深。念念普缘一切境者。不[得-彳]事故。心心寂静无分别者。常契理故。又上句约观。下句约止。前即性相双流。后即止观双运。观察众生性本无。成上二句。由此能缘而无分别。大悲常入众生海者。对第三句。成无缘悲。通对三句。悲智无[得-彳]。次四总显德圆。后一行成入位。
　　第六时善财下。恋德礼辞。(下第二十三经)。
　　●第七开敷一切树华主夜神。远行地善友。至无相住功用后边。出过世间二乘道故。
　　初之二段。文显可知。
　　第三夜神告言下。授己法界。於中四。一显法行。二立法名。三明法业。四辨法原。
　　△今初。亦是法门所作业用。对前问行。总示其行未举名耳。於中分二。先明安乐众生行。后善男子若有众生盛年下。利益众生行。令总断恶修善等故。於中二。先总。后为悭吝下。别显十度。以治蔽障。
　　△第二善男子我得菩萨出生下。立法名。此有二意。一者望前称己益物悲智之心故生大喜。二者望后照佛摄生广大悲智故生大喜。皆与智俱。故曰光明。
　　△第三善财白言下。明法业用。於中。先问。后答。答中三。初总标。谓知如来摄生巧智。为我解脱业用分齐。二云何普摄下。略显摄相。谓众生得乐。皆由佛得。故知普摄。三云何知然下。征以广释。先征意云。众生得乐。何以得知是佛摄耶。后释意云。我见如来。从因至果。悲巧摄故。於中分二。先总明。后善男子世尊往昔下别显。於中亦二。一发普摄之心。二起普摄之行。前中亦二。先见发心境沈苦集故。后我见是已下。正发救心。令得灭道。於中又二。先普起慈悲。后起观察真实下。双运悲智。二起如是心已下。起普摄之行。於中亦二。先明身业神通摄生行。后明语业说法摄生行。前起悲心。即是意业。三轮备矣。神通文三。初举摄生行体。次以是方便下。摄生本意。后菩萨如是於念念中下。辨摄生周遍。即广大义。二善男子毗卢遮那下。口业说法摄生行。於中二。先明观机。苦集无涯。显行为物。故复重观。后起大悲下。正明摄化。
　　△第四尔时善财童子白言下。辨法根原。先问。后答。答中二。先叹深许说。后承力正说。
　　[○@△]前中亦二。先长行。后偈颂。长行亦二。先叹深。后许说。前中分四。一标难知。谓时久远故。所得深故。非久近故。文中。非闻慧境。故难知难信。悲思慧境。故云难解。非修慧境。故难证入。上皆难为自行。后三难於利他。夫说法者无说无示。故难示难说。二一切世间下。示不知人。三唯除下。拣能知人。即善财之类。四何以故下征释。三然我下许说。并显可知。后偈颂中。二十一偈。文分为五。初一颂标难说。次三颂不知人。次一超颂前释。四有十四偈。却颂前文拣去能知。次第颂前佛力护等。恐繁不配。五有二偈。颂前许说。
　　[○@△]第二善男子乃往下。承力为说。先长行。后偈颂。
　　[△@○]长行中二。先正说。后结会。
　　[△@、]前中三。初总明发心时处佛兴。二善男子彼毗卢下。别明本生之处。三阎浮提人寿万岁下。明遇缘发心。於中分二。第一明发心胜缘。第二辨发心本事。
　　[△@○]前中四。一明大王治化。即铁轮王。故云阎浮。二时彼世界下。五浊为因。感三灾起。一寿命短促。即是命浊。二资财下是众生浊。三不修下即烦恼浊。四深入邪网下。明其见浊。五者劫浊则通前四。故上文云。劫欲尽时。劫初清虚。犹彼清水。劫末多恶。同彼滓秽。故称为浊。三咸来共绕下。悲境现前。四尔时大王下。正明起行。於中二。第一深起大悲。第二广行大施。
　　[△@⊙]前中三。初标征。次列释。后总结。
　　▲今初可知。
　　▲次所谓下。列释十中。各先明所治。后辨能治。此十大悲。多同二地集果十悲。於中分二。初一总明。余九别显。今初总明。谓三求众生皆堕无底生死深坑。难勉出故。余九别中。又分为二。初一解邪。余八行邪。今初解邪。理外推求。总名为邪。故涅盘云。一切烦恼邪见摄尽犹解邪故。横计世间常乐我净。起贪瞋等一切烦恼。行诸恶行。为生死因。故其治中。令住善业。谓得正见已是善业。又由正见。诸惑不生。无诸横计。自然顺理。修诸善业。
　　后八行邪。於中。别悲三求众生。即分为三。初五悲於欲求众生。次二悲於有求众生。后一悲於邪梵行求众生。初中二。前三悲现得五欲受用生过。后二悲未得五欲追求生过。初中即为三别。初一悲受不共财众生。次一悲受无厌财众生。后一悲受贮积财众生。今初。谓随己所有。资益身命。但为生等。诸苦逼迫。有而不安。故令不着。不为财缚。则身心安矣。二哀哉众生常为世间种种恐怖等者。即悲受无厌财众生。谓内心难满。外求无厌。常怖恶名。恐失财利。恐求不得不能存活。多求多怖。故令无求。免诸厄难。专求如来一切智道。三哀哉众生无有智眼下。此悲贮积财众生。不了此财属於五家多财多祸。不能解财如云如梦。为无智眼。谓有我身。事须资养。疑於当果积而不散。故决其疑见。即为方便。上三即悲起烦恼众生。后哀哉众生常为痴暗之所迷惑下二门。悲未得五欲追求生过。即悲造业众生。前门悲追求后报造有漏善业。后门悲求现报造诸恶行。今初。谓迷胜义愚。亦造善业。求於当欲。如处暗行迷惑道路。若遇城邑则可栖托。故治中云。为作慧炬。引至智城。后门悲求现报造诸恶行众生者。谓悭己所有。嫉他胜己。谄诳求财。诸惑所乱。后於临终。见诸恶相。或悔先作。或起恶见。复能浊乱。若绝诸恶。则法身清净。二哀哉众生长时漂溺一切世界生死大海下。八九二门。悲有求众生。初门即道差别。后门即界差别。今初。谓五趣因果循环无畔。名海漂溺。藏识海浪。果漂溺也。境风四流。因漂溺也。故十地经云。生死洄澓。爱河漂转。然瑜伽七十云。有五法相似生死。得大海名。一处无边相似故。二甚深。三难渡。四不可饮。五大宝所依。由前四故。生死过患。由后一义。菩萨入之。第九十卷复云。由三相故。水海与生死海不同。一自性不同分。谓唯色一分故。二沦没不同分。唯没人畜及唯身故。三超渡不同分。谓未离欲人亦能渡故。生死大海。反上可思。已知海相。云何漂溺。瑜伽八十六云。由五种相。当知顺流而被漂溺。一於此漂溺。即善恶趣。如海二岸。即今总意。二由此漂溺。所谓爱即是河。当此中因。即是海义。三依此漂溺。即色等五蕴。是此众生。四如此漂溺。谓於流转相。不如实知。经虽无文。即是总五。意漂溺时。谓虽爱身命欲使长久。由自性灭。不能令住。即长时摄。治中。乃以万行为船。运其令度。有二意。一望生死海为过患。即至宝洲。及到彼岸。二以海对海。越生死海而入智海。了生死性则成智海。后门界差别。谓眼妄取色。耳妄听声等。为诸根刚强难可调御。亦信等根不清净故。虽生上界。由三还来。三界之中往返无已。既远诸佛。安有出期。故治中。如来威神。方能永出。三哀哉众生犹如盲瞽等。即第十门。悲邪梵行求众生。不见正道。迷无我理。以执我故。随逐邪径。九十五种邪入邪法。是谓生盲。故能治中。开其智眼。引入智门。云何入耶。略有二义。一知无我。二了蕴等本性空寂。即於三界。见涅盘城。
　　▲后时彼大王下总结。此中但悲处三界苦。略无所悲同法小乘。
　　[△@○]二作是语已下。广行大施。於中有八。一施令弥布。二尔时妙宝娑罗下。施会大敷。三时一切法圆满宝盖下。施主超伦。四尔时於此阎浮提内下。施田云集。五时王见彼诸来集会下。施心殷重。六善男子其王尔时因善知识下。施愿广深。七已能深入一切智流下。施惠玄微。八不拣方处下。正施均普。(下第二十四经)。
　　[△@⊙]第二时此会中有长者女下。正显发心本事。於中三。一发心身德。二去王不远下。正发大心。三尔时大王知此童女下。大王摄受。於中四。一王发摄言。二女赞王德。三大王述赞。四施行摄持。今初可知。二时宝光明下。女赞王德。於中三。初标心净。二发口言。三展身礼。今初可知。二即以下。发言赞德。於中。四十九偈分二。前二十三偈。总显王德。后二十六偈。彰王本生。前中三。初六偈未兴时损。次二偈王兴之益。后十五偈。翻损成德。即翻十恶以成十善。文分为四。初一偈翻煞。次三偈翻盗。三有二偈。翻邪行。四有九偈。总翻余七。於中二。先一偈总举七恶。后八偈总翻成善。今初。初句总标。次句举口三过。其绮语一过。没在第四句杂秽之中。故梵本云。虚诳粗恶离间语。谄杂秽语不自在。此四种语皆舍离。正法今行邪见灭。则上半是过。下半已翻。第三句恒起邪思灭正法。即意三恶中邪见。其第四句中。谄曲随人意。即是贪恶。略无於瞋。亦杂秽摄。后八偈。总翻成善中二。初一偈正约众生翻於恶口。后七偈约王有德。令物无过。然准旧经。此七偈前。别有二偈。翻於邪见。云昔日诸众生。种种行邪法。合掌恭敬礼。牛羊犬豚类。今闻王正法。悟解除邪见。了知苦乐报。悉从因缘起。此文显着。即梵本云。正法今行邪见灭。理亦尽矣。就七偈中分二。初一偈。明王无口过。而有语德。人闻皆悦。后六偈。王有慈覆。人无瞋心。故叹王盖。故回向品云。执持一盖。溥荫万方。大光王云。为高盖慈心。普覆诸众生故。明知叹盖即是显慈。二王父号曰下二十六偈。显王本生。於中分四。初四偈。光王世末。二有七偈。王兴先相。三有七偈。正显诞生。四有八偈。生后之益。三尔时宝光下。身礼可知。三时彼大王下。大王述赞。四王赞女已下。施行摄持。
　　[△@、]第二尔时夜神告善财言下。结会古今。
　　[△@○]第二尔时能开敷下偈颂。但是总相。显己能知。於中二。先十偈明能知。后一偈结劝。
　　第四善男子我唯下。后三段可知。

　　贞元新译华严经疏卷第七

　　寿昌元年乙亥岁高丽国大兴王寺奉宣雕造
　　贞元新译华严经疏卷第八(从第二十四经半尽第三十一经)

　　　　敕太原府大崇福寺沙门澄观述
　　(有七善知识。第一守护一切众生大愿精进力光明主夜神。第二妙德圆满主林神。第三释迦女瞿波。第四摩耶夫人。第五天主光天女。第六遍友长者。第七善知众艺童子)。
　　●第八守护一切众生大愿精进力光明夜神。不动地善友。谓无分别智。任运相续。相用烦恼。不能□□。□度偏增。是大愿力无功用风。任运吹进。名精进力。无生正智常现在前。故曰光明。能以一身。而为多身。遍应一切。方能守护一切众生。
　　第一依教趣求中。略无念前。亦表得无功用无念虑故。
　　第二见彼夜神下。见敬谘问。然亦含二意。一约所见。即密示法界。善财发起同善友心。已为得益。虽有此意。今为顺文。且当第二。文分为三。初见胜用。二设敬证入。三谘问法要。
　　△今初分二。先总见所依。后现一切日月星宿下。别显身相。有二十五身。古德云。此中分三。初十应机摄化身。次现一切佛所下六身。是应法成行身。余是离障契理身。然多随内德。显身差别。见身了心。
　　△二时善财童子见彼下。设敬证入。於中四。一设敬陈礼。二发增胜心。三深证悬同。四以偈庆赞。今初可知。二於善□□下。发增胜心。有标征释。可知。三发是心已下。深证悬同。於中三。初标。次释。后结。今初。由前起同己等心。故得善友念等同行。通相而论。同有五义。一所行无二。与善友同。二自他无二。与一切菩萨同。三人法无二。与一切法界同。四因果无二。与一切诸佛同。五染净无二。与一切众生同。显文是初然由得三故。中同初二。上同诸佛。下同众生。良以八地证无生理。自他相作皆无[得-彳]故。偏此明同。故下列中。有同无生忍。二所谓下列释。有八十八同。各有标释。文相自显。三时善财童子普遍观察下总结。第四得是行已心转清净下。以偈庆赞。先偈意。后偈词。十一偈分二。先十偈。颂发增胜心。次第颂前十句。后一偈颂前深证。□□前半正颂。后半荷恩深重。旧经阙第七偈。今文具足。
　　△第三尔时善财说偈赞已下。谘问法要。於中。先牒前所睹。后愿为我下。正陈所问。然其所睹。仰解脱境。故不问言境界云何。文有三问。一问名。二问发心久近。三问成佛远近。梵本有四。谓三问修行。四问成佛。故下牒问及下答中。皆有修行。
　　第三夜神告言下。授己法界。前即嘿授。今方言授。於中二。先答名问。后答发心及修行问。不答第四成菩提者。有二义故。一显悲深如伊舍说。二显久远已成正觉示居因位。故下所救。即贤劫千佛。尚已久成。况能救耶。
　　[○@△]前中二。先标名。后显用。今初。谓现身广化。令生诸善。究竟得佛。故名为根。后我以得此下。显其业用。前虽问名。名必召实。故说其用以酬其名。又善财谓言。齐己所见。今答所现。皆称理用。用而无涯。动寂无二。於中三。初明内契事理。二明大用无涯。三明总结深广。又初知无色。以色即空故。二明现色。以空即色故。后明无色现色。所为不[得-彳]悲故。
　　▲今初。由了法界无定实色。举体即空。而非断空。空中无色不[得-彳]色故。存亡隐显皆自在故。方能随乐。现种种色。故先明之。於中。先明证实离相。后双了性相。今初。悟一切法自性平等者。此句总明。云何平等。次云入於诸法真实之性故。谓实性之中。无差别相。无种种相。无无量相。万法一如。何有不等。此真实性。依何而立。是故次明证无依法。谓不依於色。不依於空。若万法依空。空无所依。今万法依真。真无所依。即无依印法门故。舍离世间种种差别等。斯则性尚不立。何有於相。亦不依空立色。不依色立空。亦无异无不异。无即无不即。斯见亦绝。强名内证。
　　后悉知诸法色相差别下。双了性相。初明了相。空即色故。后亦能了达青黄赤白性皆不实无有差别者。此明了性。色即空故。又上句色中无空。下句空中无色。上句色能害空。下句空能害色。又上句空能显色。下句色能显空。无障无[得-彳]。
　　▲二而恒下。大用无涯。於中三。初牒前起后。次别显。后总结。今初。由上空不[得-彳]色故能现色。又若以色为色。不能现色。今即色非色。故无不现。又即空之色。方为妙色。故蹑上明色空不二。成上真空不二而二。现斯妙色。色空融即。为真法界。缘起无尽。即一现多。次所谓下。别显不同。略显百身以表无尽。诸经论中。皆说八地当色自在。十身相作。能以一身。为无量身。修菩萨行。故此广辨。其间义旨。可意消息。经文浩博不可繁举。后念念中下总结。
　　▲三令诸众生或见色身下。总结深广。於中五。一结所作业用。二善男子当知此由下。结能现所因。三善男子我入此解脱下。结寂用无[得-彳]。四於一一身下。结成深广。五随诸众生下。结成本意。为众生故。(下第二十五经)。
　　[○@△]第二尔时夜神告善财言下。答发心久近。於中四。初牒问许说。二叹法甚深。三许承力说。四正答所问。
　　[△@○]今初。既牒修行故知前问。
　　[△@○]二善男子菩萨智轮下。叹法甚深。於中二。先法说。后喻明。前中亦二。先正明。后征释。今初。初二句标体离过。谓无障[得-彳]智。圆满无缺。故称为轮。体离分别。无分别智所知境故。后不可以下。遮过显德。以妄相心知真智境。其犹方凿。岂有圆枘。无长无短。正明劫时。时必依剎。故有染净及与广狭。言多少者。辨劫之数。
　　后何以下。征释。征云。何以不可显示。释云。体用甚深故。三句约体。本性约理。是故前云圆满寂静。离分别者。约智显深。是故前云离一切分别地界。言分别网者。起心分别。一切法邪交络而生。网罗真性。不得显现。故上经云。永断分别根。是故说名佛。起一切障[得-彳]山者。约断显深。离二障故。事理无[得-彳]故。随所应下一句。约用显深。用随物宜。广可可说。欲长则长。显法根深。欲短便短。明法超胜。故长短相。不可为实。况即体之用。深广难思故。问时久近。答以智轮。若久若近。皆是智轮。即体用故。二善男子譬如下喻显。总有五喻。各有法合。一皎日随时喻。谓日体恒明。映山出没。智无三世。机映有殊。故净名云。但以世俗文字数故。说有三世。非谓菩提有去来今。兜率偈云。众生妄分别。某日佛成道。诸佛得菩提。实不计於日。二日轮现影喻。谓白日无来。随时隐显。智轮常寂。机见短长。先喻。后合。合中。先正合。后征释。前中。与喻影略。出诸有海。前喻所无。前喻合云出於大海。住佛实法下合住阎浮空。但为化度下合其影悉现至莫不自见。实不生死下合而彼日轮不来至此。亦无染下前喻所无。义含有耳。后何以下征释。征云。既随机化度。则了达众生。何以前言无有分别。释意云。内无颠倒。善了性空。乘愿化生。化即无化故。言离心想见等者。即是三倒。亦含四倒。瑜伽第八。想倒者。谓於无常等。起常等妄想分别。见倒者。谓即於彼妄想所分别中。忍可欲乐。建立执着。心倒者。谓即於彼所执着中。贪等烦恼。翻背正信。立以倒名。菩萨寂照。名究竟离。诸宗异说。可略言之。三虚舟运物喻。喻菩萨无住摄生。先喻。后合。合中。以波罗蜜合船。以生死合此岸。以涅盘合彼岸。而中流亦云生死者。发心之后。得佛之前。十圣三贤并居二死。故以生死。用合中流。有云烦恼为中流者。约因未断。有以圣贤为中流者。约未度人。今云生死。约就果说。然有大智故不住生死。有大悲故不住涅盘。由俱不住。方能运载。若随住一。无以度人。然俱不住。方能俱住。此中正取不住之义。以合不住二岸中流。方能运物。经云不厌。乃是住义。又与下句不取涅盘。为一义耳。改厌为住。义方显耳。四太虚无[得-彳]喻。喻菩萨无功益物。五幻无真实喻。喻即用而寂。以斯法喻。映照前后。诸友引昔。例此皆深。
　　[△@○]第三善男子菩萨智慧虽后下。结承力说。兼彰说意。
　　[△@○]第四善男子乃往古世下。正答所问。先长行。后偈颂。
　　[△@⊙]前中分二。先答发心久近。后答修行净治。
　　[○@、]前中。虽答发心。兼明得法。於中亦二。先总标剎劫佛数。后其最初佛下。明遇初佛发心得法。於中又二。第一正明本事。第二结会古今。
　　[△@、]前中三。初古佛兴世。二是时国王下。先王治化。囹圄即周之狱名。三王有太子下。夜神修因。於中有十。一悲救罪人。即正答发心之始。榜者捶击也。膑谓刖足之流。二时王即集下。臣议非理。三时彼太子闻是语已下。请代囚命。四时诸大臣闻是语已下。臣执令诛。祚者位也。易云圣人之大宝曰位。五王后闻之下。王后哀祈。六王即回意下。王夺子志。七尔时太子为欲下。太子确救。八尔时王后下。母请修因。九时都城北下。正设施场。十经半月下。如来亲救。於中四。一就戮时临。二时法轮大声下。如来降德。三尔时太子下。敬申礼请。初遥观。后正请。四以佛神力下。如来受请。於中四。一受请就座。二太子赞德。三佛为说经。四当机获益。
　　▲初文可知。
　　▲二尔时能胜性下。太子赞德。此段旧经所无。於中二。先赞仪意。二正说偈赞。有二十偈。大分为三。初一偈标赞。次十三偈正赞。三有六偈结赞。今初。据此当时更有多赞。略不引耳。二正赞中二。先二偈当相显德。前偈外德。后偈内德。余十一偈。对他显胜。於中。前九偈。各前三句举劣。后句显胜。就三句中。皆上二句显彼之德。后之一句彰彼之过。其第十十一两偈。前偈并举四类之过。谓邪天爱欲等。次一行彰佛之德。后一行明诸众生不知佛德沉没苦海。其中外道。与今佛世名等多同。不妨昔时亦有此类。邪正对起。万古攸同。其间师宗。广如别说。三有六偈结赞中三。初四偈彰其赞意。意云。非有爱恚。具德应赞耳。次一偈结赞无尽。百川归海。未益海深。人天共赞。未增佛德。后一偈回向立愿。
　　▲三尔时法轮大声下。佛为说经。普照圆满因者。此有二意。一近随现事。善恶各自有因。罪人恶因所招。太子善因当满。二者总取大意。普照者能证智也。圆满者所证理果也。因者能证行也。圆万行因。成菩提智。证深法界。举一全收。即华严之类也。
　　▲四时彼会中下。当机获益。於中二。先通益众会。后能胜性下。别益太子。此中所得。即向自陈所得法门。明知上来虽问发心。义兼得法。
　　[△@、]第二善男子尔时太子下。结会古今。於中二。先结会人。后结得法。前中分五。一结自身正酬发心之问。二善男子於意云何下。结大臣。三善男子彼诸罪人下。结狱囚。既以千佛。为愿所救。非唯显於夜神道深悲济益广。亦显一切无有极恶不可成佛。若能发心。则阐提人非阐提也。奖诸后学。知法玄妙。若遇菩萨。必不空矣。四尔时百万下。结当时会众。五时胜光王下。结其王属。萨遮有也。尼乾不系也。裸形自饿。不系衣食故。二善男子我於尔时下。明结会得法。皆言百亿者。义当彼时已得四地。
　　[○@、]第二善男子我於尔时命终之后下。答修行净治。於中四。初即於妙光劫中修行。二於日光劫中修行。三於妙莲华劫中修行。四总结时处周遍。今初。先略列八佛。后结一万。二次复有劫下。明日光劫中修行值十万佛。三善男子此世界中下。明妙莲华劫中修行值六十亿佛。此段旧经所无。四如於此妙莲华下。总结时处修行得法。以前三劫皆是宝光一剎中故。今明处遍一切时经剎海尘数劫中皆悉修行。故下结云如是一切诸如来所皆悉修习此解脱门。明知是答修行问也。
　　[△@⊙]第二尔时守护下偈颂。三十四偈分二。初一颂承力许说。余颂正说。於中二。先十四偈。颂前发心。后十九偈。颂修行净治。前中分三。初二偈颂古佛兴世。次一偈半。颂先王治化。余十偈半。颂夜神修因。二颂修行净治中四。初三明修行。二有一偈明得法。三有二偈多劫修治。四有十三偈功成妙用。
　　第四善男子我唯下。谦己推胜。
　　第五善男子此阎浮提下。指示后友。岚毗尼者。此云乐胜圆光。昔有天女。下生此处。因以为名。表九地总持光明普照故。友名妙威德圆满爱敬者。善慧无缺。无不制故。称物机故。然此园。在迦毗罗城东二十里。是摩耶夫人生佛之所。又从九地当得受职。是故令问生如来家。
　　第六时善财下。礼辞。(下第二十六经)。
　　●第九妙德圆满爱敬主林神。善慧地善友。谓成就微妙四无[得-彳]辩。能遍十方。善说法故。义如前说。
　　第一依教趣求中二。先思修前法。后趣求后友。前中亦二。先念前体用。后善财如是下。修治证入。后渐次下趣后。
　　第二见在下。见敬谘问。
　　第三时彼林神下。授己法界。於中三。一显法义理明从法生。二彰法名用。辨其现生。三辨法根原。成斯二生。
　　△初中二。先别明。后总结。
　　[○@、]前中。先长行。后偈颂。
　　[○@△]长行中四。一标数叹胜。二征数列名。三依名释义。四结叹胜益。
　　[△@○]今初。先标数。若诸下叹胜。於中。生如来家。是总正酬其问。念念下别。别中。初句增善。不休不懈下离过。一切智体下成德。成德中。先成因行。后疾入一切下。得果体用。
　　[△@○]第二何等为十下。征数列名。释此十名。有横有竖。竖通六位。一当十信。二即十住。三通行向。四是初地。五从二地至於七地。以是功用最后边故。六七皆八地。六即自分。七即胜进。得劝之后。八即九地。九当十地。十即等觉。入如来地。然依行布。竖配定然。二依圆融横通诸位。故上文云。成就此法。生如来家。下结云。修行此法。成就众德。即横意也。若定具十。方得生家。何以文中第二第六皆有生家。第一即云初发心时。第十复言於三世佛已受灌顶。浅深初后。其义历然。故知须竖。约证分异。不为竖释。实枉经文。上言横者。约修观解。横竖无[得-彳]。是此法门。
　　[△@○]第三善男子云何名下。征名释义。文各有三。谓征释结。文处可知。
　　今初供养佛藏中。言初发心时者。即十信发心。故贤首品云。常欲利乐诸众生。庄严国土供养佛。受持正法修诸智。证菩提故而发心。以供养为总故立为名。严土受授。皆正行供养故。今文云积集功德。
　　第二发菩提心藏者。即十住发心。释有十心。皆菩提心相。具有大悲大智愿等。结有佛剎极微尘数菩提功德。即是心相。广如德生慈氏处说。其生如来家。是生十住菩提心家。
　　第三观诸法门藏者。谓既已发心。当修胜观。释中十句。初二句标。上句标行。下句标向。行相资故合为一。后於诸威仪下。别明皆通行向。十行行此。十向回此以向三处。
　　第四净心藏中。契理断障。名深净心。即净心地。释中有十四句。初总。余别。别中。一得佛菩提光明遍照者。明心菩提。故云光明。二证理无着。为入方便海。三得证不退。名如金刚。四大悲为首。能摄众生。五舍异生性。为超有趣。六分身百剎等为成就神变。七成十大愿起信慈悲十种行法。八由证信等五根明利。九后得胜进为长善心。十是证不退。名为不动。愿善决定为大愿力。十一同佛证如。故得佛护。十二烦恼所知分别顿尽。为坏障山。十三具上诸德。堪与众生为所依怙。
　　第五平等光明藏者。二地已上。证如起行。为平等光。释中。初总明。后一切所有下别显。初有六度。即从二地至第六地。唯第二地。具初二度。故地经云。远离悭嫉破戒垢故。以未持戒檀未净故。其住佛境界。即上摄佛善具足安忍。下四度度各一地。从得一切法差别光明下。皆第七地。文有七句。初句为总。方便增故。为差别光明。余六句别。一双明事理为无障[得-彳]眼。二方便涉事偏观佛相。故彼经云。八如来种种名色身。三得无生忍光明。为甚深法。四入多方便故能化生。五三业善功故见闻必喜。六具菩提分。为勤修差别。能证实际。为如实法门。
　　第六生如来家藏者。以无生忍。契同法性。为生佛家。无性摄论云。谓佛法界名如来家。於此证会。故名为生。此即通意。亦属初地。细论生家。乃有多种。一者初住生菩提心家。二第四住生如来教家。三者初地生真如来。四第八地生无生忍家。五者佛地为究竟生佛家也。今即八地。释中有十一句。初句为总。亦即净忍分。后成满下别。十句皆得胜行分中明深行胜。於中。初句又总。谓总下九句皆殊胜行门。以行位玄奥。故云殊胜。余九唯别。谓二愿度增故。具诸佛愿。三同无功用故善根纯一。四得法身故与佛同体。五同无漏故名白净法。上三即彼经不可知无差别。以同无漏。如麦在麦聚。不可知异。故同菩萨。亦同如来。皆是境分殊绝德耳。六安住普贤广大功德。即正行广大。故彼经云。无量无边。七入一切佛甚深三昧。即离障寂灭。故彼经云。离诸喧诤。寂灭现前。喻於比丘入灭尽定。后三句即三轮化益。通明无漏行体甚深。
　　第七佛力光明藏者。即八地胜进发起。胜后所有功行。由佛劝起。顿起众行。名佛力光明。释中十句。初总。余别。光明遍照。属上总句。以佛七劝。为佛智光之所照故。心不退转下别。一念不退转。二游剎无动。三供佛无疲。此二皆起行速疾。然疾由二因。一者一身为无量身等故。二者无功用故。此二相资。故能不动遍游普事无厌。如船入海无功而速。四如实了下。皆净土分中事。谓於三世间。得自在故。初二器世间自在行。次二智正觉世间自在行。后三众生世间自在行第八普遍智门藏者。第九地中具法师德。於三性等皆遍知故。释中十五句。初总。余别。总谓从第八地入於第九。故云住童真位得菩萨仪。种种威仪。即具法师德。后一切功德具足圆满下别。此一句即法师方便成就。已具无量智慧观察。复习如来智慧等故。二即智成就。知化法故。及入行成就。知所化生心行等故。此二皆是微细观察一切智门。三於一一门下。皆说成就。於中。初句口业成就。具无[得-彳]辩。於一一门说无边故。余皆法师自在成就。四三昧自在。随心顿演。五波罗蜜自在。随门能说。六受持自在。念念普至诸来来所。意在受持。七八皆於法自在故。事理交彻。七即事入理故。於差别境。入无差别定。八即理了事故。於无差境。入差别智。然理本寂寥。义顺於定。事随相别。义顺於智。故经互说。理实俱通。又前则事能显理。后句依理成事。前则不坏假名而说实相。后则不动真际建立诸法。前则动不离寂。后则静无遗照。九於无量无边下。皆起说自在。谓九横遍诸境能说自在。十竖於有无而得自在。故彼经云。有形无形皆令说法。十一十二大小自在。故彼经云。於一一毛端。有广大众会。皆能顿说。亦答难自在。知诸世间下三句。即自在之由。由假设故。何以假设。因缘生故。何谓因缘。皆心变故。
　　第九法界变化藏者。以佛庄严而庄严故。名种种庄严。旧名普现庄严受生藏。释中十句。初句严依。普随已下皆是严正并秘密智。初三句身秘密。成就种种方便下五句。皆意秘密。其第五句。兼乘非乘秘密。具足开演成菩提行口秘密。从行无障[得-彳]下三句。得菩萨行秘密。初二句因行。后一句同果。后随所应下二句。时非时秘密。谓善知化时。方能饶益。
　　第十践如来地受生藏者。约其自分即是菩萨。约其胜进即名为佛。故云速疾践如来地。释中十句。初总。余别。总谓已受职位。故得灌顶。同佛体性。正是等觉。所谓下别中多同十定十遍中事。恐繁不配。
　　[△@○]第四善男子如是菩萨下。结叹胜益。文中二。先总示功能。以酬前问。后若诸菩萨下。别明修德。於中二。先明修行。后则能下成德。有十一句。初句总。后於一庄严下别。於中。一者严剎。以无严严故。又总摄三世所有庄严。严於一剎。一切佛剎皆如是故。二示现下调生不息。三诸佛法海下。现觉佛境。四现不思议下。示佛自在。五於诸众生下。转法益生。六普於十方下。常近诸佛。七无量法云下。圆音演法。八住一切处下。遍修诸行。九以一切下。严菩提场。十随诸众生心下。显扬佛境。
　　[○@△]第二重颂十偈。如次颂前十法。其第四句。皆结赞行名。名虽不同。影略皆具。
　　[○@、]第二善男子若诸菩萨下。总结可知。
　　△第二善男子我得下。立法名用。辨其现生。於中二。第一正明现生业用。第二辨现生之意。
　　[○@△]前中二。先立名。后业用。今初。即指前立名。机感便现。无所拥[得-彳]。故名自在。受生解脱无量劫下。略明境界。义兼自现。二善财白言下。明其业用。於中。先问。后答。答中二。先明乘愿受生即是自现。言受生海者。以深广故。横周法界处尽尘毛广也。生即不生无生现生等深也。后经一百年下。如昔愿睹。即是证见。名为业用。於中三。初标睹现生。二别显生相。三结睹周遍。今初可知。第二善男子尔时下。别显生相。於中二。先睹光瑞。后正睹诞生。前中三。初睹将生之瑞。次善男子时菩萨母下。睹佛母光明。后善男子时摩耶夫人下。睹将生神变。於中三。初结前生后。二征释其相。三总结成益。今初。毕洛叉者。亦曰毕钵罗。此云高显。二何等下征释。先征。后释。释中十者。一集众息苦。二卷舒无[得-彳]。三毛现佛因。四现佛本事。五现行所依身。六偏现舍行。万行首故。七现古佛园林。昔同今故。八现今佛宫殿。今同昔故。九出菩萨同类。大道同故。十地现莲华。将承至圣故。后善男子我见下。结益。增爱敬故。二摩耶夫人下。正睹诞生。於中二。一明生相。二显生意。今初。右胁生者。顺理机故。文有四喻。以显其相。释通事理。约事释者。一逈曜照彻故。二高显邕容故。三威光赫弈故。四分明可观故。约理释者。一依法性空无依现故。二依涅盘山无心出故。三大慈云中无住化故。四破诸众生生死长夜无明暗故。二善男子菩萨是时下。明现生意。故天女云。佛化所生。吾如彼生。舍利弗言。佛化所生。非没生也。天曰众生犹然无没生也。此段经意与旧全别。今就本意。旧经就迹。明菩萨初生能了幻等。三善男子我当见佛下。结睹周遍广大微细。横竖无穷。皆睹见故。
　　[○@△]第二尔时善财童子白妙德下。辨现生意。上是经家出现生意。今是善财问答显耳。此段旧经无。於中。先问。后林神告言下答。於中三。一总明。二别显。三总结。
　　[△@○]初中分二。先标。后征释。今初示生四姓唯二。时多趋竟。现居剎利。时多憍慢。示生净行。后何以下征释。征意云。何以要居二姓。释云。余二劣故。此二能有三种因果。可调生故。
　　[△@○]二云何异熟下别显。就文分二。先别明异熟因果。后合辨福智因果。
　　[○@、]前中三。初明异熟。二辨异熟因。三明异熟果。此与瑜伽第三十六。文或小异。大旨全同。言异熟者。异时而熟。异因而熟。异类而熟。故名异熟。行能招此。名异熟因。於异熟上所有成益。名异熟果。就初异熟。文分三别。初列名。次释相。后结示。今初。梵云荣盛。瑜伽云具足。今云圆满。皆一义耳。勇力圆满。瑜伽梵本皆名大力。余义皆同。次善男子云何菩萨寿命圆满下释相中。经自征释。文甚昭着。有难则解。其信言圆满。初之二句。合回在后具下。诸德所有发言人信受故。后如是八法下。结示。二善男子菩萨云何下。明异熟因。於中二。先正明因体。后辨增长。前中有征释结。今初可知。次所谓下释相。经中各先出因。后结属果。亦显可知。其信言因即离语四过。谓一不妄语。二不离间。三不恶口。四不绮语。其不变异。瑜伽名无不相应语。谓言不应理。皆绮语故。后如是菩萨修习八种下结。谓结因感果。信若影响。二善男子如是八种异熟之因下。辨能增长。文中亦三。谓标列及释。今初。标有三节。义有两重。一由三缘。令因增长。二由此因能感异熟。次云何下列名。后若诸菩萨下释相。然此三缘遍该八因。瑜伽三名。一心清净。二加行清净。三田清净。初一则同。后二少异。彼释第三田清净云。当知略说能正发起。如是加行。及正安住。此加行果。名田清净。是则第二是加行方便。第三造行正行。七作意中第三。即是加行究竟果作意。谓正行为果。非是趣求究竟佛果。故梵本中。名受者清净。释云。谓於彼中。种种作正成就故。及彼种种正作。果中建立。是名受者。清净文扶。瑜伽但名受者。胜彼名田。正是受行修行者故。三善男子云何菩萨异熟果耶下。明异熟果。有标释结。今初。即异熟上所有成益。亦如四辩。是说法因。能令物喜。为说法果。次谓由下释。一一段中。皆先举异熟。次故字已下。显其果相。后是为下。结名所属。并显可知。其信言果中。成就实语。其言大局。应言菩萨具信言故。又梵本瑜伽。二皆具举爱语利行同事三摄。后如是名为下结。但合结云。异熟之果。今加因字。总结前三重异熟。
　　[○@、]第二云何福智下。第二合明福智因果。然准瑜伽。亦有三重。谓一明福智。二辨种智因。三明福智果。今文为二。先辨福智。后合明因果。今初。六度之中。前三为福。后一为智。中二通福智。义甚分明。言蕴善巧等者。略有三义。一者了相。二者了性。三者了无[得-彳]。故名善巧。后是故菩萨下。即合辨因果。文似结劝。瑜伽福智。各有三因。一者於福於智。能得能住。能增长欲。二者於福於智。善能随顺无违背缘。三者於福於智。先已串习。今文含有福智果者。论中不标。下结有四。一云谓诸菩萨依止福故。虽复长时流转生死。不为极苦之所损恼。二云又随所欲。引摄众生。为作义利。上二属福。智亦有二。一云依止智故。所摄受福。是正非邪。二云又能起作种种无量善巧事业。乃至当证无上正等菩提。上二属智。今文饶益众生。即二作义利一切剎中。而为师首者。即长时流转。横竖影略耳。转正法轮。即令福非邪。自调调他。即能起种种善巧事业。
　　[△@○]第三菩萨成就如是种种下。总结上来三种因果。(下第二十七经)。
　　△第三尔时善财童子白林神言下。辨法根原。先问。后答。答中。先长行。后偈颂。长行有六。一古佛兴世。二彼世界中下。显昔父母。三善男子时喜光夫人下。攀树诞生。四时有乳母下。观佛得法。五善男子於意云何下。结会古今。六善男子我从下。显用周遍。后偈颂中。二十三颂分四。初一诫听许说。次八偈半。明最初修证。次十二偈半。历事增修。末后一偈。结叹无尽。
　　第四善男子我唯下。谦己推胜。
　　第五善男子从此西南下。指示后友。言瞿波者。昔云守护大地。太子储备。守护国地。既为其妃。住主得名。表十地既圆无不护故。法喜已满。寄之昔妃。亲能得佛。是故住在生佛之城。
　　第六尔时善财下礼辞。
　　●第十释女瞿波。法云地善友。谓大法智云。含众德水。蔽如空粗重充满法身故。
　　第一依教趣求中二。先依前修证。后渐次下。趣求后友。於中二。先趣求诣处。后其中有一下。先遇伴友。於中三。初伴友迎赞。二善财印述。三申敬增深。初中四。一赞二行究竟。二我观仁者於甚深下。赞深行得果。三我观仁者勇猛下。赞精进得法。四何以故下。以理释成。二时善财童子下。善财印求。於中二。先印所说。后圣者我愿下。自求所作。於中二。先明四等摄生。后明万行益物。前中四。一法说具起慈悲。二圣者譬如下喻明。略喻於悲。三菩萨下。法合兼明。於喜下释舍。四等具矣。四何以故下征释。先征。意云。众生受苦。何涉菩萨。后释中二。先总明。谓本不自为。为物发心。故见生苦。过自身苦。后亦不为贪下别显。於中二。先明不自为。即是舍义。后菩萨但见下。一向为他。亦令众生皆具四等。二圣者菩萨如是於诸众生大悲深厚下。万行益物。於中亦二。先结前生后。由慈悲故万行皆成。后犹如父母下。广以喻显益物之相。此下两纸四行。旧经所无。於中三。一标举章门。二次第牒释。三结行功能。今初。有十一章。末句云能生种种圆满利益。此句意含下船师等皆自此出。二云何菩萨犹如父母下。次第牒释。准梵本中。二十九喻。皆征云何。今文分二。先且牒释前十一喻。后船师等。即释种种利益之言。今初。即为十一。初释父母。二释乳母。三释大地。曲有十义。四释大水。五火。六风。七空。八月。九日。十海。十一同生天。文皆显着。二又善男子菩萨摩诃萨於诸众生为大船师下。释上圆满利益。以前标中不标列名。是故译人取旧经势。别为起尽。三圣者菩萨如是修诸行时下。结行功能。第三尔时无忧德下。申敬增深。於中三。初申供。二偈赞。三随逐。今初。兼显赞供之意。由闻法故。二偈中四。初三赞大悲下化行。次二事友无求行。次四大智无着行。后一总结无余。三尔时下。随逐。爱重情深故。
　　第二尔时善财童子入普现下。见敬谘问。於中三。初见。次敬。后问。今初。初见依。次见在堂内下见正。后八万下见伴。从广赞伴德。显主德难思。此中所赞。意显同行。於中。一种姓同。后悉於下。修行同。於中。初句总。后布施下别。若悲若智等。无不皆同。二尔时善财下设敬。三作如是言下谘问。於中二。先自陈发心。后而未知下正问。有十四句。皆悲智逆顺权实寂用无[得-彳]之行。摄为七对。一过凡越小对。二离果超因对。三现生示色对。四极相穷说对。五下化上供对。六了幻证空对。七无着无行对。
　　第三时彼释女下。示己法界。於中三。初总答所问。二别示所得。三问答根原。
　　△初中二。先赞问许说。后善男子若诸菩萨下正说。於中。先长行分二。先总明十法。后广一例余。今初。依此十行。则照重重无尽法界。故云因陀罗网普智光幢。有标释结。义见偈文。后善男子若诸菩萨下。广一例余。谓但广第一事善友行。例余九行。一一皆十。则无尽矣。其标复以合云应以。后偈颂中。有十二偈分二。前十如次颂前十行。各上三句显其行相。以第四句美德立名。然长行十行。通名帝网普智光幢。今颂初二取其总名。后之八行各别立称。则显十名皆通十行。重重无尽。方得总名帝网之行。以偈对前。长行自显。后二偈显行成益。可知。
　　△第二尔时瞿波说此偈已下。别示所得。於中二。先示名体。后问答境界。今初。一切菩萨人也。三昧境界海者法也。即普贤三昧分齐境界深广如海故。下经云。如法界故深也。如众生名故广也。今此善友。以殊胜智。念念观察。后善财白言下。问答境界。先问。后答。答中。上标名云观。今说广知。於中二。先显广知。后释知所以。
　　[△@○]前中二。第一知依报中事。第二知正报因果。
　　[○@、]前中亦二。先知娑婆。后类知周遍。前中又二。先知过现。后例知未来。
　　[△@⊙]前中又二。先知世间因果。后知出世因果。前中又二。先标时。后所有众生下。辨所知。初总。后及其下别。禅定等义。已见上文。无漏之善则能出离。有漏之善则不出离。正见正定相。邪见邪定相。二俱不定相等。嗔心持戒为善与惑俱等。成满为具足等。方便不善根本善者。为不善根所摄善根等。如是下结。后又彼劫中下。知出世因果亦二。先知佛因果。后亦知彼佛众会下。知佛众会。於中三。初知声闻。二依独觉下。知缘觉。三亦知彼佛菩萨下。知菩萨众。於中二。先总。后其诸菩萨下别。於中又二。先四句知地前。一愿。二行。三度。四道。然释通横竖。横该诸位。竖即信住行向。后以自在力下。皆知地上。有三十句。初总。所谓下别。别中一句横通诸地。文云种种故。历地别配。恐厌繁文。
　　[△@⊙]二善男子此娑婆世界从过去下。例知未来。二善男子如知此娑婆下。类知周遍。於中四。一例剎海。二辨所知剎相。三结剎所属。四例知十方。今初。总有七重。后后广於前前。一於一娑婆。出生同类多剎。但云尘数故。二出异类剎。言一切故。上二全剎摄剎。三尘内摄剎。四即十三重绕娑婆及眷属剎。五即娑婆所依剎种。谓最中香海剎种摄十不可说佛剎尘数剎。六总知华藏有十不可说佛剎极微尘数香水海各持剎种及种所有剎。七知华藏尘中之剎。故华藏品云。华藏世界所有尘。一一尘中见法界。二又亦知彼一切世界种种安立下。明知剎相。有十六句。初总。余别。总谓安立剎海因果等相。别中。一形状。谓或圆或方等。二分量。谓大少等。三依住。谓或依莲华。或依香海等。四际畔。谓或以金刚为际。或以庄严具为际等。此句亦摄体性。五庄严。谓或以一切庄严具中出上妙云庄严。或以说一切菩萨功德庄严等。六成就。七灭坏。共是成坏。八眷属。即傍绕。九轮网。即能持金轮及上网覆。十旋转有二义。一如轮侧转形故。即属形摄。故世界成就品云。或有世界随轮转。二即劫转变故。十一所依莲华。十二处中须弥。十三莲中之海及绕海之河。十四河间草树。十五随缘立名。如娑婆等。三亦知此华藏世界海往昔皆由下。结剎所属。故华藏品初云。世尊往昔於诸有。微尘佛所修净业。故获种种宝光明华藏庄严世界海。四亦知华藏世界海外下。例知十方一切剎海。
　　[○@、]第二亦知世尊毗卢遮那下。知正报中因果。於中二。先知本师。后例余佛。前中亦二。先知因。后普摄一切诸佛菩提下知果。於中亦二。先知果体用。后所有一切道场下。知所被众会。二如是一切皆是毗卢下。例知余佛。於中。先结前为能例。后亦知十方下所例。谓横遍十方。竖穷来际。
　　[△@○]第二何以故下。释知所以。以得三昧故。(下第二十八经)。
　　△第三尔时善财白瞿波下。显法根原。於中二。先问。后答。今初问中。唯问得法久近。即含修行久近。故答中具之。后瞿波告言下答。文分为二。第一正答修行得法。第二明多劫修莹。
　　[○@△]前中二。先明王都时处。后彼时有王下。显事佛得法。於此界中。值六十亿百千那由他佛。於中三。初明遇最初佛发心修行。二於中间多佛修行。三明最后佛所得法。
　　[△@、]初中二。一正明本事。二结会古今。
　　[△@⊙]前中四。一明父王胜报。二明太子超伦。三同行因缘。四诣佛得法。
　　[○@、]今初可知。
　　[○@、]二所生太子下。太子超伦。谓具三十二相故。於中初总标。所谓下别列。此最委悉。多同瑜伽四十九说。小有异同故。次第数之。一足下平满犹如奁底。二千辐轮。三手足柔软。四其指纤长。五网鞔成就。六足跟齐圆。七足趺丰起。瑜伽。合上二为一相。云足跟趺长。八一一相称光洁妙好。准梵本云。一一身分相称。即瑜伽身分洪直。九双腨牗圆。十垂臂过膝。十一马王阴藏。十二一一毛孔各生一毛。十三绀发右旋。螺文不乱。瑜伽合上二为一。云身诸毛孔各生一毛。如绀青色。螺文右旋。或即无此发相。十四身皮金色。十五细薄润滑。一切尘垢所不能着。取上身皮。向下用之。十六手足肩项七处平满。十七臂膊佣圆。即瑜伽膊间充实。十八脊骨不现。义当瑜伽肩善圆满。十九周圆相称如尼拘陀树。二十颐颔胸臆犹如师子。准瑜伽。此有两相。谓第十八其身上半如师子王。即胸臆如师子。二即第二十五颔如师子。上妙见处。亦分为二。今合为一。二十一颈如绀蒲三约成就。二十二常光四照。二十三四十牙齿鲜白齐密。准瑜伽。此有三相。谓一第二十二四十牙齿。二第二十四其齿鲜白。三第二十三其齿无隙。即是密义。今合为一。二十四舌相红赤长广覆面。二十五梵音清美。二十六目睫青润。二十七目上下瞬。瑜伽无此。二十八青白分明。二十九面部圆满犹如净月。瑜伽亦无。三十眉相纤曲如帝释弓。瑜伽亦无。三十一白毫皎洁文相右旋。三十二顶有肉髻犹如天盖。然以此经。望瑜伽论。阙彼三相。一上味相。二身毛上靡。三身不偻曲。彼阙此四。一目上下瞬。二面部如月。三眉如释弓。四绀蒲三约。此合彼三。谓四十牙齿。三相合一。颐及上分如师子王复合为一。合三阙三。故欠彼六。彼合此二。谓合足跟及趺为一。又合毛发。合二欠四。故亦阙六。各三十二。又此与前妙见比丘。阙彼额广平正耳相垂朵胸标德相。此相极要。彼中亦有身毛上靡。又与诸经。小有同异。各随一义耳。如是众相下。结以严身。
　　[○@、]三善男子太子有时下。同行因缘。於中八。第一太子游观。第二宝女求归。第三太子问因。第四女母代答。第五太子邀问。第六女敬顺从。第七太子摄持。第八母陈庆遂。
　　▲今初可知。
　　▲二尔时大树妙高吉祥下。宝女求归。於中四。一具德端严。二见其太子下。白母求事。三时香牙云峰园下。梦佛兴世。四时具足艳下。自陈己心。於中二。先长行叙述。后偈颂陈白。十偈分二。前三自述德堪。后七赞彼求纳。
　　▲三尔时威德主太子下。太子问因。於中二。先总呵女过。后别问因缘。前中亦二。先长行序意。后偈颂正呵。此一段偈。旧经所无准梵本。在母代答后。理亦合然。五十七偈大分为二。初有六偈。序世妄情以女为德。余偈正呵女过为障道源。前中二。先一偈总明。余五偈别显。於中。初一宝为绍嗣。次二伪悦人心。后二结过滋甚。第二正呵女过中。大分为三。初一总标。二有四十二偈说过。三有八偈。结过成观。今初。前是邪见妄计为善。今是智人说为过原。二正说过中。略分为十。初一偈明性恶随势。二有二偈。衰损过深。三有三偈。心伪难知。四有一偈。憍无惭耻。五有五偈。耽欲无厌。六有三偈。口是心非。七有三偈。不得自由。八有六偈。障诸善道。九有一偈。为诸苦本。十女人喜怒下十七偈。总结过深。更分为十。初三偈。心险难测。二有一偈。嫉姤尤深。三有二偈。不可暂亲。四有三偈。恒无志操。五有一偈。祸及二世。六有一偈。离间六亲。七有二偈。背德害深。八有一偈。常罗欲网。九有二偈。务於情色。十有一偈。害及畜生。谓大力象王犹为其害。无力凡品岂得免伤。第三菩萨为法下。结过成观。於中分三。初一令摄而远离。谓不摄同二乘。不离自伤害。若自有缚。能解彼缚。无有是处。不舍不随是菩萨道。次二释离所以。以为害深故。后五偈正结成观。成其五观。初偈令修不净观。二修无常观。三修苦观。忧惧即苦。故涅盘云。因爱生忧。因爱生畏。若离贪爱。何忧何畏。四修空无我观。空故无着。无我故自他平等。皆为亲想。五结归不净诫勿被伤。故随好品云。譬如劫火烧须弥山。贪欲缠心亦复如是。二尔时妙威德下。别问因缘。於中二。先长行。后偈颂。有十二偈。文分为三。初三问其属缘。次三审其内过。后七问其进善。今初可知。次审内过中。初三句问无身三。次四句问口四过。次三句问意三恶。后二句总问诸业。不顺理修皆名相违。重字稍繁。今诃女偈。昔含於此。后问其进善中。即翻上十恶。初偈。敬上爱下。慈心不煞。二有一偈。恭敬供养。岂有盗心。三有一偈半。尊事三宝。住正远非。故无邪行。四赞佛功德净修语业。故无语四过。五一偈慈悲哀愍故无瞋恚心。六一偈喜他荣乐。住舍无贪。七一偈反化愚痴。岂有邪见。
　　▲第四尔时太子如是问已下。女母代答。先长行序意。后偈颂正说。明有德无过。亦不属缘。故应纳受。三十三偈。文分为六。初十偈总彰报胜。二有三偈半。别赞端严。三有二偈半。明其绝伦。末后言端严者。二本俱无。为成偈故。四有六偈。技能内满。五有十偈。离非具德。六有一偈。结赞所宜。梵本。此下方呵女过。呵女已后。方便重邀。文理极顺。(下第二十九经)。
　　▲第五太子邀问。谓女过既深。为障不浅。若不障道当遂所求。於中。先长行分二。先自叙行深。后当於尔时下。邀其莫障。后偈颂中。十偈分三。初六颂其行深。次三颂邀其莫障。后一颂结成上意。
　　▲第六尔时具足艳下。女敬顺从。先长行。后偈颂。有十四偈。分三。初三忘苦仰德。次六希同胜行。此即正当发菩提心。后五劝诣如来。
　　▲第七尔时太子下。太子摄持。由闻发心。又闻如来心大欢喜知堪同行不障道故。
　　▲第八时母善现下。母陈庆遂。十偈分三。初一标其遂志。次二德行悬同。后七总赞身德。
　　[○@、]第四尔时威德主下。诣佛得法。於中三。初自行得法。二转化父王。三绍位弘建。今初分四。一诣佛供养。二时彼如来下。佛为说经。普眼灯门者。普眼之义。已见上文。然普眼则顿照无余。灯则曲无不尽。令其通悟所以称门。三是时太子下。同得法门。初太子得。后童女得。并由照而常寂。故获三昧。四尔时太子与彼下。辞还所止。
　　第二诣父王所下。转化父王。於中十。一太子白父。二时财主王下。王审所闻。三时王闻已下。自庆逢时。四作是念已下。禅位礼觐。五尔时如来普遍下。如来摄受。六尔时如来以不思下。为说法门。入一切法义离翳灯者。无法不持。云一切法义。无障不寂。称为离翳。无法不照。名之为灯。智断齐证。故名为入。七时王闻已下。化益当时。於中。先明王证总持陀罗尼。以慧为主。故云大智光明。即得主教意。后其众会中下。兼益时会。即通得主属二教之意。八尔时如来又以下。佛重现变。九时财主王下。出家修学。十未久之间下。证法弘通。三尔时太子於十五日下。绍位建立弘宣大化。於中四。一正明绍位。七宝之义广如别说。二时阎浮提下。建立弘通。三尔时如来咸受其请下。弘通之益。四尔时大威德下。结益周遍。
　　[△@⊙]二善男子於意云何下。结会古今。
　　[△@、]第二善男子彼佛灭后下。於中间多佛修行。略列四十九。结有六十百千亿那由他。
　　[△@、]第三其最后佛下。明最后佛所得法。即最胜行劫中。六十百千亿那由他之最后也所得法门已如前说。上来正答修行得法门竟。
　　[○@△]第二善男子我时於彼下。明多劫修莹不穷菩萨之境。於中四。一於剎尘数劫修行不知。二善男子若有众生得见菩萨下。明菩萨难遇见者不空。意显己遇之益。三善男子我从於彼下。经百剎尘劫。修行不知。四何以故下。征释不知所以。於中。先征。后释。释中二。先总显深广。谓所以不知者。以称事理等诸佛境无边际故。斯则十地不测等觉。故名普贤解脱。后善男子我於尔所佛剎下。别显深广难知之相。谓一毛即不可穷。况於多毛。况复多身广大之用。以是无尽之法门故。於中又二。先举喻总显。后我亦如是下。正明所观。於中五。一毛中见器世间。二见智正觉世间。三见众生世间。四见菩萨修行。上三各以又於菩萨为首。五善男子我於尔所下。总结不穷深广之境。
　　第四善男子我唯下。谦己推胜。
　　第五尔时释女瞿波下。指示后友。於中二。先示后位。后颂前法。前中二。先指示。后教问。今初。言此世界中莲华座者。此座不知的在何所。旧经但言此世界中。晋经则去此迦毗罗城。若新梵本云。善男子汝去於此处。吠罗遮那足下种种庄严大末尼宝王莲华藏座。於其上坐。生菩萨母。名摩耶夫人。此则似居佛会。毗卢遮那不属莲华。是佛号耳。言摩耶者。有云幻生。具云摩耶泥(上声)尾此云幻术夫人。昔云天后。然余教说。生佛七日。即便命终。生忉利天。约应化说。据实体用常遍时处。云迦毗罗。据其本处。犹佛虽灭常在鹫峰。但云此界。约是佛母。若依梵本。不离如来。故诸教中。说於摩耶。或云是实。或云是化。此经大意皆是实德。后汝诣彼问下。教问可知。二尔时释女瞿波下。重颂前法。广说已周。临行再述。显殷懃故。虽通颂前。文便在此。三十一偈大分为三。初一偈总显菩萨益生。超颂前文见者不空。生下女人染心之益。次十五偈。别明远劫前事。出上不空之相。后十五偈。正颂前文德女因缘。由前远劫深心供养。成今净心同修梵行。
　　第六尔时善财下。礼辞可知(已下第三十经)。
　　[△@△]大文第二。从摩耶夫人下。有十一善友。古来诸德。皆为会缘入宝相。虽下三相义当等觉。等觉亦是十地胜进。开合不定。义理又多。故依古德。且为会缘入实等相。云何会耶。谓会前诸位差别之缘。令归一实。生於佛果。犹如摩耶夫人。能生佛故。然人虽十一。约法唯九。约会为十。德生有德同一会故。遍友是会不得法故。初一为总。余皆为别。故摩耶得幻智法门。末后亦得幻住法门。始终相会该於中间。总别圆融。归实无二。故会缘中。更有十人。又是所会。十表无尽。无尽之缘。皆成摩耶之实德故。又以此下皆当等觉。等觉方能亲生佛故。就别会缘。初天主光。且须正念无失。方为第二遍友可师。三须广穷众艺。四解而无依。用而无尽。便得第五无着清净。清净则得第六净智发光。发光则得第七知相无尽。无尽则得第八诚愿不违。具上诸门。方得第九还归幻住。故虽十一不失入实之言。始末皆幻。方智诸缘体虚即实。
　　●今初。摩耶夫人。总会缘中。文亦具六。
　　第一依教趣求中二。先将诣观成。后胜缘引导。
　　△前中二。先序观成。略标渴仰。二此善知识远离下。别彰观念。於中四。一总念胜德。二别念身相。三结叹深胜。四思欲亲承。今初。已能暗合愿智幻门。二此善知识随意生身下。别念现身。即冥契摩耶下文所现。於中。有十九身。初随意生身。旧经则有。梵本则无。不思议身。梵属一相身。无差别身属非身心身故。旧有十七。新唯十六。又初三身。准下释摩耶现中。乃是三对。具於六身。则通成二十。下文各有标释。今略解三。一随意生身。总显随类。二无生灭身。下云不生色身。无生起故。不灭色身。常寂灭故。三无来云身。下云无去色身。於一切趣无所灭故。无来色身。於诸世间无所出故。四非虚实身。下云非实色身。得如实故。非虚色身。随世现故。五不变坏身。法性无坏故。六无起尽身。无相无思故。故不思议。是释上义。七所有诸相皆一相身。无相为相故。八远离二边住解脱身。不住生死涅盘等边。无住解脱。常教化故。九无依处身。幻愿所成故。十无穷尽身。如虚空故。十一如影普现身。随愿现故。即无分别愿。十二如梦所见身。随心现故。谓随心欲现。而无寻伺。十三如镜像身。谓随物心质所见不同。自无出入故。十四普於十方而化现身。横周遍故。十五住於三世无变异身。竖常住故。十六非身心身。不属色心差别相故。其如镜像下。梵本云。犹如日月清净身。谓住法性空。不信等障烟云尘雾。不能染故。三此善知识下。结叹深胜。於中。犹如虚空。结前胜德。普贤眼见。兼上诸身。四如是之人下。思欲亲承。
　　△第二善财童子作是念时下。胜缘引导。略有三位。一城神显教修心。二身众神密加授法。三法堂罗剎教其求友。
　　[○@△]初中二。先以华散。后作如是言下。正以言教。於中二。先别教。后结释。前中。城神说法。令护心城。是知触事无非妙法。心名城者。中有本觉正智法王。万德所聚。性防非故。有三十门。大分为三。一十度行。二净地行。三二严行。今初。有十二门。初后各二。中八唯一。檀中。一舍生死。是真实舍。二求十力。用为法施。智中。一证智。二教智。余可知。二应扶助心城下。十一句。明净地行。即初地十种净治地法。文小不次。一信。二慈。三坚固庄严。四悲。五舍。六七皆惭愧。谓不容恶故。八无疲厌。九如说行。十知诸经论。十一成就世智。故能普晓一切众生。三应住持下七句。福智圆满。前二是福。后五是智。福中但合云福德聚。不合云福智。智中初三权智。次一实智。后一无[得-彳]智。二善男子菩萨下结释。於中二。先结其胜能。后何以下征释所以。
　　[○@△]第二尔时有身众神下。身众神密加授法。於中三。初赞友令欣。次时诸神众下。放光加被。后善财童子以得下。善财获益。所谓十眼平等不思议身者。十身无[得-彳]。为不思议。不思议身。佛佛平等。余可知。
　　[○@△]第三时有守护下。法堂罗剎。教其求友。於中四。一华散。二言教。三仰问。四重答。
　　▲今初可知。
　　▲二作如是言下。言教中二。先教十法以增其智。后示三昧以息其乱。今初。文有标征释结。释有十心。一直。二悲。三智。四进。五信。六深。七慈。八净。九益。十常。后复次善男子下。示其三时。文亦有四。谓标征释结。初二可知。三所谓下列释。於中亦十。第一法空无尽清净轮者。此为见友之本三义如空。一如空无尽。二如空心净。谓不取相惑不能染。三如空圆满。无处不有故。二见依报。三触境皆佛。故云不舍离无缺减。谓凡夫染境。二乘舍离。权教观境。空有互陈。一多不即。并为缺减。若圆修者。触目对境。穷尽法原。不取不舍。双亡正入。故央掘经云。云何摩诃衍。所谓彼眼根。於诸如来常。了了分明见。具足无减修等。又云所谓眼入处。於诸如来常。明见来入门。具足无减修等。前明六根。后十二入皆悉具足。无所缺减。余文可知。四善男子菩萨成就下结中。初得见人。次当得法。后则处处皆遇善友。处处遇者。略有二意。一真实善友常遍世间。契理云同。故常得遇。故慈氏云。非是法器人。与佛子同住。设经无量劫。不知其境界。反显是器必常遇矣。二者既定慧双游。无境不契。并为道器。皆善友矣。故光明觉品云。如来所转妙法轮。一切皆是菩提分。若能闻已悟法性。如是之人常见佛。能如是行。是为守护正法堂也。
　　▲三说是语时下。善财仰问。向已明教。何得更问。於何方所。求善知识。向者通教。今别问摩耶。
　　▲四罗剎答言下重答。求於摩耶。不异前总。既能重问。还复重答。答以四法。一以友无不在故。二友以法为体故。此二合在初句。三身同友遍故。四智与境合故。如影如梦。其速疾心。即遍游十方。其随顺心。四句皆有。又前三离境相。后一离心缘相。都无所求。真入理矣。无求之求。无[得-彳]求矣。
　　第二尔时善财下。见敬谘问。於中三。初见。次敬。后谘问。
　　[○@△]初中二。一明见因。即受行教故。然其受行实通三位。旧经但云受行其教。罗剎在近。又教求友。故偏牒也。二即时下。正明睹见。於中二。先见依。后见正。
　　[○@、]前中三。初见莲华。次见楼阁。后见宝座。今初。所证法界自性无染。故曰莲华。无明既开。不离心内。如从地踊。亦表性净万行之因从法性地而出现故。此即等觉普贤之华。而言大者。十定品说。量周法界故。台上楼阁。名纳十方。岂况莲华不周法界。十柱等言。约表法耳。二於其台上下。明见楼阁。谓能证二智。依於所证。而重现故。智包无外。云纳十方。总摄五位自分胜进。名为千柱。其一一事。皆有表法。恐厌繁文。三其楼阁中有如意下。明见宝座。即智体法空。故在楼内。具性功德。广显庄严。於中二。先明主座。后尔时下。明摄眷属。
　　[○@、]二摩耶夫人在彼座上下。明见正报。合回尔时善财见如是座。安此段初。於中亦二。先总明现身。后所谓下。别显身云。於中亦二。先身相。后身业。
　　[△@、]前中又二。先明万类难思身。后明一类超胜身。前中又二。先明别相。后显通体。今初。有四十六身。梵本旧经。但唯四十。谓广大力身。即梵本中普周遍身。住安乐身。即梵本中灭倒见身。无断尽身。即梵本中恒示现身。大威德身。又是重出前灭倒见。无依色身。即是无住。离虚妄身。是梵本中。释无分别。除此六身。还唯四十。於中。或唯约事。如普周遍及普对现等。或唯约理。如十二十三云。不生色身。无生起故。不灭色身。常寂灭故。或事理交彻。如三十二无生色身。幻愿所成故。三十五不生色身。随众生业而出现故。三十二随於自愿。三十五随众生业。皆是以事显理。余可思准。亦同十身。恐繁不配。二善财童子见於摩耶下。辨其通体。谓离有取蕴故。名非色等。无真实常住色等。文有八句。前五别明五蕴。而其释义。影略不同。一色从缘现故。二受灭世间故。言转灭者。灭无常受。转成常受故。三想随物想故。四行依幻业行即非行故。五转识成智。智亦性空故。第六句总显离言。第七句已灭无常。第八句已证常寂。二尔时善财童子复见下。明一类超胜身。旧经唯有超胜。而无相如。今经具有。於中二。先总标。即双标相如及与超胜。后所谓下别显。以总该别。略无超胜及相如义。
　　[△@、]第二於一切处现如是等下。明身业用。於中二。先结前标后。梵本但云。现如是等无量色身。则该二类身。皆有此业。后行於平等下别显。於中亦二。先明十度行。后明福智行。今初。一檀那。以是最初。故说大悲。二出生如来下净戒。戒能增长菩提法故。摄佛善故。三观察思惟下。谛察法忍。四精勤下精进。五住於平等下禅定。六善能了知下般若。七见诸如来下方便。八成就大愿下大愿。九游戏如来诸自在力下力度。十得佛智光下智度。二修习圆满一切如来种种功德下。明二严行。十一句分三。初二句标。次六句出体。后三句结成。今初。谓前句标福。后句标智。离世间品中。各有十句。以显无尽。次常乐观察下六句。别出福智之体。四菩萨行不出福智。一波罗蜜行。依六度说。前三是福。后一是智。中二通福智。若依十度。方便助前三。愿助精进。力助静虑。智助般若。福智可知。二出生一切诸菩萨地。明福智之位。三积集下。通明福智。亦兼神通。四勇猛下。进策福智。五普遍成就下。菩提分法行。六恒勤守护下。教化众生行。后常乐称扬下三句。结成福智。初句结福。次句结皆。后句由具上二愿为佛母。
　　[○@△]第二尔时善财童子见摩耶下。设敬证入。自道已深。现身等彼。上来摩耶万类殊应异体中多。今此善财。一类之身。遍对求法。即同体中多。若摩耶善财。并不分而遍。则二皆是住体遍应。摩耶亦是同体。一即多。以随所应异无二体故。善财亦是同体。多即一。诸处善财。即一身前之善财故。又二互望并含同体异体。以一摩耶。应多善财故。以多善财对摩耶故。
　　[○@△]第三白言大圣下。谘问法要。所以叙述文殊及诸友者。若约等觉。因位极故。总收归此。若约会缘。从初发心。一一善友及所得法并所会。
　　第三摩耶夫人告善财言下。示己法界。於中三。初名体。二业用。三根原。
　　[○@△]今初名有六字义故。二智大智体周遍故。二愿二义者。一别愿唯愿为佛母故。二通愿总摄普贤广大愿故。三智二义者。一权智能起大愿。能成幻事故。二实智般若能生佛真身故。四幻二义者。一愿智体虚。当相名幻故。上经云。幻智即是菩萨。菩萨即是幻智。此二无[得-彳]。能无不为。二者即智所作。生佛为幻。谓不坏小身。而能广容。无生而生故。五庄严二义者一以大愿智幻庄严法界诸佛境界。二以大愿智幻为己庄严可成佛故。十义无[得-彳]为大缘起。故为一切诸佛之母。
　　[○@△]二是故常为诸菩萨母下。明业用。於中二。此句总明。后善男子如我下别显。於中四。一为现在遮那佛母。二为过去佛母。三为贤劫千佛母。义通三世。四结通横竖无穷佛母。
　　▲初中二。先总明为剎海遮那佛母。言悉达者。具云悉达多。新云嚩悉达阿他。唐言一切事成。或云一切义成。余文可知。后又善男子我於净饭王宫下。别显生佛之相。於中四。一毛光为生先相。二正明自在入胎。三腹包众海难思。四举此类於百亿。初中有四。一光入身。二善男子又彼光中下。光现八相。三又见如来往昔下。现佛因果。四又善男子彼妙光明入我下。令身难思。第二善男子尔时菩萨从兜率下。正明菩萨自在入胎。於中有五。一眷属翼从。二菩萨尔时以神通力下。菩萨现通。三又以神力放大光下。光时息苦。四又为救护下。现变入胎。五彼诸菩萨於我腹下。入已游步。第三又念念中下。腹包众海难思。第四善男子如此下。举於此界以类百亿。於中二。先正类。后然我下。显难思相。先正明。后征释。前中。文有四句。一本来无二者称一性故。二亦复非一者。旧经无此一句。梵本云亦非无二。此有二意。一者初句遣二。次句遣一。非一处住。成上遣二。非多处住。成上遣一。段为亦复非一得斯一分。二者上二句辨体。无二者称一性故。亦非无二者。不存无二故。斯则遣之又遣之。玄之又玄矣。故昔人云。我言无二者。但言无有二。非谓有无二。故须双亡方显体妙。故上经云。常於诸法不作二。亦复不作於不二。诸法若二若不二。於中毕竟无所着下。二句即体之用。一处多处皆是用故。故上经云。一身为无量。无量复为一。了知诸世间。现形遍一切。以是即体之用。一非一。多非多矣。又非一处住。不坏多故。非多处住。不坏一故。又非一处住。体周遍故。非多处住。不如事故。又非一处住。一即多故。非多处住。多即一故。又非一处住。多中无一性故。非多处住。一亦无有多故。则如是二俱舍。普入佛功德。即是释中智幻之义。
　　▲第二善男子如今世尊下。为过去佛母。
　　▲第三善男子如此世界贤劫之中下。为贤劫千佛母。义通三世。三佛过去遮那现在弥勒等未来故。於中二。一举过现以为能例。二善男子如此贤劫未来世中下。例於未来。於中亦二。先别明弥勒。后如是次第有师子下。列余九百九十五佛。文中略列二百四十三。末结楼至。皆为其母。
　　▲第四如於此三千大千世界如是於此华藏下。结通横竖无穷悉为其母。若尔摩耶一人。已为一切佛母。余应绝分。但有具此大愿智幻。即为一切佛母。一同摩耶。摩耶是一即一切。余同摩耶。是一切即一。是则一女生一切佛。一佛有一切母。一多无[得-彳]。非但约女。男有此愿。亦为其母。是则摩耶成佛。亦是所生。遮那具愿。亦能生矣。三世诸佛诸菩萨等皆例然矣。方是华严生佛之义。
　　[○@△]第三尔时善财童子白摩耶下。辨法根原。先问。后答。答中二。一明本事。二结古今。前中六。一轮王久远。言非后身菩萨所知境者。显唯佛知。非但久远。亦显时无时相。佛智契故。二彼王城北下。有佛将成。三有一恶魔下。魔扰如来。四彼转轮王已得下。圣帝降伏五时道场神下。场神兴愿。六作是愿已下。历事增修。二善男子於意下。结会古今。於中二。先结示其人。后我从於彼下。结成果用。於中复二。一为遮那佛母。二善男子过去下。结母普周。谓时经三际。处尽十方。现未佛母。理则可然。发心有初。何言过去。此有三义。一约发心之后。论过现等。二发心之始。后身不知。亦无定始。三者愿则有始。为母无初。如以始觉同於本觉。始本无二。始亦无初。况念劫圆融。举一收尽。皆於脐中。放光明者。生长同气。皆自此故。佛佛皆从无二理生。能生所生。同一味故。
　　第四善男子我唯下。谦己推胜。
　　第五善男子此三十三天下。指示后友。
　　第六时善财下。恋德礼辞。(下第三十一经)。
　　●第二尔时善财下。第二别明会缘。有十善友。约会分九。第一天主光。即幻智念力善友。天主光者。悲智胜用光净自在。故名天主。破暗名光。此由定发故。父名正念。所得法门名为无[得-彳]清净念也。文具六。
　　第一依教趣求。
　　第二见彼天女下。见敬谘问。
　　第三天女告下。授己法界。於中二。先标名体。后问答境界。今初以无[得-彳]智。一念普观三世十方。无不明了。无去来今。为无[得-彳]念。不杂异念。故云清净。以斯正念。念佛功德。有益悲智。故曰庄严。后善财白言下。问答境界。於中。先问。后答。问中有二。一问境界。二问修得法。后答亦二。先答修行。后答境界。前中三。第一标章劝修。第二总征别释。第三结劝修学。
　　[○@△]今初可知。
　　[○@△]二云何勤修下。总征别释。於中二。先总征。后所谓下别释。此一段经。旧经所无。总有四十二门。表四十二位。大分为二。前三十七门。劝修行法。后五门劝修位法。
　　[○@、]前中杂修万行。略分为四。初有二十三门。福智庄严行。二有十二门。八大人觉行。三有一门。菩提分法行。四有一门。十度圆满行。初中二。先二门总明。余门别显。今初。一令如实觉悟。二令护持正法。此之二门。无法不摄。又初法义遍知。后词辩广演。即四无[得-彳]。利生之用。法施之本。后二十一门。别明中二。先五门辨福。后十六门辨智。前中亦二。先二门净戒。后三门忍辱。今初。於中。前门总明遮性。性谓不煞生等。遮谓不坏生等。有罪则遮。无罪则听。有罪是犯。无罪是持。后门别明性罪。略举绮语。以细况粗。后三门明忍中。初门安受苦忍。次门耐怨害忍。后门谛察法忍。二汝应勤修善巧法句下明智。其精进与定。摄在应勤修中。通於福智。智中分三。初七门实智。二有六门权智。三有三门双行智。今初。即般若相。於中二。一相即非相。二合即非合。此二即所知法体。故光明觉云。佛法微妙难可量。一切言说莫能及。非是和合非不合。体性寂灭无诸相。次三门约时。以明其过未知相。以第三门。该令平等。法谢名过。未生名未。生已未灭假名现在。名各不同。皆因法立。时无别体。故说平等。若取时中所有法者。过去已灭。未来未至。现在无住。皆不可知。故皆平等。金刚经云。过去心不可得。未来心不可得等故。随法差别。法尚无体。时安有差。次一门三轮清净。然瑜伽说。六度等行。各有三轮。大同小异。此中二意。一者成上三世叵得。即三轮净。二者别明该前诸门。所知为一。能知心意为第二轮。合为第三。远离觉所觉此二和合相故。三清净。末后一门明无住门。心之所住不出此三。若在於内。不应因境。若在於外。不合由心。合而可住。便是无性。或应有二。故皆叵得。二汝应勤修守护威仪下六门。权唯约事故。即方便相。三汝应勤修随顺觉智下三门。权实双行智。即中道相。初门性相齐觉。次门了生无生。后门言即言断。二汝应勤修远离无益下十二门。明八大人觉行。分之为七。一有四门。是无戏论。谓远离恶缘诸戏论故。二不轻一门。即是正定。观性平等为上定故。三有三门。即是正意。慈悲摄生为正意故。四如说行门。即是精进。不如说行是懈怠故。五相应善门。即是正慧。善巧修行是智慧故。六一门寂静。七一门少欲及与知足。文并可知。三汝应勤修相应行法。即菩提分法行。四汝应勤修菩萨行境。即是度圆满行。
　　[○@、]第二汝应勤修菩萨地法下五门。劝修位法。初门因位。言入住出者。十地各有入住出心。言相及得果者。亦通十地。相者。即随诸地中所有诸障。及对治相。是能所观相。别十地故。得者。即正证出世间智故。果者。因证智力。得於世间出世间智故。相即方便智。得即根本智。果即后得智。后得缘俗。故名世间。无分别故复名出世。言皆证知者。通则三皆名证。别则证唯根本。而知通二智。二一门即果位菩提智者。如诸性相。觉诸法故。通於根本及与后得。及所断所知。兼断烦恼。种种体用者。四智菩提相应心品。一真法界。皆菩提体。受用身土。教化众生。即名为用。三有一门。遍觉三乘不思议境。法身同故。又诸佛菩萨深不思议二乘之境。秘密难思。四一门不取诸相。即显般若。总该前三。证无证相。何况於余。五有一门。即解脱相。澄渟清净。即真解脱。即金刚三昧。亦金刚智。利无不摧。能坏尘习。坚不可坏故。妄念不动。即是三昧。
　　[○@△]第三善男子有如是等下。结劝修学。结有剎尘。并须修学。我已修证。决定无疑。
　　第二善男子汝向所门下。答第一境界问。问中据果推因。答约以因招果故。前后不同。於中二。先牒问总显。后又善男子我以下。别明广知。於中分三。一念最初劫。二又忆下。念中间诸剎。略举九劫。三善男子如是忆念恒河沙下。总结多劫。非唯忆念。亦於彼劫。於多佛所。闻持此门。
　　第四善男子我唯下。谦己推胜。
　　第五善男子此迦毗罗城下。指示后友。
　　第六时善财童子下。恋德礼辞。下诸善友。六段之文。虽皆具有。而词句多少。故或不科。
　　第二尔时善财从天宫下向迦毗罗城下。童子师遍友。幻智师范善知识。遍与众生为善友故。居迦毗罗黄色城者。中道轨物故。不得法者。略有四义。一与众艺法门同故。二法有所付显流遍故。三表诸法门体无二故。四显无所得为真得故。
　　●第三尔时善财即至其所下。善知众艺童子。幻智字母善知识。文亦具六。
　　第一依教往诣。
　　第二顶礼其足下。设敬谘问。
　　第三时彼童子下。授己法界。於中二。第一辨法体用。第二问答显因。
　　△前中二。先标名体。谓以无[得-彳]智。穷世出世诸技艺故。后我恒唱持此之字母下。辨其业用。字母乃为众艺之胜数说之本。故偏明之。文分为三。谓标释结。今初可知。二所谓唱婀字时下。别显四十二字母。大品名四十二字门。涅盘十四音为名字功德。金刚顶瑜伽毗卢遮那等经。皆具说之。兴善三藏新译三本。一文殊问经字母。二名金刚顶经字母。三别译出华严四十二字母。今参而用之。皆言般若波罗蜜门者。字义为门。从字入於无字智故。故毗卢遮那经中字皆有不可得言。智无所得即般若故。又文殊五字经云。受持此陀罗尼。即入一切法平等。速得成就摩诃般若。才诵一遍。如持一切八万四千修多罗藏。然初五字。即文殊真言。今依五字经中释之。一婀者是无生义。以无生门。入般若也。然有二意。一以无生即般若。般若一法。多门不同。或无生门。或无灭门。如是无住无依等皆般若门。今以无生为门。若见无生。即见般若。二以无生为门。不得无生。方真般若。其无灭等诸门例然。言以菩萨威力者。晋本云威德。具云威德力。以菩萨得此无生之门。能达法空。断诸障故。二啰者。即是清净无染离尘垢义。今云显示无边微细解者。谓无处不解。则无尘沙微细垢矣。三跛者。亦无第一义谛诸法平等。谓上无生无尘违俗显真。今此真相亦不可得。真俗双亡。是真法界。诸法皆等。即是普照。四者者。诸法无有诸行。谓诸行既空故。遍摧差别。五曩者。诸法无有性相言说文字。字皆不可得。谓性相双亡。故无所依。能所诠亡。故云无说。无能所依。则无所住。无住不住。称无住际。彼经复云。以那字无性相故。者字无有诸行。者字无有诸行故。跛字无第一义。跛字无第一义故。啰字无尘垢义。以啰字无尘垢故。婀字法本不生。以婀字法本不生故。那字无有性相。汝知是要。当观是心本来清净无染无着离我我所分别之相。下诸字义。多依遮那及兴善所译。而梵音轻重。字义不殊。六攞字。悟一切法。离世间故。爱支因缘永不现故。今云离名色依处者。名色即是十二有支生死之体。四蕴曰名。羯逻蓝等为色。识缘名色。名色缘色。如是二法。展转相依。如二刺芦俱时而转。故生死体不出名色。名色即是众生依处。离此名色。入般若矣。七娜字。悟一切法。调伏寂静。真如平等无分别故。由此方为不退方便。即加行方便也。八婆字。悟一切法。离缚解故。缚解双绝。方入金刚圆智道场。九拏字。悟一切法。离热矫秽。得清凉故。是普摧义。轮即摧伏。圆满两字亦即是轮。亦清凉义。十洒字。悟一切法。无挂[得-彳]故。如海含像。像之与海。不相障[得-彳]。十一嚩字。悟一切法。言语道断故。谓理圆言偏。若随於言。言一之时。不得其二。由入无言。无所不言。故普遍出生无所不住。十二哆字。悟一切法。真心不动故。真心不动。则无不照。如星月圆满凝空不动流光遍照。十三也字。悟一切法。如实不生故。则差别积集皆不可得。十四瑟咤字。悟一切法。制伏任持相不可得故。今普照光明。即能制伏及任持义。故能伏除一切烦恼。若有所伏。不能息除。了惑性空。能照体寂。方能究竟息灭烦恼。十五迦字。悟一切法。作者不可得故。若定有作者。作业无差。由无作者。作业差别。如云不断不可揽取。故净名云。无我无造无受者。善恶之业亦不亡。十六婆字。悟一切法。时平等性不可得故。谓时若至矣。大雨降雪。百卉齐润。是为平等。而雨无心。故不可得。得平等性。即证一切智故。文殊问字母云。婆字是现证一切智声。十七莽字。悟一切法。我所执性不可得故。慢能长流生死。故云速疾。是以。旧经云。湍流奔激。慢有多端。云种种色。我慢高举。如众高峰。十八誐字。悟一切法。行取性不可得。五蕴名行。行即取蕴。能取生死故。积集即是蕴义。普轮有二义。一约所空。即属行取。圆满名轮。二约能空。轮即摧坏。遍摧行取。为不可得。十九他字。悟一切法。处所性不可得故。真如等理。无差别智。蕴摄名藏。此二并是万德依处。今智契合亦不可得。无智无得真般若故。二十惹字。悟一切法。能所生起不可得故。能所生起即是世间。悟不可得故。游行清净。二十一婆嚩字。悟一切法。安隐性不可得故。念佛庄严是安隐性。二十二驮字。悟一切法。能持界性不可得故。能持界者。即真法界。法界能持一切法聚。微细观察。无有一法出法界者故。兴善译云。唱驮字时。入观察法界道场般若。二十三舍字。悟一切法。寂静性不可得故。诸佛教轮。是寂静性。随顺即是悟入之名。故十地经云。而诸佛法。如是寂静。言光明者。即能顺智。二十四佉字。悟一切法。如虚空性不可得故。悟虚空性。能生因地现前智慧。故名为藏。二十五乞叉字。悟一切法。尽性不可得故。息诸业海即是尽义。出生智慧即尽智也。二十六婆哆字。悟一切法。任持处非处令不动性不可得故。开净光明为处。诸惑障为非处。以净光明。除诸惑障。即是任持。二十七娘字。悟一切法。能所知性不可得故。世间是所知。智慧为能知。了世无世。名为智慧。既无所了。安有能知。故不可得。二十八曷啰他字。悟一切法。执着义性不可得故。谓利益众生。有我人相。名执着义。了无我人。是智慧灯。二十九婆字。悟一切法。可破坏性不可得故。世之宫殿。是可破坏。圆满庄严。故不可破。三十车字。悟一切法。乐欲覆性不可得故。得行方便即是乐欲。藏与普覆。皆是覆义。不覆乐欲一切皆圆故。文殊问字母云。蹉者。是不覆欲声。然梵云曼荼罗。此翻圆满。亦云道场故。此及前门。兴善皆悉翻为道场。轮是义翻。亦取圆满。若正翻轮。梵云斫羯罗也。三十一婆么字。悟一切法。可忆念性不可得故。十方诸佛是可忆念。旋转则是无尽之义。三十二诃嚩字。悟一切法。可呼召性不可得故。谓方便摄受一切众生。出生深广功德藏故。兴善译云。一切众生堪任力般若。其堪任力即是可化。故可呼召。三十三哆娑字。悟一切法。勇健性不可得。勇健则能趣入功德。三十四伽字。悟一切法。平等性不可得。平等故能普持平等之理。坚不可坏。深广如海。蕴摄名藏。三十五姹字。旧为此咤字。悟一切法。积集性不可得故。愿能积集。积集见佛。如虚空量。三十六儜字。悟一切法。离诸喧诤。无往无来。行住坐卧性不可得故。一切威仪。常观字轮无尽境故。三十七颇字。悟一切法。遍满果报不可得故。化诸众生。生圆果故。三十八娑迦字。悟一切法。积集蕴性不可得故。无[得-彳]辩才。光照圆满。能积众德。三十九夷娑字。悟一切法。衰老性相不可得故。唯演说法。能度衰老。四十室者字。悟一切法。聚集足迹不可得故。法雷遍吼是谓聚集。声不可寻。故无足迹。足迹即教迹也。四十一佗字。合是咤字。悟一切法。相驱迫性不可得故。谓以无我。开示佛境。则无驱迫。四十二茶字。悟一切法。究竟处所不可得故。一切法轮即究竟处。不住法相。故亦叵得。上已别释。然此中般若立名。总有二意。一从所破立名。如云衰老性等。观衰老性不可得故。即入般若。二从能破立名。如云婀者无生义。无生即般若故。是以前十三门。多从后意。故并不言不可得也。后二十九门。多是前意。皆言悟不可得。而经文中。或从所破。或从能破。或能所双辨。可以意消息之。三善男子我唱如是下总结。以一为首。旋转出生而无有尽。略如弥伽处说。具足演说。等虚空际。无有穷尽。为一切法所归趣处。而要四十二者。亦表四十二位故。智论中明。初阿具后茶。即初发心时便成正觉故。阿字即菩提心。茶即妙觉。为究竟处。一一圆融。是字母深义。略义已周。广如别说。
　　△第二善财白言圣者下。问答显因。先问。后答。答中四。一标章正答。二征释所以。三问答显发。四总以结示。
　　△今初有标征释结。可知。
　　△二所以者下。征释所以。先征意云。所以要此十者。后释意云。由有智慧展转至於真实智慧。得此解脱故。十句皆牒。由得前已。便得后句。文相甚显。唯初二句。义小惑人。今当分之。谓具足智慧是第一句。勤求善友下是第二句。以亲近故下。方是蹑第二善友生第三勇猛精进。余文可知。最后得真实智故下。以义加之。然真实智。即此解脱。
　　△三善财复言此真实者名为何等下。问答显发。即唯问第十真实一门。以最胜故。亦举一例余。文中分四。一展转征释。二总显超胜。三略示体相。四结成所住。今初五重问答。以显深玄。初问意云。向之十重。前前起后后。后转深。至真实智方得解脱。此真实智愿示其体。故言此真实智名为何等。答意云。即汝所问一切言说。皆即真实。实智体周。言语性离。不应舍言而别求也。今之禅宗。多用此势。二征意云。言语别施行真实离文字。云何即是。答云。世间所言说。一切是分别。故违真实。称理无虚。故名真实。三问云。不虚诳语。愿识其义。答云。契理常故。四复问云。若约理常。世言亦常。答云。心自证悟。方得称常。即同楞伽。自觉圣智故常。不同外道无因常也。五复问云。契理曰常。是义然矣。未知至理。其相云何而可契合。能证所证为一为二。二则数法。数法无常。一则无二。何有能所契合之义。答中。先答。后意明。非一非二。由非一故不坏能所。由非二故能所契合。一味平等。如明合空。不可分别。而非杂乱。由非二故说为内证。由非一故后得示他。故云由此力故。则能平等利益自他。内证则自利。后得则利他。犹如大地。假以喻显。地无分别。以况内证。能生万物。以况能所。后然其法性下。却答前问。所问相貌。体实非相。有相堕常。无便属断。有则生灭。无无所证。犹如虚空。是三无为。不可言无。但无[得-彳]相。不可为有。远离一切故。八地经云。入一切法如虚空性。故结云难知难解。谓不可以智知。不可以识解。唯证相应。二善男子此法微妙下。总显超胜。上寄言显理。令即言契真。今正言显理。令亡言会实。以理圆言偏。理与言绝。言虽即真。随言生滞。要须得意亡言契之。於中分二。先标微妙。总显离言。后何以故下。征释所以。征云。何以离言。释意云。理深玄故。非但言不能宣实。亦心智不及。是不思议。文有十句。初三句离言境。即不可议。一过文字。二过语具。三过语业。然梵本云。超语言道。道即语所行处。次五句超心境。即不可思。一超戏论。起心动念皆名戏论。谓有真性。以智契合。亦是戏论。便是分别。无分别智方能契故。然无分别智。离於五相。初一即离於真义异计度故。二超过有寻伺地故。三四即离无作意故。无作意者。谓睡眠昏醉不了境等。今三即约愚痴。不了心境。若善若恶。此非无分别智。四烦恼魔事即兼睡等。五离一切心识。兼离灭受想寂静。以灭受想定亦属心故。更有离於色性义。在后段故。无分别智难以显诠。遮诠以明。故离诸相。方为契合。后二句。总显离妄。明唯圣境。三善男子彼诸圣者下。略示体相。以离一切相为其相故。初句离色相。次在缠不垢。出障非净。体不可取。亦不可舍。犹如虚空。终日求空。求终不得。终日避空。空不可避。挠之不浊。本性净故。澄之不清。非今净故。於一切法最为胜故。名胜义谛。湛然常存。既非佛作。出与不出。性常无二。四善男子菩萨为此下。结成所住。
　　△第四善男子此是真实下。总以结示。即上真实契证之义。即是我之众艺解脱。
　　第四善男子我唯知下。谦己推胜。对众艺推。不舍世俗。不违实相。皆同般若。
　　第五善男子此摩竭下。指示后友。婆怛那者。此云增益。谓无尽三昧能出生故。友名贤胜者。无依道场是直善故。
　　礼辞可知。

　　贞元新译华严经疏卷第八

　　寿昌元年乙亥岁高丽国大兴王寺奉宣雕造
　　贞元新译华严经疏卷第九(从第三十二经尽第三十七经)

　　　　敕太原府大崇福寺沙门澄观述
　　(有七善知识半。第一贤胜优婆夷。第二坚固解脱长者。第三妙月长者。第四无胜军长者。第五最寂静婆罗门。第六德生童子。第七有德童女。（上二同会）第八慈氏一半)。
　　●第四尔时善财童子渐次行诣下。贤圣优婆夷。幻智无住善友。文亦具六。初二可知。
　　第三贤胜告言下。授己法界。於中二。先标名体。后显相用。今初。无住处无尽轮者。无住处体也。无尽轮用也。轮者圆满义。大同净名从无住本立一切法。无住即实相之异名。心之体也。众生迷真。起於妄惑。立一切法。菩萨体真。具恒沙德。有无尽用。故无所住。则无所不住。万行爰增。若有所住。如人入暗。不见心体。安有用耶。二既自开解复为人说下辨相用。於中亦二。先略标二利。后我住於此下。广辨用相。於中又二。先总明。上云解脱。是诸门总名。此云三昧。即此中别称。前后互出。非二法也。后所谓下别显。皆体用双明。以出生故。用无穷尽。不失智性。故常无住。又无尽二义。一体无尽。如虚空故。即无住摄。二用无尽。如有虚空必能包含出生万物。体用无[得-彳]。故双辨之。
　　第四善男子我□下。谦己推胜。
　　第五善男子於此下。指示后友。云沃田者。是南天竺。近水沃润。显无念定水能滋长故。友名坚固解脱长者。长者无着清净。惑不能坏故。
　　礼辞可知。
　　●第五尔时善财童子渐次南行下。幻智无着善友。法门名无着念清净庄严者。无着约境。无念约心。心体离念故。内外无着。障惑不生。是名清净。显现法身。是为庄严。又无着是智。智了性空。无所着故。无念是定。旷若虚空。无所起故。定慧二力。为庄严也。后我自得下。显其业用。既寂障惑。爱见不生。无所求中。求而不息。余文可知。
　　●第六尔时善财童子即诣下。妙月长者。幻智智光善友。廓忘照现。若秋空满月。故云妙月。常照慈悲及空寂舍。故於其宅。常有光明。不离先念在前城内。文中具六。初二可知。
　　第三妙月答言下。示己法界。於中二。先示名体。后征证因。今初。冥智廓忘名为无垢。后智照法名曰光明。亦无垢是断。寂二障故。光明是智。照事理故。权实双照。智断齐圆。故立斯称。
　　后善财白言下征。征问证因。於中二。先问。后长者告言下答。於中二。先始修十法。多近善缘。后终修十法。多明造行。
　　▲前中亦二。一正明所修。二问答显发。今初。文有标征释结。释有十法。皆言常不舍离。显无间故。文并可知。二善财复言圣者下。问答显发。有三重问答。第一问答。显其亲证。第二问答。征般若因。第三问答。难成上义。今初。先问。后答。问意云。向蒙十法广说胜缘。一切智体必能亲证。愿示枢要。答意云。般若相应。则能现证。二善财复言圣者为由听闻下。第二番问答。征般若因。问意云。所证实相。由於能证观照而得。能证观照。岂不因於文字般若。答意云。言说别施行。真实离文字。心冥至理。岂文字之能诠。故龙树云。般若波罗蜜。实法不颠倒。念想观已除。言语法亦灭。无量众罪除。清净心常一。如是尊妙人。则能见般若。尚忘观照。何况语言。三善财白言岂不由於从闻生智下。第三番问答。难成上义。先问后答。今初问意云。圣智所说。闻思修慧。为现证因。今言不因。岂不违理。后答意云。闻为胜缘。智须内发。执言求解。真智岂生。文中二。先以法总非。后善男子我於此义下。以喻别显。文有二喻。一砂碛求水喻。喻证唯行境非说能到。二闻说苏陀喻。喻於且绝行非常能到。前中亦二。先诫听许说。后如大砂碛下正喻。先喻后合。前中又二。先正举喻。后问答释成。前中有三。初砂碛旷绝喻。生死长远。犹如砂碛。迷於理智。如无井泉。二春忧热时下。热之求水喻。生死增长。如春夏时。一切众生。如有人也。从迷将悟。如西向东。东为明故。冥机叩圣。圣必垂应。如遇丈夫。丈夫者诸佛菩萨。依智起应。如从东来。众惑逼恼。故称为热。五欲境牵。犹如於渴。机能感法。义如问水。法能断惑。如除热渴。三彼大丈夫下。诸圣示导喻。内自亲证。故名善知。如行而说。故云善说。从此东行。令其向智。有二路者。世出世因。世逆法理。故名为左。涅盘之因随顺理智。故称为右。行出世道必获果证。如得泉阴。涅盘真味止生死渴。如彼甘泉。菩提树立能荫自他。如得阴庇。二善男子於意下。问答释成。於中三。初妙月问。二善财答。三妙月合释。今初。闻名喻闻慧。思惟往趣喻思慧。问意可知。二答言不也下。善财答。答意。成上要自亲证方除惑热。思趣近因。尚未得水。空闻名字。得非远乎。是知三慧。但可以因。现证真实。不属三慧。三慧行解犹非是证。空有言说。何涉道因。三善男子菩萨亦尔下。妙月合释。释彼三慧非是亲证。虽非亲证。而为证因。故云不但唯以。但犹独也。明知非是全弃三慧。远成善财从闻生智得见真如。非即非离。审之审之。二善男子言砂碛下合喻。向来合释。总举大意。今方委合。亦分为二。先合正喻。后合释成。今初。略不合於东西左右。余并合之。后得清净水下。合前问答。释成要依示道至泉池等。第二复次善男子下。闻说苏陀喻。喻亦绝行境。前喻意明。由解成行。行起解绝故。非但以多闻能得如来道。此明以行为行亦不诣真。要无所行。方合真智。即念想观除。何况言语。以天苏陀不同前水行可到故。在於天上。非见闻境。得通方到。亦如楞伽宗通方入。文中三。一诫听许说二善男子假使下正说。天苏陀者则是甘露。以况涅盘。一真法界具足众德。此句总明柔软妙触。表唯证境。故净名云。受诸触如智证。色香美味。即别明四德。谓常乐我净。味即是常。美者为乐。香以喻我。色者喻净。三於意云何下。问答释成。有二问答。第一问答。显言非证。文相可知。二善财复言下。第二问答。言为证因。问有二意。答随问别。一云言既非证。证又非言。菩萨因何善巧宣说。答意云。菩萨亲证。依证发言。不同凡夫不证而说。第二意者。先问意云。言既非证。证亦非言。如何善巧令物悟入。答意云。言虽非证。而是证因。非离言说求解脱也。证虽非言。要寻言到。如前到水。必依正言。若行左道。不可得至。若依此义。应须回文云。菩萨所证般若真性。要由言说。而为正因。由此义。便能证此解脱。能为众生。善巧宣说。则二义皆具。
　　▲第二复次菩萨具足十法下。明终修十法。多约造行。有标征释结。文并可知。
　　第四善男子我唯下。后三段文亦可知。
　　●第七尔时善财童子思惟下。无胜军长者。幻智无尽相善友。见佛得法皆无有尽。故无能胜众德所聚。从喻名军。说称体周。城名大立声。文亦具六。
　　第一依教趣求。
　　第二诣长者所下。见敬谘问。
　　第三长者答言下。受己法界。於中二。一辨名用。二辨证因。今初。先名依用立。即以无尽而为其相。我以证下。以用释名。略有二义。一外见无尽。二内蕴无尽。谓内蕴诸德。称体无尽。又诸心诸境无非佛法。故佛与法皆无有尽。二善财复言菩萨云何下。辨证所因。先问云何得者。谓修何因而证得故。后答中二。先进修十行。后离十恶缘。前中有四。一标示。二何等为十征数。三一者下释相。四若诸菩萨下结益。二复次善男子下。明离十恶缘。文中有五。一总标。二何等为十征数。三一者下列释。皆言补持伽罗者。此云数取趣。数数取於诸趣果故。即众生异名。十相亦显。四若诸菩萨常能远离下。示其离意。谓身事须远。心无轻厌。不厌舍者。终可化故。不生下劣者。皆有佛智。法身等故。但应慈念。偏愍恶故。摄受调伏。究竟化故。菩萨复念下。正彰离意。一切众生。等有佛智。性无常定。习以缘成。如云从龙。如火就燥。近恶则恶。丧失善因。故自远之。欲令佗远。五善男子是为下。总结。
　　第四善男子我唯下。谦己推胜。先谦己知一。后如诸下。推胜知多。於中有二。先对前进行推。谓前进十行。不如菩萨进一切行。乃至悟入佛方便故。后知诸众生我人寿命下。对前远恶推。前虽化生。而常远离。不如胜者知生法空。无恶可远。化而无化。於中分二。先明知者生空。后明不[得-彳]随化。今初。先明显人空。后明法空。人空有七。一众生者。智论四十云。五蕴和合中生故。二我者。准梵本中。此句在初。少为总故。是主宰义。即诸蕴假者故。智论云。若五蕴中。我我所心起故。作此总我。立余别名。三人者。智论云。行人法故。大般若瑜伽。皆名士夫。瑜伽释云。能住一切士夫用故。人与士夫。本唯是一。今分为二。三寿命者。谓命根成就故。瑜伽云。寿命和合。现存活故。五士夫者。如前已释。六养育者。智论云。乳哺衣食因缘长故。七补特伽罗。已如上说。蕴处界者。明其法空。即三科法皆空寂者。约理明空寂。上人法无所执者。约智明空。云何空耶。然迷缘生无有实性。计有即蕴异蕴之我。今了蕴等尚从缘生。无有定性。况於法上而计有我。此是总意。若十定品。一一别释云。菩萨知一切法皆无我故。是名入无命法无住法者。菩萨於一切世间。勤修行无诤法故。是名住无我法者。菩萨见一切身皆从缘起故。是名住无众生法者。菩萨知一切生灭法皆因缘生故。是名住无补特伽罗法者。余可例知。后常能利乐下。不[得-彳]随化。
　　第五善男子於此下。指示后友。及第六礼辞。文并可知。
　　●第八尔时善财童子思惟下。最寂静婆罗门。幻智识愿语善友。言行无虚。为最寂静。寂静即是真净行也。言行乃是君子枢机。苟若能诚。斯则可法故。聚落名法。文亦具六。初二可知。
　　第三时婆罗门下。授已得法。於中三。第一标名。第二业用。第三问答显发。
　　今初。识愿语者。总谓无妄。别有二义。一称理无失故。谓若乖理。皆名虚妄。二始终无违故。谓从初心。立弘誓言。必如言行。不违誓愿。三自行真宝故。如忍辱仙人被害。必不嗔。便立誓言。我实不嗔。令我手足还复如故。如言便复。四利他不虚故。如欲现化。便能起作。非如世人空愿不能。具此四义。名诚愿语。推下淮胜。复有威德无尽之言。如愿能成。即是威德称体之用。故无有尽。
　　第二一切菩萨下业用。於中二。先明菩萨不退。即前二意。谓由证理。成证不退。况理性中。无退不退。又如誓能作。不违先言。故无妄退。后善男子我以住此下。明随行不虚。即后二意。随二利皆成就故。
　　第三善财白言圣者下。问答显发。於中二。先理契法身。显初二意。后说法无失。显后二意。
　　△前中。即正显第一。兼显第二。有二问答。一问答体相。二问答因果。
　　[○@△]前中。先问。后答。答中。文举六义。法身为总。一如如者。示法身体。然有二意。一即真如为法身体。重言如者。一如是理如。一如是事如。事理同如。故名如如。二者理智契合。为法身体。故金光明云。唯如如及如如智独存。名为法身。则上如是智如。下如是理如。智如於理。故曰如如。下四句即法身之义。一者常义。云不变异。二者体不可分。非唯染净不殊。实亦自他平等。云无二体。故下广说诸佛菩萨法身无二。三者出义。非唯於诸法中最为第一。於佛体中。亦为尊胜。故云胜义。四显非虚妄。故云谛义。谛即实义。即胜义谛。故无二体。体无二故便不变异。不变异故名曰如如。如如即是法身之体。身即体义。亦兼依义。万德依故。
　　[○@△]二善财复言一切菩萨云何修习得此法身下。问答因果。於中四。一问答修因。二问答修位。三明因果同异。四以因招果。
　　[○@、]初中二。先问。后答。答中有四。体标征释结。然此士身。望所修行。此十乃是当地中果。今望佛果。十皆名因。修得十地因中十身。则得果位佛法身矣。
　　[○@、]二善财复言圣者诸菩萨等住此解脱下。问答修位。於中二。先问。后婆罗门言下答。答中。明一地一身故。十地成十。然其十地。修十胜行。断十种障。证十真如。成於十身。今文正明十身。兼具余义。准梵本中。十身皆有体性之言。谓得平等身体性等。十身体性即士真如。身即约果。文中各二。先明得身。后何以下。征释所以。以释对身。义甚昭着。初地释中云。通达法性。此是总句。初证真如。名通达位。下二句别。离诸邪曲者。即所离障。梵云远离一切不平等体性。即舍异生性障也。见法平等者。即所成行。谓由证见遍行真如。二地释中离犯戒垢者。即所离障。谓邪行障。即所知障中俱生一分。及彼所起悞犯三业。今已离故。於一切戒下。即所成行。一切戒者谓三聚戒。既无悞犯。三聚性净。三地释中先明离障。约十度说。三地忍增。故离瞋等。住诸胜定即所成行。约三学说。前戒。此定。余皆慧故。四地已下。唯约别行。略无离障。此约菩提分法相应慧故。修集道品。五地释中。即诸谛相应慧。以其十重观察四谛。云证法性。六地缘起相应慧。十重观缘。般若现前。念想观除。寻伺境绝。七地即一切菩提分法相应慧。云集诸佛法。方便偏增。功用智满。八地以得无相无功用相应慧故。烦恼不行。以念务皆息。云离世间戏论等事。九地由得最胜无[得-彳]智故。具法师德。身相无边。一时顿应。十地已得总缘一切法智。断於诸法中未得自在障故。种智圆满。
　　[○@、]三善财复言如来法身下。明因果同异。有两重门答。门答相承。直分为四。一征问同异。二答言下。明德异体同。故唯识云。虽真如性实无差别。而随胜德。假立十种。十身即是十如。十如即是一如体上差别之德故。非同非异。亦同亦异。三善财复言是义云何者。重征其相。四答言善男子谓佛菩萨下。广显同异。於中二。第一法说。第二喻明。初中二。先标无差。此就体说。后所以下。征释同异。先征。后释。释中。先释同相。后释异相。今初。先总明同一体故。后如是乃至下别释。文有六对。凡圣为总。余五为别。凡迷圣悟。迷时不无。悟非新有。在凡说染。体不可染。在圣名净。非今始净。圣有因果。因有十阶。体不曾分。果唯一味。亦不曾合。舍生死去。体未曾移。到涅盘来。性未曾动。进至佛果。亦是一如。退入下乘。体未曾劣。遍历诸异。一相无违。后所言功德下。释其异相。诸佛总圆。菩萨各一。义则不等。以体就德。说十不同。因果两异。以德就体。因果十地。不得不同。以体融德。则地地相收。因果交彻。二由此事故下喻明。於中三。初结前生后。二正以譬明。三总结归法。今初可知。二善男子譬如下正显。文有二喻。一宝珠垢净喻。二白月圆缺喻。初中大同十地地影像中珠况证道转尽坚固功德。先喻。后合。今初。喻意。总将未磨莹珠。以况菩萨。已磨莹珠。以比如来。同是一珠。况因果一体。若准十地。别有十义。以况十地。一从大海出。以况初地发一切智心。二者巧匠治理。况二地持戒头陀正行明净。三圆满无缺。况诸禅圆满。四清净离垢。况道行清白。五内外明彻。况方便神通。六善巧钻穿。况缘起智慧。七贯以宝缕。况贯方便智。八置在瑠璃高幢之上。况自在高胜。九普放一切种种光明。况放闻持光。十能随王意雨众宝物。如众生心充满其愿。以况十地受佛智职堕在佛数能为众生广作佛事。则总具十义。便同如来。后虽诸菩萨与如来身下合。於中二。先正合体同德异。后所以下。征释异相。旷劫遍修。二利圆故。不同菩萨。二譬如白月下。白月圆缺喻。况於教道渐圆功德。亦双喻智断。暗除如断。明增如智。若取体虽是一满不满异。则与前珠。义理是同。若约珠。乃成后德时。前德犹在。月乃后满。前缺便无。小有不同。三是故善男子若诸菩萨住此下。总结归法。可知。
　　[○@、]第四复次菩萨由十种义下。辨因招果。前明修十种身得佛法身。今明修行得法身也。文中分四。一总标。二何等为十征数。三一者下列释。四菩萨若能下总结。文并可知。言金刚不可坏身者。法身智身。俱名金刚不可坏身。法性体坚。故不可坏。智符於理。亦不可坏。理智一如故。不同法相智是无常。以体收用。无非法身。皆不可坏。若唯约法性为法身者。则白月增长。义不相应。是知法身即是十身无[得-彳]身也。余文可知。
　　△第二善男子复有十种善巧正道下。明说法无失。即第四意利他不虚。兼显第三要由自行不虚妄故。凡所说法。皆成善巧。称机不虚。文中亦四。谓标征释结。并显可知。
　　第四善男子我唯下。谦己推胜。推胜於中二。先谦己知一。后如诸下。推胜知多。於中三。初总明胜行。次别明七净。后结成不虚及已不能说。今初可知。次安住过去下。别明七净。小乘但七。一戒净。二心净。二心净。三见净。四度疑净。五道非道净。六行净。七行断净。今经开为十净。谓加三世佛法为三。即是总义。下之七净。即三世佛法故。就后七中。而有开合。谓合见疑。俱为一净。偏执一理。是名为见。滞於二途。目之为疑。义多相涉。又合行净及与行断。以彼小乘趣尽灭故。开行断净。大乘不尔。故复合之。修进无厌故。加菩提分法增上净。利生为本故。加调伏众生净。合二加二故别有七。难胜地初有此十净。与今梵本。有同符契。今开见疑。乃成十一。若约位者。七中初二。在见道前。以创背凡过。宜以戒防。欲生真慧。理须习定。然未合理。判属世间。次三在见道。以见道中断於身见疑及戒取。戒取即是非道。知无漏慧即是正道。见道时十使俱无。偏语三者。涅盘经说此三重故。又十使中。五见及疑。但障见道。余四通於见修。故略不言。就其六中。三本三随。偏语其本。言三随者。边见随身见。邪见随疑。见取随戒取。故断三本。三随亦断。但立三净。上之五净。大小并同。小乘行净在於修道。起断行故。行断一净在无学道。依行证断故。大乘后二皆在修道。断障成德。故有此二。行实同时。若约位分。七地已还为行断净。修道断结故。八地已上入法流中。顺菩提故。名菩提分法净。今并横修。一一圆融。是推胜意。后言必以诚下。结成及显已不能说。
　　第五善男子於此下。指示后友。妙意即是苏满那华。亦云悦意。其城门侧多有此故。亦在南天。当得求友。胜妙之意。诸胜固故。童子表於净智。智即万德。由生童女。表於净悲。悲为众德之本悲智相导。故同一会。会缘之终。将见慈氏。绍佛位故。
　　第六时善财下。恋德礼辞。
　　●第九尔时善财童子於最寂静下。德生童子。有德童女。幻智归幻善友。文亦具六。
　　第一依教趣求。第二见德生童子下。见敬谘问。
　　第三时童子童女下。授已得法。於中二。先标名体。后辨业用。今初。谓能所境智染净等法。悉皆从缘。无定性故。如幻而住故。论云。真性有为空如幻缘生故。
　　后得此解脱下。辨业用。於中三。一总明。二别显。三结叹。
　　△今初可知。
　　△二所谓下。别有十门。皆上句标。下句缘生。释成幻义。准梵本晋经。皆初即世间如幻。则十句中。初总。余别。总句通三世间。故释但云从因缘生。此是总相。名为因缘。非四缘之因缘也。今依旧经。故云世界。九句别者。谓初五众生世间如幻。次一器世间如幻。后三智正觉世间如幻。初众生世间中。一约四谛说。众生苦果惑业生故。二约十二因缘说。世间如幻。顺观十二即世间故。若准梵本晋经云。三界如幻。则异总句。三界皆依十二缘故。谓有问言。果从缘生。故说如幻。因非缘生。应不如幻。故约有支。五因七果。并皆如幻故。中论云。譬如变化人。复变作化人。如初变化人。是则名为业。变化人所作。是名为业果。则业与果。皆如幻化。言无明等者。无明发业。受能润业。故涅盘云。生死本际凡有二种。一者无明。二者有爱。此二中间。即有生老死等。言展转者。略有二意。一从於惑业。招识等五。复依识等。起爱取有。依果起因。已是因缘。并皆无性。二者况於十二。前后相生。为所起边。即无自性。三一切如幻。设有问言。上二类外为如幻不。故此总云一切如幻。若依法相。拣去无为。五类法中。但取其四。则少分一切。依大品云。设有一法过涅盘者。我亦说言如梦如幻。诸法缘生。涅盘缘显。又破众心横计故。而释云我见等者。谓异熟识等。从无始恶习。内执为我。四惑相应。及六识中。外执我所。种种妄境。感於心等。故说如幻。谓有问言。现在如幻。过未云何。故此说言。三世皆幻。现在对目尚皆如幻。况过去已灭。未来未生。安不如幻。故例同现在。亦我见等颠倒所起。上二句。皆言我见等者。谓身见为首。摄余烦恼。故致等言。五显心不相应行等如幻。谓有问言。所相法体从缘如幻。能相生等应不如幻。故明生等悉皆如幻。谓依有为法始起暂用转变坏灭。立四相等。於色心上。假立生老病死等法。故四相等皆妄分别。妄分别生。安不如幻。准旧经。有众生生灭生生灭生老病死皆幻住。生灭二字。即是四相。今文阙此。二见一切剎土皆幻住者。即器世间如幻。然通染净。众生染土。从三倒所生。以不了唯心。妄取境界故。上经云。一切国土。但想所持。既有妄想故。心见皆倒。无明所现。亦通净剎。登地已上无明未尽。所见国土种种不同。既云无明。则拣非佛土。后三智正觉世间如幻。从净分缘所生起故。菩萨了幻。而起大悲。楞伽云。一切法如幻。远离於心识。智不得有无。而兴大悲心。
　　△三善男子幻境自性不可思议者。结叹也。言自性者。通於性相。云何不思议。先略。后广。略谓约事广不思议。约理深不思议。双约事理。亦深亦广为不思议。幻法非有。体不实故。幻法非无。相不泯故。若以空门。见幻无幻。方了幻故。若以有门。幻化非无。性相不失故幻法非一。性相异故幻法非异。无二体故。空有相即。一异两立。既离二边。亦忘中道。由斯交彻故。能一中现多。多中现一。重重无[得-彳]为不思议。故推胜中云。善善入无边诸事幻网。言广说者。复有三门。一总明幻法。二显有无。三非一异。
　　[○@△]今初。幻一巾以成一人。略有五义。一有所依之巾。以喻法性。二幻师术法。喻能起因。即业惑等。三所现幻人。况所起生法。四人生即是人死。况依他无性即是圆成。五愚小。谓有况取为人法。今以第二为因。令悟第三。成其第四。遣第五病。归第一理。
　　[○@△]二显有无者。上之五义。各有有无。谓巾则性有相无。为所幻人之所隐故。二术用有体无。以依巾无体故。三人相有实无。以实无人。而现有故。四生即是无。死即是有。以无[得-彳]故。五情有理无。但妄见故。又五中。各有四句。六句如巾上说。一者是有约性说故。二即是无约相说故。三亦有亦无双辨性相故。四非有非无性相互夺故。又具四句是解境故。又绝前五是行境故。余可例知。若以诸门互相交络。成多四句等。并可思之。
　　[○@△]三明非一异者。五对之中。皆非一异等。且约第三相有实无。明非一异者。五对之中。皆非一异等。且约第三相有实无。明非一异。谓此二无二故非异。亦无不二故非一。非即非异故非非一非异。即非一故非非异。若以第一巾上二义。对於第三幻人二义。辨非一异。略有十句。然性有即住自位义。相无即随缘义。相有即差别义。实无即体空义。言十句者。一以巾上成幻义。对幻上差别义。合为一际。名为不异。此是以本随末。就末明不异。故经云。法身流转五道。名为众生。如来藏受苦乐。与因俱。若生若灭等。二以巾上住自位义。与幻上体空义。合为一际。名为不异。此是以末归本。就本明不异。经云。一切众生即如。不复更灭等。三以摄末所归之本。与摄本所从之末。此二双融不[得-彳]。明此是本末平等为不异。由前二经不相离故。四以所摄归本之末。亦与所摄随末之本。此二相夺。故名不异。此是本末双泯。明不异。以真妄平等异不可得故。次下四门非一义。谓五以巾上住自位义。兴幻上相差别义。此本末相违相背。故名非一。楞伽云。如来藏不在阿赖耶中。是故七识有生灭。如来藏者不生不灭。此之谓也。六巾上成幻义。与幻上体空义。此二本末相反。相反相害。故非一。胜鬘云。七识不流转。不受苦乐。非涅盘因。唯如来藏。受苦乐等。七以初相背与次相害。此二义别。故名非一。谓相背则各相背舍。相去悬达。犹如二人背背东西。相害则亲相食害。犹如二兽互搏噬故。近达非一。以前经文不相杂故。八以极相违害。俱泯而不泯。与极相背舍。俱存而不存。不存不泯。义为非一。此是成坏非一。以七识即空而是有故。真如即隐而是显故。九上四非一与四非异。而亦非一。以义不杂故。十然亦非以异理遍通。法无二故。若以不异门。取诸门。极相和会。若以非一门。取诸门。极相违。而极顺者是无障[得-彳]法也。巾幻相对既尔。术等相对交络成句。准此思之。皆就幻门。有多差别。故难思议。非唯事多。理深而已。唯佛与佛。乃能究尽。故说诸佛为大幻师。
　　第四我等二人下。谦己推胜。此初脱善男子。三经俱有。
　　第五时德生童子下。指示后友。於中二。先以力冥加。后告善财言下。以言显示。於中三。初指处。二示人。三教问。
　　△今初亦三。初举果。次示因。后所为。今初。国名沃田者。一生菩萨乃是众生良福由故。近海门处者。临入智海。最为亲故。园名大庄严者。圆万行因而严果故。又以生死园苑万行树林。严自果故。其中有一广大楼阁等者。约事则其中广博。同虚空故。有多光明。能遍照故。阿僧祇等宝所严故。蕴多楼阁。包事理故。约法则二智相依。缘起相由。故云楼阁。智即法界。是为广大。名毗卢等。顺成上义。二智光明。遍照事理故。智包万德。即庄严藏。华严万行。不离此故。次从菩萨种种善根下出因。善根果报。约其宿因。是彼善根之果报故。念愿力等。约其现缘。后善男子住不思识下。现依所为。
　　△第二弥勒菩萨下。示人先正。亦后为欲下。显住所因。弥勒梵音。具云迷帝隶。此云慈氏。然有三缘。一由本愿。过去值大慈如来。因立大愿。愿得斯号故。二由得慈心三昧故。三由母怀时有慈心故。如满慈子。然此三缘。相成一义。此即是姓。故云慈氏。名阿逸多。此云无胜。以生具相好德无过故。慈依智住。故曰处中。悲智双游。皆为利物。故云为欲等。
　　△第三汝诣彼下教问。於中二。第一二圣教问。第二善财问法。
　　[○@△]前中二。先正教兴问。但十问者。表无尽故。后何以故下。释广问所由。
　　[○@、]先征。后释。征意云。何须广问。释有二意。一所求德广能具说故。二能求大心法应尔故。前中亦二。先通显慈氏德圆位满。后善子彼善知识下。别显能益善财。彰有缘故。设虽德满。非己有缘。亦难求故。
　　二善男子汝今不应修一善根下。能求大心法应尔故者。即广诫劝。於中二。先诫劝求法。后诫劝事友。
　　[△@○]前中亦二。先标不应诫其怯劣。后何以故下。释所应作。令其广修。文中二。先征。后释。释中亦二。先别明应修后结略显广。前中。旧经有九十八门。今有一百五十门。分为十段。初四门上求菩提行。二应化下六门。下救众生行。三应断下十五门。断障出离行。四应销下十五门。净自根欲行。五应生无量净信力下十门。力用自在行。六应分别下九门。摄法治感行。七应辨下九门。供佛摄生行。八应入无量总持门下。三十一门。悲愿深广行。九应入无量差别心下。三十三门。证入圆满行。十应知不思议如来功德下。十八句。上入佛境行。二善男子举要言之下。结略显广。以别陈难具故。(下第三十三经)。
　　[△@○]第二复次善男子汝因此故下。诫劝事友。於中四。第一略明诫劝。第二广释所以。第三教事友方。第四结德无尽。今初。先一句牒前起后。谓因前广行。故须事友。后求善知识下。正明诫劝。诫其去过。劝其承事。文有十句。九云见随顺烦恼行勿生嫌怪者。善友二种。一实。二权。权行非道。内外生熟。善巧难知。故不应怪。实复有二。一行。二解。今但求解。不应观行。故智论五十云。有目跛人。犹能示道。如有偈云。若人戒足虽羸劣。而能说法利多人。如佛世尊应供养。爱彼所说故相似。什公常言。譬如淤泥中而生於莲华。智者观莲华。勿睹於淤泥。解行全具。人中之宝。复何可言。余九可知。
　　[○@、]第二何以故下。广释所以。於中。先征。后释。先征意云。但自广修。足成大道。何要事友广诫劝耶。
　　后释意云。法假人弘。友多成益故。文中二。第一正明友能成益。第二重复征释。
　　[△@、]今初有三。一能成胜行故。二护令离恶故。三结益无尽。今初有三十七句。句是一行。并显可知。二善男子一切菩萨由善知识任持不堕恶趣下。三十八句。护令离恶。然由即因义。欲分二义。故改因为由。三善男子由依止下。结益无尽。能满大因。可知。
　　[△@、]第二何以故下。重复征释。先征意云。善恶由己。善友何能令我成行而离恶耶。后释意云。成行离恶。由友示故。於中二。先正正明德由友成。后广显友德。前中二。先明能止诸恶。释成护令离恶。谓令离恶因。因立果衰。岂非友力。后能显示菩提路下。明能进善。释上能成胜行由示能行。岂非友力。
　　二善男子善知识者如轨范师下。广显友德。谓既摄德无尽故。决能成益。於中二。第一别明。第二结劝。
　　▲前中有一百二十门。前一百一十门。旧经所无。然门各一行。法喻间说。且依法喻。通分为五。初八门喻明。二能断疑网下十八门。法说。其十四五二门。喻明。亦合就法。三犹如羂索下三十五门。喻明。其间一两门法。亦合为喻。四为能觉悟下。四十九门法说。五复次善男子善知识者犹如慈母下十门。喻明。所以法喻间说者。次明烛类之德不可穷故。
　　▲二善男子汝今若能下。结劝令依。第三复次善男子汝承事一切下。教其事友之方於。中四。先教起心行。二令起胜念。三结劝令修。四征释所以。今初。即务於谦恭。精勤包纳。二复次善男子应於自身下。令起胜念。即身友对辨。以彰胜益。文有十喻。喻各四事。然其四事。即是涅盘四近因缘。初即具四之人。二亲近善友。三即听闻正法。四即正念思惟。如说修行。余并文显。三善男子汝应发如是心下。结劝令修。四何以故下。征释所以。先征。后释。先征意云。何以恶起如是心耶。后释意有二。先明若起此心净志愿故。后复次下。重显善友具胜德故。第四善男子我今略说下。结德无尽。以别说难穷故结广从略。於中二。先寄数结多。皆言十者。以显无尽。况阿僧祇。意显无数。复不可说辩说不能及。非独大数最后数也。后善男子我复略说下。总收结多。言一切故。既云一切。何独百千。弥表寄数。显无尽耳。
　　[○@△]第二尔时善财童子白言下。善财问法。此下明十二头陀。旧经所无。於中二。先问。后答。今初。先牒前所说。云何能於下正问。可知。后时德生童子下答。上问意云。善及胜行。无量无边。欲总圆满住持不失。要由阿行。故。今答云。要唯净戒。戒如平地。万善依生故。贤首品云。戒能开发菩提本。学是勤修功德地。於戒及学常顺行。一切如来所称美故。梵网经云。戒如明日月。亦如璎珞珠。微尘菩萨众。由是成正觉。若不持戒。尚不能得疥癞野干之身。况人天身。况菩萨道。故成万行。先须持戒。文中二。第一总明。第二别显。
　　[△@○]前中有三。初明二戒能成友善。菩萨戒者。谓不共小乘。兼防意地。三聚圆满。先人为功。别解脱戒。大小通修。但制身口。宗明止恶。防断自身。别别离过。名别解脱。次如佛所说下。反释无戒。不能调伏。显是菩萨。后若诸菩萨下。辨於能成二戒之行。即是头陀。
　　[△@○]第二善财童子下。别释中二。先问。后答今初。唯问能成二戒之行。后童子童女下答。亦唯答头陀。就文分三。初总标。二征释。三结酬。
　　[△@、]今初。言头陀者。亦云杜多。并是梵音。此云抖擞。抖擞烦恼故。瑜伽云。譬如世间或毛或氎。未鞭弹等。尔时相着。不软不轻。不任造。若鞭弹等堪任造作。行者亦尔。由饮食贪。由衣服贪。由敷具贪。障修梵行。故以杜多。便能净治。进修梵行。
　　[△@、]二何等十二下征释。先征可知。后第一纳衣下释。此中应先列名。依下经文。第一纳衣。二但三衣。三不随染衣。四常乞食。五一坐食。六者一食。七住阿兰若。八树下坐。九露地坐。十依止冢间。十一常坐。十二随坐。若瑜伽论二十五说。与此大同。此中纳衣。即粪扫衣。此不随染衣。即彼毳衣。谓毳成故。此中一食。彼名先止后食。於乞食中。分成二种。一随得乞食。二次第乞食。随得乞食者。谓往还家。随便获得。而便食故。若依乞食。不分此二。即唯十二。分成十三。随坐名为如常处坐。上四名异。余皆全同。而释相稍略。然此十二总为三类。初三约衣。治衣服贪。次三约食。治饮食贪。余约敷具房舍。治房舍卧具贪。略无有药故。此十二望於四依。名宽体狭。然唯上行。不同四依分於三品。此十二种。名同小乘。有五义故。菩萨行摄。一为成於菩萨戒故。二为总成善友行故。三皆有悲心为物轨故。四以无所得为方便故。五释相中多约理故。义如下说。文中十二头陀。即为十二别。
　　第一纳衣。治上妙衣贪。文分三别。一标名。二善男子云何纳衣者征相。三若诸菩萨下释相。於中四。第一总标十法能成本行。二何等为十征数。三一者下列释。四善男子是为下结示。此之四段。十二皆同。下便牒释。多不先列。今初二可知。三释相中。文分为二。先十名。后善男子此是菩萨住净信心具足圆满下。解释其相。中复二。先总指十法皆由净信。后由此心故下。展转释成。谓由前前引起后。后即为十段。一由净信引第一勤修坚固。二以心坚固下初第二。三心谦下故下即二引第三。谓若有我。即恃之生慢。慢则疲厌。今皆反此。故无疲厌。厌恶之言。合云疲厌。四亦无贪着。即是第四。此文稍略。合言无疲厌故。则无贪着。五俱取资身下。坚固远离。六於此纳衣下。即坚固功德。七由此因缘下。不显胜行。八不贡高故下。不起轻慢。九离高嫌下。以第七八引於第九。十戒圆满故下。以九引十。四结示可知。
　　第二复次下。但三衣治多衣服贪。文中四。初标举。二何第下征数。三一者下列释。於中亦二。先列十名。后善男子下。展转解释。准列梵本。皆知足在初。今少欲居先。失於次第。已得不贪。名为知足。未得不求。名为少欲。应言菩萨心知足故。趣得三衣。无所拣别。成就少欲。无所拣别。即知足行。少欲约心。不多求约事。余八展转。文显可知。善男子下结示。下之四段。更不重举。
　　第三复次下。明不随染衣文。亦具四。初标举中。具云不随贪染衣。谓不随顺能令增长贪染之衣故。瑜伽论。名为毳衣。谓毳毛成故。治软触衣贪。二征可知。三列释中亦二。先列十名。后释总称。今初。上标名中不随贪染。今列释内不随诸惑。十中初三。即离三不善根。八即骄慢。以慢长沦生死苦故。偏复说之。此四并是根本烦恼。余六皆是小随烦恼。九不随名。十不随利。即是诳摄。由诳一惑为获利誉。矫现有德。诡诈为性故。后善男子下。释成总称。略无展转。初总牒前不随贪等。等取余九。次不为下。显其成益。后由此下。结成总名。四结示可知。
　　第四复次明依常乞食。治美食贪。标征可知。三列释中亦分为二。先别十名。含瑜伽论。分成二意。第二即是次第乞故。三四与五。即随得食意。后善男子云何下。再牒解释。於中三。初总牒征相。二展转解释。三总结成益。今初可知。二善男子若时下。展转解释。即为十段。一明慈心。二菩萨为顺平等慈心下。次第行乞。慈心次第是菩萨心。拣恶律仪。顺别解脱。则无分别中而分别故。三若以慈心平等摄取下。明不自生恼。此中文略。准梵本云。次第乞时心无烦恼。心亦不热。身无疲倦。慈爱心生。此上方有不自恼相。四设不得食下。明知足行。不生嗔言。犹是牒前不择精粗。方是知足。五菩萨如是下。明普共分食。六於所食中下。明不嗜美食。七受饮食时不令太少下。明饮食知量。故有偈云。多食增疾病。少食气力衰。处中而食者。如秤无高下。八因此食故下。明疾得善法。九菩萨为欲下。愿满善根。十又应远离下。离和合相。故净名云。为坏和合相故。而取抟食。三离是相已下。总结成益。四结示可知。
　　第五复次明一坐食。治多食贪。标征可知。三列释中亦二。先列十名。后善男子此一坐者下。显行殊胜。谓上十义。皆就法说。名同小乘。义理全别。结示可知。(下第三十四经)。
　　第六复次成就一食。亦治多食贪。瑜伽名先止后食。谓先定指如是饮食而自支持。过此之外更不食故。故有处说名节量食。量其分限而食之故。今言一食者。前之一坐。不得重起。此约一日不食粥等。文四可知。
　　第七复次圆满阿兰若法。此是梵语。或曰阿兰那。正云阿兰攘。此云无谊声。治谊杂贪。然略有二。一者约事。谓冢间静处。要去村落一俱卢舍。二者约法。所谓诸法本来湛寂无起作义。观下列中。多约法说。观下重释。多约事说。故应通二。文中亦四。初标。次征。并显可知。三一者下列释。於中分二。先别十名。后善男子云何下。次第牒释。於中又二。先总牒征起。后善男子如是菩萨下。展转解释。即分十段。一至三轮戒印清净。即成就修梵行戒。三轮者。一能持人。二所修行事。三者戒法。三无所阙名为具足。照三事空。即是清净。如是持戒。合於实相。名为戒印。以实相印。印万法故。二於诸戒中。获得善巧至复生人天。即清净律仪。於中。初明文义及兴出要善巧坚持。次於五犯下。犯已能悔。次随所行住下。一向不犯。次於诸恶人下。明远恶缘。次乃至下。轻重等持。无覆藏失。次於诸学处下善决持犯。言学处者略有二种。一即可学处。谓有罪无罪。谓持有罪为犯。二依瑜伽。有七学处。一自利处。二利他处。三真实义处。四威力处。五成熟有情处。六成熟自佛法处。七无上正等菩提处。即摄善戒。次知如是等业下。明了因果。犯戒之果。堕於三涂。犯突吉罗。如四天王寿堕於狱。犯波逸提。如忉利天寿堕地狱等。故云久近。持戒之果生人天中。又虽破戒堕落三涂。以初持力。毕还复生人天处。具上诸义。为净律仪。三如是菩萨善调六根下。诸根不乱。四於所习诵下。明常乐多闻。五若见大臣下。明一切处力。梵本云。一切处具足力。谓由上多闻。上至国王下至黎庶。随其来者。方便说法。皆令欢喜。为一切处力。即说法力。六菩萨成就如是多闻一切处力下。明远离我执。此上二句。牒四五二门。五二门以说法由於多闻无我。由於此二。故双牒耳。下辨所成。谓多闻自利。一切处力即是利他。了知无我。通於自他。若说若说若行皆无我执。七菩萨成就不计着身下。即第七行。梵本。名为犹如野鹿。今以喻就义云不计着身。然文太略。准梵本云。离我执已。於阿兰若。得无恐怖。无謇讷辩。亦无惊惧。得无所畏。又彼菩萨。住阿兰若。寂静现前。大众往来。悉舍离犹如野鹿。成就独行。斯则蹑前而起后行。具法喻相。八菩萨成就常乐远离下。即第八行。以心寂静。为远离相。准梵本中。名常远离人。谓如野鹿常远居人。恐其断命。菩萨亦尔。远离一切男子女人。恐其坏我三摩地门。九菩萨成就正法现前下。即第九行。以舍离世间。为正法相。而梵本云。成就现前种种功德。十菩萨成就乐於独处。即第十行。以如野鹿。为乐独相。梵本野鹿。唯属七八。第十名乐於独处心无疲厌。四善男子下。结示可知。
　　第八复次明树下坐治屋宇贪。标征可知。三列释中二。先别释十名。后如是等下。总结成益。四善男子下结示。
　　第九复次明露地坐亦治屋宇贪。标征可知。三列释中二。先列十名。后菩萨应当下别释。第十以开居房舍故。於中四。一思露地德。二设住房舍下。不染房舍。三应作是念下。显居房德。四而彼菩萨虽居下。不舍本行。四结示可知。
　　第十复次依止冢间。亦治屋宇及淫泆贪。一标。二征。三一者下列释。於中亦二。先别十名。后重开显。今初。初二即同十想五六。余八即九想。合其坏想及脓烂想。为其第六。余并大同。三即当於血涂。故梵本名赤想。一知是苦。二知无我。三除洁净贪。四除色贪。五除形厌贪。六除华饰贪。七及第九。并除男女相贪。八知无常。十除细滑贪。智论二十四六。广说观相。恐繁不引。今经意。皆以无得而为方便。起大悲心。则异二乘。二善男子若诸菩萨下。重复开显。为遮过故。於中亦二。一遮食肉。二示入寺轨仪。前中又二。先正明。后征释。今初。以西域小乘虽复头陀不断食肉。今顺大乘。故须永断。略有五意。一住慈心。以食肉之人断大慈种故。二住利益。萨之意。利益为先。六道众生皆是亲想。食他身分。岂名利益。三坚净戒。小乘渐制。且指重贪。许三净肉。今菩萨戒。永绝根源。一切须断。四护律仪。食肉之人。禽兽恐动。止讥嫌故。离非律仪。物见欣悦。五洁净其身。肉是不净气分所成。故不应食。后何以故下征释。释中。略举二过。就粗相说。离讥毁者。若不断肉。外道谤言。在於寒林。欲啖死尸。非人便者。同彼所食故。无慈愍故。闻秽气故。二善男子下。示入寺轨仪。可知。然善财问行。而多教僧。仪似小局。例同梵行。事约比丘。观通道俗。理亦可通。四善男子下结示。
　　第十一复次明常坐行。除倚卧乐贪。标征可知。三列释中。前四遮过。故云不为。后六显德。故是所为。所为中。前三修因。八为得果。后二通因果。显二利行。四结示可知。
　　第十二复次明随坐行。谓随得便坐故。除敷具贪。标征可知。三列释中。前五约事。六七开缘。后三约心。四善男子结示可知。
　　[△@、]第三善男子此十二种下结酬。谓前问中。云何於善友法而得净及不退转。今明依上头陀则二戒净。万行皆成。
　　第六尔时善财童子下。恋德礼辞。可知。
　　[△@△]自下大文第三。尔时善财童子善知识教润泽其心下。慈氏一人。明摄德成因相。前既会缘。皆入一实。堪成佛故。故辨补处成因之义。文唯五段。补处菩萨。位极昭彰。故阙谦推。
　　第一依教趣求中二。先标念前趣后。后自忆往世下。别生胜念。改往修来。於中三。一观察昔非。以行对治。二复观此身下。观今昔苦。策进当善。此中观念。诸修行者。愿审放之。三作是念时下。明观念益。於中三。初益胜观。次又得清净下。益其证入。后如是一切下。结益所属。
　　第二善财童子以如是下。见敬谘问。於中二。先见敬。后谘问。
　　△前中亦二。先见依。后见正。各有申敬。
　　[○@△]前中亦二。一入定申敬。二出定敬赞。
　　[○@、]前中亦二。一结前标后。二别显定用。今初。初十如是。正是结前。义兼指后。以下定用。为如是故。於毗卢下正明标后。显入深定。为用所依。大楼阁前。是入定处。五体投地。先以身敬。暂时[佥*殳]念下正明入定。先辨加行。[佥*殳]念是止。思惟观察此二是观。以此二品随顺正观。发起已下。正明定相。契理甚深。体周广大。信解即是胜解。於甚理深印持故。广大愿力。却显定因。
　　二变化自身下。别显定用。即双运定慧。於中二。一明即智定之妙用。二明摄法界之深观。
　　[△@⊙]前中亦二。先罗身云於法界。后契法性之真原。今初。即深入无障[得-彳]法界也。初句身遍。次句入理。入智慧身者。能证智体周法界故。令所起用亦周法界。住平等门。是所入理。能所平等。无住住故。以此为门。令身周遍。上一入字。双契智理。上之二句。若在变化身前。即是遍因。今在变化身后。显所遍之身皆入理智。次普现其身下。明所遍处。次遍一切处皆如上说下。辨其所作。后如是充满下。结横竖普周。后等虚空下。契法性之真原。有十一句。初四法说体周。次四喻明体相。后三法说体妙。
　　[△@⊙]二又决定知下。明称法界之深观。又前明入事事无障[得-彳]法界。今入事理无[得-彳]法界。於中三。一了法从缘。二智契无性。三会归中道。此之三义。说有前后。理唯一统。观则一心。
　　[△@、]今初。又决定知。即是旧经。唯此四字。该下诸句。甚深信解。即是新经。解是胜解。於境印持不可引转。故云决定。如是如是。此是梵文。即是旧经。一切诸言。有十一句。一报酬善恶。故云业起。二果自种生。故云因起。又报唯为有。果通五果。三善恶之业。皆由习近。是以君子令慎所习。四物有信心。佛力出世。五决定印持。供具云起。六从佛化佛。由物敬心。七佛因佛果。由种善根。八万类化身。是方便智。九八相等事。皆愿为因。十不向三处。非菩萨行。十一佛智普周。故能无严严於法界。
　　[△@、]二甚深信解离於断见下。智契无性。由了上来皆从缘生。从缘之法。即无定性。无性故空。诸见斯寂。初甚深信解四字。长来有十二句。各有标释。一定无着断。今知回向。则不定无。二定有着常。今生即无生。故非定有。三无因者。邪见有二。一者无因。二者倒因。今知正因。双离二见。以有因故。非无因见。乐从善生。非恶生等。故为正因。则离邪因。四离颠倒者。对上即是倒因。亦通三倒四倒及与八倒。如实有二。一者事实。知世定无常乐我净。二者理实。则知涅盘常乐我净。无常计常。常计无常。是颠倒法。今於无常。决知无常。常知於常。故无颠倒。又以常为常等。亦非如实。双遮永寂。故云如实。五自在者。谓自在天能生万物。为自在见。今知自业故不由他。六离自他者。自他有二。一邪见自他。从宜性生。名之为自。梵天生等。名之为他。今知因缘。斯二并遣。二者正见自他。自即因种。他即业缘。单执互非。乖因缘理。了因缘合。斯见便立。七诸邪见者。通该九十五种。斯等邪见。不出邪因及与无因。今了因果。一切都灭。八边执者。坚执生死有边无边。今明无边。略有二意。一理体湛然非边无边。二不得对治。浩然无边。若得对治。则非无边。故中论云。真法及说者听者难得故。是故则生死非有边无边。谓三事难得。难得则非有边。得则非无边矣。九往来者。谓有众生往来生死。故中论云。诸行往来者。常不应往来。无常亦不应。众生亦复然。假业因缘。妄说往来。从缘无性。举体皆空故。如影像故。净名云。是身如影。从业缘现。十离有无者。从无之有。目之曰生。自有还无。称之为灭。体不生灭。何得有无。十一离一切法者若有若无。若世出世。法是轨持。皆空无性。情见都灭。略出三因。一空无生故。二何以空无生。取不自在故。谓缘会不得不生。缘离不得不灭。三何以不自在愿力缘生故。此展转释。又空无生。约理遣法。不自在者。约缘遣法。愿力生者。约因遣法。十二相即无相。名无相际。故十地经云。相与无相无差别。入於究竟皆无相。
　　[△@、]三知一切法如种生芽下。会归中道。有十一句。前六约喻。后五法说。云何中道。一如种生芽者。从水土等缘所生故。此则非无。是初段意。以从缘故则无自性。斯则非有。第二段意。非有非无。即是中道。既离有无。则非常断。无因倒因诸见皆灭。一句既尔。余句例知。二如印印文者。上种芽横说。今印文竖明。故涅盘云。如腊印印泥。印坏文成。此阴亦灭。彼阴续生。故云相续起故。三知质如像。自下诸句。通於横竖。世之镜像。像虚质有。今以虚像。况其有质。同彼像虚。业缘如质。心如来藏。况之以镜。所起果报。如镜中像。故问明品云。譬如净明镜随其所对质现像各不同。业性亦如是。四声从寻等缘所发故。五梦由思等之所起故。六业亦从缘之所生故。下法说中。结归深观。初句归唯心观。次三归因缘观。果报通染净。功德唯净缘。末句真如实观。法与非法悉皆平等。然法非法。总有三义。一善则可法。恶是非法。二有法为法。无法为非法。皆平等一性。三相即为法。性为非法。相性交彻。故云平等。故释句云。增长成就真法界故。性相该融故。不离此处。而周法界。一多无[得-彳]。三业敬养。
　　[○@、]第二善财童子入如是出定敬赞。於中二。先结前所作。已成益故。后然安徐下。正明敬赞。三业并兴。文为三别。第一以身敬达。第二以心敬念。第三以言敬赞。
　　[△@○]今初。先明起定。则显前来正投地时即入深定。余文可知。
　　[△@○]第二作是念言下。以心敬念。举能住者。叹所住阁。意显能住菩萨难思。於中二。先别明。后总结。前中有八十九门。前四十四门。有大楼阁。余者略无。然皆等觉菩萨所有功德。难知深奥。且为一解。下偈言赞。横说胜德。今此心念竖摄诸德。谓下从初地。终至等觉。总分十一段。初五门摄初地德。一以三空。为方便智。二正证真如。无有分别。三能了达遍满真如。四化生无着。是后得智。五离分别惑。故无生灭。二有二门。摄二地德。不着世间。不住蕴宅。故能不起悞犯之垢。三有二门。摄三地德。修诸禅定故。不着内入六处聚落诸境界故。四有三门。即是四地。初寄出世。得无行无生故。离相思想。智无自性。旧经唯二门。五有二门。摄五地德。真俗互违。心无分别。离心相故。六是於一切不来不去下。有二门。摄六地德。离去来相。般若现前故。七有二门。摄七地德。方便具足。息烦恼故。八有二门。摄八地德。无功用智。名为胜慧。得无生忍三昧等故。九有二门。摄九地德。观十地境。近诸如来。受法教化故。十此大楼阁是以一切下。总有十门。摄十地德。即入劫等智神通无上故。十一此大楼阁是虽已出一切世间下。五十七门。摄等觉德。多明权实双行之行。此一段德。亦横通诸位。然句各一义。难为分别。二此大楼阁是住如是下。总结可知。
　　[△@○]第三尔时善财童子下。以言敬赞中。五十五偈分二。前三十四偈七言。举德叹处。后二十一偈五言。指处明德。前中二。初二总叹。一约行位。一约名德。余偈别约德行。於中四。初有七偈。约自行胜。二有十偈。叹利他利胜。三有八偈。叹功德胜。四有七偈。叹方便胜。后五言指处明德中。虽复语依。意在叹正。於中六。初二下化。次二上观。三有五偈。明三昧自在。四有七偈。明智慧广深。五有一偈。显其平等。六有四偈。结德申敬。求哀请加。(下第三十五经)。
　　[○@△]第二尔时善财童子以如是等下见正报。於中二。一见。二敬。前中二。先翘心愿睹。后乃见下正睹慈言。别处来者。摄化就机。故还归本。亦显慈氏应念而至不着处故。
　　第二善财见已下。明设敬仪。於中五。一身心敬礼。二赞德记别。三重申敬仪。四再赞再记。五庆遇念思。今初可知。第二时弥勒菩萨下。赞德记别。於中二。先长行指示。令众敬学。后偈文正赞。一百一十七偈。大分为三。初一偈示众总叹。二有百一十五偈。别赞胜德。后一偈略示后友。今初可知。二别赞中分三。初二十一偈。直对善财叹。二有二十七偈。示众令观叹。三有六十六偈。重对善财叹。初中三。初九偈赞德善来。瑜伽九十四。具四圆满。能生圣处。名曰善来。一增上意乐圆。满二根圆满。三智圆满。四有佛出世得值圆满。下偈并有。次二偈明来因缘。外由善友。内德具故。后十一偈明来所为。二汝等观此人下。对众令观叹。於中五。初四总赞。二有四偈。赞即智之悲。三有七偈。叹即悲之智。尔焰海者。此云所知。入大乘论云。尔焰地者。是第十地。此约断尽十种所知障故。四有六偈。总赞诸德。五有六偈。赞妙果当成。三汝行极调柔下。重对善财叹。於中五。初二十六偈。叹其当果德。初二总明。余皆别显。二汝於下七偈。双叹当现德。三有八偈。叹其遇友德。四有七偈。叹速成位行德。五有十八偈。总明诸德结叹令欣。后一偈略示后友。可知。第三尔时弥勒菩萨下。重申敬仪。於中三。初辨敬因。闻赞德故。次善财闻下。身心悲敬。后以文殊下。华供展诚。言文殊心念力者。者约事可知。约所表者。由信智力。华因德立。璎珞行成。云盈手者。信智满故。散弥勒者。摄成因故。辨当果故。第四时弥勒菩萨下。再赞再记。第五善财下。庆遇念恩。文并可知。
　　△第二尔时善财童子合掌下。谘问法要。於中二。先自陈发心。后而我未知下。正问法要。於中四。一标所问。次大圣一切如来下。叹有能答之德。即以此德。亦为问端。初总。后别。可知。三大圣菩萨云何学菩萨行下。正陈所问。兼显问意。四如是等下。结请为说。该前二段。
　　第三尔时弥勒菩萨下。称赞授法。於中二。第一称赞。第二授法。
　　△前中亦二。先为大众。称赞善财。后为善财赞菩提心。
　　[○@△]前中亦二。先指人示众。后诸仁者今此童子下。正赞胜德。於中四。一明求友精勤。二明所乘广大。三明见德无缺。四明速证超权。
　　[○@、]初中二。先总显精勤。后诸仁当知下。别示精勤之相。谓一时之勤。犹未可叹。自始至末。无疲懈故。百一十知识。古有多说。一云理应具有。但文脱漏。贤首云。前后诸友。总五十四位。分出德生有德为二。则五十五。各有胜进。故百一十。若依此解。违此已言百一十已方至弥勒。弥勒等三。非一十数。有云。减数十耳。实唯百八。谓此前除遍友。但五十一人。各具主伴。成一百二。遍友指示众艺。虽非主友而是伴友。为一百三。更加无厌足王处空天瞿波处无忧德神摩耶处莲华法德身众神及妙华光明守护法堂善眼罗剎。合前总有百八。以空天等相问答故。在伴友数。非前主友称名指示。故非主友。若尔不动童女觉悟菩萨如来使天。何不说之成百一十。况今又加甘露火王多知多解婆罗门耶。故且依贤首。巳字译人之意。晋经亦无。然更有一意。约人唯五十四者。自分胜进。唯一百八。则同楞伽百八问故。亦除百八重烦恼故。今百一十者。此经圆数。法应尔故。又此及下。复云百一十城。又云过百一十由旬。皆言百一十者。有所表故。谓除比位。取其证位。十地等觉。一中具十。为百一十。欲显位位皆相融故。故前三释。随取皆通。且依贤首。若准梵本。云经百一十城。求善知识已。则城定百一十。善友不定。
　　[○@、]第二诸仁者此善男子甚为难有下。明所乘广大。於中二。先总明所乘。显人难遇。后何以故下。征释所以。先征意云。何以难遇。后释意云。悲济深广故。即广前总中救护众生。於中三。初总护一切。次约类别明。后总结所作。今初可知。次诸仁者此大丈夫下。约类别明。四流者。即欲流有流无明流见流。汩者流急之貌。言界城者。梵本晋经。皆云三界。三界即有三。约系缚边。即为牢狱。约令住边。即名为城。故上经云。三有为城郭。言害蕴者。五蕴怨贼害法身故。言界蛇者。即四大毒蛇。俱舍云。大种谓四界。即地水火风。六处空聚落者。中无人故。以无我智光。引出无着。不为六尘大贼所劫。如涅盘说。三诸仁者此大丈夫如是下。总结所作。
　　[○@、]第三诸仁者此善男最极难得下。明具德无缺。始自发心。终修种智。有十三句。有一在已。已为希有。况有二三。乃至全具。又复后后难於前前。故云展转倍更难得。
　　[○@、]第四诸仁者其余菩萨经於无量下。明速证起权德。文中二。先指权。后此善男子下显实。言一生者。或解行。或身一生。一生历事。见普贤时。便等诸佛。若朝生之凤。越千载之乌。一爝之灯。破积年之暗。得台辅於磻溪之上。授黄钺於草庐之中。况才生王宫。位极臣佐。岂要百战夷项累任升阶。故发心毕竟。是二无差。初发心时。便成正觉。普贤生位。皆互相融。故此一生即无量劫。仙人执手。不离须叟。依实修皆悉能尔。胡不勉旃。无执权文不受兹说。夫机差教别。圣旨深玄。并未证真。同居学地。共详圣智。诚曰才难。且以浅为深。有符理之得。以深为浅。有谤法之愆。以远为近。则有益行人。以近为远。法非我分。诸佛说教。贵在俯就物机。后辈学人。若欲高推圣境。傥失大利。岂不伤哉。文有十句。初二总明具诸行位。三入十住。四五入十行。六入十向。次次三入十地。后一入等觉。亦可十句横通诸位。
　　[○@△]第二尔时弥勒菩萨下。为於善财叹菩提心。文分二别。先结前生后。后告善财言下正叹。於中四。一标叹发心。二叹器成益。三举德释成。四结释所属。
　　[○@、]今初。菩提心为总。初二句下化。次一句上求。即悲智之相。
　　[○@、]二善男子汝获善利下。叹器成益。文有十句。初句为总。二得丈夫身。根器成就故。又不成下德非善得故。三久住为恶非善住故。次二遇善缘。余具智德。亦即善来。四种圆满。
　　[○@、]三何以故下。举德释成。先征。后释。征意云。何以叹善利者。后释意云。以能发菩提心。菩提心中具功德故。文中二。先标发心。后善男子菩提心者下。正叹菩提心德。德既无尽。故能发心为获大利。又广难者。上来善财叹慈氏德。便为问端。今此意云。我无尽德。功由发心。既能发心。此德便就。然所叹发心。通诸发心。所成功德。顿摄诸位殊胜功德。即功成始篑。初后圆融。总有二百三十三门。大分为三。初一百二十三门。明菩提心心殊胜功德高齐佛果。二得无畏药下一百三门。明菩提心自在功德广多无量。三有七门。总叹殊胜。谓前二段。举其同喻。意取相似。后段一向但取胜义。虽有通别。且从别说。
　　[△@⊙]就初分二。先别明。后总结。前中依贤首说。但为一段。通相而说。依光统师。分十二住。二俱有理。今且摄於地前功德。就文分三。初二十五门。摄十住德。如种如田及如地等仪多似故。二如大海下二十八门。摄十行德。普生长养诸功行故。毗笈摩者。此云普去。新去远离。三如意珠下七十门。摄回向德。大愿周给。离相等故。婆楼那风。旧云迅猛风。亦云水风。其中文义皆同彼位。恐繁不配。二善男子菩提心者下总结。即一切功德。皆由初心。於中。初正明。次征释。后结示。并可知(下第三十六经)。
　　[△@⊙]第二尔时弥勒菩萨复告下一百三门。明菩提心自在功德广多无量。摄证位德。故多云得。各有喻合。说听之人所见深远。故所引喻。多非凡境。亦显不共菩提心故。虽通横竖。且约竖分为十一位。初有十门。摄初地功德。离五怖畏。能灭分别见惑毒蛇。诸烦恼怨无胜等故。大应伽者。应伽。昔翻为身。亦名云分。珊陀那。此云和合。或云相续。二大莲华药下九门。摄二地德。净如莲华。不犯妄境。世无能见等故。言成就根业者。旧云无生根。即出现品无尽根也。阿蓝婆。旧云药汁。出香雪山。生石臼中。新翻为爱乐。三日精珠下七门。摄三地德。发诸智光。增善根故。四譬如有宝名净光明下七门。摄四地德。初寄出世。证智清净。发慧焰等故。五善调龙下八门。摄五地德。已证出世。入俗化物。不惧业惑诸境界故。波利质多罗者。波利云遍。亦曰周布。质多罗。云间错庄严。婆师迦。此云雨时。即当三际雨时生故。瞻博迦。此云黄色。拘[鞥-合+(白-日+田)]陀罗。即波利质多罗树。梵音具云利耶咀罗拘[鞥-合+(白-日+田)]陀罗。此云香遍树。六如海岛中生椰子树下六门。摄六地德。多入无相。无有间息。般若现前。破暗等故。诃摘迦者。此云金色。七他化自在天王下九门。摄七地德。自力超过一切二乘。能摧邪执。入方便等无量事故。迦陵频伽。此云美音。摩诃那伽。此云大龙。力如龙故。八如人学射下十门。摄八地德。无功发心。能灭一切相惑等故。初云剑术一切武艺者。梵本无此。安足但是学射法故。摩竭。此云大体。安膳那。此云细末。色如青黛。九有人依附於王下十门。摄九地德。居法师位。将依佛智。教化众生。无畏等故。十王子初始生下十二门。摄十地德。堕在佛数。即为一切之所恭敬。除惑习等。成佛法故。十一如金刚宝非诸劣恶下十七门。摄等妙觉一切功德。以金刚智。成菩提故。始於种姓。终金刚智。竖摄理明。初心顿摄诸位功德。正顺经宗故。上经云。一切功德。皆在最初菩提心中住。所摄之德。历然不乱。初心顿具。方显圆融。
　　[△@⊙]第三如转轮王下七门。总显超胜。一向横论。不同前文。取相似义。似於诸位。此一段文。旧经所无。先陀婆者。旧翻为盐。令意乃是盐之胜者。余文可知。
　　[○@、]第四善男子此菩提心成就如是下。结释所属。谓上来多德。为释上文获善利故。(下第三十七经)。
　　△第二尔时弥勒菩萨告善财童子言下。正授法界。於中六。一牒问劝证。二求证方便。三加令证入。四正明亲证。第五见所证境。第六起定问答。
　　[○@△]今初。楼阁即是法界。若即事契入。何法不就。
　　[○@△]第二尔时善财下。求证方便。无所求中。吾故求之。法假人弘。必希指示。
　　[○@△]第三时弥勒下。加令证入。以心传心。令其就法。立言会旨。则佛法门。开即开理智门。示令悟入也。
　　[○@△]第四善财心喜入已还闭者。正明亲证约因自证。悟入智性。智契真原。故云心喜。从迷之悟。加行趣入。不失能所。门理有殊。证已契合。能所两立。妄为真。更无入处。故云还闭。
　　[○@△]第五见其楼阁下。明见所证境。所见依正无边作用。皆是法界悲智中境。於中二。先略明。后广显。
　　[△@○]前中亦二。先所见境。后总辨见相。前中四。一总明分量。同虚空者。称法界故。即事理无[得-彳]门。亦同时具足相应门。以是总故。二阿僧祇宝下。见诸严具。即微细门。三善财又见楼阁之中下。阁中见阁。即依中有依。是主伴门。四善童子於一处中下。总结所见。一处见於一切处事。即一多即入重现无尽门。二尔时善财童子见下。总明见相。於中四。一结前所见。二生大爱敬下。辨其成益。三所见不忘下。辨能见相。四以无[得-彳]意下。胜进观修。身心遍敬故。
　　[△@○]第二以弥勒菩萨威神力故下。广明。於中亦二。第一明所见境。第二总辨见相。
　　[△@、]前中亦二。先总明。后所谓下别显。於中五。一见主友。二见伴从。三见诸佛。四见主阁。五见严具作用。初中五。一见初发心时。二或见弥勒最初证得下。见修行得法。三或时见作转轮圣王下。见随类摄生。四或复见为获世天王下。见处会说法。於中二。先明所处会殊。后或见赞说菩萨初地下。显所说法异。五或见弥勒修行精进下。总见行用。第二或见一切诸菩萨下。见伴从菩萨身云说法。即前所领无量眷属。第三或复於中见诸如来下。明见诸佛摄化之德。第四尔时善财童子又复於彼下。明主阁别。明慈氏一生当作。於中。先见。后尔时善财下得益。第五复闻一切诸楼阁内下。见闻严具作用。於中十段。一闻网等说法。曲分为三。初总闻行法。次又闻某处下。远闻人法。后善财童子下。闻之得益。二又见一切诸宝镜下。见宝镜作用。三又见一切下。宝柱放光。四又复见彼阎浮下。宝像威仪。五又见於彼真珠下。璎珞出生。六又复见彼种种华池下。莲华重现。七又复见彼净瑠璃下。宝地现像。八又於宝树树下。现半身。九又见於彼下。半月现光。十又见一切下。壁现本事。於中二。先见慈氏修行随类摄生。后又见弥勒曾所下。睹所事友。
　　[△@、]二尔时善财童子下。总辨见相。义该前略。略明见相。文亦略故。先法后喻。今初。谓何力能见。以何眼见。将何智见。依何位见。於何处见。如经属之。及余已下兼显前来所不见境皆如是见。后譬如有人下喻显。有十喻者。以其能因缘不同。所见境相诸门别故。十中初总。余别。今初。总明能见所见皆如梦事。大小无[得-彳]。一多自在等。有法喻合。文相易了。后譬如有人将欲命终下九喻别明。以况能见及所见境。各有九相。约所明者。一临终现业喻。喻所见冥应。二非人所持喻。况所见能说。三龙宫淹久喻。况念劫圆融。四梵宫广现。况一多无[得-彳]。五遍处定境。况所见明了。六乾城依空。况事理无[得-彳]。七同处异见。况隐显自在。八海现三千。况顿现远近。九幻现众多。况所见纯杂。约能见缘。辨有异故。一梦境喻。况自在力随自业故。凡命将终故。二非人所持。以况缘力自他不同。三为龙所持。亦说缘力。而自他同体。谓是龙故。四友依报力。五是定力。六性空力。七法界自在力。八定智无二力。大智海印之三昧故。九幻智自在力。良以能所十相各异。故为十喻。不见此意。乃谓文繁。然十喻中。前七有合。八九虽无。第十幻中一时并合。其中威神及自在力。通合罗剎海印二喻。总此三句。亦通结前所见诸境。上来已明见所证境。

　　贞元新译华严经疏卷第九

　　寿昌元年乙亥岁高丽国大兴王寺奉宣雕造
　　贞元新译华严经疏卷第十(从第三十八经尽第四十经)

　　　　敕太原府大崇福寺沙门澄观述
　　(有二善知识余。第一慈氏一半。第二大圣文殊。第三大圣普贤菩萨)。
　　[○@△]第六尔时弥勒菩萨入楼阁中下。起定问答。於中四。一警觉令起。二略示体相。三得旨而起。四正明问答。
　　[○@、]今初。若约事相。但是警觉。若约表法。亦弹指者。前来得旨。所谓亡言。此中得旨。令不滞寂。亦指示义。前指指寂。以定为门。此指指动。以用为门。动寂无二。是真法界。
　　[○@、]第二法性如是下。略示体相。初句总。此是下别。谓所见之相。因法智缘。无有自性。故如幻梦悉不成就。从缘无性。事不成就。无性从缘。理不成就。不守自性。故能从缘成上诸法。虽复从缘。不失真性。即事得云法性如是。亦是本来性自具足。非我业用方始有之。
　　[○@、]第三尔时善财下。得旨而起。不住定故。贪着禅味。菩萨缚故。
　　[○@、]第四弥勒告言下。正明问答。於中四。一问答所见。二问答法名。三穷严因之源本。四核正报之性相。
　　[△@○]初中。先慈氏问。后善财答。今初有十三句。前十一句。约能现因。显所见境。则显前来一一境上具此诸因。十句明见。一句显闻。后二句问其见解亲证之相。后善财白言下。善财答中。一向推功。归於善友。
　　[△@○]第二圣者此解脱门其名何等下。问答法名。先问后答。答中。先举一。后例余。今初。三世一切境界者。即此所入所见之境。不忘念知者。即是能入能现之智。良以三世本一如故。念劫圆融。随一世中。现三际境。智入三世。了法空寂。与如冥契。故一念中无所不见。庄严藏者。略有二义。一以法性严故。一庄严中。包无尽严。如一阁中见多阁等。二以无[得-彳]智。契圆融境。严如来藏。本具诸法故。上文云。法性如是。非是新成。今智契合。非新非故。后善男子下。例余三昧。一门尚尔。何况多门。若准旧经。即上一门。具多眷属。
　　[△@○]第三善财白言圣者下。穷严因之本原。有二问答。前番问其终归。后番问其原本。今初。上睹希奇。摄用之后。寂无所见。故问去处。答中。从本流末。从缘而来。摄末归本。缘谢而去。去不异本故。引之於来。一时并答。二曰从何处来下。第二番问答。先问。后答。今初。问云。虽蒙向答引归来处。不究终归。宁知本起。故复寻之。复曰从诸菩萨下。答中二。先法。后喻。今初。智慧威力。约相约缘。智力缘来。智持即住。无有已下显其缘性。谓既从缘来。故无所来。缘谢而去。亦无去处。从缘集等。故无集等。不依已下结成无依。一切性离。谓非唯无有来去等相。生灭断常一异见等。无不寂灭。后善男子譬如下喻况。文有二喻。即分为二。先龙王喻。喻其因力。故云心念。喻明无来之来合。显无住之住。欲影略故。不住内者菩萨力故。不住外者自善力故。因缘互夺。内外两亡。后善男子譬如下。幻师喻。喻其缘力。幻是缘故。总喻前来无集增等。故影显云无行入等。
　　[△@○]第四善财童子白言大圣从何处来下。核正报之性相。於中二。一问答来处。二问答生处。
　　[△@、]前中。先问后答。今初。上见慈氏从余处来。遽即设敬问法。闻法未遑谘启身所从来。今因前问严事之来。故问正报所从来处。后弥勒告下。答中有三来处。一约体法身。即无来之来来即无来。文有十对。可以思准。二复次善男子菩萨从大悲下。约相实报。从万行中来。亦犹净名从於万行道场来矣。三复次善男子如向所问下。约用化现。随机熟处。应感而来。此三即体相用。亦法报化身。亦理行事。又初唯理。后一唯事。中具事理。此三无[得-彳]。即十身圆融。体相交彻。斯为补处说法之规。奈何后学。说事遣理。论理亡事。浑漫无当。疑悞后人。沦湑法眼。摩罗提国者。具云摩罗耶提数摩啰者。此云鬘施。即山名也。提数云中。谓山在国中。或国近山故。房舍聚落。即是梵云俱咤聚落。亦名草庵。旧译云楼阁。长者名瞿波洛迦者。三藏云放牛。旧云瞿波罗。瞿者地也。波罗云守护。即守护土地及心地也。若但云瞿洛迦。此云水瓶。然瞿一声。目於九事。谓方兽地光言金刚眼天水。致令古今各用其一。
　　[△@、]二善财言圣者下。问答生处。先问后答。今初。由前云从生处来。故今穷之。后弥勒下答。於中二。一通明一切菩萨生处。二别显慈氏菩萨生处。
　　▲前中三。一答生处。二明生缘眷属。三明校量显胜。今初。文有标征释结。释有十处。一行因。二行缘。三行相。四愿扶。五化他。六观理。七随事。八益物。九住果。十顺古。然十各二句。乃有二意。一者皆以上句辨能生行。下句显所生家。谓若发菩提心。即是菩萨。名为生家等。二者皆以下句为能生行。上句是所生家。谓若上求下化。名为菩萨。即得生於菩提心家。以下经云菩提心为家故。前七冥依后解。后三宜依前解。二复次善男子菩萨摩诃萨以般若下。明生缘眷属。有二十句。般若为母。方便为父。略有三义。一实智虚凝。与阴俱静。权智流动。与阳齐波。二亲生法身。实由般若。若无方便。多共二乘。成菩萨种。必由涉有。三般若内解。方便外济。三义皆有父母之理次檀以福资。尸以防护。余可准思。三善男子菩萨如是超凡夫下。校量显胜。於中二。先总辨家族胜。后善男子菩萨摩诃萨成就如是下。别明智慧胜。
　　▲二善男子我身普生下。别显慈氏生处。於中二。先彰实报等同法界。文有十句。初句总。次八别。后一结。此同出现无量三轮。后善男子我为成就下。显为顺机常现生殊。於中三。初明现生。次辨当生。后结会三圣。今初可知。次善男子我为随顺下。辨当生处。先明所为。后而於下。正辨当生。言令如莲华悉开悟故者。略有三义。一释迦下种。彼华未开。慈氏令解。如华开故。二昔因含果。如华未开。因亡果现。如莲华开。三闻熏含实。如莲华未开。见实亡言。故云开悟。智度论云。菩萨善根。不遇如来智慧日光医。死无疑。通证前义。后善男子我愿满下。结会三圣。亦有三意。一俱助化故。二善财表行。文殊师利。表於信智。成正觉时。俱证此故。三文殊古佛。善财当佛。慈氏现佛。三世圆融。浩然大均。故云俱见。
　　第四善男子汝当往诣下。指示后友。於中三。初劝往教问。次征释劝由。后结劝重释。今初。却往文殊者。因位将极。令其返照见心原故。二何以故下。征释劝由。先征。意云。文殊已见。何为劝往。后释有二意。一彼德深广。二宿缘重故。即分为二。先明德广。后显缘深。今初。约事可知。约所表者。主信法门。故能长养菩萨功德。主般若门。为诸佛母。信为能入。智为能度。何德不成。后善男子文殊师利善知识能令汝下。显其缘深。已多成益故。三是故善男子汝当往诣下。结劝重释。於中三。初结劝。次征释。后结德究竟。今初。具上二义。故应速往。次何以故下征释。先征意云。何以的知具前二义。释意云。汝先成益。皆彼力故。后文殊师利於一切处下。结德究竟。无有一法不到彼岸故。
　　第五时善财下。恋德礼辞。
　　[△@△]大文第四。尔时善财童子经游下。智照无二相。显前因法生於果法。体无分别。绝於境智及始终等诸二相故。谓智与理冥。无智外如为智所入。无如外智能证於如。障尽惑亡。未始动念。是故反照唯是初心。信智两冥。初亦不立。无二不二。为真无二。故上经云。心不称量诸二法。但恒了达法无二。诸法若二若不二。於中毕竟无所着。文中三。第一依教趣求。第二见闻证入。第三转遇胜缘。
　　今初。百一十义。已见上文。然此游城。复有二意。一依弥勒赞。前至弥勒。已百一十今复至此。二者取今文意。从始至今。经百一十。此为最后。於理无违。故顺前后。皆百一十。然城望友。昔有二意。一云一友一城。一云或一城中值於多友。或历多城方见一友。后义稍长。以於同会见多友故。历诸城邑。然后得至普门城故。然而要具一百一十。以顺表故。诣苏摩那者。此云悦意。智照一性。悦本心故。言住立门所者。解心已极。将入般若无二门故。
　　第二尔时文殊下。见闻证入。信智双绝。故不现身。而智反照。未移初心。故申右手。都无所见。乃为真见。但了自心空般若故。空尚不见。况身心耶。文中五别。一摩顶摄受。二示诲法门。三善财得益。四广申问答。五结用归本。第四段文。旧经未有。余四段文十五行经。即是喜学脱漏之处。
　　△今初。过百一十由旬者。过前位故。信该果海。故曰遥申。随顺行成。故曰右手。然上过城。显超封域。今过由旬。明超数量。又前越断德。此越智地。摩顶摄受。亦表普法。置心顶故。信至极故。
　　△二住如是言下。示诲法门。即举失显德。谓若离信等。不能了知是法性等。及显善财不离信等了法性等。於中二分。先列所阙行法。后明不能成益。今初。合有十句。阙七与十。故但八句。一阙行本故。二生疲厌故。三永小乘故。四横不具故。五竖不进故。六滞少善故。故云知足。七合有不广求故。梵云住一切德更不希余。上句知足。下句少欲。人谓是同。所以略之。八不起无住行愿故。上八阙因。后二阙缘。谓九不近善友故。十合有不为如来所摄受故。旧经具之。后由如是故下。明不能成益。此句牒前由阙前来信根等故。不能了知下。正释无益。有十二句。前五所知理事。后七能知分齐。例前诸文。可以思准。
　　△三是时文殊善财下得益。於中三。初结前所住。次正明得益。后结前生后。今初。示谓显示法门。教谓教劝令修。利谓觉悟成益。喜谓称根令脱。故梵本云。显示劝教令普觉悟生欢喜已。次令善财下。正明得益。益有九种。初总。余别。后称叹下一句。结前生后。是则此中应广宣说文殊国土。故下善财蹑此为问。
　　△第四时善财童子白文殊下。广申问答。虽不见身。不妨问答。文分为二。先求善巧国土。后求净妙国土善巧二种。一事理无[得-彳]。二一多融摄。观其答文。正是初意。是则前门明法性土。后门明受用土。变化一土。遍在二文。即相即性即染即净故。
　　[○@△]初中分二。先问后答。今初。由闻前赞国土善巧。故寻证因。言云何得。后文殊下答。答中意云。修无生理。即得善巧。法性体融。要因得此。方令事事融摄无[得-彳]。故偏明之。又显智照无二相故。文分为二。一者正明。二重显发。前中四。一标数。二善财白下征数。三文殊下列释。初句具足。后九从简。皆合如初。四若诸菩萨下结酬。二善财童子下。重显发中。有二问答。今初一番寻国名义。问意云。国土何义。酬以无生。答意云。国名住处。无生法性真可住矣。二善财言下。第二番问国土体性。先问。后文殊下答。即示法性土。於中有五。一标。二征。三释。四证。五结酬。初标可知。
　　二何以下征。意云上列十法。何独胜义。
　　三善男子下为释。释意云。准一胜义。具上诸义。初有三对。即前四义。谓一第一义者。非定有体。如事物有。故曰不生。二法本不生。今则无灭。三处染不失。涅盘即是生死性故。得净不坏。非灭烦恼成菩提故。四无所从来。无有一处异此性故。亦无所去。亦无一处无此性故。然不生故非有。不灭故非无。不失不坏辨其体常。不来不去明其体遍。二对义合故三对为四。五如此语言既非言境者。即前超言辞境界法。以理圆言偏故。而云如此语言者。以旨就诠。向说无生及无灭等。亦不当於无生等。故云言不及。六不能记别者。即无有言词道法。道者行处。亦即是因。所谓寻伺。因於寻伺。而发语言。故寻伺言不能记别。七非是戏论思度所知者。即无戏论法。起心动念皆名戏论。思度二字。释戏论义。八本无言说者。即不可说法。前则言不能及。此则本自无言。故非重也。九体性寂静。即寂静法。以无性为性。体寂静故。言思不到。十唯诸圣者自内所证者。即圣者法。然非全无第一义谛。此第一义能为圣人无分别智作境界故。如此内证。无证无得。
　　四善男子因此最胜下引证。诸佛菩萨修证此故。於中分三。初顺释。二反释。三顺结。今初。佛诸菩萨。皆为此故。然约诸佛。此为出世。显成最胜。出与不出。不可失坏。显其体常。二善男子若无第一义下反释。三善男子以深信下。顺结。
　　五是故应当下。结酬初问。
　　[○@△]第二善财童子白言圣者下。求净妙国。於中四。一总问。二总答。三总征。四别释。
　　今总问。意云。法性真土。理契无生。自佗受用。依何成立。
　　二文殊下总答。答意云。具二利行。二土得成。故唯识云。自受用身还依自土。谓圆镜智相应净识。由昔所修自利无漏纯净佛土因缘成熟。从初成佛。尽未来际。相续变为纯净佛土。周圆无际。众宝所成。自受用身常依而住。他受用身亦依自土。谓平等性智大慈悲力。由昔所修利佗无漏纯净佛土因缘成熟。随住十地菩萨所宜。变为净土。或小或大。或劣或胜。前后改转。佗受用身依之而住。此上二类。并得称为净妙国土。故云从二利成。依此经宗。二利万行。总能成就自佗受用及变化土。以身土相一一相融。故其所因亦皆融摄。或以一因。顿成诸土。或以一土。遍从诸因。故此相参便成四句。谓一因多果。一果多因。一因一果。多因多果。无有障[得-彳]。如此无碍方为善巧。又自性身土。一切如来同所证故。体无差别。自受用身及所依土。虽一切佛各变不同。而皆无边不相障碍。余二身土。随诸如来所化有情。有共不共。所化共者。同处同时。诸佛各变。为身为土。形状相似。不相障[得-彳]。展转相杂。为增上缘。令所化生自识变现。谓於一土。有一佛身。为现神通。说法饶益。於不共者。唯一佛变。诸有情类。无始时来。种性法尔。更相系属。或多属一。或一属多。故所化生有共不共。今经宗意。但取身土不坏异相皆悉相融。余不异彼。已知大意。次正释文。文有三行。一无憍慢。即自利行。二心平等。即利佗行。三真供养。通二利行。并通事理。下自广释。
　　三善财童子白言下总征。谓总牒三行。
　　四文殊师利言下别释。别释三行。即分为三。初释无憍慢。次释心平等。后释修供养。
　　[○@、]今初文四。初标。二何等下征。三一者下释。四善男子是为下结。文显可知。
　　[○@、]二复次下。明於诸众生其心平等。文亦有四。初标。二何等下征。三一者下释。於中二。先列释十义。后喻释平等。今初。一所作平等者。即是总句。谓说法教化种种施为。法界众生同一子故。余九为别。五云亦不依止无二之相者。回向经云。常於诸法不作二。亦复不作於不二。於二不二悉皆离。知其尽是语言道。谓遣二病。说於无二。若依无二。便有能所。即是二故。遣之又遣之。以至於无遣。余句可知。二善男子譬如下。喻释平等。文中二。先喻。后合。前中三。初举喻。二反问。三仰答。初中。应有三喻。一长者育子喻。二起惑焚烧喻。三长者等救喻。其第三喻。影在问中。今初。世间总喻法界。长者以喻如来。年耆德艾。事长於人。故称长者。佛寿长远众德圆极。故以喻之。菩萨德高。未居尊位。故况居士。生育五子者。五道众生皆一子故。故法华云。一切众生皆是吾子。此约天性。若约结缘。则五百名人。结三乘种。三十称子。言生育者。乃有二义。一约天性。性由佛显义曰生育。二约结缘。三乘人天乃至五道。皆沾佛化。即为生育。并同一子。为平等念。禅定解脱资具亦同。而彼诸子愚小无知者。若约天性。本迷为愚。善征为小。迷第一义。称曰无智。不辨四谛。为一切处未能分别。即同法华不觉不知不惊不怖。二时彼长者宅舍之中下。起惑焚烧喻。舍宅即是生处。三界生死众生所居。故云舍宅。佛应统之。属于长者。火谓惑苦。准下合文。但云三毒惑最重故。以因摄果。不说苦火。若法华云。生老病死。忧悲苦恼。皆悉烧煮。出於横造。名曰欻然。五道异生。云各居一处。二善男子於意云何下。大圣反问。即是影显等救之喻。虽举诸事。意在平等。故牒问之。三答言下。善财仰答。在心必等。事则随缘。缘发为近。所以先拔。二文殊师利言下合喻。先双合育子起惑焚烧。后菩萨等心下。合前反问长者等救。安置寂静即是涅盘。前文所无。含在出字。四善男子是为下结。
　　[○@、]三复次下。明修真供养。文中二。先正明。后校量显胜。前中亦四。初标真供养谓法供养。诸供养中。法供养最。故名为真。若能行者。是真供养三世诸佛。二何等下征。三一者下释。十句之中初总。余别。别中九句。皆法供养。若通相说。於佛深经难见妙理。起十法行。皆名供养。以财供养。资养四大。受持读诵解说修行。增於法身。又全其理。供养义也。九句别中。唯显修行。从胜说故。以法对财。十皆名胜。就十法行。修行最胜故。净名说。深观缘起等。名为最上法之供养。九中初句。复是修行之总。余皆是别。唯辨利他。菩萨利佗为自行故。三正利乐。四利佗心。五利他智。以十力智。知而化故。六利他行。七常不舍。义通二利。八兼能说。讷言敏行不能利他。辩口缺行自无分故。又自有缚。能解彼缚。无有是处。有目有足。为真导师故。智论第六云。多闻广智美言语。巧说诸法转人心。行法心正无所畏。如大云雷澍供雨。九长时者。前辨横具。此明坚坚。十不忘行本。忘菩提心。修诸善根。魔摄持故。四若诸菩萨下结。
　　二非以财宝下。校量显胜。於中四。一标。二征。三释。四结。今初。财施益近。多在人天。法施益深。终成佛果故。三千七宝三恒沙身。日日长时布施一切。不及受持一四句偈。何况具足受持修行。二何以故下征。三如来恭敬下释。於中四。一正解释。二重征释。三劝修行。四结成前法。初中。先释总句。后释别句。今即初也。有法有喻。诸佛所师所谓法也。佛从法生。法即父母。孝子重父。敬父子悦。如来重法。敬法佛欣。故书云。敬其父则子悦。敬其君则臣悦。敬一人而千万人悦。故敬一法。十方诸佛无不皆悦。是为所敬者寡而悦者众。二善男子如来从修行中来下。释别句。唯法无喻。於九句中。一释修行。佛从修行中来。修行即合佛行。亦即法身。故能修行为真供养。此句具足。余八文略。一向利他。二佛为利乐。若能利乐为真供养。三为慈悲。若能慈摄为真供养。四以随顺利乐。故有十力。以十力利。是真供养。上三句顺释。余六反释。五若不勤修不能利乐。若能勤修则能利乐。若能利乐为真供养。他皆仿此。利乐即是利他总句故。句句牒之。二何以故下。重复征释。三善男子汝应下。结劝修行。四善男子是为下。结成前法。并显可知。
　　△第五尔时文殊师利显示下。结用皈本。所作竟故。信穷智境。信相便亡。故云不现。
　　第三尔时善财童子即见三千下。转遇胜缘。修行敬事。然此诸友及后普贤。皆无指授。表证法界离此彼故。此三千友乃有多义。一者成前。尚是文殊之胜益故。二者顺后。是见普贤之方便故。三者通论自是一分。故见诸友。应分为三。初明别见。即是纯门。此一时见。即是杂门。后见普贤。具前诸友。即是纯杂无[得-彳]之门。然此诸友所得法门。受行各别。文略不具。申本广本。必应有之。
　　[△@△]大文第五。从增长趣求下。显因广大相。以前文殊智照无二。显其甚深方堪成佛广大之因。随一一因。称法性故。文殊般若。即摄相皈体。普贤法界。即秘密重重。若以二圣。自相对者。文殊菩萨则为能证。若以二圣。对於善财。是则文殊亦为所证。未得般若。今证得故。文中分五。第一依教趣求。第二闻睹前相。第三见闻亲证。第四闻佛胜德。第五重示普因。
　　今初有三十句。增广行愿。义同前来思修证入。於中。初二句总明。后以大悲下。二十八句别显。摄为十四对。一悲纳慈覆对。二敬果住因对。三净眼圆德对。四信正增助对。五善能回向下。向因知果对。六入教了法对。七现世入愿对。八竖修横照对。九增善得智对。十普照十方下。照理化生对。十一成益知苦对。十二摧障无障对。十三证理住用对。十四内求外加对。唯末后句。明其外缘。前皆内因。上文殊通指。今善财普观。不同前友各指一友。普观方得见普贤故。
　　第二善财童子起如是等下。闻睹前相。於中二。先结前生后。由依上观普贤境故。方得见闻。此普贤境即前所观二十句境。即文殊处成益之中。令入普贤诸行愿轮。由前令入所以能观。由前能今观故闻见。后即闻普贤下。正明闻见。於中二。一闻。二见。今初。此中闻者。非从一人及多人闻。即称法界闻。有十四句。初句闻人。余闻行位。於中。一行。二愿。三助道。四功德。五威仪。第六句及闻普贤菩萨诸地下。皆明闻地。於中。初句为总。余七为别。总云地者。若约行布。即等觉地。若约圆融。总摄诸位。皆普贤地。别中。一地处所者。谓证十如。一真法界。二有为功德调柔果等。三十胜行及愿乐等。四十地亲证各有差别。五长时无间无余修等。六神通作用摧邪摄生。七种种差别同依佛智。二既闻此已下明见。於中二。一仰德修观。二睹见希奇。前中二。先结前生后。后即於下。正明修观。菩提场中莲华座上。明修观处。约事说者。即其地坚固犹若金刚。蕴德深广。名为海藏。故上经云。诸色相海。无边显现。宝莲华座。即普贤座故。十定下文。皆於此见。若约表者。於本所信自心佛果菩提体中金刚智内。起因陀罗网普贤心观。然此经体势。应具十会。以顺无尽。今且顺文。对前本末二会。即是摄末归本。是以善财不假别指。便於初会始成之处如来座前。而起观求。若对本会。应归誓多。何以会归菩提场耶。归本有二。一归本会。前文已有。谓遍游法界。而亦不离逝多林中如来之所。今约会归诸会之本。故归觉场。前既不起菩提树王。遍一切处。今证穷极。故须会皈。后起等虚空下。正显观心。有十六心。前十自分境。后六胜进境。一一皆称普贤境心。故后得见。二善财童子起如是心下。睹见希奇。於中二。先结前生后。谓由起前心及宿善等因缘力故。后欲见普贤下。正睹希奇。於中二。先见十瑞相。有标征释结。释有十句五对。各先所依净土。后住处众生。后又见十种大光明相下。睹见光明。前瑞直见一重净剎。此明重见。谓遍法界剎所有极微。皆出法界尘数境故。皆是依中现於依正。上二段文。并是普贤依报殊胜。
　　第三尔时善财下。见闻亲证。於中四。初结前生后。二彰闻见因。三起观增修。四正明见证。
　　[○@、]今初。由睹前相生必见心。
　　[○@、]二於时善财下。彰闻见因。谓外由内因缘力故。
　　[○@、]三能生诸佛普智光明下。起观增修。有二十句。初三句总。一智能观。二三所观行愿。后於一切如来下别。初二观法身。谓佛菩萨境故。故上经云。法界众生界。究竟无差别。一切悉了知。此是如来境。菩萨亦以法身为境。法界体周故。云广大修习。得见普贤之想下五句。观智身。此句标。二出观相。以佛种智为普贤故。三以定摄。四以进策为能见因。五身心普周。是能见相。以佛智广大既同虚空。今心离念等虚空界。则能见故。次即以普眼下一句。总观十身。无有一境非普贤故。次以智慧眼下一句。观普贤因。次其心下二句。等普贤心。次威德加持下。起普贤愿。初句总。愿不舍离下别。有五愿。诸观行人。应放此修。离此观修。见亦非胜。
　　[○@、]四善财童子具足圆满下。正明见证。於中二。先结前生后。后即见下。正明见证。於中二。第一得益因圆。第二位满齐佛。
　　△前中四。一见身得益。二摩顶得益。三显因深广。四观用无涯。
　　[○@△]初中二。先见胜身。后得深益。前中四。一总见胜德身相。二别见毛孔出生。三重观体内包含。四结通体用周遍。今初。由前於菩提场师子座前起观想故。还於此见与诸如来平等无二。即等觉相。余并可知。二善财童子见普贤身一一毛孔下。见毛孔出生。实则无尽。略显二十一门。即出三世间。由前起观等虚空心。故此所见。等於法界尽虚空界。是知随心各见分齐。(下第三十九经)三尔时善财童子下。重观体内包含。於中二。先结前生后。后重复观察下。正显观见。於中二。先明见处。略举三处。一身分者。全对於身。即头等六分。二支节者。乃至一指一节。三毛孔者。遍上二类毛孔。意谓。但观头时。头中见法界。观指一节。一节中见法界。观一毛孔。毛孔中见法界。故三重举之。此即一毛含容无尽遍也。后悉有三千下。明其所见。於中亦二。先见三千。后如见此世界下。类通横竖。谓十方三际。相续不断。明念念见。各各差别。约相不坏。互相涉入下。性相无[得-彳]。以性融相。故相涉入。不坏本相。故不杂乱。四如於此毗卢遮那下。结通体用周遍。於中二。先所遍处。文有四重举类。一举此会。类胜莲华。二举莲华。类於东方。三举东方。类尽十方。四举十方。类诸尘内。此则如理之遍。后於彼一一下。结处中之身。则如理之此。包即所遍一切剎处。全在能遍毛孔之中。毛中所有。皆遍此处。重重重重。无尽无尽。以为普贤难思身相。二尔时善财童子下。得益。既得智度。已彰地满。况十无尽。
　　[○@△]第二善财童子既得是已下。明摩顶得益。於中分三。初摩顶示普法界灌其顶故。次善财即得下得益。前向外观。故得智度。摩顶内证。故得三昧。十句之中。一得主定。二摄眷属。余辨定用。后如此娑婆下结通。良以善财等普贤故。处处得益。
　　[○@△]第三尔时普贤下。明因深广。显果胜故。於中三。一问答审见。二正显因相。三结因成果。今初。谓上之果。属下之因。二普贤菩萨下。正显因相。於中分三。一总明求菩提行。檀为行首。故偏明之。二善男子我於下。离过成德行。即余九度。先及显五度。初即是戒。不生瞋害是忍。未曾一念离菩提心下是进。无障[得-彳]心是禅。不起迷惑是般若。唯住下顺显后四。三善男子我普严净下。总明悲智行略举四行。文分为四。一正举四行。谓一严土行。二摄生行。三事友行。四求法行。二善男子我法海中下。反显求法殷重。一文尚无不舍况全部耶。以其一文即是一切一故。如海一滴。三善男子我所求法下。顺明求法。所谓成上严土摄生。上亦广於方便愿智。四我如是等下。总结无尽。三是故善男子我以如是下。结因成果。於中。先结因。有十一句。以有成果之功。故云力也。亦显力度。后由此等故下明成果。
　　[○@△]第四善男子汝见我此下。观用无涯。於中三。一举益劝观。二观见奇特。三校量显胜。初中有三。一标。二释。三结。初标可知。二善男子我此妙身下释。谓因深难见故。於中复三。初顺明难见。次善男子若有众生未种下。及显难见。后善男子若有众生得闻我名下。明见闻之益。於中四。一不退转益。二或有众生一日一夜下。成熟之益。根有利钝。障有浅深。故迟速不同。三善男子我以如是等下。总结多门。四复次善男子下。彰见远果。谓生身剎。净剎可生。身云何生。此有二义。一约法性。与剎为体。名清净剎。与身为体。名清净身。能依有殊。所依体一。欲显体一。故言生身。二约相用。剎谓身所依剎。身谓身内之剎。欲显身剎本相融故。三善男子汝应观下。总结劝观。
　　二尔时善财下。观见奇特。於中三。初见毛内含三世间。次又见普贤菩萨於一一世界下。见普贤身徧剎大用。此剎即是毛中之剎。后时善财下。善财自见等普贤化。
　　三善财童子所见下。校量显胜。於中三。初校量善根。次善财童子从初下。校量入剎。后善财童子於普贤下。总显诸门超胜之相。於中二。一别明横竖深广。二总彰平等周遍。今初。总有十海。文分为四。前三别明。后七结例。一明剎海。一步超过。显其横广。尽未来劫。明其竖长。犹不能知。显其甚深。藏约包含。海约深广。二亦不能知佛海下。明佛海。三亦不能知菩萨下。菩萨海。四亦不能知入众生界下。结例七海。一众生界海。二众生根海。三教化调伏海。四觉悟成就智海。五神通海。六诸地海。七诸道海。如是下。总结不知。称法界德无有障[得-彳]无穷尽故。二善财童子於普贤毛孔下。总结平等周遍。不动者。谓不从此至彼从彼至此。不出者。非此剎没彼剎中出。亦非彼没此剎中出。不动而遍故。即动而静故。出没相如故。此彼相即故。彼此相在故。彼此炳具故。秘密隐显俱时成故。帝网重重皆不动故。
　　△第二当是之时下。明位满成佛齐。文有十句。初句总。次八别。末句结。此即义当等觉。以等觉故。因位既满。更无所修。故但说等。更不趣求。斯则一生顿成因果。行布亦足。非唯理观。初后圆融。上明见闻亲证竟。第四尔时普贤菩萨下。闻佛胜德难思。前长行但显因圆。此偈方陈果用。非颂前文。然有二意。一对普贤。意云。见我难思。尚是因位。今亦汝果尤更甚深。二对善财。善财等佛。但是因圆。应显果相。果海离言。故不可说。今既理现佛对因之果。以显善财究竟果相。故偈长行。因果绮互。文中分三。初以偈标德。诫听许说。次尔时一切菩萨下长行。举众渴仰欲闻。后尔时普贤菩萨下。广陈德相。令众求满。於中分二。先长行重诫许说分齐。此有二意。一我所说者。犹如一滴。其不说者。犹如大海。二者可寄言说。犹如一滴。不可说者。犹如大海。
　　后佛智广大下。正显偈辞。九十五偈。大分为二。先九十三偈。别叹佛德。末后二偈。结德无尽。劝信勿疑。
　　△前中。前八十偈法说。后十三偈喻明。然通赞毗卢遮那十身圆满二十一种殊胜功德。离世间品但有其名。大部之中数处有义。诸摄论中广释其相。今皆先依离世标名。后依无着。立功德称。就文分二。初一偈明总句。余明别句。
　　[○@△]今初。即妙悟皆满。谓诸佛智。善普於一切有为无为所应觉境。净妙圆满。正开觉故。文中佛智总相。广大者体周。同空者同喻。空有多义。下略有四。普遍一切众生心者释广大相。众生心体。离念等空。与诸如来无二体故。即空遍义。故出现云。譬如大海潜流四天下地。有穿凿者。无不得水。佛智亦尔。普入一切众生心中。有修行者。无不得证。了世妄想者。即觉有为。皆非有者。即是无为。即如其胜义。觉诸法故。如空无[得-彳]不[得-彳]了故。其第四句是能觉相。不起分别。离觉所觉。故称妙觉。觉即是悟。此句即显如空无心及无依义。故上经云。佛智无依处。如空无所依。
　　[○@△]余九十二偈。别显二十一德。为十九段。后三合故。
　　第一一偈。明二行永绝。即於所知。一向无障[得-彳]转功德。佛无[得-彳]智。於一切事品类差别。无着无[得-彳]。非如声闻极远时处即有障[得-彳]名一向无[得-彳]。离所知障智德满故。文中前半法说。一念能知。显知之妙。后半喻显。二有一偈。明达无相法。即於有无。无二相。真如最清净。能入功德。谓证入真如本无二相。亦令他证。即是断德无住涅盘。文中。前三句不住涅盘。第四句不住生死。
　　三有三偈。明住於佛住即无功用佛事不休息功德。谓住大悲及性空等。故能无功而成佛事。是故。文云。或有见等。斯即恩德。
　　四或见清净下十五偈。明得佛平等。即於法身中所依意乐作事。无差别功德。谓如上佛事为共不共故。次明此一切诸佛展转和杂而同住故。是故。经文广列诸佛。皆互相遍。所以互遍者。诸佛三事无差别故。云何为三。一所依智同。二益生意乐同。三报化作事同。故令互遍。亦同摄论平等意趣。依此释经。以为契当。更依文理。证此诸佛皆遮那身。谓此文言。此三千世界。阿閦在中。阿閦如来本在东方。今云在此。明不异此。又无量寿月觉如来。皆遍十方岂容隔此。又皆言或见。则知一佛随见不同。若言此中别赞余佛。直言阿閦在此界中。何名赞德。正赞释迦。便言何閦。文岂为次。况华藏剎海皆遮那境。无量寿佛去十万等。并未出於剎种之中。一重之内。岂非本师随名异化。法华央堀。并说十方本师分身故知所说法藏本缘十六王子。皆方便说。法华迹门说十六王子。寿量本门并已拂之。故以理推皆是遮那海印炳现。何缘不说自所现佛。而说他耶。故知贤首阿閦佛等。皆本师矣。斯为华严不共深意。慎勿轻尔。文中三。初八主伴严土摄生同。次四微细含容转法同。后三总显多门。结前生后。此之三段。皆是作事无差。皆为众生。即是意乐。并依佛智。即所依无差。若从多说。初是作事。次是意乐。后是所依。此上一段。兼显第十七随其胜解示现差别佛土功德。
　　五或见释迦下三偈。明到无障处。即修一切障对治功德。依无性摄论。前四是自利功德。此下皆利他功德。利佗之中。先明化治。故次辨之。谓已惯习定自在性及一切智。对治烦恼及所知障。由此永断一切习气所依趣处。文中。初半偈或见久成。则已永断一切习气。次半偈即显利他。次一偈修能治道。后一偈。别以十度。治於蔽障。既上云或见久成正觉。则定非始成。始成久成皆随物化。真佛不可言久始也。
　　六有三偈。明不可转法。即降伏一切外道功德。谓教证二道。不为外转。故能伏外。文中前二。即教证二道。后一即现所摧同类之身。
　　七或现兜率下十六偈。明所行无[得-彳]。即生在世间。不为世法所[得-彳]功德。以心无高下。故世八风。无能为[得-彳]。文分为六。初三偈八相现世无[得-彳]。王宫嫔御亦不[得-彳]故。二有一偈。自他无[得-彳]。弥陀授记即能仁故。三有一偈。灭成无[得-彳]。四有三偈。天宫无[得-彳]。五有六偈。随顺世间巧化无[得-彳]。六有二偈。总结无[得-彳]之智能遍随机。初句智体无二[得-彳]故。次句顿了。次二句所了法相。略示四观。一唯心观。二因缘观。三无常观。四性空观。四观连环。既了世法。唯心性空。何有高下而能[得-彳]耶。后偈略举遍随之妙。一多即入无[得-彳]化故。
　　八如来安住下十八偈。明立不思议。即安立正法功德。诸十二分教。名所安立。由深广故。不可思议。文中。初十四偈。释所安立。后有四偈。显不思议。前中三。初三偈。总立诸法。二有二偈。示安立德。三有九偈。别立四菩萨行。今初。前一偈半。立共二乘法。后一偈半。立不共法。前半偈。能立德。谓四辩才。后一偈所立法。即是性相无[得-彳]之法。无我者人空。无相者法空。业性不起是二空法。从缘生故。无性不起。亦无失者。不坏业相。故净名云。无我无造无受者。善恶之业亦不亡。中论云。虽空亦不断。虽有而不常。果报亦不失。是名佛所说。言一切远离者。亦泯空有。中道迹绝。故如虚空。此寂灭相。不可言宣。下句以方便力。假以言说。二有二偈。示安立德。即佛三轮。前偈神通轮。后二语意。以广大音不动念故。言广大者。遍周法界。是故目连不究其边。三有九偈。别立四菩萨行。即分为四。初一偈波罗蜜行。次半偈菩提分法行。三半偈明神通行。四七偈成就众生行。於中分二。初一偈总显一音随类。后六别明所闻不同。今初。前半所随后半能随。言一音者。亦云圆音。广如出现品。今当略释。谓以一梵音。遍一切处。能令闻者各闻不同。名为一音。於一梵音。具足一切诸类之音。故名圆音。如善口天女。故上经云。一切众生语言法。一言演说尽无余。又随类一音。随说一法。遍一切处。亦随根器。各闻大小。名为一音。随一类音。具说一切。故名圆音。故上经云。如来於一语言中。演说无边契经海。又一切即一。名为一音。一即一切名为圆音。上经云。佛以一妙音。周闻十方国。众音悉具足。法雨皆充遍。一切言词海。一切随类音。一切国土中。恒转无上轮。又种种类音。遍周法界。遍同一切色非色法。故名一音。不失音韵种种法门。故名圆音。此二相成。若遍而失韵。是圆非音。韵而不遍。是音非圆。遍而不失。方曰圆音。亦曰一音随其品顺皆令解者。品谓优劣。三乘五乘无量乘等。各异闻故。顺谓万类。即龙神等随类解故。二或有贪欲下六偈。所闻不同。於中有三。初偈。闻对治门。次偈。闻学处门。十学处者。即谓十善五重。十善摄一切善。是以旧经名十戒行。瑜伽有七学处。非当今意。后四偈结皈诸乘。谓佛说法。共不共等。不离乘故。於中二。先三偈。别说三乘。五一结皈无量。一乘者唯一佛乘。无二亦无三故。言上乘者。谓大小故。即半满教。或三者声闻缘觉菩萨乘故。或四有二。一融前三为第四乘。二加不共。异权三故。故第九地初云。若有慈悲乐饶益。为说菩萨所行事。若有最胜智慧心。则示如来无上法。贤首品云。信大乘者犹为易。能信此法倍复难明有四矣。或五亦二。一如人天为一。不出生死故。三开人天为二。善胜劣故。合於一乘。同於大乘。权实虽异。究竟同故。或无量者。一一法门。悉能运载一切众生。至彼岸故。二涅盘寂静下四偈。明不思议。以。深广故。依寂灭体。建立大用。故名深广。无心而说。尤更难思。八万法门。义如别义。
　　九圆满下二偈。明普见三世。即授记功德。记三世事。如现在故。今云顺三世间。是三世中之世间耳。非但能知。兼能示现。
　　十有五偈。明其身充满一切世间。即示现受用变化身功德。故云随其形相各不等同。於中二。初一偈示受用身。余四示变化身。万类化故。
　　十一或持彼戒下五偈。明智恒明达一切诸法。即断一切疑功德。谓於诸境善决定故。能断佗疑。文中示於同事。为断疑故。智慧方便。故能断疑。断狱辅佐。皆断世疑。
　　十二有六偈。明了一切行。即令入种种行功德。由所化生性差别故。入种种行。令成大觉。初一偈成人行。次三欲天行。次二色天无量等行。
　　十三有一偈。明除一切疑。即当来生妙智功德。谓圣声闻说言。此人无有少分功德善根。如来能知种子所随。是故文云无[得-彳]智见。
　　十四有五偈。明无能测身。即如其胜解。示现功德。谓随物胜解。而为现身。如摩尼珠。心无分别故。令众生无能测知。文中三喻。初偈幻喻。总显应缘。次二偈月喻。寄对显胜。喻合有四。一智月出现见无向背。二湛然常身。示能延促。三由器益缺。所见有无。菩萨净心。偏言现影。四身智圆满。映夺二乘。此同出现身第六相。后二偈。海印顿现喻。喻无心顿现。前偈喻。后偈合。初句合海。佛德深广。故如大海。亦德合宝。金光明云。佛德无边。如大海无限。妙宝积其中故。贤首品云。众生宝物及川流。普悉包容无所拒故。无垢令清净。无於心垢所知障故。无浊。显无惑障。周量法界。故曰无边。非唯普现众生之前。其所应生。全在心内。海印之喻。广如别说。
　　十五有三偈。明一切菩萨等所求智。即无量所依。调伏有情。加行功德。谓如来智为无量。菩萨调伏众生所有加行之所依。故言等所求者。无不求故。即一切智。文中。初偈即所求智。无[得-彳]智日即是光明。以光明者名智慧故。无去无来。合不动而遍。智体周遍。更何去来。云除世暗者。合放千光。后二偈即调伏众生所有加行。依无分别故。不从身心。
　　十六如来清净下二偈。明到佛无二究竟彼岸。即如来平等法身波罗蜜多成满功德。言平等者。即是无二。言法身者。即是究竟。波罗蜜多。即是彼岸。谓於平等法身之中满诸度故。又果位诸度。无增减故。亦名平等。文中。正显法身。全同摄论法身五相。初句即白法为相。以是极果圆满自在。故云清净。次二句。不思议相。谓真如清净自内证故。无有世间喻能喻故。名无伦匹。非诸寻思所行处故。超言语道。道即是寻伺。言思斯绝。为不思议。次一句。无二为相。谓有无无二。为其相故。由一切相无所有故。名为非有。空所显相。是实有故。名非无等。次一句。即转依相。谓转灭一切诸杂染分。依他起性。似能所取。云无所依。转得解脱。於法身自在。无性所显。圆成实性。为所依故。云无不依。次句即常住相。谓真如清净相故。本愿所引故。所应作事无竟期故。云无来去。则显三身皆常住义。况真法身。次同三喻。喻上五相。如空一喻。喻於无依及常住相。如日一喻。喻白法相。故梵本中。名如白日。如梦一喻。喻无二相。欲言其有。觉竟无实。欲言其无。梦境历然。故非有无。为无二相。其不思议。后偈显之。末句结劝。如是观者名为正观。若他观者名为耶观。
　　十七一偈。明具足如来平等解脱。即随其胜解。示现差别佛土功德。谓以佛解脱。随众生解。而於佛土。与诸如来。互相间杂。故难为喻。谓如山等。必不依空。有无等法。无能喻佛。此喻亦是成前段中不思议义。以前第四广显作事兼显佛土故。此略无佛土之相。当次第故。略陈大意。
　　十八一偈。明证无中边佛平等地。即三种佛身方处无分限功德。谓非一非异非常无常中边等相。文中。先喻后合。如来合上大海摩尼。摩尼体上无有异色。名为非色。即是法身。海珠非空。名非非色。即是报身。随异映色。成多差别。故云随应。即是应身。无所住者。总结三身。又色即非色。故名非色。非色即色。故非非色。双非上二即是中道。斯迹亦绝。故无中边。由此故能融遍法界无有分限。与诸如来。不相杂乱。犹如冥室百千灯明。
　　十九一偈。摄二功德。一同於真如及法性等。明尽於法界。即穷生死际常现利乐一切有情功德。二等虚空界。即无尽功德。谓如虚空经成坏劫性常无尽佛宝功德。亦穷未来。无有尽期。此无尽德。合则唯一。开则成二。谓等虚空界横说无尽。穷未来际即竖说无尽。名究竟功德。究竟无尽故。在总结中。
　　△第二二偈。结德无尽。於中二。先一偈。正结无尽德。显上诸德究竟无尽。十无尽界不可尽故。文举五事。反显无尽。后偈劝信令欣。一念信乐。必获佛德。一念疑心。永失大利。损益相对。理数然矣。古师亦有将后二偈为大部流通。非唯文局佛功德偈。况今此后。更有新文。(已下第四十经)。
　　第五尔时普贤菩萨下。重示普因。此一卷经。前经数译皆所未有。古德判云。经来未尽。故无流通。斯言验矣。晋代译主。先朝辨正。是二三藏。皆译出偈云。是跋陀室利菩萨所造。虚言贤吉祥。而阙长行。良以西天频遭毁灭。致令大部或断或连。今梵本昭彰文势连续。普贤贤首。名虽少异。同居佛会。经无惑矣。文中三。第一结前所说。第二正示普因。第三结说欣庆。
　　△今初。称叹如来胜功德已。指前广偈。告诸已下。结说不尽。即是前文末后偈意。前云无人能尽说佛功德者。犹谓通因。今明果人胜。而且多历时长久。相续无间。说尚不尽。况於凡小。以是究竟无尽法故。
　　△第二若欲成就此功德下。正示普因即广说能证普贤行愿。令入法界。则成如来胜。功德故若不依此普贤行修。设经多劫亦不成故。文分二别。先长行。后偈颂。
　　[△@○]前中。文有三分。第一正显普因分。第二显经胜德分第。三结劝受持分。
　　[○@△]初分有四。第一标示所应。第二征列名数。第三牒名别解。第四结益令知。
　　[○@、]今初此功德门。指上佛功德。应修已下。正示普因。希欲为愿。造修为行寄圆说十。
　　[○@、]第二何等为十下。征列名数。然此即是常行礼忏。诸经论中开合不同。若离垢慧菩萨所问礼佛法经。总有八重。一供养。二赞德。三礼佛。四忏悔。五劝请。六随喜。七回向。八发愿。或但为七。合礼赞故。或但有六。略供养故。或但为五。以发愿回向但总别异故。如十住毗婆沙第五回向。亦同有五。或但有四。除礼拜故。或但为三。故智论云。菩萨昼夜三时。各行三事。谓忏悔。劝请。随喜。行此三事。功德无尽。转得近佛。若善戒经。但有二事。谓忏悔。回向。皆随时广略。今文具十。以表无尽。六七二事。俱是劝请。八九二事。回向开出。余至文显。
　　[○@、]第三善财白言下。牒名解释。於中二。先总征。后普贤菩萨下别释。即为十段。段各有三一牒名。二释相。三总结无尽。
　　且初第一礼敬诸佛。文三段者。第一牒名。由心恭敬。运於身口。而遍礼故。除我慢障。起敬信善。勒那三藏。说七种礼。今加为十。谓我慢礼。如碓上下。无恭敬心。二唱和礼。高声喧杂。辞句浑乱。此二非仪。三恭敬礼。五轮着地。捧足殷重。四无相礼。深入法性。离能所相。五起用礼。虽无能所。普运身心如影。普遍礼不可礼。六内观礼。但礼身内法身真佛。不向外求。七实相礼。若内若外。同一实相。八大悲礼。随一一礼。普代众生。九总摄礼。摄前六门。以为一观。十无尽礼。入帝网境。若佛若礼重重无尽。文中正辨第五九十。实通后八。对文可知。二所有无尽法界下释相。於中三。初所礼境。谓横竖普周。尽帝网境。二我以普贤下。明能礼因。略有二因。一以普贤愿力。此即法力。不依行愿不能遍故。二深信解力。此即自力。谓印持诸佛。遍於时处。如对目前。三悉以下。辨能礼相。於中二。先总明。谓三业皆遍常无间故。后一一佛所下别显。谓一佛之前。顿现多佛身。一身之礼。等剎尘数。是周遍相。三虚空界尽下。总结无尽。於中二。先显无尽。后彰无间。前中。准十地经。有十无尽界。今此有二。证虚空众生。於众生中。开出业惑。故成其四。众生无边。一一众生有多业惑。弥显无尽。文中二。先别明虚空。后总例余三。今初。先反显。后以虚空界不可尽故下。顺释。后如是乃至众生界下。总例余三。二念念相续下。彰无间断。疲谓疲倦。厌谓厌足。下之九门无尽例此。
　　第二复次称赞如来。初标可知。二所有下释相。於中三。初所赞境。次我当悉以下。辨能赞因。后各以出过下。辨能赞相。三如是虚空界尽下。结其无尽。文少略前。若具说者。皆如初段。
　　第三复次广说修供养。初标名。二所有尽法界下释相。於中二。先正明供行。后校量显胜。前中四。一所供境。二我以普贤下。能供因。三悉以下列所供具。四以如是等下。正明供养。二善男子诸供养中下。校重显胜。文中二。先正校量。后征释所以。今初。先举所校量。后正校量。前中先总。后所谓下别。别明七行皆法供养。后善男子下。正明校量。准今经文。以前本行供养。校量法供养。然法供养。胜财供养。诸经论中。无不此说。文殊章中。已广解释法供养胜。但今文意。将前本行观想供养。为财供养。校量於法。则抑其本行。何者如净名等。先明法供养。后以财供养。校量显胜。理则照然。今先明本行。后以法供。抑前供养。本说劣行。为何所益。下偈之中更无校量。但举本行为胜供养。明知校量欲显本行供养为胜故。梵本云。复次善男子彼彼一切最胜供养。及法供养。修行供养。乃至不离菩提心供养。一念中。以彼彼供养如来。已得最胜善根。增长积集过去供养善根。百分不及一等。此中意云。上来观行名最胜供养及法供养。此上二类。一念善根。是所校量。过去供养为能校量。以未修普贤行愿供养。不及今修普贤观行供故。又法供养。通十法行修行。最胜修行。通於万行。依观供养。正是修行。故法华中。喜见烧身名法供养。净名。教於善德行施。无前无后一时等施。名法供养。是则财施若能称法皆法供养。况於深观。非法供养。智者应思。言迦罗者。此云贤折。人身一毛。以为百分。言优婆尼沙陀者。此云近少。亦云近对。谓少分相近。比对之分。后何以故下征释。征意云。何以过去财供。不及今供。释意云。佛尊重法。行法供养故。校量不及。前文殊章。已有此意。三此广大最胜供养下。总结无尽。此最胜供养。即前观行。若此最胜。不及法者。何以无尽。
　　第四复次忏除业障。初标名者。忏者梵音具云忏摩。此云悔过。若别说者。忏名陈露先罪。悔名改往修来。除恶业障。成净戒善。是故。文中。偏名忏业。实则三障四障无不皆忏。二菩萨自念下释相。然忏有二种。若犯遮罪。先当依教作法悔之。若犯性罪。复须起行。起行二种。一事。二理。事如方等佛名经等。通於万行。理如净名。观罪性空。不在内外等。普贤观经及随好品。具二种忏。观经中。明昼夜精勤礼十方佛。即是事忏。观心无心从颠倒想起。若欲忏悔者。端坐念实相。斯则理忏。随好品中。等众生界善身语意悔除诸障。即是事忏。观诸业性。非十方来。止住於心。从颠例生。无有住处等。即是理忏。事忏除末。理忏拔根。若具足忏。应须善达逆顺十心。谓先识十种顺生死心。以为所治。一妄计人我。起於身见。二内具烦恼。外过恶缘。我心增盛。三内外既具。灭善心事。不喜他善。四纵恣三业。无恶不为。五事虽不广。恶心遍布。六恶心相续。昼夜不断。七覆讳过失。不欲人知。八虏扈抵突。不畏恶道。九无惭无愧。不具凡圣。十拨无因果。作一阐提。从无始来。若自及他。无不皆尔。次起十种逆生死心。从后翻破。一明信因果。二自愧克责。三怖畏恶道。四不覆瑕玼。五断相续心。六发菩提心。七修功德过。八守护正法。九念十方佛。十观罪性空。若具此者。无罪不灭。随好品中具有能治。今文之中含有不具。文分为二。先举所忏。后辨忏相。今初。由贪瞋痴者。是恶业因。发身口意。是造业具。三业十支。皆由三毒作诸恶业者。即是业体。有二三种。一善恶不动。今唯取恶。二现生后。今通此三。三三合九种。从三烦恼起。即其义也。无量已下。辨其广多。以无形故。不见相貌。有则溢空。此则通说顺流十心。后我今悉以下。正辨忏相。清净三业者。明忏业具。昔因三业。无恶不为。今此三业。一时齐忏。谓处恭胡跪。口陈辞句。遍於法界下明所对境。遍法界者。略有二意。一昔所造罪心事徧布。故今忏悔亦须周遍。二称法性故。何罪不除。诸佛菩萨下正辨所对。即念十方佛。翻昔恶友。诚心忏悔者。简不至心。缓纵情虑罪不灭故。忏悔即含自愧克责怖畏恶道不覆瑕玼。后不复造者。即断相续心。安住净戒。一切功德者。即修功补过。匪移山岳。岂填沟壑。总此忏者。以明识因果善恶影响故。亦即守护正法。三如是下。总结无尽。
　　第五复次明随喜行。初标名者。由昔不喜他善。故今随喜为庆悦彼。除嫉妬障。起平等善。然余处随喜在劝请后。谓先涤身器。次欣法雨。后摄他同己。回向三处。故为此次。今明随喜是忏中别义。事势相违。故先明之。平等平等旷大方堪闻法。二所有尽法界下释相。谓随喜四类。以摄诸善。一喜如来善。二及彼十方下。喜六趣四生善。三十方三世下。喜二乘善。四一切菩萨下。喜菩萨善。佛为最胜。所以先明。余之三类。从劣向胜。大品经中随喜品。明大千海水一毛破为百分。滴取海水。可知其数。随喜之福。不可知数。故结无尽。等虚空界。法华随喜展转至於第五十人。尚难校量。何况最初。此随喜如来权实功德故。佛为最胜。三如是下。总结无尽。
　　第六复次明请转法轮行。初标名者。即是劝请。除谤法障。起慈善根。声闻自度。但忏而已。菩萨愍众。故须劝请。请佛普雨。自必沾洽。二所有下释相。中二。先举所请境。后而我下。正明请法。三如是下。总结无尽。
　　第七复次请佛住世行。初标名者。即是劝请别义。二所有下。释相中。标从胜说。但请如来。释从通意。三乘皆请。三如是下。总结无尽。
　　第八复次常随佛学。此下三段。皆是回向。前二即回向中别义。故下偈中第七行竟。便标回向。欲收此二属回向故。若别说者。即是所修二利行体。亦是别说所回善根。今此标名。义同等一切佛回向。亦自利行。二如此娑婆下释相。於中二。一学本师。二例一切。前中亦二。先明所学。后辨能学。前中又二。先明因行。后乃至下。辨果行用。后如是一切下。辨能学。二如今世尊下。例一切佛。三如是下。总结无尽。
　　第九复次恒顺众生。初标名。谓随顺众生种类根性。饶益成就。即利他行。二谓尽法界下释相。於中二。一正明。二征释。前中亦二。先所顺众生。四生九类。义见普救夜神。后如是等类我皆於彼下。正明随顺。二何以故下征释。文分为二。一令佛喜故。二增大悲故。今初。先征。意云。但佛应顺何要顺生。释意云。若顺众生。则为顺佛。若不顺生。佛不欢喜。二何以故下征。增大悲故。於中二。先征。后释。今初。征意云。生佛悬隔。何以顺生诸佛欢喜。后释意云。佛以大悲。而为体性。若不顺生。不合佛体。文中三。初法说。二喻明。三法合。今初。大悲为体者。标示同体大悲故。出现品云。如来成正觉时。普见一切众生成正觉。乃至普见一切众生入涅盘。皆同一性。以了众生皆无性故。大悲相续。救护一切。二譬如旷野下喻明。生死悬绝。逈无所依。名为旷野。不生善法。喻以砂碛。佛菩提法如大树王。智慧禅定犹如枝叶。菩萨依学。况之以华。诸佛证此。目之为果。一切众生以为其根。以大慈悲而为其水。水滋树根。华果繁茂。悲念万类。成佛果因。合文备矣。次生死旷野下合。於中四。一正合。略不合枝叶。二何以下重征释。三是故下结成。四善男子汝於下。结示令知。三菩萨如是下。总结无尽。
　　第十复次明回向行。初标名。回谓回转。向谓趣向。回己修善。向於三处。谓实际菩提及与众生。除狭劣障。生广大善。二从初礼拜下释相。於中二。先明所回善根。即前九门。后皆悉下。正明回向。此中。正明回向众生令成菩提。即向菩提。尽於法界。义同实际。所以要此三者。凡是菩萨。必大悲下化。大智上求。而离众生及菩提相。又此三者。其必相资。一即具三。方成其一。谓为证实际。须向众生。以化众生。成其自利。断障证真故。亦向菩提。速证菩提。具一切智。断於二障。方穷实故。余二准思。更以类取。略有十意。谓依三法故。灭三道故。净三聚故。显三佛性。成三宝。会三身。具三德。得三菩提。证三涅盘。安住三种秘密藏故。言三法者。即体相用。亦三般若。谓向实际。依於体法。向菩提者。依於相法。向众生者。依於用法。余九三法次第准知。文中二。先愿离苦成善乃至涅盘。后若诸众生下。发心代苦。苦由业生。何能代之。略有七意。一起悲意乐。自超凡境。事未必能。二修诸苦行。后能与物为增上缘。即名代苦。三留惑润生。受有苦身。为物说法。令不造恶。因亡果丧。即名为代。四若见众生造无间业。当受大苦。无异方便。要须断命。自堕地狱。令彼脱苦。即名为代。五由初发心。常处恶趣。乃至饥世。身为大鱼。即名为代。六大愿与苦。皆同真性。今以即真大愿。潜至即真之苦。七法界为身。自他无异。众生受苦。即是菩萨。上七义中。初唯意乐。次二为缘。次二实代。后二理观。然约有缘方能代耳。三菩萨如是所修下。总结无尽。
　　[○@、]第四善男子是为下。结益令知。
　　[○@△]大文第二。若有善男子善女人下。显经胜德分。於中分二。一校量闻德。二或复有人以深信心下。显余行德。於中亦二。一总明法行。略说功德。后唯明一行。广说功德。今初。言法行者。总有十种。一书写。二供养。三转施。四听闻。五披读。六受持。七开示。八讽诵。九思惟。十修习。今但有四。谓一受持。二读。三诵。四书写。兼前听闻。唯举五行。乃至二字。义摄所余。言略说功德者。唯说离恶亦即现报。二是故若人诵此愿下。偏举一行。广显众德。举一例余。於中分二。先一句举一行。后行於世间下。辨德。具多胜德。不出五果。文分为三。第一通明五果。第二别明净土果。第三究竟成佛果。前中分五。一明增上果。有增上用故。二此善男子善得人身下。等流果。亦满普贤功德行故。三若生人天下。异熟果。乘因感果故。四悉能破坏下。士用果。有菩萨用故。五悉能解脱下。离系果。八支圣道灭烦恼故。二又复是人临命终时下。别明净土果。於中二。先显法功能。后别明胜果。今初。谓报尽舍命。一切不堕。唯此愿王。引生净土。同无常经。眷属皆舍去。财货任佗将。但持自善根。险道充粮食。后到已即见下。别明胜果。於中亦二。先正化生。亦异熟果。乘此善因。净土生故。后得授记已下。利生大用。亦士用果。三不久当坐下。究竟成佛果。亦离系果。究竟离故。然前段中。初一现果。今此成佛。即后报果。中间诸果。皆是生报。唯一论行。五果具足。三报昭彰。终至菩提。于何不习。
　　[○@△]大文第三。善男子彼诸众生下。结劝受持分。於中三。初结前胜德。上犹略叹。今说无尽。次是故汝等下。正明劝持。通十法行。后是诸人等下。重举胜德。殷懃显德。意在劝持。然此一卷。文少义丰。寔修行之玄枢。乃华严之幽键。功高德远。何不修持。西天道流。未有不习也。
　　[△@○]第二尔时普贤下。偈颂总有六十二偈。亦分三段。第一五十二偈。颂前正示普因。第二七偈。颂显经胜德。第三三偈。颂结劝受持。
　　[○@、]初中有二。先别颂十门。后一偈总颂无尽。前中文但有八。后三合故。初有二偈。颂礼敬诸佛。於中。初二句颂所礼。次一句能礼。次句明周遍。次句辨遍因。后三句。别显礼相。谓一一佛所。各有多身。一一己身。能起多礼。故晋经云。一一如来所。一切剎尘礼。二有二偈。颂称赞诸佛。三有三偈。颂供养如来。此中唯说本行供养。不颂校量法供养胜。岂得唯举劣供养耶。明知长行校量本行。四有一偈。颂忏悔恶业。五有一偈。颂随喜功德。六有一偈。颂请转法轮。七有一偈。颂请佛住世。八所有礼赞供养福下四十偈。合颂后三。以后三行皆回向故。八九但是回向别义。八随佛学。是向菩提。通於二例。九顺众生。是向众生。一向利他。故此三门不相舍离。文中二。先三十六偈。合颂三门。后四偈愿生净土。
　　[△@●]前中三。初一偈总标回向。二三十四偈。别颂三门。三有一偈。结皈回向。弥显三门皆回向也。
　　[△@⊙]今初。以该八九。故不依前。次三句。牒前所回善根。八九二门属回向故。但牒前七。第四一句。正明回向。略举二处。实际离相。遍该於二。在无尽中。
　　[△@⊙]二三十四偈。别颂三门。即分为三。虽同回向。长行既开。故略标别义。初二偈。颂随如来学。二有二偈。颂恒顺众生。以顺众生即顺诸佛故。先举诸佛。又佛坐树下为化生故。故晋译云。如来坐道场。菩萨众充满。令十方众生除灭诸烦恼。明知相连。三我为菩提修行时下三十偈。颂前回向。前略。今广。此下大愿。亦是伽陀。然回向与愿。大同小异。异谓回向要有所回。发愿无善亦可要誓。言大同者。十回向位大愿为体。总愿别愿皆回向故。今此即是回向大愿。文有十愿。全同初地。但次不同。彼中次者。一供养愿。二受持愿。三转法轮。四修行二利。五成熟众生。六承事。七净土。八不离。九利益。十成正觉。今次如经。文分为二。初二十二偈。别发大愿。后有八偈。总结大愿。
　　[△@、]前中十愿。即为十别。
　　第一二偈。明受持愿。亦名护法愿。故十地经云。愿受一切佛法轮。愿摄一切佛菩提。愿护一切诸佛教。愿持一切诸佛法。今文初句摄菩提。次句持佛法。次二句护佛教。修行戒行。为护行故。破穿之义。已见上文妙住章中。后偈愿受一切佛法轮。即是如来以一切音而说诸法。今能遍受故。上经云。能令三界所有声闻者皆是如来音。
　　二有二偈。修行二利愿。於中。一切妙行皆成就者。此是总句。谓广大无量世出世间种种行故。亦行方便。余句为别。初句行体。即十波罗蜜。除蔽清净。第三句是行业。以十度行。净十种蔽。助真如观。净十障故。[利-禾+垂]后偈行相。於诸惑业。得解脱者。即出世间行。及魔境界世间道中。得解脱者。即世间行。犹如莲华及日月喻。双喻二行。处於世界。犹如虚空。亦如莲华不着水故。身心清净。超彼岸故。上之七句。皆是能增长行。第二句是所增长心。由依此义。此行亦名心增长行。故十地云。令其受行心得增长。
　　三悉除一切恶道苦下。有二偈。成熟众生行愿。第五句总。余句为别。初句离苦。因果皆离。次句得乐乃至涅盘。第三竖长。第四横遍。后三句总结长时所成因果。即十地经。令安住一切智智道。
　　四有二偈。明不离愿。谓愿於一切众生恒不离佛及诸菩萨。得同意行故。亦名心行愿。愿不离一乘故。初句为总。同志一乘故。余句为别。於中。先三句自分行同意业。同者平等一缘故。身业同者。同得如意神通故。语业同者。同说一味法故。上即三轮同。一切行愿同者。若福若智。万行皆同。后一偈胜进同。以更成益复显示故。
　　五愿常面见下二偈。供养愿。愿供胜田故。第三句为总。兴广大供故。大有六种。一心大。无疲厌故。二供具大。财法正行皆具足故。财供摄在总句。法正行。即第五六句。三福田大。即初二句。四摄功德大。即第七句中。究竟普贤道。是胜功德故。五因大。即第七句中清净二字。如空清净。为无常果及常因故。六时大。即第八句。
　　六有二偈。明利益愿。愿於一切时。恒作利益众生事业。无空过故。亦名三业不空愿。前偈修福智等。为不空因。获无尽藏。是不空果。谓暂见身。则必定佛法。暂闻音声。则得实智慧。才生净信。则永断烦恼。得如大药王树身。得如如意宝身。名功德藏。后偈利益时处。谓遍於时处。求能益法。利众生故。故地经云。乘不退轮。修菩萨行。今见诸佛演菩萨行。即乘教轮修菩萨行。
　　七普尽十方下。有三偈。明转法轮愿亦名摄法上首。谓佛转法轮。愿皆摄取而转受故。文中。初偈转法轮处。苦据有修行言。合属前段。为修行处。前已有处。此中晋译及兴善本。皆无修行。故属此段。次一偈能转圆音。次二句转法轮时。第十一句所转法轮。末后一句。即能摄方便。
　　八有二偈。明净土愿。愿清净自土。安立正法。及能修行诸众生故。略无净土之言。以影在后段故。而具净土七种净义。初偈即同体净。以同法性故。令一多互相即入。今文虽辨念劫圆融。意取持中圆融之剎。二有半偈。明自在净。如摩尼珠。美恶斯现。自在圆通。是故。文云於一念见。举其佛者。显是佛土。三亦常入佛境界中者。即是因净。因有二种。一者生因。谓六度等。如净名说。二者依因。此复有二。一镜智净秽。为土所依。二后智通慧。为土所依。此二皆是诸佛境界。又境界者即是相净。谓七珍等。第八一句。摄於三净。谓四以如幻二字即是果净。果亦有二。一所生果。即是相净。略在境界。广则影在后承事中。二示现果。临机示现。故云如幻。五解脱威力。即受用净。谓受用净土。离过成德。如用香饭得三昧等。今解脱烦恼。即是离过。道力之能。即是成德。故地经云。成就清净道。六梵本此句。无及成字。有眷属字。即是住处众生净。人宝为严故。七者相净。已如前说。
　　九於一毛端下有二偈。明承事愿。愿往诸佛土。常见诸佛。恒时敬事。听受法故。第八句为总。余皆是别。初之一偈。即承事处。初二句通是真实义相。互相涉入。如帝网故。就中。三世庄严剎。即一切相净土体相。有差别故。第三句即无量相。谓前二相遍十方故。其第四句。辨能知见故。地经云。智皆明了。现前知见。明唯智知。非识境故。故梵本云。我甚深入庄严剎。深入有二。一智深入。二身深入。入彼庄严剎中。承事如来。非严净彼。若去而字下加剎字。理无违矣。第五一句所承事佛所有佛故。六七二句。即承事时。八相时故。地经之中。但列土相。殊阙此经。
　　十有三偈成正觉愿。愿与一切众生。同时皆得无上菩提。恒作佛事故。文有十二力。前九明业用。后三结因成果。前中九句。有其七业。前之六句。力字居中。一初句即自在业。以神通力普周遍故。二一句示正觉业。不离一毛端处。而於一切处八相成道。故名普门。合云以大乘力遍普门。谓大乘称理。互相即入。而普遍故。三次三句。即说实谛业。谓说实谛。令物悟故。文中通举说德及益。谓一以智行力内满功德。二以大慈力。普覆而说故。梵本云。以智行力功德满。以大慈力覆一切。后句以福德力遍清净。即是自他离障。亦说之益。四次第六句即证教化业。说自所证。以化物故。谓以菩提智。契涅盘理。故无所依。梵本云。以智慧力无所依。五一句种种说法业。具足定慧方便等故。六一句不断佛种业。积集菩提。佛种岂断。七一句法轮复住业。依大智慧。能净一切诸善根故。后三句结因成果。由内伏烦恼外降诸魔。普贤行圆。故成菩提。亦可后三复为三业。以成圆十八。摧灭烦恼业。九降伏魔怨业。十普圆胜圆业。上已别说。十愿竟。
　　[△@、]第二有八偈。总结大愿。於中二。先有三偈。总结十愿。后有五偈。结归二圣。今初。前之八海结前九愿。后之一偈。结正觉愿。前中谓一净土愿。二成熟众生愿。三转法轮愿。四受持愿。五修行二利愿。六利益愿。由愿圆故。七有二愿。亲近二字即承事愿。供养二字即供养愿。诸佛海言通上二愿。八即不离愿。不离同志。故长时无倦。后偈结正觉者。以三世因圆正觉果满故。二一切如来下五偈。结归二圣。及摄所余。归二圣者。谓普贤文殊。彰行所属。亦即释成普贤行愿。名法门主故。言摄所余者。谓余不说一切大愿。是故文云一切愿海。即同地经如是无量百千万亿阿僧祇大愿。文中二。初二偈。偏同普贤。后三偈。双齐二圣。今初。所以同者。普贤行故。称法界故。言长子者。最尊胜故。出现亦云。谁是如来法长子故。若表法者。即表法界。先万物生。无过此故。如有偈言。普贤真身遍法界。能为世间自在主。无始无终无生灭。性相常住等虚空。既无有始。则是长义。不舍因行。故为佛子。但云同等。非但无量阿僧祇愿。如法界量无尽行愿皆悉愿同。后三偈。双同二圣者。文殊表解。解发愿故。普贤表行。依解起行故。故愿与行。分属二圣。理实皆通。又表理智。一相契合。行愿相扶。所以双同。
　　[△@⊙]第三一偈。结皈回向者。上来诸愿。皆属回向。弥显三段。皆属回向。
　　[△@●]第二愿我临欲下四偈。愿生净土。全同长行。显经胜德转生之益。此令起愿。彼约说益。为意不同。然准兴善三藏所译。从文殊师利勇猛智下。兼此四偈。并在显经胜德之末。末后二偈之前。即颂长行。则此下十二偈。并颂显经胜德。应分为四。初五偈颂生净土。次二偈颂校量闻经功德。次四偈颂通显五果。后一偈颂究竟果。即应改於愿我二字。为是人字。则无惑矣。今且依文。文则可知。不生华藏而生极乐。略有四意。一有缘故。二欲使众生归凭情一故。三不离华藏故。四即本师故。
　　[○@、]第二一偈。总颂十门。总结无尽。亦别属十愿十无尽句。第二十方所有下七偈。颂显经胜德。文亦分二。先有二偈。颂前校量闻益。后五偈颂通显诸行益。长行有三。一通明五果。二别明净土果。三究竟菩提果。其生净土。在前愿中。但颂初后。即分为二。前四偈。颂通显五果。后一偈。颂究竟果。今初。文具五果。初偈增上果。次偈等流果。次偈离系果。次半偈异熟果。后半偈士用果。后一偈。颂究竟果。可知。
　　[○@、]第三三偈。颂结劝受持。初半偈结前诸行。次一偈半。重显胜益。后一偈结成回向普及众生。
　　△第三尔时普贤菩萨下。结说赞善。乃是义生。此会入定。未有佛说。古德共立佛令顿证。
　　◎大文第三。尔时世尊下。流通分。於中二。先指所说法。后时众受持。今初。向普贤说已是义结。今云佛说。亦是义生。意欲总该。亦有二意。一此之一会。佛为会主。虽诸善友。以总该别。亦属佛说。二遍该九会。以皆不起菩提树王。遍一切处。一时顿说。向见普贤。在菩提场。摄末皈本。以本该末。并为佛说。
　　二文殊师利菩萨下。时众受持。於中亦二。先列能持众。后总显受持。前中三。一列菩萨。次列声闻。后列杂类。今初。文有四类。前之二类。多在此会。第三普贤。义通常随。则遍该九会。第四种种世界普来集会。迹通二义。一是前来远集新众。二通九会。集有远近。而梵本无文。二大智舍利弗下。列声闻众。唯局此会。三并诸人天下。列杂类众。二闻佛所说皆大欢喜信受奉行。彰其信受。通前诸众。然此流通。偏通第九。若通九会。於理无违。何必将斯。要该九会。又准前例。说法之后。尚阙现端及证成等。但案梵文。足有终始。
　　我佛昔於大劫海　　修行苦行为众生　　证此难思解脱门　　何幸得闻能赞演　　愿此胜因皆上荐　　宝祚长安帝道昌　　四恩百辟及含生　　同证玄门齐智海

　　贞元新译华严经疏卷第十

　　此疏十卷之内始五卷不虑自梅尾奉感得之为具一部末五卷借诸人之笔功奉终全部为如意轮院常住所安置也今年御堂新造之刻并造佛之务励书写之志冀佛教传持而学林枝茂佛阁不朽而香华不怠爰(光经)苟依所望难点止书外题虽恐恶翰只仰结缘而已。
　　应永年九月十六日金刚佛子澄贤(夏蔼十生年十六)
　　一本奥记云。
　　右正元华严疏二十卷大藏阙亡有年所矣绍兴己巳圆证大师义和得之於梁公御药鼎来吴江例囊并劝缘镂板才辨十二卷先公知府良中因过师谈华严得疏读之不能去手欣然嘱师足其八卷又得纲要且欲手书未几倾背俱不及成溥等痛心泣血追述先志亟命刊印式遇外除饭僧徧施阐扬佛旨普益后人福利所皈毕助超往。
　　绍兴二十五年十月十一日孤哀子溥浚溉濯泣血书
