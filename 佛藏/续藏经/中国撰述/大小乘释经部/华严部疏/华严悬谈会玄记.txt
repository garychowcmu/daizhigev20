续藏经   华严悬谈会玄记
　元 普瑞集

　　 

　　华严悬谈会玄记卷第一

　　　　苍山再光寺比丘　普瑞集
　　将明一部悬谈启以二门分别初总解题目后逐难释文初又分二初别解法题以经疏科钞题各别故后通解人题以疏科钞中人无异故今初大凡开演不越其四谓先科次经次疏后钞所以然者欲知经疏大纲非科不能故先科释虽知大纲在文难晓故次举正经正文虽见非疏何知故次解疏释疏释虽明而多总略故以钞文补而备之如是四种理应尔故若约生起次第佛先说经依经造疏依疏有科随科钞释今释题目当依生起次第示有由渐故后逐难释文依开演次第不越常规故然法题不同有其四题分为四段初经题二疏题三科题四钞题。
　　且初经题即大方广佛华严经然此七字乃无尽修多罗之总名义门极广下虽广释今入文之先理应略陈且以七门分别为顺七字之题故一明来意二华梵对翻三依题列对四出名义体五六释分别六辩其异名七释通妨难。
　　▲且初来意者华严大教称性极谈我佛世尊初成正觉遍观众生皆具性德以妄覆故不能证之於是称性顿演斯经明各人本地之风光与佛无异庶其一切共证之也。
　　▲二华梵对翻者佛出西天教流东土若不翻译无由解会讲学之者首先明之表教来有自然有总翻别翻若总翻者梵语摩诃毗佛略勃陀徤拏骠诃修多罗唐言大方广觉者杂华严饰经若别翻者摩诃云大毗佛略云方广勃陀云觉者徤拏云华骠诃云严饰修多罗云经其中觉者即是佛字略存梵音以生信心又略杂饰二字不令繁广具以七字为名。
　　▲三依题列对者七字一题列为十事五对一教义一对经之一字是能诠教大等六字是所诠义故二就上义中法喻一对谓大等是法华严是喻三就上法中人法一对谓大方广是所证之法佛字是能证之人亦名境智对四就上法中拣持一对大之一字是拣方广二字是持即拣大异小拣实异权拣果异因亦是体用一对或性相一对五就人中借下华字以喻其因即因果一对佛是果故是以单华字但喻於因若合华严二字亦喻上之四字。
　　▲四出名义体者大以当体得名常徧为义常则三际莫易徧则十虚无外即以全有全空实相为体方以就法得名轨持为义双持性相轨生物解故即以六相十玄为体广以从用得名包博为义包则广容博则广遍即以染净依正即入重重为体佛以就人得名觉照为义照则朗万法之幽邃觉则悟大夜之重昏即以十身无障碍身云为体华以从喻得名感果严身为义感果则万行圆成严身则众德备体即以行布圆融行愿为体严以功用受名资庄为义谓资广大之体用庄真应之佛身即以无障碍大智为体经以能诠得名摄持为义持性相之无尽摄众生之无边即以身名句文为体。
　　▲五六释分别者此有四番离合通其三释谓依主持业有财也一大方广所证法也此通依主持业二释谓大之方广有体之相用故方广之大有相用之体故此约依主则行布义又大即方广方广即大体用相即此约持业则圆融义二佛华严能证人也亦具二释谓佛之华拣非因位之行故华之佛拣非余行之佛故此亦依主行布若持业圆融相即可知三大方广之佛华严拣非权小之佛等故佛华严之大方广拣非因位所得法故相即可知四大方广佛华严之经拣非涅盘等经经之大方广佛华严拣非论中所明此则依主若持业者文随於义义随於文诠旨圆融故又上教望於义人望於法通有财释并可思准。
　　▲六辩其异名者如摄论中名百千经此约数为目以此经具本有十万颂故涅盘经中名杂华经此约喻为目智论之中名大不思议解脱经此约法为目故又出现品及离世间品皆有十名具如后示清凉云前三异名义多总略二品十目多从别名又局当品故今译者具以七字为名则人法双题法喻齐举具体具用有果有因理尽义圆故标经首。
　　▲七释通妨难者问如大方广三字余经多同如三戒经十轮经宝箧经圆觉经等十有余部皆有大方广言则与此经为同为异若言同者何独此经以为圆教若言异者其相云何答圭峰云配属三大则同释义随宗则异谓圆觉大虽配体唯明自体常徧此经则若相若用等皆同真性而常徧又彼方亦配相但任持自性轨生物解此则双持性相具十玄门一一诸相皆轨生物解又彼广亦配用不能即体今此则全德相之业用也故后序云冥真体於万化之域显德相於重玄之门用繁兴以恒如等故与诸经异也释经题竟。
　　次释疏题即大方广佛华严经疏卷第一并序释此一题初作对二解释初中先将并序二字望上大等十一字为能序所序对二以第一二字望上大等九字为能记所记对三又将卷字望上八字为能依所依对卷为所依八字为能依四疏之一字望上七字为能释所释对二解释者亦二先解义后六释先解义者经题七字如上所释疏者疎也决也开也通也谓经中义理深奥之处疏以疏明经旨决择疑惑开而显之通而达之故云疏也又是疏理之义如卢仝云人有发兮旦旦疏理身有心兮胡不如是今即疏理经中之文义也卷者舒卷为义舒则阅之卷则思之展卷无碍故谓之卷第谓次第一乃数之极首盖此疏有二十卷今记其次数令不差互故云第一言并序者并者兼也及也序者绪也如茧得绪绪尽一茧之丝若疏得序序尽一疏之意又序者尔雅云东西墙谓之序(所以序别内外也)见墙所以别宅舍之浅深观序所以知作者之意旨又序者叙也谓叙述经疏之大意纂於文前令学者顿观其大旨故云序也上解义竟后六合释者一疏字望上七字即能所释之依主也或通拣别依主谓大方广佛华严经之疏拣非论等故或作通别依主疏字通故以经别之二卷第一三字作释有其三说一总别依主释卷字是总第一是别卷有二十第一唯一总中有别卷之第一二体用持业卷字是体第一是用以体就用卷即第一三带数释卷字是法第一是数卷法带起第一数故三以卷字望上八字所依纸素之卷从能依疏以彰名谓大方广佛华严经疏之卷依主释也四第一两字望上九字能记从所记以彰名亦依主释五并序二字望上一题作相违释释疏题竟。
　　三释科题即大方广佛华严经疏科文卷第一释此科题初列对后释义初列对者上之八字以为所科下之五字以为能科卷字望上为能所依第一望上为能所记如前可知后释义者有四一略解名义二古今对辩三义类分别四六释料拣且初略解名义者所科八字如前已解能科五字者卷第一三字义不异前科文二字今当略释先释科字后释文字且释科字有其二义一依义训二依字形依义训者诸说不同今略显示一云科者分齐义令文及义有分限故一云科者类聚之义若文若义随其所应约一类聚而收摄故一云科者断也定也断量楷定分是非故一云科者开通为训若见科文义开通故一云科者略聚为义以少言词括多义故一云科者次第为义若无科文理必丛杂若标判已有次第故已上六解并依义训二依字形者科字形状禾边从斗文义如禾科文似斗禾得斗而知数文得科而义明后释文字者文即是字未改转位名字已改转位名文为名句所依今言文者摄名句故二古今对辩者科判之义本出佛经或名品或名章或名分皆科之异名如今经有三十九品等也若就迹而言此土以道安为始以魏帝(或云秦主)请诸德入内讲楞伽经已问曰朕闻佛法幽深至理玄奥向观所谈都无科次何耶诸德无对时道安在襄阳闻之遂将华夏大小诸经科为三分当时举朝不许后唐三藏译亲光菩萨所造佛地论释佛地经科为三分教起因缘分圣教所说分依教奉行分尔来经无丰约科为三分今古同遵然后诸师或多或少各各不同不劳繁述三义类分别者凡科判者有其二类一三义门二四义门且三义门者一者文科随文而判故二者义科随义而分故三者文义科双约文义而断故言四义门一以文从义科谓此约所诠之义而科判不拘於文故二以义从文科谓此就能诠文段而科判不拘所诠义故三义类相从科如题目中虽有人法之异同为题故总为一科本文之中虽有序文本文之异同是本文故亦合为一等也四分别不同科如人法之题虽同题目人法异故分之为二本文之中序疏别异亦不可同须分开等四六释料拣者科文二字文体科用科即是文持业释余可思准释科题竟。
　　四释钞题即大方广佛华严经随疏演义钞卷第一并序释此亦二先列对后解释且初列对者一能释对疏义二字并上七字为所释疏随演钞等八字为能释钞二随疏二字约能诠文为能随所随对三演义二字约钞家能诠演疏家所诠为能演所演对四随疏二字对演义二字为随文演义对五上四字为用钞字为体即体用一对六卷字望上为所依能依对七第一望上为所记能记对八并序二字望上一题为能序所序对后解释者有三初释义二六合三问答初释义者随谓随顺即无违义疏谓疏文谓不违经之文故演谓流演开通之义义者义理即经疏所诠钞者钞略备缺之义总此意云随顺本疏加言解释使经疏玄义流演开通钞其略而补其缺正其异而采其要故云随疏演义钞也余义准思二六合释者初对即能所依主释以能释钞从所释经疏以彰名故第二一对能随名随疏之随所随名随疏即随依主持业二释如次第三一对能演名演义之演所演名演义即演二释亦然第四一对随文与演义异故作相违释第五一对作持业释或作同依释二用同依一钞体故或通通别依主谓钞字通於诸钞以随疏演义而别之故余三对作释准前可思三问答问何故随对於疏演对於义而不得互对耶答疏约能诠钞但随顺义约所诠钞须演唱故不以互对也问准诸家章疏体例经题之下应安疏字於疏字下方立钞号今何不尔答以钞题中所随已有疏字影取疏题也若上更安疏字则一题之中有二疏字文则重并非立名之巧今唯一疏字互望上下二题双足立名之妙固在是矣释钞题竟上来四段别解法题竟。
　　后通解人题清凉山大华严寺沙门澄观撰释此一题大分为二上之七字是所依处下之五字是能依人於所依中又上三字所依之总名下四字所依之别号所以双举二者有其二意一举山令远人知举寺令近人知故二以则天弘大经故多改华严寺号贤首居处皆标此名故今标山以拣之也言清凉山者即岱州雁门郡五台是也以岁积坚氷夏凝飞雪曾无炎暑故曰清凉山峰耸出顶无林木有如垒土之台又曰五台即本经所谓东北方有处名清凉山等又宝藏陀罗尼经云我灭度后於赡部州东北方有国名大振那其国中间有山号为五顶文殊师利童子游行居住为诸菩萨众於中说法等又准大钞云离坎乾坤得其中理此以八卦通配清凉一山五台近西是以东台在离坎二卦之间北台在坎乾二卦之间西台在乾坤二卦之间南台在坤离二卦之间故中台在离坎乾坤四卦之最中通表中道之理又云其山磅礴数州七百余里左邻恒岳右接孟津北临绝塞南拥汾阳回泊日月蓄泄云龙虽积雪严寒而名华万品寒风劲烈而瑞草千般乃至云白云凝布夺万里之澄江杲日将升见三尺之大海等言大华严寺者即古大孚灵鹫也按感通传南山问天神曰今五台山东南三十里现有大孚灵鹫寺两堂旧迹犹存南有华园可二顷许四时发彩人莫究之或云汉明所立又云魏文所作互说不同如何天答曰俱是二帝所作周穆王时已有佛法此山灵异文殊所居周穆王於中造寺供养及阿育王亦依置塔汉明帝之初摩腾天眼亦见有塔请帝立寺山形似於灵鹫故号为大孚灵鹫孚者弘信也帝信佛理立寺劝人华园在寺前后之君王或改为大华园寺珠林集云每春首至秋末异华间发光曜人目四边树园以爱华奇人间无有移栽不生乃至移树园外亦不生等至则天时与于阗三藏译华严经见菩萨住清凉山因改大华严焉寺者司也天子置九司以置九卿一太常寺主礼乐二宗正寺主六亲昭穆三大理寺主刑狱四光禄寺主膳羞五司农寺主仓储六大府寺主平准七太仆寺主车舆八卫尉寺主器械九鸿胪寺主宾客此寺凡有外方使命皆止其中汉明帝时摩腾竺法兰二三藏初至此土令鸿胪安下尔后僧居之处因以名焉次释能依人者沙门二字释子之通称梵语具云沙迦懑曩此云息恶瑞应经云一切诸法中因缘空无主息心达本源故号为沙门然有四沙门一胜道沙门二活道沙门三示道沙门四污道沙门义如别章然今疏主据本而说即胜道沙门依迹而论即示道沙门也。
　　▲澄观二字即疏主之别号澄者定也观者慧也表和尚定慧双修故按妙觉塔记云法号澄观字大体俗姓夏侯越州会稽人也法界孕灵随缘於帝禹之族诞若剖珠洞鉴邻室稚岁趋庭厥考授与六月之诗即曰可畏而敬每童戏聚沙建塔或诫之汝聚沙安避尘垢染即鞠躬对曰沙无自性揽真而成真岂染矣夙习警矣年九岁礼本州宝林寺禅德体真大师为师岁曜一周解通三藏至十一奉恩得度才服田裳思冥理观乃讲般若涅盘白莲净名圆觉等一十四经起信瑜伽唯识俱舍中百因明宝性等九论年满具戒於昙一大师门下受南山行事止作遂讲律藏又礼常照禅师授菩萨戒原始要终启厥十誓体不损沙门之表心不违如来之制坐不背法界之经性不染情碍之境足不履尼寺之尘胁不触居士之榻目不视非仪之彩舌不味过午之肴手不释圆明之珠宿不离衣钵之则遂参无名大师印可融寂自在受用即曰明以照幽法以达迷然交映千门融治万有广大悉备尽法界之术唯大华严乃依东京大诜和尚听受玄旨利根顿悟再周能演诜曰法界全在汝矣。
　　▲至住处品审文殊随事观照五顶遂不远万里委命(大抄云途虽五千反复万里当时逆寇乱常兵戈锋起不惮而游故云委命也)栖托圣境相仍十稔挂锡于大华严寺山门真侣恳命敷扬遂思五地圣人身栖佛境心证真如於后得智起世俗心学世间解乃却览诗礼传籍图谶道德寓言四科十翼百家祖述周易子书华夏古训竺乾梵字诸部异计四围五明显密轨注二王笔法悉焕然氷释即於般若院启曼拏罗优游理观祈圣佑之梦一金像挺特山岳月满毫相卓立空际仍於寐内捧咽面门及觉久如遂下鸿笔恍若有神是月也设无遮以庆之疏成将阐忽梦为龙头枕南台尾蟠北台鳞鬣辉空光逾皎日须臾奋迅化成多龙分照而去流通之兆也后制随疏演义钞四十卷随文手镜一百卷华严纲要三卷法界观玄镜一卷三圣圆融观一卷华严圆觉四分中观等论关脉三十余部七处九会华藏世界图心镜说文十卷大经了义备要三卷七圣降诞节对御讲经谈论文兼一家述诗表笺章总八十余卷后奉德宗诏与般若三藏译乌盘所进华严后分译就帝请讲之讲已上曰诚哉是言微而显抚乃赐紫衲方袍兼礼为教授和尚奉诏述疏十轴诞圣节赐辇迎之内殿谈法帝命广敷新经厥旨要曰大哉真界万法资始(云云)帝时默湛海印朗然大觉诫於群臣曰朕之师言雅而简辞典而富扇真风於第一义天能以圣法清凉朕心仍以清凉赐为国师之号是时内外台辅重臣咸以八戒礼而师之后答顺宗经义帝於兴唐寺为造普光殿华严阁塑华严图法界会次因答宪宗法界帝为铸金印迁国师统冠天下缁侣穆宗敬宗感仰巨休悉封大照国师以开元二十六年戊寅岁生天宝戊子岁出家(玄宗年号)至德(肃宗年号)丁酉年心印受戒代宗大历戊申年诏入内与辩正三藏译经为润文大德兴元元年甲子岁造疏贞元丁卯岁功就贞元丙子年翻经赐紫己卯年授清凉国师号宪宗元佑五年庚寅岁授僧统印文宗大和辛丑岁帝授心印於师至开成己未年春三月六日旦诏上足三教首座宝印大师海岸等付法嘱[口*累]竟而卒历九宗圣世为七帝门师(代宗德宗顺宗宪宗穆宗敬宗文宗)俗寿一百二僧腊八十三形长九尺四寸手垂过膝目夜发光昼乃不瞬言论清雅动止作则学赡九流才供二笔凡着述现流传者总四百余卷尽形一食大经始终讲五十遍无遮大会十有五设弟子为人师者三十有八海岸寂光为首禀受学徒一千唯东京僧睿圭山宗密独得其奥余即虚心而来实腹而去蜕经三七颜光益润端身凛岳自证之力也其月二十七日恭承遗旨迁奉全身於终南山石室皇帝辍朝重臣缟素其余即可知也初期有西域梵僧在葱领见二使者步履虚地以咒止而诘之曰余北印土文殊堂之神东土取华严菩萨大牙供养及至奏启石室验之果无大牙唯三十九璨然如霜遂阇维灵骨得舍利数千粒明白光润舌红如莲火不能变(上略记文)又大宋高僧传中有赞宁僧统所述之传事多错谬不须繁引。
　　▲撰者集也采录众文集成章句释此一经故名为撰有本云述者盖述而不作之义也乐记云知礼乐之情者能作识礼乐之文者能述作者之谓圣述者之谓明已上离解若合释者清凉之山大华严之寺皆通别依主或山有清凉之德用寺中兴於华严故以为名者持业有财二释如次或经显菩萨住处在於清凉而寺在山中故以华严为名者即邻近释又清凉山之大华严寺大华严寺之沙门二释皆是总别依主也清凉山大华严寺沙门即澄观沙门之澄观澄观即述澄观之述二释皆得问科疏钞中各有人题今何唯解一题耶答虽有三题一人无异故於一处通明余二不劳繁迷释题目竟。
　　后逐难释文中先解钞序。
　　至圣垂诰镜一心之玄极者显如来说经也释之分三初列对二消文三五教辩明且初二句序文十事五对一人法对至圣是人余皆是法二法义对垂诰是法一心等是义二总别对一心是总玄极为别四法喻对镜字是喻垂诰为法五拣持对至字能拣圣字能持二消文者至者极也圣者正也见道已去虽名为圣唯至佛果方名至圣垂者布也诰者典诰书云典谟训诰皆经诰之别称镜者喻上诰字法者典诰能明示一心鉴微玄极喻中如秦镜至明照人心故朱铠诗云西国有秦镜其光世所希照人见肝胆鉴物穷幽微今正取此故后疏云以圣教为明镜照见自心等无二无三谓之一坚实灵明谓之心玄即幽玄极谓至极意云我佛世尊布教如明镜洞鉴一心之中幽玄至极之自理也三五教辩明者一小教至即生空理圣即生空智菩提树下断结成佛名为至圣垂者设也引也权设小法引二乘故诰即阿含缘生等经言一心者即假说一心谓实有外法由心转变非皆是心(谓世出世间染净等法由。心造。业之所感故改转变动而非皆是心也)二始教者至即二空理圣即二空智色究竟天上成正觉者名为至圣垂者说也悟也根本智中流出后得从后得智起大悲心为物宣说令二乘人悟唯识故诰即深密楞伽等经言一心者即本识也然有三类一相见俱存名一心二摄相归见名一心三摄所归王名一心玄极者根本智名玄二空理名极也三终教者至即本觉理圣即始觉智始本不二名为至圣垂者赐也显也等赐一乘显理事无碍故诰即法华涅盘等经言一心者即如来藏名一心此亦有二一摄末归本(摄前七归第八)二摄染净归如来藏寂照即以真妄和合名一心指玄即以真妄不二名一心各唯得一义也言玄极者即始本二觉也四顿教者至即无理之理圣即无智之智以无佛无不佛名为至圣垂者传也彰也单传心印彰绝待理故诰即金刚思益等经言一心者泯绝染净名为一心绝待之智曰玄绝待之理曰极五圆教者至即无障碍理圣即无障碍智十身无碍身云名为至圣垂者布也安也通方之说布於法界安立四种法界义故诰即华严大经言一心者即无障碍一心也此亦有三谓融事相入融事相即帝网无尽(已上五教具十种一心如行愿钞等说)言玄极者亦无障碍之智与理也。
　　钞大士弘阐烛微言之幽致者菩萨造论也释之分四初列对二消文三五教分别四会余仪此二句序文亦十事五对一人法对大士即人弘阐等即法二经论对或云本末对微言即经弘阐为论三教义对微言即教幽致即义四法喻对弘阐是法烛字是喻五拣持对大者能拣士者能持二消文者士谓士夫通目於人然凡圣不同有其四种凡夫唯名士二乘名上士菩萨名大士佛号无上士今拣余三故名大士准智论中释大士有十义一依大乘教二起大信心三发大愿四具修大行五备历大位六起大智七断大惑八圆证大理九当成大果十当度大生总相而言谓依大教发大心行大行证大果故名大士问大士若唯菩萨如何通小教耶答小乘诸论多菩萨造如世亲菩萨晦孤明於俱舍造五百部小乘论等是也弘谓弘扬阐谓宣阐谓宣阐即目菩萨所造诸论烛者喻上弘阐之论如经云譬如暗中宝无灯不可见佛法无人说虽慧莫能了法中经无菩萨之论不能见其幽致喻暗中宝若无灯烛不可见而取也微言者即上垂诰之经幽致者幽谓幽深致即致趣即上微言中所诠之义也意云菩萨大士造论弘阐皆照烛佛经之中幽深之致趣也三五教分别者小教即天亲世友等大士弘阐俱舍婆沙等论文释阿含缘生等经六识三毒七十五法等之幽致也始教即无着天亲等大士弘阐瑜伽唯识等论文释深密楞伽等经八识十如百法之幽致也终顿二教即马鸣龙树等大士弘阐起信摩诃衍等论文释法华涅盘等经二门三大九相染净等法之幽致也圆教即世亲龙树等大士弘阐十地不思议等论文释华严大经六相十玄之幽致也。
　　钞虽忘怀於诠旨之域而浩汗於文义之海者释妨也妨云理本无言(蹑前垂诰及弘阐也)义绝疆域(蹑前一心及玄极幽致也)大觉能仁及诸菩萨以忘分别情怀证真成果今复说经造论诠义差别岂为允当故此释也虽字文舍纵夺上句纵下句夺意云佛及菩萨於一真法界之中虽无心怀於诠旨之疆域而不妨以无缘慈愍生未悟浩浩污汗起广多之文义如海之深广也。
　　钞盖欲下二句显意也问既忘怀於诠旨之域何不忘言而契道而反浩汗於文义耶故今云尔意谓道本无言非言何以传理本无象非象何以显故假寄所诠之义象能诠之言系使学者因其迹而穷无尽真趣矣象系之言语出周易象谓爻象以喻所诠系谓言系以喻能诠即因言以得象因象以得意得意以忘象得象以忘言也或可迹谓兔象迹如因迹而得兔得象因文义而证玄趣矣准此系字或目系象蹄之索也或周易中大象小象上系下系孔子寄以显易理。
　　钞斯经等者上该通诸教此下唯显此经能诠之文所诠义理甚深广大不可得称此借论语文彼云泰伯其可谓至德也已矣三以天下让民无得而称焉今显深广之极也谓文该三部理极十玄故问诸家外钞通前段皆赞当经则此段唯属结叹之文今所以前通诸教此别赞当经耶答此中唯云斯经文理故若结叹前者应云斯经论文理也则有收文不尽之过是以前通此局其理明矣。
　　钞晋译下别明造疏此明造疏所由有二今初晋译得门谓晋朝翻译之经幽玄秘密虽光统灵裕等诸师皆伸疏解唯贤首大师探玄一记可得其入理之门也论语云夫子之墙数仞不得其门而入不见宗庙之美百官之富得其门者亦寡矣今借用之。
　　钞唐翻下唐经迷奥也谓唐时所翻灵妙之篇章(或此经多灵应如译时双童现瑞甘露呈祥等故云灵篇)贤首造新修略疏至十九卷大愿不终后时贤哲静法苑公刊定而释之大义屡乖微言将隐未得窥睹其玄奥尔奥者即堂之西南隅也然其上句互影谓得入门者必睹其奥若未窥其奥者由不得其门也上来新经比旧经文义多全而缺得意之疏学者无由趣入故疏主不可缄默斯造疏之缘也。
　　钞澄观下二句谦己述作也揆者度也言肤者皮肤浅近之谓也意云我不自揆度学未至於骨髓但及皮肤浅受之学輙便造疏阐扬大经玄微之旨也肤受之言见论语。
　　钞偶溢下二句庆疏流通不期而然谓之偶溢谓溢满意云但随力通经何期大行於世偶然盈溢中夏九州蛮夷四海言九州者尚书禹贡中云禹别九州尔雅云两河之间曰冀州(自河东至河西彼疏云两河间其气清厥性相近故曰冀冀者近也)河南曰豫州(自河南至汉其气着密厥性安舒故曰豫豫者舒也)河西曰雍州(於用切自河至西黑水其气蔽壅厥性急凶故雍雍者壅也兼得梁之地西北之位阳所不及阴壅也故曰雍州)汉南曰荆州(自汉南至衡山之阳其急似厂禀性强梁故曰荆荆者祖也)江南曰杨州(自江南至海其气燥劲厥性轻〔杨〕又阳气奋扬之地故名焉)济河间曰兖州(自河东至济其气专贤厥性谦信故曰兖兖者信也)济东曰徐州(自济东至海其气宽舒禀性安徐故曰徐徐者舒也)燕曰幽州(自易水至北狄其气深要厥性剽疾故幽幽者安也)齐曰营州亦名青州(东方少阳其色青其气清岁之首事之始故以青名焉自岱东至海)言四海者东夷(东方之人好生万物触地而出夷者抵触也)西戎(斩伐杀生不得其中戎者凶也)南蛮(君臣同川而浴极为简慢蛮者慢也)北狄(父子嫂叔同穴无别狄者僻也)而言海者海之言晦以晦暗於礼义也。
　　钞讲者下学徒陈请初二句标请人疏主常千徒拥座今言盈百者谓或面言心受或悬悟幽宗已能讲者其数盈百即僧睿等为首也咸者皆也叩者以头叩至地也大教下叙其请意先二句按定经疏文理深远亲承下二句谓面禀微得相近言彷佛者相近也於此经之宗旨不敢言得故云彷佛近宗也若垂布疏文轨范於千古之下(庄子释音云古者久也)我等思虑若无钞文恐后代学者迷惑疏主高大悟解之疏文也希垂下二句正伸请希望垂慈造钞重再分剖得睹经疏之光辉言再剖者前以造疏剖於经今复造钞剖於疏故言光辉者喻经疏之玄义也。
　　钞顺斯下显述钞文也分三初述钞安名谓随顺百人清雅之怀故再造此钞言条理者书云如网在纲有条而不紊今谓再治其条贯则教纲不紊矣立名可知。
　　钞昔人云者二显述钞意分二初引古难易语出杨子彼云杨子先生游於锦江见一妇人抱子而泣乃问其故曰我夫在日以藤漆铁木善能造船夫今亡没王取其船村人逃避子母虑亡故我泣之杨子叹曰人在则易人亡则难今此意云若我在世则易为谘诀若吾没后或有疑昧难为解也。
　　钞今为下二显钞有益谓此钞兴虽同一时一处望远於四方终於千古学者见之皆如对我面而解会也。
　　钞然繁则下三造钞体式分三初繁简有失谓章句繁多则学者或生厌倦望涯有退屈之心章句简略则经疏或昧源流正解无由而起。
　　钞顾此下二谦无折中者无过繁简不及之谓也顾此之才实难无此之才而輙伸钞释故为愧也此亦钞主自谦耳理实疏钞皆得其中矣才难二字文出论语彼云才难不其然乎今借用之言折中者中之一字通平去二音今以序文平仄音律定之宜作去声呼也。
　　钞夫意下三正显体式问既无折中之才云何造钞耶答我今之意使后学者见此钞文一人所作其钞言辞而於疏文不支离矣易曰中心疑者其辞支或但令后学遣疑即钞之式也释钞序竟。

　　华严悬谈会玄记卷第一


　　华严悬谈会玄记卷第二

　　　　苍山再光寺比丘　普瑞集
　　疏往复无际等者回向品说回向众生即往复无际也回向实际即动静一源也回向菩提即含众妙而有余也彼疏中广以十门三义配三回向今略引彼配释此文一依三法初句眷属般若次句实相般若三句观照般若既是即寂之照何德不具而照功无涯故云有余次句融拂末句结属下皆准此二灭三道初句灭业道次句灭苦道三句灭惑道三净三聚初句饶益戒来往不息故二句律仪戒动静皆寂故三句善法戒广含众德故四显三佛性初句缘因万行无际故二句正因一源清净故三句了因智含万德故五成三宝初句僧宝众多和合故二句法宝理法为最故三句佛宝佛含众妙故六会三身初化次法后报可知七具三德初句恩德化生无穷故次句断德证真无惑故三句智德智为能含故八三菩提初句方便菩提一切菩提树下示成正觉故二句实相菩提三句实智菩提九证三涅盘初句方便净涅盘隐迹双林根尽应移故二句性净涅盘三句圆净涅盘万德俱圆故十安住三种秘密藏初句解脱藏往复自在故二句法身藏三句般若藏可知大疏又云十内举一为首展转相由成三百门乃至无尽随一一义具摄德用即入无碍等故知五句摄义无边历劫宣演亦莫能尽故经云欲具演说一句法阿僧祇劫无能尽斯之谓也问此十门三义准会解记云是终顿宗义不可配圆宗标举宗体今何故又配而释之耶答若据各门本义实唯同教一乘之宗不可配法界之宗体也今各以第四句而融拂之融则三一无碍拂则三一双寂二义同时岂非法界宗体故大疏云随一一义具摄德用即入无碍等。
　　钞顺经四分等准大疏科经有其十例一本部三分科二问答相属科三以文从义科四前后褶迭科五前后钩锁科六随品长分科七随其本会科八本末大位科九本末徧收科十主伴无尽科虽具十例以无尽然正释文时唯用前二例科故今科疏亦以此二例也其问答相属科即四分故谓准经大位问答总有四番第一会中大众起四十问或当会答尽名举果劝乐生信分二从第二会有四十问至第七会末答尽名修因契果生解分第八会初起二百问当会答尽名托法进修成行分四第九会初起六十问如来自入师子嚬呻三昧现相答尽名依人证入成德分问依贤首说善财求法别问别答名渐证分立其五分今何不开答清凉意以顿渐虽殊证法界是同故总立一分也问何故有此四分答入法方便信解行证理应尔故今疏顺此故科为四。
　　钞若顺序正等者三分之始自道安法师如前已叙经三分者以初品为序分三世间庄严是起法之由绪故现相品已下为正宗分法界品内善财已下为流通分今疏三分可知。
　　▲钞今初总序名意者名即一部疏文意即纲领大义言亦名教迹者如寻象迹必获象身寻此疏序得疏本意故或可名意教之三言皆通大经以虽是疏序而疏正释经故谓经序唯序经疏序该序经疏钞序通序经疏钞故通亦无妨。
　　钞顺无尽者回向钞云十是一周圆数顺无尽故。
　　▲钞言意多含者前於疏中已解四义今於钞外又申六解足其十意以彰无尽一顺一多无碍义故初句一不碍多二句多不碍一三句一多双融四句一多双泯五句结属法界二顺法界缘起义故初句诸缘各异次句互徧相资以一切法同一源故互相资也次句俱存无碍不坏相资故含众妙不坏各异故有余也四句废识从智末句结属三顺经宗十一字初句即因果二字次句即理实二字次句即法界缘起四字次句即不思议三字末句结属四顺题中所证法故初句广字次句大字三句方字四句融拂末句结属问此与钞配三大何别答钞泛就三大说不约经题故异也五顺因门果海故谓前三句是普贤因门缘起法界第四句是遮那果海离言即同因果法界末句结归六顺先解后行故前三句约解故如前五门所释以为解境第四一句约行说故言思斯绝也末句结属可知。
　　▲钞初句明用者问配释三大何不次耶答含余法界故显圆融相故彰无碍理故随作者意故表摄末归本先用次体后表依本流末中体后相故又以义就文故此本标举宗体显法界义故以法界为次今以义相当故略配二大耳三大正义在后冥真体於万化之域等故如后说仪周普中配十身亦不次之例也。
　　▲钞往者去也下钞释用大一句序文义如繁杂而各有所归今以科分庶令易见。
　　钞无际有二下此总说事理二种无际下三解中随义别分乃成异义问若即事同真岂不滥於体大耶答此有二师所说不同一助正师云唯取能同事相绝於边际名为无际亦约事用(意云前无际约成事之体此无际约体空事用)非取所同之理故不滥体二寂照师说此但当下静义非即真体一源方是体大今又助解此别教三大许相即故若用中无体体中无用与终顿何异故体大中亦有广多无际之用也问岂不相滥答为门不同亦无杂乱。
大科分三
初散训略释(二)
　　初三对释往复(往者)　　后二义释无际(无际)

二总征广释(二)
　　初征列(何法)二别释(三)
初双约迷悟说(二)
初具释往复(二)
　　初合明二对(今初)二别明起灭(二)
　　初明妄(迷则)后明真(二)
　　一随缘有起灭(然真)　　二不变无起灭(二约)



　　后略释无际(言无)

二唯约妄说(二)
　　初标(二唯)次释(二)
初往复无际合明(二)
初广多无际明往复(二)
　　初竖(一竖)　　次横(二约)

　　次绝际无际泯往复(若约)

次引证(二)
　　初证竖绝际(中论)　　次证横无际(横寻)



三返不还源说(二)
初释往复(二)
初对前唯复(二)
　　初正对显(三约)　　二引外文(故属)

后有往复(三)
　　初总标(就此)　　二引证(故文)　　三结释(释曰)



　　后释无际(此中)


　　三结法所属(然上)



　　钞何法往复下征列也问何故唯征往复而略无际耶答往复是法体无际是义用今但征体义用自来或但要言词稳便故。
　　钞今初迷法界下具释往复三对六义以前二对诸教少说又去动属迷来静属悟其义无差故先合明起灭一对诸教多谈而又起灭俱通迷悟真妄其义有差故后别显言迷者能迷法界所迷能迷之体有其二说一云根本无明三细六粗十重惑也一云所迷既无尽法界能迷亦帝网之惑六趣者毗昙论云趣者名到亦名为道谓彼善恶业因道能运到其生趣处故名为趣又趣者归向之义谓所造业能归向於彼天乃至地狱也言悟法界等者悟为能悟法界所悟能悟之体亦有二说一云翻十重染灭异住生四位始觉为能悟体一云所悟既无尽法界能悟亦是无障碍智不同起信之分齐也言复一心者即众生之自心前法界之异名也就寂名法界就照名一心又一心有轨持名法一心有性分名界其体无异也。
　　▲钞皆法界用也者略结二对也谓如同教中准起信等说唯以出生世间出世间善因果为用大则拣其恶染不拣善染今此别教一切染净迷悟乃至六趣旋还披毛戴角皆法界用也故知同别之义亦天隔矣问此用大中有三义而第一义中亦有三对六义及二无际等今唯明初二对之义文义未尽何故便有此结文耶答有二一云此中间结该初后故二云此上迷悟义已略毕后不出此故略结也。
　　▲钞迷则下此妄法起灭虽唯妄有生灭而妄灭由悟故属双约迷悟也然真下约真说起灭也然字不尽之辞意言妄法无体可言生灭真则不尔有二义故故云然也问初随缘中既有妄生灭言何故科中唯判属真答虽有妄言对显真故标中亦唯云真有二义故问既约真说生灭何属双迷悟答真生即悟真灭即迷亦双之义也言随缘者能随即真所随即染净二缘也此有二义若同教义无性真如随无明缘成十重染法即真灭妄生悟即反此若别教无障碍理随缘成无尽染法即性起之义故所起染如帝网重重此染缘起若净缘起无障碍理起无障碍智灭帝网惑等此则真妄虽有生灭皆以不生生为生不灭灭为灭皆法界用也问三对六义何唯起灭中明真随缘余二对不说耶答起灭既尔余二亦然谓随染缘起而真往六趣亦去动也随净缘起而真复一心亦来静也但二对别说起灭通说为异耳。
　　钞二约不变下具足应云迷悟动静生灭来往纷然真界湛若虚空体无生灭去来动静谓此不变义非唯约生灭中说亦该前二对之中皆不变也。
　　▲钞此义在下体中者问此明用大何故显体义耶答有二一云真如有随缘不变二义今相对以立因便明之二云理实随缘不变二义俱是用大即二无际故所依无障碍体方是体大若尔如何指在体中答真如二义一随缘义是违自顺他与体疎故不属体二不变义是违他顺自与体近摄属体也如唯识中识以了别为行相(如不变属用大)亦复用彼显自性云识以了别为自性(如更以用属体大)问妄亦有体空成事二义何故不明答理合具明今以真不变即妄体空真随缘即妄成事故影略耳。
　　▲钞言无际下略明无际理实此中具八无际迷悟横竖各二种故今此唯二影取余六谓迷中一义唯约竖论广多无际影取竖中绝际及二横也若具作者应云钞中有一迷来无始即无初际二迷无迷源竖无初际既无有始岂得有终绝初后际上二竖论若约横说一迷心障翳广无边际二横寻迷心不在内外故亦绝际上四皆迷若悟四者钞中一云悟绝始终即无后际此唯竖论绝际影取余三若具作者应云二竖论去来洞彻三际广无初后上二约竖若约横者一横说悟心通廓浩无边际二横寻悟心不在内外故亦绝际问何故钞家行文如此影略答欲使学者虚己而求发生观智故往复三对与二无际前后具阙下皆类此其与夫寻文数字之流不可同日而语也。
　　钞二唯约妄说等者问此中何以但释无际不解往复答六趣往复即唯约妄也易故不言承上相传於此皆说七十二往复谓六趣相望举一望六皆有往复则每一趣中亦十二往复六趣总论具七十二种矣如人往人趣复人趣往天趣复天趣等余趣亦然又若约妄心则缘彼境时为往缘此境时为复妄念攀缘往复何限故下钞云动即往复有去来故问往复二字各有三训何故双约迷悟中具配释之唯约妄中全不说耶答应准知故若具说者去来约处起灭约时上皆动乱静即体虚而随缘真如亦随妄起灭去来动静约不变则迷倒动静起灭来往纷然真界湛若虚空体无生灭去来动静此义在下体中。
　　▲钞过去无始未来无终者问如起信云以从无始已来念念相续未曾离念故说无始无明今言无始则可然妄有断尽之时生死有终又言无终何耶答略有三义一约一人则可终通一切则无终二若言有终以彼定执长邪见故三此约妄为门故无终。
　　▲钞中论云下即彼本际品文十藏品疏钞释云初偈引教立理显无始终次偈二句仍上遣中以无始终可对待故二句遣先后共略有三义谓有问言生死二法为先生后死为先死后生为生死一时一时名共今且总非下偈出所以云若使先有生后有老死者不老死有生生不有老死若先有老死而后有生者是则为无因不生有老死释曰前偈破先生后死生必因死今先有生则不因老死而有故云不老死有生则亦令生无有老死先独生故后偈破先死后生生者是死因今死在前为无因矣次破一时偈云生及於老死不得一时共生时即有死是二俱无因释曰以生不因死死不因生故后结法空云若使初后共是皆不然者何故而戏论谓有生老死既言本际不可得亦不应定谓无始无终况有始终之见邪故证前妄无妄源竖无初际等也。
　　▲钞是以远公云者准远公传云远闻罗什入关中即遣书通好(云云)什答书中有偈一章问其所解法云既已舍染乐心得善摄否(此二句问戒)若得不驰散深入实相否(二句问定)毕竟空相中其心无所乐若悦禅智慧是法性无照虚诳等实无无非停心处(六句问慧)仁者所住法幸愿示其要是以远公复以书遣什并报此偈也然迷途非一致下更有四句云时无悟宗匠谁将握玄契来问尚悠悠相与朝暮岁今引此者有二意一寂照意云通证上四种无际初二句证妄无妄源等竖论绝际次二句证横说中妄念攀缘浩无边际次二句横寻妄心不在内外等后二句证竖论过去无始未来无终等以致字有本为世字故二玄镜及助证等唯证妄心不在内外一义也谓虽有上下诸句唯以触理自生滞一句为引证之本文也余句皆是兼来无劳异说后义为正然上四种无际犹是总相据实迷中往复皆各具四以为八种也。
　　钞初义是总下谓三义对说约横竖以分异也泛言横竖而有二义一约时处论横竖如常可知二就法论横竖谓约彼此论也横则彼此不相望竖则彼此相望也今钞中三义就法论横竖也横论则三义不相望各各具往复以钞中三番消释往复无际一句也若各不具则释文不备故若约竖论彼此相望则总别有异故初义为总二三别也。
　　▲钞复本源者影取往流转故斯即静义者影取妄中斯即动义此唯竖论故六义中真妄各一生灭二义皆通真妄故此不论。
　　▲钞故周易复卦云下双引二卦证其复字初复卦者彼疏云天地养万物以静为心不为而物自为不生而物自生寂然不动此天地之心也今引已证静义泰卦跮云天体在上此卦阳爻居下地体在下此卦阴爻居上即天地气相交而生万物天体将上地体将下故云无往不复今证无但迷往而不悟复也然天地上下阴阳往复具十二卦今当略示正月为地天泰二月为雷天大壮三月为泽天夬四月为纯乾五月为天风遘六月为天山遁七月为天地否八月为风地观九月为山地剥十月为纯坤十一月为地雷复(谓阳已徃而初复一爻故云然往必复)十二月为地泽临其阴阳往复终而复始盖如此也故以为证。
　　▲钞此一义下约横论影取前唯约妄中亦往复也。
　　▲钞故文殊下问前唯约妄中不引经证往复义今返本中焉何引证答前妄中往复易知故不引证今返本中意在勤修故广引证言文殊初说双行之行者彼经云菩萨虽不舍生死而不为生死诸过恶所染等释曰此约生死涅盘也彼又有六对双行之行一有为无为二大小乘三空有四相无相五愿无愿六生灭无生灭故名说双修之行次云下标征释结可知菩萨往复之道义通诸位有以局配则非也言修空无相无愿者准第七下钞云三解脱门亦名三三昧三昧即当体受名解脱即依他受称此三能通涅盘解脱故名为门但是一法以行因缘说有三种观诸法空名空门空中不取相转名无相於无相中无所愿求转名无愿等如智论说应度者有三种故一见多者为说空门二爱多者为说无作门三爱见等者为说无相门也言三种觉观心者有二解一云是三解脱所对治故言觉观者疏主云觉观旧名新译为寻伺唯识云寻谓寻求令心匆遽於意言境粗转为性伺谓伺察令心匆遽於意言境细转为性皆以思慧为体即觉粗观细也今三皆空无故断觉观也一云准瑜伽第十一云以不净治欲以慈治恚以悲治害如是对治三种恶觉观故即能治非三解脱也。
　　钞皆上句自利者问初义云观诸众生心之所乐应是利他何言自利答有二一虽观於他成自观行故二云以少从多故言往涅盘故者涅盘岂有方所以己求诸义言往耳生死无始在中对前往故名复。
　　▲钞虽往复下问正明复义何故上说往复钞中答也影取妄中虽有往复总为妄往流转矣问前散训字义中往复各有三训今属法中何以全不言耶答可以意得故若具说者应云去来约处起灭约时上皆动也静即上皆相待寂故而随缘真如亦随悟心去来起灭动静约不变则悟心动静去来起灭纷然真界湛若虚空体无动静去来起灭此义在下体中。
　　▲钞此中无际下唯略显总二义影取横竖若具作者一菩萨行海穷劫而行竖论无际随一一行遍尘方修横说无际上二广多无际二二称真即前二无际皆称真故名绝际无际自利利他又各四种亦具八也。
　　▲钞对上三义等者问释体要对用三义释相大何不对耶答体用相翻义可尔故疏之文势理亦通故相大不然。
　　▲钞所迷真性下影取所悟真性言一源莫二者离世间品疏云随客尘去而莫归见本往则还源返本有还有去皆是起心还去两亡寂然不起起则诸善失坏不起则出离盖缠触境寂知方冥真体。
　　钞动即往复有去来故者此证影显前用大唯妄中有往复三对义故言静即体虚下谓往必对复来必对去既相待立故知体虚无自性也应知动即前随缘义静即前不变义所依无障碍体方是一源也。
　　▲钞不释动下即肇公物不迁论注释者舍离也此则成事与体空一相不相舍离也则动静名殊下方归体大。
　　▲钞自利静也者亡心遗照定慧兼修故利他动也者涉有化生拖泥带水故又前十对之中以自利为往利他为复而前总配中以往配动以复配静今不尔者约对往涅盘为静复生死为动故也又前约用大生死无始在中故涅盘云往生死云复今约体大众生本具故涅盘云复生死云往化而无化者影修而无修不失一源下归体也问何故对上用大三义释於体耶答此中意欲摄用归体谓初摄迷悟动静之用次摄唯迷动静之用后摄唯悟动静之用同归一源体也。
　　▲钞若对上二种无际下总就事法明广多无际具十二种别约一一事皆有分齐(谓前双约迷悟中迷悟各具横竖二种成四唯约妄中往复各具横竖二种为四种返本还源自利利他各具横竖二种为四种总为十二种也)而各即事同真际即无际亦有十二种(三义横竖亦然)又前散训略释中总明二种即依总开别今此二种即摄别归总总别合论有五十二无际也。
　　▲钞动静无碍下明混无障碍方显一源之体意融二无际义为一源故言际与无际者谓前事理二种各各有际及与二种无际亦相待而立既无定异方显一源之体也。
　　钞清净法界杳杳冥冥者即性净无障碍理以为能含之体如金含器故恒沙二字释众字性德下释妙字上虽举能含之体意在所含之相又或带因以明也相依乎性下释有余二字问如言常德其体皆常何所不遍而言有余答性德无外无德非体今别举其德显体有余问真体为是常德否若不是常德何称无外既非无外望相德何名有余答相离体无故无德而非体故称无外相虽恒沙各具随名数异故体有余若尔体若是一何非有名之数如其多法为难亦尔答真理寂寥不堕诸数设说为一为欲破数强曰一源如法句经一亦不为一为欲破诸数等。
　　▲钞恢恢焉下借庄子养生篇文具云庖丁为文惠君(粱惠王也)解牛彼节者有间而刀刃者无厚以无厚入有间恢恢焉其於游刃必有余地是以十九年而刃若新发於硎。
　　▲钞阿僧祇品等者上能所含犹带因以明此正约宗以证故释所以中还带因论故云毛约称性等兼前总涉三义初由理事无碍故得事事无碍此复约法性融通以释所以即别教因也然此等三句含於同别故作此释也问准前段则体大甚深相大则有名之数有名之数不遍无外之体何名众妙称大耶答常乐等即是大义而不妨名相各异显体有余虽称体无涯而名相分齐各异故云众妙。
　　钞然此略有二义下文外别明相之同别体用准知谓无障碍理为别教体大无性真如为同教体大全法界真妄为别教用大世出世善为同教用大言本自具足者拣非业用故。
　　▲钞亦老子意者前则众妙二字意目佛教相大恒沙功德不为佛教意亦老子前则义意此则文意又前引内教证此引外教证故云亦也或可有余是道教文意众妙亦道教之文故云亦也道可道下因具引章释曰下具释彼意言以一真法界为玄妙者问准下别叹能诠中说於一真法界义分心境境中大方广即是三大何故今以一真法界而为体耶答以全总法界作体大故谓彼以义门阶降此据法体不分故不相违也依此总门或可全作相作用等思之。
　　钞融则三一互收者问三中举一摄二应云一二互收今何尔耶答别得总名故亦犹七处中菩提场遍余六处下钞云普光忉利等七处皆有菩提场亦是余六别得总名故彼既得尔此亦应然故纲要云体相用三非异犹一宝珠宝珠之体圆满之相鉴照之用三无离理举一全收。
　　▲钞云何超下具征释一句义也而但云超者从文便当略而言也。
　　▲钞并皆超之故云逈出者显超逈二字唯一重释也钞何者下释融拂相也融存拂泯既莫能羁岂言象之能到其法故云逈出即以逈出二字释其超字然所以超者有三义故一於人超权教菩萨及凡小故二於心非三慧及报生智之境故三显法体佛菩萨亦不思议故。
　　▲钞又借斯下显超及逈出作二重释谓前超唯超言思今又逈出上超言思也故经云下上句证超言思下句证逈出言况言相本绝下进显一义谓前遣犹带诠明况言相本寂何待遣之故云亡绝亦亡斯则下约相待门遣拂前但直遣故不重繁但可清耳虚襟自冥契矣。
　　▲钞具上诸德独在法界者问上迷法界而往六趣等岂法界德耶答约具德门无法非德今既融拂无碍全称法界何非德耶虽悟法界而情谓不忘何名德耶。
　　钞初句从本起末者此有二说一云依无际理体为本起往复之事为末一云此句疏中但有其末非谓无际是理问既无其理何言依本起末耶答岂不前云言意多含也言不动真际建立诸法及不坏假名而说实相此四句即大品及智论等文也各一句本一句末思之可见然此本末不同前三大释但以理事为本末也第三句能含为本所含为末第四一句融拂理事或生佛性相生死涅盘等准上释之。
　　▲钞末后结属通四义焉者若通具上四即同教意若取法界普融四句随举一句即摄四句者亦别教意文意双含故。
　　钞法界类别中言第三无障碍法界者即事理无碍法界言属上三法界者以上三法界融拂自在归总无障碍法界也上属四法界五法界准此可知。
　　▲钞往复与动下纲要云有为即事法界无为即理法界依理成事事能显理即亦有为亦无为法界真理夺事事能隐理名非有为非无为法界此二由上事理无碍法界而生言含众妙而有余即无障碍法界者即事事无碍法界亦由事事无碍故总融上四为斯一界混然不乱重重无尽此犹归别门名事事无碍法界不同下所归无障碍法界无得相滥今约圆融门故非普摄门也然法界二字义含多类故上四句配释种类不同故疏主下云然法含持轨界有多义梁论十五云欲显法身含法界五义故转名法界一性义以二无我为性一切众生不过此性故二因义一切圣人四念处法缘此生故三藏义一切虚妄法所隐覆故非凡夫二乘所能缘故四真实义过世间法以世间法或自然坏或对治坏离此二坏故五甚深义若与此相应自性成净善故若外不相应自性成染故上五义皆理法界复有持义族义及分齐义然持曲有三一持自体相二持诸法差别三持自种类不相杂乱与法义同族者种族即十八界上二并通事理分齐者缘起事法不相杂故於中性通依主持业因唯依主后六唯持业(上下疏文)今事法界并有为法界皆分齐义并持诸法差别与持自种义及无为法界皆性等五义及持自体义种族中意识所知名为法界摄十六法谓受想行蕴及五种色(谓极略色极逈色受所引色遍计所起色定自在所生色)并八无为(谓六无为中开真如为三性也杂集第二言无为法有八种谓善法真如不善法真如无记法真如虚空择灭非择灭不动及受想灭)今取所知八无为为无为法界义唯取真如无为为理法界义其理事无碍法界并两亦双非法界皆通上义而无碍也其无障碍法界以性义融余义故皆无障碍由法界具如是义故所以种类不同也其配五法界下疏具云随义别显略有五门一有为法界有二一本识能持诸法种子名为法界如论云无始时来界等此约因义而其界体不约法身二三世之法差别边际名为法界不思议品云一切诸佛知过去一切法界悉无有余等此即分齐之义二无为法界亦二一性净门在凡位中性恒净故真空一味无差别故二离垢门谓对治方显净故随行浅深分十种故三亦有为亦无为法界有二一随相门谓受想行蕴及五种色并八无为此十六法唯意所知十八界中名为法界二无碍门谓一心法具含二门一心真如门二心生灭门虽有二门皆各总摄一切诸法然其二位恒不杂乱其犹摄水之波非静摄波之水非动故第四回向云於有为界示无为法而不灭坏有为之相於无为界示有为法而不分别无为之性此明事理无碍(今钞唯无碍门)四非有为非无为有二一形夺门谓缘无不理之缘故非有为理无不缘之理故非无为法体平等形夺双泯(今钞唯此门)二无寄门谓此法界离相离性故非此二又非二诸故又非二名言所能至故是故俱非(形夺门要二相假无寄门则当法自离故不同也)五无障碍法界二一普摄门谓於上四门随一即摄余一切故是故善财或睹山海或见堂宇皆入法界二圆融门谓以理融事故令事无分齐微尘非小能容十剎剎海非大潜入一尘也以事显理故令理非无分谓一多无碍或云一法界或云诸法界然由一非一故即诸诸非诸故即一乃至无尽上五门十义恐学者要知故笔於此也。
　　▲第四总彰立意者前三番别消疏文此一番总出初立法界之意言先叙如来为物应生者如梵天请问疏云如来大悲随机摄诱兼齐十恶非直五乘所以化创憍陈道终须跋是也言先小后大者彼疏又云或谈权道之三乘乃分羊鹿之殊驾或论究竟之一实复合白牛之同体是也言或无像现像者如上生疏序云原夫性质杳冥超蹄象而含摄觉体玄妙绝视听而融贯方智云於縠月察神理而犹迷假慧刃於丛筠揆灵机而不测乃至然后俯提十地疎海月於宝方下控三乘挺山仪於垢域等是也言无言示言者如唯识疏序云无言之言风警韬遂彩而月悬等是也(上并依集玄记中引释)。
　　钞答云以是此经之所宗故者此经正宗法界故言又是诸经通体故者如摄论云多闻熏习从最清净法界所流等释论云所流者正说正法谓十二部经疏主下云佛证体智证最清净法界而於后得安立教法名为所流故知十二部经皆从法界流出故是诸经通体也又是诸法之通依故是即依理成事故所以根本法界与一切事法为通依也言一切众生迷悟本故者以真如法界为迷悟依故一切诸佛所证穷故者以未证无碍法界未证穷故诸菩萨行自此生故者不悟法界行非真流但名假名菩萨尔初成顿说等者不离菩提树顿彰七处九会等既非权渐之教故先叙法界也故云不同余经有渐次故言最后一意正答初问者以上问何不先叙为物应生先小后大等故今正答由顿说故非叙渐次也而前诸意共成后意者恐有问云初成顿说故不同余经此则闻命矣何不别叙余法而便叙法界耶答云以此法界此经宗故所以顿说又法界是诸经通体故所以顿说乃至诸菩萨行自此生故所以顿说问若尔何不先答后意耶答欲以前六意成於第七意故正意答之於后也。

　　华严悬谈会玄记卷第二


　　华严悬谈会玄记卷第三

　　　　苍山再光寺比丘　普瑞集
　　疏剖裂玄微昭廓心境者玄微与心境即所诠之义剖裂与昭廓即能诠之经钞外略申三解一拣偏显圆释二上通下总释三迎前带后释初者如五教相望小教诠生空等虽曰玄微望始教二空则为浅近也如次终教理事无碍顿教绝待真理虽曰玄微望华严经皆浅近也故独此经得剖裂玄微之称言昭廓心境者小乘心外有境始教虽摄境唯心犹存八识终顿虽明真心然犹未得心境无碍一即一切故独此经昭廓心境二上通下总释者上句通指上法界宗体剖裂在於经中下句总廓心境收一切法故钞云因果万法心境普收三迎前带后释者以今玄微心境即上法界宗体必迎前所诠目此能诠又剖裂昭廓虽是能诠若不带后说主是谁剖等。
　　钞故难思议者以上所诠难思议故能诠亦难思议也谓以虽昭廓而言无在而昭廓等不可作言与无言之思议也。
　　▲钞谓於无障碍法界者然此法界非界非非界非法非非法无名相中强为立名名为无障碍法界问上云玄微即前法界多义今剖玄微为心境何独剖无障碍法界耶答上虽有多义法界皆不离无障碍法界约能归有多所归唯一故。
　　▲钞一真法界者未分理事等殊绝待曰一非妄曰真问上云无障碍今云一真有何异耶答无异也约离过义名为一真约具德义名无障碍体即一也体绝对待本无内心外境一理多事等殊为引生悟入义分心境为趣入之门也。
　　▲钞故下裕公云者下宗趣疏中引即灵裕法师也彼谓法界门中义分为心境诸佛证之以成净土法界即是一心诸佛证之以成法身等此但证义分心境非证能所证也从则二皆所证下是钞出彼意也问上立义以心为能证境为所证今引证如何却以心为所证耶答心有王所不同若总望境为言则王所皆名心故得为能证若约人运智则王所别明故心为所证心所中智为能证也故诸佛语其总体克性唯智能证心境皆为所证此所证唯在果。
　　▲钞所证之境下却以心为能证也能所证通因果故以佛华严为能证也。
　　▲钞文中广说者既配一题此即经字准此则亦剖裂於心境及前法界多义也。
　　钞若凡等者地前为凡地上为圣等觉已下为因妙觉为果此等心境广明故。
　　▲钞出现品下以佛果心境例余心境也佛境者经云云何知应正等觉境界佛子菩萨摩诃萨以无障无碍智慧知一切世界境界是如来境界(一)一切三世境界(二)一切剎土(三)一切法(四)一切众生(五)真如无差别(六)法界无障碍(七)实际无边(八)虚空无量(九)无境界之境界是如来境界(十)一切世间境界无量如来境界亦无量乃至无境界无量又云应知如来智海无量从初发心修菩萨行皆佛境界应如是知疏云正显分齐之境兼辨所缘之境分齐即因果理智凡圣有无等即无分齐之分齐境所缘则齐佛所知二义相成皆难思之境界矣如来心者出现亦云如来心意识俱不可得但应以智无量故知如来心譬虚空为一切物所依而虚空无所依如来智慧亦复如是为一切世间出世间智所依而如来智无所依等总有十相如经。
　　▲钞诸位心境例此可知者如三四五会明内凡三贤心境第六一会明十地菩萨心境第七会初六品明等觉心境广如经说下皆准此。
　　▲钞如云欲知下亦以观佛心例余也此偈即出现品如来心也长行如次上所引疏云诸乘之智依佛智生而佛智果满更不依他问岂不依心及依理耶答此中王所无二故无智外如故然此中言令观佛心者如何观耶钞主云欲言其有同如绝相欲言其无幽灵不竭欲言其染万累斯亡欲言其净不断性恶欲言其一包含无外欲言其异一味难分欲谓之情无殊色性欲谓无情无幽不彻口欲谈而词丧心将缘而虑亡亦由果分不可说故是知佛心即有即无即事即理即王即所即一即多心中非有意亦非不有意意中非有心亦非不有心王中非有数亦非不有数数非依於王亦非不依王一一皆示圆融无碍即观佛心义也。
　　▲钞又云若有下出现品偈后空心境中亦引当具释之疏云初二句总以喻显后二句约法别显别显有二妄取如彼净空无云翳故斯则真止二触境无滞如彼净空无障碍故斯即真观此观不作意以照境则所照无涯此止体性离而息妄故诸取皆寂若斯则不拂不莹而自净矣无净之净则暗蹈佛境此为心要后学思行既远离妄想空能观之心及空所取之境令心所向皆得无碍。
　　▲钞又云若有欲得下十地品文疏云劝修利益初句所求次句空妄心也次句不许断常通达平等空妄境也亦无平等之念以远离微细念故能如是修疾作人天大导师也。
　　▲钞云何张小下意云心境不互全收皆名为小心境互收张小使大也故下经云者即回向品文疏中自有三释一约如体性空故如外无智等二如智一味同一真体安得智外更有如耶三事事无碍举一全收佛智称真收法界尽差别事法皆随所依理在佛智中况所证如宁在智外评曰第一义顺前心境空义次义即下终教中所引义今正用第三义故证如智相收也。
　　钞真心真境下通难也此牒难辞然此难与答真妄影略问准答妄具难应云真心真境本自无涯无可张小妄心妄境本自局小如何使大答中应云真体虽尔若非经说无由得知妄随情局经说即真名张小使大也。
　　▲钞经云下问明品文疏云上句总标体深次句分量广大故佛地论引经释云诸佛境界唯除虚空无能为喻下二句云一切众生入而实无所入。
　　▲钞又云下法界品文疏释云即二十一种功德中於所知一向无量转功德也谓佛无障碍智於一切事品类差别无着无碍故今唯取其如空广大之义下句云其心本来常清净。
　　▲钞知妄本自真下须弥偈赞品文疏钞云遍计所执理本是无今既知妄本真则见依圆名见佛清净也。
　　▲钞如心佛下晋经夜摩偈赞文也下释云心为总体悟之名佛成净缘起迷作众生成染缘起虽有染净心体不殊然上三各有二义总心二者一染二净佛二义者一应根随染二平等违染众生二者一随流背佛二机熟感佛各以初义成顺流无差各以后义为返流无差上约横论若约一人心为总相佛即本觉众生即不觉无差可知。
　　▲钞皆张妄心者影取妄境故以上文中亦有妄境即真之义也或云此约唯心门境不离心故。
　　▲钞因果万法等者问经中昭廓无边之法何以但言心境故此答也如或有别说不同则随一一事皆有张廓也准此则前三义别说因果万法亦然。
　　疏穷理尽性彻果该因者大意如钞今钞外别伸二解一望前总别解二望后拣余解初者科云别显深广者由上总明能诠剖裂玄微昭廓心境然未知玄微心境穷理尽性彻果该因否故此别显前总中玄微等理无不穷性无不尽果无不彻因无不该故云尔也二望后拣余者对下结法所属唯华严有穷理尽性等反显余经於理未穷於性未尽於果未彻於因未该也如法华等尚於事事无碍理趣未穷况余权教耶又余经虽明佛性未显法界性虽明三身之果未彻十身满果又彻果唯属果未能属因故又虽该因未彻五周圆融之因又该因唯属因不能属果故并非深广以拣之也。
　　钞理谓理趣道理等者理性各二义释然理虽通真理今对性字故唯目理理二训然理趣则义有所归道理则但可诠显如言火但诠显火而非水等名道理若言要火本欲成食温身等名理趣余则例然今皆穷极故云穷理性二训约法约心分二义也如在有情数中名佛性在无情性中名法性之类也其体是一然下疏云法性者法谓差别依正等法性即彼法所依体性即法之性故名法性又性以不变为性即此可轨亦名法性此则性即是法故名法性此二并不变释一切法各无性故名为法性即随缘之性法即性也钞释云法性三义前之二义虽依主持业不同然皆与法不得相即以不变之性非妄法故第三随缘与法不离不即不离方为真性评曰今通此三故约深也二心性者若与妄心为体故云心性即心之性若与真心为体心即性故依主持业二释如次上之二性今经皆尽故云尽性也。
　　▲钞昔者圣人作易下彼疏云昔者圣人之画卦作易也本意将此易卦以顺从天地生成万物性命之理也。
　　▲钞注云者即韩康伯注也言生之极等者有本以极字皆是传写误耳准易注皆极字彼疏释云命者人之禀受有定分从生至终有长短之极故云命者生之极也此所赋命乃自然之至理故穷理则尽其极也。
　　▲钞即以极字下钞主释也言取意即别者即上二理二性也。
　　钞言彻果该因等者一段钞文准指玄略为科排分二。
初今四字通深广二义(二)
　　初略标二义(言彻)后广释二义(二)
初证释成(二)
　　初释广(彻究)　　后释深(若云)

后重料拣(二)
　　初辩其广义直目能诠经(上约)后释其深义转归能诠经(二)
　　初证释却是所诠(今约)　　后通妨转归能诠(而其)




　　后古八字唯局深一义(然因)


　　钞言彻究五周之果者一所信因果(即初会六品后二品是)二差别因果(从第二会至七会中随好已前是也谓第七会中前之六品并前六会是因不思议等三品是果亦名生解因果)三平等因果(即第七会中后二品也普贤行品为因出现品为果亦名出现因果)四成行因果(即第八初明六位之因后明八相之果亦名出现因果)五证入因果(即第九会中初明佛果大用后显菩萨起用修因因果二门俱证入故也)言六位之因者即第二会十信第三十住第四十行第五十向第六十地第七等觉。
　　▲钞若云因该果海等者释深义初发心时便成正觉即梵行品意具如下引言虽得佛道不舍因门者法界品意位后普贤故寂照云文殊虽已果满反为佛子(证果彻因源也)迦叶上位菩萨却礼初心(因彻果也以涅盘中彼说偈云发心毕竟二无别如是二心初心难自未得度先度他是故敬礼〔而〕发心等是也)。
　　▲钞上约广义等者指玄云上字缘文隔越指前广义名上今字无隔指上深义名今言以因彻彼果故者彻字误书应是该字上释彻果此解该因故或是行文影略互显不错无妨。
　　▲钞而其能诠者释妨也问既深义约所诠者如何科云别叹能诠故云尔也。
　　▲钞然因该果海下显用文字以上句用易即全用其文而不取其意下句用古人之言然欲含其深广故略彼四字也。
　　疏汪洋等二句既结且叹上句别叹深广下句总叹深广虽广大悉备合当广义然约深广皆悉备谈故云尔也谓上句四字即为四句汪即是深洋即是广冲即非深非广冲者中也以双遮显中故融即亦深亦广下句即四句皆备也。
　　钞冲亦深也者以双非故深言中也者准道教则道体离天地之二边故中今以离理事二边故中也和者唯准道教释也。
　　▲钞老子云者即彼道冲章第四中文也彼注云道出冲和之气而用生成万物有生成之功而不盈满云或似者於道不敢正言彼疏云冲虚也谓道以冲虚为用也。
　　▲钞融者融通下无不融通谓之广难穷源底谓之深。
　　▲钞故肇公云下即涅盘无名论意也意云汪哉甚深洋哉甚广四生九类何有不由此本性清净之涅盘也。
　　▲钞八师经者梵志此云净行言暗旬者捡本即耶旬或是别译但梵音轻重耳彼经次云巍巍堂堂犹星中月神智妙达众圣中王诸天所不及黎民所不闻愿开盲瞑释其愚痴所事何师以致斯尊天尊答曰快哉斯问发开大行吾前世师其名难数吾今自然神曜得道非有师也然师有八谓一杀二盗三淫四妄五酒六老七病八死吾见此八事多诸过患因而修道离苦获安故曰八师释曰前五即戒防非故无六道之业断集也发善故为出世之因修道也后三由见苦果即知苦也以斯成道即证灭也今但取其汪洋之言所出耳。
　　▲钞亦如冲和等者上唯引文所出此下方配释经谓所如即冲和之气用生成万物无有盈满能如之经即出生无尽义理无有盈满时也问上引三文证其汪洋冲之三字何故唯约老子配释答虽引三文余二文约法显其深广故不须配唯老子冲字对此是喻故须配释也。
　　▲钞融通下出上融字深广之相也上句广下句深故。
　　▲钞兼三才者说卦云立天之道曰阴与阳立地之道曰刚与柔立人之道曰仁与义兼三才而两之故易六画而成卦也彼疏云八卦小成但有三画於三才之道阴阳所以重三为六立天之道有二种之气曰成物之阴於施生之阳立地之道有二种之形曰顺成之柔於持载之刚天地既立人生其间立人之道有二种之性曰爱惠之仁与割断之义也。
　　▲钞强配之者明非正义遮后人之妄解也。
　　▲钞九会玄文下有二意一云只现行经权小不测故难思深广故称海也二云无尽时会之大经名难思教海於现行八十卷中可见难思之经如观牖隙见无尽空故。
　　▲钞说真妄等下通人及法上句人下句法也。
　　▲钞法华佛知见一义者即问明品文殊答九首菩萨问佛境界之知偈也偈云非识所能识亦非心境界其性本清净开示诸群生疏钞云了别非真知了见心性亦非真知故云非识此遣学南宗失意之病意谓真知唯无念方见故瞥起亦非真知起心看心令心不起亦是妄想故云非心境界此遣学比宗失意之病是以真知必忘心遗照言思道断矣心体离念即非有念可离故云本性清净众生等有惑翳不知故佛开示皆令悟入谓开除惑障显示真理令悟体空证入心体即法华一经不离开示悟入佛之知见也。
　　▲钞一章必尽其体用者即出现品出现涅盘一章有其十相一体性真常二德用圆备三出没常湛四亏盈不迁五示灭常存六随缘起尽七存亡互现八大用无涯九体离二边十结归无住此一章必尽涅盘经圆净性净之体及方便净应化之用也。
　　▲钞三天偈文者谓般若多明性空忉利夜摩兜率各十方来集菩萨说偈赞佛多明性空义也以般若是意此赞佛知故同也。
　　▲钞一大藏教等者盖别说难尽故总收之以藏教虽广皆此所流末不离本又一部之经亦不离本题故谓有人有法有体有用有因有果有喻有法摄义无边故也是谓下约佛及性相以结叹也上约收教此约收宗故云广大悉备者矣。
　　疏故我世尊等者故字蹑前能所诠而起我者疏主自称寄居传云西域南海称我不是慢词设令道汝亦非轻称但欲别其彼此故不并神州将为鄙恶若其嫌者改我为今(上会解意)寂照则云我者尊仰之称如言我国家等即他邦君王非我国主天魔外道非我所尊(后意为优)言世尊者目遮那也此有三释若顺常途具上九号为世所尊故曰世尊若顺下经即菩提身具无边德为世所尊或亦可世即三世间佛为尊故言十身初满正觉始成者以经中释初成正觉之相别有十德疏主以配十身一三业普周(即钞所引经是也此别当菩提身)二威势超胜三福德深广四随意受生五相好周圆六顺身演法七化身自在八法身弥纶九智身穷性相之源十力持身持自他依正若顺经义应云始成正觉十身初满今顺文之平仄故倒举也问既云始成何故下经云我见释迦成道已经不可思议劫答旧佛新成新佛旧成故况念劫圆融初后一际者哉。
　　钞该下二段者即此说主难思兼下说仪周普二文之中前具四身后有六身十身具矣今疏初句约菩提身上总标十身下二段别释十身则始成正觉一句别为菩提身之相也总中有别故。
　　▲钞此下当列远则依主中列近则次二段文中列也。
　　▲钞经云下妙严文也此即三业普周之文而言等者等余九身经文也经次文云譬如虚空具含众象於诸境界无所分别又如虚空普徧一切於诸国土平等随入(上即喻三业也)身恒徧坐一切道场菩萨众中威光赫奕如日轮出照明世界(即威势身超胜也)乃至云三世诸佛所有神变於光明中靡不咸睹一切诸佛不思议劫所有庄严悉令显现(即第十力持身持自他依正也)故知等字等如是经方是十身初满之相故钞断云是初满也问钞中何不具引以释十身初满之义答钞见后二段之中显其九身之义故不必具引重释也但引菩提身以释始成正觉一句也言别语菩提之身者以对初句为别故言以是总故者出所以也问既是十身初满何故别说此身故此答也谓要成正觉余之九身方圆满故言始觉下但终教义言下当广释者三业普周之文本文广释今当粗引疏云具无尽德为世所尊(释世尊也)座相现时(释尔时也)身即安处(经云其师子座高广严好摩尼为台莲华为网清净妙宝以为其轮众色杂华而作璎珞乃至广说庄严之事故安处此座也)又智处诸法无前后故(上释处于此座也)言於一切法者示所觉境即二谛三谛无尽法也成最正觉者示能觉智开悟称觉离倒曰正至极名最获得名成此当相解若拣别者一对凡名觉对小名正对因名最对满名成二对凡曰觉对外道曰正对小曰最对因曰成我佛独具故云成最正觉言智入下一意业也即二智三智四智无障碍智二智者一如量达俗名入三世二如理达真名悉平等言三智者一俗智觉三世二真智觉平等三中道智觉三世平等言四智者四智通缘三世境故并入三世言悉皆平等者镜智离分别故依持平等现行功德之依种子功德之持故平等性智自他平等妙观察智观一切法自相共相平等成所作智普利平等四智圆融无二性故修生本有非一异故不失经宗其身下二身业也以是十身之总故此其身之言通於三身十身充满三世间故并是圆遍非分遍也谓一一剎土一一尘等佛皆圆遍非分遍也总看亦现别看亦现其音下三语业也一顺异类音经云一切众生语言海一言演说尽无余二顺所宜如来於一语言中演说无边契经海三顺遍佛以一妙音周闻十方国又圭峰华严纶贯中云智入三世平等充满一切世间普顺十方国土其身入三世平等充满一切世间普顺十方国土其音入三世平等充满一切世间普顺十方国土经各举一边互影略故言正觉始成者则有五教不同小乘三十四心断结五分法身初圆名始成正觉是实非化大乘之中约化八相示成约报十地行满四智创圆名曰始成正觉据实即今古情亡心无初相名之曰始无念而照目之曰正见心常住称之为觉始本不二名之曰成约顿则法身自觉圣智无成无不成若依此经以十佛法界之身云遍因陀罗网无尽之时处念念初初为物而现具足主伴摄三世间此初即无量劫之初无际之初一成一切成无成无不成(一觉一切觉无觉无不觉)言穷虑绝不坏假名故云正觉始成也释曰前二成事次一事同理成次一唯理后一皆无碍也。
　　疏乘愿行以弥纶者应先问云果满十身由何致耶故此答也愿以希求为义欲胜解信三法为体即四弘誓愿等也行即六度万行无尽之因行也言弥纶者双彰愿行果用普周之状意云昔愿行既普周法界故佛身则徧剎利生也。
　　钞即是愿身者然愿不是身是愿之身依士释也问乘因有二何独以愿立身答行由愿立从其本故但是愿身十身之中不立行身者义亦同此。
　　▲钞易与天地准者彼疏云准者准拟如乾徤以法天坤顺以法地之类也弥者弥缝补合纶谓经纶牵引能补合牵引天地之道也今则取其包徧之义可知。
　　疏混虚空为体性者因上愿行弥纶故得佛身同空包遍下说虚空有四义同於佛身一含摄义二无分别义三普遍义四遍入义出现品身业第二喻云譬如虚空宽广非色而能显现一切诸色而彼虚空无有分别亦无戏论合中云如来身亦复如是一切众生诸善根业皆得成就(即含摄义)而如来身无有分别(即第二义)又云譬如虚空徧至一切色非色处非至非不至如来身亦复如是徧至一切法一切国土等(即普徧义)亦非至非不至(即平等徧入义)若约法喻说即法性身若唯约法说即虚空身如钞所明。
　　钞亦有二义者初义钞亦有二一故下经云下约诸法本空故云混虚空即是性空之义也此性空即法身疏中虚空即体性也二又云下约喻以明即虚空之体性也法身离垢清净故以虚空为喻也上即理空此即事空俱目法性身也二者约外空下唯约事空为虚空身亦虚空即体性也下八地疏钞云虚空不可见今世人见者但见空一显色成实论及涅盘经说虚空唯一不可眼见世人见者但见空中光明之色想心於中知无实物作虚空解便谓见空其实不见又下经云知虚空身无量相周徧相无形相无异相无边相显现色身相今混此六相为佛体性也。
　　疏富有万德荡无纤尘者孟子云富有天下系辞云富有之谓大业今遮那富有法界无尽之德可谓大业也万德据法纤尘约喻又万德据总数以彰无尽纤尘约微细以例粗惑乃文之巧妙也。
　　钞故下经云下即法界品末一偈假设四喻以赞佛德也。
　　▲钞尘沙无明等者谓无明之数广有尘沙而皆有种子现行及习气三也然习有二一业习如阿难迦叶二者烦恼习如迦留陀夷有贪习身子有嗔习周利盘特有痴习毕陵伽婆蹉有慢习等今佛位中三皆断尽故。
　　▲钞总即二障等者问尘沙无明与二障何别答此有二义一云尘沙无明即别以所障非一能障亦多不唯二障故言二障者即总束也其中障菩提者皆为所知障涅盘者皆为烦恼故云总也二云尘沙是总约大数故通二障也所障不同分二障别今约初义。
　　▲钞细中之细等者用起信文势释前种现习气粗细之异起信则约六染以成四句一粗中之粗凡夫境界(谓六染中执相应染是内凡三贤所觉境故)二粗中之细(谓不断相应染及分别智相应染)三细中之粗(谓能现能见二不相应染也)菩萨境界(十地已还菩萨所知境也)四细中之细是佛境界(根本业不相应染唯佛能了故)今此三种分四句者种子一义独得二句谓望现行是粗中之细望习气即细中之粗余二各当一句故云等字可知。
　　▲钞若总配三德等者问智断恩与般若等三德何别答智断恩唯果德般若等通性德也问下断德可当法身今何二句皆福德身耶答若三德别配三身则尔今约三皆名德即福德身也问既上下诸句皆是别德应皆是福德身答虽皆是德然约别义配於余身等但以总句为福德身也问万德为总以含诸德何要解脱法身配上下句答就文显故。
　　疏湛智海之澄波虚含万象者科云所依定即海印三昧也三昧此云等持平等持心趣一境故若言定者谓心一境性今云三昧科云定者疏主云然三昧为定虽非敌对由平等持心至一境故义旨相顺故略云定义如钞释。
　　钞今初说经所依三昧等者一段钞文前后广略。
口科分二
初悬明疏意(二)
　　初例举诸教(今初)二正明此经(二)
　　初标名指广(今说)后略示相(二)
初约喻(二)
　　初远喻(今略)　　后近喻(亦犹)

后约法(二)
初现所应根(二)
　　初正释(如来)　　二引证(故下)

后现能应象(二)
　　初正释(非唯)　　二引证(贤首)





　　后正消疏文(然此)



　　钞无量义处三昧者彼经云尔时世尊四众围绕供养恭敬尊重赞叹为诸菩萨说大乘经名无量义教菩萨法佛所护念说此经已结跏趺坐入於无量义处三昧身心不动等玄赞云观无相理定名无量义处三昧处谓处所无量义者是教所诠众义因真理故说真理名处言依等持王三昧者彼经云尔时世尊於狮子座上自敷尼师坛结跏趺坐端身正愿住对面念入等持王妙三摩地诸三摩地皆摄入此三摩地中是所流故贞元疏云大智度论说一切三昧皆入此中故名为王体即如如如如本寂真智契此故名三昧言说涅盘等者彼经第三十卷云我於双树间入大寂定大寂定者名大涅盘今钞云不动三昧者依下经出现品云佛子如来应正等觉示涅盘时入不动三昧疏云究竟灭也由寂无动故无所不动耳则名异义同问若尔何以智论说降魔已得不动三昧成无上道则应说华严经亦依不动三昧答已却诸魔成无上道孰可动耶与入涅盘时不动三昧名同义异望说华严时同定别。
　　▲钞海印三昧者海印之三昧海印即三昧二释皆通问经中诸会入定但有藏身等定曾何言入海印而说此经耶答如藏身等定当会别义今海印定即一部通义此应古德义取海印炳现以为所依不然岂得诸会皆一念顿演耶故指涅盘不动亦以此经之文义显他经之意故知义取尔。
　　▲钞贤首品疏广说之者彼疏云今以十义释之以表无尽一无心能现义经云无有功用无分别故(此句即贤首品)二现无所现义经云如光影故出现品云普现一切众生心念根性欲乐而无所现故三能现与所现非一义四非异义经云大海能现能所异故非一水外求像不可得故非异此显定心与所现法即性之相能所宛然即相之性物我无二五无去来义水不上取物不下就而能显现三昧之心亦尔现万法於自心彼亦不来罗身云於法界未曾暂去上之五义与镜喻大同六广大义经云於一念顷徧十方悉能包含无所拒故明三昧心周于法界则众生色心皆定心中物用周法界亦不离此心七普现义经云一切皆能现故出现品云菩提普印诸心行故此与广大义异者此约所现不拣巨细彼约能现其量普周又此约所现无类不现彼约能现无行不修八顿现义经云一念现故谓无前后一念顿成九常现义非如明镜有现不现时十非现现义非如明镜对至方现经云现於四天下像故谓四兵罗空对而可现(此拣也如经云如净水中四兵像各各别异无交杂等)四天之像不对而现故云非现现也以不对待故是故常现该三际也(释成横竖九竖十横所以异也)具上十义故称海印诸佛穷究菩萨相似。
　　▲钞今略示其相者法喻交互亦略具前十义初远喻中即前第十兼第九义问凡镜水印物对至方现如何海印不对而现耶答此即海上有希奇之德也贤首品经云海有希奇殊特法能为一切平等印众生宝物及川流普悉包含无所拒无尽禅定解脱者为平等印亦如是等。
　　▲钞亦犹下以香水海世人不能见故再举近水以喻之无来无去即前第五义非有非无即第二义非一即第三义非异即第四义。
　　▲钞如来智海下约法说此中具四义无心即第一义顿现即第八义一切众生心念根欲下即六七二义虽十义无遗而不广释故云略示又法喻影略而示故云略示也。
　　▲钞故下经云者即出现品偈唯证第七义。
　　▲钞非唯下上句显前有缺下正显本义。
　　▲钞贤首品云下然经有六偈纯显现十法界之化用具云或有剎土无有佛於彼示现成正觉或有国土不知法於彼为说妙法藏无有分别无功用於一念顷徧十方如月光影靡不周无量方便化众生於彼十方世界中念念示现成佛道转正法轮入寂灭乃至舍利广分布(此三偈顿现佛化用)或现声闻独觉道或现成佛普庄严如是开阐三乘教广度众生无量劫(此一偈现三乘化用)钞中二偈(初偈现余六类化用后一偈总结大用所依之定)意明顿现十法界能应之身应一切众生心念根欲故也。
　　▲钞能应所应皆为万像者前义即所应后义即能应二义同时方为智海含万像也。
　　疏皎性空之满月顿落百川者问新经疏序云星罗法身影落心水钞约感应相对分四句中今此疏文唯有一二两句缺三四两句谓一一星落一川如一佛应一机二一星落百川如一佛应多机(此二句今疏可说)三一切星落一川如多佛应一机四一切星落一切川如多佛应多机(此二句今疏义缺)今文既缺岂得称满答今所以不同彼者唯取一多无碍义故虽有多佛本唯一无障碍身云故兼顺彼文不起树王罗七处之义故又新旧影显义方足故。
　　钞第二明能应身。
一段钞文口科分二
　　初略消疏文(此之)后具释疏意(二)
　　初喻显(谓若)二法合(二)
初能依所依异(三)
　　初总法合(能空)二引证(二)(故一)
初月喻身(二)
　　初水喻机(故出)　　后水喻剎(智幢)

　　后月喻法(若准)

　　三结显(上皆)

二能依所依同(三)
　　初总法合(若以)二引证(二)(故一)
初月喻身(二)
　　初水喻机(故出)　　后水喻剎(智幢)

　　后月喻法(若准)

　　三结显(则空)






　　钞唯性字是法等者影显前对亦智字是法余皆是喻以智该之皆含法喻也今言以性该之余文皆含法喻二意也含喻可知含法者以法性为所依有报圆之智月分百川之应化月影也无劳异说。
　　▲钞若秋空下喻及法中皆三身对详可了。
　　▲钞譬如下以月喻身唯证化身也喻中四义一映众星光二随时圆缺三澄净水中影无不现四一切见者皆对目前法中亦四一智圆映二乘众二常身随宜现寿延促三净心器中影无不现四见佛之者皆谓对前。
　　▲钞智幢偈云者双证报化二身喻及法中各初后一句是报身中间二句皆化身言水亦喻剎者前以百川喻物根明有善皆见今亦喻所依剎显无所不周。
　　▲钞若准离世间品下若依前自具十身故下钞配为化身则唯证化身若依融三世间为十身则此偈证菩萨身及法身之二身也以经云菩萨净法轮故或唯证法身是菩萨之法轮故唯取法轮喻月也言不为世所杂者悲不失智故虽处世而无染准此则水亦喻於世间。
　　▲钞若以相归性者喻中如摄月归空离所依空无能依月故言空亦名佛者即性空真佛也。
　　▲钞则空色照水等者以空天之色照现净水则天之晴空影落净水言天犹空也者此中晴天字即疏中空字也若次第归者月影化身归本月报身本月报身归晴空法性物根及剎土净水与晴空一际则唯一法性也又若唯前义则似法报相分若唯次义则法报冥一今双明二义不即不离方为圆畅。

　　华严悬谈会玄记卷第三


　　华严悬谈会玄记卷第四

　　　　苍山再光寺比丘　普瑞集
　　疏不起树王罗七处於法界者问若据经唯三天有不起之言何以今言罗七处耶答据实七处皆应有不起之言经中欲显异义故只约三天说也谓初二会相邻接故不假带前此三天中人天隔越故须连带又此三会同诠三贤位第六已入证不假带前第七即位中普贤居然不假第八顿成诸行五位体用已融第九唯明证入体用一味故并皆不假也今约通义故云尔也。
　　钞此树高耸等者案西域记长一百尺毕钵罗树於下成菩提故云菩提树也。
　　▲钞而升忉利天等者此云三十三天以须弥顶四面各有八天帝释居中故云三十三天也等字等余六处可知。
　　▲钞故下经云此是四句中第一句下疏云经中欲显一多相即故举初句钞释云显经中不尽之由若云不离一树而升一天难思之相不显若言不起一树而升一切忉利天者则不显本会圆徧若言不离一切树而升一切天则无一多无碍之相故唯出初句下法慧例云十方悉亦然则方有升一切天之句也。
　　▲钞三天皆有不起而升之言者忉利如前夜摩经云尔时世尊不离一切菩提树下及须弥顶而向於彼夜摩天宫宝庄严殿等兜率天云尔时世尊复以神力不离此菩提树及须弥顶夜摩天宫而往诣於兜率陀天一切妙宝所庄严殿等问动静相违去住悬隔既云不离何得言升答佛得菩提智无不周体无不在无依无住无去无来然以自在即体之应应随体徧缘感前后有住有升阎浮有感见在道树故云不离觉树天中有感见升天上故云而升非移觉树之佛而升天宫等譬如澄江一月三舟共观一舟停住二舟南北南者见月千里而随南北者见月千里而随北停舟之者见月不移是为此月不离中流而往南北设百千人共观八方各去则百千月各随去诸有智者晓斯旨焉(上皆须弥品疏文也)。
　　▲钞故成四句者即升须弥品中也。
　　▲钞言如前经文者即前长行全法慧偈中前一偈半也。
　　▲钞取其结例之文者即法慧偈中后半偈内上一句也其如来自在力一句通四句之因也然此结例一句自有二说一云结与例别所升有二谓一及一切不但升一须弥顶总结分齐则十方须弥顶也皆例同此一须弥顶为所升处云悉亦然问若尔二三两句皆能升中无文所升中有文何偏言第三无文也答其第二句既许第三句更易宁不许耶故云易故文无义必合有此云无文非一向无但以易故曰无若或取之亦有文也一云此结与例不分二别此句所升唯一切而无一也意云钞中取长行全并偈前六句为初句次以十方悉亦然一句为所升一切取上能升中别一及总一切相对成二四两句问何不亦取能升中一及所升一为第三一句文耶答此第三句於结例中无所升一与四二两句义不齐故谓第四一句能升所升皆有文故第二一句能升无文所升有文故第三一句能升所升皆无文故所以不同也故云其第三句易故文无义必合有问二释何优答随情去取若以前长行及所例偈中有所升一为第三句文前解为胜。
　　▲钞是则下总释疏意则不起法界菩提树王该罗遍於法界七处则为一重佛为能遍七处为所遍也。
　　▲钞今言罗七处下七处二字上为所遍今为能徧通二义。
　　钞略有二意者一即七处平徧如七星总遍百川二即七处互遍亦云别遍如七盏灯一一遍余六灯更遍一室。
　　▲钞旦初义者下此亦有二一即次第遍二直徧且初中言说处中十重者一阎浮提七处二同类百亿三异类四剎种五华藏六余剎海七前六类尘八虚空容尘之处九犹帝网十余佛同。
　　▲钞然下十重下拣别前后也所依下进显难易也。
　　▲钞今直下显直徧之相以五重与法界合说故云直就徧法界也。
　　▲钞二徧异类剎中者此上缺法界二字此重即收后十重中四重谓异类剎剎种华藏余剎海之四重也余四各当其一。
　　▲钞二令一一下释七处互徧也有本改等七处与徧七处亦徧非七处之处并一一皆徧七处此四个七字皆为六字并非也此是第二番约互遍释疏罗七处於法界也若改作六有所缺故今以义求能遍却为所遍故或别得总名故不可改也。
　　▲钞色界十八者(谓初禅有三天二禅有三天三禅有三天四禅有九天义如常说)等者等余三州及四空等并非说经处故。
　　▲钞更细而论下进显七处之尘徧也如菩提场中一一尘徧上五重是则能遍一处中有一切处亦以余六处一一尘俱遍菩提场中则菩提一处有一切处也如菩提既尔余六处亦然。
　　▲钞前三约事等者此就所徧为言故单约事其第三重虽徧尘中之剎然是一重平徧意在所遍剎故或可前之剎字应回置微字之上碎剎为尘徧所碎之尘故唯约事也若能所合论皆事事无碍唯徧第四似兼理事无碍有理空故。
　　▲钞由事下显徧因也即法性融通之因。
　　疏无违后际畅九会於初成者上句圆融不碍行布下句行布不碍圆融畅者敷扬之谓也故易曰宣扬发畅孝经序云约文敷畅问今言初者尚总是几日之初答淮下疏有三意一约不坏前后相说才成初七日说前五会第二七日说十地等第九一会在后时说二顺论释皆在二七日后二七日非久亦名始成三约实圆融释皆在初成一念之中一音顿演七处九会无尽之文今此初成之言虽通三释今文正取第三一念之初畅斯九会也然即十世隔法异成门初句十世隔法九会前后不同下句即异成也一念顿演故所以初说者论云示法胜故及胜处说故不同余教三七等别虽普曜弥沙塞等皆言二七说此表末不离本故。
　　钞谓菩提流支者约文理分为三时以经初云者证初会是初成说三天下证第三第四第五会皆在初说其第二会义准应在初时说言婆伽婆者涅盘云能破烦恼名婆伽婆即断德法身亦举此具摄十身也即佛地经说婆伽梵但梵音小异而自在(示不系属烦恼故)炽盛(猛焰智火所烧炼故)端严(三十二相所庄严故)名称(一切殊胜功德圆满无不知故)吉祥(一切世间亲近供养咸称赞故也)尊贵(具一切德常起方便利益安乐一切有情无懈倦故上依本论付也)之六义也七八一会在十地品后亦在第二七日后说例此前说则第九会在后时说以有下出所以也言有身子等者十二游行经云成道五年方度身子(彼云佛成道第二年度五比丘第三年度迦叶兄弟三人五年度身子目连)准此祗园又在身子之后以佛在王舍城舍卫国须达长者为子娶妻至於王舍城遇佛发心请佛往本国佛敕目连相与偕行先造精舍等。
　　▲钞贤首等者准探玄记即取第二七日顿说九会不许五会在初及第九在后也故彼破云以初七日并不说法十地论云思惟因行缘行故设有救言只不说十地非不说余法则不得言思惟也下论又释为显己法乐是故初七定不说尔又第九会(彼云第八今顺唐经)亦非后时何得於一部经前已说半中说余经后方始续岂令佛无陀罗尼力不能一念说一切法是知此经定是第二七日所说问据此则贤首是第二七顿说此经何故今云初成顿说耶答贤首之意不定二七谓若约论文定则初七不说若约法定义初成顿说故旨归云初唯一念二尽七日纵约二七去成道未久亦初成顿说也不同流支三时故所以异也。
　　▲钞今疏会取下正会取贤首无违流支意云既旨归前后际而无涯流支第九在后五年亦有何过然疏主亦用贤首意会故引旨归证之明非新意也。
　　▲钞分於三时约所表者妙严品疏钞云疏初五会信解行愿最在初故皆云不离道树第六因地证位居其次深故无不起菩提树言法界极证最在后故亦显二乘绝见闻故问华严教旨时乃圆融要历三时岂通玄趣答常恒之说说无息时后时不说岂名常耶问一音顿演何要三时答虽能顿演表法浅深问若表三节三七日中一七一节足得成表何要第九五年后耶答三七未有身子等声闻不能显於不共教故须后时问时不圆融岂顺经旨答正融於异时故作此会也。
　　▲钞又分三时等者升夜摩品疏云时而后言闻者悦伏时而后动见者敬从。
　　▲钞上之二段者处与时也皆分十故云广辨也。
　　疏尽宏廓之幽宗被难思之海会者上句能被教皆科云所被机者约能目所故下句所被众言会者聚义聚集多人共在一处名会余义如钞问据下列众初会四十二众或四十五众(同生一异生三十九师子座众一兼菩提树中所流一及宫殿中无边菩萨及新集众眉间众总有四十五众也)总九会都数有一百七十五众既可标列那云难思耶答只由此众故说难思下疏云然此诸众或总为一一乘众故或分为二以有实众及化众故或可为三人天神故或可为四佛菩萨人非人故或五非人开天神故或六加畜生故或七天分欲色故或分八菩萨有此界他界故或九他方有主伴故或十加声闻故或一百七十五加前说故或无量无边义类多方故一一或以剎尘量为数故又如新集菩萨毛光出众例上皆尔故一一众皆无分齐此犹约相别若融摄一一会中皆具一百七十五众以称法界缘起之会互相在故上且约一界若通十方及异类剎尘帝网无尽无尽是为华严海会众数据此则足见难思也。
　　钞宏者大也者即事法界廓者空也者即理法界幽者深也者即后二法界也以四法界为能被之宗教故上指在旨趣玄微之中。
　　▲钞谓普贤等者问说法岂欲被普贤等耶答出现疏云所谓圆根不拣凡圣以法为师何非所被问涅盘云诸佛所师所谓法故则遮那亦成所被耶答遮那以为教主则不谓所被问十方诸佛为所被答是遮那类故非所被问普贤文殊道圆上果何成所被答今就迹门故为所被经云普贤行人方得入故但善财等成所被义增普贤等稍隐皆为所被此应与下所被根互有影略今且说当时海会耳。
　　▲钞数广剎尘者或菩萨数广或上德数广通二义故。
　　▲钞真应权实者真谓海会真实本身应是海会应现杂类之身权乃权巧佛果权现杂类之身或权即上应实同上真言类例多端者应类上深广相夺说也谓即真而应等又有因果本迹等类非一故言尤不可思者以果海离念此等菩萨细念已亡故尤不可思也又已该彻果海是不舍因门之人。
　　▲钞故初会下示难思之文也略列四十二众者一海易等十菩萨同生众(同配初发心住)二执金刚神三身众神四足行神五道场神六主城神七主地神八主山神九主林神十主药(已上如次配十住)十一主稼神十二主河神十三主海神十四主水十五主火十六主风十七主空十八主方十九主夜二十主昼(已上十行)二十一阿修罗王二十二迦楼罗王二十三紧那罗王二十四摩睺罗伽王二十五夜叉王二十六龙王二十七鸠盘茶王二十八乾闼婆王二十九月天子三十日天子(已上配十回向)三十一忉利天王三十二夜摩天王三十三兜率天王三十四化乐天王三十五他化天王三十六大梵天王三十七光音天王三十八遍净天王三十九广果天王四十大自在天王(上十地也)四十一师子座众(配等觉位)四十二眉间众(配妙觉位)言皆以剎尘等者经云有佛剎微尘数执金刚等。
　　▲钞况口光所召下进显广多现相品说佛口众齿放佛剎尘数光明照十方各一亿佛剎微尘数世界海中菩萨众一一菩萨各领世界海微尘数菩萨为眷属来其诸菩萨身毛孔中一一各现十世界微尘数宝光一一光中复现十世界海微尘数菩萨(此即毛光重现)此诸菩萨徧入法界诸安立海所有微尘(此即周入剎尘)彼一一尘中皆有佛剎微尘数诸广大剎(此即依作用也)前广大剎中皆有三世诸佛此诸菩萨悉能亲近供养(即正作用也)既皆供养三世诸佛故云该摄三际此等之义大位菩萨尚不能思况凡情可测耶可谓义深难信思惟难解应教难说数极难量是故总云难思海会。
　　疏圆音落落该十剎而顿周者起信疏云一一语音徧穷生界(即圆义也)而其音韵(恒不杂乱即音义也若音不徧是音非圆若音等徧失其韵曲则是圆非音今不坏曲而等徧不动徧而韵差此是如来)圆音非是心识思量境界。
　　钞说经本者即说经之本也以言音乃经教之本非即是经教以教自在机故言疎远者远近听之无大小故。
　　▲钞经列二十者华藏品中具列谓回转形世界(褶褺往来之形也)江河世界旋流形(河海深渊之处水施流也)轮辋形坛墠形(筑土曰坛除土曰墠)树林形楼观形尸罗幢形(此云美玉以玉为幢也)普方形胎藏形莲华形佉勒迦形(此云[竺-二+而]淮南子云[竺-二+而]囤也以判竹围器可以盛谷也)众生形佛相形圆光形云形网形门闼形(内门也)须弥形严具形言结有十佛剎者以经中上一一形各结有十佛剎尘数如言有十佛剎尘数回转形世界等问既经列二十异类何以疏中但云十剎钞答云举十以彰无尽故。
　　▲钞圆音之义下当广说者即出现品中十喻广说一劫尽唱声喻喻如来说法音声无主二响声随缘喻喻如来音声无生灭或云无示三天鼓开觉喻喻如来音声无断绝四天女妙声喻喻如来音随根信解五梵声及众喻喻如来随时分音六众水一味喻喻如来无邪曲音七降雨滋荣喻喻如来随乐欲音八渐降成熟喻喻如来无迟速音九降澍难思喻喻如来音虽差别同一性故十徧降种种喻喻如来音普徧或云随类音又彼文有六句料拣谓非量(第九)非无量(四五二义)非主(第一)非无主(第六)非示(二三两义)非无示(七八十三义也)初对约相双存显中道次对约体双非显中道后对约用双非显中道也经文极广不能具引须者往检。
　　▲钞一音之中具一切音者准梵摩喻经有八种音一最好音如迦陵频伽故二易了音言辞辨了故三柔软音无粗犷故四调和音大小皆中故五尊慧音无战惧故六不悞音无错悞故七深妙音脐轮发声故八不女音其声雄朗故然此且约一相而说理实前十喻之音一具一切方是圆音之义也。
　　▲钞佛演一妙音等者现相品偈也疏钞释云初句唯一妙音即天竺一梵音故次句称性故遍闻(音问声四达曰闻)次句理融故一具一切次句彼一一音雨多法雨四谛缘生六度等法悉充满故次句随说一法文词深广故次句随前一音外通物情之类故次句此音各各遍一切处故末句所说各显性净之理故。
　　疏主伴重重极十方而齐唱者余经随机别说无此重重极於十方故唯此经说仪周普也问七科皆云说仪普周何故此科独得说仪之名答由此六科辨定身处时众音皆周法界故方得有此主伴重重故前前别说此得通名理实前六皆说仪也或可上约遮那一佛说仪此则别是通方说法仪式。
　　钞别示说仪中一段钞文口科分二。
初正释此疏(三)
　　初总标(谓是)二牒释(二)
　　初释主伴(然相)后释重重(二)
　　初互望论重重(言邻)后互遍论重重(三)
初此佛为主重重(二)
初约第二会显重重(三)
　　初标(略有)二释(二)
　　初布定主伴远近(谓遮)二释成法喻重徧(二)
初压东一重(三)
　　初法(若此)　　二喻(如是)　　三合(义当)

二显余重重(二)
　　初法(如是)　　后喻(如人)



　　三结(说一)

　　二例诸会显重重(如是)

　　二彼佛为主重重(十方)　　三彼此相望重重(如是)



　　三结指(故云)

　　二通前配属(然上)


　　钞谓是通方之说者释齐唱亦释科中别字。
　　▲钞略有三句者皆约说者为主证者为伴非约听者约主唯一约伴须多然因人果人虽皆通主伴而主伴不杂故下疏云主主不相见伴伴不相见主伴伴主则互相见若不相见则各徧法界若互相见则同徧法界等所言齐唱者亦约互为主伴义边同时徧法界故得十方齐唱也言果主果伴者问若果主果伴齐唱者僧祇随好是佛说余是菩萨说岂遮那并十方佛皆说耶答发心品说十方佛同名法慧证言我等诸佛亦如是说诸佛既说此佛岂独不说耶故知但约所表如前已明言因主因伴等者准会解及指玄等以说者为主听者为伴此中何不指海会为伴而独指十方法慧菩萨耶故知此方说者为主时十方说者证之为伴十方说者为主时此方说者菩萨证之为伴故云主伴齐唱然海会等只得为听众不得望说者为伴故果主因伴之中亦唯言普贤等不言余海会也又旨玄云对属为文前句顿字唯约说者此句齐字亦为约说者顿之与齐周徧十方非渐次故前句所该中名顿今亦所极中名齐若后能先所则有不对之失今详如此消释似不得疏文之意上一极字已明遍於十方今又齐字目遍则有重繁之失故知前该与顿约横竖异此极与齐约能所别智者详之言果主因伴者问前果主果伴因主因伴十方互望可曰重重今但遮那为主普贤等为伴岂有重重极十方耶答此是一重普贤更与阿閦为伴二重如是望於十方亦有重重义也问若果主因伴齐唱者僧祇随好果说因不说余品因说果不说岂得齐唱答佛义如前菩萨亦说二品者以表细显超故云佛说亦不碍於菩萨同说也问如说十地佛与金刚藏皆说岂不杂乱答普贤三昧品说十方诸佛同声赞於普贤岂其同声亦杂乱耶多既不杂二人齐唱岂成杂乱如诸菩萨同时应於万类尚不杂乱况此杂乱耶。
　　钞如法慧等者问如法慧说法十方佛证何不亦有因主果伴故此答也问其十方佛应阙伴义设尔下答也问四句圆融方为圆故今何阙此句耶答理实亦具今约不坏尊卑之相顺轨仪故如下真妄交彻而但云即凡心而见佛心等。
　　▲钞此界之东者即妙喜世界阿閦如来(此云不动)即知为主须一为伴须多也。
　　▲钞有法界诸佛重数者上唯约十方诸佛则唯十重此以法界诸佛相望则有法界无尽重数思之。
　　▲钞如十人下正喻果主果伴亦可兼喻下之因主因伴不喻果主因伴。
　　▲钞佛主菩萨伴亦然者问因主因伴有互望义可云亦然其果主因伴无互望义云何例云亦然耶答诸说法菩萨不但望於本佛为伴者更与余佛为伴乃有无尽重数故云亦然斯则言总意别。
　　▲钞自有三义者结上三句以为三义也。
　　钞二者遮那一佛下此约互遍论重重也然且约三句中果主因伴一句徧也。
　　▲钞遮那处普光堂者说第二会处也然有三释一殿是宝成光普照故二佛於其中放普光故三佛於殿中说普法门慧光照世故立斯名初义依主后二有财言东方等者经列十方东方如文殊南方妙色世界觉首菩萨西方莲华色世界财首菩萨北方瞻葡华色宝首东北方优钵罗华色功德首东南方金色目首西南方宝色精进首西北方金刚色法首下方玻璃色智首上方平等色贤首如是十方皆去十佛剎尘数界外而来普光堂也此即布定主伴远近。
　　○钞若此主佛向东一界下此略示压东一重之相也有法喻合此法说也如佛初坐普光堂文殊去十佛剎而来今佛向东徧一界已压第一重伴剎应文殊过九佛剎尘数界外而来然以主伴皆徧故文殊还去十剎尘外也。
　　▲钞如长空下此喻有二意一略喻上主伴诸剎远近常定故云月如主佛列宿如伴二略喻主伴不分而徧故云一一水中远近皆现谓且如此一溪中所现星月远近如此若移此星月更近东一溪所现星月远近亦然是知是中移者不动此界初一重主伴更移近东一界然此喻虽有不分而徧之义无相压重重之理故云略也。
　　▲钞义当下合也可知。
　　钞如是主佛下显余重先明东之十重以佛初坐普光堂时文殊自十剎尘界外来今主佛徧东正当文殊住处金色依前近东还十剎尘界其西莲华色应远二十剎尘界外今亦不然唯十剎尘界外而来言如是主佛极於东方等者如去金色之东十剎尘界外则金色应在於西十剎尘界外言终不见文殊下遮妄解也妄解云主佛既极於东文殊应从西向佛今遮也意谓文殊亦从东十剎尘界外来近主佛又妄解云莫不文殊从西而来於佛前过东边去方却从东向西来近主佛故今遮云亦不见文殊等然此两节文有解前遮佛不过文殊向东后遮文殊不过佛向西然不及前解余方妄解例此可遮。
　　▲钞如是主佛极西方下明西之十重例上可知十方皆然。
　　钞如人以十钱下且约大数理实先以十一钱布地向东余方各十总有一百一也法喻方齐每一文钱心如此界主处钱边缘如金色等伴处开通元宝等如相去十剎尘界也言第一钱当中者如第一重主伴远近分量皆尔以第二压第一钱上者此第二钱望下一钱开通元宝分量十分之中移近东一分故云近东一缘之地则开通元宝等亦近东一缘之地喻主佛近东一界余伴剎亦各相去十剎尘界而各近东一界如此次十钱相压皆尔有以开通元宝一字喻一佛剎尘界者重重之义称隐又主佛至金色处时莲华色界当娑婆处之义不成也今以图示。
　　
　　钞如第一会重重下前犹各各自会论重重今则诸会重重者复相望论重重也若四十八会者下品经有十万偈四十八品即以一品为一会也中本一千二百品应成一千二百个重重言无尽品者即上本经之品也。
　　▲钞如是诸佛重重相望者此佛为主重重望彼佛为主重重影此菩萨为伴重重望彼菩萨为伴重重亦互相徧具上三义故疏云主伴重重等问上说三句主伴今何唯就果主因伴论此重重余何不尔答义准知故然上犹约显而说若更细而论如於此处见佛坐一切尘中悉亦然故名主伴重重则固难思议矣。
　　▲钞余义至下即依处中十重明徧则此佛与彼佛同徧各徧前九重也。
　　▲钞然疏本意下问说经处为意生身等岂不义成曲巧耶此答也言全不昭着者集玄云说处配意生身此举所依处显能依身又说经时举所持时显能持身又被海会举所被众显能被身如此二三身既非直显故云全不昭着也。
　　疏虽空空绝迹下四句虽字义含纵夺意该两对此由前科道理虽玄义多涉迹恐不了者以本末相乖为难故今初句纵其空无朕迹下句夺其空不乖相下对上句纵其理本无言下句夺其不碍言然此两对皆含法喻皆可意得言浩瀚者有本云浩尔以对上灿然故后人改为浩瀚取其读便也。
　　钞恐有难言等者难意以无相无言之本难有相有言之迹答意要由相故方显无相要由言故方显无言故也须知大意言大象无形大音无声者此借老子德经文而立理也彼本云大音希声今以下句云希微绝朕恐文涉重故改为无声也言希微绝朕者义引老子道经视之不见章文也彼云听之不闻曰希注云希声之微也道非声故听之不闻搏之不得曰微注云搏执持也微妙也道无形故执持不得以况佛教至理甚深难可思议。
　　▲钞则心绝动摇等者即大般若那伽室利分中文也(梵语那伽此云龙室利此云吉祥)以龙吉祥欲入城乞食妙吉祥曰随汝意往然於行时勿得举足勿得下足勿屈勿伸勿起於心勿兴戏论勿生路想城邑聚落想大小男女想所以者何菩萨远离诸所有想无高无下无卷无舒心绝动摇言忘戏论无有数量今唯用一对耳言何用下总结相违。
　　▲钞故今释下总答前难也不因教说至理无言何以知乎无言不因今容焕目何以知真身无相则因言入理藉像表真理必然矣。
　　▲钞十忍品下引诸文证指配甚明不劳更释。
　　▲钞今疏下上即束义悬明此下方按文随释。
　　钞法性本空空无诸相者直谈真性绝相曰空言缘生之法无性故空者又推一切法既假缘成当知无性故空复有何相(上自性空此缘生故空)皆释上空一字借空下释下空一字。
　　▲钞中论云者本颂即龙树造青目菩萨释云为破六十二见及无明等烦恼故说空若人於空复生见者是不可化譬如病须服药可治若药复为病则不可治如火从薪出以水可灭若从水生为用何灭。
　　▲钞经云下即须弥偈赞品文无上慧菩萨偈也疏钞释云初句牒无二之迹以此前经云此中无有二故今牒云无中无有二次句遣之言无二者但言无有二非谓有无二即执成病若存无二之见则还成二以无二必对二故遣之又遣之以至於无遣故云三界一切空谓第一义空诸佛同见故云尔也(此段准寂照唯证上空字即钞中云即空空也者应剩一空字今详应双证二空字思之可见)。
　　▲钞次云下疏云正显令住无住之觉身即非身故无可悟身见两亡真法身也观身实相观佛亦然以悟自身故云则空亦无所住矣(寂照唯证后空字今详亦证二空上二句证初空下二句证后空)。
　　▲钞又上无中无有下问何以重释此文答有二意若寂照等意前唯证初空一字今又证空空也若今解者前已证二空义今又成真空以胜前二空故云三界一切空即真空也真空即第一义故前二有所遣到此无所遣也即下绝迹之义也。
　　▲钞言绝迹下若不得意千里遣之未免於迹如以楔出楔以贼逐贼无有已时故云有所得故如鸟履沙无所得故当句即绝。
　　钞若碍於言身子被呵者净名经中舍利弗问天女曰止此室其已久如答我止此室如耆年解脱舍利弗言止此久耶天女曰耆年解脱亦如何久舍利弗默然不答天女曰如何耆年大智而默答解脱者无所言说故吾於是不知所云(此上即若碍於言也)天曰言说文字皆解脱相所以者何解脱不内不外不在两间文字亦不在内不在外不在两间是故舍利弗无离文字说解脱也所以者何一切诸法皆解脱相(则身子被呵也)不碍於言文殊攸赞者文殊问净名何等入不二法门净名默然文殊赞言善哉善哉乃至无有文字言说是为真入不二法门(如下第六钞中具明)意云若一向无言为是文殊亦应默然不应以言而赞也钞况文字下不但如前无言不碍言况此言来无所从性不可得故即言时亦亡言也故虽性本无言而不碍性海之中言教波澜浩瀚今言教海对上义天欲成文故或可言教深广亦如海也言是以下收成上义言八音者即梵摩喻经所说八音如前已引言演大藏於龙宫者谓佛灭度后所说教法大分隐於龙宫至龙树时方入搜求流布中外或云龙宫藏者从喻彰名龙宫多珍宝法藏具无边义故。
　　钞故知下结劝也言至趣非远者无相秪在相中故非远下句即相亡相故心无所得而得之则触处甚深而莫测反显未得意者虽近而莫睹言象易知而浅近恒寂故非近即言不碍无言也下句即言亡言云若亡情体之则目击之事无不幽矣目击之言语出庄子彼云孔子欲见温伯雪子久矣及见绝无一言子路怪之孔子曰如斯人者目击而道存何用容声矣言绝下一句成上至趣非远无相不碍相也繁兴下一句成上言象非近言不碍无言也言故即言亡言也者成上一边影取即相亡相言融常心言者谓上圣人言象既尔融通我等常途心所缘相及诸言说理皆如是故云无所遗矣。
　　疏若乃千门潜注下初二字则引文之词初句垂末下句归本并如钞释。
　　钞以华严为根本法轮者此约部帙明本末不约五教而说不尔岂独华严一经占尽圆教(有以圆教为此中本前四为此中末者非正义也)。
　　▲钞开渐之本者所开即渐能开即佛所依开处即华严本教言如海等者指文所出即出现品意彼云譬如大海潜流四天下地有穿鉴者无不得水彼喻佛智普入一切众生身心今借喻华严根本法轮潜注众典故。
　　▲钞九流下亦指文所出即肇公涅盘无名论文也九流者有二一瑶公注云即九类众生也此依圣教说即九有也二云即儒家流道家流阴阳流法流名流墨流纵横流杂流农流前义为正以三界九类众生会归於涅盘三乘圣人於此涅盘亦冥然而会故智论云鱼归於水鸟归於林圣归涅盘法归分别。
　　▲钞故论云下即摄论文彼明三身从法身流上句证开渐下句证归本。
　　▲钞故法华云下证开渐言一佛乘即华严者约所诠目能诠也会三下证归本。
　　▲钞第五经者即从地涌出品也由上首四大菩萨问佛云如来安乐少病少恼诸众生等易可化度不令世尊生疲劳耶故佛答云始见我身等是众生易度无疲劳之相也言法华摄余经归华严者天台宗中法华补注有破此文立其四难一归彼不归此难谓法华摄於余经何不归自而归华严二当部无文难谓法华部内实无入华严之文三自语相违难谓是经之言既云法华何谓之归华严耶四纵圆夺别难谓若华严便说一极者圆教可尔兼别如何(彼以华严兼别说圆)准会解皆为通之且通初难者若法华不归华严而别归自法华者应佛慧有二以前始见我身入佛慧是华严我今亦令得闻是经入佛慧是法华则有二佛慧也通第二难者即今此令入佛慧岂非当部之文耶又信解品中初见其父踞狮子床如说华严后认天性之父子如说法华然则此父岂非昔父耶此亦当经文尔通第三难者既因是经即是法华其终入於佛慧既与始入无殊岂非法华是经摄末归华严之本耶明知自语前后相契通第四难者不善他宗也兼别之说唯汝自宗中义只由汝自宗中不合以华严兼於一别故失圆融具德宗旨今亦以此为难不亦悲夫问如上所通义皆可见然经但云入於佛慧如何乃云归华严耶答此约所诠显能诠也如上云一佛乘者即华严也者同此义尔以华严正诠法界法界即是一乘一乘即是佛慧今归所诠佛慧即是归能诠华严也是中摄末归本四字若作释者能摄是法华末谓余经是末之摄能摄名摄摄末即能归摄末归之本名摄末归本以华严为本依主持业可知又所摄即末所归名归摄末之归摄末归即本名摄末归本亦以华严为本言余如下说者即下教摄中及为教本中说也。

　　华严悬谈会玄记卷第四


　　华严悬谈会玄记卷第五

　　　　苍山再光寺比丘　普瑞集
　　疏其为旨也下此句虽标在初义贯下二种无碍言冥真下方示三大也问此三大文有四句前三句三大互在第四句止观双流何以科中皆云三大耶答三大是境止观是心今科但云三大者举境摄心也或影略故问华严三大应与终教等别今何约理事无碍中示三大耶答若别示三大之相相用二大皆具十玄正当事事无碍虽体大中亦全相用而常徧今由明三大互在事理相融故当理事无碍然胜德之相繁兴之用约不碍真体虽属事理无碍而相用中常含同别之旨亦即同中必有别义也即有其所通无其所局。
　　钞虽此经中等者问经诠四法界何以但明后二不说前二事之与理耶故此答也言此门即义分齐中意者彼虽四门今略叙二於二义亦略叙之复与彼文互相影略彼开十门多明所观今三止观即凡心而见佛心及理事双修等多明能观应以此之能观亦观彼所观以彼之所观亦对此能观等也。
　　▲钞今约能诠等者问此下旨趣玄微即是所诠何言能诠经中答经为能诠诠三大之义岂非所诠问既是所诠前往复等亦是所诠如何不同答前约收归宗体此约泛明所诠如下宗趣通局岂滥义理分齐。
　　钞今明三大所在者问前云三大独在法界此亦明三大所在云何成异答前别明三大相中不言在处至最后方结归法界此别说三大便明所在即三大互在故不同也。
　　▲钞为成己宗者不对於他故名己宗此对他以辩故云遮异释也此正是作文之意以彼刊定立德相业用各十玄门德相唯净业用通染故彼叙体即通於事叙相则无相作相入(不通用也)叙用方有相入相作(不通相也)故疏主破云使德相无相入相作即用之体不成德相不通染门交彻之旨宁就今正遮此也。
　　▲钞无去无来者离三世故名常影取现在也以不生为无灭等者离四相故名常影取住异二相等字等於余文彼次文云事包万类理极一如理无事而不融事无理而不彻等问准此文则刊定之体亦通事也与此冥真体於万化之域正同何云遮异释耶答体虽通事相用各别不许互通今约相用故遮异释或可彼云虽有今之所引等下之文彼意唯以钞中所引能等之文为体不取所等故今遮之。
　　▲钞同异类下别显德相中二门也钞文超间读之则显初即第九微细德此约同类异类体别各能微细容持一能容多多是所持故喻芥瓶下句即第十因陀罗网德也虽德相具十玄唯举后二例初八也。
　　▲钞其为用也下若约刊定业用十玄配者不分而徧不去而臻即第六纯杂用不分名纯而徧即杂一多大小而互为即第五相作用延促静乱而相在即第三相在用或通第七隐显用以静乱相在如东方入正定西方从定起等等字等其余文彼次文云多劫入於一劫非卷非舒微尘纳於世界无增无减释曰上句第四相入用下句第九微细用此通举业用六玄略余四门也有以钞大小互为配广狭门延促相在配十世门者非也彼不立广狭唯取纯杂不立十世以时为所依体事故不可以此之十玄配彼之用大也思之问岂以事理无碍之浅义能遮事事无碍之深义耶答不遮相用二大中各明事事无碍但遮彼体相用三互望不明无碍故今遮之恐令三大一向别故。
　　▲钞今但明下上皆标举问答叙其所遮此下方是别释疏文言深玄者谓前设明十玄等亦皆名事若相用平等总明为理此二无碍方为深玄故前钞云虽广说事及说於理而皆无碍故不尔但是同教事理无碍岂是此经旨趣玄微。
　　▲钞万化乃事法之总名者如十对体事皆名为事皆归真性而为体大其体大还在万化事中。
　　钞原夫下一句总标萧然下别释言萧然空寂即离言湛尔冲玄即离相玄之又玄下无相不碍相表者外也寂之又寂下无言不碍言非象表也下相即无相在言里也下言即离言言五目者纂要疏云一肉眼肉团中有清净色见障内色名为肉眼(依肉之眼名为肉眼)二天眼者於肉眼边引净天眼见障外色(依大般若佛肉眼能见人中无数世界不唯障内佛净天眼能见诸天所有细色除见天外见人事等名肉眼也)三慧眼者以根本智照真理故四法眼者从后得智说法度人故五佛眼者前四在佛总名佛眼又见佛性圆极名为佛眼言四辩者圭峰云一法无碍辩谓诸法自体二义无碍辩谓法上之义三词无碍辩谓得彼方言依彼词句为他说故四乐说无碍辩於上三种智随他所喜种种义语乐说无尽故初心习学九地渐成佛能究竟。
　　▲钞今疏下问若唯非异无碍义成若言非一理事各别何名无碍答若唯非异无可融通若唯非一不成无碍今由二义同时故成无碍义也。
　　钞明相不碍体也者亦相大与真体具非一非异故也。
　　▲钞明用不离於体下亦具非一非异义故问三大互在何不说相用互在之义耶答理实三大互在合明相用互在之义以体用互在及体相互在义顺理事无碍故此明之若相用无碍义通事事故略不显也。
　　▲钞上体相用三大下结前生后也。
　　钞智周鉴而常静下一节钞文口科分二。
　　初标义指文(疏智)二分门别释(二)
初直约止观释(三)
初於当句直配止观无碍(二)
　　初直配止观(若当)　　后亦配权实(亦权)

　　二通对三句明镜智无碍(若对)　　三别对三句明镜智无碍(若别)

二别约三大释(三)
　　初三观周鉴(若作)　　二三止常静(对此)　　三止观归心(三止)




　　钞能证能观者证唯亲证观通比解上境例知上即标义系词亦云智周乎万物故。
　　▲钞止观无碍者即行者通达无碍智也言事理遍观者无幽不烛故以相别异义故名事忘心体合故名理言惑相皆寂者触境无念理事等障皆止寂也二义混然名止观无碍亦理事无碍也。
　　▲钞亦权实无碍者权即俗智实即真智二智俱融故名权实无碍。
　　▲钞若对上三句下妙严品疏钞云境即真俗不二智即权实双行若融境智方为一味问前三句明三大无碍今何但言体用无碍耶答开即三大合为体用如大方广即是三大若合之则大方是体广即是用今对止观故合为二也。
　　▲钞若别对下三体皆理三用皆事亦理事无碍也问观云能观可也止字何名能观智耶答止观虽殊皆名观智故起信云所言止者谓止一切境界相随顺奢摩他(此云止也)观义故所言观者谓分别因缘生灭相随顺毗钵舍那(此云观也)观义故故知止观皆观义也今此真理寂寥与止寂相顺俗谛流动与观照相顺也三大皆然。
　　▲钞若作三观下先单以智别鉴前三大此唯释其智字言空观等者智论中分别色等假观性空寂灭空观此二不二难思中道观也今别对三大以相为中者以居体用之中融摄体用故言三谛齐观者释其周鉴二字。
　　▲钞对此三观下言体真等者体真理与理冥故即理止也方便随缘止者方便涉有随一一缘无取故止即事止也离二边分别止者即无念而止妄不取有无等二相也。
　　▲钞三止三观下即一而三智体随智相用故即三而一智相用即智体双照一三智体相用显然双遮一三互夺相尽智体同智相用故非一智相用同智体故非三三止既尔三观亦然混融无碍为一心观故。
　　钞真妄交彻一段钞文依指玄记易处粗科难处细科分二。
　　初泛科两段疏(疏真)后正释当段文(二)
初略消两句疏(二)
初释初句疏(二)
　　初释真妄(今初)　　后释交彻(言交)

后释后句疏(二)
　　初约实互即(若依论)后依文徧即(二)
　　初不坏相(今云不)　　后约有益(又凡此)



后广释前句疏(二)
初广陈(二)
初义标(二)
　　初总彰四义为交彻之所由(然其)　　后别开六句分交彻之行由(然或)

后逆释(二)
初释六句交彻(二)
　　初总征(此义)后别释(二)
初示六句(二)
初二门出体(二)
　　初标(且说)后释(二)
　　初三性门(一约)　　后二谛门(二者)


后依门配句(二)
初依三性门(二)
　　初唯识(如唯)　　后涅盘(若涅)

后依二谛门(四)
　　初二谛(若依)　　二随俗(若以)　　三通二(若约)　　四触物(若约)



后辨交彻(二)
　　初直约他无(问真)后依此方得(二)
　　初标(今就)后释(二)
初依前三性门(二)
　　初对唯识(如约)后对涅盘(二)
　　初正涅盘(若约)后与引例(二)
　　初中观(故中)　　后此经(此经)



后依前二谛门(四)
初二谛(二)
　　初正依彼论略说(若依)后广引他教释成(二)
　　初引(故彰)后释(二)
　　初此句(即真)　　后例余(余可)



　　二随俗(若约)　　三通二(真妄)　　四触物(若触)






　　后释四义所由(次明)


　　四后总结(是知)




　　钞真谓理也等者真妄二法作三对释理之与惑能所障对生之与佛能所化对此言众生等觉已下皆名众生以第八识为趣生体此位之中犹未转成圆镜智故问何以生佛为真妄耶答肇公无名论云真由离起故佛名真妄由着生故生名妄楞严亦云由妄有生因生有灭生灭名妄灭妄名真生死涅盘流转还灭对已上三对皆悉交彻但是义分齐理事无碍门中别义。
　　▲钞真该妄末者上三对真皆为源妄皆为末言如波与湿下喻显波喻妄湿喻真交彻可知。
　　▲钞今云尔者下问既合云凡圣互收今何不尔故此答也以不坏相及有益二所以故言不坏相者约修证义说不坏圣相故若坏圣相修行之人何所希望耶有益者於生有益二义各从一边说也问前释真妄以为佛生今此何云凡圣答欲显真妄通生佛与凡圣有互宽狭故前言生佛即真狭妄宽等觉已下皆为生故今言凡圣即妄狭真宽三乘见道皆为圣故问三乘见道已上何得名真答俱见理故前对既已理为真见理圣人岂不即真或可圣谓至圣唯目佛也凡虽总举地前意显难思亦不遮等觉已下为众生也谓地前之妄尚得即真等觉下岂不即耶二释皆通问若依前释何云圣无烦恼答唯无分别故不同凡。
　　▲钞於凡有益者令不自欺故亦於他无慢故言令人妄解者谓却沉沦故还迷妄故问即凡见佛岂不叨滥圣流亦误敬於粗人若即佛是凡方知德用自在进退无滞此责既齐如何遣通答为遮於妄解方便化根今又作斯谬执岂为正解耶已上略消二句疏竟然上但说生佛一对交彻义其理惑一对生死涅盘一对准上说之。
　　▲钞然其真妄下上虽略释其真妄交彻一句义犹未尽故有然字然者不尽之词先彰交彻所以有六故字有云二三合故有五所以有云理实五六亦合但四所以四者为正今立云一不离一心故二真妄相依故三无有二体故四真妄相收故以此四因故得交彻也。
　　钞然或说下明交彻之行相有其六句一妄空真有二妄有真空三真妄俱空四真妄俱有五真妄俱非空有六真妄俱通空有(五双非六双是)三对皆先空后有者顺性宗故。
　　▲钞一约三性下总束真妄法体为三性即前三对真妄理及涅盘唯是圆成佛通依圆生死及惑皆通於依计或惑唯遍计具二执故。
　　▲钞二谛多门下文中广说八谛区分四重二谛各各不同今具约理事以配二谛也言设净分下问前三性中依他净分同真染分为妄今若俗谛为妄者无漏五蕴净分依他之事亦妄耶故此答也言妄未尽者有三意一云如楞严经云言妄显诸真妄真同二妄今净对染以立对待未忘故云未尽二云虽体是无漏由假缘成岂有实耶三云净分依他依相教有实五蕴有为之法今以不即无妄未尽故。
　　▲钞如唯识下依门别配前空有六句而不次第但随义故今唯识中依三性以明二句一遍计对圆成说第一句(妄空真有)二以染分依他对圆成及净分说第四句(真妄俱是有)此约相教。
　　▲钞若涅盘下此约性宗故不同唯识染分为有故云染分为空是生死法故净分依他是涅盘果德故与圆成皆有亦即初句(前唯识约遍计对圆成为初句今取唯识第四句义成初句也对思可了)问若以染分为妄净分为真论交彻者岂非事事无碍答岂前不云净分同真耶亦即事理无碍也已上三性中配初四二句讫。
　　▲钞若依三论下即中百门三论也此空宗义下四皆是也虽彼宗大分明空亦含性义故疏主云以三论宗四谛品前以空遣有四谛品后以空立有乃至三观齐驱三谛无碍岂独空耶有云学龙猛宗堕恶趣空斯言可怖约俗虽有就真唯空谓世谛妄有真谛真空即第二句妄有真空此则二谛别论故影公中论序云俗谛故有真谛故无。
　　▲钞若约随俗说下假说妄世俗真胜义如是二谛则第三句真妄俱空如长短相形但随俗假说二谛也问前云世谛故有何故随俗名为空耶答以不但为有既曰随俗故知俱空问何故不随真说二谛耶答若随真说二谛者此理不应何者若真上说二谛真妄俱空者俗可言空真不可言空故若俱有者真可言有俗不可言有故若言妄空真有者滥此后真妄俱通二谛空有义故若言妄有真空者唯真之上云何妄有故不随真说二谛也。
　　▲钞若约真妄俱通二谛者第六句(双是)然此有二释一云真妄俱真谛时俱是空真妄俱俗谛时俱是有二云真俗二法皆通於真妄俱空俱有盖其诸法准一乘章皆有空有二义用者临时或单或双俱存俱泯随取皆得如三性法遍计情有理空依他相有性空圆成性有相空余皆准此故真俗二谛皆通空有二义二释皆通。
　　▲钞若约触物皆中者已上约二谛俱存中道此约二谛俱泯中道既离空有二边故真妄皆非空非有第五句也(双非)问前总束中但明二谛今配句中何说三谛耶答中道无别法体但依二谛说之亦不相违。
　　▲钞约宗以明下拣余宗然有二义一唯拣唯识等字内等不拣涅盘三论以望华严虽大同小异亦得交彻故不拣也一云三皆拣之约不俱德拣亦无失等字外等唯识不彻可知涅盘不交彻者空是生死不空涅盘二义对论故为不交彻也三论虽谈中道今此别约双非空有无可交彻故皆拣之问彼既不明交彻何以引其文成前六句耶答用唯识等文成华严义妙之至矣以引彼根令入圆法故。
　　▲钞今就华严下总收前法皆得交彻也以具一心下总出所以也。
　　钞如约遍计下以三性各有二义故圆成不变随缘依他相有性无徧计情有理无今先约徧计二义故得交彻不同唯识唯是空也此下但随义明不拘次第此即於第二句妄有真空交彻义也若依前第一句妄空真有明交彻者合云遍计妄空即圆成真有妄彻真也圆成真有即徧计妄空真彻妄也。
　　▲钞若染分下此亦於上第二句妄有真空明交彻也而前约遍计此约依他二义不同若依第四句真妄俱有明交彻者应云染分依他妄有即圆成真有妄彻真也圆成真有即染分依他妄有真彻妄也然上三性中唯约徧计及染分依他说其圆成二义净分二义思之可了。
　　▲钞若约生死下即前涅盘中义今亦交彻亦依初句妄空真有明交彻也钞故中论下引证即涅盘品文本文云涅盘与世界无有少差别世间与涅盘亦无少差别涅盘之实际与世间实际如是之二际无毫厘差别今义引耳问前拣中论不得交彻今证交彻何引中论答前是中论一分俱非义此是二分无碍义故引之也长毛曰毫十毫曰厘问涅盘与实际何异答涅盘依还灭门而立实际不属诠门故以实际融之即兼显真妄二法同依一心之所以也。
　　钞此经下亦证前生死涅盘二交彻也即须弥偈赞品文疏钞云烦恼名诤触动善品损害自他故名为诤此有漏法诤随增故名为有诤有彼诤故故生死者有漏为体无彼烦恼故称涅盘但因烦恼有无假立其名何有真实二互相即举一全收故生死即涅盘涅盘即生死若对前六句者有二师义若寂照云此及中论皆正证前涅盘第一句妄空真有交彻义也言亦俱空俱有者若四句同时亦可兼证第六双是句若前二句明俱有后二句明俱空不得一时即证三四二句交彻义也若指玄及会解正证第三第四二句交彻义也以初二句为俱有后二句为俱空二释随取若以此唯证前涅盘之义前解为正涅盘前正释中唯第一句故唯要前二句经文为证也钞家以文便兼引四句故有亦言亦者兼也岂可以为正证耶指玄释云亦者不定之义不唯依於涅盘第一句摄更约此经亦在第三第四句摄今详指玄既云不唯及与亦在者寂照以释初句为正三四为兼有何过耶指玄又云如解唯识不必句同今详唯识约其本义随其前后其理无差今约引证若句不同何所证耶智者详之。
　　钞以妄为俗谛下第二句妄有真空明交彻也。
　　▲钞故影公下即昙影法师乃什公弟子即八哲之一数此即所作中论序也言乃至者次文云不滞於无则断见绝息不存於有则常见氷消俱不俱等何由而有诸边都寂故云皆离(今云寂此诸边故名中道)钞主释曰此当俗有真空义也意云然统收其要妙所归则融会通达於二谛以真谛故无有真空也俗谛故无无妄有也真虽空而妄有故不滞空断见绝息则真彻妄也妄虽有而真空故不着有常见氷消则妄彻真也问此妄有真空与前情有理无名妄有真空并前缘生无性妄有真空何别答初约遍计次约依他此约二谛故不相滥。
　　▲钞余可思准者有多意一云此文亦可具於余句如寂此诸边即第五俱非句故云思准或可思准乃至之文如前已引或可此文准后钞主释之有四类四对等义今但证其妄有真空余释可准思之具如会解中引。
　　钞若约随俗下第三句真妄俱空交彻义也由无定实故得交彻。
　　▲钞真妄皆真下有二师义若寂照唯明第三句真妄俱空交彻义也即属三论第二义中之别义前约二谛随俗此约随真故是第三句若指玄即前三论中第三义然不全牒前文言真妄通真者影取通俗故言一味者是双照空有为一味故即明第六真妄亦空亦有之句也后解为正依前解者文有漏落故。
　　钞若约触物皆中下即第五句真妄俱非空有交彻义也以俱非二边双泯中道故交彻。
　　▲钞若逐假名字下谓若但随逐生死涅盘假名字执取坚着此二法者次经云此人不如实不知圣妙道言颠倒下须弥偈赞钞云谓佛已成道功德难量我心妄惑则名为劣虽无叨滥不了真源心佛众生三无差别为颠倒耳。
　　▲钞此亦法性宗下拣法相宗虽摄一切法归如仍非即如此法性宗一切法即如岂妄外有真耶则该下释上也或可上约反成今约正显皆法性宗故置亦言也。
　　▲钞则该妄之真下上句真即妄而不碍真下句妄即真而不碍妄也。
　　疏事理双修依本智而求佛智者上句标下句释依本智即修理求佛智即修事本智即佛境界知经云非识所能识亦非心境界其性本清净开示诸群生佛智即佛境界智经云诸佛智自在三世无所碍如是慧境界平等如虚空亦名权实二智亦根本后得二智亦理量二智始本二觉也。
　　钞上来交彻下有二意初蹑上显文意以前云即凡心而见佛心恐人误执我心既即佛心不必修行也故此举双修之行。
　　▲钞亦由下第二直显文意谓学南宗失意者习三论不得意者谓依本智性即身是佛何用修於万行六祖既言镜本自明不拂不莹岂为不了但恃天真不须用力溺斯见者近代尤多斯则懒不修断一切法门犹未通达即守默之痴禅学北宗失意者或义学不通之者及不参问善友不听经论但以善心修行者执教法中说修行方便要须起於事行自心之外别求如来依他胜缘以成自己功德乃寻文之狂慧故云并为偏执。
　　▲钞无漏智性本自具足者起信云性自满足一切功德所谓自体有大智慧光明义等故。
　　▲钞无所求中吾故求即大方等陀罗尼经中佛为雷音说华聚菩萨往昔因缘云昔有菩萨名曰上首入城乞食时有比丘名曰恒伽问乞士曰汝从何来答曰我从真实中来又问何谓真实答曰寂灭相故名真实问寂灭相中有所求耶无所求耶答曰无所求又问既无所求何用求耶答曰无所求中吾故求之乃至又问菩萨於何处求答於六波罗蜜中求恒伽闻已卖身供养此则求无所求分别俱亡虽终日求而无所求也言心镜下责前禅宗不拂不莹之义也又理不碍事下双结成二修也。
　　疏理随事变下圭山释云两对皆上句明所以下句正明事事无碍虽一多缘起似滥所以然唯约无碍宗说问何故钞中皆判为所以耶答以上二句该下二句皆性理融通因也。
　　钞亦分为二者有二意一望上理事无碍亦分二故二者望下义分齐中周徧含容亦分二故。
　　▲钞所以事事下总征所以以理融事故一句总答也是当门因言初句下正释二义初义为异门因一即是理多即是事缘起可知若事下反显今由下顺明言下句下明当门因言理既融通下谓此事与彼事中理非一非异故融一切事亦非一非异也言余至下明者义理分齐具明十因故。
　　疏故得十身下科云相即疏云相作者欲会刊定记主相即相作二种玄门无别异义归此一门故科及疏互言即作也。
　　钞古今名异者古即至相有此名也今即贤首改为广狭至下自会。
　　▲钞即第八地等者疏钞释云由第一义智不分别自身他身故住平等理离分别言非唯照同一性亦乃能所照亡此菩萨知下世俗智也所知十身皆是毗卢遮那正觉之体三界五趣无尽剎土能招身土业及烦恼今虽言报唯取能招四向四果自悟缘生三贤十地妙觉果人世出世智一切教理行果理空事空如次是十身之体十地论摄为三初三染分次六净分后一不二分然国土身合通於净且从一类以判为染次六总以三乘为净分於中前四是人佛菩萨但因果之异次一是能证智后一是所证理问内十身中理智与此理智何别答宽狭异故谓外十身中理智二法通於五教三乘差别之智及教理行果一切诸法之理故宽内十身中理智唯当乘所具法性之理无碍之智故狭也问既是遮那十身岂可为八地菩萨俗智境耶答为对上之第一义真智真境且名为俗若直说遮那之身真俗岂局耶盖顺义无方故问唯识云虚空但依识假施设有未曾闻说虚空名随分别有虚空相等楞严亦云一人发真归源十方虚空悉皆消殒何用虚妄无体之义为佛身耶答圆教明此事体性难思故得为佛身也言知诸众生下先明相作所由由随机故或是相作之意意欲摄生故言能以下别显相作略为四番问法身中理法智身虚空身此三皆无形质云何言作答若约自智证於法自然应现令於虚空忽见自身即是作义若约机明菩萨令众生契合理智混同虚空便是作义依止义边得名为身问作众生时亦如染众生有苦恼否答如世游戏无损动故今文虽举四番理应具十成一百身言自身即菩萨身故若自身唯八地菩萨望诸菩萨别则有一百一十身也。
　　▲钞不坏相者约行布也相作二字即约圆融二义无碍方立玄门。
　　▲钞其犹下即净名经以小例大明不坏义非证相入七十七经所证亦然言住处者是弥勒菩萨住处也。
　　▲钞是菩萨游戏者离世间疏云如世游戏无损动故言於涅盘下问上证理事无碍今何证事事无碍耶答约差别义何非事事无碍。
　　▲钞六位等者具如后彰地位中说也。
　　○钞虽有即入意取广狭者即入是因广狭是宗以因显宗故此中大身大剎入尘入毛即异体广狭晋经下即同体广狭言至大有小相即法无定性因也。
　　疏炳然齐现已下八玄皆约喻明今喻芥缾法中如经云於一微细毛孔中不可说剎次第入毛孔能受彼诸剎诸剎不能徧毛孔毛若琉璃缾剎若芥子法喻可知。
　　钞一能含多下设所含中却取一法为能含亦是一能含多故曰相容。
　　▲钞此即如来下辩喻所出由此喻古来未有贤首只有束箭喻故今示所出也经云尔时世尊在三昧中放眉间光名大显发所有一切功用未证十地诸菩萨等遇斯光已悉见空中诸毛端处及微尘中无量佛剎如琉璃缾盛芥子观者悉见(意取历历区分不错乱之状也)一本云白芥子者即大方广佛华严经佛不思议境界分云盛白芥子余文全同言琉璃者一切经音义云具云吠琉璃耶此云不远山谓西域有山去波罗柰城不远此宝出彼故以名之义净三藏翻云绿色宝又云青色。
　　▲钞亦是缘起实德者拣业用也理实此门亦通业用今拣人天之业用故言非人天所作者瑜伽五十四说色无色天变身万亿共立毛端皆定通力随心所作今正拣此也但似而非真曾不说言真如具无尽德等。
　　▲钞如八相下经名微细故立此微细门即离世间品文经云佛子菩萨摩诃萨有十种甚微细趣何等为十所谓在母胎中自在示现初发菩提心乃至灌顶地在母胎中住兜率天在母胎中示现初生在母胎中示现童子地在母胎中示现处王宫在母胎中示现出家在母胎中示现苦行在母胎中示现诣道场成等正觉在母胎中示现转法轮在母胎中示现般涅盘在母胎中示现大微细谓一切菩萨行一切如来自在神力无量差别门释曰在母胎中一相八相皆具万德斯圆如一相既尔相相皆然也然亦通德相业用今引此但证德相尔言能含微细者如一毛一尘一相等难知微细者微尘不大剎不小等而能容故。
　　▲钞随一法摄无尽法者当门具也即教义等十对体事无法不收故及下九门者以列次则此门在初故下九门能具门所具法皆此门中具也以此下出总具所以若唯具当门义不成总故。
　　▲钞潮不过限者五十二经说四天下有二万五千河流入海中又有八十亿诸龙王宫各有其水流入大海涌出有时故潮不失时又准五十一经海有四大宝能消众水故海水无有增减一名日藏二名离润三名火焰光四名尽无余若无四宝从四天下乃至有顶其中所有皆悉漂没准婆沙论说阿鼻地狱火气能吞消海水及儒教说沃焦石者皆非尽理也。
　　▲钞涅盘经者即高贵德王菩萨品十功德中第六功德也彼喻修金刚三昧已修一切三昧今借喻此可知。
　　疏等虚空之千光者圆觉云如百千灯光照一室其光圆满无坏无杂即喻所出也。
　　钞互为缘起者缘起相由门意一切法上有有力能成义边为缘无力所成义边为起名力用交彻也故得下正明相入方是玄门言是曰相容者与微细相容不同上唯一容多此一多互容也。
　　▲钞亦可喻相即者以前相即亦有相入义但取相即为门今此喻中亦含相即但取相入为门也。

　　华严悬谈会玄记卷第五


　　华严悬谈会玄记卷第六

　　　　苍山再光寺比丘　普瑞集
　　疏隐显俱成等者经云譬如月轮阎浮提人见其形小而亦不减月中住者见其形大而亦不增释曰见大则大显小隐见小则小显大隐而无增减前是秘密俱成余一切法类此可知。
　　钞八九夜月者下疏云月者缺也有亏缺故下面颇胝迦宝水精所成能冷能照长阿含云其城方正一千九百六十里高下亦尔王座二十里遥看似圆而实方正(日天同此)俱舍云近日日影覆故见月轮缺(以日行稍疾月行稍迟行度有异如月时尽渐近日轮日光赫奕发辉照彼月轮映夺不现)乃至对照或隔须弥不被照时即全体现今取映夺一半之八九夜月为喻也言不同晦月者初学记云晦者月尽之名晦者灰也火死为灰月光尽而似之也弘决志云晦者暗也言望者初学记云望者满月之名日月相望也然此喻有二种隐显从上喻及法合异体隐显也如东方下先对异体而东方入处下彰其同体或但喻其隐显并通同异体义。
　　疏重重交映下今疏虽八皆举喻若就门为言唯此一门从喻受名若就法立应云重现无尽门。
　　钞亦如下以喻显喻也以重现之理深远难测帝网之喻世不见形故以近事以况远旨。
　　疏念念圆融下意谓念劫圆融今随文对故言念念然念与劫皆有相即相入等义而与诸门异者余就所依法此约能依时所依之法既自融通能依之时亦融通也。
　　钞十种说三世者应云以三世说为十种也。
　　▲钞现在说平等者下疏云现在即事可见故但对前后立现在名言未来说无尽者下疏云未来是续起法故未来之未来名为无尽言三世说一念者下疏云现在一念是过去家未来是未来家过去则自具三世言三世相因者此三世中现在因过未现中有过未过去因现未过中有现未未来因过现未中有过现以果从因出不异因故则九世为别一念为总也。
　　▲钞一夕之梦经於数世者如黄梁南柯之梦亦如下钞西域隐士等事可检於此说之言庄生者即内篇云昔庄周梦为蝴蝶翔翔然蝴蝶也自喻适志欤不知周也等言假寐者毛诗注云不脱衣冠而眠也。
　　疏法门重迭等者随举一法即是一切无尽法门如云起空欻然重迭徧空故。
　　钞下经云者有指回向者经无显文今义引升兜率宫品由彼有三段经文含於四义谓初一段文有十句明多因以成多果经云百千亿那由他先住兜率诸菩萨众以从超过三界法所生离诸烦恼行所生周遍无碍心所生甚深方便法所生无量广大心所生坚固清净行所生增长不思议善根所生起阿僧祇善巧变化所成就供养佛心之所现无作法门之所印(即多因也)出过诸天诸供养具(多果也)供养於佛释曰上即多因生多果也若取前多因一一别生诸供具即第四句多因生一果(即今钞意也)然钞中即义引彼第二句一因生一果文尔文云无生法忍所生一切衣今举此华从无生法忍所生者即义引也又加等字为多因故下疏所引仿此可知。
　　▲钞非是托此别有所表者不同法华等衣表忍辱室表慈悲但以一事表於一义复离能表别有所表故今明一事即人即法即依即正具无尽德故。
　　钞至相等者终南山至相寺唐时智俨法师华严第二祖也禀受於文殊化身杜顺和尚心既精通自有文释勒成一卷立十玄门中有纯杂贤首即其门人也故教义中仍立纯杂至探玄记方改为广狭门言然有二意下出改之意也初意中复有二意初滥理事无碍设如下假设牒彼救词亦滥单约事说二者下纵成事事无碍而复夺其滥於即入。
　　▲钞今以至相约行为异者清凉出至相意应例前难云一者事如理徧故广不坏事相故狭亦滥事理无碍答取其能如理者与不坏相明无碍何滥理事无碍若尔至相亦取能契理明无碍故问其能如理之事如理广徧更无余法不坏相故则有余法此二门异亦不成事事无碍答即广即狭何有二门异耶若尔至相亦即纯即杂何有二门异耶二者如金刚围山数无量悉能安置一毛端如是广之与狭不相障碍者则事事无碍义成而复毛中存诸山相入门也若毛即山相即门也答虽有即入意取广狭无碍故若尔虽有即入意取纯杂无碍若如向说其理则齐今以贤首通一切法至相但约行以明义则似局故圭山云纯杂约万行与贤首为小异耳今以主伴一门在前说仪周普之中欲成十义故复出之即不遗古德之义以妙理无方故已上辨古今取舍言比华开下方消疏文万行芬敷披拆比况华开於锦上虽青黄等五色之线相间宣通锦上而华色各异喻纯杂也。
　　钞总显高深者高约权深约小然可互通亦由深故权不测高故小绝闻故新经序云一极唱高二乘绝听今约义顺故作此明由法门高远权虽闻而不信由法门深妙故小虽在坐而不闻所以分此高深而不互通也。
　　▲钞又前下问此大段既明成益何前二而非益耶故此答也言反劝者未入权小不令入彼令於圆教生信仰故入者回令入圆即成益也。
　　▲钞泰华倚天者泰华即五岳之二泰山为东岳言万物皆相通泰於东方也华山为西岳华之为言获也言万物生熟可得获也言岷峨拂汉岷峨亦二山之名汉谓天汉河汉倚天拂汉皆言其高也言论语云者即子罕第九篇颜渊喟然叹曰仰之弥高钻之弥坚瞻之在前忽焉在后彼美夫子之道今借初句赞此经之高也。
　　钞出现品云下疏云文先反显设有之言似当假设望慈氏赞善财言余诸菩萨於百千万亿那由他劫乃能满足菩萨行愿今善财一生即能净佛剎等斯则举权显实非假设也言那由他者十万为亿十亿为落叉十落叉为俱胝十俱胝为那由他刊定记云第九数当万万也言大威德法门者镜心录云即一真心也问若实有此菩萨为在何位下疏答云义当三贤以入证圣必信圆故若约教道三祇亦未入玄故下钞云若约教道施设三祇教道既未真则成佛义亦非真也教不实故以心存妄念带此妄念修行多劫虚事劬劳毕竟不成佛果若约证道三祇修行必已克证修权既深入见道后则能入实方始证知妄念本空等所以凡夫顿能信者宿因闻熏为种别故今更不信当来岂闻言若得闻下后顺释言生如来家者摄论云於真如证会名生佛家言等字者等余文云随顺一切如来境界具足一切诸菩萨法安住一切种智境界乃至深入如来无量境界等。
　　钞如鱼登龙门下吕氏春秋曰龙门未开河水于孟门东大溢是谓洪水禹凿龙门始南流今降州龙门县是也尚书注云龙门山在河东郡之西界其山高五千仞(七尺曰仞)而有三级其水流注於下赤色鲤鱼每年於春暄之际会此山下逆水而上若有分者登过龙门自有天火烧尾脱鳞驱雷驾电兴云致雨得化为龙(如入华严之机也)若登不过者自有红朱点额不得再登曝腮於龙门之下(如此假名菩萨)故谢玄晖诗云戢翼希骧首乘流畏曝鳃即其意也。
　　疏深不可窥下即法界品初如来入频呻三昧会中菩萨大众皆见逝多林及宫殿虚空三处有种种庄严境界事又闻不思议等法诸大声闻不见不闻故云尔也言嘉会者易曰亨者嘉之会也又云嘉会足以合礼今借以目如来说经之会也。
　　钞悉觉真谛等者下疏钞云然此声闻皆是菩萨欲显深法托为声闻故所叹德言含本迹今释为二门一就迹约小十句皆声闻德一得现观於四真谛善觉了故(即俱舍见缘事三现观也正是初一兼其后二)二皆证实际者即入正性离生无方便慧已作证故(烦恼如生食在腹已行纯熟无生涩故)三深入法性者所觉已穷故法华云我等同入法性即三兽度河理无二故四永出有海者生分已尽由阙大悲故自永出(如鹿獐透围)五依佛功德者有为无为(有余依无余依)之德依佛成故即逮得己利六离结使缚者即已尽有结谓九结(爱恚慢痴疑见取嫉悭也)十使(即根本十烦恼难解故名结役心故曰使)现行离故七住无碍处者无烦恼碍种子亡故八其心寂静犹如虚空者即心善解脱(离定障故又彼相应心得离缚故)寂如虚空九永断疑惑者即慧善解脱(离性障故又离无明贪等体故)於佛无惑(由证此二获得有为无为二种功德)十於佛智海深信趣入者即明非定性皆可回心信入佛智(法华云舍利弗尚於此经以信得入况余声闻经即佛慧)二约本就菩萨叹者明此皆是权故一觉第一义二方便已具善能入於无际际故(智论云法性为实证实为际凡但有实而无际)三二空真理穷其源故四具足大悲能入不染方永出故五依十力等离小见故六不断不俱方能离故七已净所知无二碍故八处乱恒寂了本空故九佛不共德虽未证得亦无疑故(发心品中菩萨於佛十力虽未证得亦无疑故)十一切种智证信入故(初地已上皆依佛智海故)问既具本门之德何得聋盲耶答下疏云然皆废本从迹以显一乘因果不共深玄故。
　　钞逝多林者唐言战胜即波斯匿王所立太子太子初生王战得胜故以为名以须达买太子之园以施佛太子施林是以名焉表依善友胜出魔军及凡小故。
　　▲钞舍利弗(此云鹙子或云鹙鹭子大乘法师云是百舌鸟亦云春莺其母眼睛明利似彼鸟故从母立名具云舍利弗怛罗即子也增一云智慧无穷决了诸疑第一)大目犍连(此云采菽氏上古有仙居山食豆母是彼种拣余此姓云大增一云神通轻飞能到十方第一)摩诃迦叶(此云大饮光本族仙人及尊者身光饮蔽日月增一阿含云罗阅祇大富长者名迦维罗妇名檀那子名毕钵罗子妇名婆陀其家千倍胜缾沙王十六大国无与为邻毕钵罗即迦叶名也其父祷此树而生故付法藏传云毗婆尸佛灭后其塔像金色缺坏贫女得金珠请匠为薄金师欢喜治莹佛毕立誓为夫妇九十一劫天上人间身恒金色恒受快乐最后为迦叶夫妇畏胜王得罪减一犁但用九百九十〔双〕牛金犁又云其家有[迭*毛]最下品者直百千两金以钉钉入地十尺[迭*毛]不穿破如本无异六十库金粟一库管三百四十斛又云〔欻〕浮耶陀金在浊水底光彻水上在暗暗灭迦叶身光胜於此金光照一由旬增一云佛法中行十一头陀行大迦叶第一拣余迦叶故云大也)离婆多(此云星室祀之生故亦云假和合悟之得道智论云此人於空亭止宿见二鬼争尸皆言我先持来二鬼共言取其分判此人实见小鬼持来及被鬼问窃自思惟我随言一持来彼不得者必当见害我宁实语而死终不以虚而终遂如实答小圣者持来被其大鬼援其手足随而食之得尸之鬼便取其尸手足随安彼鬼食竟拭口而去及明忧恼不测谁身言假和合初常疑云若我本身眼见损去若是他身复随我行住疑惑犹豫逢人即问见我身不众僧见之云此人易度而语之云汝身本是他之遗体非己有也悟此假合因即得道以常问故亦云常作声也)须菩提(此云善现善吉空生生而室空相师占之见善相故解空第一)阿[少/兔]楼驮(此云无灭贤愚经说弗沙佛末世时饥馑有辟支佛名利咤行乞空钵无获有一贫人见而悲悼白言胜士能受稗不即以所啖奉之食已作十八变后更采稗有兔跳抱其背变为死人无伴得脱待暗还家委地即成金人拔指随生用脚还出取之无尽恶人告王欲来夺之但有死尸而无所睹即是金宝现报如是九十一返天上人间财宝无有灭尽也)难陀(此云欢喜性极聪敏音声绝伦即牧牛难陀也根本乃牧牛之人问佛放牛事佛答牧牛有十一事一不在高山二不居深涧三草无硬涩四水有三德不令冷热咸五住处须平六头六加刷七向水徐行八一日三饮九一饮三歇十出入须明十一主常随后彼因知佛具一切智遂求出家获阿罗汉果)劫宾那(此云黄头仙人之族又译云房宿有二义一父母祷此宿感此子故二云与佛同房宿故谓初诣佛所欲出家时夜值雨寄宿陶师房中以草为坐晚又有一比丘寄宿即推草座与之自在地坐夜中相问欲何之答曰觅佛后比丘即说法辞去豁然得道后比丘即佛也增一云善知星宿日月第一)迦旃延(此云剪发种〔止〕古多仙山中静处年岁既久鬓发稍长无人为剃婆罗门法要剃发故一仙有子兄弟种人觐父小者乃为诸仙剃之诸仙愿获后成仙道尔来比亦皆称剪发增一云论议第一)富楼那(又具云弥多罗尼子此云满慈子又云满愿父於江边祷梵天求子正值江满父梦七宝器盛满中宝入母怀母遂怀子父愿获满从此立名又四围陀中有慈行品其母诵之以为母名增一云说法第一)皆悉不见下疏云神力(十力等)严好(六根二业除意)境界(分齐所缘)游戏神变(重阁同空等神变也不坏本相游戏也)尊胜(智最胜故)妙行(悲智无碍无功用行)威德(四无畏等)住持(谓胜力住持令有所作)净剎(华藏世界)亦复下明不见因初总即分齐境大会下别显(会通新旧)入(身徧剎尘智入诸法等)至(即新来众也)诣(即此往彼皆言普者一横竖普徧故二一即一切故)余句可思何以故下释不见所由善根不同故一句总标(以大小善根不同故)初明不见佛果之因次二句不赞果余句不修因等不见菩萨之因言劣者不见下结疏意也是知日月丽天盲者不睹雷霆震地聋者不闻道契则邻不在身近菩萨自远而来声闻在会不知者矣。
　　疏见闻为种等者十地论云转生难处益谓具金刚种虽八难而闻经以彰闻经益深远种子无上故言八难者一地狱二饿鬼三畜生四北洲五盲聋喑哑六佛前佛后(此是古说若新译云法前法后后译胜也)七世智辩聪八长寿天故论云以不堪受教难入佛法中谓於此身中不能入三乘圣道难之言障障圣道故今疏意有二一难不障闻谓虽在八难而见闻得坚种故二难不障圣若已熏种者虽居八难而得成圣故云十地之阶也。
　　钞即随好品乃至及初地云等者引据也以此经八难容闻唯凭此二段经为证故问若据此二文则唯地狱畜生并长寿天何故便以此通八难耶答此由天亲论以海水为畜生即恶趣劫火为长寿天即善趣故诸祖取此义通八难容闻也何者论中经偈云虽在於大海及劫尽火中决定信无疑必得闻此经(今经上半顺明下半反显论经唯顺明也)今经堪受即决信义疏钞中释云若有信有机为堪受者无问恶道善道难处生皆得闻经以难不障闻故言虽也(以不信障闻非难障闻故)海水劫火即是转生时难处也。
　　钞海水是龙等者海水即是恶道畜生趣故论云龙世界长寿亦得闻此经以昔见闻修一乘观有余恶业故生恶趣问既堪闻法何生难处答一乘缓戒急事戒不犯三种观心了不开解以戒生人天虽见佛不能开解冀善知识化导修乘即得解脱今不修乘百千佛出终不得道二乘急戒缓德薄垢重事戒既犯专守离相之戒观行相续故佛会中多列龙鬼等三乘戒俱急事理之戒无瑕妙观相续即於今生便应得道必当升善处闻华严等四乘戒俱缓具犯众戒永堕泥犂神明暗塞无得道期勉旃学徒愿留心法要故涅盘云於戒缓者不名为缓於乘缓者乃名为缓。
　　钞劫火是天者即是善趋而言长寿天是难者如有经说右胁着地未动之间已经贤劫千佛出世更一转亦尔但暂卧息尚尔况其一生言火灾及初禅下论云虽在色界光音天等亦得闻此经此即指二禅已上为长寿天也问论释劫火无长寿天之言今何判劫火为长寿天耶答此中虽无长寿言而前龙趋下却有长寿二字且三恶为难不必长寿恐是译人悞将此中长寿入前文故问劫火唯在初禅何故论释於二禅闻经耶答以火起时初禅无人二禅不为其坏於中得闻故论言等字等取三禅四禅免水灾风灾长寿天难乃至无色亦是得闻今举初摄后及对水成文故云劫火(谓火至初禅二禅已上闻经水坏二禅三禅已上闻经风坏三禅四禅已上闻经故云劫尽火中等也)案智论通上二界除五净居皆长寿难(然智论有四师义异一云长寿天者非想非非想处八万大劫二云一切无色定通名长寿以无形可化不任得道常是凡夫处故三云或通无想天亦无心任得道故四云初禅至四禅除五净居皆名长寿以着禅味邪见不能受道故梁摄论及成实论皆同第三师说然上诸论皆以上二界为长寿天)今地论不取初禅者以(彼有梵王多好说法)有觉有观闻法障轻(一因也)又正已烧故不说之(二因也)然三灾坏三禅者以初禅同下界有寻伺故火灾坏也二禅同下界有喜受故水灾坏也三禅同下界有出入息故风灾坏也今初禅以前二因故非难也言光音天者即二禅第三天也二禅三天初名少光二名无量光三名光音智论亦云第二禅通名光音彼天语时口出净光故有云彼无寻伺言语亦无用光代语故名光音瑜伽名极光净谓极光徧照自他处故以此天已上为长寿者少光天寿二劫无量光天寿四劫光音天寿八劫从此已上三禅三天四禅九天倍倍增长至色究竟天一万六千劫初空二万劫二空四万劫三空六万劫四空八万劫故云长寿天也上顺论释八难之中善恶二趋已成二难。
　　钞地狱天子者从地狱出得生天上故从旧立名即拣别依主也。
　　▲钞佛会鬼神等者前三难依文有据此下五难以理而言也然准下疏云修罗地狱容在海中鬼神亦有文也言火灾之时兼佛前佛后者下疏云劫坏之时无佛出故准此则亦有文也故下疏钞释劫火一义不唯约长寿天也疏云正在火中亦容得闻众生见烧烧处有不烧故钞云即法华意华藏品云劫烧不思议所现虽败恶其处常坚固即明火中闻也如火浣之布火中之鼠炎铁团内而有虫生众生业殊岂妨火中闻法方对海水之内正在其中也言人天异道者下钞但云世智辩聪亦不妨闻言聋者目视者下钞云其盲等正绝见闻不可说闻但潜益耳忽生耳目亦容见闻今且约其分缺者说耳。
　　钞皆容见闻为种之义者已上难不障闻言为种者所熏种子性相不同若依相宗前七王所俱为能熏唯第八识独为所熏其色心种体胜义之法不可诘其形相若依法性自有三说一终教则二法缘起真妄互熏即有染净缘起有二一者无明熏真如成三细等染缘起二者真如熏无明有始觉等净缘起真妄互熏为因义边以为种体二顿教中有二一若约从终入顿之种如前终教二若直就於顿则无种之种也三圆教中二法缘起一切诸法唯一心现故亦二染缘熏时令真如上有一分随染气用现诸染法净缘熏时令真如上起一分随净气用现诸净法则以真如上一分染净气用以为种体若不尔者何为种耶今言见闻为种者则以见闻为能熏法界理体为所熏由见闻熏故即於法界理体之上起一分明朗智用以为种体用不离体故后经中有食少金刚喻要穿其身出过於外不与肉身杂秽居故是以或遇光或圆修有顿超圆证之益也种体甚深何教及之问然此八难中种有二类一由昔有闻种今方难处获闻坚种既成出难证入如下地狱天子等地狱既尔余八亦然二者或昔未闻今虽处难而获闻以为坚种乃经之通意也。
　　▲钞超十地之阶下释难不障圣也问证圣之时非在难处何云难不障圣答有二意故一云望其本故如云地狱天子等二云虽出难方证圣由前难中闻经之力而方证圣故。
　　钞宝手菩萨者当令宝重起信手故言足下者推下苦趋放足轮光(瑜伽论云於父母种种供养於诸有情诸苦恼事种种救护由往来等动转业故委悉修故得足下千辐轮相)言圆满王者(德用周备摄益自在)放四十光者(表四十位无不照故)清净功德者(净感成德)能照下(所照分齐)随诸众生下(显净感成德之义)阿鼻下(以重况轻)此中略无堕狱之因必前修乘戒行宽故。
　　▲钞尔时诸天子下当果获益准下疏科此文为二。
　　先一重益(尔时)二展转益(二)
　　初闻香益(又云其诸)后见盖益(二)
　　初正明得益(次云若有众生)　　二摄化转益(后又复云是)




　　言得十地故者故字义似牒前为因见佛为益然前来未有得十地等处为何所牒是以晋经皆无故字应将初句故字安回向下得字之上加一便字下句去其故字应云闻说普贤广大回向故便得十地获诸力庄严三昧等即上句得位下句成行分得十力为庄严故言以众生下即见佛益於中忏悔即见佛因(即忏见佛之障以无尽三业徧法界忏故)即见下正见佛也言乃至者中间经云彼光明中有众生数等诸佛随众生心而为说法而犹未现毗卢遮那菩萨离垢三昧少分之力言以华散菩萨上者即敬心兴供也经云化作众生数等众妙华云散於毗卢佛身上住(顺下正科此中应云第一重得十地也)言又云等者依前经中诸天子闻天鼓音已化作供具中有一万华云一万香云一万盖云一万音乐云一万幢云一万歌赞云今即其香云成益也具云身蒙香者其身安乐譬如比丘入第四禅一切业障皆得消灭言乃至者中间云若有闻者彼诸众生(上身触此鼻闻)於色声香味触其内具五百烦恼其外亦有五百烦恼贪行多者二万一千瞋行多者二万一千痴行多者二万一千等分行者二万一千了知如是悉是虚妄如是知已下与钞引同今云灭八万四千者约总数说也谓根本烦恼一贪二瞋三慢四无明五疑六身见七边见八邪见九见取十戒禁取然一惑力复各有十即为一百计应分为九品上品重故开为三品中下轻故各为一品合为五百於自五尘总起五百於他五尘总起五百名本一千又於自他五尘一一各别起五百为五千别迷四谛为二万并本一千为二万一千依三毒各增及等分(如上经说)各有二万一千故成八万四千也(对法十三云谓有猛利长时贪欲虽下劣可爱境起上品贪故嗔痴亦然名三毒各增等分行者随境势力烦恼现行故惑与境等名等分行也)问经但云了知是虚今钞何云灭也答了惑本虚则居然不生不生即灭言香幢云者即九地也璎珞经云九地白云宝相轮晋经云白净宝网今经有云字合成璎珞白云宝义也惑亡故清净智显故自在光明善根成就。
　　▲钞释曰此即第一重得十地也者问此上一节经文准前科是第二展转益中义今钞何断属第一重答若正得益与展转益相对此合是第二重故前依下疏科判若依此闻香所得益相准璎珞经但第九地进不同第二重轮王得十地退非是第一重天子得十地今以得十地为三重顿圆故摄入第一重即第一重十地后转化义尔故下疏会云此品总有三重得十地一谓诸天子闻天鼓说法得十地二此天子毛孔化出华盖见者得轮王位即是十地也三轮王放光遇者后得十地此三位皆齐等同时顿成据此与今三节全同。
　　钞种清净金辋轮王一恒河沙善根者下文广释今撮略以明大分为二一且顺晋经释二直就今经释且初顺晋经释者盖诸经中十信寄铁轮王十住寄铜轮王十行寄银轮王十向寄金轮王初地已上但增宝相初地七宝二地八宝三地九宝四地十宝五地十一宝六地十二宝七地十三宝八地已上不增宝数但云大应宝九地三经有异璎珞白云宝相轮晋经白净宝网今经香幢云自在光明十地百万神通宝光璎珞无畏珠宝相轮今若会者晋经云种一恒河沙转轮圣王所种善根所谓白净宝网轮王等等者据此经文是多个轮王之善根非一轮王之善根也其白净宝网轮王等者是寄第九地菩萨位故若依此经第九地香幢云自在光明清净善根若依璎珞第九地是白云宝相轮王则晋经白字今经云字合成璎珞经白云宝也璎珞白云既是第九地菩萨则知晋经白净之言是第九地也此则晋经等字从第九地白净宝轮王向下等白净为能等一恒河沙轮王是所等以第十地菩萨为能种白净宝网轮王下一恒河沙轮王善根为所种则今经金网之言以为所等数也(已上依晋经什)若依今经金网顺晋经释者准璎珞经金网之言寄十回向位从十回向位当中向上等金网却为能等一恒河沙轮王及晋经第九地白净宝网却为所等亦晋经得金网等一恒河沙轮王所植善根也以第十地菩萨为能具金网等一恒河沙轮王善根为所具则金网无失二直就今经释者则金网之言便是第十地菩萨是一轮王有多善根也若如是则金网非能等亦非所等是第十地菩萨也何者有三义故证成一璎珞经中第十地菩萨名无畏珠宝相轮其无畏珠者是清净义故二以摄化分齐同第十地故次经云住此转轮王位於百千亿那由他佛剎微尘数世界教化众生正同十地经中第十地摄报果中所化分齐也三以转益文证成即次下经文此王放光遇者尚得十地位故知此王即是第十地也但经金字璎珞虽无余经或有故金刚顶经广说金轮佛顶故其义交杂故须略释勿厌繁文。
　　▲钞后文云下此节文前更有一节经俱此在其后故云后文云也然俱是第三重得十地之意不劳繁引。
　　钞十种清净眼者一肉眼见一切色故二天眼见一切众生心故三法眼见一切众生诸根欲故四慧眼见法实相故五佛眼见如来十力故六智眼知见诸法故七光明眼见佛光明故八生死眼见涅盘故九无碍眼所见无碍故十一切智眼见普门法界故言十种清净意者一上首意发起一切善根故二安住意深信坚固不动故三深入意随顺佛法而解故四内了意知众生心乐故五不乱意一切烦恼不离故六明净意客尘不能深着故七善观众生意无有一念失时故八善择所作意未曾一处生过故九密护诸根意调伏不令驰散故十善入三昧意深入佛三昧无我我所故乃至之言超中间四根皆清净故。
　　疏解行在躬一生圆旷劫之果者在躬语出礼记彼云清明在躬气志如神言旷劫果者是行布教中多劫所成之果今一生皆圆故。
　　钞慈氏赞善财云等者疏云解心顺理曰善积德无尽曰财言乃能满足下愿即十向该地前诸位行即十地亲近诸佛即等觉也以近妙觉佛果故於一生内者约圆融说即凡身一生问约法圆融可尔岂实有凡身一生成办答依实教修悉皆能尔朗不勉旃千年之鸟不及朝生之凤普贤生位互融摄故(普贤即等觉位善财亦至此位因满之果故由普贤位与众生位互融摄故故云尔也)约行布说亦解行生由前世是见闻生入地为证入生言则能下十句者初二句总明通诸行位三入十住四五入十行六入十回向后之四句有二说一云通诸地位一云第七句十地位后三句等觉因圆也。
　　▲钞及大威等者即毗卢遮那品说一生历事四佛而得因圆言大威光者有大威德其道光明故经云初逢一切功德山须弥胜云佛见光即时证得十种法门次闻法获得彼佛宿世所集法海光明又得一切法聚平等三昧智光明又得一切法悉入最初菩提心中住智光明等十一种光明疏云初发心时便成正觉故二遇波罗蜜善眼庄严佛先得十千法门次与眷属等同得清净智名入一切净方便等十法门疏云达一切法本来清净名清净智不取净相是名方便即初地入证之智下九句即余九地三遇最胜功德海佛得三昧名大福德普光明疏云五度皆福定为最大寂无不照名普光明遇於初佛但得十者自力未胜故次佛十千者道转深故今唯一者道已满故四遇名称普闻莲华眼幢佛威光命终为忉利天王供佛闻法得三昧名普门欢喜藏疏云以闻此佛说大方便普门遍照经正受安住法喜无尽故名曰藏由此证达诸法实相等然初劫之中十须弥山尘数如来经但列四又阙结会现证得益等疏主云经来未尽若结会者应云尔时威光太子者毗卢遮那身是等。
　　▲钞上二皆明速证者结前见闻解行二段也以顿超十地圆旷劫果於见闻解行之中皆是速证之益故总科云成益顿超然此二所明之证由见闻解行为因得果非佛果名果(此二望佛果为远因非近因也佛果唯取等觉位行为因故)。
　　钞又此经宗下蹑前速证明三生义恐有难言若上二皆明速证何殊第三顿证耶故别分三生前二虽有速证意成见闻解行之益故第三科方是正明证入之义也然此三科下句皆是速证益三生不同为门别也贤首云约报明位唯有三生如约善财明三生者一见闻位即善财次前生身见闻如是普贤法故成顺解脱分善根(法华分别功德品云又复如来灭后若闻是经而不毁訾起随喜心等天台云此下明五品一直起随喜心二加自受持读诵三加劝化受持读诵四加兼行六度五加正行六度在十信前自行名弟子化他名法师)二解行位顿修此住行向地等觉之五位行法如善财此生所成至普贤位是三证入位即因位穷终没同果海善财来生是也清凉云此解甚顺经宗但更有一理谓历位而修得见普贤一时顿具据此一生历诸位是解行普贤身中顿证法界为证入生故今次文众海顿证即为证入生不必要没同果海也。
　　▲钞上二句至即下二句者有二意一云前二段中各上二句为见闻解行二生各下二句为证入也二云上二句即总目前二科也虽各有速证之言但从见闻解行而说故属前二生下二句即顿证超权二句总目为证入生也后意为胜。

　　华严悬谈会玄记卷第六


　　华严悬谈会玄记卷第七

　　　　苍山再光寺比丘　普瑞集
　　疏师子奋迅等者此第九逝多园林会本会顿证法界故上句教主入定下句当机权益。
　　钞尔时世尊下疏文分三初一句入定缘领前海众念请故二大悲为身下入定因有其四种悲以为入定益物之本各有二义初身二义者一是入定所依之身悲所熏故二身者体义依义欲深入定全依大悲而为体故二门二义者一佛有大智大定大悲门等今欲益生唯依悲门令物入故二者定为所入悲为能入故三首二义者一首初义凡所益物皆以大悲为先导故二者胜上义谓非不用智定之门此增胜故四方便二义者一悲智相导互为方便今以悲为入定益物之方便故二者以是即智之悲故不滞爱见故名方便方能令物普入法界此上四悲皆遍虚空亦有二义一广周故二无缘故三入师子下正明入定以定业用从喻为名师子乃兽中之王哮吼一声百兽脑裂以喻法中王也言频呻者展舒四体通畅之状此言犹通於人如婆须密女亦云见我频呻也言奋迅之义就师子说者即奋跃迅起自在无畏正就师子以义显故约法即用之体寂而造极则差别万殊无非法界即体之用不为而普周故大小相参缘起无尽名嚬呻自在之义。
　　▲钞普贤开发者由佛入定现於净土显於法界普贤主法界故方能开发也经云普贤菩萨为诸菩萨以十种法句开发显示照明演说此师子频呻三昧何等为十所谓演说能示现等法界一切佛剎微尘中诸佛出兴次第诸剎成坏次第(云云)然上佛入定现相令众睹亲证今假言开显使未证者寻言契实也。
　　▲钞言如来眉间放光者经云尔时世尊欲令诸菩萨安住如来师子嚬呻广大三昧故眉间白毫放大光明其光名普照三世法界门以不可说佛剎微尘数光明而为眷属释曰眉间放者表即法界中道无漏正智方能证前所现之法界故令寻智光以为能证。
　　▲钞尽法界虚空界等者下疏云空即事空法界之言义兼理事谓非但遍空亦遍空内色心等事及空有称真之理又云深等法界广齐虚空。
　　▲钞是故皆得等者因昔善根故能顿尔证见故有十一句初总余别别十句显无尽故。
　　▲钞广说以十能入者经云彼诸菩萨以种种解(一鉴达非一故)种种道(二正道无量故)种种门(三无常集门故)种种入(四所证差别故)种种理趣(五意旨不同故)种种随顺(六无根不顺故)种种智慧(七)种种助道(八)种种方便(九)种种三昧(十)下疏云即此能入亦是所益钞中云此有两重能所一遮那光照是能益得解等十即是所益二此解至三昧等是能入法身色身等是所入不因佛光不得能入安得所入故能所入皆是成益也。
　　疏象王回旋下上句化主回观法器下句当根得益象王即六牙香象也以高大故称为王履地则知其虚实度河则彻其源底今唯取其回旋为喻也具如钞中。
　　钞超权益者有三义一者小乘自位名权今小乘人超出自权入华严实名曰超权二者权即始终顿三教理应小乘回心先入始教次入终入顿后入圆教今超三教而直入华严实教故云超权同教一乘亦为权故三者权唯目三乘权教谓权教中说纵无学回心但得十信今华严二乘见道前回心直得十大法门十地后十通之用等故云超权也。
　　钞末会之初者望本会为末从佛本会而流出故然於末会之中复有三会初六千比丘会显小入大故二诸乘人会通收诸权入实故三善财会显纯一乘根故今此当其初也言六千比丘者表六根性净可入法界故贞元疏云前之六信可不退故(以第六名不退)千表无尽该果海故比丘五义一怖魔出家时魔宫震故二乞士下从檀越乞食以资身上从诸佛乞法以练神三净持戒渐入僧数应持戒故四净命三业无贪不邪活命故五破恶渐依圣道灭烦恼故经云出家未久疏云未证实际易可回故言身子令六千比丘等者初文殊辞佛往於人间时舍利弗承佛神力与六千比丘辞佛同往此六千比丘是舍利弗自所同住所谓海觉善生福光大童子电生净行天德君慧梵胜寂慧等其数六千悉曾供养无量诸佛深植善根解力广大信眼明彻其心宽博观佛境界了法本性饶益众生常乐勤求诸佛功德皆是文殊师利说法教化之所成就时舍利弗在行道中观诸比丘告海觉言汝可观察文殊师利菩萨清净之身相好庄严(经文稍长今当录其十德科名)一身相胜德(即上经文)二常光胜德三放光胜德四众会胜德五行路胜德表常依八正道故六住处胜德举足下足无非道场随心转故七福庄严胜德常观心地之下如来藏恒沙性德无心亡照任运寂知故八树林胜德表树立万行严法体故九自在胜德於我无我得不二解自在主中为尊胜故十摄上胜德心常上摄诸佛法故言六千请往下经云即白尊者舍利弗言唯愿大师将引我等往诣於彼胜人之所时舍利弗即与俱行至其所已白言仁者此诸比丘愿得奉觐尔时下回观法器言如象王回旋者身首俱转无轻躁故表令向机无遗隐故言比丘与愿之者如仁所有如是色身如是音声如是相好如是自在愿我一切悉当具得言十种无疲厌心者一积集一切善根心无疲厌二见一切佛承事供养三求一切佛法四行一切波罗蜜五成就一切菩萨三昧六次第入一切三世七普严净十方佛剎八教化调伏一切众生九於一切剎一切劫中成就菩萨行十为成就一切众生故修行一切佛剎微尘数波罗蜜成就如来十力如是次第为成熟一切众生界成就如来一切力(下九皆有心无疲厌)下疏释云法门无尽众生无边取相而修多生疲厌厌则退堕二乘若无爱见而修则无疲厌矣无疲厌则佛果非远况我身耶言得三昧名无碍眼者疏有三义一能见离障故二所见无拥故三一具多用故谓一无碍眼中有天眼天耳他心宿住等多用也虽具此能而无见相故云三昧言得此三昧故下别明定用有四一悉见下天眼用二及亦闻下天耳用三亦能观下他心用四亦能忆下宿住用下疏云一眼具斯四用故称无碍言十转法轮者一具足清净四无畏智二出生四辩随顺音声三善能开阐四真谛相四随顺诸佛无碍解脱五能令众生心得净信六言不唐捐能拔诸苦七大悲愿力之所加持八随出音声普遍一切世界九阿僧祗劫说法不断十生起根力觉道解脱三昧等言十种说法者一皆从缘起说一切法二皆悉如幻三无有乖诤四无有边五无有依止六犹如金刚七皆悉如如八皆悉寂静九皆悉出离十皆住一义本性成就(上九皆有说一切法四字)言十辩才者一无分别辩才二无所作三无所着四了达实五无碍暗六佛加被七自觉悟八文句分别善巧九真实说十随一切众生心令欢喜(上九皆有辩才二字)贞元疏云神境漏尽等义在结中集玄记云今钞有六通前四可知又即下漏尽通尔时文殊下神足通开六成十故有十通天眼约现未分成二四(二天眼通四尽未来际劫)天耳约音声言词分出五七(五无障碍清净天耳七善分别一切言词)神足约业用色身分成六八(六无体性无动作往一切剎八入无数色身)漏尽约定慧分成九十(九一切法智通十入一切法灭尽三昧)一三不分(一他心通三知过去宿住通)故六成十上依集玄若寂照意又即下通显多门无二定之用既尔多门无尽例然言十千菩提心者谓四无量心(大慈大悲大喜大舍)六波罗蜜(布施持戒忍辱精进禅定智慧)为十十十相资为(百百百相资为千千千相资为)万万即十千也言十千三昧者一普光明大三昧二妙光大三昧三次第徧往诸国土四清净身心行五知过去庄严藏六智光明藏七了知一切世界佛庄严八众生差别身九法界自在十无碍轮(下八皆有大三昧言)亦十十相资为百为千为万亦然十千波罗蜜者约十度说可知言尔时文殊下授胜进法亦二先教劝上但明大心无疲今令广住行愿进取普修言以成就下明展转获益问此六千比丘望前三位何位所摄答有三说一云准下疏云末会三类之机前二会(比丘诸乘会)居信未久尚不定故善财信终可入证故故六千位虽居十信见闻生摄问若尔何能得地后之十通耶答圆教摄根创立大心以始摄终故二云义当解行生徧摄於五位法故得至十通等也若唯位居十信即同权教回小入大但从十信次第而修岂得云超权耶问若尔下疏所说当云何通答下疏以前二会机不历参善友故表居信未久等善财徧参表当终心此约表法一义不坏次第故当信位然此信位徧摄五位故异余宗由顿具一切法故方曰道成非十信定位也故钞约具十通用成就一切佛法即是道成三云即证入生也前钞已云三证入生即下二句岂非顿证超权二段为二句耶若唯以顿证疏文为二句者即有上下二句不齐之过上二句已兼二益故故知兼指此段为证入生也问准此唯徧摄五位至於十通十通即等觉位故何有证入之义耶答其无碍眼虽唯徧摄五位其胜进法中云住普贤行住普贤行已入大愿海乃至成就大愿已心清净等岂不同善财於普贤身中顿证法界之义耶然此三说各据一理任情去取约今钞意后解为胜。
　　疏启明东庙等者毛诗云东有启明尔雅云明星谓之启明注云太白星也晨见东方为启明昏见西方为太白据此今启明即东方明星之名也今顺福城东又启发善财之智明故特云启明也表初启智明信心创立故庙者貌也先祖形貌所在也今塔中即世尊形貌所在故云庙也庙在福城之东故云东庙下句即智照无二相具如钞释。
　　钞劝发心等者即不坏相六千当发心位也下疏云如发心品说既指如发心品虽是初心即摄位究竟不同三乘发心也。
　　▲钞福城者其城居人多有福德故曰福城城表防非即一真法界一切众生自此出故真界中居人有福遮防过非故东为群方之首亦启明之初表顺福分善十信入道初故又表福智入位本故娑罗此云高远以林木森耸故表当起万行庄严摧伏故往昔诸佛下表所依法界本觉真性诸佛同依言大塔庙者即归真之所梵语窣堵波此云高显昔云塔波义曰归宗之所日照三藏云此城在南天竺城东大塔庙是古佛之塔佛在世时已有此塔三藏亲到其所其塔极大东面鼓乐供养西面不闻於今现在此处居人多唱善财歌此城内人并有解脱分善根三贤堪为道器。
　　▲钞文殊师利童子者前云菩萨此云童子者表创入佛法故亦显非童真行不能入故释名云儿年十五曰童童者独也自七岁至十五岁皆称童者以太和未散故然经中呼文殊善财宝积宝月等诸大菩萨为童子者即非稚齿如智论云如文殊师利十力四无畏等悉具佛事故住鸠摩伽(此云童子)地又云若菩萨从初发心断欲乃至菩提是名童子又有释云内证真常而无取着如世童子於色无染故言五百优婆塞等者下疏云皆五百者表五位证入通四众故共成二千普贤行也言善财是一者正生时财现是其善相称曰善财小圣尊空生而空室大士贵德生多法财又解心顺理曰善积德无尽曰财言别观等者知其不群特回圣眷善财名会因此而立言又令忆念等者使不自轻故言随宜说法者余非此根随宜更演故言而说偈言者偈云三有为城郭憍慢为垣墙诸趣为门户爱水为城堑愿轮大悲毂信轴坚忍辖功德宝庄严令我载此乘等然此中文殊自往福城者以根尚微故未发心故大悲深故德云已去善财往求者机渐胜故已发心故显重法故末后普贤不就善财不往显法界位满无去来故。
　　▲钞言智照无二相者谓行圆究竟朗悟在怀照前行等唯一圆智更无前后明昧等殊故其犹尘尽镜明何有前后明昧等殊。
　　▲钞经云是时下信解双绝故不见现身而返照未移信心故伸右手又不见乃为真见但了自心空般若故言过一百一十由旬者表十地及等觉一一皆具诸地功德故三贤行相不殊十地故不开三贤若以等觉为十地胜进即开十信言过者彻过前位故始信该於极果故曰遥申随顺行成故曰右手然超数量故过由旬按顶表於摄受亦以普法置於心顶信至极故作如是言下诲示法门即举失显得文有九句前七阙因一阙行本二求小故心劣处生死而忧悔三横一不具四竖不进五滞一善六不广求七不起无住行愿后二阙缘可知然此九种以初为本若阙初一余八皆阙虽举后八意在最初此中反显赞初信心是经大意也思之言不能了知下亦显若阙信心不能成益有十五句前五约所知理事即教理行果四法也初句真谛理次句俗谛理三句教四句行五句果后十约能知分齐思之可知。
　　▲钞信智无二者修生之信心与圆满之终智无二也言若约不动智为初者即文殊本事佛名不动表本觉智名初始觉名后以始合本故亦无二。
　　疏寄位南求等者善财为能寄诸位为所寄诸善友为寄处若约别明分为五相从文殊师利乃至瞿夷四十一人名寄位修行相二从摩耶已下十一人名会缘入实相三弥勒一人摄德成因相四再见文殊名智照无二相五见普贤名显因广大相今约通明上句始见文殊寄十信下句终见普贤表因圆言南求者疏主云地前知识多在南方地上无方地后兼二然云南者古有五义初一约事余四约表一举一例诸一方善友已自无量况余九方二者明义表舍暗向智南方之明万物相见圣人南面盖取於此三者中义离邪僻东西二边契中正一实道故四者生义南方主阳生长万物表善财增长行故五随顺义背左向右右即为顺西域土风城邑园宅皆悉东向自东之南顺日月转(今始於福城之东发心次南方进求背左北而之右)显於善财顺教理故地上正证离於证相不以南表地后业用有无无碍今亦约通义皆云南求也故新经序云明正为南方尽南矣言因圆下如钞。
　　钞德云者即初住善知识也下疏云具德如云故云有四义一普徧二润泽三荫覆四澍雨如次配於定福悲智也言至瞿波者超中间三十八人也谓至慈行寄十住从善见比丘至徧行外道寄十行从鬻香长者至安住地神寄十向从婆珊夜神至瞿波寄十地瞿波既是佛妃此云守护大地在家为父母守护太子储备守护国地既为其妃依主得名表十地既圆无地不护然太子有三妃一名瞿波二名耶输陀罗三名摩奴舍今因位之极故取其第一。
　　▲钞摩耶已下者即是佛母具云摩诃摩耶此云大术了法如幻故故得大愿幻智解脱门为会缘入实之总相后九参为别相谓天主光天女得幻智念力徧友童子得幻智师范众艺童子得幻智字母贤胜优婆夷得幻智无依解脱长者得幻智无着妙月长者得幻智智光无胜君长者得幻智无尽相最寂静婆罗门得幻智诚愿语德生有德得幻智智归幻门故总十参十一人为会缘入实相今约通说兼次弥勒并见文殊二相皆为等觉也。
　　▲钞文云下同普贤化生又云下较量所入剎海言毛孔剎中等者总结平等周徧(如是而行下总结亦不於下平等念念周徧下周徧)言如是而行者以前经云善财於一毛孔剎中行一步过不可说不可说佛剎微尘数世界如是而行尽未来劫犹不能知一毛孔中剎海次第等言亦不於此剎没等者以没现相如法性故斯则没而无没现而无现真法性中无出没故此约事理无碍此彼相即故即事事无碍相即有三一此剎即彼剎一剎即多剎二此步即彼步一步即多步三一念即无量劫又此彼相炳然具故秘密隐显俱成故此彼时处互相在故帝网重重同时具足皆不动故。
　　▲钞当是之时下明位满齐佛初句自得余皆等上初一等因圆次一等果满一身下别显等相下疏云此即义当等觉以等佛故因位既满更无所修故但说等不更趣求斯则一生顿成因果行布亦足非唯理观初后圆融。
　　疏剖微尘下尘喻情念经喻佛智喻中既剖一一尘中之经法中念念相应果智则众生情尘因中显斯果智故科云显因成果益也新经序云情尘有经智海无外。
　　钞出现品等者即彼品意业中文言大经者佛智无涯性德圆满也量等三千界者智如理故言三千界者俱舍颂云四大神洲日月须弥六欲天梵世各一千是名小千界此小千千倍是名中千界此千倍大千俱同一成坏言在一尘中者一妄覆真故二小含大故三一具多故一切尘亦然者无一众生不具佛智故有一聪慧人下出经益物佛智下合显因也妄想合尘诸佛合聪慧人令其下合成果为益又经云下示念念果成之文也亦即彼品出现菩提中文下疏云明普遍诸心念念常成无有际畔故此征释云不离者有二义一众生身心即佛所证故显因也二全即菩提性故念念与此菩提之性相应则念念成菩提矣成果为益也。
　　钞成就行愿益者问余教皆云众生无边誓愿度何独此经彼岂不成益耶答彼虽尽生之愿与今同则无尘尘行满之义故异也以彼不约一切尘中诸剎内穷劫化生以满其愿故若尔余教岂虚其愿耶答不然但於诸剎中修行以化生耳今约尘尘称性故得徧诸剎尘思之言故十地品云者即彼正说分初地中有十种大愿结无尽中文彼有十种无尽今唯举其一耳今众生界虽无有尽下通难问生界既无尽菩萨何发尽生界之愿耶故此答也普开之者发十大愿欲尽无尽之众生也。
　　钞常恒之说者贤首旨归文也无有一国下十地品文经文佛子我不见有一佛国土其中如来不说此十地者言有说不说者总结上二通时及处皆常徧故言一一称理故者出现品云随顺法性演说如来出现不思议故我法海中下下疏云先返显无不能舍一文尚无所不舍况一部耶以一文是即一切之一如海一滴故。
　　钞即智明映夺喻者约法目喻也能喻应云日光夺曜喻言初升之日谓之杲日者日在木下曰杳日在木中曰东在木上曰杲即升明之义也言丽者着明者周易离卦彖曰离丽也日月丽乎天百谷草木丽乎土注云丽犹着也言日月着於天得其所着之宜也今用其意耳言此经犹如杲日下问上云智明映夺则杲日喻智今何喻於经耶答约此经所诠之智境界以夺余经也即大明下法喻合释问说此经时未有余经何言斯经大阐众典无辉答有二义一云约后时说故疏云寻斯玄旨却览余经非约说时先后也二云约说时亦可映夺诸乘也又出现品夺假名菩萨法界品夺在座声闻等能依之人既夺所依之教居然夺也。
　　钞高胜难齐喻者亦约法目喻能喻应云山王形夺喻前喻其明此喻其高既高且明无若是经也须弥亦云苏迷卢此云妙高妙有十义一体妙(谓四宝所成)二相妙(谓八方四级)三色妙(谓四正色北金东银南吠琉璃西颇胝迦一切草木鸟兽等物随所至处即同其色自常不变也)四德妙(谓八方猛风不能动故)五眷属妙(谓七金山七重围绕七香水海海印漩流也)六依持妙(唯天依住得通者居)七作业妙(不离本处而镇四洲映蔽日月而成昼夜)八生果妙(谓波利质多能益天众)九为首妙(於四洲地最在先成)十坚固妙(於轮围中最在后坏)言高者高八万四千由旬入水亦尔下据金轮上邻空界顶上纵广量亦如之独出九山故称妙高也言群峰者即余九大山也(一雪山二香山三鞞陀利山四神仙山五持双山六马耳山七持边山八轮围山九计都末底山)今并其高也法中可知言七金等者俱舍颂云苏迷卢处中次踰徤达罗(此云持双以山顶有二道脊山能持此故以为名夜叉居)伊沙陀罗山(此云持轴山峰上耸犹如车轴山顶持故)竭地洛迦山(俱舍疏云此即西方树名檐木山上宝树形似彼故)苏达梨舍那(此云善见见者称善即五通神仙居住)案湿嚩羯拏(此云马耳山形似彼故出一切诸果)毗那恒迦山(此云象鼻以形似故)尼民达罗山(俱舍疏云鱼名其鱼觜尖山形似故华严音义释云此云持边山大力龙神所居)於大州等外有铁轮围山前七金所成(即上七山因此名七金山也)苏迷卢四宝入水皆八万妙高出亦然(七金入水与须弥同出水即不同也)余八半半减广皆等高量(谓持双山出水四万乃至轮围出水三百一十二踰缮那广量各与出水量等无差别也)言培塿者上蒲口切下郎斗切谓小阜也问法华亦云如须弥岂不相违答彼约破小显大会权归实难信难解诸经莫比此约为诸教本圆极不共最为胜故各据一理故不相违。
　　钞五百年者合云六百年有云佛去世三百年后出寿七百岁若尔亦应六百年方入龙宫尔新经疏云大师晦迹六百年后方出五天千二百年始传东夏(谓佛涅盘至晋义熙十四年经千二百岁也)探玄记序亦云舍那创陶甄於海印二七日后爰兴龙树终俯察於虬宫六百年后方显言龙树者亦云龙猛然龙猛二字皆唐言树字通唐梵义净三藏云阿离野(此云圣)那伽(此云龙或云象)曷树那(义翻云猛)按别传云其母树下生之以龙宫成其道故曰龙树即二字皆正翻也天台云树生生身龙成法身今从此也。
　　▲钞事如别传及纂灵记者传中唯有入龙宫缘纂灵记中却有搜求得经之缘故今双引以证也如下传译感通中具引。
　　钞正取觉贤者梵云佛度跋陀罗此师所译此经於东晋故正取也所以科云弘阐元由言兼余等者以晋经是智俨亲往西域从佛陀先受禅法因请觉贤归东夏译此经故也而慧严慧观润文法业笔授日照三藏次於大唐永隆元年译晋经脱文实叉难陀此云喜学於证圣元年翻译唐经言等者等取同译诸师谓义净弘景圆测神英等师也。
　　钞神洲大夏者下钞亦云葱岭之东地方数千里曰赤县神洲即有唐中华之国也唯识枢要义苑钞云言神洲者谓此东土燧古已前未有人民唯鬼神所居故名神洲言大夏者存三代时国号也言一文一句者即海云所持普眼经一偈即觉林菩萨所说若人欲了知等一光即地狱天子三重顿圆之光也广如下说。
　　钞何幸像法等者论语疏云凡事应失而得曰幸生居下应失也反顾下而得也自幸之义例此可知言不减正法等者世尊别记正法一千年(有教有行有得果证)像法一千年(有教有行而无果证)末法一万年(有教无行亦无果证)由度女人正法减半然有二说一云虽说八敬不减正法由彼不行正法还减二云若不说八敬全无行者正法欲灭即有行者正法依定(上萨婆多宗下大众部说)今依后义也(八敬法者后当具示)。
　　▲钞大师涅盘等者周昭王二十六年四月初八日生周穆王五十二年壬申二月十五日入灭至今大元致和元年岁次戊辰计二千二百七十七年正当末法之际翻闻难思之经亦庆幸之致也。
　　钞大集月藏分等者金刚刊定记云前前胜后后劣解脱者证也即三乘圣果禅定者行也即漏无漏大小乘事理等定也多闻者解也即顿渐偏圆空有等(上三前必具后后未必具前也)塔寺者不求至道多好有为以身外资财修世间福业等斗诤者此明佛法之中多有诤论且如西天大小乘分河饮水大乘之内性相又殊小乘之中二十部异各皆党己自是他非爰及此方未免於是若相若性南宗北宗禅讲相非彼此朋党互不相许名斗诤也言牢固者人多相袭决定不舍然此但就增胜而说非不相通佛灭后一百年育王造塔岂局第四耶又菩萨藏经云后五百藏无量善人修禅定解脱岂唯一二三耶。
　　钞今值圣明天子者即唐德宗也塔记云兴元元年甲子岁造疏贞元丁卯岁功就皆德宗年号以贞元得二十一年故至贞元丙子岁方译新经次造疏名新经疏亦贞元中作也言列剎相望者梵语掣多罗西土更无别幡竿即於塔覆钵柱头悬幡今云剎者讹略也(此寂照解)玄赞中亦如是说又要览云梵语剌瑟致此云竿今略名剎即幡柱也言相望者望者无放反说文出望在外望其还也若音无放反说文月满与日相望也今取后音言钟梵交响者梵即梵呗要览上卷云梵云呗匿华言止断由外事已止已断尔时寂静住为法事又云诸天闻梵心则欢喜故须作之法苑云夫呗者赞咏之音也当使清而不弱雄而不猛流而不越凝而不滞远听则汪洋以峻雅近瞩则从容以和肃此其大致也昔魏陈思王曹子建游鱼山忽闻空中梵天之音清响哀婉其声动心独听良久乃摹其节写为梵呗撰文制音传为后式梵音兹为始也。
　　钞闲居学肆者此一句是肇公涅盘无名论文光瑶注云肆者陈也周孔云(有说周公孔子未敢详定疑是周礼也)学中陈列书史如市肆陈列货物也今陈列圣教以为异耳要览云后汉张楷字公超学徒随之所居为市故今学处而称肆焉言探赜玄门者探字他含反探者尝试取其意也赜字士责反刘献注周易云赜幽深之极称也玄门可知。
　　钞得在灵山下问清凉山何名灵山耶答以古有大孚灵鹫寺即山形似鹫鸟故也西域灵鹫山亦略云灵山今亦略云灵山也或可此山灵应既多故曰灵山。
　　▲钞大圣虽周下即举总称别尊其德故不指其名如今山中称念只云大圣菩萨也。
　　▲钞万圣幽赞於五峰即菩萨住处品文殊与一万菩萨住清凉五峰之内等言百祇者如南山感通传时有天人姓陆名玄畅诣宣律师所师问清凉山文殊之事答曰文殊是诸佛祖师随缘利见应变不同大圣之功非凡境界不劳评薄但知多在清凉五台之中往往有人见之不得不信又周穆王时已有佛法此山灵异文殊所居穆王於中造寺供养阿育王亦依置塔如斯不一故云百祇传庆等言大孚等者即汉明帝所立言大孚者弘信也如前题目中已说言一介微僧者周易法云介纤介也盖自谦德之柄也言爰媿多生者有二解一云爰者於也媿者荷也感荷於多生善根之力今得滥居胜处(多生属过去)二云爰者发语之词荷宿善之力今居胜处此之庆幸多生岂能忘耶(多生属未来)言不入余人之手者出现品云此法门不入一切余众生手疏云权小於斯无圆信手不尽能受是故不为言何幸者法集经云是经虽行阎浮提於能信深法者常住如是众生心手中行言手舞何阶者子夏诗序云情动於中而形於言言之不足故嗟叹之嗟叹之不足故咏歌之咏歌之不足不知手之舞之足之蹈之也疏主意云此虽为极喜亦不及我庆跃余莫能知我心唯圣贤之能知也。
　　钞下有十门者一通显得名二对辨开合三具彰义类四别释得名五展演无穷六卷摄相尽七展卷无碍八以义圆收九摄在一心十泯同平等言字各十义者即第三俱彰义类中也言略有六对等者问下广释但有五对此有六对则此广彼略答释此疏文解题目七字祇以二义释之对下言略钞中作对疏外叙之又此六对与下互有具阙今但直作对更不广释下乃释之总别一对者纲要说严通能通所通人通法故总上五字各据一义故别性相一对者问前云上二字是体方字是体今何却为相耶答以相归体俱名体体相别分则是相。
　　钞故此七字即七大性者故字蹑前而起上说六对何得蹑此而为七大性耶应合云又字或云然字必恐后人传写悞耳言七大性者下疏云如摄大乘论等七种大性不离於此下钞释云等取杂集瑜伽般若大同小异瑜伽云一法大性二发心大性三胜解大性四增上意大性五资粮大性六时大性七圆证大性若无着般若论第七云果大性杂集十一说七大性者一境二行三智四精进五方便善巧六证得七业(七皆云大性)今体大即第三智大之中所知无我之理二相大亦所知摄亦法大性即境摄故三用大即方便大而是即体之用亦摄境故四果全同五因大摄其五大性一发心二胜解三行大四精进五资粮六智大全同七教大即是境由是义故今云七字即七大性也言七字皆相者依下疏合云七字皆法今对上大即体故云相也等字七字皆广等也(上是下对辨开合及具彰义类中少分之义钞家因便叙之欲彰今疏略义)今各以下正释疏文。
　　▲钞故下经云法性遍在一切处下问其第三句应是常义云何证遍义耶答於时中皆遍何失或可但取上半因便故来耳言法性无作下引出现品文上半是本文下半义引也彼云诸佛性净亦如是本性非性离有无释曰无作故无前际无变易故无后际如虚空故如中际既如三际即常也。
　　钞并持自性通上二义者释疏自持二字以正法二义有其通别别则正者无偏法者轨范通则并是持自性义言恒沙性德者举同影别故言不偏伪者不偏拣小不伪拣外故言佛令住正法者双证上二义亦唯要上半为证也。
　　钞然亦二义下疏文语略故言周即是偏义而不言包义然此包遍二义前体大中包遍相须故合为一并出常义以足二义今用称体亦应具常遍二义以常义就用说则隐也且就显相论故开包遍为二义理实用大亦有不断常亦互影故言犹如虚空者妙严品文也具云譬如虚空具含众像於诸境界无所分别下疏云含摄喻也无所不包故遍至一切下出现品文也具云譬如虚空遍至一切色非色处疏云虚空周遍喻此以事空况於理空上皆是体包徧二义为所称今是即体之用还称其体亦具包徧二义上体中引涅盘无性真如为体当经即无障碍理为体相中恒沙性德举同影别用中一尘包无边世界时遍无尽法界举别影同同别无碍皆圆教之三大也又三大互望亦复无碍咸为所证无障碍法界也。
　　▲钞为妙觉者三谛相融为妙三觉无碍为觉亦可俱通以三谛是所觉故能觉所觉皆玄妙故。
　　▲钞感果等者下疏云华有二义一草木华喻万行因二严身华通金玉等喻於神通众相等唯与果俱故今引证中以神通众相证也。
　　钞严上大方广下大方广法虽性本净若非万行无由可显如镜虽本明若非磨莹终不能显言成佛果人者凡非是佛以万行功德成佛如玉不是像犹雕琢故成像则饰本有法成修生人为二义也言又饰本体等者能饰万行皆契大方广之本体以称本性修故如像严饰金本体无二故言以行等者以万行为因成佛果之人因不即果因果殊故如巧匠能造像匠非是像其体异故则能饰所饰不异能成所成不一为二义也又上能莹非所莹喻行饰本体而行即本体故而二像饰金体喻能饰所饰不二(饰法二字具不一不异二义也)器离玉无喻行成人而即人故不二巧匠非像喻能成非所成故而二(成人二字亦具非一非二二义)然上消文且约一相如其就法亦有新义从本非内外等中约义分心境等故佛亦有本义佛果海中旧来益竟故其能饰之行亦有本义随顺法性修檀等故非真流之行不契真故亦有新义由人立故准此则前四句喻初句约法本有修生二句约人修生本有三句约行本有四句约行修生四句圆融方为严矣。
　　钞然亦唯二者中间二句也初句涌泉即是所摄义味之者即贯中收也问何不言所贯义味耶答显二义互通摄亦摄义贯亦贯机故言常乃通於上三者贯摄皆常故言余处释云者即慈恩法华疏序也彼钞云轨者轨则规模之义百者十之极数取极多义人中最胜无尊於王故云百王以百王皆用此经而作规模故云经者为常常者恒也百王不易以恒定故理契至真无易义故言法眼常全无缺减等者贤首品文也下疏云智眼证如如永常故既如证而说岂不常耶常恒下以旨归文意而释成也言终古不忒者借庄子文也彼云日月得之终古不忒郑玄注周礼云终古犹言常也忒差也常说则无其差忒故云可得称常。
　　钞即三世间者世谓时也谓诸有为法堕去来今三世中间名为世间具於三义谓性有为可破坏隐真理故名世间其世间别有其三种名三世间带数释也言一众生世间者众生即世间即所化机二器世间者若感者所变器界器即世间若佛器界世谓隐覆从真性起同无为法即隐覆有为可破坏世亦器即世间即所化处也三智正觉者若入见已上等觉已下智正觉与世间异作相违释以五八二识犹有漏故堕去来今名为世间无漏之智正觉性故名智正觉若佛是智正觉是世间之智正觉约所化以彰名依士释也即能化之主言主谓君主即佛及王下释主字也器世间之主众生世间之主或众生世间即主以位在等觉已还故智正觉世间即依主持业释也言亦总化上二者应有问言众生与器可名世间佛非世间何故云并称世主耶故此答也言上二者有二意一云众生及器名二也二云众生主及器主为二也后解为胜统遍前三方该前三世间故。
　　钞法门为能严唯局於主者如各自主所得法门唯局主故言自严己众下此有三重能所严一谓各别法门为能严自主为所严二复将上主及法门为能严自众为所严三一切众生主及众法门皆能严佛为所严故云并用严佛问成佛说经何要三种世间皆严耶答众生不严不感佛兴正觉不严不能为主器界不严非真佛处复由佛严显遇者有德众生严辅显佛超胜如是互严方为妙严也。
　　钞用当诸经之序品者有二意一云已上疏序已竟用当诸经序分也二若会解则以妙严品当诸经之序分此解难依前解为正释教迹竟。

　　华严悬谈会玄记卷第七


　　华严悬谈会玄记卷第八

　　　　苍山再光寺比丘　普瑞集
　　自下归敬请加。
　　钞归敬三宝者归必归三要须尽寿及未来际等敬但随於一宝容暂敬故归必兼敬敬未必归二相不同问既请威加护何不序前致敬答序但兼述非为正故所以前云并序。
　　▲钞显能归相者起信疏云归者是依投趣向义命者总御诸根一身之要人之所重莫不为先举此无二之命以奉无上之尊又归者是还源义众生六根从一心起而背自源驰趣六尘今举命根总摄六情还归一心一心即一体三宝也今云无尽三宝同别有异大旨不殊。
　　▲钞但云下问既但云命何有三业故以者字牒之释此答意有二一云身即是命故钞云人之所重莫过身命今举身命之重以摄语意之轻耳二云命者是意以审察虑知三宝胜田决定堪归乃以最极宝重持身之命而归敬故表意极重(即审虑思及决定思是意业也)举重摄轻必兼身口展五轮而投地敛十指而当胸(能动身思名为身业)发下赞述之语(能发语思名为语业)以此二业周穷时处普伸归敬前义稍胜以命者命根身之所依连持色心为自性故以身释命义必正也钞中亦云莫过身命故。
　　钞初中尘剎有其二义者问上处极十方时世界际何故复云尘剎耶故此答也一成所依处有三义一上十方三际为总一一尘中剎等为别二上十方之剎其数如尘三又上十方剎唯约粗说今兼粗及细故然上第二义及第三义唯约事说俱缘无性皆理也故下钞云理是佛所住文影略故或在下法界中上二融通故事理无碍第一义即事事无碍也具四法界方为华严之所依处也言尘数如来者属下句也约能数以明故。
　　▲钞亦无德不圆下有二释一云复是别一义释也一云前直彰二果之体此以用表之不尔何言亦耶二释随通言上二自利者或依正二报或菩提涅盘皆自得之利益故。
　　钞通利自他者即是自利故通二利也言十号之一者一如来仿同先迹号二应供堪为福田号三正遍知徧知法界号四明行足果从因得号五善逝妙往涅盘号六世间解达伪通真号七无上士调御丈夫降生成道号八天人师应根说法号九佛三觉圆明号十世尊出世独尊号今即调御与师不分二别即为一号即应根说法号也有云师即天人师即应根说法号调御即降生成道号则应云十号之二前解为正钞主既自言一何强分二耶或传写笔悞后解为胜言调御者即调和控御涅盘十八云如御马者凡有四种一触毛二皮三肉四骨随其所触称御者意如来亦尔一说生令受佛语如触毛二说老三说病四说死如触皮肉骨名调御丈夫也。
　　钞成上依处者上尘中剎若无法界岂能成耶言似当约事者前三义中唯第一义约事事第二义及第三义中似当约事即分义今法界言义兼理事即性分具足有四法界如前可思言佛身充满下现相品文又充满下妙严品文两处疏释俱云所遍法界皆通理事然理实应通四法界等言二者下即功德大悲云一一称四法界故。
　　钞亦圆明中别义者谓圆明是总即当菩提涅盘二依之果具於有为无为二种功德有为功德即是菩提所收无为功德即是涅盘所摄今是有为功德故云圆明中别义。
　　▲钞十力者一处非处力二业力三定力四根力五欲力六性力七至处道力八宿命力九天眼力十漏尽力言四无畏者一一切智无畏二漏尽无畏三说障道无畏四说尽苦道无畏言十八不共法者一身业无悞二无卒暴音三无种种想四无不定五无忘失念六无不择舍七欲无退八念无退九精进无退十定无减十一智慧无减十二解脱无减十三身业智为先导随智而转十四语业智为先导随智而转十五意业智为先导随智而转十六知过去无着无碍十七知未来无着无碍十八知现在无着无碍有云依杂集论用十力四无畏大悲三念处为十八法者二释皆通言百四十种功德者有二释一云三十二相八十随好十力四无畏十八不共合一百四十四钞举大数云百四十也二云诸契经论皆说如来百四十不共功德谓三十二相八十随好四一切种清净(一一切所依清净谓烦恼粗重并诸习气於自所依无余永灭故二一切种所缘清净谓种种变化所现一切所缘皆自在故二一切种心清净谓烦恼已离善根积集故四一切种智清净谓如前一切无明粗重已灭离故一切所知境中智无障碍自在故)十力四无所畏三念住(一者一心听法不忧二者一心听法不喜三者常住舍心)三不护(一恶心都绝二不依止名闻三不依止利养)大悲无忘失法永害习气及一切种妙智也此上功德虽通诸教今皆无尽以属当教二解之中后义为胜前解则文无所据后解则依瑜伽等诸经论故数亦齐故。
　　▲钞大悲普覆下於上无尽德中别赞大悲而有三义似於云故一者无缘大悲覆一切二者徧一切而不分别三者遐霏法雨等润群萌故以云为喻也钞毗卢一句别归本师者此句全是现相品文问何故一句归本师答承恩重故。
　　▲钞上云功德下问前云圆明中别义此言总该无尽其故何耶答圆明是总体故前云功德是圆明中别义若但云功德是总复分悲智等为别故有两重总别也言别语最胜者果位智强故。
　　▲钞顺於光明遍照义故者准下疏释於毗卢遮那有其三释一云毗者遍义卢遮那光明照义回就此方应云光明遍照然有二义一身光徧照云尽空尘道智光徧照真俗重重法界二身智能所合为一身圆明独耀具德无边故立斯号二云毗者种种义卢遮障义那者尽义即种种障尽种种德圆故三云毗者广大也卢遮生也那者息也谓广大生息此亦二义一修成谓慈悲无边故广智慧无上故大生相已尽故生息二本性谓藏识包含种子建立生趣故广本觉现量与佛等故名大新新生故名生染净苦乐所不能动故名息此亦真应合论今顺初义故然唯顺智光明也言深广故者法华方便品文假使满世间皆如舍利弗尽思共度量不能测佛智深也又云而能究尽诸法实相唯佛与佛乃能究竟广也言大悲深广者无待无缘故深周徧利乐故广言智亦如云者法华云慧云含润雨大法雨故然亦具上三义谓普观一切而无分别含润法雨故又前言功德下言虽总该别属福故又诸佛所依处中云尘剎法界等本师亦然文影略故。
　　疏所住下言甚深真三字者以法性通诸教故此三字拣之如法性真常离心念二乘於此亦能得今以甚深二字拣之如权教菩萨亦住此法性通以三字拣之显所住法性之极也又修多罗亦总该乎一藏今以圆满字拣之也。
　　钞二句归法下问前云十方已下所归分齐佛宝中别云尘剎等今法宝中何不别言其处耶答影显示故问甚深真法性为能依法宝与前所依处中理法界云何分别答为教所诠名理法是法宝所依名理法界亦犹法性身为能依法性土为所依也。
　　▲钞但归别相下问何不但归别相而蹑前起后亦归於同相耶故此答也涅盘云若能知三宝常住同真谛此即是诸佛最上之誓愿故亦归於同相也。
　　▲钞然三宝下承前别列初深后浅为次今口科分三。
　　初标(然三)　　二列(一同)后释(二)
初正释三类(三)
　　初别相(且别)二同相(二)
初义门别释(三)
初约事就义门(二)
初正明同相(三)
　　初佛三(言同)　　二法三(二法)　　三僧三(三僧)

　　后皈今疏文(今举)

二会事从理门(二)
　　初正明同相(二约)　　后皈今疏文(今举)

三以理融现门(二)
　　初正明同相(三约)　　后皈今疏文(由此)


后引证结释(二)
　　初结名引证(三门)后结义通难(二)
　　初结释(是故)　　后通难(义说)



　　三住持(三住)

　　二显皈分齐(三然)



　　钞一约事就义下於别相事体之上就义各有三宝言即以无漏界功德为体者逐难出体也前言佛体上有觉照义故为佛者不知佛以何为体故此出体也十地钞引唯识释云此即无漏界二转依果诸漏永尽非漏随增性净圆明故名无漏界是藏义此中含容无边希有大功德故或是因义能生五乘世出世间利乐事故。
　　▲钞法有觉性者色性智性无二性故知一切法即心自性谁非觉照教理行果皆有觉性故。
　　▲钞在众无违者僧以和敬为义和通事和理和事和之有六谓身和同集口和无诤意和无违见和同解戒和同奉利和同均理和即证理圣人谓三贤十地八辈上人等敬谓八敬一百夏尼礼初夏比丘足二尼不得骂谤僧三不得举僧罪说其过失四已学六法从僧受大戒五尼犯第二篇罪应向二部僧(大僧二十大尼二十)中行摩那埵(此云折伏贡高也)六尼半月常於僧中求教授人七不应於无僧处安居八夏讫当於僧中自恣言无违众生者即十行愿中恒顺众生愿也彼疏云随顺众生种类根性饶益成就。
　　▲钞今举佛所住下归今疏文唯约上说也略法上僧各三宝义言理是佛所住者即智证如如故无漏色声等皆属如也十地品佛住甚深真法性寂灭无相同虚空所住与能住而不定异所流与能流亦不定殊故名同体此以教法归佛佛归理法略不明僧或所住能住能流所流无相违反即僧义也。
　　钞二会事下会别相三宝归一理故如波依湿三皆依真无如外智能证於如佛归如矣十二分教从真流故亦归真性理和之僧亦因见理而曰僧故亦归真理。
　　▲钞今举下亦归疏文言皆归真性者上句显佛归真下句显法归真问何不摄僧归真答疏文略故如以真如随净缘起有三乘僧等佛法既皆依真僧亦例之可知经云普贤身相如虚空依真而住非国土即僧同真也。
　　钞三约理融理下约现体上义别有三三义朗然曰现通无异体曰融故经云於佛性中即有法僧。
　　▲钞由此一门下亦归疏文也以第一单约事第二单约理第三一门理义融故令如来住真法性若无下反显问第二门摄佛归真亦令佛住真法性与此何别答第二门所归虽亦法性然通但空无理融现之义也思之。
　　▲钞三门虽异下结名也初俗次真后中三谛虽异而第一以事就义故同第二会事从理故同第三融理事故同故并称同体也净名下引证即彼不二法门品文也彼疏云智无生佛也理无相法也行无修僧也正证第二门义证第三门。
　　▲钞是故下结释也或唯结初门或总结三门。
　　钞义说下通难问既云同体何故说三宝耶上二句通也问既有三宝义别何故复云同体下三句答也。
　　▲钞佛则横该一切者法界诸佛为横各具十身名竖即别教义言略举理教者亦举胜摄劣故云甚深真法性圆满修多罗佛即是果行乃属僧影显示故僧虽该摄者泛言尘方佛会中则该通大小今云普贤等且徧语大乘僧求一切智故归佛求证真法故归法求入圣证故皈僧也。
　　▲钞住持三宝下由前别相同体真实三宝余势力故令舍利形像凡僧相续不绝故名住持又以此持彼即摄彼二以住持持同体别相言住持之僧含在菩萨中者即出家五众文不别说含在诸大士三字之中问如形像致敬损坏於何处得罪福答以像表真於真边得若尔害凡僧应圣边得罪耶答像无心命乃从其表僧有心命故不从圣边得罪。
　　▲钞然三三宝下显归分齐言通於诸乘者若同相三门第一门唯除人天通余四乘但浅深异尔第二门兼除小乘通后四教第三门兼除权教通后三教若别相住持皆通五乘然就诸教胜劣不同今归圆教之胜故云以义料拣归胜非劣此显深义故拣余乘言一理统之下此显广义谓以一真无障碍法界统之则普收诸乘三三宝也具此深广二义为所归分齐也。
　　钞初句明处下问前云十方尘剎法界等今何但云尘耶答亦影显示故言况一一下普贤三昧品云如此界中普贤於世尊前入三昧如是尽法界虚空界一切国土尘中一一佛前有世界海尘数普贤所住等觉之位名普贤位不但普贤一人海会菩萨莫不皆尔言以是海会之上首下问上首岂唯此二菩萨法慧金刚藏等岂非上首耶答有所表故不徒然也理趣经云一切众生皆如来藏普贤菩萨自体遍故此表理也下经云文殊常为诸佛之母般若以为母故此表智也理智冥合即是遮那三圣圆融故问佛僧二宝俱就人何不立人法二宝答因果异故问法中亦有因果异何不立四宝答人用强胜能秉持法是故分二法不自弘合为一宝问法中果法与佛行法与僧各何别耶答约如来所成义边总属佛宝约诸菩萨施学义边为僧下地所学义边为法宝但约义别体不殊也问此三宝何故称宝答依宝性论有六义故名宝一希有二明净三势力四庄严五最上六不变六义似世之宝故称三宝问三宝次第何故如是答约胜劣次第谓佛法僧能觉彼法所觉随受有胜劣故若因果次第谓僧佛法由僧先修次佛圆满后得法果若境行次第谓法僧佛以法为境僧修胜行佛果圆满若师资次第谓法佛僧法是佛师法先佛次后说僧宝若随信次第谓僧法佛见僧威仪次信所证然后师佛若示现次第谓佛僧法先本是佛次示为僧法说於后。
　　钞通显归意乃有众多者准起信疏有六意一荷恩德故二请加护故三令生信故四为仪式故五表尊胜故六显益物故行愿钞有七意一显示吉祥故二令生信故三令知恩德故四为仪式故五表有禀承故六请威加护故七随顺先圣故通上开合总有十意(谓后二与前三同后四与前四同后六与前二同也今总相下乃有三意然就中亦可分为十意第二意中有四意故第三意中有五意故细寻可了)。
　　▲钞三宝吉祥者第一意也同行愿钞第一意行愿钞云三宝功德第一吉祥最初归敬欲令所制久久流通成实论云三宝最吉祥故我经初说言有归依能办大事者第二意也然此二句为一意下三句各一意即具四意也思之智论云佛如良医法如妙药僧如看病者故不增减准此三宝能疗一切烦恼之病能办世出世间诸利乐事即论疏第六意也能生有漏无漏者善根故究竟令离二生死苦得大圆寂又一切经初下第三意然其别论亦有五意具论疏二三四意并行愿钞二四五六七之五意也初二句为一意例六成就令物生信故如是即法宝佛字即佛宝与大比丘众等即僧宝乃结集者依佛教敕作斯安立令人生信结集佛经既尔今造疏应然二有五句第二意也暨佛灭后造论诸师亦先皈三宝显示所学有可宗故三有二句即第三意不率胸襟无我慢故四有一句即第四意求请三宝威力加被护令无难五有一句即第五意使契合故总唯三意别则具十以表无尽。
　　▲钞然上句自谦下前总出意今别消文言一毛测空下回向品云一毛度空可得边十地品云一毛度空可知量皆涅盘八种喻中非喻喻也(八喻者一顺喻二逆喻三现喻四非喻五先喻六后喻七先后喻八遍喻)彼设能尔今凡智测法何能穷尽。
　　钞但请同体之慈者谓三宝与我师资虽殊性无二体故名同体而言冥等者以疏释经甚有分别契合之处今言冥暗而契者故云谦词。
　　钞第八回向者问何不令生等佛而等普贤耶答第九回向唯欲等普贤故问何故第九回向唯要等普贤耶此牒难词而通也即无着无缚回向此三十一卷皆说愿等普贤故云尔也言良以下出所以也言该因者妙严疏说曲济无遗曰普(大悲行也)邻极亚圣曰贤(将至见道大智行也)此约诸位普贤(地前诸位)世界成就疏云一位前普贤谓但发普贤心者即是言彻果及佛后者又云果无不穷曰普(故云彻果)不舍因门曰贤(故云佛后)言佛前者德同法界曰普至顺调善曰贤此约当位(等觉位也)成就品疏云位中普贤即等觉位故言诸佛本等者体性周遍曰普随缘成德曰贤即理事无碍也又云一即一切曰普一切即一曰贤事事无碍法界也故云诸佛本故法界体故。
　　▲钞以斯经下由此经所明法界等义皆佛亲证即如证而说故是一切教之根本诸教咸以此经而为规模随根渐设故云根本法轮。
　　▲钞而圣后所翻者即唐第四帝武后则天顺圣后皇帝也元是高宗之皇后白虎通云天子之配谓之后后者君也天子之配至尊故谓之后也其朝所翻之经有八十卷文富义博贤首造新修略疏才至夜摩会(法界观钞云造疏才五卷)忽然归寂奄者忽也。
　　▲钞慨者无声之叹也瑕玉病类丝病也黩切韵云蒙也暗也。
　　钞疏中欲掩等者后之九段皆指其瑕疵而疏中欲掩也问既疏中欲掩何故今钞叙之传者下答也有二意一恐后学者要知得失务生正解故二者诸徒坚请於理难违故问若尔何不随疏合说之处而即说之答大经文义浩博弘通动便长时何烦频数叙述叙之恐迷宗滞迹耳。
　　钞世路以多岐亡羊者列子第八云杨子之邻人亡羊既率其党又请杨子之竖童竖追之杨子曰嘻亡一羊何追者之众邻人曰多岐路既返问获羊乎曰亡之矣曰奚亡之曰岐路之中又岐路焉吾不知所之所以返也杨子戚然变容不言者移时不笑者竟日门人怪之请曰羊贱畜又非夫子之有而损言笑者何也杨子不答门人不获其命孟孙阳出以告心都子心都子他日与孟孙阳偕入而问曰昔昆弟三人游齐鲁之间同师而学进仁义之道而归其父问曰仁义之道若何伯曰仁义使我爱身而后名(身体发肤不敢毁伤)仲曰仁义使我杀身以成名(无求生以害仁有杀身以成仁)叔曰仁义使我身名并全(既名且哲以保其身)彼三术相反而同出於儒孰是孰非耶杨子曰人有滨(水际)河而居者习於水勇於泅(音囚水上浮者也)操舟鬻渡(卖渡)利供百口裹粮就学者成徒而溺死者几半本学泅不学溺而利害如此若以为孰是孰非(若者汝也)心都子默然而出孟孙阳让(责也请也)之曰何子问之迂(音于曲也)夫子答之僻吾或愈甚心都子曰大道以多岐亡羊学者以多方丧志学非本不同非本不一而未异若是唯归同反一为亡得丧子长先生之门习先生之道而不达先生之况也哀哉今借意用之。
　　▲钞特由下如其理浅一人解释已尽其旨今大经旨趣既深远微妙岂但一途能尽其玄言以光法施者智论云依随经论为立名字皆名法施(运清净心无希名利之垢以法施他也)昔可尚也者举例标之故。
　　▲钞五百比丘下释成如下第六钞引言下经之中者即世主妙严品中说也言经有多家论者如十地经龙树世亲等释不同金刚一经无着天亲论释有异言论有下唯识一论十师造释(一护法二德慧三安慧四亲胜五难陀六净月七大办八胜友九胜子十智月)言如析金杖即胁尊者答徤陀罗王义也具如第六钞引言或登地者如无着等或加行者如天亲等时英如智光戒贤等悬记如龙树楞伽云大慧汝应知善逝涅盘后未来世当有持於我法者南天竺国中大名德比丘厥号为龙树能破有无宗世间中显我无上大乘法得初欢喜地往生安乐国等言依之修行下亦胁尊者言也足字(子句切添物也)。
　　钞故经云者即金刚三昧经也汝非定心证而说故文语非义我如证而说故义语非文况华严下以劣况胜彼枝末经尚不离定心况华严海印定中所演菩萨定心所受而不示观心耶言亲所发挥者周易疏云动发挥散意云宣说显示也言不参善友者谓修行之人我慢所覆不参善友而但贵尚寻文以求通决者岂自根器胜过善财童子等耶宝积经七十二云得人身者彼应依善知识听三世佛平等法闻已应发勤精进依城邑聚落与大众共居具四部处更互相与论量佛法学问难答三世佛平等法得现在前解一切法无有自性修此解故烦恼渐除等经既云尔何以不参善友但尚寻文耶言不贵宗通者楞伽经宗通自修行说通示未悟今宗不通唯攻解释言说缀连文字等故僧史云注之者务其词义科之者逞其区分执尘(鹿之大者曰尘群鹿随之皆看尘所往随麈尾所转为淮今讲者执之象彼有指挥也)摇松(生公摈在虎丘时执松枝为谈柄古诗云听徒千个石谈柄一枝松也)但尚其乘机应变解分挫锐唯观其智刃词锋都忘所诠不求出离即其义也言不能以下肇公宝藏论云古镜照精其精自形(抱朴子曰昔张盖蹋及偶豪二人精思於蜀云台山石室中忽有四人黄绢单衣葛巾往到其前曰劳乎道士辛苦幽隐二人顾视镜中乃鹿也搜神记云林虑山下有一亭人每过此宿者或病死时有郢伯夷宿於此明烛而坐夜忽有十余人来自共蒲博伯夷密以镜照之乃是群犬)古教照心其心自明如人有眼耳无由自见以镜照之则见众生自性亦尔无由自见因闻圣教依教反照方得见也今既不能何可照理照心言玄言理说并谓雷同者即祖师门下开决之言不关常习义路理特深隐谓之玄言(加截断言思等语句也)若依义路(寻之转不相应)如法界品善财入弥勒楼阁见无尽境出已不见善财问曰此庄严事何处去耶弥勒答云於来处去(经中之玄言也)理说者即训文释义接引学流乃义学之所习者也此既朗然成异何以一盖俱同曲礼云无雷同(注云雷之发声物无不同时应而生芽者取一盖不分之意)问既破他为雷同自立顿教兼收南北二宗禅教不分岂非雷同答经中具有玄言理说今但破其释时雷同不分今虽一教之中顿渐亦异禅教各别如一百法俱为始教所诠而五位依圆成异此亦应尔故言不知万行等者须弥偈赞云不能了自心云何知正道由彼颠倒慧增长一切恶解脱长者诫善财云善男子应以善法扶助自心应以法水润泽自心应以境界净治自心应以精进坚固自心应以忍辱坦荡自心应以智证洁白自心应以智慧明利自心等故知万行皆了自心也言一生驱驱下问明品云如人数他宝自无半钱分於法不修行多闻亦如是(疏云但说佛菩萨功德不能求诸身心故其无分也)言或年事下大法炬陀罗尼经云说法者应常宣说法不得休懈若常说法法则增长利益人天若不宣说法则衰殄今既弃教则违抑佛心也言误后学者如自落坑引他坠井钞今皆反此下应皆反上说之谓已参善友要自宗通圣教照心智达经旨玄言理说各别区分先了自心复在勤行自少及老禅教双行岂唯上顺佛心抑亦为物轨范故制兹疏言即事即行者即所说事而能行之如说而修行如行而说故言用以心传心下以禅会教也然心非个物乃不可传但以符契义言传耳南宗则慧能之禅北宗则神秀之禅虽顿渐有异而见性无殊故皆会之天台山即智者大师衡山即思大师皆宗空假中三观之玄趣而疏文撮以释经言使教合亡言之旨者教说契於禅心心同诸佛之心者禅心合於教意也无违下禅讲兼备也亦是通妨妨云上难苑公玄言理说不分今禅教契合岂非雷同此答也言不假更看下瑜伽八十六云不观他面不看他口於此正法毗奈耶中一切他论所不能转意云既自通达不随他语亦不看他颜面别觅一句一偈谓是忘机之法门以依法不依人故但解此疏自然诸疑顿息内照自明也言彰乎大理之言者或圣教彰大理之言疏为辩明令人易了文处盖多难可具述解字(隹买切)。
　　钞三扶昔大义下以刊定记破昔成非今疏扶昔贤首大义不欲掩昔贤故言幽旨包博等者比唐经多缺比余经全盛故言贤首方周者以光统律师灵裕法师慧远法师等皆有疏释唯探玄二十卷妙义方周故言讲得五云凝空者即讲唐经时祥瑞也以讲经时口出光明须臾成於云盖等然有三度放光如下具示言六种震地一动二起三涌(此三约相)四震五吼六击(此三约声)或东涌西没南涌北没中涌边没六相也即证圣二年十二月十二日晚讲至华藏世界海震动之文其讲堂内及寺院中忽然震动于时道俗数千共睹叹未曾有有处说四檐垂地故大敬爱寺碑云祥光瑞彩郁郁哉齐日排空佛殿法堂隐隐然垂檐接地等言虽入下前列子中事徒过下法华经中系珠喻也言大义屡乖者孝经序云嗟乎夫子没而微言绝异端起而大义乖今借用之可知言立四教者一迷真异执教二真一分半教三真一分满教四真具分满教以圆终二教为第四始教为第三小教为第二不立顿教更加第一以当异教故云杂以邪宗言使权实不分者三是权四是实而皆云满故不分也言顿渐安辩者不立顿教故言析十玄下彼立二种十玄谓德相业用问相用区分岂无异辙答如百法中八识通漏无漏不须分为两重彼既不尔此云何然言使德相下德相无相即相入二门业用中却有之然体是即用之体今既体无入即体用不相即也彼立德相唯净业用通染二门既别无真妄交彻之义也言出十玄下既立德用二玄之果所由之因却但唯一真如即德用二门何别自语相违也问准下理性融通具德用二义何故以此难耶答非不许理性之因具於德用但不许立二玄别也言以缘起相由下如光明觉品云一中解无量无量中解一了彼互生起当成无所畏刊定云了一多互生一多念息一多平等此会差别归平等性即理事无碍非事事无碍破贤首云应审思其文勿谬解也即理性融通义清凉云以一有力一无力不相违故有此恒相在也缘起(法界理)数常尔称斯而见何所畏哉即扶贤首大义耳若约前释则大缘起门隐矣今申上古下新疏谓清凉所造之疏也对刊定之旧故问新疏中多有同刊定之文莫不扶刊定否答有同彼文者彼亦用贤首之文今亦同用之矣。
　　钞使质而不野者论语质胜文则野文胜质则史文质彬彬然后君子今借用之意云言虽简而理诣故质而不野故春秋序云言高则旨远词约则义微也。
　　钞多不穷其始末者或置后引初或隐首露尾但事偏词竟无正理言或用法相者且法相名义诸宗皆有岂可尽为权耶言又不分其通局者如三性二谛等若融则通不融则局言意态者名训双举也。
　　钞当得佛故者经云以发心故常为三世一切诸佛之所忆念当得三世一切诸佛体性平等(云云)何以故以是发心当得佛故疏云征意云何以发心即得果耶释云以是发心为因决定当得佛故望圆极之果故定当成约见性成智身上品云即得(即净行品初发心时便成正觉之义)故晋经梵本此中皆云即是佛故者当此义也钞释云当字是译人意欲不坏初后故作此译今意例显刊定不晓便以探玄即义释今当字以此为例上下多尔言十行已前贤首新修略疏唯至第十九卷故。

　　华严悬谈会玄记卷第八


　　华严悬谈会玄记卷第九

　　　　苍山再光寺比丘　普瑞集
　　钞百四十一愿者乃十信中行也疏云表十信圆融一一具十故百三贤十地等觉四十一也明此诸位惑障由此能净所有胜行由此能行故分为十类一有一十愿明在家时愿二有十五愿明出家受戒时愿三有七愿明就坐禅观时愿四有六愿明将行披挂时愿五有七愿明澡漱盥洗时愿六有五十五愿明乞食行道时愿七有二十二愿明到城乞食时愿八有五愿明还归洗浴时愿九有十愿明诵习旋礼时愿十有三愿明寤寐安息时愿故总有百四十一愿也。
　　▲言梵行品四果者经云若僧是梵行者为预流向(始起凡地预圣流故)是僧耶预流果是僧耶一来(修惑三品未尽一度来生欲界故)向是僧耶一来果是僧耶不还(欲惑已尽更不还欲界故)向是僧耶不还果是僧耶阿罗汉(一云杀贼已断烦恼故二云不生三界之生分尽故三云应供应受人天供故)向是僧耶阿罗汉果是僧耶疏云且依小说(云云但略释名而已)今则欲明梵行粗陈名目若广引婆沙俱舍等论清净梵行累於名数矣。
　　▲言问明品等者即文殊问法首菩萨章中谓随贪嗔痴随慢随覆随忿随恨随嫉随悭随诳随谄执力所转等文彼全钞唯识释之今疏但略释其根随而已(前四根本后十随惑)。
　　▲言三倒者想心见三倒也疏云依前七识义分三倒谓七识妄心性是乖理颠倒之法名为心倒依是心故便有一切妄境界生如依梦心有梦境起即於彼境妄取其相说为想倒於所取法执实分明说为见倒依此三倒於为无为境起常无常等八种颠倒也。
　　▲言二十一种功德者一者一向无碍转功德二於有无无二相真如最清净能入功德三无功用佛事不休息功德四於法身中所依意乐作事无差别功德五修一切障对清功德六降伏一切外道功德七生在世间不为世法所碍功德八安立正法功德九授记功德十於一切世界示现受用变化身功德十一断疑功德十二令入种种行功德十三当来发生妙智功德十四如其胜解示现功德十五观察如来无量所依调伏有情功德十六平等法身波罗蜜多成满功德十七随其胜解示现差别佛土功德十八三种佛身方处无分限功德十九穷生死际常现利益安乐一切有情功德二十无尽功德二十一究竟功德(此中云古人者兼弹贤首也)。
　　▲言又离世间品下言具含诸位者初二十问答明十信二有二十问答明十住三有三十问答明十行四有三十问答明十回向五有五十问答明十地六有五十一问答明因圆果满言名异义同者明一一位中名言与前六会经文有异於义乃同或前六会中名义广此中名义略也。
　　▲言於四十二位者四字误书应五十二位也。
　　▲今具引六会经文者从第二会明十信乃至第七会明等妙二觉也。
　　▲言臆说尤多者下钞云刊定将此分为六位从十住已去不取十信而开等妙与此全差以十信文为十住十住文为十行等此判既乖即知苑公於此一品不解一句以判六段尽皆错故。
　　▲言五眼下离世间品云有十种眼一肉眼见一切色故(疏钞云照烛名眼下释五眼皆智论文彼见粗近明前障内色今见一切色已通肉天二眼也)二天眼见一切众生心故(彼见细远暗后障外色上二眼是清净四大不可见有对色为体但人天趣别耳今见心通性相)三慧眼见一切众生境界(彼见理以彼慧眼不能见众生尽灭一异不能度生今显实过权此明能见亦能见理)四法眼见一切法如实相故(彼中法眼虽知於法不能徧知众生方便道今反此故明知一切法通事实理实意欲异权故若尔何分法慧答法眼从所知亦通於理慧眼从能知为名则法慧俱通根后得名异故分二)五佛眼见如来十力故(彼细无不知今亦同彼显唯属佛故举十力)六智眼知诸法故(见事法眼中开出也)七光明眼见佛光明故(通身智光义兼法慧)八出生死眼见涅盘故(绝见方见)九无碍眼所见无碍故(总见诸眼境皆无碍故此即一眼具多为不坏相故须列十眼)十一切眼(即是普眼非但见法界重重亦乃法界即眼故为普眼故知十眼全以无障碍法界为体也)。
　　▲言六通者一他心通二天眼通三宿住通四天耳通五漏尽通六神足通开六为十如前已明言十身及智入等如前教迹中已略示言众海解脱者如妙色陀罗延执金刚神疏云陀罗延此云坚固由见佛妙色皆不可坏故受此名以此神得如来示现无边色身解脱门故为此释余可例知。
　　▲言以九门六度下疏云瑜伽菩萨地说六度各有九门一自性门(谓出行体)二一切门(谓能具行)三难行门(谓就中别显)四一切门门(谓行差别)五善士门(谓作饶益)六一切种门(谓遍摄圣教)七遂求门(谓随所须)八与二世乐门(谓於现在作大饶益令未来广大安乐)九清净门(谓离相成波罗蜜)六度即一布施二持戒三忍辱四精进五禅定六智慧十度即於智慧中开后四也谓七大愿八方便九大力十大智。
　　▲言十忍者经云音声忍顺忍无生忍如幻忍如焰忍如梦忍如响忍如影忍如化忍如空忍言五忍者即仁王经说伏忍信忍顺忍无生忍寂灭忍各有三品如次配三贤十地等妙二觉疏钞云然此忍行十忍约位即等觉后心为断微细无明若约圆融实通五位寄终极说虽是一无生智随义别说二(谓二我空忍)三(佛性论说三无性忍持地论说信忍顺忍及无生忍)四(地论中有四无生一事无生二自性无生三数差别无生四作业无生又思益经说四忍一无生忍二无灭忍三因缘忍四无住忍)五(如上仁王)等(等璎珞经说六忍谓信法修正无垢切智六也又等上十忍八地十四忍等)又依五忍位当寂灭十忍中无生者持地论说三忍信忍三贤顺忍加行无生忍正证已去总名无生今当此无生之因满位非五忍中无生彼当七八九地顺忍等觉位中无生忍加行(十忍中顺为十中无生之加行)通顺理事不同五忍中顺忍四五六地亦不同三中顺忍属四加行位音声忍亦等觉中加行后七喻中前四喻音声影化喻顺忍空喻无生忍。
　　▲言十身融三身者下依主中明言十智融三智者离世间品说十种善巧智明一知一切众生业报善巧智明二知一切众生境界寂灭清净无诸戏论善巧智明三知一切众生种种所缘唯是一相悉不可得一切诸法皆如金刚善巧智明等(等后七也)疏云初事次理次即事归理此依显相然皆权实无碍之智故称善巧即一权二实三无碍名为三智。
　　▲言十门涅盘者一体性真常门二德用圆备门三出没常湛门四亏盈不迁门五示灭妙存门六随缘起尽门七存亡互现门八大用无涯门九体离二边门十结归无住门然斯十段随义虽殊皆含体用互相交彻显大涅盘。
　　▲言四种涅盘者一自性清净涅盘二有余依涅盘三无余依涅盘四无住处涅盘然上十中体摄性净用摄余三故云会通。
　　▲言十种佛智下出现品疏云一无依成事智二体无增减智三体均益生智四用兴体密智五灭惑成德智六依持无碍智七穷劫利乐智八知无不尽智九巧令留惑智十性通平等智(上十智融三智中亦可以此十智皆达事名融权照理名融实无碍名融中)。
　　▲言一智融於四智者四用兴体密智中经云无染着巧方便大智慧宝即大圆镜智离诸分别名无染着所缘行相微细难知不忘不愚一切境相名巧方便经善分别有为无为法即平等性智观一切法若为无为自他平等名善分别经分别说无量法而不坏法性即妙观察智雨大法雨观察诸法自共相故说无量法而不坏法性经知时非时未曾误失即成所作智知根知时作所应作故问何故将法相释法性耶答今一具四岂得同耶欲显包融故用释之一智融四则永异余宗。
　　▲言若为成种智下问广立章句令后学者成种智境复有何过答意可知。
　　▲言若华严下问破他广立章门。
　　▲何以下疏释十度十力等亦立章门故此答也意云既经中广明非是傍求故须总撮一章令顿晓其旨也。
　　▲言如十地品内下此中略於初地问何故略初地耶答以欢喜地名约证真立非他施度不同余九故偏略之或初地观行在地前故言不了三聚者经云性自远离一切杀生(即律仪戒)不怀怨恨有惭有愧仁恕具足(即摄善法戒)於有命者常生利益慈念之心等(即饶益有情戒)盗等戒准知以是三义就类分之各有众多故名为聚。
　　▲言离垢者瑜伽云由极远离犯戒垢故谓性戒成就今云不了岂知皆反显也。
　　▲言八禅者禅即梵语此云定也通色无色若云禅那此云静虑唯色界四故弘决第六云别而言之四色(定生喜乐定离生喜乐定离喜妙乐定舍念清净定)四空(空无边处定识无边处定无所有处定非想非非想处定)通云八禅或云八定定对欲乱禅亦名静故诸圣教随用不定。
　　▲言发光之行者唯识云成就胜定大法总持能发无边妙慧光故得胜禅定发修慧光得总持教法发闻思光照大乘法等言不晓宁知亦反显也。
　　▲言四地道品者即三十七品菩提然有七类疏云一对治颠倒道品即四念处(身受心法)二断诸懈怠道品谓四正勤(未生恶令不生已生恶令断除未生善令生已生善令增长)三引发神通道品谓四神足(欲仰所求神足专勤修习神足即心是定神足思慧拣择神足)四现观方便道品所谓五根(信进念定慧)五亲近善观道品谓五力六现观自体道品谓七觉分(念精进择法轻安定喜舍)七现观后起道品谓八正道(正见正思惟正语正业正命正念正定正精进)此七次第者若闻法已先当念持次劝勤修摄心调柔调柔故信等成根根增为力七觉分别八正正行。
　　▲言成无生之慧光者唯识云安住最胜菩提分法烧烦恼薪慧焰增故名焰慧地。
　　▲言五地诸谛者经中先令观四谛后就此四明十观门观於四谛化生差别(广如经说)。
　　▲言穷真俗以化物者摄论云真俗两智行相相违合令相应极难胜故名难胜地以斯妙智普利群生。
　　▲言六地般若等者逆顺观察十二因缘有十门一有支相续门二摄归一心门三自业助成门四不相舍离门五三道不断门六三际轮回门七三苦集成门八因缘生灭门九生灭系缚门十随顺无所有尽门。
　　▲三观者一相谛差别观空自利二大悲随顺观假利他三一切相智观中道通二利略显十重穷究性相以显无尽并以三观次第释之融此三观唯在一心甚深般若於是现前名现前地。
　　▲言非是悬指昔三等者华严望后故名悬指法华望前故云昔三谓此地十二缘生非法华之前四十年中中乘缘觉所见缘生义也。
　　▲言七地穷一切下谓经中显此菩萨具修十度四摄四持三十七品三解脱等名穷一切於念念中皆悉圆满以功用后边胜前诸地后无功用以此能成故亦胜也。
　　▲权实双行者即止观齐运故。
　　▲言八地下七劝者一劝修如来胜调御智(自德未成劝)二劝悲愍众生(生愿未满劝)三劝成其本愿(本愿未充劝)四劝求无碍智(自德未胜劝)五劝成佛外报(化业广大劝)六劝证佛内明无量胜行(法门未穷劝)七劝总修无遗成徧智道(增进众德劝)问始行之流尚修无住岂深智地取灭须劝颇有一人佛不与智便取灭否答有四义故所以须劝一为引斥定性二乘明菩萨此地大寂灭处犹有劝起况彼所得宁为究竟二为警觉渐悟菩萨乐寂之习三为发起始行无厌上求四为显此地甚深玄奥难舍所以须劝也但有此深奥法处必有诸佛作七劝修故无一人便取永寂又设佛不劝亦无趣寂为显劝益假以为言。
　　▲言方见无功之道者经云即舍一切功用行得无功用法身口意业念务皆息智冥於理无相无功旷若虚空湛如停海心识妄念寂然不起名不动地由前七劝方知此故有本云七分者即本地七分经文也(集作地分净忍分得胜行分净土分自在分大胜分释名分为七分故)然不如七劝通诸教故。
　　▲言九地下经文作大法师具法师行善能守护如来法藏以委穷根病之浅深设法权实而契当。
　　▲言四十辩才者一法无碍辩二义无碍辩三词无碍辩四乐说无碍辩各有十相一依自相二依同相三行相四说相五智相六无我慢相七大小乘相八菩萨地相九如来地相十作住持相理实该通一切且约圆教以列十门故成四十流於听表曰辩巧应物心曰才以美妙音演说法义名四无碍辩内由智起名四无碍智无漏后得为体然义无碍或通根后以此教化众生名善慧地言不将何以亦反显也。
　　▲言第十地下经云一切种一切智智堕在佛数疏云如初出家堕在僧数。
　　▲言并称观行下本为成就观行契真法性依之修行方是佛意不徒说之解之而已学者思之。
　　▲言若不了法相者问何不唯明真观而广陈法相名义故此答也智论云有智无多闻是不知实相譬如暗夜中有目无所见多闻无智慧亦不知实相譬如大明中有灯而不目多闻有智慧是所说应受无闻无智慧是名人中牛则双美闻行也。
　　▲言寻文自知者寻下疏文自知明示法相也。
　　钞始成正觉等者言初成佛文则易也而含五教等义趣深也言智入三世文则易也而有二三四智等义趣深也如前教迹中示。
　　▲言兔章者未详何人所作即十忍品如幻忍中引也下疏云法喻各有五喻中五者如结一手巾作一兔一有所依之巾二幻师术法三所现幻兔四兔生即是兔死五愚小谓实法中五者一圆成法性二因缘谓业惑三依他即众生等四依他无性即是圆成五执为实人法即徧计所执令悟第三依他成第四即事归理遣第五遍计情亡归第一圆成理显。
　　▲言如影下此引摄论所说三影以释如影忍也一油水现日月影喻定地所引境界以水有润滑澄清性故镜等影像阙此润等喻非定地(亦日月喻菩萨悲智水喻机心水中之月喻定地境界谓见佛等)二身对上日月为光影喻身映日等而有影故而弄影多端故喻於诸识影乃随身不於日内而现喻诸识虽托境生异自在我非在於境(亦日月喻菩萨悲智身喻物机日照发影以喻现身等)三镜影喻喻散地果报以影离质别现镜中喻报与因其处别故(镜喻本识如来藏性本质喻无明业等像喻果报又如问明品镜像亦喻菩萨现身则镜喻菩萨本质喻机影喻菩萨应机之身)。
　　▲言第七回向下经云剎平等不违众生平等众生平等不违剎平等下疏释有五种四句第一四句者一剎相二众生相三剎无性理四众生无性理第二四句者一剎相即无性以事不存故二剎相不即无性以不坏事故三剎无性即剎相以不守自性故四剎无性不即剎相以性不变故第三四句者众生与无性亦同剎说第四四句者一剎无性即众生无性以无二故二剎无性不即众生无性以无可即故三剎相即众生相理性融故四剎相不即众生相不坏相故第五四句者一剎相即众生无相二剎相不即众生无相三众生相即剎无性四众生相不即剎无性后四重四句中初及第三句是相融义二四两句当句为门虽不相融与彼相即同一缘起故成无碍然为门不同有多差别理实诸句无不融通。
　　▲言第八回向者经云佛子菩萨见可爱乐国土园林等(云云)历国等境发三十一愿疏作两番释之先横对一若见国土当愿众生见法性土等后竖配地位一最初发心同佛见理即信位等。
　　▲言三天者忉利夜摩兜率各有十方菩萨偈赞佛德多明破相空义顿义事理无碍义十回向中第一救护众生离众生相回向亦依真理等明故以般若等文理通释。
　　▲言普贤三昧者三昧应是行品二字传写之误耳以此品与出现品是平等因果前后因果已是玄妙今此二品又明平等则玄中之玄妙中之妙也又普贤行品明所治广多一障一切障能治深妙一断一切断等故。
　　▲言法界深观者即祖帝心所作华严藏深观旨归义理分齐并贤首造又灵裕法师亦有华严旨归关脉者未详准纂玄云文超法师作也关键亦文超法师造。
　　▲言关中即京兆府生肇融睿四圣等所作章疏也有唯指维摩疏者局也此四圣所述今疏所用岂独维摩疏耶涅盘心镜钞云生公造涅盘五十余纸唯盘根错节难解之处於是经宗大开奥藏称为关中疏。
　　▲言系表者谓出於言系之表或唯目於关中或通前诸文或更有古人玄妙章门皆经论文外深玄之理故云系表宗趣钞云希领文系之表也(表者外也)。
　　▲言三玄者下钞云然此方儒道不越三玄周易为真玄老子为虚玄庄子为谈玄此皆是有格之言故。
　　▲或格言者指余诗书等疏皆借用之所谓绝妙好辞莫不竭斯经疏故云有美斯经等。
　　▲言亦有下通难也问上斥他指在别章今观下疏亦有指别章者故此答也。
　　钞昔人胜负气高者弘决志云负者不克负者问不测答答不称问皆名为负又负在背为他所负故名为劣。
　　▲言如破娑婆形下经云状如虚空以普圆满天宫殿庄严虚空而覆其上下疏云静法云大小乘经并说虚空体无形质不可见相今云有形者回文者误梵云三曼多(周圆)第嚩皤嚩[嚷-〦+口](天宫)伽伽那(虚空)阿楞伽罗(庄严盖覆)僧怛那(形状)回文应以形状置周圆之前虚空安天宫之上然后合缀饰云其形周圆以虚空天宫庄严之具而覆其上静法此证深有理致今依经通之亦有理在谓空虽无形随俗说故以俗典指空为天谓天为圆穹其形如鏊故说天势圆平野亦如法华云梵王为众生父亦随俗说耳钞云今疏意非不许苑师但已着在经小有可通即为会释不欲使人轻毁圣教耳。
　　▲言一朝至此者文通两势若属上是刊定言若属下作清凉语。
　　▲言先师者指贤首也是静法之先师故以静法造疏时贤首已入灭故指为先师有通指译场诸德为先师者非若非师资破亦何咎故后云须存礼乐也智者详之。
　　▲言又如十行下第八难得行文也唐经云譬如船师不住此岸不住彼岸不住中流而能运渡此岸众生至於彼岸以往返无休息故菩萨摩诃萨亦复如是不住生死不住涅盘亦复不住生死中流而能运渡此岸众生置於彼岸安稳无畏晋经云譬如河水不至此岸不住彼岸不断中流刊定记释中先引古云远公云前不趣二处是离有后不住中流是离无谓生死无处名断中流不住无故云不住中流也二贤首云如东流水不住南岸不住北岸亦得说言不住此岸中流以中无别体约岸分故若尔南岸亦得何以不言涅盘中流由所度生在此岸故所以偏就生死而说而刊定引竟乃云今助释之意乃有二初会文后释义初中新旧经本说喻不同谓旧经约河水不趣两岸不断中流为喻喻菩萨以离有无悲智度生也新经约船师不住两岸为喻喻菩萨以无住悲智度生也问若尔梵本岂有二耶答梵本是一由译者异谓此梵本虽云河水意属船师即是於能依声处作所依声说译者若善文则会意译之为船师若但知文则按文谓之河水(清凉云上刊定意会梵本双出二经之意及其答结成晋经失旨以从今经义则善矣此上许之也)二释义者即准此文有二种中流一者生死中流谓南岸中间处自别故此则存二之中名生死中流如是见者不绝生死二者涅盘中流谓离此彼岸即为中流更无别处此则泯二之中名涅盘中流如是知者必证涅盘故今此喻中喻菩萨大智故不住生死大悲故不住涅盘悲智唯是一心不住生死时即不住涅盘以无住故故但云尔(清凉云上刊定意以存二岸为生死中流亡二岸为涅盘中流由不存二岸是则住於涅盘中流则不顺不住中流之义故不取也)清凉释云喻中初句喻能化次三句喻悲智不住之行相后而能下三句喻不住之功能初二句正於功能以往返不休息一句结能度所以后法合中二先正合后征释前中具含三段生死即此岸涅盘合彼岸合上中流亦言生死者以发心之后成佛之前十地菩萨尚居二死是以中流即是生死故云生死中流非生死涅盘之中间名生死中也文旨显然晋经失旨不应广引。
　　▲今言古释词枝者通指远公及贤首也今文分明者就船师说故然犹贤首刊定清凉三释今经生死中流一句义各别也学者细详皆有深理故并引之勿厌繁文。
　　▲言凡破等者先喻后合其犹下喻也文选云夫系蹄在足则猛兽绝其蹯蝮蛇在手则壮士断其节何则以所全者重所弃者轻。
　　▲言毒蛇者毒虫也螫者(舒亦切)说文云虫行毒也。
　　▲言毒树生庭者斫毒树经云舍卫国有宫园生一毒树男女游观停息其下或头痛欲裂或腰脊疼痛或於树下终守园人施柯长丈余遥斫去之未经旬日生已如故如是过多枝叶随复如旧团圆树中之妙众人见者无不欢喜不知忌讳皆来遭毒园人亲族贪乐树阴尽取命终园人只立昼夜忧愁号悲行走智人语云当尽其根柢适欲掘根复恐定死更进思惟出家学道佛言伐树不尽根虽伐犹复生伐爱不尽本数数复生苦心悟克责即得初果今借喻破邪义也。
　　▲若邪解下合上喻也言若似正下先法后喻此法说也应智眼审观依准教理详而决之如欲下喻可知言盖不获已下明破斥之体式也言纵有下问准下疏文亦可举非显是何故破他有是非耶故此答也衒媒皆自卖者也。
　　钞若更广等者先广开列章门悬叙义旨及至本文消释之次触途疎略则圣教幽旨遂多沉隐言使初中后善者瑜伽云初善听闻时生欢喜故中善修行时无艰苦离二边中道故后善究竟离苦故言略述下总结也本意下归前疏文然犹略归后句义也理实上句大智下句大悲亦悲智大义也。
　　疏回兹下证常乐果即向真如实际上二句向余二处可知。
　　钞三二句下疑云前言尽众生界如普贤今又回施众生岂不重繁故此答也言及所成德者疏主修成之功德也或造疏益生所成之德今通回施众生得菩提涅盘二转依果也大觉圆明即无上菩提涅盘常乐即无上涅盘各上二字体下二字德也。
　　钞故举藏之总名含摄华严之别教者此非同别之别乃对上三藏十二分教之总华严乃藏教中一部故云华严之别教则总别之别也。
　　▲钞略乃百千者问准部类品会晋唐两本皆称略本百千当其下本何以此云略乃百千答此但对上广则无尽故以百千为略下以百千为具本则晋唐是彼略故。
　　▲钞九大旨下准此则前八门为悬谈义乃优也圭峰云经文浩博难见首尾故须撮略关节以示后学。
　　▲钞沉隐之义彰乎翰墨者使经中沉幽隐密之义疏文释之彰乎能诠翰墨之间文外宗通之理见乎文字百千偈之内此正显疏之功能而助正以此为如来说经则一时之误也然上十门生起次第用易序卦文势也彼云有天地然后万物生焉盈天地之间者唯万物故受之以屯屯者盈也屯者物之始生也物生必蒙故受以蒙乃至有过物者必济故受之以既济物不可穷也故受之以未济终焉今体此文也。
　　钞智论中者诠般若故名为智度论即龙树菩萨造释般若经今即第一卷中文也言须弥山王不以无事及小因缘者为显动必有因略说十种一菩萨降神二入胎三出胎四十方各行七步五二月八日踰城出家六正月八日成道七八月八日转法轮八二月十五日入大寂九修罗与帝释共战十金翅鸟食龙时有此大事方震动也。
　　钞今开须弥下释上转势之义也此有三转势一智论须弥喻所说今开为能说二智论唯约动山喻所说佛智今约动海喻所说佛智三智论智唯所说今智通能说故问智论中乃说般若缘今何用为华严缘耶答并即不共般若此句二解不同若会解意云华严与般若并是不共般若故今用之若寂照云虽引彼缘今转势用之故此中能所说身智并是不共般若不同智论是共般若显胜故名不共即是别教一乘后解为胜言又於下於前三转外又添一意以为四意转势用也谓摇须弥亦可喻所说身此经广说十身故余三可知然会解云此贴意释非转势也彼般若为所说今佛身佛智为所说文势皆同非转用也今详彼法中佛智为所说虽同通能说及转喻於海则异也彼喻中摇山喻所说虽同彼喻智今喻身则异也亦转势用者明矣不劳异释学者详之。
　　钞一大事因缘者问经云非以一因等即多因缘也法华唯云一大事因缘者岂不相违答非以一缘明能起之因缘则须具多如此十因十缘等出现为果唯以一大事因缘大事即因缘因缘即是佛之知见故因缘名同义则别也言一大事即华严佛智者转通妨也妨云一大事因缘即法华佛之知见何预於此故此通也以法华佛之知见本为华严佛慧为未了者开顿说渐后会归时即先佛慧故云我今亦令得闻是经入於佛慧。
　　疏先因后缘者亲能起教曰因疎能助起曰缘。
　　疏夫王道坦坦者夫者发语之端如水之先润火之先烟雨之先云也王者贯三才主万物无为化世有道恩民坦坦者平广也既平且广千古之下孰不同规以况法王一乘至道徧穷时处说法性用咸同故还源观云今古常然名为法尔即知不待别遇外缘牵之本来法尔常起也。
　　钞故不思议等者经具十力疏钞云此即第五即常徧演法力那罗延幢即帝释力士之名文中有二初明一身转后如是一佛下明多身转前中三初所说多次如是演说下明所说常后所谓下示所说体后多身可知此即不退(即不退力也)言音无变无断尽故是则常恒之说前后无涯问约化显及神通力此是业用法尔应是德相何故引此文耶答就机虽是业用约佛无非德相以德上用故问经云法界众生靡不皆闻其中众生皆得解了我等何不闻解耶答生育之徒对而莫睹审此省躬。
　　钞结释经文者前经如是尽法界一一毛端分量之处有不可说不可说佛剎微尘数世界(此则处以毛端横该法界)一一世界中念念现不可说不可说佛剎微尘数化身等(此则时以剎那竖穷劫海)言处则下覆释者覆释前处及时也非有渐次曰顿无有间断曰常言不待别因者但佛穷证於时处中法尔顿起常起不同余教要别有因牵故方起也问既不待别因何须余九因耶答此显法尔之功力为总为胜不妨待别因也余九别因相对起故既总别有异不可准例难也或可时处既常既顿皆因法尔而有斯则时处不须待於别因非是法尔所起之教不待别因也上二皆助正解今又助释谓法尔之教不待别因约可流传故须余九或可云何法尔不待别因宿因深故故虽有余九皆成法尔不待别因之义也各有深理学者细详。
　　钞有伏难云下难云在钞答文在疏则应先钞后疏(后皆淮此)言九会之终者且约现行经说。
　　疏但随见闻下即下顺机感意但随圆机见闻初成之迹九会之终乃文殊阿难海等於常徧无尽说中略此流传於世也故在机则有始有终约佛则无始无终。
　　钞以见理下既见真理自含众妙时处既一多下以所依时处例能依法也一中含多即深不思议一不碍多即广不思议也。
　　疏二酬宿因下问既云宿因深故法尔而转何得上云不待别因答上云不待别因乃不待现因今显昔因方能显於法尔故不同也问若尔既由昔因安成法尔义耶以有昔因故应非法尔也答非是籍此宿因方能法尔今云尔者以佛宿因初入修行之路先悟法尔心性常徧演法之德遂发悲智愿二利之行称性行愿既备诸惑断尽证真涅盘成大菩提还得如性之用常徧演法此即悟修断证说法利生皆符法尔之性则以称性行愿而为因体但由昔因称法尔性非由宿因方能法尔亦非宿因谁穷法尔也(此上通用一段疏文答上难也)。
　　疏夫根深下科云标因深广据疏云宿因既深教起亦大次段牒云深大云何等似此科合云标示深广其广字即疏中大字也此属教大也以今标释二科通能起因所起教不应独科云标因也恐后人笔误耳然言宿因既深教起亦大者因亦可大教亦可深互影略故下释亦然。
　　疏深大云何下一节疏文钞无消释诸家外钞纷纭不定今亦略解先科次释口科分二。
　　初征深大后释(二)
初因深(二)
初悟修(二)
　　初悟(我佛)　　次修(悲智)

后断证(二)
　　初断烦恼证涅盘(是以)　　后断所知得菩提(灵鉴)


　　后教大(乃以)



　　言我佛世尊者是举果人以显昔因也言创蹑玄踪下二句先悟毗卢法界也上句即寂之照玄者寂也踪者照也即初发心时创蹑便成正觉(玄踪之义)问玄为寂则可矣踪字何以为照也答踪者迹也若绝其迹则玄之又玄今既有其照用之迹故知其为照也下句即照之寂寂照无碍非照非寂乃初悟之心便同极果后之断证亦不离此言悲智下即后修普贤行门大悲般若常相辅翼成无住行行愿无方故云齐周言是以妄想弗剪下是以二字蹑前修起文虽在初义通下句由行愿圆满烦恼本空不断而断契前即照之寂证真涅盘故云廓彻性空由前行愿得圆满故所知本寂弗磨而磨契前即寂之照得大菩提故云顿朗万法二义同时为真断证以此因深教起亦大。

　　华严悬谈会玄记卷第九


　　华严悬谈会玄记卷第十

　　　　苍山再光寺比丘　普瑞集
　　疏诸会佛加皆言愿力者即一三四五六此五会入定有加二七不入定故无加第八入定无加而有发起第九会佛自入定故无有加唯五会有加其初会经云毗卢遮那如来本愿力故亦以汝修一切诸佛行愿力故第三四五六此四会皆云亦是毗卢遮那如来往昔愿力威神之力(唯第六会遮那如来下加应正等觉本愿力故)乃至入是三昧令汝说法言及余诸文者散在一经故云非一。
　　疏主山神者即开华匝地主山神也。
　　疏故兜率偈云等者即精进幢菩萨所说偈也上半偈云譬如一切法众缘故生起下半合可知言告功德林者由功德林入菩萨善思惟三昧十方诸佛皆号功德林而现其前告功德林菩萨言此是十方同名诸佛同加於汝亦是毗卢遮那如来往昔愿力威神之力及诸菩萨众善根力故令汝入是三昧而演说法第五会加金刚幢菩萨亦云及由汝智慧清净故诸菩萨善根增胜故言解脱月等者即请金刚藏菩萨说十地时明机感故言志解悉明洁等者等有二意一等余二句文云承事无量佛能知此地义二等余处经文如问明品云其心本清净诸愿皆具足如是明达人於此乃能睹亦如兜率天子六千比丘善财童子等皆云於如来所种诸善根等故今云等也。
　　疏广显机感下以根感为因教方得起下即以法被根义有左右故分二门由体无别故指彼说。
　　钞发心品中十方法慧同白佛言等者经云十方各过佛剎微尘数世界外有万佛剎微尘数佛同名法慧各现其身在法慧菩萨前作如是言汝能说此法我等十方佛剎亦说是法乃至我悉当护持(云云)准此钞中白字误书应是名字下疏云后益末世今信仰故今之闻者皆由佛愿力深愧信行。
　　疏四为教本者教谓末教诸经本即此经此经上有为本之用是教之本名为教本以此为能起因牵起自体为所起用虽体用齐时而因果义分然此为本之义有二说若玄镜集玄等记所开所摄三乘等教为末能开能摄一乘圆教为本若寂照意但约部帙以论不约五教而说不尔以义分教一代时教中但有圆义者皆是圆教岂以圆教而为本耶故次云先示本法顿演此经明知约部帙为本也后解为正。
　　钞非本无以垂末者法说者显前句约喻次句约法然钞释四句中前三句转以喻释第四句方正约法释也此文本出肇公维摩注序彼云然幽关难启圣应不同非本无以垂迹非迹无以显本本迹虽殊不思议一也彼以体用为本迹今借其言不用其意但以此经为本诸教为迹也。
　　疏将欲下问若云将欲逐机故先示本法者则说华严本意应正在逐机耶答若但赞佛乘众生没在苦今欲开顿说渐故作此言就佛本意纯说一极此意在前法尔中也。
　　钞天台指为乳教者补注中破云天台但判顿部在初喻之乳味何曾指部为根本也今据妙玄云呼为乳者意不在淡以初故本故如牛新生血变为乳纯净在身犊子若[口*敕]牛即出乳佛亦如是始坐道场新成正觉无明等血转变为明八万法藏十二部经具在法身大机犊子先感得乳乳为众味之初譬顿在众教之首故以华严为乳耳评曰既云初故本故又云众味之初此初即是本也岂非指部为本耶又众味不从乳出因何而有耶此但顿渐对说岂不得然。
　　钞彼文云等者疏钞云喻菩提身初成(经有十喻疏会十身今当第四喻菩提身)先照须弥等约根说异则照高未能兼下若照卑山则照高山故说华严是照高山菩萨如高山二乘不预说阿含菩萨常闻余例可知缘觉如黑山无法空之慧光故声闻如高源净名法华皆以高源况声闻不生佛法莲华故大地通喻三聚决定能生喻决定善根众生名正定聚得缘方生喻不定聚砂卤等地喻邪定聚然亦不舍故皆普照问日光是一佛智万殊岂为同喻答岂不向说随地高下故知但随众生智慧高下佛智无二不违前喻问先照菩萨岂非正定次照缘觉岂非邪定今更言三聚岂不重耶答邪定岂唯二乘收耶除却二乘先已照故取余无善凡夫为今邪定也又先说二乘是愚法者阿含中所被故今三聚中取广慧二乘是三乘通教所被故其先照菩萨是圆根今三聚中正定不定是偏根通教所被故乃不重也又此但愿普被故言通照三聚不必与前拣辨属配地位也问所被机既不同能被的指何经答先照菩萨下能被教即华严也次照缘觉下能被教即阿含也后照决定下能被教即深密般若等经也问喻中从高至下胜劣为次法中阿含等所被二乘是愚法最后三聚中二乘是广慧况正定聚中亦有机教大乘并三中一三后一乘菩萨通以大地喻之却先劣后胜云何不齐耶答愚法二乘能被教异故先喻别之广慧二乘与权教菩萨以般若等通教被故是以一种大地通喻三聚也设有三中一三后一亦是三乘通教以始终顿三教俱名三乘教皆为三乘人所得故未显不共不名别教一乘故又渐中先小后大为次故以经合文甚明。
　　钞华严未有等者且约初时说华严故以法华下如海流万派百川还归於海源无二故。
　　钞义取出现下钞云经但有先照高山之言而无后照高山之语今以义求必有之矣会权归实先弃人天非出离故如平地落照此约前互相影略不开三聚故次舍声闻令自悟故如高源无光次舍缘觉令起悲故如黑山掩曜次舍三归一如山衔夕阳故云还照高山问准经合文缘觉声闻为末可尔何故今云舍三归一答经但言其大格不遮华严之后说大乘故故前正定聚中兼有大乘也问或台宗学者难云既无其文何所据耶答亦智者意故妙玄云夫日初出先照高山日若垂没亦应余辉峻岭故问言法华涅盘唯闻一极照菩萨者何言归於华严答二经一极所入佛慧即华严佛慧也义如前释问补注难云是则最后醍醐上味归最初华严之乳此云何通答乳为众味之本此取先后喻前开渐之本不约浓淡为言然华严之乳亦纯醍醐之乳也涅盘云雪山有草名为忍辱牛若食者纯出醍醐华严不说余乘即纯出之醍醐也故法华钻成醍醐浓味却与华严顿出醍醐理同即归华严义也故妙玄云法华开佛知见得入法界与华严齐又云菩萨因法华入法界与华严合皆此义也。
　　疏无不从此等者梁摄论云由如来昔时学三乘十二部经后成佛时各观一切法无不从此法身生无不还证此法身故一切法门同一法身为味由见修多罗祇夜等经同一法身味是故生喜今转生为流字转证为归字身为界字问生证转言流归其义相顺何转身为界耶答彼论复云诸佛法界恒时应见有五义释论曰此中明法身义而言诸佛法界者欲显法身含法界五义故故转名法界(一性义二因义三藏义四真实义五甚深义前已引释)评曰今欲显归华严法界具足五义故亦转名界也故下入法界正用此五义释界字。
　　钞此以义证教者法身报化是所诠义华严诸经是能诠教故言报化等身者等字等一切法也此论明三身皆依止法身中正说由五因故佛具五喜偈云由能无量作事立由法义味能德成一因自能无量故喜二因作事立故喜三因法美味故喜四因欲成故喜五因德成故喜今此是第三门法美味故喜中文也。
　　钞故吉藏者即隋末唐初会稽嘉祥寺吉藏法师也问彼师立教后既不许何故得证此耶答彼立三种法轮欲收一代时教义故稍有违今但证此经为本之义则有理也。
　　钞法华指此下以始见入佛慧即是此经今闻法华令入佛慧即华严佛慧如海无二故前钞云以法华摄末归本归华严故意表二经佛慧是同勿谓法华唯是终教教义释法华云我有如是七宝大车其数无量为主伴门为是何教妙玄亦云始见我身入如来慧今闻是经入於佛慧初后佛慧圆顿义齐。
　　▲钞既不指下遮难可知问梵网经云初坐菩提树下成无上道已初结菩萨波罗提木叉等岂非鹿野之前一乘耶答彼但明戒非一代时教本故教迹钞云未有一事一理而不极等问无量义经云佛一切时说大小等如何会通答若尽理明下有十门仪式今且为成为本一边之义不违无量义经等问密严经上卷云十地华严等大树与神通胜鬘及余经皆从此经出此经最殊胜余经莫能比等准此则彼经为诸教之本今经亦无显文说为诸教之本设依义判亦违彼经(答彼经以密严)是法性土与诸法为本言诸经皆从此经出亦犹无量义者从一法生同教迹中理事相望论本末也今言为教本依佛化仪先说此圆极之经后方说余经明为教本同教迹中诸教相望论本末也若唯此为本遮余为本胶柱何甚(十二国史赵王正鼓瑟遣使之楚诫之曰至楚之时必如吾言使者曰王之鼓瑟何其美也王曰瑟方调矣使者曰瑟美如此可书记胶粘其柱王曰宫商移徙不可常定使者曰明君使臣不制其辞逢吉则贺逢凶则吊如王瑟柱不可常定矣)。
　　疏五显果德者以所显果德为因能显教法为果谓欲彰显果德故有能诠言教问教不唯言为体通摄所诠为体因果何分答但以能诠为门一切皆教若以所诠为门何法非是所诠虽举一全收而为门自异问若以所诠为门下地位胜行等皆是所诠云何成异答虽俱是所诠果德唯明佛果地位咸通因果宽狭不同胜行真法等各别准知言不识宝玉者或连城刖足(六国时楚国有姓卞名和者别玉荆山昆冈谷中得一玉璞将献楚文王文王不别谓和欺诳刖其左足文王崩武王立和又进王武王责曰和昔欺吾先君今又来诳我复刖其右足和见二王不识此玉遂抱玉泣於荆山下眼中泣血感得山为之颓武王卒子成王立召而问之曰刖足者众何独怨乎和曰臣不恨刖足所恨真玉为石忠士为慢所以悲耳王乃使玉师剖其璞果得美玉王使挚玄估其价挚玄曰此玉无价若欲知此玉价大王出楚城外使人运金满一城不博得此玉也王乃号为量城之玉后楚迎赵女玉归於赵秦王闻欲得之割十五城博赵王之玉故云连城之玉也诗云莳兰莫当门怀玉莫向楚梵无别玉人门无莳兰所也)或夜光按剑(隋矦出行见郡牧儿打一蛇伤破血流沙中宛转命将欲死隋矦怜之取着水中洗以神药封其患处得活遁然入水蛇是南海龙王之子后衔七寸珠来报与隋矦矦於夜庭中忽有光明谓是贼来遂乃按剑向门而立久之不见开户看之乃一蛇子衔珠在户外吐珠在地隋矦问之答曰我是海龙王子变作蛇身草中游戏遇〔郡〕儿无故打伤先生救命故以明珠报德隋矦得珠乃进楚王王夜中安殿上见光明如昼即珠称夜光也)或执石为宝(春池喻经云臂如春时有诸人等在大池浴乘船游戏失琉璃宝没深水中是时诸人悉共入水求觅是宝竞捉瓦石草木沙砾各各自谓得琉璃宝欢喜持出乃知非真是时宝珠犹在水中以珠力故水皆澄清於是大众乃见宝珠等)或掬泡为珠(指水上泡经云昔有国王女为王所爱未曾离目时天降雨水上有泡女见水泡意甚爱敬白王欲得水泡为头上鬘王使群匠作水泡鬘竟无能者王曰若不能作当斩汝辈有一老匠白王女言我素不别水泡好丑伏愿王女躬自取泡我当作鬘女寻取泡随手破坏不能得之如是终日自生疲厌而舍之去等)今欲还源要须明解解不造极行非正道故云不知此德安能仰求。
　　疏然果德有二等者依果即世界海此有三类一莲华藏世界海具足主伴通因陀罗等二者十种世界海(一世界性二海三轮四圆满五分别六旋七转八莲华九须弥十相此上九皆有世界言)三无量杂类树行等剎皆徧法界上三皆是一舍那十身摄化之处故今文云谓华藏世界海等言如来十身等者等融三世间十身也。
　　钞其相即相入相在者下云相在是相入也或是微细门以今六句多是此门以约一毛一尘现依现正也然由科云约用互在故即一多相容门也。
　　○钞若约圆说应言等者理实分圆交互具二百五十六句今以图示根本十六句每一句中具十六句则有二百五十六句也分为十六。
　　
　　钞相即互亡下问前相入有六句今相即何唯四耶故此答也问准义分齐相即乃有八句彼不相即互亡耶答作句体式异故彼云一者一即一二者一即多三者多即一四者多即多五者一即多一六者多即一多七者多一即一八者一多即多欲明义别故有八句今以四句明义其第四句佛即剎故非佛剎即佛故非剎以相即互夺故云相即互亡此不同前第四句多即多以不互夺双亡可加为八句然前相入第四亦不互夺故有六句下义分齐相入中第四句云非摄非入以入即摄故非入以摄即入故非摄亦相即互亡故无六句则前后互影体式耳。
　　▲钞佛体即是法性土者出佛地论云唯以清净法界而为法身亦以法性而为其土性虽一味随身土相而分二别又唯识云虽此身土体无差别而属佛剎性相异故(谓法性属佛为法性身法性属剎为法性土性随相异故云尔也)今以佛体即土体故即事事无碍法界以约差别义名为事故言废己从他佛体虚故者从缘起相由出所以也土外无佛下理性融通因也或可三句故字后后出前前之所以也如问何故佛即剎耶答佛体即是法性土故问何故佛体即法性土耶答废己等可知。
　　▲钞剎即佛下准前可知三俱者合上二句俱时无碍故佛即剎故有剎剎即佛故有佛四泯者约互夺故然上四句俱时为诸法相即自在门有以初二句为相即门后二句为隐显门者义殊有滥岂相即门中无四句之义耶况科云约体相即故无劳异说。
　　钞双结体用者体用约因即入从果言体外无用等者实唯一法约义引根随门似异其实就法举一全收二门同时可为隐显门以相即故依正双隐以相入故依正双显正显即隐正隐即显故曰俱成。
　　疏六彰地位者以所彰妙位为因能彰言教为果言一道者圭山云有三义一唯向南二唯一因果三万圣千贤皆修万行更无异路(即行愿钞中说)。
　　钞天地之大德等者注云施生而无为故能常生彼疏云欲明圣人同天地之德广生万物之意也言天地之盛德在乎常生若不常生则德不大以其常生万物故云大德也言注云下唯解下句也彼疏云圣人大可宝爱者在於位耳位是有用之地宝是有用之物若以居盛位能广用无强故称大宝以况三贤十地位可宝故行有其成益也。
　　钞先释行布等者圭山云发意修习念念在圆(行即顿修)有成未成位分因果未成之中复以尘习厚薄惑障浅深根有利钝修习进怠致令位次阶降不同若不知之恐叨滥上流或得少为足言如第二会等者第二普光明堂会说十信者一信心(信佛常住大乘教法归心不二决定无疑)二念心(於六念处无念)三精进心(如念而修懃行止观)四慧心(双观人法二种无我)五定心(解空处寂止心理静)六不退心(止观双融心不退没)七回向心(善会平等回向於舍)八护法心(解理坚固受持不坏)九戒心(善护身心三业齐清)十愿心(以三业愿正求菩提)第三忉利天宫会明十住者一发心住(十千劫来修信行愿入位不退起慈悲心)二治地住(常随定心净诸法门练治心地故)三修行住(巧观空有增修正行)四生贵住(生佛法家种姓尊贵)五方便住(带真随俗习无量善巧化无住故)六正心住(成就般若闻彼赞毁真正其心令不动故)七不退住(入於无生毕竟空性心心常行空无相愿正观双运缘不能坏故)八童真住(心不生倒不起邪魔破菩提故)九法王子住(从法王教生尝绍佛位故)十灌顶住(从上九住常观空理得无生心最为尊上诸佛法水灌心顶故)第四夜摩天宫会明十行者一欢喜行(三世因果皆悦自他始入空位离邪见故)二饶益行(三聚净戒益自他故)三无违逆行(忍顺物理无所违故)四无屈挠行(勤无懈怠不屈弱故)五离痴乱行(以慧资定离沉掉故)六善现行(慧能显发三谛之理般若现前故)七无着行(不着理事远离於我及无我故)八难得行(成大行愿乃能得故)九善法行(说法授人动成物轨则同於九地法师位故)十真实行(言行不虚称二谛故)第五兜率天宫会明十回向者一救护众生离众生相回向(大悲广济名曰救生大智无着名曰离相)二不坏回向(於三宝等不坏信故)三等一切诸佛回向(学三世佛所修回向故)四至一切处回向(愿令善根共具徧周时处故)五无尽功德藏回向(缘无尽境成无尽善根功德之行得十无尽藏之果故)六入一切平等善根回向(顺理修善事理无为入於平等故)七等顺一切众生回向(以善根等心随顺益生故)八真如相回向(善相合如同如体相无尽得故)九无缚无着解脱回向(不为相缚不於见着作用自在故名解脱)十入法界无量回向(称性起用向法界故)第六他化天宫会明十地者一欢喜地(初获圣性具证二空能益自他生大欢喜)二离垢地(具净尸罗远离微细犯戒垢故)三发光地(成就胜定大法总持能发无边妙慧光故)四焰慧地(安住最胜菩提分法烧烦恼薪焰慧增故)五难胜地(真俗二智行相互违难合能合极难胜故)六现前地(住缘起智引无分别最胜般若令现前故)七远行地(至无相住功用后边出过世间二乘道故)八不动地(无分别智任运相续相用烦恼不能动故)九善慧地(成就微妙四无碍辩能徧十方善说法故)十法云地(大法智云含众德水譬如虚空粗重充满法身故)第七重会普光明殿会明等妙二觉者以第七会有十一品十通十定十忍阿僧祇如来寿量菩萨住处六品明等觉(体空大寂安心平等照齐种智一相无二故)不思议法品十身相海品随好光明品此三明妙觉(谓圆照内穷融鉴法性体无始终穷微尽极故名妙觉)上皆行布因果更有普贤行品出现品二品此二是平等因果即圆融义非此所明。
　　钞后释圆融等者谓前诸位皆不离普贤法界然此法界圆融无限随在一位即具一切如十味香才烧一丸如小芥子十气齐发若有闻香十味齐得若得沉气即得檀气若得苏合则得龙脑等服者齐得亦准此知问若初后相即应坏因果之相答若以因取常是菩萨若以果取恒即是佛随门不同名因名果体无前后故得圆融或双存(亦因亦果)或俱泯(非因非果果海离言)具足四句自在难思。
　　疏一一位满即至佛故者十回向疏钞云然斯位满总有五重一约信满如贤首品说便得灌顶而升位等(经偈云若得十地十自在修行诸度胜解脱则获灌顶大神通住於最胜诸三昧若获灌顶大神通住於最胜诸三昧则於十方诸佛所应受灌顶而升位等)二约解满如灌顶住及海幢处说(灌顶住经云此菩萨应勤学诸佛十种智何者为十所谓三世智佛法智法界无碍智法界无边智充满一切世界智普照一切世界智住持一切世界智知一切众生智知一切法智知无边诸佛智下疏释云即学佛一切智一切种智以当位满灌顶成佛)三约行满如第十行入因陀罗网法界等(经云得佛十力入因陀罗网法界成就如来无碍解脱人中雄猛大师子吼得无所畏能转无碍清净法轮等)四约愿满如第十回向穷证法界故(经云此菩萨以离垢缯而系其顶住法师位下疏云同第十地离垢三昧受职灌顶等)五约证满如第十地堕在佛数故(经云名为已得受职之位入佛境界具足十力堕在佛数等)此五重内随一成处必具理行内相应故皆名位满然信解等殊故不相滥。
　　钞明五位互摄者问何故标云五位互摄释中但名三贤十地之四位耶答下疏并就因满位说若普贤等觉作用大分同心佛犹未是佛故合等觉入第十地故言五位即第五位在十地中或可五位之中前四能成后一所成亦具五位或可此虽有四后引证中信该果海影在后故兼信为五后义为正。
　　▲钞如初住摄於初行等者疏主云然三贤如次似於十地等故言故第十住满等者前五重满中成佛中此唯略叙第二重住满成佛义也言十住满称灌顶者明证相似唯举其初后摄中二也十行智度圆下明行相似其住向二位第十不与行地二位第十智同故略不言也或可此中略显二重位满成佛初住满后行满住行既尔向地例然故。
　　钞海幢比丘等者上住满成佛唯约义配今约事证明言海幢者下疏云业用深广而高出故正心不动如海最高胜故即善财所遇寄第六住善友善财始见海幢身住三昧於诸身分现十四类圣凡之众谓足现(长者居士)两膝出(剎帝利婆罗门)腰间出(仙人)两胁出(龙及龙女)卍字出(阿修罗众)背上出(三乘众)两肩出(夜叉罗剎)腹上出(紧那罗众)面门出(转轮王众)两目出(日轮)眉间出(帝释)额上出(梵天)头上出(诸菩萨众)顶上经云从其顶上出无数百千亿如来身其身无等出妙音声充满法界示现无量大神通为一切世间普雨法雨(有三十二种法雨前十二法雨为菩萨谓初一为等觉二为灌顶住三为法王子住乃至第十一为发心住十二为十信位余二十法雨为杂类众生云云)所谓为坐道场诸菩萨雨普知平等法雨(为等觉也)为灌顶位诸菩萨雨入普门法雨(第十住)为法王子位诸菩萨雨普庄严法雨(第九住)乃至为初发心诸菩萨雨摄众法雨(初住)为信解生菩萨雨无尽境界普现前现雨(十信)余二十法雨(云云)即杂类众生也今云顶出诸佛灌顶住后明佛者是逆次明也(彼从胜向劣此从劣向胜故逆彼次也)下疏云次十法雨即十住者圆教位中十住满位便成佛故(意云彼等觉后便明第十住者以住满成佛故)。
　　钞前唯约理行圆融下双出前二所以也言理行融通者理谓法性融通行即缘起相由又有二义一谓四十二位之行得理融故随一行具一切行行既圆收位无别体揽行以成随能成行亦一位中具一切位故二谓真流之行故名理行能流之真既融诸法混无障碍所流之行称能流理还融六位随一位中具一切位等故前发心住即摄余九及摄行向地等问若初住摄诸位何用余位耶答若无余位为融於何问虽有所融皆发心位全收一切名成佛为后更修进否答分别心未忘何能收一切如上所说方便为门故下作句皆云行起解绝况实证耶言行证相似者以约五位所修之行相似及契证相似也问前三贤何云证答宗说不同不应局执尚得成佛岂非证耶问上二圆融何义为正答初义为正故钞云兼明行证等也。
　　疏初地云者地字传写之误合云初经也亦可云初卷以是晋经第一卷叹菩萨德中文也彼文正云在於一地普摄一切诸地功德。
　　钞以一例诸者此证上总辨相摄然文中正说十地中一地摄诸地故以此例余四十二位随一能摄一切皆然上正引文者对次科义引为证故也。
　　钞信该果海者下乍观似初发心时总摄至果今详钞意即是五位互摄中信位满成佛之义前出四位今引信满五行具矣然有二师异说若寂照云经不别说十信观次第与三贤等相梯明摄以未成位故(上依终教)设依始教说信为位於行布义亦许杂修故不拘次第不同住等有次第修义故但总为一位望三贤十地名为五位合等觉入第十地中故若指玄云则应五位十番梯梯别摄行证相似即以五个前九为行五个第十为证二释随取显义无方故然但指玄配其行证义似大局以五个十番皆有行证如初信乃至摄於初地岂无所行及所证耶学者详之然信字望果亦有二说寂照应知此果海言唯大分同佛名果非究竟果海故若指玄云唯第十梯中果也五位应为五果今合为一果即究竟果也非是常途因该果海彼是初门融摄义故后义为正然应以第十梯信望第十梯果若唯以第一梯中信望第十梯中果者非也此当后以初摄后义故思之言贤首品中等者文如前引有本钞云则得灌顶而升位者则得二字误书准前经文是应受二字也。
　　钞正明以初摄后者意云初发心时便成正觉正意只是初心摄后究竟位义兼则通二种初后之义然指玄以此初后义为约时说前二唯约法说故兼前二义之中各含法时二义故此兼证前二门也虽少有理然详文意恐不如是大凡初后通一切法岂唯约时如言初心后心初地后地等岂约时耶今此正约初后位也此位初后有其二义一总二别总初后者今第二义别初后者今第一义五位之中别别有初后故(如初住为初十住为后乃至初地为初第十地为后等)智者细详。
　　钞若住满成佛者以初发心是初住望当位后第十住满成佛故云便成正觉然此所证前之二义诸师各异若寂照云此从前第一总辨相摄中开出故兼后义皆证初门以前钞云当地之中自互相摄亦证初故今亦当位以初摄后故此二门皆证前初门也此解即有缺漏之失以钞云通於二义故若助正及指玄此门证初义同前后门即证五位互摄也故指玄云详钞当位字异位字便可了知同前钞当位五位之言如次配其二门今详此中当位之言非是当位一摄一切只是当位以初摄后虽含一摄一切之义此中不用只约十住以初摄后住满成佛证前五位互摄义中一分住满成佛义也钞文若住满成佛一句是举前所证即是当位下方合能证也。
　　钞若究竟成佛者下此总初后故证前初门正是梵行经意指玄以证五位互摄悞也如初发心住即摄余九住及行向地等至究竟佛果故名异位即四十二之异位非五位之异位也若唯证五位则后引证亦有隔越之失及能引证经中亦不该四十二位之失思之然此中究竟望所摄名究竟(摄至妙觉之果故)非能摄名究竟此能摄亦大分同佛非究竟也问此望前初地文有何所异答前约当位一摄一切此通异位一摄一切故非重证或可此二义不必证前二义前约一多二义此约初后自具二义为门别故义不全同若约证前招难尤多不证为正。
　　▲钞如四十二字下引证即善财所遇第四十五众艺童子所得法门一阿二多乃至四十二茶下疏云表四十二位故钞云若初发心便成正觉则初阿(上声短呼是无生义以无生义摄万法故后四十一字若言若义皆从此字而生即表初发心住也)具后茶(即究竟处表妙觉位)故唯证第二初后义也然准指玄云且有具字具一切也亦可证五位互摄义或通直证二门以初摄后者既下疏明又若此不劳异说况四十二字岂五位耶。
　　钞上来下总相料拣意云若圆融诸位相摄岂独止前二义耶故此料拣也言五十二位者开十信故(以梁摄论佛性论仁王经皆说十信名位故)影显示故即初品意二举一位下亦开十信合等觉即贤首品意三举初下即梵行品意此有三文故为三义问前初后中既有二义今何合为一义答虽总别二义皆是以初摄后亦约证文同故故合为一义问一多二义亦皆以一摄多何不合为一义答约义少异证文亦异故不合为一义也。
　　▲钞复应下约义应然故然由前三义有二种四句初后一义别生初后四句前之二门五位及五十二位总目於多故合生一多四句义方周圆其初后四句中初之一句文不隔越故不别例一多之中第一句一摄一切虽义不异前由文隔越故须具列也余义可思。
　　▲钞上云初发等者上皆显义此下指文所出也言正引经文者亦对前义引耳。
　　钞梵行品云下下疏释之分二先牒前因深初总指前文不思不造万行沸腾不但心观圆明复应广习佛智等故云若诸菩萨乃至相应言不生二解者别举其要即所行无二二一切下酬其果满先标后释今初一切佛法疾得现前者标也由理观深玄了性具足万行齐修故令大果无边德用现证在即一切明其果大疾得现前语其速证后释者先释疾得之言后释现前之相今初上言疾得得疾在何时故云初发心时何法现前谓无上菩提也后释现前之相亦是出其所因何者夫初心为始正觉为终何以初心便成正觉故今释云知一切法即心自性故觉法自性即名为佛故离世间品云佛心岂有他正觉觉世间此良证也斯则发者是开发之发非发起之发也从初信心始入佛法发心趣求如来果位寂照双流常观心性精修六度功行既着至此豁然开悟如发金藏了见分明何谓现前之相夫佛智非深情迷谓远情亡智现则一体非遥既言知一切法即心自性则知此心即一切法性今理现自心即心之性已备无边之德矣言成就慧身者上观法尽也正法当兴今诸见亡也佛智爰起觉心则理现理现则智圆若镜净明生非前非后非新非故寂照湛然言不由他悟者成上慧身即无师自然智也(心镜钞云诸佛因中皆师善友何名无师自然答直谈性德本自圆明今情亡契性故云尔也不遮近善友等)又不由他悟是自觉也知一切法是觉他也成就慧身是觉满也成就慧身必资理发见夫心性岂更有他若见有他安称为悟既悟心性自亦不存寂而能知名为正觉岂唯定之方寸不取於人哉况初后圆融不待言也。
　　钞圆融本是一理者问既曰圆满融通岂但一耶答对无量且言一故非有定诠。
　　钞故世亲等者十地品云摄诸波罗蜜净治诸地总相别相同相异相成相坏相十地论释之清凉贤首等演之十地钞云通显法之体状目之为相法带六数故名六相贞元疏云今且约位明总相者一位含多德故即普贤位二别相者多位非是一位故含多位之一位故谓信住等依止於总满彼总故三同相者多位不相违同成总故谓信住等同名普贤位不作余故四异相者横以诸位相望各各异故如信非住等由此异故方能同力名普贤位不望总名异故与别相不同五成相者由此诸缘缘起成故由成普贤位信住等名缘要欲由信等互不相作方成普贤位六坏相者诸位各各住自性故谓信住等守信自性若失信等性则不能成普贤位故故由六相有圆融义又云依总同成则说圆融依别异坏则说行布下钞云亦犹梁等共成一舍总则一舍别则多缘同则互不相违异则诸缘各别成则诸缘办果坏则各住自法又云亦可总则揽别而成总别则分总而为别同则别别带总异则别别互乖成则双揽同异坏则各住自性广如下释言若望经则唯是下者十地品初地中文也若望疏文下通指解一经上下疏文也。

　　华严悬谈会玄记卷第十


　　华严悬谈会玄记卷第十一

　　　　苍山再光寺比丘　普瑞集
　　疏七说胜行者以所说胜行为因能说言教为果若不修行成道无日如数他宝自无其分说食与人终不能饱匪知之艰而行之艰经云不如说行於佛菩提则为永离故君子下君子者大人也贤智有德谓之君子上敬尊长如臣事君下恤万民如父育子故曰君子彼疏云不忧无禄位但忧无立身之才学耳以况行人不忧无圆融行布之位但忧己德行不立。
　　钞包氏者后汉儒林传云包咸字子良会稽曲阿人也少为诸生习鲁诗论语举孝康除郎中建武中入授皇太子论语又为其章句拜谏议大夫永平五年迁大鸿胪彼疏云不忧无人知见於己求善道而行之使己才学有可知重则人知己也今引上二句行成得位证此由行故得位也求为可知者行成得名以行为能立名与位皆所立人为能立行为所立故云及所能立皆是行也下两句行成得名非今所用今为下疏欲证前由行得位故但引前两句耳。
　　疏一顿成诸行者新经疏云此复有二义一约心观二约性融今初谓一念相应能顿具故谓知此心即是佛智佛智即是无念无念心体内外无着一诸过自防(二)忍可谛理(三)离身心相(四)寂然不动(五)了见性空(六)善达有无(七)进诣妙觉(八)是真信习(九)决断分明(十)十度具矣十度既具余行例然故修一行成一切行二约性融者以修一行称法性故性融摄故令此一行如性普收无行不具。
　　疏十住品云下言等者次云文随於义义随文如是一切展转成此不退人应为说又弥勒告大众言余诸菩萨经无量百千那由他劫乃能满足菩萨行愿乃至此长者子於一生内则能净佛剎乃至则能具足普贤诸行皆一行即一切行义也。
　　钞等取一障一切障等者问今证一行一切行何证以断障修证耶答以此皆行中别义障是行之所断断以行为能断修正约行证则行之所证故也。
　　▲钞初说十句等者此指一断一切断等文也经云欲疾满足诸菩萨行应修十种法所谓心不弃舍一切众生一於诸菩萨生如来想(二)永不诽谤一切佛法(三)知诸国土无有穷尽(四)於菩萨行深生信乐(五)不舍平等虚空法界菩提之心(六)观察菩提入如来力(七)精进修习无碍辩才(八)教化众生无有疲厌(九)住一切世界心无所着(十此即初说十句也)次有五十句谓十种清净十种广大智十种普入十种胜妙心十种佛法善巧智(即今顿成五十种胜行有本云五十二种二字似剩也)下疏云能治深妙(若所治即下百万障是也)后五十展转依初十是为初即摄后一治一切治(即今云一断一切断此唯约能断也)说有前后得即一时评曰别是一断一切断并一修一切修通一行则一切行也。
　　▲钞一念嗔心下即所断也经云佛子我不见一法为大过失如诸菩萨於他菩萨起嗔心者何以故佛子若诸菩萨於余菩萨起嗔恚心即成就百万障门故所谓不见菩提障不闻正法障乃至远离三世诸佛菩萨种性下疏云决定毗尼经云宁起百万贪心不起一嗔以舍众生违起大悲莫过此故既一惑成百万障则一障一切障义惑惑皆然今从重说虽标百万略列百门古人寄位分五(谓十信行十住行十行行十向行十地行此五约所障惑是能障)是知通障一切信尚不起况诸位耶又所障法界如帝网重重能障同所亦无尽故知百万犹是略明问上之断惑约何位断答准教章云准上下经文有四种一约证谓十地中断二约位断十住已去断三约行十信终心断四约实无可断以本来清净故。
　　▲钞故偈中下约所依显能依行时既延促自在行亦一多圆融妙严品约法显行可知。
　　疏乃至等觉中行者问前彰地位中直至妙觉此说胜行秪至等觉其故何耶答位是所得通因及果行为能得唯至因圆以等觉因圆便能至果故行不说妙觉净行品疏钞说约行修有障等但四十一位行妙觉位是所求无障非行故。
　　钞体即三心者是起信文疏云一体直心即大智无所执着绝能所念名念真如后二心以其为本二深心者乐修诸善谓四弘愿等虽发此愿而无分别契前直心诸行相中不可称量故名深心三大悲心者见受苦众生方便救拔见得乐众生护令不失虽发此心而无爱见即无缘悲故曰大悲亦顺直心又以前二心皆为众生则无心非悲以悲直二心皆顺深心则行愿无涯说即三心次第发必不得单行言四弘等者等一切愿也贞元疏云以大愿为主然愿无量而多说四弘者对於无作四谛理故一众生无边誓度者度於苦源二烦恼无边誓断者断於结集三法门无边誓学者学於道谛四佛道无上誓成者证於灭理言无作者不同小乘有生灭谓造境即中无不真实阴入皆如无苦可舍烦恼即菩提无集可断边邪皆中正无道可修生死即涅盘无灭可证无苦无集即无世间无灭无道即无出世间不取不舍直趣真实若更深入应知一苦一切苦则一度一切度事事无碍故一惑一切惑则一断一切断一道一切道则一修一切修万行一体故一佛一切佛一成一切成等然此深义是上圆融行之愿也上圆融虽约行说此约愿说思之。
　　▲钞七十八经云者即慈氏章中文也言大悲为油者约喻即油不尽而灯不灭约法则大悲无尽大愿无穷智光不息恒照法界行愿品云是故菩提属於众生若无众生一切菩萨终不能成无上菩提言上求即直心下化即悲愿照理起行亦然故云不出此故。
　　钞言相者下释疏中相字而有四义一无相为相者以发心文云今所发觉心远离诸性相故二同法界相者同理事无碍法界事事无碍法界故三无分量相者无分齐头数等行相可称量故四无齐限相者贞元疏云若约悲愿二心无齐限尽度众生尽修诸行故约直心无齐限下无众生可度上无菩提可求中无万行可修亦无真如而为所念净名云舍於分别菩提之见菩提者不可以身得不可以心得寂灭是菩提灭诸相故若融上三心则度而无度修而无修故光明觉品经云若於一切智法发生回向心见心无所生当获大名称钞言功德下释疏中功德字言无德不收者贞元疏云经云一切功德皆在最初菩提心中安住故是以语其智等虚空而非类论其德碎尘剎而难量极念劫之圆融尽法门之重显初心契於佛智岂有边涯微滴入於天池齐无终始。
　　▲钞发心品十种大喻下经云佛子假使有人以一切乐具供养东方阿僧祇世界所有众生终於一劫然后教令净持五戒南西北方四维上下亦复如是乃至云教令住辟支佛果比发心功德百分不及一乃至优波尼沙陀分亦不及一此即第一喻利乐众生喻也二速疾步剎喻三知劫成坏喻四善知胜解喻五善知根性喻六善知欲乐喻七善知方便喻八善知他方喻九善知业相喻十善知烦恼喻十一供佛及生喻随一喻而十者十门校量显胜总有一百一十门今云十喻百门者约大数耳亦寄显圆义故问如第十一喻中云有人以不可说不可说供具念念供不可说佛及众生经不可说劫此之功德全比容许不齐何以不及少分答有三义一无时处齐限故二称法性故三事事无碍故问此发心功德既尔岂是行布行耶答是即圆融之行布故。
　　▲钞独觉声闻下问起一念二乘意退菩提心(智论中说有一阿罗汉领一凡夫沙弥沙弥随从行忽作念发大乘心罗汉观知便於沙弥身上取衣钵自擎令沙弥前行行经数里间沙弥心念菩萨苦行难成佛果遂却拟修小乘法罗汉又观知却过与衣钵还令随后沙弥都不知意而问罗汉罗汉方与说其意也)何以菩提心出二乘安乐答由佛出世说二乘法方有二乘得道佛因菩提心得据本为言亦从菩提心出有解云菩萨发心非但出生如来亦令二乘回心向大得大乘安乐之果者非也今云二乘之安乐故问独觉自悟出无佛世岂由佛出答说得果时云无佛世必前世已见佛闻法推本亦由佛出故又佛昔依一乘发菩提心今於一乘分别说二乘亦依菩提心出也故十住婆沙论第二云一切声闻辟支佛皆由佛出若无诸佛何由而出。
　　钞此上三事下贞元疏云体相德三不相舍离犹如日轮体是珠宝其相圆明德无不照成熟谷稼廓彻虚空三无离理言为万行之本者离世间品云忘失菩提心修诸善根是为魔业善财求友先陈已发菩提心者是法器故弥伽翻礼於初心若敬白月之新吐(法界无差别论云敬礼菩提心者如人礼白分初月不礼满月以希现故满月由此故又宝积云如是迦叶世间人月初出时恭敬礼拜至其盛满时而不恭敬何以故从初至满故等又涅盘三十八云发心毕竟二无别如是二心先心难自未得度欲度他是故敬礼初发心)海云惊其初发美青松之始萌(下经中善财先陈已发心已海云告言善男子汝已发心耶善财言唯已发心然后海云赞叹等下疏云先赞法器以发心者难故若不发心不堪受法非法器故如青松之始萌人爱彼美大松依此成故)不有凌云之心岂展垂天之翼若无等佛之志岂成妙觉之尊长流生死凡夫初发此心为后万行之本言即此发心便名为行者问此中说胜行何言发心耶故此答也十信已上即此发心便名为行乃至十度万行皆名行相问净行品疏云夫妙行者统惟无念历修万行疲役身心岂当为道答若斯见者离念求於无念尚未得於真无念况念无念之无碍耶。
　　疏此二无碍者问圆融行布复说无碍即可如实能行云何答始则圆布别修淳熟自然双具亦犹前之四地真俗别观至五地中真俗双运若尔何殊有作之修终成败坏答善用其心不已故能无心体极本不以有作为是则非认贼为子也问既无心体极何须断恶修善但以无心体极善恶无碍行之复何碍耶答为实无心体极谓如能渡水之人逆顺出入自在者得无碍行之其有力未任者心虽欲得逆顺出入自在无碍以力未任入必沉没难得出离幸须冷暖自知慎勿欺心而已故圭山云世有非法之人假为菩萨之行诳惑愚夫说空无相之言不拘斋戒以粗行为大乘以真修为小教愚人不晓却敬彼粗人不知弟子有择师之分既闻彼说已仍须勘以圣教合者名正不合者名邪又须日夕体之心在佛道大悲利生方堪归依无得杜顺和尚食肉便乃食肉彼却食臭尸汝何不食志公食鱼鲙吐之水盆鱼跳跃食鸽口中飞出(志公就人求生鲙人为办之致饱乃至还视盆中游泳如故日令弟子煮鸽一只而自食之忽於时有弟子先食彼鸽一足之肉志公既觉曰汝无惭也弟子背面窃讼之曰我食一足便谓无惭和尚每日吞取全身德行如何志公知已复告之曰汝所食者与我不同乃自张口据所食鸽从口中飞出最后一鸽落之在地乃令看之唯无一足於是时人咸皆惊异)汝等为能如此自在否若更纵无知之心阿鼻地狱何门可逃。
　　疏八示真法者所示真法为因能示言教为果欲成下蹑前起后不体下我等无始至今亦曾修善云何犹不出离良以未能深心体达理事等真实之法所修之善得人天果皆生死之业也今仍不求学通达如何解脱故言故兜率下上二句云众生无始来生死久流转(即法幢菩萨偈)言此亦下贞元疏云示四法界今略言二也。
　　疏九开因性者开即开说显示之义以所开因性为因能开言教为果言上因果理事者因即第六第七果即第五理事即第八既皆性有不唯但具性功德尔行愿钞征云如何开耶答如出现品云佛子如来智慧无所不在何以故无一众生而不具有如来智慧等即开因性也若性非下喻上性有可知。
　　疏良以下盖为我等具足包含恒沙功德为体性即本有涅盘全依本觉佛智之海以为根源即本有菩提义分理智实无二体(此释因性二字也)。
　　钞初明因义下恒沙性德即举所具德显能具体即涅盘也本觉佛智约自体说即菩提也此无二体又本觉因性与佛果智本新似异然佛果智亦本有故故云无二体故疏云因果理事皆由众生性有问此何举同教沙德本觉之因性耶答此性德智海实通别教今且约同教一分以释相也或可然在众生有之故非同教因性之义问何以下引涅盘法华为证答用涅盘法华之文成华严之义引同入别众生既全包此为身故众生与理智而无二体。
　　疏但相变下但真性随缘受五趣身名相改变执此凡相谓别有体性以是虚妄情执既生本智斯隔而非(先觉后不觉故圭山云譬如福德端正之人忽然梦见贫贱病苦之身即相变也不见本身即体殊也执认病身是我身者情生也不信自身福德智慧即智隔也)。
　　钞覆彼因义者虽具理智之因由相变情生全不觉知即隐覆义故须说经开示言迷真如下以楞伽五法释此二段文也以瑜伽七十二亦有五法一相二名三分别四真如五正智分别即是妄想异名下疏云迷如以成名相妄想是生悟而名相本如执翻成智如外无智智体即如此二犹空寂照无碍言上对约境者迷真境以成妄境故下对约心者失真心以成妄心故本唯一体遂成五法既知如此须开示之此释开字之因也。
　　钞今令下正释开字以能开言教为果言知心空寂者经中显说令我等知妄心空寂则无所变名相之境故合体也言达本下通达本有智慧元不於境住着则妄想亡灭而正智生如前睡梦之人有觉者警之令寤即梦见恶身便是好身即合体也岂有能合所合是故圣说真智证理之时无能所相故。
　　▲钞真本下重释上文真本约性深源约智亦可反此如前作梦之人好身何假功成觉时则亡功本就觉故正智何假外求如作梦之人不颠倒心何假功用方成觉如行尽源成言若寂照下融理智也若寂然绝相朗鉴居怀行者能尔则因性开矣由教令人开故或众生亦具开义言性即知见者即上因性之理智即佛知见也本有涅盘知见性也本有菩提知见相也既能寂照双流所以并皆显现言故谈下显教为能开也。
　　钞如示贫女下涅盘云如贫女舍内多有金藏无有知者时有一人善知方便语贫女言汝舍内有真金藏等彼疏云凡夫无德称贫能生真解名女五蕴名舍即荫有性故言舍内有多金藏不觉自身有如来性名无知者善知造修显胜之法名知方便故经合云众生佛性亦复如是无有知者如来普示众生诸觉宝藏所谓佛性此但知有佛性未见未证则教能指示令知故云唯明示义。
　　钞二使其下释疏第二义中具开示悟入四义使其行者修行义通开示二义能铨教法使其修行如令掘宝藏示义也能令行者见佛性是开义开说名开即开示二义俱是能诠言教行者先来不分明了知今明了知之名悟因悟证达名入即悟入二义俱是行人言显现之言下即教开说朗然显现对四义中开示义也或众生悟入因性显现分明则对上能诠开显故云显现之言等。
　　钞经云如有大经卷下证上开示义下疏释云大经者佛智无涯性德圆满故潜入一尘者略有三义一妄覆真故二小含大故三一具多故一切尘者无一众生不具佛智故有一聪慧人下出经益物喻上离妄现前佛智亦如是下合也佛智合上大经众生身及妄想俱合上尘诸佛下合出经益物可知。
　　钞唯以一大事因缘下解疏文一句钞文分二。
　　初指他经(疏唯)二正解释(二)
　　初依慈恩且解事字(大乘)后自清凉具解一句(二)
　　初解一大事(今略)后解因缘家(二)
　　初因缘无别属於如来通於因果解(言因)后因亲缘疎属於大事因缘唯因解(二)
初具释(二)
　　初属大事(又因)　　后解因缘(正因)

　　后料拣(斯则)






　　钞大乘法师者即玄赞疏也言随应皆得意者此段大意但释知见大事亦可约义曲配事物等四义也次文又云为此大事因缘所以出现世间大事体即知见(总出大事体也)真如所证义理境界俱名为义证智能证能知义理真境即能证所证能所知见并名知见(上约理智解也此上理为事义教所诠名义理智所证名境界上智为道理以能证真境能知义理故)或知正体智见后得智此二是用此二本性即是真如合名知见(即依本后解也上二句应配前事物义本后一异别故言此二是用者是智体家用故下三句应配上体事也以难云二智有为应非法性知见故此通也)菩提体是有为本有种子多闻熏习因修增长体即四智其涅盘性体是无为本来而有自性清净后逢善友断障所显虽一真如逢缘证别名四涅盘(约菩提涅盘释开知见也前当因性此当开字)。
　　钞今略释下绝待名一佛因佛果者真菩萨正行为因如来实报名果故称为大因果并有干事之能(周易曰贞者事之干也有干即能有为事)所谓令物皆得究竟解脱。
　　▲钞言因缘下谓因由缘由所以之义不分二别但为前绝待因果干能故佛出现耳。
　　▲钞又因缘下此因缘属法分其疎亲言属大事者以狭即宽故因缘即大事中因义故言正因佛性等者此出涅盘经今引祖据知彼经文次释今钞彼经二十八云善男子因有二种一者生因二者了因能生述者是名生因灯能照物名为了因烦恼诸结是名生因众生父母名为了因谷子名生水土名了六度阿耨菩提名为生因佛性阿耨菩提名为了因复有了因谓六度波罗蜜多佛性复有生因谓首楞严三昧阿耨菩提复有了因谓八正道阿耨菩提复有生因谓信心六度又云善男子因有二种一者正因二者缘因正因者如乳生酪缘因者如酵暖等又云正因者名为佛性缘因者发菩提心又云正因者谓众生善男子僧名和合和合者名十二因缘十二因缘中亦有佛性十二因缘常佛性亦常是故我说僧有佛性(清凉云前有六对生了二因前三对以因为生因缘为了因此就能生后三对以因望果以论生了)下疏云然则缘因即是了因了因未必是於缘因有亲疎故(疎者是了亦是缘因亲者是了非是缘因)善友是於缘因而必是了(善友是疎亦缘亦了如酵暖等是酪了因亦是缘因)佛性名为了因未必是缘此约智慧性故(以无漏智性本自具足本有真实识知等义当体名了又约有性居然是了)若以第一义空为佛性者唯是正因而非了因但为了因所了而非生因所生(拣异智慧为性也然涅盘云佛性者名第一义空第一义空名智慧此二不二以为佛性然第一义空是佛性性名为智慧即佛性相第一义空不在智慧但名法性由在智慧故名佛性也)若以智慧为佛性者即是了因(结成上义生次文也)若以五蕴为佛性者名为正因亦名生因(五蕴是正是生不得名了五蕴名生者能生诸法故明生因今因五蕴能得菩提岂非生因如乳生酪如谷生芽皆生因故)然复生必对了正必对缘(以上疏文参用今依涅盘明义有二对并如上引)又云五蕴相续即是正因亦名生因言正因者是中道义中道即是佛性(上引祖据讫)次释今钞者此有二对初正缘对言正因佛性为因者即上涅盘云正因者名为佛性即中道佛性也望六度行名为正因(亲故名因)缘因佛性者即六度行也(疎故名缘)言了因下二生了对也即般若为了因意令行者修学般若了第一义空之性为因如灯了物故(下疏云今以了因了被正因了即般若亦缘因也评曰了因为能了正因为所了所了从能了以彰名了因之所了了因所了即因体即正因佛性若以本智为了因则了因即所了了因所了即因体即本智也然今以六度中般若为了因故亦即缘因也)言生因下即前五蕴为生因也欲励行人依今五蕴(五蕴名生因)发菩提心修菩萨行为缘如种生现(上寂照义)若会解云生因亦名正因如谷生芽正因摄故今由佛种起成菩提故云生因所生为缘也所生即菩提此是果义今约以所生目能生故属因也评曰上二解前解以能生通缘因(五蕴为正因发心等通缘因)后解能生唯正因前解为正若单谷无土等不能生芽故。
　　▲钞斯则下结拣也通拣四字大事则因果干能故宽因缘但说大事中因义故狭也。
　　▲钞故彼经云下证也佛种正因佛性也万行为缘通於缘了起斯佛种成菩提故即是生因故一句经四因皆具也问准下钞引此文释之有因果二种性今何但证於因耶答此中且说初义於初义内复分二种因缘彼但是此中后义盖影略以明也。
　　钞广释如别者应指天台文句并慈恩玄赞亦未可详定而天台文句初广引十余家解次开法华论意以为四释一约四位释开者即是十住初破无明开如来藏见实相理缘修惑破名使得清净示者惑障既除知见体显体备万德法界众德显示分明故名为示即是十行位也悟者障除体显法界行明事理融通更无二趣故名为悟即十回向位也入者事理既融自在无碍自在流注任运从阿到茶入萨婆若海即是十地位也然圆通妙位一位之中即具四十一地功德秪开即具示悟入更非异心二约四智释一道慧见道实性实性中得开佛知见也二道种慧知十法界诸道种别解惑之相一一皆示佛知见也三一切智知一切法一相寂灭寂灭即悟佛知见也四一切种智知一切法一相寂灭相种种行类相貌皆识即入佛知见也又道慧如理名开道种慧如量名示一切智理量不二称悟一切种智理量双照为入此亦约实理无浅深中而浅深分别也三约圆教四门横释四句者空门一空一切空即开佛知见有门一有一切有即示佛知见也亦空亦有门一切亦空亦有即悟佛智见也非空非有门一切非空非有即入佛知见能通则四所通则一开示悟入是能通之门所知所见是所通之理也四约观心释者观於心性三谛之理不可思议此观明净为开虽不可思议而能分别空假中心宛然无滥名为示空假中心即三而一即一而三名为悟空假中心非空假中而齐照空假中名为入是为一心观而分开示悟入之殊也所以四释者见理由位位立由智智发由门门通由观观故则门通门通故智成智成故位立位立故见理见理故名为理一也(恐要知天台宗义故笔于此)言略释如下者下钞云古有多释一法华论云开者无上义(论标名也)谓除一切智更无余事(即双开菩提涅盘二无上果谓知见之性为涅盘知见之相为菩提也)示者同义三乘同法身故(别示涅盘即法身也)悟者不知义不知唯一实事故(今令知成报身故即别悟菩提也)入者令证不退地故即是因义(谓证初地已上菩提涅盘因故登地证如为涅盘因能证地智为菩提因清凉云论意即初深后浅以入约因故然上初三句约果中初句总第二第三句别约果也第四即因也)二嘉祥云开示约能化悟入约所化能化有大开之与曲示(但说有性为大开言此是凡夫性此是圣人性因果理行即曲示也)所化有始悟之与终入(豁然了知故名为悟修行契证目之为入即始浅终深也)然此天台破云经明四句皆云为令众生语意为主前机得益非开化主应作所化人开悟那即分两句作能化开示耶今为通云如经第二句云欲示众生佛之知见岂非佛为能示又法华论牒初句云如经欲开知见令众生知得清净牒第二句云欲示众生佛知见故皆为约能开示说也若牒第三句则云如经欲令众生悟佛知见故牒第四句欲令众生入佛知见故此二句约所化悟入说也故经论正意自约能所明义那忽破云四句皆云为令众生耶华严亦云其性本清净开示诸群生亦佛为能示也只由此故吾宗多引嘉祥此义也又清凉略释云谓开除惑障显示真理令悟体空证入心体也又禅门释者北宗云智用是知慧用是见见一心不起名智智能知五根不动名慧慧能见是佛知见心不动是开开者开方便门色不动是示示者示真实相悟即妄念不生入即万境常寂南宗云众生佛智妄隔不见但得无念即本来自性寂静为开寂静体上自有本智以本智能见本来自性寂静名示既得指示即见本性佛与众生本来无异为悟悟后於一切有为无为有佛无佛常见本性自知妄想无性自觉圣智故是菩萨前圣所知转相传授即是入义上二各是一理(上略释是钞主意由钞中指故依会解繁引)。
　　疏十利今后者贞元疏云诸佛设教起则有始用乃无终若雨滴沧溟与海俱竭一言称性与性齐终法界无终斯教何尽故广利无边然能利是经所利是机今取能利为因不同前机感取其所也。
　　疏发心品云等者此品次前文中由法慧说此法时诸佛证已次经云汝说此法时有万佛剎微尘数菩萨发菩提心我等今者悉授其记於当来世过千不可说无边劫同一劫中而得作佛出兴于世皆号清净心如来所住世界各各差别我等悉当护持此法令未来世一切菩萨未曾闻者悉皆得闻下疏释云汝说下显益证成通二世初显现在后我等下显及当来今初清净心者以闻菩提见心性故而经多劫者然余教说定三僧祇此宗所明劫数不定略有四类一或展则无量不可说不可说剎尘劫如法界品说(即瞿目波仙人暂时执手时经多劫等是也)二或千不可说或减或增如大威太子及此中说三或一生二生如善财童子兜率天子四初心即得如前文说(即发心品前文以是发心即得佛故并才发心时即得一切佛智慧等)所乘之法既自在圆融能乘之人亦迟速不定念劫融故故弥勒云一切菩萨无量劫修善财一生皆得起信则以若迟若速皆为方便此宗楷定为权并有圣言无烦固执不以长时而生退怯不以速证而起轻心若迟若疾誓要当克是佛意也(今以起信宗以迟速为方便则定三祗故皆判为权今圆宗迟速四说并皆实也)。
　　钞等取余经者是疏引不尽自余经文非是他经疏云吞服金刚喻喻智德智慧破惑如金刚故以有智者必无烦恼故不共住(彼有三喻喻於三德此即第一喻智德也第二小火烧多喻断德了惑本寂故第三药王徧益喻喻恩德种种利生故)。
　　疏设有菩萨等者如教迹中释也言生如来家者下疏云初住见心性故故名生家四地寄出世故生道品家八地无功用故生无生法忍家今此通三兼显凡夫解心亦名生家因果无碍故。
　　钞乃至深入下下疏云生如来家为总乃至所引九句为别一以如境为家无性摄论云谓佛法界於此证会名为生家二以行法为家具家法故(行是如来家法故)三俗境为家世亲摄论云由此令佛种不断故(谓由后得智了达俗境观机审法说教化生令生依行成圣佛种不断故)四远离非家(远离世间不是如来家法故)五以佛行为家(第二说菩萨行此说如来行故不同也)十住婆沙论云初地菩萨行如来道相续不断故六菩萨法性为家故(下疏云亦是佛种性故亦同如来一如境故)七当净佛家(当来至佛位中所得自在上心无疑惑故净也)八住本佛家(住本有性不从师得之佛家也)九因果理事无碍家前六自分家(但就因位说通诸地)后三胜进家(约果位说也因是能胜进果是所胜进)。
　　疏良以有非等者镜心录云依八识生灭有作之心修於万行则见有实惑可断实行可作当果可求名为有作既依生灭有作心修故所修万行尽属有作如木作器器器皆木若顿悟真心本净妄心本空故所修万行尽是真心(既属真心则名无作)如金作器器器皆金非谓全不修作名为无作若全不修作即是修外求於无修乃外道见也言无心体极者既悟妄心本无真心本净故所起心皆是无心何以故谓知己所起之心本无妄心元是真心也又若但无心亦未能体极亦不能一念契证也如肇公破支慜度心无义云心无者无心於万物万物未尝无此得在於神静失在於无虚今云一念契者若三乘望理为一念契佛家今圆教中一念即无量劫故一念契时即已究竟生无生法忍家矣故新经序云失其旨也徒修因於旷劫得其门也等诸佛於一朝言贤首品下上半证有作之修下半证无心体极由信该果海故胜前福也下疏云唯明诵持余略不说亦显所行真行不可校量也即如说而修行其福不可限。
　　疏成见闻益者以成及益皆通能所能成能益谓法尔常徧之因所成所益谓物之机见闻唯局所益谓能成名成成之见闻所成名成成即见闻依主持业二释如次益字例知下九亦然而皆言闻者望果闻因故。
　　钞所以辨异者亦为拣滥等者以此十因亦探玄中义而此利今后是清凉新加恐人滥于顺机感中故此辨异也(探玄十因者谓前六与今文全同第七云开发故即今第九开因性第八云见闻故今广为第十利今后也第九云成行故即今第七说胜行故第十云得果故此中略无摄在利今后中故今加利今后合探玄第八第十也)言前但约时者问感者善根岂非行耶何得言但约时答以善根约时中说故言又顺机多约於所等者谓顺机约所顺之机善根为因感能顺教为果今此以能顺教上有能利今后功用为因起教法之体为果故不同也既云多约有互通少分二世义故言又顺机但是别义者即利益总别也。
　　钞此十种益出於旨归者彼有十门此是第九门明经益中文也言从浅至深者准旨归意前五从浅至深皆自利初见闻但泛尔故最浅二因见闻而发心故次深三由发心乃起众行故复深四由行成即摄於位更为深五由具位速证圆满故最深也六令他灭障(旨归云地狱天子香云普熏其蒙香者灭八万四千烦恼等故名利他也)七令他展转得益上皆泛明(问如灭障已指蒙香者何言泛明耶答虽说蒙香灭障不的指是何人故云泛明)八如善财童子九如六千比丘此二别彰得益之人第十总具深浅(前五)自他(前五自利六七利他)总别(第十为总前九为别)等义(等前七泛明八九别指)故钞云自利利他等而为其次等字亦等其总别泛明别指六字也问造修与起行何异顿得与速证何殊答体虽无异而义不同造修对劣显胜(旨归云一切菩萨无量劫善财一生皆得)起行直彰其妙(旨归云若起一普贤行遍一切行位一切功德一切法一切处一切时一切因一切果皆悉穷尽具足一切如帝网等)顿得通得诸益(旨归云六千比丘顿见如来十眼境界逝多林中菩萨顿得无量自在法海)速证则别明入地(旨归云依此普门一证一切证速入十地如随好品兜率天子顿起十地等也)或可约自起行令他造修自速证令他顿得(自利利他异也)又起行总指不拣何人造修别指善财速证总明不拣何人顿得别指六千等或可起行约初修造修约成就则胜劣有异速证约疾顿得约齐则宽狭有异(虽有四意初意为正旨归有文故后之三意共成初意)。
　　钞然见闻下通妨也妨云详此十益随举一益可具十因或随前一因可通成十益今何故以一因为一益耶故此通也初二句领妨后二句通妨也。
　　▲钞便能触目对境者如不思议品云一一毛端处有不可说不可说佛剎微尘数世界一一世界念念有不可说不可说佛说法等是知何有不说法之时处耶言常如法见者如犹称也称法而见故言所引经文如前总中者即前法尔因中疏钞所引不思议品第四十七卷经中文也此言总者意显法尔因直谈法性不待别因名总下九因各是别义不同前利益总别不尔何处更明法尔常说徧说为总耶(此有二义总别约法性则初一为总后九为别约利益则第十为总前九为别思之)问十因之中法尔为深十益之中见闻为浅何以对深因而成浅益耶答理实法尔皆成十益深浅皆具今以常徧说上见问义显且作是配非不该於深也下九皆尔。

　　华严悬谈会玄记卷第十一


　　音释


酵
　　(古孝切酒酵也)。
　　华严悬谈会玄记卷第十二

　　　　苍山再光寺比丘　普瑞集
　　钞又出现品下下疏云药王遍益喻喻恩德种种利生故然法喻皆说六根清净不唯局见闻也今但证於见闻故但引见闻经文等余文也具云若有齅者鼻得清净若有尝者舌得清净若有触者身得清净若有众生取彼地土亦能为作除病利益合中具云若有得齅如来戒香鼻得清净若有得尝如来法味舌得清净具广长舌解语言法若有得触如来光者身得清净究竟获得无上法身若於如来生忆念者则得念佛三昧清净若有众生供养如来所经土地及塔庙者亦具善根灭除一切诸烦恼患得贤圣乐佛子我今告汝(云云)。
　　▲钞又云佛子下疏云如来秘密藏经明骂药服之得力骂沉烧已还香(沉香彼经云赤栴檀今义引耳又彼经又举骂灯烧之亦能除暗)骂佛亦胜敬诸外道若尔岂无骂罪耶骂罪非无今语远益故法华中跋陀婆罗(此云贤护)等骂不轻千劫堕於阿鼻地狱受大苦恼毕是罪已还受不轻菩萨教化谤尚远益况深信解行证悟耶弘持之者勉思此文。
　　▲钞上虽明下应有问言如上引经是见闻佛益将此证上见闻法益佛法既异为证不成故答此也上虽说见闻佛之益乃是华严中所说无碍法界身云即教理行果四法中果法也以经为门故如谤常不轻菩萨却名谤法华经例此可知(因不轻记四众修菩萨行即四法中行法也)。
　　▲钞舌根尝法味故者有二意一云亦答前难也以连前有二故自为二所以答前难也此意谤佛时舌根尝法味故虽谤佛亦成闻法益也二云别通一难也谓有难云既有毁谤云何成益故此答也意云口道佛名方起谤故生公云佛名起自闻谤之日(即涅盘经意彼云菩萨今随义宗改为佛名也意云后时成佛得佛之名由今日谤时称佛名而起也)。
　　钞贤首品下证闻法益也下疏云佛出悬远(金刚刊定记云如释迦弥勒中间相去一千一百万余年也)已难可遇唯初成顿说故希有也奇谓初能具后(根本法中一代枝末教也)特谓逈出诸乘此句赞也下文劝也闻谓遇经忍可谓信因(百钞云忍可者所谓胜解谓於诸理事审决印持故是信因)信则心净受谓领文领义赞乃通言通笔说唯约言上皆所作总说皆难今意若闻已甚难即显闻已其益深矣。
　　▲钞兜率偈赞品者亦证闻法益也下疏云初偈反显次偈顺明由闻实法能成行法后偈由闻理智成於果法。
　　钞设有发心下若依权教设尔发菩提心亦不真实以所诠未臻极故。
　　▲钞获於十眼者经说得三昧名无碍眼义含十眼如前教迹中引今但约义言之言善财童子者问准旨归善财在造修中今何在顿得内答旨归约对权故在造修今约一生顿能圆满故在顿得又贤首以善财为解行生故在造修清凉以善财兼证入故在顿得或可所望别故望寄位修行在造修中望一生圆满在顿得内。
　　▲钞如随好下以等法界三业者疏云由昔起过既徧诸境今悔昔非故运三业等众生界一一佛前及众生前发露忏悔夫忏悔者须识逆顺十心(此依天台止观第三中意)顺生死十心者一妄计我人起於身见二内具烦恼外遇恶友劝惑我心隆盛三内外既具灭善心事不喜他善四纵恣三业无恶不造五事虽不广恶心遍布犹如猎者万般禽兽总带杀心悭贪之者举世资财无一不要事未必遂恶心遍布六恶心相续昼夜不断七覆讳过失不欲人知八虏扈(不惭不顺之貌)抵突不畏恶道九无惭无愧不惧凡圣十拨无因果作一阐提次起十种逆生死心从后翻破前十一明信因果终无自作他人受果二深自克责天见我屏处罪人见我显处罪生惭愧心三怖畏恶道人命无常一息不追千载长往岂可安然坐待酸痛四不覆瑕玭(玉内有病为瑕玉外有病为玭)五断相续心已能吐之云何却啖六发菩提心七修功备过翻昔三业造罪不计昼夜八随喜他善九念十方佛翻昔亲狎恶友信受其言十观罪性空。
　　▲钞结云若如是知下罪性非有从颠倒生无所从来亦无住处非无如幻如影招妄果报而不差失离断常故深达罪福相也故涅盘经中阿阇世王云若我知是法毕竟不造罪故圭山云虽悟理而不息业云欲忏悔竟何益欤。
　　▲钞说此法时下余众获益经具云以三昧力声普闻故。
　　▲钞又诸下是前所说地狱天子所持供具言而成大益者闻香得九地见盖得十地故也言其身安乐者由脱障故得解脱乐故喻四禅无八灾患(初禅出忧二禅出苦三禅出喜第四禅出乐二禅已上无寻及伺第四禅无出入息也)言若有闻者下合由灭障故得净善根是为益相彼诸下所灭八万四千如前已辨言了知等者能灭谓惑本虚居然不生。
　　钞出现品云下疏云明因果交彻此中若是事成云何同一性若是理成云何成正觉入涅盘耶此是华严大节圆宗之义不对诸宗难以取解然诸众生若於人天位中观之具足人法二我小乘唯是五蕴实法大乘或说但心所现或说幻有即空人法俱遣或说唯如来藏具恒沙性德故众生即在缠法身法身众生义一名异犹据理说更有说言相本自尽性本自现不可说言即佛不即佛等若依此宗旧来成竟亦涅盘竟(理不碍事八相成故事不碍理皆同一性又理不碍事一成一切成事不碍理都无所成以理融事故一成一切成答前若是事成若是理成双关之难也)若尔何以现有众生非即佛耶答若就众生位看尚不可见唯心即空安见圆教中事如迷东谓西正执西故若诸情顿破则法界圆现无不已成犹彼悟人西处全东若尔诸佛何以更化众生不如是知所以须化此名究竟化(广钞第十二云一约理观他是佛约情观己是凡已成恭敬之行二约情计观他是凡愚苦身约悟解知我同佛智可谓能救以成大悲之行三俱约事相观佛胜以增自利之行观众生劣以增利他之行四俱约性以成无我平等究竟解行自利利他依此方为究竟)随门不同种种有异约成佛门一切成也言皆同一性者同一无性故得现成妄性本虚生元是佛真性叵得非今始成。
　　钞所望处别者前望灭障处为灭障益今约地狱天子得益竟展转得益为转利益言第三重者下问前教迹此是第二重得十地今何云第三重答若三重得十地闻香但得九地故摄属初重转益见盖得十地故为第二重今约转利益则闻香灭障已当第二重见盖遇光合为一重故为第三重也问闻香见盖理合第二重遇光却是见盖之转益当第三重今何云尔答理实应尔今以闻香唯得九地见盖及遇光同得十地约其益相同故合为一重也或可第三重字文虽在初意目遇光为第三重举其能益显转益尔则见盖者望前第一重为转益望第三重为能益也故钞云上下影显思之。
　　钞会释经文等者以今疏会释发心品中文也所以会释者以法慧说十住等时既有此十因(此因通於因缘二也)会今释说大部经必有所由今开於因缘各有十义不同彼因缘相参若以疏文对会彼十因则因缘易知也世尊本愿力故即酬宿因也由愿起行行含愿中次句欲说佛法利今后故次句以智慧光普照解了一切佛法方能行胜行故次句开阐性习二性生菩提故为真实义是因性故次句证得法界之性法尔常徧说故次句知众生根顺其机感说法令喜故又示众生真俗性相名为真法以令解了悉欢喜故次句由离障故入佛法位至因圆故并次句是果满皆名地位故又既已果满果德具足故次句契证了达甚深法界为诸教本末句说如是法明是说因此上皆取下疏钞意说之(上约寂照具配十因)若会解意第二句全同下八句但皆是因然文不全同不必配今九因若配非今钞意今既以下疏钞意配释配亦无妨。
　　▲钞十因举二下问神力即缘中加者何名因耶答因缘望所起果俱得名因於能起中亲疎之异名因名缘。
　　疏说时方人等者时方人各各不一故致等言此即内等名等非外等名等。
　　钞信闻二种等者如是者信成就也智论云佛法大海信为能入智为能度信者言是事如是不信者言是事不如是故肇公云如是者信顺之词我闻者闻成就也我即阿难五蕴假者闻谓耳根发识亲自听闻言在佛灭后者以佛临涅盘时阿难请问四事佛一一答之此问一切经首当安何等佛言当安如是我闻等六成就也此二成就虽佛敕令安然在结集时方安此言故非起经之缘。
　　疏一依时者十缘皆言依者教依此十为缘方得起故又此疎缘要依亲因方始有力能起果故具斯二义故皆云依。
　　疏夫心冥至道者心谓真智至道即至极之道体目真如道是游履义以是根本智所游履故又是出生义以智冥理出生万德故此文通后三教之义终教则始觉契於本觉顿教则绝待智契绝待如圆教即无障碍智契无障碍理言浑一古今者浑者融也一者周易云一阴一阳之谓道彼疏释云一谓无也今意真智契理浑融无古今也。
　　钞拂迹显实者拂可得迹显真实理故。
　　▲钞故肇公云者即涅盘无名论注云古今通体始终同源穷本极末未曾有二同一真体。
　　▲钞生公下即法华见宝塔中意释二尊并坐之文也彼云多宝在塔全身不散表本觉不动智释迦从外同入坐者表始觉智而契本觉古亦今也多宝即释迦今亦古也释迦即多宝彼表始本非一非异今但取无定古今之时也。
　　▲钞无生即无三世者泛论三世即有五种一剎那三世(前剎那为过去后剎那为未来中剎那为现在)二长时三世(如有情未生已前初生至死身谢已后为三世也)三神通三世(谓现在识能缘过去未来事故假立三世)四唯识三世(谓观现在业行比知当来之果报名为未来观现在苦乐等报凡知过去之因便於识上变起)五道理三世者(谓随一种子上以道理故说三世谓随前念后念引起道理为三世也)今於五中五种皆无而偏云剎那安有时分者细者尚无况其粗耶。
　　▲钞出现品等者总引三文证於二义初出现品证约法显实意云真如所证之法既无生灭岂有三世之时。
　　钞下经偈云下二段证约人显实此宝幢偈正如钞引言略举人证者疏中缺约法证故言宝幢者下疏云以圆净智照平等理不碍应现随顺一切如摩尼宝故众生如是下二句牒妄情如来下二句佛非世法故不系日。
　　▲钞法界品云者应义引即七十三经大愿精进力救护一切众生夜神所说文也善财问发心久如夜神答之经正云善男子菩萨智轮远离一切分别境界不可以生死中长短染净广狭多少如是劫数分别显示何以故菩萨智轮本性清净远离一切分别网超越一切障碍山随所应化而普照故(今钞引文前却又多数字致前三句宛似偈文以经对钞可知)次喻之云譬如日轮无有昼夜但出时名昼没时名夜菩萨智轮亦复如是无有分别亦无三世但随心现教化众生言其止住前劫后劫然他宗以今成为近迹昔成为远本乃广辨本迹以本独为胜不知久近对论皆是迹尔如法华中弥勒与大众皆疑佛成道方四十年是菩萨执近迹而不知此理故佛以久成以断彼疑是随机对说今此经佛与菩萨约人约法皆以契实即无古今随机即有古有今久近虽殊然皆是迹故今并拂以显实也。
　　钞就德显圆者前拂迹显实尚通实顿二教彼亦离时故况圆教具德圆融耶无涯彻於三际事也称性常恒理也一念即摄一切劫理能融事理事无碍念劫圆融事事无碍四义浑然故德圆妙不尔何名就德显圆耶。
　　钞自受法乐等者十地论说即所得智慧寂静乐也何故显己法乐为令众生於如来所增长爱敬心故复舍如是妙乐悲慜众生为说法故。
　　▲钞旨归但云等者彼正云四摄同类五收异类六念摄劫七复重收八异界时九彼相摄十本收末(今钞即全依疏书之者非也若尔如何结云今加一字耶)。
　　▲钞於前无边下以遍三际中前后际各无边劫同类相摄等。
　　▲钞如今娑婆下问初唯一念二尽七日皆徧一切今何云上七重且约娑婆耶答今就此界闻说以为其首则起处之时在此而徧无尽故言今辨树形下问时无别体依处等立次说处中异类界后明剎种等今何不尔答异类之言已摄剎种等又时中初唯一念处中应明一尘如教迹中一尘遍五类法界等十以非劫为劫应次明非处为处等皆义无方影显示故应审思择。
　　▲钞剎既同处等者剎该同类异类也既同类剎异类剎同是处所而有同类异类形相不同故同类剎异类剎中时亦同是时分不妨同类异类界时各别分齐非谓同处之言定是娑婆界中之异类界为同处也其异类剎有二师义一云唯一同类界外异类若助正云其异类界之言有在娑婆等同类剎中有在同类界外各别安布故下依处。
　　▲钞中云向明异类且举百亿中异类既云且举不必定尔此中异类界时通於二义有在同类界内有在同类界外后依处钞中第三唯明同类界中异类第四徧剎种方该同类界外之异类也欲显前狭后宽故此中通二义者无后相对故然有十异至后当会。
　　钞九彼此相入下二义释之即彼下标初义若念若劫下释初义(此段两用今用什初)且如树形世界中同类劫相摄四异类劫相摄五以念摄劫六念劫重收七重重无尽同前娑婆一类界中四五六七树形既尔江河形等准知言或同异类界时下标第二义若念若劫等复更释之谓前七娑婆同类界时与第八异类界时彼此各有摄入之义以同类界中长劫摄异界长劫短劫摄短劫彼摄於此亦然(同前第四)同类界中长劫摄异类界中短劫短劫摄长劫互入亦然(同五)以同类界中念摄异类界中劫以异类界中念摄同类界中劫(同六)又以所摄劫中各分为念亦各摄劫等重重无尽(同七)钞以非劫为本者以时劫称性离分限而常契理故云本也劫即为末者以劫波此云时分说彼差别此即事也为末今以本收末故令末中一切时分皆如理融摄故得一一摄一切时也此则由第十义故方得前九随义融摄皆自在也言离分限者出非劫所以也。
　　钞如华藏下举一例显也以华藏品经云华藏世界海法界无差别故劫即非劫念即非念约不坏相不妨有劫念等华藏既尔例余华藏之外十方无间剎海所有时分亦然言以时无长短等者释成非劫为劫所以也初句释成非劫而言以染时分者释成为劫也以染形彼净故谓华藏无三灾成坏等故以染界拟之而说劫数耳有本钞云以离(非染字也)时分说彼劫故者(不必作形染什)乃蹑上非劫而结成为劫也言以时无别体下复通释非劫为劫劫即非劫义也时既法上假立别无自体今法既融通能依之时亦融也所以得云非劫为劫劫即非劫尔。
　　▲钞离世间品下疏云即无等智由照彻故不偏住着双住理事名无与等经说十种此当第六故。
　　钞又此一部下释前重通再难也谓前难云略本至少安穷无尽耶故此答云又此一部等此即与前如观牖隙见无际空等义意无别上依助正若寂照即於前法尔意外更有此意谓此一部即无边结通无尽勿滥前义不尔既已如前法尔何云又耶今详二解前释近宗前法尔中通二重难今疏唯举初重钞云又者通第二重也。
　　钞难云等者等字等七七八七并五十个七日也下疏云法华过三七日方说小(经云我始坐道场观树亦经行於三七日中思惟如是事)四分律中说六七日方说法兴起行经七七日方说五分律八七日智论五十个七日有云与十二游行经一年大同言四分六七日四分律云佛坐菩提树下七日受法乐起已受二贾客麨蜜食已即於树下趺坐七日游解脱三昧起定由食麨蜜身内风动有树神献诃梨勒果食已风除复坐树下入三昧起已至一郁[鞥-合+(白-日+田)]罗村乞食婆罗门施食食已更诣一离婆那树下七日思惟起已复至彼村婆罗门妇奉食食已复诣前树下复七日不动起已还至彼村乞食时婆罗门男女奉食食已即诣文驎水龙王宫文驎树下跏趺七日一思惟时天雨极寒龙出宫以身绕佛举头为荫过七日已龙化作少年礼佛赞叹已佛起龙树下便诣阿踰波尼拘律树下坐而作是念我法甚深何器可受思惟默然时梵王等遥知即往礼请转法轮等(上皆撮略彼文)。
　　▲言兴起行经七七日者会解记云尝读此经即无此说后读出耀方见此文出曜经第八云佛受二贾客食咒愿已尔时世尊七七四十九日默然不说法内自思惟欲使前人自来请受时摩竭人民闻菩萨已成佛道昼夜恳恻追念如来(教章亦指兴起行经似失检对误书经名尔)。
　　▲言五分八七日者然五分律与四分律虽引事不同皆是六七教章又指十诵律亦无此说如五分律第十四云佛敷草座已系念道品三明洞然趺坐七日受解脱乐从三昧起受提谓波离二人麨蜜咒愿已复至一树下食食已复入三昧七日后起到文驎龙王所坐一树下龙奉食食已复入定七日起已到郁[鞥-合+(白-日+田)]斯那聚落入村乞食须阇陀女奉美食食已还菩提树下三昧七日起定复至其舍姊妹四人奉施食食已还菩提树下三昧七日复起向阿豫波罗尼拘类树中路见一女人钻酪作酥就乞食已复至树下三昧七日过时已后从三昧起作是念我所得法甚深微妙难解难见非愚所及佛即默然梵王等遥知即请转法轮方往鹿园度五人也(上亦撮略彼文)疏中答意云皆是说此经之时随根见闻故各不同也。
　　疏广如旨归者彼更问云若尔何故佛有涅盘耶答本不涅盘法界品说开旃檀塔(鞞瑟胝罗参中意也)见三世佛无涅盘者既尔何现涅盘答涅盘亦是说法摄生与成道说法无别故。
　　钞普贤三昧品等者疏云身相如虚空法性身而住法性土也假说能所而实无差云非国土。
　　▲钞无能所依尚通实顿者会之泯之故分二教皆是拂迹故云通也况於下举劣况胜也。
　　钞剎尘即入即下通局交彻二四句者即此一界摄一切此一界入一切等第二种四句又一尘摄一切剎一尘遍入一切剎等四句即下疏云又以一尘例剎亦有四句义兼初一重四句初重四句无即入故第二重四句但例即入以尘例剎方有剎尘即入义故对下疏钞可以详审。
　　钞不坏相故不妨立时者以牒不坏相言即是牒疏中不坏所依疏牒不坏所依之处故须云不妨立处今以前依时中意例依处故有本中是处字其义彰显。
　　▲钞然旨归下会时处先后问旨归中先依处后依时何以今先依时后依处故此答也意云旨归以七处等先已有故佛出於世后方始说经今疏意欲顺经初言一时后言住阿兰若菩提场中等故问今顺六成就者何不依时依主依处为次耶答今顺六成就中先明说时便明说处者即以时处为一对依主是人依三昧依现相是法即人法为次却疎依主为第三也又以有所依之时处方有能依之人为次也问六成就中何以先时后处答言且便故。
　　疏摩竭者此云无毒害法华钞云上古有王率领此国赋性仁慈有犯罪者不行杀戮轻者以宝赎之犯重罪者被驱出国不行毒害因此为名又云摩者遍也竭提聪慧也聪慧之人遍其国内言华藏者莲华含子之处目之曰华藏今剎种及剎为大莲华之所含藏故云华藏。
　　钞娑婆者此云杂会杂恶众生共会一处故又正曰索诃此云堪忍谓诸佛菩萨於一切杂恶众生中行利乐时多诸怨嫉众苦逼恼堪耐劳倦而忍受故如提婆达多数欲害佛等欲彰所化弊恶能化悲深常以警之故立斯名言欲界者下地贪着弊欲曾无厌足唯此为界故名欲界。
　　▲钞华藏世界六种震动者诸会结通之中皆有此文故言其地坚固者乃世主妙严品第一卷初文也言娑婆乃是土石诸山者即法华经妙音菩萨品文也。
　　▲钞亦如螺髻下即净名经佛国品中意梵云尸弃此云宝顶或云宝髻亦名螺髻即初禅梵王也自在天宫即第六欲它化自在天宫也(为有胜天令它劣天变化五尘於中受乐显己自在故以为名)肇公关中疏云舍利弗在人而见土石梵王居天见如天宫问螺髻是初禅梵王应例如色界何故如六天耶答有二意一云灵鹫等处正在欲界且指欲界最妙之处以为例耳二云以身在欲界佛会中若言如初禅天宫欲界人天不能了知为欲令欲界人天俱了知故且就欲界最胜为论问梵王见虽同欲天尚是秽土何以证净义耶答虽非是净但证前随根所见不同之义且佛土真净超绝三界岂真如天宫世净而已哉(设有七珍秽众生住故亦非净土也)此盖齐其所见而为言耳。
　　▲钞华藏品下正引当经证也下疏钞云喻众生同处异见佛本无二金色银色剎本是一见净土秽土钞即二四句下即第二重净秽无碍四句中第三一句净秽隐显无碍胜劣二根同见故剎体自在故未能穷究四句融通玄妙之义故云近宗若尔前二义亦净秽无碍初重四句中初师得初句第二师得第二句何以偏此近宗答虽各得一句前二师净秽各异义局浅故后一师且知剎该净秽稍深於彼故云近宗。
　　钞前一四句以本剎末剎相望成四句下一节钞文释此四句作二种本末口科分二。
初理事别说事剎具本末(二)
初前三约事(二)
初别释(二)
初释初二句(二)
　　初正释(华藏)二拣滥(二)
　　初拣非(然未)　　后显是(今论)


二释第三句(二)
　　初正释(第三)二拣滥(二)
　　初拣非(不同)　　后显是(今要)



　　二总结(上三)

　　次第四约理(第四)

后理事相望事剎皆为末(二)
　　初正释(若理)　　二引证(故华)



　　钞华藏为本剎等者问华藏既含诸剎何言净耶答成就品疏云就佛言之故无国而非净也一切净秽等土皆是如来通慧力成为物而取拟将普应。
　　▲钞若宽狭相望自属通局者此有二意若泛论宽狭则本剎通末剎局若以本剎唯净末通染净则本局末通虽有二意皆属通局非此所论。
　　▲钞上三皆约事者第三秪论娑婆在华藏中亦非无碍故云皆约事明。
　　▲钞故华藏品下疏云初句标名次句不坏分量即同真性次句具德庄严末句无碍安住今此中意初句望第二句证事末不碍理本第二句望后二句证理本不碍事末或可通证染净本末华藏不坏分量应劣根故染证初句极清净故净证第二句不坏总分量故华藏不坏别分量故华藏内娑婆证第三句皆即同真性染净相尽故证第四句既全不坏即同真性明知四句浑融无碍。
　　钞不论本末染净者不滥前四句故亦拣非也今正约下显是也以前四句此娑婆对华藏故唯称染今於娑婆再分故通染净亦作二解初约剎体隐显论二就机见胜劣说言俱约二人同见者谓胜机所见净显秽隐劣机所见秽显净隐同时无碍所以然者剎土体性自在故。
　　钞前四句约一重等者不论相摄又约人望处说一在此界七处说二十方诸剎有佛与此齐说上二事也三即此一佛七处如月入百川不分而遍事事无碍也四以前三句归理后四句摄入无碍前三句事事无碍第四句以前三句归理平等。
　　钞以粗例细者问疏云以尘例剎科中何言以粗例细答疏中先言所例后说能例科先举能例后说所例前后虽异大意无差言引文如前者即依中现依等中引第六经偈云佛剎微尘数如是诸国土能令一念中一一尘中现若作四句者一或局此一尘摄一切国故二或通此一尘入一切剎故三俱即摄即入故四泯形夺相尽(平漫四句例知)。
　　钞四遍尘道者即空中尘往来游履之道虽举所游之道意取能游之尘也旨归云谓十方虚空界中一一尘处皆有彼剎悉於中现演说此经即取十方与裟婆同类中尘道也六该剎尘者旨归云谓尽虚空界一一尘道各亦同前摄自同类无量剎海而於其中亦说此经八重摄剎者旨归云谓於此华藏一一尘中皆摄无边诸佛剎海皆於其中说此经法。
　　钞以归华藏等者旨归云谓此等一切杂染世界各皆同尽唯是华藏世界海即此前钞云事尽理显染相尽故虽略无佛净相之文义含在中今言旨归文云下义引也今疏加第五遍华藏但取事相不约同真之义。
　　▲钞此亦贤首下通妨问既破刊定不依贤首今何不取旨归中义故此答也谓中间六义虽有取舍离合排次初二及后二与旨归同中间六意亦是贤首八十卷经新修略疏中光明觉品疏意参详用之耳。
　　钞菩提树者西域记云迦维罗卫国於前正觉山山西南十四五里有毕钵罗树昔佛在世高数百尺屡经残伐犹高四五丈佛坐其下成等正觉因而谓之菩提树焉言阎浮提者新云赡部俱舍云无热恼池侧有赡部林其形高大其果甘美提言洲也水中可居曰洲依此立名言七处皆尔者经既云一切阎浮提及十方须弥顶亦然即显初会及第三会已遍法界余则类此故云七处皆尔谓佛遍此界七处亦遍尽法界中之七处故疏云初此阎浮七处周法界起自此界七处故最狭而他界中但有七处俱为能遍法界为所遍此所遍法界最浅下说能遍所遍准此明之而能遍渐宽所遍渐深言文中但三贤下即须弥夜摩兜率三天也言义如下疏者须弥品疏云初二会相邻接故不假带前赴后此三人天隔越故须连带又此三会同诠贤位第六会已入证不假带前七即位中普贤(又略策云及於妙觉)居然不假第八顿彰五位体用已融七八亦在普光与菩提场相邻人天隔越尚尔况相邻岂不融耶第九唯明证入体用一味故不假带前赴后上皆明佛不起而遍。
　　钞大海铁围者光明觉品疏云大海即七重金山外咸海也(百抄云海阔三亿二万二千踰缮那量)一四天下一小铁围(周围三十六亿七百五十踰缮那量四边面各五万六千二百五十踰缮那量)四州者东云胜身胜余洲故(形犹半月)西云牛货以牛货易故(此洲相圆)北云胜生寿定千岁衣食自然故(此洲相方)欲界六天(四王忉利夜摩兜率化乐它化)色界十八(初禅三天谓梵众梵辅大梵二禅三天谓少光无量光极光三禅三天谓少静无量静遍静四禅九天谓无云福生广果无想无烦无热善现善见色究竟天)无色界四天(空无边处识无边处无所有处非想非非想处)言各有百亿者已上数各百亿故此依黄帝算法下等数法(彼有二等数法下等十十变之中等百百变之上等倍倍变之)十十变之从千已上依中等数法百百变之谓百小千方为一万(若约小数十万是一亿谓十小千为万百小千为亿也则有)千个小千为中千方是十万(约小数百万即十亿则有)十个中千始为百万(小数千万)方是一亿(小数有亿)既十中千为一亿百中千为十亿(小数千亿)今有千个中千故有百亿耳(小数万亿)下钞云若以小数计有万亿也。
　　钞百亿色究竟天者下钞云初禅量等四天下二禅量等小千界三禅量等中千界四禅量等大千界是知三千世界中有百亿初禅百万二禅一千三禅唯一四禅问准此唯一色究竟天覆三千界何故亦言百亿耶答且如二禅直语其量等千初禅以千初禅向上取之则有千二禅如是百亿初禅向上取之则有百亿四禅譬如夏云普覆九州若以州取则有九云若以郡取则有四百余云若以县取千数未多或云一云普覆或万国或言万国各有夏云思之可见然此百亿世界在华藏最中央剎种之中当第十三重今略图示其相。
　　四空天
　　
　　钞三遍异类等剎者此一遍字即佛遍树形等剎树形等剎为能遍法界是所遍今且以娑婆望彼名异类若以一类树形望娑婆等娑婆却为异类不尔何以娑婆独名同类耶言结不可说不可说等者此中多一不可说字经正云有不可说佛剎微尘数此正是最中剎种所持。
　　钞且举百亿中异类者此有二释若寂照等云是最中一剎种中所有一类娑婆世界中异类之剎(谓如娑婆世界中同有百亿世界不妨有形状不同之异类剎也)今方总明剎种(此兼娑婆界外异类)此意同前助正有二异类若会解云且举百亿同剎种所持中异类非是百亿界中自有异类也评曰今详异类之言有其四类一小剎异类如百亿界中自有异类也二大剎异类如一剎种中二十重剎相望有异类也三剎种异类十不可说佛剎微尘数剎种相望论异类也四剎海异类即十方无间尽法界之剎海相望论异类也故此下云异类之言虽通华藏等今此异类该前二异类也谓小剎及大剎百亿中言含二意故若在内为中即小剎异类若同处为中即大剎异类前二释皆取方为正义。
　　▲钞然异类言虽通华藏下通难也问但言异类岂不通华藏耶答异类言总虽通华藏而意别唯取小剎大剎异类耳(此影剎种问答)。
　　钞言遍剎种者下疏释种义云积多世界共在一处摄诸流类故名为种问若尔前异类中已遍所摄多种世界今遍剎种将何所遍答下疏云虽依种类以立种名何妨此种别有其体如多蜂孔共成一窠岂妨此窠别有其体又云种亦名性(性是因义)依此种性能生世界如依一禾生多谷粒旧经云性多取此义恐滥体性故改为种今此最中之种即双揽第二同类第三异类并是此中剎种所持若约与前宽狭异者第二唯同类三唯异类此中双取为种若尔但双揽前二云何次宽於前二耶答岂不前云此种别有体为前世界依起所以宽於前也。

　　华严悬谈会玄记卷第十二


　　音释


郁
　　(於物切)。

[鞥-合+(白-日+田)]
　　(毗移切)。

驎
　　(力振切)。

豫
　　(弋庶切)。

肇
　　(直小切)。

窠
　　(口和切)。
　　华严悬谈会玄记卷第十三

　　　　苍山再光寺比丘　普瑞集
　　钞即取最中无边妙华光香水海中普照十方炽然等者第八经说有十不可说佛剎微尘数香水海在华藏世界海中如天帝网分布而住其最中央香水海名无边妙华光(疏云以多华发光故亦由菩萨行华而为因故)以现一切菩萨形摩尼王幢为底出大莲华名一切香摩尼王庄严(以香摩尼严此华故又从摩尼底而出生故约法即万行圆明之所成故海能有华故受华名华依於海取海底称)有世界种而住其上名普照十方炽然宝光明(约事宝光远照故约法其世界种正是所含种子一一皆有大智光明遍照法界义故)以一切庄严具为体(性德互严故)有不可说佛剎微尘数世界於中布列等(已下说二十重世界)后下至上列二十重第一重主剎有一佛剎尘数世界围绕八方过一佛剎尘数世界方至第二重主剎如是至第十九重云过佛剎尘数世界方至第二十重主剎其上下但有十九佛剎尘数主剎第二十重有二十佛剎尘数世界围绕总结主剎伴剎有不可说等方是一个剎种中事下钞云下狭上阔如倒立浮图倒安象齿等急备引吞海集中有此图样(中央剎种既尔余十不可说佛剎尘数剎种一一皆有二十重剎下狭上阔形相亦然)。
　　
　　钞遍华藏者不同旨归如文具之然华藏世界海者乃是本师修因之所严净准第八九十经略示其相其下有须弥山微尘数风轮最下风轮名平等住能持其上一切宝焰乃至最上风轮名殊胜威光藏能持大海海名普光摩尼香水海海生莲华华名种种光明蕊香幢莲台面上边有金刚轮围山中央至围山台面十方总有十不可说佛剎微尘数小香水海一海有一剎种罗网台面一一小海外有一四天下微尘数香水河绕一一剎种内皆上下二十重剎及围绕剎最下一剎有一佛剎尘数伴剎围绕最上一剎有二十佛剎尘数伴剎围绕且增观智一至二十据实上下皆二十也如网孔故若论庄严一一佛剎云台宝网园林器具一切众宝有佛剎尘数之庄严一一庄严各放佛剎尘数光明一一光明各皆互现如上华藏世界及庄严事及现过去未来一切劫中剎海事中余者易知唯华台上有十不可说剎尘数之剎种经文长远难以顿见今以图示。
　　
　　图中乃至处经中皆是不可说佛剎微尘数言故有十不可说佛剎微尘数世界种也经中唯列一百一十一个而缺两个图中白环者是也上下二十重亦有列不列者据实皆二十重如网孔故若续此图先从中央种次读次东种次读次南种如是右旋十种讫还读东次下十种次南下十种如是旋转读之方是经之次也检经八九十三卷具说下钞喻如一盘中盛於十楪十楪之中各盛十弹子一盘如剎海十楪如剎种弹子如一剎。
　　钞六遍余剎海下约华藏不坏分量义故有余剎海等剎依剎种种依剎海宽狭可知华藏之外下现相品疏云是华藏邻次之剎海故云无间起自十方十亿佛剎尘数剎海而尽十方无尽剎海俱为能遍法界为所遍。
　　▲钞一一尘中皆有佛剎前但取所成粗剎今说彼能成尘中复有剎也。
　　▲钞此不论成剎之尘但取容尘之处遍於空矣者意云今明於处合约成剎之尘今第八但取容尘处之空亦得名处故云兼於空矣言如二界中间者如娑婆界东轮围之外未至阿閦佛国轮围之际中间唯是虚空今不但取唯空无物处今取尽虚空界但是容尘处佛皆遍其中说经。
　　▲钞彼一一微尘等者彼字二师异说助正云指前第七一一微尘也所以不指第八者取虚空难显重重之义故若寂照云即指第八中一一尘各摄无边剎海即所含剎各各为尘复有剎海故至重重无尽前义为正义八兼於空但取虚空一一容尘之处为能摄耳不言一一尘也今云彼一一尘正指第七问八中容尘之处则宽九唯尘中摄剎以至无尽则狭如前也答前能摄似宽所摄但是一重今能摄虽狭而所摄重重无尽亦不违从狭向宽之义。
　　疏然上十类等者问十中前七为能遍法界为所遍可尔后三为能遍与所遍宽狭云何答所遍通四法界能遍各是一义问前六事法界七九事事无碍法界八若理空即理法界理空有剎即事理无碍法界若事空有剎即事事无碍法界其第十例余佛同总例同前九则具四法界而为能遍更何是所遍法界耶答总言四法界则无所不该此上虽有四法界而但是器界且非是佛及众生等处故下疏云此犹约器世间说钞云未说佛毛及众生毛孔事问若云前九正是遮那说经之处者何故前后皆云说处有十答有二义一云以义相从自佗通收而有十处二云别说前九是遮那处总合为一是余佛处总不离别皆为遮那说法之处也。
　　钞若忉利等者先按定经说既遍下依前第八为难也言处则杂乱者上违理也何以下违教也言隐显门者义分齐中云摄佗佗不尽不现即隐显门且是一相之言。
　　钞若约为门等者蹑迹难也如十住为门显时与十行等隐者为复相见否若相见者还成杂乱以夜摩天等说十行等时亦说十住等故若不相见何以知遍者以不见夜摩等说十住故何以知遍。
　　▲钞余位如虚空者非是断灭但十住为能成十行等为所成离能成外别无自体云废己同佗以废己故非常是所成故非断其能成者既有体能成佗故非断对所成方有能成故非常既皆非断常方是玄门以诸法极於有无故。
　　▲钞而有主伴者正明相入带主伴门令明显故(显文含多义故)言但隐显不同者以隐显料拣相即令易了故言亦名下复以纯杂门融即入二门恐二门定为天隔故。
　　疏十余佛同者问处则佛佛德用说法皆同前依时中何不说耶答影显示故。
　　钞故经云者即十地品文也疏中引横遍今钞证竖穷。
　　▲钞余佛说处者如人人唯识所变之处系属各别故为此问(相宗自识缘佗变器乖唯识义故以为例)言若相见即乖相遍者广钞云则乖圆遍难也答中言二互相见主伴义成者如遮那说处为主余佛说处为伴二互相见遮那亦遍伴处主伴无碍故圆遍义成各遍如乳投水中但名水遍水遍之处乳岂不遍以全一味但名水遍却以水投乳准上应知此名不相见定非隔别同遍如众灯光同在一室此光遍余光亦遍即相见不乖相遍。
　　钞文具下消文为主须一为伴多故此正约主伴门而兼带隐显如此佛为主显时余佛为主隐等为伴隐显亦然言非谓下遮妄解也上皆举人显处於人明主伴如主伴重重处已说。
　　疏又上十处下恐斯十义而定超然故此融之初句缘起相由门后句法性融通门且初此阎浮提七处而周法界收余九者岂余佛同不是遮那说经处耶余佛说处准遮那说而又余佛不必初阎浮提等遮那亦且约此界故则理出文外。
　　疏而随前下有二初以别时望总处又字下别处具总时言顿说此经者以十种时随一圆收今具以一念摄余九故云顿说又以一一时各收余九时遍别别十处亦偏举一处收余九处又随一一处各收余九处皆具前举一全收之十时。
　　疏并是遮那说经之处者总摄三世间无尽之处皆是遮那一佛说经之处问唯识道理佗变器界等相分自识不能亲缘如其缘者识外取法乖唯识义云何佗变之处亦为自说经处答十通品疏说若不亲缘佗却失真唯识义以真心自性自佗不定异故经云知一切法即心自性尚即心之自性岂不亲缘耶况六相十玄十所因中无有不融通之法也岂可局执。
　　钞对时显处者影取对处显时义属前段不尔此义岂唯在处耶以互为能显所显故。
　　▲钞普贤若如下以等觉位第八识犹有漏故成趣生体故名众生世间以起二空无漏智故名智正觉世间(前持业此相违什)又举普贤下且举因极以胜摄劣故。
　　疏夫真身寥廓者且对执迹非真名之为真非拣化身等名真穷源莫二者且对下执迹多端为莫二故下云一身亦在执迹之中设执十身亦非真故。
　　钞唯一无障碍等者唯乃拣其多执一则破数之称故云无障碍身故贞元疏云一亦不为一为欲破诸数故此总释疏中真身乃至莫二也言随机教异一句总释执迹多端已下三句总相收束义不出此自下乃随文委曲指陈展演明之。
　　▲钞若以法界为身者此总含四法界为身既法界即身不应言合体故普贤三昧疏云一依佛地论以清净法界为法身(约理)二依无性摄论以无垢无挂碍智为法身(约智)三依梁摄论及金光明经(如如及如如智)独存名法身(双合)四经云如来法身非心非境则境智双泯五此上四句合为一无障碍法身六此上总别五句相融形夺兹说逈然无寄七通摄五分(一戒香谓道具无表戒二定香言即入地无漏定三慧香即别境五中无漏慧四解脱香谓尽智无生智俱时胜解以能印证四谛理时离缚增故五解脱知见香者即本后二智谓与胜解心所同时离缚证理行相增故)自利利佗悲愿所行恒沙功德无不皆收以修生功德必证理故融摄无碍(以报身归法身二身无碍为佛身)八摄论云通收报化色相百四十不共功德等(通收报化皆法身矣)九通摄三世间具十身故唯此华严十身上分权实唯第九属此经若融摄及摄同教总前九义为一总句是谓如来无障碍身随义隐显不可累安达者寻文无生局见。
　　▲钞今以无障碍下含具前义无障碍智即第二义如字即第一义冥一即第三义其四五六以义含之但依前三义别说故言如如者不倒也以离依计二倒及如如智者从境彰名或可智自不倒依主持业如次如收一切智等亦如故复云唯智收一切如等亦智故云独存义各孤立故加及字二义无违曰共为真身言即令色相功德者即七八二义亦金光明经意也彼合部光明经云唯有如如及如如智是名法身何以故离法如如无分别智一切诸佛无有别法何以故一切佛智慧具足故一切烦恼究竟灭尽得净佛地故是以法如如法如如智摄一切佛法故即今色相功德合如如佛身也。
　　▲钞故令佛身下即九十二义亦无不包影取亦无不在释疏罗字。
　　▲钞以如来者一句全是出现品文言假言齐者以一切法即是佛身法外无身今言齐者假言齐耳。
　　钞上二义下此总为体用释之混万化用即真体故言会精粗一致者会无为功德之精妙有为功德之粗显为一真身之致也或报化为精粗或该一切法之精粗言圆融无碍者归前总束唯一无碍身也。
　　▲钞故次疏云下明知莫二非是定一谓若下法喻皆遮异执释莫二之言谓初二句法说也问下句是喻何言法说答以喻显法故不同后四句唯是喻明喻中初二句喻摄末归本下二句喻依本起末言三江者准尚书地理志中而有三名一吴松江二钱塘江三浦阳江有本云千江者无定名相也。
　　▲钞不知多端下以不知应迹故成执也了知则不执经论当根因随成益即设教功深余劣见闻遂生局执故须遮遣故结云若识其源一多无碍故普贤三昧品钞云如说海水异於百川不摄百川非海水故随文布列乃有不同得意而谈一一融摄。
　　▲钞故光明觉品下疏云初偈变化智自在上半一多无碍下半随器普现后偈明一多无所从以无生智随物而感谓一身多身但由众生分别心起故无积无从其犹并安千器数步而千月不同一道长江万里而一月孤影情隔则法身成异心通则玄旨必均(云云)自佗於佛何预。
　　▲钞此经云下即问明品下疏云所证法界体同为一八识心王俱不可知故一四智三智二智一智皆无别故一十力四无畏亦无别故一此五略摄诸德而言等者等此经中余之经文如现相品云诸佛同法身无依无差别下疏云体相皆同同义有二一本住法身体同言无依者无住本故体无二故(此体同故诸佛同法身也)二已证法身相同力无畏等皆无异故(言相同者即相似名同非体故也今钞亦具二同故云法身力无畏等)。
　　▲钞佛地论者论具云佛有二种身一者生身二者法身若自性身若实受用俱名法身诸功德法所依止故诸功德法所集成故若变化身若佗受用俱名生身随众所宜数现生故今钞云实功德法故者唯释实报是法身义也自性名法身义易故不释也。
　　▲钞又般若等者即天亲论释金刚经弥勒颂云应化非真佛亦非说法者之义也。
　　▲钞又云佛以法为身下现相品文华焰髻普明智菩萨偈也下疏云上半是体客尘不染故下半是用随物见异故亦释疑难谓虽为物现相不乖如空若不现相云何悟於无相。
　　▲钞金光明经又说四下即合本经(最胜王经亦说)三身分别品正云分别三身有四种有化身非应身如来已般涅盘以愿自在故随缘益物如是之身即是化身(即随六道化身无诸相好故)有应身非化身是地前身(决定能令受用法乐应用胜故不立化名)有化身亦应身住有余依如来之身有非化身非应身是如来法身(彼说三身品中法身者皆是理智合说即为真身也)今钞标名即随释也言四善根即暖顶忍世第一也以为见道加行名顺决择分善根所见之佛王一三千大千世界千丈大化身也言人天同类即丈六金身也。
　　▲钞佛地论中亦说有四者此所引全是论文是则下拣别经论二四身义也言合法报下此经后一是法身自报不说佗报化身开为三类言今约下三身各别云俱开复於报身开自佗受用故曰复重开於报也言虽有四义理不乖三者唯释佛地中虽四不乖三身也(则失该拣光明之意)有本钞云理不乖此者意云彼二经论虽各说四不乖此之拣异也有本钞云虽有四义理全乖者谓二经论虽各说四经全乖论论全乖经谓经中合法报为一身实教义也论开理智而为法报不得相即如教义也又经无佗报论别立身全乖异也后义为正。
　　钞然睿公下诸释(云云)不可详定今科之为二。
　　初列名(然睿)二解释(二)
初睿公唯法身(二)
　　初约体唯一(详而)后约义分五(二)
初别释三身义(二)
初二约因(二)
　　初正因(何者)　　二缘因(推其)

后三约果(三)
　　初应感(就其)　　二弥纶(称其)　　三妙相(语其)


后逆次通妨难(二)
初总通三果难(二)
　　初牒难总答(所以)　　二约喻以明(何者)

后别通二因难(二)
初二皆为因(二)
初通功德生三果难(二)
　　初因果对明(二如来)后别约果异(二)
　　初二身别说(功德)　　后体用无二(是为)


后通法性生三果难(二)
初法(以有)
　　后喻(如冥)



　　后功德成果(若直)




　　后清凉归三身(若以)



　　钞详而辨之一法身者随义不妨分五据体则无有二此实教理事无碍义也。
　　▲钞本有之法性者此涅盘生因亦是正因如乳有酪性故法性二字即能生因身字即所生果即下三身也。
　　▲钞推其因是功德所成者即涅盘缘因及了因体即万行也上二身皆举因目果故皆为佛身也。
　　▲钞三就其下三皆约果为佛身也然为约应大妙三字分三义也体即无二。
　　▲钞所以下问三果之中五四二果既为佛身何有第三变化身耶前三句牒难下一句总答意云后二约体虽即无相如空第三约用就机应别何者下约喻显也三有之形精粗小大等喻变化身业因胜劣喻机缘胜劣也胜机感则现细劣机感则现粗大小亦然(准睿公意此通佗受用及化身准清凉意唯化身也)。
　　▲钞如来法身下约第二身通妨难此有二重通难应先问言前云功德法身功德是因何以名果法身初二句答也意云以法身功德之果以因目果故号法身次问能成之因既一功德所成果相何有三耶功德无边下答也言功德无边者随顺法性修檀戒等万行之因无有边际故虚空法身果亦无边言功德无相者称性之行岂带相耶如行施时三轮清净业故得实相法身逈绝诸相言功德方便者昔因善巧普应群机故今应身随宜赴感。
　　▲钞无边故下约义则三身不同是为下收归体用无二即第三是后二体外无用即后二是第三用外无体故云非有非无等也。
　　▲钞以有此身下约第一身通难也问能生之因既一法性者所生之果何有三耶故此答也意云正因佛性以为生因理实唯合生一法身然以此法身为万化之本故有变化等身也如冥室下曦光唯一喻所生法身随孔万殊喻变化等也。
　　▲钞若直指下上以功德为因今直指功德为果即实功德法故名法身也亦通前功德中初重难也言假说为身者身者体义聚义依义今但以依聚二义假说为身非同法相以色相为功德报身也。
　　钞若以下钞主别配三身不同前睿公义也言初二为报此不约因说唯就果明也初一佗报身起信云所现之色无有分齐乃至非心识分别能知以真如自在义用故(今云法性生身义正同也)功德法身即自报身也即不空如来藏修成万行功德为因方显为真实报下三配二身可知。
　　▲钞又有义下寂照云亦实教义会解指集玄云即天台四教中第三别教义也三身体上各义说三然是历别未会圆融。
　　▲钞如胜天王经说者彼经具云胜天王问菩萨在何位中得如来十种身佛答住初地得平等身何以故离诸邪曲通达法性得平等故住二地得清净身戒清净故住第三地得无尽身离嗔恚故住第四地得善修身常精进故住五地得法性身说谛理故住六地得离觉观身观因缘非觉观所知故住七地得不思议身具足方便故住八地得寂净身离一切戏论无烦恼故住九地得等虚空身遍不可量一切处故住十地得妙智身成就一切种智故(下九皆有何以故言)问此明依主何明十地之身答以彼经云菩萨行深般若十地能得如来十身故天王问曰佛菩萨身应同答功德有异佛具德故菩萨不尔今就佛说也。
　　钞已含前后者前即前段所叙后即下说正义处皆不出真应一多故若真若应两互相融或一或多二俱无碍今以四义各别而征。
　　钞或云毗卢遮那者此云光明遍照义如前归敬中释疏云舍那钞云遮那者意显但梵音小异不同余教约法报定分也释迦牟尼者此云能仁寂默能仁是姓我佛上代从劫初时立共计王至净饭王计八万四千二百五十五王昔有懿师摩王次夫人有四子并皆聪慧大夫人有一子顽薄丑陋大夫人恐其四子夺其国祚以情惑王令驱四子出国王依言驱摈时四子奉命其母共同生姊妹咸愿同去一切人民多乐随从至雪山北舍夷林中其地平广遂筑城居焉人慕德风归者如云郁成大国遂立小弟为王名尼楼数年之后王问四子所在傍臣具答王叹曰我子释迦从是已后姓释迦也寂默是名契寂理故。
　　钞余三皆应第四句常在此处余三句即佗处者问中间二句既是应身却言即佗处者岂不违前钞云以应故在此耶答前约一相义说今亦应影取真身在此处以理实真应皆在此处佗处故问真应与一多如何配属答真应尽具一多一多皆有真应乃互通耳。
　　钞又云下现相品文也疏云坚密者齐佛体用坚即金刚之身(决择记云四相不迁三世不改)密谓身秘密也(三贤不测十地莫量)佛有三密所谓非色现色摩尼不能喻其多非量现量应持不能穷其顶不分而遍一多不足异其体全法为身一毛不能穷其际此身秘密也佛言声也非近非远目连寻之而无际身子对之而不闻非自非他若天鼓之无从犹谷响之缘发无边法海卷之在於一言无内圆音展之该於万类是谓佛口密也意则无私成事等觉尚不能知密之至也今即初密故。
　　钞光明觉品下疏说十义一多机於异处各见佛身不同(钞云今寄五台求见文殊以况法界见佛差别总有十义今初也如有五人名为多机各在一台名为异处一人南台见菩萨一人西台见师子一人中台见万圣一人东台见化佛一人北台见圣僧是各感见一也)二或同处各见(如五人同在中台故云同处一见菩萨一见师子等故云各见也)三或异时别见(如一人朝见菩萨暮见化佛是也)四或同时异见(上异时别见不局一人多人今此要是多人谓二人同於晨朝一见化佛一见菩萨)五或同时异处见(亦约多人同於晨旦一於东台见一於北台见所见之境或同或异或同见菩萨亦是同时异处见或则一见菩萨一见化佛亦同时异处见也)六或同处异时见(同於中台朝见暮亦见而能见亦通一人多人所见亦通一境异境但取处同时异耳)七或异时异处见(时则朝暮不同处则东西台别而能见亦通一人多人谓或一人朝於东台见菩萨暮於北台见菩萨多人可知然多约一人其所见境亦通同异同见菩萨如上已明或一人朝於东台见菩萨暮於北台见师子然多分且约一境也)八或同时同处见(亦约多人同在中台同於中时见菩萨所见亦通同异且约同说)九或一人於同异交互时处见多人所见(谓同时异处异时同处名交互时处然同时异处即是第五而要是多人异时同处即是第六通一人多人今唯一人顿见前多人所见此机亦是不思议人能於同时异处见故谓一人於晨朝时在中台见中台或北台多人所见又於中台於朝於暮见多人所见)十或一人於同异俱时处见一切人所见以是普眼机故(谓同时同处异时异处名同异俱时处既是一人时该多时处遍诸处见通诸境故是普眼机也)然佛不分身无思普现故(不分而遍无思普现顿应前十也)今钞中但有八七五六九之义也等字等余五句钞中唯用第九一句余皆非用故不繁引也。
　　▲钞一身圆满即是真身者以真无不在故言圆满。
　　▲钞如一身中现多头者即不思议品一身现不可说不可说头等即所现分也义如前引言头中有佛下即法界品海幢比丘顶出诸佛亦如前引头字应是顶字以经说头出菩萨顶出佛故或但总相言头亦得腰现仙人等者能现之处分也今并拣之故云皆全现故即能现所现皆要全也全义既成分现之义自立明非一向遮分现也。
　　钞以离心缘相故者此一句是起信论真如门中文也。
　　▲钞无能测身者离世间品文也下疏云即是第十四如其胜解示现功德谓诸有情种种胜解现金色等身虽现此身而无分别如末尼等故无能测。
　　▲钞第八十经下疏钞云明平等法身波罗蜜多成满功德而具摄论五种相(摄论释法身具五种相故)初句白法相以是极果圆满自在转故次二句不思议相谓真如清净自内证故无有世间喻能喻故非诸寻伺所行处故次一句无二相由一切无所有故空所显相是有故有即为无为无二相次一句无依相虽无所依灭染分依佗无不住得净分依佗次句常住相虽无不至即应化普周受用广遍相续不断二身常义而不去自性身凝然常义五相相融为法身体次二句喻空画喻无依相梦喻有无无二相贞元经云如空白日亦如梦空喻无依及常住二相白日喻白法相梦喻无二相欲言其有觉竟无实欲言其无梦境历然故非有无为无二相其不思议相者即次经云三界有无一切法不能与佛为比喻譬如山林鸟兽等无有依空而住者。
　　▲钞光明觉品下次前经云如来非以相为体但是无相寂灭法身相威仪悉具足世间随乐皆令见乃至云非是和合非不合体性寂灭无诸相等谓以佛为有成增益谤为无是损减谤(初偈遣也)为亦有亦无是相违谤(次二遣句)为非有非无成戏论谤(此二句遣)中论云戏论破慧眼是皆不见佛故今遣之谓妄惑不生故非蕴聚起心则生便成戏论。
　　▲钞又云下亦光明觉品文疏钞云无染无所着是三念住一者一心听法不忧二者一心听法不喜三者常住舍心谓有忧喜即染不住舍即着今无忧喜之杂染安住舍故无所着言无想无依止是三不获一恶想都绝云无想二不依止名闻三不依止利养云无依止次二句虽体叵量具相好故称叹。
　　▲钞既云菩萨下问疏主下说平道教根无论凡圣许见十身何故此中云菩萨不能思明唯佛境答等觉已下犹似隔罗縠观月故此云不能思以未穷源故下平道教根胜许分见十身未必究尽其妙但容见耳。
　　疏融三世间为十身者如前教迹十身相作中说。
　　钞前十身各有十相者下疏云别显智相中十身为八以三身合故然其类例应具十文或阙略且从显说(上疏科分显意下引经示相逐段以疏钞注之庶知其根本也)经云此菩萨知众生身集业身报身烦恼身色身非色身(疏云众生身有五相初三业生烦恼妄想染差别此约总明三界后二约上二界就报别开若总开三界五趣则具十矣钞云色身兼欲色二界加无色为三界集业烦恼为二报身即五趣报故为众生身十相也)又知国土身小相大相无量相染相净相广相倒住相正住相普入相方网差别相(疏二国土身具有十相前八一切相后二真实义相前中初三分齐相即小中大千次二染净差别次广即宽狭差别此略无狭次二依住差别真实中一重顿入名为普入十方交络故云方网又重重现故多同初地钞云即初地如帝网差别故为真实义故)知业报身假名差别知声闻身独觉身菩萨身假名差别(疏三四二段共有四身皆云假名差别者但有自相同相差别假名分别实无我人余亦假名偏语此四者业因尚假苦果可知圣人尚假况於凡类又三乘圣人方能知假佛德超绝不得云假)知如来身有(云云)即疏所列(疏五知佛身有十相余之九身既是佛身一一有此则已成百若更相作则重重无尽菩提身者示成正觉故二顾生兜率故三所有佛应化故拣异猿猴鹿马等化故云应化即王宫生身四自身舍利任持故上四於三身中皆化身摄五所有实报身无边相海等拣三十二相等故云实报即三身中报身六所有光明摄伏众生故云威势即通报化论经名光明身七意生身论云所有同异世间出世间心得自在解脱故者同谓同类异谓异类世即地前出世地上谓若凡若圣若同若异由得自在解脱故随意得生即种类俱生无作行意生身也此通变化及佗受用八福德者所有不共二乘之福能作广大利益因故故种少善根必致佛果九法身者所有如来无漏界故斯即所证法体故离世间品十佛中有名法界佛诸漏永尽非漏随增性圆明故名无漏界是藏义生义含无边德生世出世诸乐事故十智身者所有无障碍智谓大圆镜智已出障垢证平等性故次云此智能作一切事者即成所作智彼事差别皆悉能知者即妙观察智此通四身但两重十身一一圆融故异诸教钞云智冥於理同法性身大圆镜智现自受用平等性智现佗受用成所作智现变化身则智通四身也又妙观察智亦通四身)知智身善思量相如实决择相及果行所摄相世间出世间差别相三乘差别相共相不共相出离相非出离相学相无学相(疏智身有十一相摄为三初二约体分别初通闻思二即修慧俱通理教次果行相因果分别行即是因通於三慧果唯证入相离前三余有八智皆约位分别於中初一是总世间俗智名之为世三乘圣智名为出世又道前名世见道已去名出世五三乘者於出世中大小分别小乘十一智中乘七十七智等大乘权实无碍六七二相於大乘中粗妙分别甚深般若不共二乘相似般若是则名共八九二相通就三乘缚脱分别於新熏性智习未习故后二通於三乘修成分别)知法身平等相不坏相随时随俗假名差别相众生非众生法差别相佛法圣僧法差别相(疏知法身前能知智此所知法并通一切智法不同前佛法智唯局如来又有五相一平等相即是法论云无量法门明等一法身故者谓法门虽殊同诠平等法身生佛无二故拣理异事皆世诸门摄二不坏相即是行法论云如闻所取故谓称理起行名如闻取行符乎理则冥之菩提名不可坏三即教法随所化生根性相应时说差别故理本无言假言显理若权若实皆是随俗假名四即重显理法所遍之境此通染净平等法身遍情非情五即果法唯约於净论云第一相差别三乘同证第一义故随智有异三种不同故所显理亦说浅深若约功德等异如常之所辩也)知虚空身无量相周遍相无形相无异相无边相显现色身相(疏知虚空身文有六相无量相芥子中空亦无量故二遍至一切色非色处故三不可见故今世人见者但见空一显色想心谓见故涅盘经中广破见空又此含无为空故亦不可见四无异相者无障碍故不同色法彼此相异有障碍故五无边相者谓无始终起尽之边故六能通受色相持所持故故下经云譬如虚空宽广非色而能显现一切诸色既因色分别彼是虚空则知因空显彼为色钞空一显色者谓青黄赤白等显色成实论中虚空唯一不可眼见世人见者但见空中光明之色想心於中知无实物作虚空解便谓见空其实不见涅盘中同成实说)评曰据上十多阙略今云各有十相者理各合十但文阙略尔十身相作前引释竟言释相并在下文者即上引文正是释相也。
　　钞彼亦会释者疏云然此十佛与下十种见佛名义全同与前十身名有同异而义亦不殊一成正觉佛示成正觉故是菩提身二愿佛愿生兜率故是愿身三业报佛万行因感故是相好庄严身四住持佛自身舍利故是力持身五涅盘佛化必示灭故是化身六法界佛真无漏界故是法身七心佛是威势身虽光明亦能摄伏心伏胜故如慈心降魔等八三昧佛常在定故是福德身定为福之最故九本性佛了本性故是智身大圆镜智平等性智皆本有故故下云明了见十随乐佛随所欲乐无不现故是意生身晋经云如意佛然佛就内觉身多就相故立名不同耳。
　　钞十种见佛者疏云一安住世间故不着涅盘成正觉故不着生死乘无住道示成正觉故名无着菩萨称此而见无着之见依主为名非谓菩萨於彼不着下九准知二乘愿出生故故无不现又乘此愿能生功德故三报即相好庄严业即万行之因而深信为首故别言之四随顺众生住持舍利等故又随众生以圆音周遍三世住持佛法故五化身示灭故名涅盘深入涅盘故能示灭深入生死故示灭非真六法身充满於法界故法界为佛体故七湛然安住真唯识性是心佛故八寂然无依心言路绝即三昧义触类皆然故三昧无量九平等性智了本性故本觉真性性本了故十随自佗意无身不受故依上十见则真见佛既知十佛总别六相圆融则亦十见无有障碍又此十重五对一所出能出对二正报住持对三真常普遍对四内住外寂对五体深用广对如文思之上十佛十身类此成对。
　　钞然无着等复有十义下无着十者离世间品云於一切世间无着於一切众生无着於一切法一切作一切善根一切善处一切愿一切行一切菩萨一切佛上皆有於无着之言二出生十者如不思议法品中说十种念念出生智三深信十者如十藏品说十种信及十地中十种信也四随顺见十者即不思议品十种为众生作佛事五深入见十者如出现品十种涅盘也六普至十者如至一切处回向说及不思议品十种普遍七安住十者如不思议品十种无量住八无量无依十者如不思议品说十种无量不思议佛三昧九明了见十者四十七经世尊十种知一切法尽无有余十普受见十者四十六经诸佛有十种佛事此上诸十经文繁广不能具引要者寻检故钞云至下当明。
　　疏用周无碍者以佛即体之用周於上十重无碍之时处疏钞引证多是用周於处但恒转二字中略言周时无所不通故称无碍经云下妙严品文疏钞云总佛身遍别尘中。
　　钞佛身无去亦无来下疏云体用无碍无去来体也现诸土用也亦总身遍总土中。
　　▲钞如第六经者身业用也法界及国土约处恒字约时又云下亦现相品文意业用也疏云於染无碍尘中证法而周行故又云佛演下语业用也如教迹中已明。
　　▲钞或现威仪者梵行品直释记有十威仪一三业勇猛名威三业调柔名仪二三业垢障尽魔怨斩灭名威三业功德觉华荣茂名仪三佛戒智光来烛名威佛戒慈泽来润名仪四法门障灭名威法海云开名仪五圣众悉加名威望众悉喜名仪六众魔惊怖名威诸天恭敬名仪(上唯自利下兼二利)七摧魔名威善化名仪八律仪名威摄善名仪九大智益生名威大悲利物名仪十戒海清净十身名威戒海圆满万德名仪。
　　疏相遍无碍者相字平声呼谓於前无边用中互相摄而遍也亦应各相摄无碍言各摄一切业用故或正摄即遍故云无碍问如钞中母胎一相八相皆具万德斯圆故云相遍者据此相字应去声呼耶答若但明八相互遍可作去声今兼四仪三乘五道等互摄相遍故平声也其义甚明。
　　钞如不思议品下是举用周也表一坐成正觉故跏者重也谓累足而坐一降伏坐以左押右二吉祥坐以右押左智论云若结加趺坐身安入三昧威德人敬仰如日照天下除睡懒覆心身安不疲懈觉悟亦轻便安坐如龙蟠见画跏趺坐魔王亦惊怖何况入道人安坐不倾动言今明即此坐中下显其相遍义也。
　　钞岚毗尼下法界品文岚毗尼者此云胜乐圆光昔有天女下生此处因以为名此园在迦维罗城东二十里是摩耶生佛之处言当我见下则横竖无穷但是一重之遍属前用周无碍今明下方是相遍无碍对前释此令易了故言如三十一经者回向品文显一相具多法门又离世间品云下正显一相具八相也准下疏云初一通显地位后一总结多门中间八相童子属王宫相或出家属苦行相则为所现七相(一住天二初生三处王宫四苦行五成正觉六转法轮七入涅盘)并一相中同时齐现深密难知故名微细言又上下示三乘即用周也一乘具三明相遍也五道六尘例此可知。
　　疏寂用无碍者前二皆用中自明无碍今於前或一重周遍之用或互摄相遍之用皆正用时恒寂正寂时常用故云寂用无碍也。
　　钞若取义显等者无思惟之心而寂用无碍义得成今用无私隐不偏在寂在用故亦以无方利物而恒寂则无分别之心也言摩尼下旨归云如摩尼雨宝天鼓出声皆无功用任运成就故言不思议下一切诸佛於一念中是唐经悉能示现乃至不可思议境界是晋经由其梵本互阙故今钞家以义取之其理方足仍以此文勘晋唐二经亦有数字加减不同但欲令人易解故晋经在三十二卷初唐经在四十六卷初皆不思议品今证即定即用即用即定也又第一经下疏钞云依法身(寂理名寂而不碍化身也)现应化色还如法身在此即是在彼不待往来第四经下证入无生不碍严剎。
　　钞无心顿现海印力故者下钞作二释谓虽寂用无心下第一意也谓无心顿现是上寂用即当所起所现也彼但无心成事别无所依海印力故一句即当所依能现也正无心成事时不妨依海印定力故问前钞云常在三昧为寂即定即用岂非所依定耶答前虽云定但取能入之心今取所入定也或可前以无心为定即别定也今以海印顿现为定即总定也总别异故言又正依下第二意也谓无心即是海印以为所依顿现之用即是所起二释虽异同以第三为依第四为起谓正依海印定时归所依名依即起前寂用无碍所起名起故云无碍则前别此总殊不相滥(会解即以摄用归寂为第三即寂起用为第四是此第二意者殊失钞旨钞云依定起用是起寂用无碍之用故又此钞文但释疏中无心顿现一句疏文含二意作两解也非解依起二字为两解也思之)不尔寂用无碍岂不依定而起用耶言贤首品下总证依起也现十法界如前教迹中明阿修罗此云非天福力如天无实天行故摩睺罗伽此云腹行蟒神之类。
　　疏应即同法者以此宗理智合为真身亦名法身故云同法所以不言法同应者欲显身为教主故下皆例此。
　　钞吾令此身下引佗经证成即涅盘中意也言第五经下疏云初句性净法身言无相者示真如相身即体义在缠不染出障非净凡圣必同故云平等次句出缠法身即真如出烦恼障故云离垢出所知障故云光明又尘习双亡故云离垢真智圆满故曰光明净法身拣於在染(上二真身)后半体用无碍约因即止观双运故得果则寂照为身即用之体故寂即体之用故智体用既无不在佛身何有量耶故能普应十方(第三句真应无碍第四句正明化用)故经云水银和真金能涂诸色像智慧与法身处处应现往(金如法身水银如般若以般若照根真身随应)言光明觉品下疏云上半深随一一相称真无边即无相故下半广十莲华藏尘数之相无相之相故然以二义故广一无限因成故二应根普现故。
　　钞法界品云下及妙严品下勘经皆现相品文第六经中也以一毛下钞出所以也理性融通故言出现品下疏云一毛含多同类释以不生则如理而含言如一毛孔下上释支分能现此释支分能遍即具遍摄二义也言又如来眼下即不思议法品说一切诸佛有无边际无障碍眼於一切法悉能明见等耳鼻等亦然乃至结云是为如来普遍法界无边际法言若分与圆异下反显以分圆无碍下顺明也言又法界品下上明佛分具圆此明因分具圆虽有此义然非因果无碍但取分圆义耳或普贤一毛之分具自普贤及诸菩萨之圆故也不滥后义。
　　钞一一毛孔等者谓佛果毛孔现自因行本生即十二分之一数如大威光太子数数转身值佛等言所成事者即十二分之本事即行菩萨行所成之事也如威光所成事业等言亦现下自果现佗因第六经眉间出胜因者现相品文也亦现佗因又第一经下通现自佗下疏云是力持身能持自佗正报神谓妙智变谓现身转变现俱名为变皆能持之尚持於佗况自事耶若转变佛身为菩萨身自也因也变现佗菩萨为佛身佗也果也(上寂照意)集玄解云光明中现过现佛神变即现果也若现未来佛神变即现因也助正意云神变目因光明目果即取神通乃因人修行利物故今以前解为正既云未来诸佛及诸佛神变岂即因耶第五经下现自因也第六经下现佗因也疏云海慧菩萨能入胜处诸佛身中修净国故说则自佗义异佛心岂有隔耶故称无碍。
　　钞如上说因中释者问既指同前因者因缘何异答前约果德是所显之法是佛所为故为因也今明依正自目说主故为缘也故经云下即晋经贤首品文。

　　华严悬谈会玄记卷第十三


　　音释


曦
　　(虚宜切日光也)。

郁
　　(於屈切盛也)。

縠
　　(故谷切罗縠也)。

扬
　　(弋章弋尚二切风也)。

郁
　　(於六切)。

遏
　　(於曷切)。

砰
　　(披萌切大声也)。

磕
　　(苦阖切又苦盖切)。
　　华严悬谈会玄记卷第十四

　　　　苍山再光寺比丘　普瑞集
　　疏丸潜人无碍者从五至十前局后宽谓五局全身六具分圆然唯局果七该因果然局於正八又通依然唯局於因果依正九遍入生界则宽於前十则普该可知。
　　钞众生真心下以实教义喻别教义也故胜鬘经者不变即随缘故不染而染随缘即不变故染而不染也皆非妄心可拟并云难可了知真心如佛随缘如入众生界等言若转以喻显者转将海波之喻显实教法方将前法为喻喻别教义故云转喻若别是一喻喻佛入众生则一何须转字也思之言此以众生下重显法喻也可知。
　　钞此以智身等者以智身别义潜入既尔证十身通义理准应然问若融三世间十身是能潜入更何有所潜入众生耶答全此全彼故言佛身随化文处盖多者如云普现一切众生前而恒处此菩提座又云了知诸世间现形遍一切如此之文遍於一经故云盖多今要其潜入义显故引出现品文疏云大海潜益喻言八十亿小州者以四洲中有八十亿个诸小旱滩谓之小洲也言又云众生下疏中是义引经正云菩萨摩诃萨应知自心念念有佛成等正觉何以故诸佛如来不离此心成正觉故等即它果在我之因非约因人自有佛性此文正辨佛菩提故。
　　疏善化天王等者妙严品文即化乐天王也疏云乐自变化作诸乐具而自娱乐又但受自化作不犯它故名为善化小现大一现多无边品类一毛顿现故。
　　钞圆通无碍下先总出意若指相别说下别示其相初总出意中言遮那佛等者全以四法界混融总为佛身而无能融之者即前总彰大意中法界无不包亦无能所包以无所不具义名为包也。
　　▲钞若指相下别示其相初对全事全理故云全同法身二中初义以真为一以应为多此通同教次义唯就应中明一多自有二义初约一即是多言亦以体融者出所以也以一多之应全依真体真体既融应亦融也又即下一应重化多应也故异於前光明觉文证后义也。
　　钞即依即正下第三对也亦有二义初义如前因中约体四句处明通同别二教意今取别教义也次义约融三世间说而云等者等众生世间皆约正故。
　　钞证法成人者由证无漏法成菩萨等人故法即人佛既以法为身故人即法也。
　　钞不离菩提树下前一多应身明互即此以身约处明相即言既亦下随缘赴感靡不周而恒处此菩提座故又即此下前约一佛上论今约多佛上论以诸佛如众灯光互无碍故自它不定异故。
　　钞即非情者下有四所以一者同色性故起信论云色性智性无二性故二者以有情佛身作非情河池等故此同前依正无碍中又此身云作一切器世间等故三非情之法是有情佛体也初约性同次约相同三约体同(体通事体非唯约性也)四蕴界入等若虚空故者三科等情缘生无性同虚空故情即非情。
　　钞即深即广下自有二释初身同空无相故深同空包色相故广次义合前深广为广离广相故深问明品下疏云初句总标体深次句分量广大次句释上广后句释上深然有三义一约一切众生即如来藏更何所入二约理则非即非异故云入无所入三约心境心冥真境故说为入若有所入境智未亡岂得称入实无所入方为真入即广之深本超言念即深之广安测其涯出现品云下疏云虚空周遍喻况周遍十方身言非至下亦出现文具云非至非不至虚空无身故疏云由无身故无可至亦以无身无所不至如色中空空若有身身即质聚便碍於色如铁入水水不入铁今由无身遍入色中法准喻知言又如虚空下亦出现品义即广也等字等取次经云而彼虚空无有分别亦无戏论即身义也或上云非色亦深义等即内等故合中经云佛身亦复如是以智光明普照一切众生令世出世善根皆得成就广也佛身无分别亦无戏论深也又妙严品下疏云初二句遍四法界则十身皆遍言无穷尽者一出现无尽若高山之出云二非灭尽法犹虚空之常住广也次句由无性故不可取为一异俱不俱等深也后句寂无寂相不碍大用故深也内同真性不碍外应群机故广也。
　　钞若以佛身上等者菩提愿化力四皆化身摄意生身约一往说亦属化(今约此义乃属化)若如上引配论意通它受用相好身若别配者唯是实报以约无边相海故今约通义故通化身以三十二相亦相好故福德亦通三身今据一理故唯报化智身义通三者是四智故即理之智故义通三身若取配本佛以大圆镜平等性智亦本有故唯局法报也有本云局唯报身以化身但是成所作智所现影像法身是所证理能所别故不取也然余教三身有所局故不摄十身今约当教有所通故能摄十身。
　　钞如来身通三身者具前十身故智身亦通三身者具四智故法身虽通教理行果然皆是法虚空虽通事空理空并是法也故当法身言余六通法化下法身是众生身等六身真体性故即法身随物随情应现国土等六身故即化身此化身义有异余宗然上三十互摄各据一理如此配摄理实二种十身每一各具三身方为尽理。
　　钞即以无障碍等者此以佛为门全收一切而不妨碍有所说之法化根等若以教为门则未有一法而非教体等。
　　钞会起信唯识等文者等取对法并地经地论等也一段钞文科分为二。
初贤首释为它报(二)
初释起信(三)
初起信本文明二报(二)
初标(二)
　　初自报身(起信)　　后它报身(於色)

后释(二)
　　初自报身(谓以)　　后它报身(自然)


二疏引地论释二报(二)
　　初释自报(藏和)　　二释它报(二者)

三问答别会它报(二)
　　初问(自问)后答(二)
初正解(二)
　　初泛分十地(一义云)　　后正要第十(然第)

后指繁(二)
　　初正指繁(余义)　　后钞补释(天宫)




二会唯识(二)
　　初彼为实报(唯识)后会为它报(二)
　　初指为它报(此示)　　后会为释报(唯识)



　　后清凉会为摄报(疏今)


　　钞功德成满者疏云因位穷也钞云已具佛德进同佛位故。
　　▲钞於色究竟下疏云果位彰也钞云现十重报化万类生彰表果位堕在佛数言一切世间最高大身者急备录云色究竟天身量一万六千由句(俱舍颂云色天瑜缮那初四增半半此上倍倍增唯无云减三谓色界十七天初四天各半瑜缮那至第四天方二瑜缮那此上倍增者谓第五四第六八第七十六第八三十二第九六十四第十合一百二十八由第十是无云天欲成都数故减三也则有一百二十五第十一有二百五十第十二五百第十三一千第十四二千第十五四千第十六八千第十七一万六千然第十七即色究竟天故身高一万六千由旬也)自在天身量三万二千由旬十地菩萨为大自在天王身量倍增故故云最高大也。
　　▲钞谓一念相应慧者疏云一念始觉至心源时契於本觉又无间道也钞云始本相应也言无明顿尽名一切种智者疏云无明顿尽显照诸法名一切种智又解脱道也根本无分别智也此释上自报自利行满真实成佛不言方所。
　　▲钞自然而有下彼科云利它德显疏云不待功用后得智利他即释上它报。
　　▲钞地论者十地论也现报利益者彼钞云於此身中二严自利功德圆成欲明因圆处即自利之报也此自报实身无有方所由义沉隐以因圆显果满也。
　　▲钞后报利益者彼钞云依自利报起利它报故名后报谓依前因圆所显自利之实报起利它后报故又穷未来际故名为后言摩酰首罗智处生故者清凉释有二义一摩酰首罗智自在故(即就摄报之身智自在故贤首品云摩酰首罗智自在大海龙王降雨时悉能分别数其滴於一念中悉辨了即其文也又百福庄严经云如器界将成於第四禅降大雨经五中劫不断水遍三千上至梵世如是雨滴大自在天王悉能得知则智弥广矣然此天何以为智处耶以下天定少四空定多以四禅中定慧均等以是色界中极故为智自在天也)二摄报智满成种智故(约未成佛但是十地摄报居彼天中智度已圆故云摄报智满后於彼天上成大菩提具足种智故为智处然论成佛通说有三一寄化显实在阎浮提即周法界二寄报显实在色究竟成便遍法界三就实显实妙出三世不可定其时处身相今就中义)。
　　钞寄报十王显别十地者仁王经说十信菩萨铁轮王王一阎浮提十住铜轮王王二天下十行银轮王王三天下十回向金轮王王四天下初地阎浮王王百佛土二地忉利王王千佛土三地夜摩王王万佛土四地兜率王王亿佛土五地化乐王王百亿佛土六地它化王王千亿佛土七地初禅王王万亿佛土八地二禅王王百万亿佛土九地三禅王王千万阿僧祇佛土十地菩萨四禅王王不可说不可说佛土如来法界王王无量佛土说一切法门彼经有十三法师兼信十四及佛十五今此唯明十地故言十王。
　　▲钞当此天王者问作此天王但是菩萨云何受佛位耶答即转彼菩萨身为佛身是第十重它报示成佛真佛成无方所今在彼天有所化故是知天王身有二种一已实成佛化作天王转天王身而作第十种它受用佛身即是能化云即於彼身示成菩提等(贤首约此义也)二者第十地菩萨未成佛摄报果作此天王即是所化故云第十地寄当此王不尔谁是所化(清凉约此义)今云示成菩提即取初义也。
　　▲钞天宫抄者寂照云准慈恩传洛州天宫寺应是此寺法师所撰钞也未见其本不敢详定四智圆满者即前释摩酰首罗智处第二义也然全现行抄补别说有五义一云以二乘人报化身为真佛不信别有圣人然信第四禅是圣人生处欲令其知八相非真於彼示成也二云由三灾不及故三云由欲界色界质粗是有无色界都无色质是无表离有无契中道故四云以摩酰首罗面有三眼表证三德涅盘故五云下界慧多定少上界定多慧少表定慧平等故。
　　钞唯识即实报成佛者然一节钞文诸释不同或为天宫抄文补答前意便为会释唯识今详钞大科云一会起信唯识即是大科会释之文也属天宫钞之余文殊失钞旨或以天宫抄亦是指辞曰余义(云云)今作二字即两点点也即四智圆满五字连下唯识是今抄辞亦非正义既无补义引之何为即下五字凭何而起无所系属故今详即下五字是天宫抄补第二答唯识已下即是疏主对贤首起信会释唯识义也然有问云唯识之中以为实报今释起信何为它报耶故此会也三段如科言唯识即实报成者唯识第七云谓诸异生求佛果者定色界后引生无漏彼必生在净居天上大自在宫得菩提故彼疏云顿悟异生至八地要生第四禅得胜身已方受变易身故大自在天宫者谓净居天上有实净土即自受用身於彼初起证等据此即实报身也。
　　▲钞唯识为引下问彼既它报唯识诸师何为实报耶答以二乘人取菩提树下三十四心断结成佛者为实报今唯识为引摄二乘令知彼取非真故且权指此为实报也。
　　钞今抄据二文之意者或起信地论为二或起信唯识为二有以贤首天宫为二者非也天宫但释贤首之余文同贤首为一文也言十地经通云得一切世间最高大身故十地论科为菩萨尽即第十地疏云色形中最大故云高大故今解但是十地摄报(十地疏云酬因名报因成纳果故名为摄)示成菩提非实果佛现它报身以此经云以摄报多作此天王亦不必作何定彼天成佛故云约摄报说又设居彼天智度已圆纵於彼天得成菩提具足种智亦是於十地摄报之身得也评曰上释色究竟三师有异贤首是它报慈恩是实报清凉是十地摄报唯识三亦尔起信例应然。
　　钞十事功德者涅盘二十四说一供养功德二转法轮功德三受持功德四修行二利功德五成熟众生功德六承事功德七净土功德八不离功德九利益功德十成正觉功德准此则是第七功德也言悉皆平等者诸佛所变纯无漏故皆称性故言非但我今者即诸佛化身如众灯光不相障碍随诸众生各见不同。
　　钞鸯崛摩罗此云指鬘经有四卷初卷中明舍卫城北有村名萨那有一贫穷婆罗门女名跋陀罗女生一子名一切世间现少失其父厥年十二聪明慧辨复有异村名婆罗诃私有一旧住婆罗门师名摩尼跋陀罗(下取意引)世间现从其受学师受王请留其守舍师妇年少染心逼之世间现不受其师妇自悬毁害师妇言世间现强逼师言汝已为恶当杀千人可灭汝罪即杀千人还归见师师怪其存又令杀千人各取一指作鬘首冠唯欠一人母为送食便欲害母世尊现前舍母趣佛为佛所降广显深妙具如彼说言不言严净华藏等者五段会教皆应说之。
　　钞通梵网等者等取仁王经也仁王受持品云尔时月光心念口言见释迦牟尼佛现无量神力亦见千华台上宝满佛是一切佛化身主(此应是舍那以旧翻为净宝满即净义也)复见千华叶世界上佛其中诸佛各各说般若波罗蜜(此与钞引梵网偈同但所说法异也)言周匝千华上复现千释迦者千叶中每一叶是一大千世界一尊千丈化身所王总有千尊千丈释迦每一大千界有百亿阎浮提每一阎浮有一释迦是小化身则有千个百亿释迦也言本源卢舍那者以第二重它报是千个大化及一千个百亿小化之源故言亦不言下约文总拣也此经述下举况别拣也即十定品云此菩萨摩诃萨有一莲华其华广大尽十方际以不可说叶庄严等此是等觉菩萨莲华以位中普贤即等觉故言十地菩萨之华等者即十地品但语其量不言叶数经云其最后三昧名受一切智职位此三昧现前有大莲华忽然出生其华广大量等百万三千大千世界以众妙宝间错庄严乃至十三千大千世界微尘数莲华以为眷属尔时菩萨坐此华座身相大小正相称可等言况如来耶者等觉十地之劣尚尔况如来之胜莲华止千叶耶明知下定义也初定所为之机二地戒度圆故以初地下定能为之佛此以义说若经中不言初地百叶二地千叶等但云得百三昧得见百佛知百佛身能动百佛世界能过百佛世界能照百佛世界能教化百世界众生能住寿百劫能知前后际各百劫事能入百法明门示现百身於一一身能示现百菩萨以为眷属(初地既尔二地至十地但增倍数皆有上事也)今以诸事例知初地百叶华二地见千叶华等也然此所引钞文有数字传写差悞如三地应云百千叶(钞云万叶)八地应云百万三千大千世界微尘数(钞云百千万)九地应云百万阿僧祇(钞云百千万亿)言犹是略说者今以十地摄报果得不可说等叶望上所引受职中尚是略说尔明知梵网摄二地也。
　　钞若直说下此中总有三例配释初三大直配三身次依贤首体相二大为法身用大开报化然报唯它报三清凉相大亦是自报身用中二义初纵成它报后夺亦唯化大意如此对详可了(初后清凉义中是贤首义)言随胜业约自体大用等者谓报化二随机缘胜业现粗细二用也随地上机现细用即报身随地前机现粗用即化身也有本云随染业幻者彼钞云随所化众生染缘起利它之业幻作六根境界等言体相二大俱名法身者以此宗如外无智不立自报唯一法身也然清凉约真报故相大为报身也。
　　钞拣滥者为拣权外立实滥於会权立实也泛言三身随根约教权也体即十身何定权耶泛言十身约教对它实也何碍三身岂定实耶或可约全拣故三身权也约全收故三身即实若一向拣权立实故失圆融宗也上皆随义会之就佛自体孰可思议。
　　钞一此三昧是法体等者十住钞云一是所证法体欲说此法要须心冥此体二拣异未证之人亦许比量心合法故则是生灭下即净名经(彼疏云实相幽玄妙绝常境非有心之所知非辩者之能言如何以生灭心行而欲说云乎)三绝思方说亦通未证明要亡心方能契上所证法体之义也言前约显实此约遮过者二师异释若寂照云前即第一约直显所证之德此二三两义皆约遮过同有非字故若指玄则云此唯拣别二及三也以同有非字似重繁无别之过故偏辨耳前第二表显此三遮显故不重也初义易知不须辨别无非字故后释为正言然上三义下以绝思量故证证则契於法体故云后后释於前前然上三义即十地论意也四观根审法下十住钞云观根则识病所宜审法则知药功力不观人根不应说法不审而说理事或乖应病与药则得服行五散心不能堪任诸佛加故言因缘和合者是入定之因缘和合方能入定从定而起方可说故言六成轨仪者十住钞云菩萨常定但为物轨菩萨将说尚须入定况凡夫耶。
　　钞今疏含具者上悬释疏意此下方消疏文言含前四意(标也)静者离思量(第三)鉴者证(能证也第二义)法体(第一也)静鉴前理观机审法也(第四也)上依指玄若寂照云静鉴前理一句唯含三意并前示轨后徒即第六意为含四意静者离思量也(第三意)鉴者证法体也(第一义举能证显所证也)静鉴前理观机审法也前字兼机故(第四意)若但言前则观根也以前字含二义故云兼根谓两兼故即第四意其第二意自在下文二释之中寂照为正钞文隔断甚分明故若指玄意分离钞文似穿鉴也然指玄破云寂照前四有第六者难用前字今以钞文大段之前非六中之前也又破云抄别牒静鉴前理一句如何含得第六义耶以第六在於物轨句者今详虽别牒一句而示轨一意在前已释故兼前段为四意也智者详之。
　　▲钞言佛加可知者即第五意易故不释。
　　▲钞非证不说者寂照即第二意指玄反结第二意不是正配第二今详前二正文是非证不说今钞亦云非证不说何有反结义耶若以抄有亦字为非正配者非是前文已配今又配之为亦以对下进显一义之亦故云亦也以两句疏文含二义故抄作两释故云亦也指玄又以申二解故非正配者前静鉴二字两用何亦正配思之。
　　钞第一会下具云入一切诸佛毗卢遮那如来藏身三昧言普贤入者以说普法故显佛普德唯普贤故心冥於境故称为入毗卢遮那者此云广大生息慈悲无边故广智慧无上故大生相已尽故云生息涅盘云离有常住故名如来万德含摄是谓藏身即出缠之法身也三昧此云等持远离沈掉平等持心趣一境故又云正受不受诸受名为正受又云正思瑜伽云谓於所缘审正观察心一境性故则无正不正亡思之思但为引於邪念又不同於虚空无思强号为正思故若以光明遍照解者毗卢遮那即能观大智如来藏身即所观深理凡虽理有佛智方照又毗卢遮那亦通本有真实识知遍照法界义故斯即本觉迷而不知不得其用唯佛觉此能无不为故云一切诸佛拣非凡及因也显於依正离如来藏无别自体故入此也(第一会说所信依正故也)。
　　▲钞第三会下法慧入者是众首故显十住法慧能说故慧住深理寄圆说十心诣於法云入拣异果定故云菩萨任性能知观解善巧故名方便十住各摄多门善巧故云无量心。
　　▲钞第四会下表说十行众德建立故拣因异果故曰菩萨(下二准思)巧顺理事拣择无碍无心成事名善思惟。
　　▲钞五金刚幢下表归向高出等故智即是体谓根本智光有三义一智光前相如明得定等此约寄位在贤终故二光即根本智用对治无明故三光即后得智了所缘故二智无碍朗照法界故此约金刚幢自体释之。
　　▲钞六金刚藏下表地智善根坚实能坏一切难坏烦恼有坚利义如金刚故含摄众德出生因果名藏智慧是体光明就用照二无我证如名慧照事名智此二无碍见道能破见惑乃至十地断无明故名曰光明大有二义一拣异凡小地前菩萨故名为大二能断大惑证大理成大果故名为大(前对它名大此当相名大)智与理冥云入有本钞略无大字。
　　▲钞七如来自住下此会等觉上同佛位与妙觉同会故佛自入住即入义经云入剎那际诸佛三昧故即穷真源谓时之极促曰剎那穷彼剎那时相都寂无际之际名剎那际此就能入佛释所以此中特名剎那际者为显将说等觉位故菩萨地尽唯有果累变易生死生相未寂犹名识藏尚有剎那若以无间智觉心初起心无初相远离微细念故即无剎那名剎那际此是等觉言诸佛者若入此际即见心性常住名究竟觉故云诸佛三昧此会亦说妙觉故。
　　▲钞八普贤入者是会主故说普行故佛华严者万行披敷严法身故即以法界行门心海为体三昧者理智无二交彻镕融彼此俱亡能所斯绝故经说二千行具因果故。
　　▲钞九如来下表证法界唯佛穷故以定业用从喻为名展舒四体通畅之状即用之体寂而造极则差别万殊无非法界即体之用不为而普周故小大相参缘起而无尽故曰顿申自在之义(前已具引)钞未入位下以十信位性不定故犹如轻毛於资粮等五位之中未入正信故言说世间法者有二师义助正约余教说人天因果尚须入定况此经十信耶寂照则约此经然有二义一约行布三贤有漏比观是外凡名世间故夜摩偈赞钞云地前名世间登地为出世故以况圆融十信为出世信该果海故下钞云约相名世间约性为出世故二云初会世界成就等说众生业力所感世界及华藏中杂染众生所居末剎有漏世间尚须入定况十信中得灌顶而升位等甚深法门耶三释随取但显文缺漏耳。
　　疏有不入者至文当辨者名号品疏问云云何不入定答以未入位性未定故若尔后十定等岂散善耶然说法之仪通有四句一定后说如诸会二说后定如说无量义经已入无量义处三昧三定中说如第九会无出言故表唯证智能说一得永常不碍起用故四不入说如此信中及第七会诸文非一第七为表常在定故又入为受加彼不须加故说后入者说在行故将起行故是故动寂唯物圣无常规(钞指向说唯向十信不入义也)。
　　钞故下经云者即光明觉品如真应无碍中已释但此要无相不碍相义与前不同以经含多义故。
　　▲钞十地经云下下疏云证穷性相初半偈证体无相次半偈起用相也合上二无相不碍相次半偈用不离体相即无相后半偈体用泯绝以无相之义亦不当情若见无相可得亦是有相以不能亡情境牵心故岂是真无相耶真实无相宁容情拟哉。
　　钞如说法华等者彼经云入於无量义处三昧身心不动是时天雨曼陀罗华而散佛上(即雨华也)普佛世界六种震动(即动地也)尔时佛放眉间白毫相光照东方万八千佛土等(即放光也)。
　　▲钞将说涅盘下即声与光遍告也经云临涅盘时出大音声其声遍满乃至有顶普告众生如来今日将欲涅盘一切众生若有疑者今悉可问为最后问又於口放众光遍照三千大千世界遇者灭垢啼集双树彼疏云面门放光多为授记下说众生皆有佛性悉当作佛即普授记。
　　▲钞如说般若下经云出广长舌放无量杂色光一一光中现宝莲华千叶金色严丽鲜馨华台各有化佛说般若遍十方十殑伽沙世界等。
　　▲钞六种震动者谓动遍动普遍动起踊震吼击各如上三相疏云摇扬不安曰动自下渐高曰起忽然腾举为踊隐隐出音为震雄声郁遏曰吼砰磕发响曰击唯一方动直尔名动四方动名遍动八方动名普遍动起等准知六中前三是形后三是声各举初一故云震动胜天王梵天经说所为有七一令诸魔怖故二为说法时大众心散乱故三令放逸者生觉知故四令众知法相故五令众生观说法处故六令成熟者得解脱故七令随顺闻正法义故若约心地圣贤地法性地亦有震动等义可以虚求。
　　▲钞华云香云等下疏云然诸供养具皆称云者乃有多义谓色相显然智揽无性从法性空无生法起能现所现逈无所依应用而来来无所从用谢而去去无所至而能含慈润澍法雨益万物重重无碍有云像焉。
　　钞现相品五相者一面门光相召十方众二眉间光相示说法主三振动剎网以警群机四佛前现华表说依报五白毫出众表教从佛流。
　　▲钞加於妙德者即如来性起妙德菩萨也下疏云所以加此菩萨者如名所显故性有二义一种性义因所起故二法性义若真若应皆此生故亦有释云此云妙德即是文殊说此法门加性起称此释无违大理以文殊大智为能显普贤法界为所显共成遮那之出现故亦是解行满故佛出现行也。
　　▲钞白毫光明者白为众色之本毫即毛也依观佛三昧经太子初生时舒长五尺树下之时舒长一丈四尺五寸成佛已后长一丈五尺色如珂雪皎洁分明故。
　　▲钞初面门等者疏云面门即口言众齿故表教道遐舒即教智光故言从佛口生者法华云从佛口生从法化生得佛法分故(上表教遍此表根胜)言总处者口为说法处一切法门总从此演故又表下约齿义明(上约口故)等者等取齿有四十问故。
　　▲钞通表一乘下(以初会是总明九会皆然云通)於体不计有无二边於义不着常无常等诸法相边於行不习苦乐二边(断见计乐行常见计苦行)於道不住邪正二边正因邪说无邪正不立故於人不执因果交彻故於教不说世出世二边相待立故於谛不见真俗二边二谛非一非异故於化不定权实二边权实相即故故佛於眉间放光也。
　　▲钞为行本者智论云身得住者皆由於足言信该果海下轮者圆无缺故。
　　▲钞足指安住者足指拒地得住有力成位不退而行有恒。
　　▲钞依行故者足上谓趺背行必动故背依轮指得有用故表行信解而成用故。
　　▲钞膝轮等者位渐高故又表回因向果等有屈伸进退之相故又悲智相导屈伸无住故大智照极令称法界故伸虽广化众生而自智居怀故屈虽智居怀而令悲无缘故伸虽悲用外施而令智不沉寂故屈又悲智相导故或屈或伸皆不离身并向实际故无住。
　　▲钞出现下表证道离有无二边无住道离真应二边白毫表所出现性无垢故能诠出现诸教本故入如来性起妙德菩萨顶中令请法故。
　　▲钞又口放光下表教道传通故入普贤口中教以传故如佛说故。
　　▲钞第八会下由二千行依前六会修因契果之法生智解之光方成行故不须放光或经文缺略故无也。
　　▲钞表证等者令寻智光为能证故表即法界中道无漏正智方能证故言广如下疏者即今所引者也。
　　钞拣同异者若约起后是同以为教缘若约庆前是异不为教缘今取其同不取其异言说此等者疏云如来现相显说无功用行无动之动难思议故特此现通今义兼起九地法门故为缘也。
　　钞然法有四种下且就一相说教理无废兴行果有废兴理实四皆约法无废兴就人有废兴何者由人弘故教法流行由人修行理法彰显行果亦许性具故前疏云因果众生性有又起信说法性本无悭贪等为六行故又以三大三身是本有果故。
　　▲钞今取传化者心镜钞(远公涅盘疏上钞也)云由比丘不知密藏懈怠懒堕不能读诵亦不为它宣扬分别是如来法将灭尽相(用涅盘经意也)。
　　钞即第十六下须弥偈赞品文也本疏云暗中宝者正因佛性也圆明可贵所以称宝居於无明五荫室内如在暗中灯喻缘了之因下半法合无人说者阙於缘因虽慧莫了义含二意一本有慧即正因合上宝也阙於善友缘因故不能了二佛法即宝以阙善友缘因虽有修生微劣慧眼不成了因不见真性(此则喻中缺眼)。
　　疏今此能说通三世间者问前说主融三世间与此说人何别答前则佛为教主无法非佛虽举佛身全收一切仍是教主为门今约能说乃通一切不必为教主与前体虽是同而义各异问正觉与众生可名说人而器界等何名说人答菩提树乃至四大微尘恒演法门如正觉及众生故得名人也。
　　钞为三乘者然据前后所辨智正觉或局佛以普贤等望主佛亦众生世间摄故或普贤等亦智正觉摄以望众生说故今通三乘圣人皆正智觉者以佛菩萨声闻各证自菩提故凡夫未证故唯众生摄也然又大乘分二谓因与果缘觉摄在声闻之中亦三乘故。

　　华严悬谈会玄记卷第十四


　　音释


蟾蜍
　　(下音余)。

挺
　　(远晣切拔也)。

揩
　　(可皆切)。
　　华严悬谈会玄记卷第十五

　　　　苍山再光寺比丘　普瑞集
　　疏普贤行品云等者下疏云一颂知四种说法而剎说等者略有三义一约通力二约融通一说一切说故三约显理是说菩萨触境皆了知故则触类成教如香饭等钞中云即三世间及时为四若时分三世则成六种若於三世各三世间则有九种总一切说即是十义。
　　钞有情者下佛名有情虽无情爱等而有情爱识纯无漏故。
　　▲钞上之七下问下明三世佛说等者则但是上之七种何有十耶若於七外唯取三世并上七种开十之义则成为复三世说义云何答若不言三世但为上七一时之间可有说义今尽於三世中取上七种皆恒说故则别为七总为三时中取法於义异故。
　　钞三俱融者疏云人法同一缘起随义相分融摄无二四俱泯者谓平等果海离於言数缘起性相俱不可得若尔何有说义答令当根解俱泯之义已名为说五无障碍者谓合前四句於彼人法一异无障存亡无碍自在圆融故。
　　▲钞初门十等者一事法界谓十重居宅等二理法界者谓一味湛然等三境法界所知分齐等四行法界悲智深广等五体法界谓寂灭无生等六用法界谓胜通自在等七顺法界谓六度正行等八逆法界谓五热无厌等九教法界谓所闻言说等十义法界谓所诠旨趣等此十法门同一缘起无碍镕融一具一切。
　　▲钞人法界等者疏云此十并缘起相分参而不杂善财见已便入法界故名人法界。
　　▲钞外道者即遍行外道也余皆可知。
　　▲钞百一十城者即善财所经之处问今此说友何举城耶答下疏云有二义一者友必依城则一城一友二者於一城值於多友或求一友历於多城而要一百一十以顺表法故(表法如前)然此一百一十善友诸说不同一云理应具有但文脱漏二贤首前后诸友总五十四分出德生有德为二则五十五人各有自分胜进故有一百一十刊定破云经言一百一十已方至弥勒弥勒等三非一百一十之数明矣三刊定解云成数十耳实唯一百八人谓此前除遍友但五十一人各有主伴成百二人遍友指示众艺虽非主友而是伴友为一百三更加无厌足王处空天瞿波处无忧德神摩耶处莲华法德身众神及妙光明神守护法堂善眼罗剎合前总有一百八以空天等相问答故得在友数非前主友称名指示故非主友但名伴友清凉破云若尔违下余城之言下自释云前至童子童女已经一百一十今更后文殊所故云余也谓若此为百八加慈氏尚始百九并后文殊方至百十何有余耶(上皆叙昔)四清凉会释云若会通者三释皆得一种取更加不动优婆夷处觉悟菩萨如来使天足成一百一十则余亦成以彼二圣亦教善财故得为伴友。
　　▲钞三千知识者再见文殊已后即见三千大千世界微尘数善知识皆亲近受法修习成熟断障证真等。
　　疏声闻说者即舍利弗为六千比丘广叹文殊十德等。
　　钞经云等者妙严品文也疏云以如如力则智演法音音还如性故无尽极广多故无尽竖长故无极无间故称恒。
　　▲钞师子座说下亦妙严品文也疏云人中师子处之又说无畏之法得法空者何所畏哉说即教从法空所流问此等无情而得说者贞元疏云略有四意一业用佛菩萨力故二德相法尔能如是故三显法则常是说四性融以性力故一无不具是故一说即一切说以性从相有说不说会相归性都无所说以性融相一说一切说无说无不说若约观心但随自心有说不说。
　　▲钞善慧地云下以居大法师位故能演法自在。
　　疏略有十类者妙严品疏一影响众诸佛菩萨为主伴如影之随形响之应声二常随众如普贤等作辅翼三守护众如执金刚神等诸佛住处常勤护故四严会众如道场神等常为严净佛宫殿故五供养众如偈赞法供华幢财供等六发起众如解脱月等诸请难者七当根众且言即时在会者若准根感通现未来根八表法众十首表信十林表行等及座出菩萨等显容持故亦通表万行俱成佛故九证法众证法佛菩萨等证说不虚故十显法众如声闻显法不共除当机是因中机感以亲能起教故为因余九非正是所化疎能起教名为缘。
　　钞列子云等者操(七到切)勘彼文有少加减此云必得之彼云必善得其意又游泰之阴者彼云过於泰山之阴音曲每奏彼云曲每奏贵令易解耳夫志想象犹吾心也者彼注云言心暗合与己无异。
　　▲钞文选等者即司马迁报任少卿书具云盖锺子期死伯牙终身不复鼓琴何则士为知己者用女为悦己者容若仆大质之亏缺矣虽才怀随和行若由夷终不可以为荣适足以见笑而自点耳。
　　疏然唯约说者下唯约能说所有智慧等则前依说人是总体此依德本是别法问何不依教主之德答教主之德是果德故当行人所求是经所诠故属说因也问说者前人此法而俱是缘教主是人宿因行愿是别法何故人属说缘法属说因答以宿因故令佛出世宿因胜故属因令说者别法乃是助佛说教疎故为缘也。
　　疏智慧最为首者为人说法若非智慧明了何以说耶故为最胜问智既最胜何不别开三昧亦是说人别法何以别开答智由三昧深照所缘亲冥法性外感诸佛三业加被有此胜能故别开明从定起已对根说法智慧最胜并余行愿并为德本余行愿者此一余言而有二意一前智慧之余以非最胜故二化主行愿之余以非根本有力故。
　　疏若感者善根下拣疑滥也前疏云所修诸善根力恐滥相感中善根相感中善根望所说教有力亲故为因此德本中善根非正有力起教疎故为缘又前疏云汝修一切诸行愿力恐滥化主行愿故此拣也智慧无滥故不拣之问显果德中正果彰地位中果位与缘中依主及加者何别而分因缘不同耶答果德乃当根所求此是别义地位则行人所历是其总义总别既异所以分之此所诠义望能诠教亲故为因依主但遮那一佛故别望根心上起教但增上缘故加者通十方佛故总是以分之加者与说人之力展转更疎故并为缘。
　　钞五性通焉者论语疏引白虎通云五性者何谓仁义礼智信也仁者好生爱人义者宜也断决得中礼者履也履道成文智者知也於事见微知着信者诚也专一不移也紫玉精歌者不知所出今引意者有云称其风云水山四德凄凄者风之德溶溶者云之德潺潺者水之德苍苍者山之德今详四德皆显玉之德释疏中山有玉而滋润之义以况说者内有德本方能说故。
　　疏现相品当辨者疏钞云请有二种一言请二念请答亦二种一言答二示现答交络相望应有九句一言请言答即第一会中三昧品内以言重请下之三品亦以言答及第八会(普慧二百问普贤二千答)二言请示相答三言请言及示相答四念请言答五念请示相答即第九会显以心传心唯证相应离言说故又令目击而自证故(海会念请如来入定示相答也)六念请言及示相答如第二会海会念请佛示相答菩萨言答佛心自在不待兴言佛力殊胜现相能答七言念请言答八言念请示相答九言念请言及示相答如第一会现相品长行念请共声言请初光示法主现华表义现众表教即示相答在文唯四约义有九故云诸会有无然其有无所以者初二后二有问中间五会无问下疏云初会标果起因故问第二寻因至果故问但因有差别寄六会以答之果无差别第七当会答也然诸会更有问者并当会别义以总收之或重明於前非大位问第八会因果纯熟故须有问谓修行无碍六位顿成故当会答第九会明称性因果故别有问谓俱入法界无差别故亦当会答四处都有三百一十句问为初及第二各四十问第八二百第九三十中本广本问则难思问大众同请岂无当根又如来请为此摄否答当根善根即是因收以内有根外陈言请义相稍疎故在缘收如来请者疏云不以常口求请而以云台发言不以常身展敬而以光业代者为不轻尊位故要复请者为重法故光台说偈请名为加请复是教主上别义故请人中摄约与说者之力即是加者十地疏说前加分中遮那但意加今具身口故复重加或以加从请但请者中摄故彼疏云因加劝说目之为请加即是请故云加请。
　　钞民罔常怀等者彼注云民所归无常以仁政为常鬼神不保一人能诚信者则享其祀故以下文中下即十住品疏云谓无作三昧显自觉智寂不失照同契佛心故现三业加也。
　　疏然佛若等者僧祇随好皆佛自说不待加故如第七会其中除上二品余品普贤等说要假佛加仍是冥加无显加(有本云第九会者误书也)言第八会下说所成行依前六会之法而修前六既已有加此不异前故略无加或可略故无加别为一义经文缺略也言二七等者第二会不入定无有加言七字亦误书应是九字下疏云普光法界无显有冥故以第九会佛虽入定菩萨不入而普贤文殊二圣开发皆云承佛神力故有冥加而无显加已上二七八九之四会约无显加故云无加也。
　　钞皆与智劝说者与智故意同劝说故说同也。
　　▲钞上显通方下既此方说与十方佛同说故知是通方之法此一人说即是一切佛说显圆融无碍之教也。
　　▲钞故十地经云下上二句云一切佛神力咸来入我身论释云下全是论文下疏云若直望论意即指义大为果分故不可说说大为因分是则可说更以义取略有二种一唯就十地以明以证智为果分方便寄法等为因分此复二义一以修证相对则方便造修为因分息修契实为果分二以诠表相对则以守法显地差别为因分真实证智为果分二约究竟佛果对普贤因说义通一部谓即此证智冥同究竟果海为果分如迹处之空不异太虚地相之因同普贤因以广说则有无量差别事以胜愿力复过於此故是则迹处之空随於空处之迹亦有说地智亦可寄言标举故。
　　疏若尔僧祇等者若诸佛同加即同说及一说一切说佛不说显果海无言加菩萨说表因相可说尔僧祇随好二品皆佛自说应非一切佛通方之法亦非一说即一切说亦应表果海可说因相不可说此上蹑迹相翻例难也。
　　钞对前同说等者以初意答前二难僧祇微细随好难知故佛自说或可僧祇难知下位难知故随好微细法深益胜故或可双通二品钞各举一隅耳言僧祇数量重重者疏云是圆教所明深广无涯唯佛方测不同凡小所知如黄帝算法但有二十三数始从一二终至正载(谓一至十为十次有十三数谓十十为百十百为千十千为万次亿兆京秭垓壤涧正载是也)已说天地不容小乘六十已至无数此有百二十四倍倍变之故非余测故数终寄不可说况复偈初更积不可说历诸尘剎以显无尽所以佛自答者正表难思故(此与今初意同)又明此品统语因位终德故佛说之(此等觉位故云终德别是一表也)随好光明者下疏云佛自说者有二意故一僧祇因终此品果终(二品说果随好最后)故二皆佛说二好用劣相(足下一光)而用难思(三重顿圆)恐物不信故佛自说(初意别是一表后意即今初意)。
　　▲钞超出因果下后意答后一难若一向加菩萨说则说与不说二相定然今以相待意答。
　　▲钞如鸟迹同者地经云如空中鸟迹难说难可示。
　　钞约表小异者由法理微隐故托事以表彰应知大意必均何得触途生滞。
　　疏加有二种者下疏问云加之与定何先何后若先定后加则不应言汝能入是三昧此是诸佛共加於汝若先加后定则不应在三昧分后又散心不能受加古人通云加定一时难云为因不成不同俱有因义加定可分故示正义云加有二种谓冥与显冥加在定前加令得定显加在定后要得定方堪受加故。
　　钞然意与智等者广钞第一云由身语表意意亦成显加也冥唯与智者意加为冥无身语显时与显具三业不同。
　　钞二七两会等者二会如前第七会佛入定普贤等说主不入定说十定品等皆承佛威力故唯冥加。
　　▲钞第八会下问前释入定为受佛加今第八会普贤既入定何无佛加故此纵答也以缺佛加一分经文故但有下唯有一分发起作用经文经云入此三昧时十方一切世界六种十八相动出大音声靡不皆闻疏云动地警群根故出声令闻法故前诸会表解可从它得故有它加此表行由己立故自力发起又表行依解起无别法故无显加问既无加何须入定答摄解成行亦须入定是故圣旨多端不可一准。
　　▲钞法界品下释法界品无显有冥然有二义初显无以是如来自说非唯无显亦无冥加故二普贤文殊下显有冥加即如来入师子频呻三昧已次下普贤开发文殊述德是也有本云第七普贤第二文殊者悞也此由后人不晓钞意悞有改作次前已说(由二七不入定等是也)今何复云又此释法界无显有冥既如来自入三昧不可有冥加岂成释疏耶故知此示下开发述德经中皆言承力故是法界品中无显有冥义也。
　　▲钞以如来下佛有力能与有慈能普常有冥加即是通义申未入定缘缺无显加即是别义上释前冥即未必有显。
　　▲钞显加之时下释上显必有於冥也显加之时是别义冥常不舍即是通义此恒加也。
　　▲钞有多义门下如随经疏会说之故云随文具显也。
　　钞各以异名拣之者谓世亲摄论无性摄论梁摄论。
　　▲钞即十胜相者谓应知依止胜相(体即阿赖耶识相也)二应知相胜相(体即依圆计三自性)三应知入胜相(体即唯识性也)四应知彼入因果胜相(体即六波罗蜜)五应知彼修差别胜相(体即十地)六应知修差别中增上戒胜相(体即菩萨禁戒)七应知增上心胜相(体即三摩地)八应知增上慧胜相(体即无分别智)九应知果断胜相(体即无住涅盘)十应知果智胜相(体即诸佛三身)故钞云等十相皆言应知者即理事等法皆应知也皆言胜相者以能说主所说法皆殊胜故或能所诠皆胜故然此十胜相即正标论中所摄义也非该二三藏义。
　　▲钞疏家转将者摄论及庄严论释藏者摄义疏转释云摄者包含义故标云藏者以含摄故。
　　疏正翻为线等者探玄记第一云正翻名线何故称经谓线能贯华经能持纬义用相似但以此方重於经名不贵线称是故翻译逐其所重废线存经唯识疏亦云线华奥旨等则知先古诸德多同此译故次钞云此中总举先古诸德不唯贤首一师。
　　疏五印度者梵语也一切经音义云天竺者相承音竺准梵声合云笃也古云身笃或云贤豆新云印度皆讹传也正云印特迦罗此翻云月也彼方月有千名斯乃一称如此土蟾蜍桂影等也西域记云良以彼土佛日既隐贤圣挺生相续开导如月照临故以彼国而得此名。
　　钞有三失下一经是敌对言非敌对故失二契字是义不是名而以为名故失三三藏十二分各有两重总别但分一重故以修多罗为别名非总名故失。
　　▲钞既无欲底下结难也既梵语中无欲底二字但云修多罗明知名中本无契字。
　　▲钞集起下即第八识集诸种子起现行故讵者何也。
　　▲钞刊定记文犹似难见者以彼将藏与部合说似觉文难故清凉为释分藏部别各分两重义即易见。
　　▲钞虽标总称即受别名者如云第一契经藏对三藏言但是一藏故别对余二藏亦有贯穿所应说义摄持所化生故即修多罗却得总名以用贯摄二字释修多罗名故十二部中修多罗总别准知。
　　▲钞若不通者结难也言契理合机者以契理释前贯字合机释前摄字非以契字为修多罗名也。
　　钞今谓下清凉自释也亦是破刊定之义然三藏中但有一重总别十二分中却有二重总别皆破刊定各於后重总别中各有一失初约十二部中后重以通为局失谓十二部中修多罗本通自余十一部及於三藏故涅盘云佛说十二部经出修多罗等故知十二部中修多罗为本而彼局唯通自十一部不通三藏故有此失其刊定所立总别亦不得成何者总则不该三藏总不成也别则本通余三藏对彼名别而汝不通别不成也后约三藏中后重以局为通失以三藏中修多罗唯通当藏十二部不通余二藏故局而刊定却通余二藏故有此失其总别亦不成也以依十二部中部帙分成三藏故三藏中各有十二分一代时教总分为十二分如十二味香分为三藏如香分为三丸三藏中各有十二分如三丸中各有十二味今修多罗藏唯通当藏中十二分如第一丸自通当丸中十二味由部帙各别故不通余二藏如第一丸不通余二丸故三藏中无第二重总别问余二藏中有契合义否答虽有属总十二分中修多罗分通之问修多罗藏从总十二分中分之通当藏中十二分余二藏亦从总十二分中分之何不亦通当藏中十二分答以名中云修多罗藏故余二藏不例问修多罗皆通当藏中十二分应复是一重总别答若欲作十二分中总别今以修多罗藏通之故义不成欲作三藏中总别又不通余二藏故不更为一重总别问三藏中各以修多罗分通各自当藏中余十一分更作一重总别复有何妨答前以总十二分中修多罗一分通总十二分中余十一分竟义已通尽何须更说问三藏不出总十二分既前已通十一分何要更通三藏答一代时教大分为二一十二分者义类别故二三藏者部帙异故故皆通之。
　　▲钞破於远公三修多罗者次下引当。
　　▲钞初全纵者约名敌翻则四句皆敌而古德以言线为敌言经非敌则古德之义如其所破。
　　钞二半夺也者若约义翻一敌三非而刊定但言经线皆敌不言敌是圣教故半夺也。
　　▲钞今引意者下即本论假修多罗名欲拣尽滥释论云圣教明知是翻译修多罗为圣教也。
　　钞儒即儒教等者庄子疏云昔有郑人名绥学於求氏之地三年艺成而化为儒儒者祖述尧舜宪章文武行仁义之道辨尊卑之位故谓之儒也而绥弟名翟绥化其弟遂成其墨墨者禹道也尚贤崇礼俭以兼爱摩顶至踵以救苍生此谓之墨也言九经五经者一周易二尚书三毛诗四礼记五春秋(五经)加周礼(六经)又加论语孟子孝经为九经也。
　　▲钞双含二义者一此方既以圣人言教方得称经今译佛教经各不失圣教之义二四实中经能持纬今经亦能持法持根故但言经双含此二义也言俱顺两方者顺北方名顺西方义故或可顺此方常也典也之二义亦顺西方席经圣教之二实也。
　　▲钞古人既以等者蹑上所说通前以义为名失也古人既以敌对单立线名无有契字明知古人经上加於契字是半从义耳问准前所释若直译为圣教诸过皆离何须委曲作此解耶似涉穿凿答故妙严钞说苟文小左右贵为旨不乖中有理可通则为出意释之使夫后人不轻圣教若理不可通则正之以梵本须为辨明令邪正区分今既有理可通故出意释之。
　　疏意义相似者泛言皆有贯摄之义今以圣教上贯摄义取之含具上三实之义也。
　　疏义同井索等者经中义味无竭展转无穷本为汲引有情令通达法性故揩定邪正者若不依圣言取决邪正何由定耶言能持於纬者即摄持义理及摄持根心故言线能贯华者即贯穿法相及贯穿根行故并前无竭滋多汲引有情皆是圣教贯摄显理度生之意故上云义意相似圣教一名义多含也。
　　钞依古疏等者即探玄记也言取义便者先涌而后出也然是古人依附论文助意以义为次欲令易解非是后人理长於论主也。
　　▲钞一通二局者由论云能贯能摄(上通举能贯摄)所应说义所化生故(此并举所贯摄)既能所并举故初约通释然诸家疏钞多唯约局说则分贯穿对所应说义摄持对所化生也故探玄唯云贯穿法相摄持所化圆觉疏钞亦唯局义故下引论释贯穿唯约贯穿法相尔。
　　▲钞说经因缘者所被机是因十方佛是加者解脱月是请者此二为缘此唯约人中说因缘也故此引梁摄论云是人又笈多所译摄论云依处依人依所为故。
　　▲钞即说经意者问发心品文准前第二钞释俱是因缘中收何以此文不名因缘而名说意耶答总说因缘此之三义不出因缘今又立一说经处二根为因加之与请为缘三以所说法为欲利益无尽智照诸法令行妙行故开本新佛性令至佛果为实义故等俱为经家所贯穿之法故异於前然前十句中佛神力故世尊本愿力故二句属前佛加故今唯引为欲下诸句也等字等余五句言是用者利生行行开显佛性是经胜用故。
　　▲钞言相者乃至更无余相者问经说三谛等义云何更无余相答中道谛亦依二谛但义别故亦不离三谛又第一义谛依真开之或二谛通所依体体不离义故。
　　钞一一皆通二谛者约八谛四重前后相望故一切诸法皆通二谛也言蕴即五蕴者光明觉钞云色受想行识五名蕴者积聚义也若过去若未来若现在若内若外若粗若细若劣若胜若近若远如是一切略为一聚名蕴一色蕴中可见有对色为粗不可见无对为细又不可见有对望上为细望不可见无对为粗不可见无对色唯是细染污名劣不染污名胜现在名近过未名远余蕴例然但粗细一门有异谓意相应四蕴为细五识相应四蕴为粗依五根故或约九地下地为粗上地为细广说八蕴谓色四地水火风心四受想行识中说记蕴略说二蕴所谓色心言十八界者谓六根六境六识也界者一种族也是生本义二族类义种类自性各不同故十二处者谓六根六境也处者生门义谓六根六境是心所长处亦名十二入璎珞经云六根六境为识所入处故然上三科愚心所为我故说蕴愚色说处愚心色说界又上根闻略得悟说蕴中根闻中得悟说处下根闻广方了故说十八界又乐略乐中乐广故说三不同言十二因缘者谓一无明即根本烦恼内痴一法为体二行者造作为义以身语意三业思为体三识者了别义然唯种子约当生现行位言有了别次下四支义准於此即取第八识亲因缘种子为体四名色者四蕴心心所种子为名色蕴种子为色五六处者即内六根是六识生灭之处故六触者以能触对前境故取第八识相应触及前六识一分异熟无言说触种子为体七受者谓缘境时有领纳义亦取第八相应受前六一分异熟无记受种子为体八爱者耽染於境名之为爱唯取贪一法为体此通取现行能所生种子也九取者执着追欲义也即全界烦恼为体十有者即识等五现行果法事是三界所有名有十一生者起义即有支种子生起现行故十二老死者坏灭义将死正死故名老死言四谛者苦以逼迫为义集以增长生死为事道以除患为功灭以累尽为名四皆真实故名谛也言食即四食如世亲论第十初说者论云四种食者一不清净依止住食谓段等四食(等於触思识之三食即通说之四食也)令欲缠有情不净依止而得住故二净不净依止住食谓触等三食(等思识也)令色无色缠有情净不净依止而得住故由此依止已离下地诸烦恼故说名净未离上地诸烦恼故说名不净是故名净不净依止如是依止由触意思食而住三一向净依止住食谓段等四食令声闻等清净依而得住故四唯示现依止住食谓即四食诸佛示现受之得住是故诸佛食此第四示现住食者为令能施诸有情类净行为因福德增长虽现受食不作食事如来食时诸天受取施佛意许诸余有情由此因故彼诸有情速证菩提(上皆论文)若起世经云何等众生段食如阎浮提人豆麨等余三天下食细段食六欲天亦然色界以禅悦为食也二触食即一切卵生得身者也三思食如鱼蛇等以意思而润身也四识食即地狱及识处天也评曰前摄论段等四食义通凡圣唯色无色界无段食起世经约别义各说乃增胜义边非不通凡圣也言四静虑者一有寻有伺静虑二无寻无伺静虑三离喜静虑四离乐静虑俱舍颂云初寻伺喜乐后渐离前支是也言四无量者即慈悲喜舍缘无量有情起无量行解感无量果故名无量言四无色者即四空处一空无边处二识无边处三无所有处四非想非非想处言八解脱者一内有色想外观色解脱(谓於内有色想贪为除此贪观外不净青淤等色令贪不起故名解脱)二内无色想外观色解脱(谓於内身无色想贪离已除贪为坚固故观外不净青淤等色令贪不起名为解脱)第三净解脱身作证具足住(谓观净色令贪不起名为解脱观净色者显观转胜此净解脱身中证得具足圆满得住此定名具足住)四空无边处解脱五识无边处解脱六无所有处解脱七非想非非想处解脱(四无色定为此次四解脱各能弃背下地贪故名为解脱也)第八灭受想定解脱身作证具足住(弃背受想名为解脱)此八亦名八背舍谓未发真无漏慧断三界诸业即名背舍断已即名解脱言八胜处者华严孔目云胜於境界胜於烦恼故名胜处智论云譬如人乘马能破前阵亦能自制其马故名胜处亦名八除入(谓於前八背舍后次入是观也)一内有色想外观色少好色恶色(谓用前观而不多观者若缘多则长而不能转变故不得随心自在少则能观不净心得自在不起憎爱)二内有色想外观色多好色恶色(心既调顺则观多无妨得自在通达不净境故)三内无色想外观色少好色恶色(义意如前)四内无色想外观色多好色恶色五内无色想外观青色青观青光(观青色转变自在少能多多能少光色照耀胜於背舍所见青相亦不起法爱)六黄七赤八白准上言之(初二如初解脱次二如第二解脱后四如第三解脱谓初二解脱各分多少有四后四即青黄赤白伏心境胜前故)言十徧处者谓青黄赤白地水火风空识观十方青等十法无二无量故名徧处言三十七品者即四念处四正勤四神足五根五力七觉支八圣道如前已明四无碍解者法义词乐亦如前辨无诤三昧即空定也既逈绝诸相岂有诤耶。
　　钞如说一切等者不显了故名密所说三性等即显了说言四意趣者普贤三昧钞引摄论无着说一平等意趣谓如说我昔曾於彼时名毗婆尸(此云胜观)正觉等者无性释云谓一切佛由资根等互相似故说彼即我非昔毗婆尸即今释迦楞伽中约四义释一意等二语等三身等四法等云真实故说即彼而实非彼二别时意趣谓如言若但诵多宝如来名者便於无上菩提已得决定又由唯发愿便得往生极乐世界无性释云谓观懈怠不能於法精勤学者故作是言此意长养先时善根如世间说但由一钱而得千钱解云以后别时得彼千也以一钱为千钱因念佛为菩提因发愿为安乐因三别义意趣谓如说言若己逢事尔所殑伽沙佛於大乘法方能解义无性释云意约证相大乘不约教相大乘故作是说四补特伽罗意乐意趣谓如如来先为一人赞叹布施后还毁者谓随此人得成何心故若人於财物有悭吝心为除此心先为赞施若乐行施施是下善欲令渴仰余胜行故毁之不达者言互相违余行例然此等皆佛意趣耳言四随者出於禅经问明疏云一随乐将护彼意称乐其心故二随宜附先世习令易受行习已成性故三随治观病轻重设药多少故四随义随根熟时闻即悟故等字等取四悉檀智论第一云有四悉檀(此云义宗也)总摄一切十二部经八万四千法藏皆悉是实无有相违一世界悉檀有法从因缘和合故有无别性人亦如是五众和合故有无别人二各各为人悉檀观人心行而为说法於一法中或听或不听如为断见人说杂业故杂生等为常见说无人得触得受等三对治悉檀对治则有实性则无如酸醎等於风病名药余病非药不净等於贪等亦尔(治贪是药治嗔非药)四第一义悉檀一切法一切言论差别皆悉平等一味又广钞云天台释意分别令称根适悦是世界令生善心是为人令恶除灭是对治令入圣道是第一义又云双说空有是世界单说有为人单说空是对治非空有是第一义义等无方也。
　　▲钞所作事名义者既云所作事故名义则显非所诠名义也。
　　钞谓佛世尊於彼方所者即前是处也为彼有情者即前由此也依彼所作诸行差别者即前为此也上三同摄论依故演说无量蕴相应语乃至广说者即摄论相故法故也何者前云蕴等诸法一一皆通二谛即是相故蕴等即法故(其表故在乃至)中或即次云能引义利是前义故前义故是次义利故前义为正。
　　钞名为法本者经云法轮者法本如重颂如受记如不诵偈如无问自说如乃至十二部经皆云如既十二部中初合云契经如而云法本如明知译修多罗为法本也十藏品疏远公以五义释之一教为理本二经为论本三总为别本四初为后本五略为广本后三即三修多罗也名直说言者总相而言名为直说一一语言多义分别名非直说圣教及经义如前说。
　　▲钞又远公下一总相谓涅盘十五云始从如是我闻终至欢喜奉行皆名修多罗即总为别本二别相谓就前总相分出十一余十一不收者还复摄在修多罗中名为别相用斯别相望祇夜等为其本故名初为后本三略相於彼别相十二分中初总标举名修多罗后广释者随别名之如言色者即是根本略相复云青黄等者是名广相故云略为广本刊定记破於后二者彼云别相无圣教亦乖正理略相违杂集杂集云修多罗者谓长行缀缉略说所应说义刊定释云略说所应说义者即是长行缀缉曾无先略标举后广释之相当知略者总之异名(谓修多罗一分是总)余十一分是别今修多罗依藏部中总相业用而立其名余藏部名依藏部中别相业用所以者何修多罗业能贯摄故余藏余部所诠所化由此贯摄彼方成故涅盘十五云始从如是我闻终至欢喜奉行皆修多罗故评曰此即刊定立破意许其总相修多罗无后二修多罗也准知前立二重总别中后重总别亦取远公总相之意非新自立也言并在十藏品中救之者下疏云然其后二不违杂集长行缀缉等(言缀缉即是十)一所不摄者如贤首品云尔时文殊师利说无浊乱清净行大功德已等类名长行缀缉此是结集缀缉非佛正说故云十一所不摄者若长行缀缉即是总相修多罗尔既即总相何但言长行拣偈颂耶(此成别相)其略说所应说义者即是略为广本如贤首品欲显示菩提心功德故即其类也即是略相略标下之所说亦顺成实论名直说语言此通十二分皆有此一则不违杂集论也(此成略相)若十二分中修多罗并通前三种若三藏中修多罗唯局总相但开杂集别义以成后二有不晓者妄非先贤等问有总相处必有别略二相何以三藏中修多罗唯局总相答据义合尔理已极成今欲彰十二分中修多罗具通余十一分及於三藏故云具三相以从总相立於经藏拣异二藏名局故不通二藏设有别相略相但局当藏中者不能收余二藏中别相略相又此三藏中总相修多罗若望总十二分中修多罗亦但是少分若尔余二藏中岂无总十二分中修多罗之分耶答虽略有少分而立调伏对法之名不名修多罗故十藏钞云余二藏有契合者即十二分中修多罗耳此约义该何须更立两重总别则三藏中修多罗为唯总相是故不通余二藏也是知三藏中修多罗虽言总相仍狭如十二分中总相此即言总意别也。
　　疏调练通於止作者於三业不行恶曰止行恶曰作此约恶而言止持作犯也又於三业行善曰作不行曰止此约善而言作持止犯也故南山云言止持者方便正念护本所受禁防身口不造诸恶目之曰止止而无违戒体光洁顺本所受称之曰持言作持者恶既离已事须善修必须策勤三业修习戒行有善起护名之为作持义如前说言作犯者出家五众内具三毒我倒在怀鼓动身口违理造境名之为作作而有违污本所受名之为犯言止犯者痴心怠慢行违本受於诸胜业厌不修学故名为止止而有违反彼受愿故名为犯然今疏意通上义文唯止恶作善故云通於止作等言契经藏中类有此释者应云能诠藏上有契理合机之功能名有财释也。
　　钞准刊定记者辨异翻也言证称为律者弘决志云不取律吕之律但约如世律令陶虞所造萧何以为九章渐分轻重委悉故也尔雅云法也法律所以诠量重轻犯不犯等虽举此欲令人知不犯此正依素律师也。
　　▲钞素律师者名怀素按开元释教录云俗姓范氏京兆人世袭冠冕真观九年出家投礼袭三藏为弟子立性聪敏专寻经论进具之后偏肆志毗尼依道成律师学四分律不淹时序而为上首先居弘济后住太原学侣云奔教授无辍以先德所集多不依文率己私见妄生增减乃检寻律藏出戒心羯磨任取成文非妄穿凿可谓嗣征迦叶继轨波离又控四分记钞兼经论疏记等五十余卷现行於世今此即四分律疏第一卷中文也(此与章书怀素但名同尔彼与颜鲁公同时与素律师相去近於百年)言或云是[鞥-合+(白-日+田)]泥迦毗那耶等者律钞解云明了论言本音毗那耶此略言毗尼有五义故一能生种种胜利谓引生世出世善二能生身口二业清净及正直三能灭罪障(此同次疏)四能引胜义在家者引令出家乃至引到梵住圣僧住无余涅盘五胜人所行事谓最胜人是佛次独觉及声闻是胜人等皆行其中若凡夫行者亦是胜人方能行故言传有讹略者下三讹上一略俱不得其正名。
　　钞东塔又云者以素律师住东塔寺故亦第一疏故言又云。
　　▲钞释曰下清凉评义也今既毗腻多此云已调伏是灭义准母论毗尼翻为灭则毗尼是毗腻多之略梵语也与前段云毗尼是毗奈耶之讹略翻为调伏之义有乖此即难意也而上又云下蹑前释之既毗尼含调伏与灭二义故前段云毗尼是毗奈耶之略称即翻为调伏今第二解又以毗尼翻为灭也故疏云毗尼或翻为灭或是不定之辞故不可定取也。
　　▲钞灭有三义下谓律行之体非即是灭今云灭者前二义从灭得名后一义从所得果为名故云灭也言不杀盗等者即三业七支等灭未起之非也。
　　钞故律中有犯毗尼有诤毗尼者亦彼疏文也然有本钞云有净毗尼者净字悞书也诤字为正故四分律毗尼有二种有犯毗尼有诤毗尼如四十七八卷中广说今当略示其相谓所灭之病是其四诤一言二觅三犯四事能灭之药是七毗尼谓现前忆念不痴自言治多人语罪处所草覆地此七毗尼能灭四诤名七灭诤也(即有犯毗尼也示灭七种违犯之过故)一言诤者谓辨法相是非邪正各执己见而生其诤诤由言起故曰言诤二觅诤者比丘犯过理须为除制有三根(无贪无恚无痴是为不诤根)五德(有二五德一自恣五德二举罪五德如常)举彼同来诣僧伺觅前罪令其除殄因举彼犯遂生於诤诤由觅生故曰觅诤三犯诤者有过在怀宜须忏荡罪相难识词各纷纭遂生诤竞由犯起诤故曰犯诤四事诤者羯磨彼事义在精明片有乖违即不成遂独情忍易同和理难各执一见无能辨事因斯致诤诤起由事故曰事诤上四是病起之源有犯毗尼即七灭诤者一者应与现前毗尼当与现前毗尼缘中如佛在舍卫国迦留陀夷与六群比丘往阿夷罗跛提河中浴时迦留陀夷先出错着六群比丘衣去六群后出不见衣止见迦留陀夷衣即言迦留陀夷偷我衣人不现前便作灭槟羯磨迦留陀夷闻已有疑即往佛所以此因缘白佛佛言汝以何心取答言谓是我衣不以贼心取佛言不犯不应不看衣而着不应人不现前而作羯磨呵责羯磨灭槟羯磨等乃至自今后谓诸比丘结现前毗尼灭诤应如是说现前毗尼(灭於言诤即无其言也)二者应与忆念毗尼当与忆念毗尼缘中佛在舍卫国时沓婆摩罗知僧事六群得恶房卧具恶请处起嗔谤言有爱有恚有怖有痴遂将淫事诬诤亲於众中僧问处实彼言我从生来乃至梦中不行此事况於觉悟比丘以事白佛佛令反结问六众便言沓婆摩罗清净无如是事佛言沓婆摩罗无着人无有故犯应白四羯磨与忆念法也(此灭觅诤为举人过须令忆念)三应与不痴毗尼当与不痴毗尼缘中佛在舍卫国难提比丘得癫狂病往来出入不顺威仪多犯众罪比丘诘问便言病时造罪病瘥不作以事白佛佛言有三种痴一常忆来二不忆不来三或忆不忆或来不来此人应白四羯磨与不痴毗尼正病时造罪非犯瘥后不作应僧清净得足僧数故因制法(亦灭觅诤也)四应与自言治当与自言治缘中佛在赡波国僧说戒时佛在众中坐默然不说阿难请佛说戒佛言欲令如来於不净众中说戒佛无有此理时大目连入定观见犯戒者近佛而坐即以牵出白佛众已清净应说戒佛言从今后不应如是为凡有犯须取自言方得治罚因制此法(灭犯诤也)五应与多人语当与多人语缘中佛在舍卫国时诸比丘诤事不息遂至僧中断不可了白佛佛言应与多人语为诤法不定应行除取多人语行时有三一显露二覆藏三耳语若上座向如法人显露贵望多人俱随若向非法人覆藏耳语行恐多人随之(此灭诤也)言六应与罪处所当与罪处所缘中佛在婆兜释翅搜国象力释子能善论议得外道问前后相违僧中亦尔比丘以事白佛佛言应白四羯磨与彼羯磨治取本罪夺三十五事若伏首本罪者应白四羯磨如法为解故立此法(亦灭觅诤也)七应与如草覆地当与如草覆地缘中佛在舍卫国比丘共诤七年难灭以事白佛佛听彼二众相对共忏各众上座互白云我等行来出入多犯诸罪共长老作草覆地灭白已彼此和合罪诤俱灭更不相举如草覆地不得举起有斯制也(此灭犯诤若灭事诤通上七毗尼也)。
　　钞是发业之本者业是所发即前七支等业皆以烦恼为本烦恼即发业之无明也言调伏贪等者等痴慢疑恶见即六根本发业烦恼也灭此令尽故灭烦恼。
　　钞三得灭果者律钞云萨婆多言毗尼四义余经所无一戒是佛法平地万善由之生长二一切佛弟子皆依戒住一切众生由戒而有三趣涅盘之初门四是佛法璎珞能庄严佛法具斯四义功强於彼今即第三义也言便得第一等者即得灭果也。
　　钞或名尸罗下疏翻云清凉律钞云尸罗言冷无破戒热及三恶道热故探玄记云三业过非由如火然戒能息灭故云清凉又素律师疏云恶能令生心热恼戒能安适故曰清凉又恶能招恶道热恼戒招善趣故曰清凉又究竟解脱寂然常乐清凉果也故云双从因果得名。
　　钞非是定共者具云定共戒新云静虑律仪以法尔一切上二界有漏定俱现行思上有防欲界恶戒功能为体道共者具云道共戒新云无漏律仪亦名圣所受戒以法尔一切上地所有无漏道俱现行思上能防欲界犯戒功能为体唯识云戒依定中止身语恶现行思立故是假有本疏述曰谓依定中止身语恶现行思上立定道戒不约种子此名随心转故现行思可尔种子不尔故止身语恶者假色为色所由(由此势力遮防身语恶色杀盗妄等令不现前遮防色故此无表假立色名)言是远离下此释能拣之别解脱戒谓於师前虔恭合掌口陈乞戒之词心所熏种羯磨竟时种体之上防非发善功能倍倍增长此防发功能是别解脱体问此三种戒虽种现不同何故皆取思之一法答以造作义名思力最胜故以此戒异定道之戒故云为别别则别於他定道戒有余胜能复立别名然此疏中第二意名三业七支别别防非等者谓随一一戒各能遮防一种过非令不起故名别三业诸过能令行人不得自在故如羁缚招果不失谓之业缘由是无始至今不得出离今以此戒悉能远离故名解脱。
　　钞即第三名中别义者是唯从果为名也疏中有为无为二种解脱果者即有余无余二涅盘果也示可理智名无为有为种体之上防非发善功能随顺此果解脱名前解自体名解脱此解从他名解脱故遗教经下证唯从果为名也又相续解脱经云下亦可证双从因果得名依此下钞释也依此经故五分法身及涅盘名解脱果由受持此戒为殊胜因能得彼果故以随顺为因也然此第三名后疏中有第四名曰性善者性能发善故又能止恶故言守信者是第四名中别义也昔於师前期心受戒性遮并护始卒无亏以文义易故钞不释也。
　　▲钞又刊定下皆是四异名外更有异名初离障解脱次作用解脱后之三名非今所用因便拣之。
　　钞谓制伏过非等者一灭业非不杀盗等也二灭烦恼调伏贪等令尽故即皆是止行调练三业者即前疏云调练通於止作如跳行倚住不跏趺坐左胁卧等应止而不行行仿象王之步住如山王不动坐必跏趺卧右胁等此皆应作口则不风邪言非顺道等此应不说有益始发言故意则妄念分别止令不起出离观行勤而行之言性善守信通於止作者谓受持衣钵等应作之离衣畜长等应止之故云通於止作言毗尼以止恶作善为宗者是恶应止是善应行如前所说应止者止即成持作乃成犯应作者作乃成持止乃成犯故云律宗其唯持犯等此上总意下虽别说示不出此故云总为显相。
　　钞五众罪者笈多译云五篇罪今云五众约能犯之人以目所犯罪也即比丘比丘尼式叉磨那沙弥沙弥尼各有所犯如比丘犯二百五十戒等或云於五篇中有多条数故云众也然五篇名义繁广恐学者欲知当依律钞各示其相南山云五篇七聚约义差分正结罪止树六法今依六聚且释其名一波罗夷二僧伽婆尸沙三偷阑遮四波逸提五波罗提提舍尼六突吉罗此上六名并无正译但用义翻略知途路(又云今五七不同具有三义则入五中一者名均二则体均三则究竟均不其此三通义入聚摄而六七差别者六合吉罗以同体故七离於恶说以过多故身名恶作口名恶说此聚分二也)初波罗夷者义当极恶三意释之一者退没由犯此戒道果无分故二不共住非但失道而已更不入二种僧数说戒羯磨三者堕落舍此身已堕在阿鼻地狱故十诵云堕不如意处四分云譬如断人头不可复起若犯此法不复成比丘二僧伽婆尸沙者善见论云僧伽者为僧婆者为初谓僧前与覆藏羯磨也言尸沙者云残谓末后与出罪羯磨若犯此罪僧作法除故从境立名婆沙云僧伽者为僧婆尸沙者是残若犯此罪垢缠行人非全净用有残之罪由僧除灭故也四分中证明僧残便成上解又云有余以行法不绝为名也毗尼母云僧残者如人为他所斫残有咽喉故名为残理须早救故戒律云若犯此罪应强为波利婆沙等由邻重罪故也三偷兰遮者善见云偷兰名大遮言障善道后堕恶道体是鄙秽从不善体以立名者由能成初二两篇之罪故也又翻为大罪亦言粗恶声论云证音为萨偷罗明了论解兰为粗遮那为过粗有二种一是重罪方便二能断善根所言过者不依佛所立戒而行故言过也然偷兰一聚罪通正从体兼轻重律列六聚七聚并合偷兰或在上下四波逸提者义翻为堕十诵云堕在烧煮覆障地狱故也四分僧有百二十种分取三十因财事生犯贪慢心强制舍入僧故云尼萨耆也余之九十单悔别人若据罪体同一品忏出要仪云尼萨耆旧翻舍堕五波罗提提舍尼聚者义翻向彼悔从对治境以立名僧祇云此罪应发露也即此律戒本中具明悔过之辞六突吉罗聚者善见云突者聚也吉罗者作者声论正音突悉吉粟多四分律戒本云式叉迦罗尼义翻云应当学胡僧云守戒也此罪微细持之极难故随学随守以立名十诵云天眼见犯罪比丘如驶雨下岂非专玩在心乃名守戒也然七聚中分此一部以为二聚身名恶作口名恶说者或云突吉罗恶说也然二不定法托境以言通该六聚若论罪体生疑不信是突吉罗又影三罪二罪者略举生疑之事矣七灭诤中罪亦通有但为竞於四诤彼此未和故制七药用以除殄而僧尼同数共成通戒焉。
　　▲钞等起等者释中由四因故而犯诸罪则四因皆能等诸罪一无知故者从受后不学律故无知或可虽学以愚暗故无所知识二放逸故者放纵逸荡不检三业故三烦恼盛故者以贪嗔等增盛不能制故四不尊敬故者以无惭愧故不尊重敬爱如来所制清净禁戒或可四义相蹑而起由无知故放逸放逸故烦恼盛烦恼盛故无惭愧也。
　　钞还净等者上二约犯此下约治也言由意乐者二师异说寂照云谓设有违犯悔惧交至自陈所犯不由他举方受治罚如昔所受律法仪式随犯轻重诚心忏悔既洗涤已戒还清净此是通相之意若会解云由意乐者以造业时但起心念未曾发动身口故忏悔时但须责心不须治罚故律钞云若不动身口则轻责心即灭若动身口则重对人方灭今初义也又云轻罪者但云不应起如此心是名责心忏悔又云行淫时先起心未动身口责心即灭即今由意乐不由治罚也故笈多译论云由心净非治罚言如受律仪者次引梁论云如本受持时受持由责心即对治故二释之中后释近宗先治轻后治重故。
　　钞出离等者七种中一各各相对者如犯第五篇罪二人各各对首发露遮相续故律钞云提舍尼此翻为各对应说对人说所作罪也又吉罗中动身口罪亦对人忏灭也此二望前诸聚亦唯出离轻罪尔二誓受治罚者此治重罪如僧残罪请二十僧六夜行摩那埵供给承事(摩那埵此云折伏贡高亦名下意谓承事众僧僧祇云折伏下意即今誓受治罚之义也)七日满僧为羯磨除罪还令戒净如本所受等故得出离三等有妨害等者谓等所制有罪则妨余事(如制僧不得故弄阴出精后有僧梦遗疑犯复开云除梦中又如尼萨耆中制不得畜长衣后阿难得一贵价纳衣欲与迦叶十日方还后佛开云过十日不净施犯律中先等制后有妨害余事复开者极多故云等有妨害)亦如律中比丘不得畜八不净物(一田宅二种植三贮积谷帛四畜诸奴仆五畜养群畜六钱宝七象牙毛毯等八银铁钗钏等)言还开许者如第一田是妨道别人不开善见云居士施田宅地别人不得用若供养僧者得受二种植中除供佛供法供僧为僧得也三贮积谷帛者僧祇云若比丘斋时作念此后时恐贵今籴此谷我当依是得诵经坐禅行道四畜奴仆中僧祇云若人言施供给僧男净人听受若施别人一切不得若施净人若料理僧故别人得受五畜畜生中若人施畜生不应受谓马驴猪羊等若见比丘不受云我当杀之应语今自施水草勿令伤害等余皆例之四别立等者谓随时随处众僧和合立所制法则后还舍众所制法即是随方毗尼众既制已犯必有罪如今堂仪等后僧和合还舍所制先犯罪人是时出离此意出梁摄论又如律中佛听旷野中行多比丘於布萨日应和合当下道集一处结小界说戒白二羯磨(即别立止息也)结界说戒已还作白二羯磨以解小界而去(即僧和合已舍所制也)五转根者集玄云比丘比丘尼共住犯不共罪若转男根以为女时与尼共住即无所犯尼转反上六真实观者上五约事云离今六七兼理观证道也嗢拖南或云郁拖那缊陀南此云集施又集总散又总摄又散又摄施与集法义施他也或云邬拖南此云标相无常是有为法标相苦是有漏法标相无我是诸法标相涅盘寂静是无为法标相或名四法印能作无常等观出离众罪故瑜伽四十六云复次有四种嗢拖南诸佛菩萨欲令有情清净故说四种如前无常等故钞云诸行相观等七由法尔等者即见道位见谛理故任运出离诸罪也。
　　钞毗奈耶复有四义者此别明戒相也补特伽罗此云数取趣数数造业取诸趣故此虽名总别目人趣即是约人律仪唯局人中制所学处声闻之戒不许余类故(天多乐逸地狱苦逼鬼处羸苦畜生痴暗故不能受持律仪唯人是法器故)。
　　▲钞白彼补特伽罗所犯者如第二篇中第一故弄阴失精者佛在舍卫国迦留陀夷欲意盛於房中漏失比丘白佛因制此戒五篇皆有缘起即因彼彼人所犯已大师集僧制所学处而言处者瑜伽云一自利处二利他处三真实义处四威力处五成熟有情处六成熟自佛法处七无上证等菩提处由尸罗不清净三昧不现前以依定故方得法慧是故偏得学处之名根本能生故名为处是处应学故名学处故遗教经云戒是正顺解脱之本故。
　　▲钞三分别者如十二年后方制广戒是也。
　　▲钞四决择等者集玄云如杀戒中杌作人想坏而有罪人作杌相坏而无罪又如鲜白比丘尼远道诣佛路遭强者逼而无乐想故亦无罪此等之类皆决判所犯也。
　　钞然明了论等者此释前第七出离中小随小之义也此依彼论取义释之如论正文云(论具名二十二明了论)偈云解小随小非小戒释曰佛世尊立戒有三品一小戒二随小戒三非小戒小戒者僧伽胝施沙等(即僧伽婆尸沙也论有等言应等余篇罪也)随小戒者是彼不具分罪(今钞云二种方便者以是第二篇方便故云彼不具分言二种方便者偷兰遮突吉罗也律钞云一远方便如行淫时先起心未动身口责心即灭二次方便谓动身就彼或说欲作此等对人忏即灭通名吉罗三近方便至彼人边或欲磨触身未交通是偷兰遮期行淫事故磨触非为戏乐故偷兰遮不成僧残此对人忏除评曰初次二方便皆是吉罗近方便即偷兰遮为二种方便既云不成僧残即今论云彼不具分罪也然偷兰但为一方便唯有吉罗为二方便故律钞云〔彼〕逸提三十九故成一百二十而无偷兰有二吉罗今为第二篇方便故通兰吉也)非小戒者四波罗夷(今唯前二)复次小戒者诸戒中性罪(今但云性罪然是余四篇中性罪非是四波罗夷之性罪也)随小者诸戒者所有制罪(与钞文不受持衣钵因佛制之方成罪也问性罪是小罪云何是大耶答望四波罗夷名大罪故故次文而云)非小罪者四波罗夷等(上二二释异第三二释同)然彼论释性罪制罪云佛所立学处有三种一性罪二制罪三二罪此中性罪者若是身口意恶业所摄或由随及惑等流故犯复於此过犯中故意所摄有染污业增长与此俱有罪相续流是名性罪异此三因所犯或由不了别戒或由失念或由不故意过犯此中若无惑及惑等流及无念念增长是名制罪若具二相是名制性二罪准此今云性罪则诸罪中三业烦恼等俱念念相续故名性罪见谛道中断分别烦恼故无此罪其四波罗夷律中虽有忏辞然现身不得道果(故今七种出离唯约后四篇也)。
　　钞那引小教者以虽引摄论等文皆是论中明小乘戒相故此难也答中今更下以菩萨摄律仪戒亦以七众戒为体但持心异戒条名意大同故得引小乘戒相又上所引下是钞主第二意也次大乘律中此土多阙故。
　　钞又上云者下逐难释之即如初受戒后而持之其或有犯如其轻重治令清净故疏相者性也下体性有同有异异者相据於外性主於内体者性相之通称则宽狭之不同然今性是体性故名相也问所对法中既唯四谛之境涅盘之果何太局耶答然以四谛有生灭无量无作不同通大小乘权实等义又涅盘通三乘所证故对法藏中四谛等摄一切法尽也。

　　华严悬谈会玄记卷第十五


　　音释


沓
　　(徒合切)。

羁
　　(居宜切羁绊也)。

籴
　　(他吊切买米也)。

荡
　　(徒党切涤器也)。

嗢
　　(乌没切咽也)。

缊
　　(於云切又於粉切)。

杌
　　(五骨切树无枝也)。

绥
　　(先唯切止也安也)。

身
　　(音乾)。

笃
　　(元是毒字或笔悞也)。

绥
　　(先唯切安也)。

驶
　　(也疾)。
　　华严悬谈会玄记卷第十六

　　　　苍山再光寺比丘　普瑞集
　　疏对向者俱舍论文向前涅盘疏配释也对观亦论文观前四谛亦疏配属问何故望涅盘名对向不名对观耶望四谛名对观不名对向耶答探玄第一云一对向谓因智趣向涅盘二对观谓果智观证涅盘灭故虽因智亦有对观然仰求进修故但名对向。
　　疏及相应心所等者慧亦心所则别境中一数今无漏慧起时必与余心所相应而起谓余徧行五别境五与善十一也言等者等取五蕴故钞云总说无漏五蕴为对法此约总说别正取净慧五蕴即随行尔。
　　钞故为此通者由对涅盘果故云对向对四谛境故云对观此清凉意对向唯见道已去因对向涅盘果对观通因果智对观四谛境不尔因果智对观四谛岂非境耶言拣滥者恐能对慧既持自性何不亦名法耶滥所对故言若据法能持自性下此是通相之意慧是能对但名为对非所对故不名为法为分能所即是别义如斯拣也。
　　钞慧依於法慧为主故者以论藏研穷性相正为发生无漏智慧故云慧为主故即是名中对字非依主释中主为法体主为法体即是今法字或可上句出法论所以下句出慧论所由学者任意言出其异名者此因便故来以辨异名在后段故应是阿毗云无比达磨云法兼犹更也更成立上慧义故。
　　疏对义同前者论但云此法对向无住涅盘能说谛菩提分解脱门等故数者下皆是论文。
　　钞如十地疏明者下疏云自相者色心等殊故共相者同无常无我故又自相即俗谛共相即真谛等。
　　▲钞亦如初地中辨者瑜伽四十五云一论体有六一言论二尚论三诤论四毁谤论五顺理论六教导论一言论者谓一切言说言音言词是名言论尚论者谓一切世间随所应闻所有言论等诤论者谓或依诸欲所起自他所摄诸欲相侵夺等或因恶行所起自身恶行他讥毁等或依诸见所起毁谤论者谓怀愤发者以染心振发威势更求摈毁所有言论顺理论者谓於善法律中为诸有情宣说正法随顺正行随顺解脱故教道论者谓教习增上心学增上慧学增上戒学等此六论中最后二论是真实能引义利所应修习中间二论能引无义故应远离初之二论应分别之第二论处所者有六种一於王家二於执理家三大众中四贤哲前五於解法义沙门婆罗门前六於乐法义者前第三论据有十即依义所依有十也其中所成立有二一自性二差别自性谓有立为有无立为无差别者有常无常等能成立法有八一立宗二辨因三引论四同类五异类六现量七比量八正教量(云云)第四论庄严略有五种一善自他宗谓於彼此毗奈耶中读诵受持思惟纯熟二言具圆满谓凡有所说皆以其声不以非声声具五德一不鄙陋二不轻易三雄朗四相应五义善三无畏谓在大众中心无劣惧身无战怖语无謇弱四敦肃谓如有一人待时方说而不儳速五应供谓如有一人为性调善不恼於他乃至言语柔软如对善友第五论堕负者有三种一舍言取意谓词谢对论者言我不善论汝论为善等二言屈如立论者为对论者之所屈伏或托余事方便而退或引外言或现发愤或默然等三言过谓杂乱粗犷不辨了无限量非义相应不以时不决定不显了不相续等第六论出离者谓立论者先应以彼三种观察论端方兴言或不兴论名论出离谓一观察得失二观察时众三观察善巧及不善巧观得失者谓我立论将无自损他损具损等耶观时众者有僻执耶有正见耶观察善巧不善巧者谓自我於论体论处等为善不善等第七论多所作法者有三种一善自他宗二勇猛无畏三辩才无竭由有此三能善酬答故名多所作法耳(上皆地经钞文)。
　　▲钞立破二能者即双释上能立能破之所以也所以者何故释云由正说依止等方便故言依止等者即前所引依止胜相等十胜相也。
　　钞言迦多演尼子者亦名迦栴延子传云佛灭后五百年中有阿罗汉名迦栴延子母姓迦栴延从母为名先於萨婆多部出家本是天竺人后往罽宾国国在天竺之西北与五百罗汉及五百菩萨共撰集萨婆多部阿毗达磨制为八迦兰陀此云八结亦云八犍度亦曰白节谓义类各相结属故云结又摄义令不散故云结义类各有分限故云节亦称此文为支慧论以神通愿力宣告远近若先闻佛说阿毗达随有多少可悉送来於是人天龙神乃至阿迦尼师咤天有闻佛说乃至一句一偈悉送与之迦栴延子共诸罗汉及菩萨拣择其义若与修多罗毗那耶不相违背即共撰录违者弃之所取文句随义类相开若明慧义别安置结中余类悉尔八结各有五万偈造八结竟复欲造毗婆沙释之马鸣菩萨是舍卫国婆枳多士人通八分毗迦罗论(此云字母)等及三藏文字学府先仪所归迦栴延子遣人往请马鸣解八结阿罗汉菩萨等即共辨义意若定马鸣随即着文经十二年造毗婆沙方竟凡百万偈毗婆沙此云广解又云种种说评曰既云集佛所说阿毗达磨故云迦多演尼子讽诵而已既是彼撰集故云亦是彼说。
　　▲钞是则论藏下定断其义上小乘论或佛自说故或菩萨说今大乘论亦是佛说即阿毗达磨经等有是菩萨取经中义等即瑜伽唯识等若依后义以佛经为本统菩萨末论末不离本亦佛说三藏也。
　　疏略二门等者问克性门三藏何诠法多寡不同答以三藏自性宽狭不等故也问何故古起信疏克性门各诠一学兼正门依杂集论第十一经诠三学律诠戒定论诠慧耶答乃古疏传写误耳以论唯诠慧何有兼正义耶应以今疏为证。
　　钞又能说三学等者三学俱诠以根本故福慧俱诠生立素怛缆藏言能成办等者诠戒定者立毗奈耶藏以戒净无缺身心安净后不忧悔渐得定故涅盘十一云爱见罗剎全乞浮囊如犯夷半如僧残三分之一如兰手许如堕尘许如吉罗囊全能度海戒全出生死海此即轻重等持之意以是渐得深定心一境性名定故云心学言即无悔等者等取眠寻伺此四即四不定法今由尸罗无此四不定故得三摩地也言能成办增上慧等唯诠慧者立阿毗达磨藏谓能决判拣择无颠倒义味故问戒净无悔渐次得定诠此二故立毗奈耶藏理应依定发慧诠二故立阿毗达磨藏答戒定俱福类诠生并调伏定慧福智殊生诠异藏收问定慧类殊别藏摄理应定散异故非调伏以别解脱戒是散善故答定散虽殊俱是福不能断惑俱调伏福智二种专择异断惑有差别藏摄问三藏次第经律论云何三学次第戒定慧答三藏约本末宽狭为次三学约难易修习为次戒易修故定稍难故慧最难故从浅至深修行法尔又无次第随宜说故为利根备说三学而能成办三学后二不言能说影取后二亦有能说后二言成办影取初一亦有成办为纯根者说戒心二学而能成办戒心二学既戒净得定为说慧学而能成办慧学此在实成办故名克性非但诠说而已故论有成办之言成由言说故名所诠。
　　钞兼各通三者经律论各证诠一多分说故兼余诠二少分说故则易知毗尼增三下释律兼三也楞严云毗奈耶中宣说修行三决定义所谓摄心为戒因戒生定因定发慧三学皆云增上者以行有万差此三最极增上此三既立万行自成故法华玄义云佛法旷海此三摄尽复名三学者诸佛本意欲令行人学戒定慧非谓欲令学於文字言教而已纵始实广解名数问即皆知善於立破转增我相轻侮余人故昔人云自经论学出世因解来翻更长贪嗔犹火出水中云何可灭则甘露反为毒药非自咎为谁学者当审此言体三学之意也等字等取论兼三也可知。
　　疏诠示声等者能诠示即教所诠示即理行果四法具矣言摄大乘同此者彼论云如是三藏下乘上乘有差别故则成二藏一声闻藏二菩萨藏。
　　疏此就二乘理果同故合之者生空理同故有余二种涅盘果同故瑜伽八十二说声闻理者生空偏真也行者次位果者有余依无余依二涅盘菩萨理者二空行者六度果者无住涅盘教行别者四谛十二因缘教行别故问既教行别何不别立藏耶答独觉教少於声闻又初入法多依声闻教又四法之中所贵为理果是所求所得故既理果同故不别立问因人立藏曰菩萨藏佛是果人何不别立曰如来藏答因果虽殊四法无异不别藏欲显行愿深大偏从菩萨立也。
　　疏如普超等经者普超三昧经云如此大乘中亦有三乘则为三藏谓声闻藏缘觉藏菩萨藏唯大乘中得有三藏余二乘中则无此也入大乘论中亦同此说。
　　疏摄属声闻者下云然缘觉声闻各有二类总相而说声闻观四谛缘觉观因缘声闻依声缘觉依现事而各成二者一声闻声闻谓本求声闻亦观四谛於最后身值佛成果二缘觉声闻谓由昔缘觉观十二因缘於最后身值佛为说十二因缘教依声悟故名缘觉声闻言缘觉二者一缘觉缘觉谓本求缘觉於最后身不值佛世自藉现事因缘得道二声闻缘觉谓先求声闻悟得初果未现涅盘人天反七反满已值无佛世藉现事缘而得道果评曰今即四中第二缘觉声闻既皆声闻教故声闻摄探玄问云等是下乘何故独名声闻藏答以缘觉亦有出无佛世无教故声闻不尔故偏得名藏评曰此意约缘觉不定在佛世又多不藉世间经故偏云声闻藏也。
　　钞小乘经律论别者别字有本作引字误书也准此分之当知藏约部帙言四阿含者一增一阿含二中阿含三长阿含四杂阿含皆言阿含者此云教或云传言五部律者一昙无德部(此云法蜜亦云法藏亦云法镜即四分律部主也)二萨婆多部(此云一切有即十诵律部主也)三迦叶遗部(此云重空观即解脱律主要览云未至此土)四弥沙塞部(此云不着有观即五分部主也)五婆粗富那部(此云犊子要览云即僧祇显用记云律本未至)。
　　钞即出涅盘下彼疏云长者喻佛圣意愍念名常怜爱以大根未熟悬委当佛教化开导云将诣师所欲令受学虑彼赊晚名惧不速成摄之从己名寻便将还劝学小教名教半字未授以大故言而不教诲毗迦罗论弘决志云毗伽罗者世间文字之根本也典藉音声之论宣通四辩呵责世法赞出家法言词清雅义理深邃将是善权大士之所为也故以此论喻方等经(然寄居传云五天俗书总名毗何羯剌挐大数有五同神州之五经即五明是也旧云毗伽罗论者讹也)言半字谓九部经者於十二部中除三部故一除记别以无授记作佛故二除自说以小无为不请友故三除方广以小无广大利乐故然十二部经各有二相今约一相说以乘中无此三相故也余如此说言何名为藏者彼疏云吝惜名藏根熟时为说大乘故无秘藏何字应是可字即反显也陀罗尼者此云总持言五明论者一声明释诂训字诠目疏别二工巧明技术机关阴阳历数三医方明禁咒痫邪药石针艾四因明老定正邪研核真伪五内明究畅五乘因果妙理如西域记说。
　　疏正唯修多罗摄者此约部帙唯修多罗藏摄此经兼诠戒慧亦通余二藏摄约彼此义同故故探玄记第一说或第二第三藏摄此约同教辨言若就修多罗下约别教说或上约自他分彼此此约自经中复分彼此以摄也言以义拣教者以三藏是教即言教非教摄中教也而三藏名通权实上辨兼证乃约同教故今以无尽之义拣同取别唯信第十藏摄此经也(自他准说)探玄记云对下文十藏所摄以主伴具足显无尽故此约别教又纲要云若依此经十藏品中自明信等十藏为实摄於此经(言十藏者谓信戒惭愧闻施慧念持辨十皆云藏)问何以十藏一品却摄一部耶答说处虽在一品约义该摄一切以皆明具足主伴等(十玄举初后二门摄中间之入门故疏中准知)则此经流类之经及十地等论皆十藏摄问三藏能诠是教十藏是义如何以义而摄教耶答小乘教义俱不融三乘义融教不融一乘教义俱融故得摄耳意云十藏之义即能诠教或可诠到十藏义之能诠方摄此经非诠余义之能诠可摄此经也故云以义拣教。
　　疏通相十二分教等者下疏钞云旧名十二部恐滥部帙改名分教各有二相一唯修多罗或二或三(如前已引)二祇夜此云应颂一与长行相应之颂由於长行说未尽故杂集云不了义经应更颂释如十住品发心住颂即其类也二为后来应更说故如涅盘云佛昔为诸比丘说契经竟尔时复有利根众生为听法故后至佛所即便问人如来向者为说何事佛时已知即因本经以偈颂曰我昔为汝等不识四真谛是故久流转生死大苦海等三授记梵云和伽罗那亦云记别授者与也记云录也别者分别佛与记故一记弟子生死因果其文非一二记菩萨当成佛事如记弥勒云未来有王名曰禳佉当於是世而成佛道等发心品中及出现内并有此类四伽他此云讽颂即是孤起颂旧云偈一为易诵持故二为乐偈者故三天偈赞皆是其类五尼陀那此云因缘一因请方说为重法故如十地品三家五请二因事方说知本末故如观善财又杂集云又有因缘制立学处即因事制戒亦第二摄六优陀那此云自说一为令知而请法故如十地本分等二为令所化生殷重故念佛慈悲为不请友如普贤行品等七本事梵云伊帝目多伽一说佛往昔事如威光太子等二说弟子往事如说诸善友因缘等八本生梵云阇陀伽谓说昔受身一说如来如说威光数数转身值佛等二说弟子诸善友等然其本事但云其事除所生事本生要说受身九方广梵云毗佛略一广大利乐故二正法广陈故此经一部全受斯称涅盘云所谓大乘方等经典其义广大犹如虚空杂集开为五义云方广者谓菩萨藏相应言说亦名广破一切障故亦名无比法无有诸法能比类故一切有情利益安乐所依处故宣说广大甚深义故(释曰开总菩萨藏相应言说为四并总为五也)十未曾有梵云阿浮达磨亦云希有法一德业殊异故如初生即行七步斯经不起而升四天等二法体希奇故谓菩萨不共功德经文非一十一譬喻梵云阿波陀那一为深智说似令解真故如法华云诸有智者以譬喻得解如出现品一一喻明二为浅识就彼类诱令信故如为担人说二蕴等此经所无故僧伽咤经云色为一头心为一头身为重檐甚可怖畏三毒所压不可得胜去来常檐不能远离(法喻各有六事喻六事者一檐头为二三檐身四檐中物五打檐人六去来常檐法六事者一心二色三连合色心为身四三毒五二蕴假者六六道去来不离其所压之言中含第五事也)杂集通说为令本义得明了故十二论议梵云优波提舍一以理深故二义不了故并须循环研核或佛自说或菩萨相论如问明品等然契经望余总相略相则许通有别相则无(此下料拣十二互有无也今契经二相通者可知无者以长行缀缉是余十一所不摄故)应颂讽颂互望并无本事本生互望亦无本事本生望於记别亦是互无上二过去记别未来故自说因缘容得互有如因事说不由请故除上所除余皆互有(谓如应颂除讽颂余皆有讽颂亦除应颂余皆有乃至本事除本生及记别余皆俱有等余义准思)问此十二分於大小乘为局为通若皆大者何以涅盘云护大乘者受持九部(经俱云若有比丘供身之具亦常丰足复能护持所受禁戒能师子吼演说妙法谓修多罗祇夜受记伽佗优陀那伊帝目多伽阇陀伽毗佛略阿浮达磨以如是等九部经典为佗广说利益众生等)法华第一云我此九部法随顺众生说瑜伽等论说声闻无方广故答然诸经论且约一相故作是说如实大小皆具十二分解深密经说菩萨依十二分教修奢摩他瑜伽云佛为声闻具演十二分教故今疏云通相十二分教亦分大小对下随人各立之教故名通相於十二中虽大小乘增减不同亦圣教自分但是通相之义实通有十二分故然涅盘中但有九者依三部中之小相故谓因缘中因事制戒譬喻中诱引浅识论议中约非了义故唯有九法华小乘唯有九者三部中大相故於记别中记当成佛自说中为不请友方广中广大利乐明知且约一相然此经之中具十二分义如上引。
　　钞由前经藏等者三藏二藏等皆有权实此即蹑前起后也随其自宗不同各自立教异故钞略语深者以海喻深广冲深但语深也言法云智光略明深广者以此深广说之难尽故且略明法云约横明广智光约竖显深言下经云下义引十地品文下疏云从所受处名法云地谓佛身云遍覆法界法雨亦多(释弥漫也)唯此能受若直从所受法应名法雨地若从能受应名法海地以此法器广大如海故能安者堪能安受文故受者信受故上二受文摄者思惟摄取义故持者持取彼文义成二持故(文持义持)云雨说法故者次经明法云地菩萨自以愿力起福智悲云普澍法雨灭惑尘焰生善益根故即从自受名今既云雨说法用证上法云也。
　　钞夜摩下疏云悟说胜义甚深之法表十行建立故云胜林赫日之言但取阳光时长难穷其际言孟夏者礼记注云孟者长也仲者中也季者少也此乃取意译也梵本敌对翻后热月即四月十六日至五月十五日也西域一岁立为三际谓热雨寒从正月十六日至五月十五日为热时从五月十六日至九月十五日为雨时从九月十六日至正月十五日为寒时今后热月兼得此方孟夏后半故合中明佛德广博经云功德总该一切疏日智光且从胜说以果位智强故。
　　▲钞妙辩叵穷下拂迹明玄(四辩八音具如前明)。
　　▲钞全依体上等者无言真体性不变易体全为用说法应根说无休息故非是无言言中求体竟不可得故非在言然能说之妙下明不可取文字所说之深下以言不及故。
　　钞故经云下即十忍品前二句了体而能示言说起用也如响徧世间者疏云一空谷二有声此二是缘三声击空谷便有响应此明所起四有而非真此彰无性五愚小谓有谷喻如来藏声喻缘感以如来声不违法性而能随类故徧世间令闻响之教了如响之声通达性相无碍之法上皆深故叵穷也。
　　▲钞故下经云下妙严品文下疏云初句即能照法门如一日宫千光并照随举一法有无量门然有二义一约相类如一无常门有生老病死聚散离合得失成坏三灾四相外器内身剎那一期生灭转变染净隐显皆无常门余亦如是二就性融不可尽也次二句普运照义一日周天则日日无尽一门历事则劫劫无穷方便多门终归一极广者无边大者无上末句普运光明日天子了达前法故能说多端也。
　　▲钞所感非一故者能感所应之根既无穷尽所感能应之教亦非一故助证云感字误书是应字则所应非一故以上句能说多端下句所应非一正相对故或可依字不改是顺寻常语言如云所生父母父母岂是所生此以所目能耳今虽言众生所感亦目众生之能感耳义虽可通然今以能应之教为门上句能说多端此句能应非一所感即能应故前释为正言九地云下疏云问答成就以居法师位故能普应也故肇公云般若无知对缘而照万机顿赴而下挠其神千难殊对而不干其虑若守分别之情何能顿领殊难自非般若之功孰可断疑令喜即证所感能应之教非一也菩萨尚耳下举劣况胜可知。
　　▲钞出现品云下亦证能应叵穷也故下但结如来教法能深等言如来音声者次前经云佛子如来法轮悉入一切语言文字而无所住譬如书字并入一切事一切语一切算数一切世间出世间处而无所住今但引其合文也下疏云无住故用而常寂即无变也遍入故寂而恒用即之变也上皆广故叵穷也。
　　▲钞是知下总收上义深广即前二义高而无上犹孤峰四绝喻法以四边不可入故可仰则但可知其高胜叵升则莫能穷究其极远而无边犹大海周天虽涉而难越度喻虽趣入其法难尽边涯又高远故叵穷也。
　　疏极位所承等者承者禀受挹者斟酌。
　　钞十地菩萨等者十地名因位极者约不开等觉故娑竭罗此云大海於海中此为最尊独得其名言唯除者唯海能安受一切水故受者不浊故浊如不信合信故不浊摄者余水数入失本名故持者用不可尽故如来秘藏者意取法明照雨蕴在法界藏故所受法妙言大法明者论云性故谓三慧所知名法自性大法明是闻思二慧摄受故照是修慧所摄受故大法雨者论云作故谓说授众生如云与地雨雨故言皆不能下能安受文故如前已释。
　　▲钞第五经下妙严品文也言佛子者下疏云一外子谓诸凡夫未能绍继佛家事业故二庶子谓诸二乘不从如来大法生故三真子谓大菩萨从大法喜正所生故即九地已下三种佛子皆不能测言精进力下即法界品说大愿精进力主夜神也善财见彼虽寄第八地应是极位菩萨示居八地也有本云喜目者误书也。
　　钞应有难云者蹑迹难也答意云若凡自力诚不能测今依圣教及正理方能知故。
　　▲钞故涅盘下问前云九地不能安等今具缚何能知耶答前明一切佛云雨说法故不能尽知今凭教理少分比知故不相违。
　　▲钞即仰推之智下即胜鬘经意彼经有三种人於甚深法义离自毁伤生多功德一成就甚深法智二成就随顺法智三或有於甚深法不自了知仰推如来所知非我境界彼疏云初是地上菩萨证理次是三贤顺法而行后是十信高推信仰故既推佛能穷究知之今但深生净信比解佛教证理斯言无过矣。
　　钞如龙树下谓龙树造智度论释大品般若无着造能断金刚般若论释金刚般若僧肇等造四圣疏释净名经等言生公之立四轮者彼云始於道树终至泥洹凡论四种法轮一善净法轮谓始说一善乃至四空令出三涂之秽谓之善净二方便法轮谓以无漏道品得二涅盘谓之方便三真实法轮谓破三之伪成一之美谓之真实四无余法轮斯则会归之谈乃说常住妙旨谓之无余余至下文当知。
　　钞周易等者义引系辞证云天下同归而殊途一致而百虑(注云夫少则得多见惑涂虽殊其归则同虑虽百其致不二苟为其要不在博求一以贯之百虑而尽矣)今顺疏中同归故引前却耳。
　　▲钞谓若下举况也尔雅云一达谓之道路(长道)二达谓岐旁(支道旁出)三达谓之剧旁四达谓之衢(交道四出)五达谓之康六达谓之庄七达谓之剧骖(三道交复有一岐出)八达谓崇(四道交出)九达谓逵(四道交出复有旁通)今言此等虽异所入王城不异也言九流者前汉艺文志说全身保国凡有九流一儒流(祖述尧舜宪章文武宗师仲尼者也本出司徒)二道流(绝礼乐去仁义独任清虚者也本出史官)三阴阳流(敬顺昊天历象日月本出於羲和之官)四法流(信任赏罚以补礼制者也本出於理官)五名流(名位不同礼亦异数出於礼官)六墨流(推兼爱之意出清庙之官)七纵横流(言其当制宜受命而不受词者也出於行人之官)八杂流(兼儒墨合名法出於议官)九农流(播百谷劝耕桑以足衣食者也出於农稷之官)言百氏者即诸子百家虽文说异而大道何殊。
　　▲钞今疏借用下合释言一约教者始则四十年前教随根异故殊途终则法华一极故一致二约根者不拣何时而至理常一三约体者一实体外无三权等。
　　钞一音即是下佛国品文也彼经云佛以一音演说法众生随类各得解言药草喻者玄赞云去疾神功名药禀润之形曰草喻行药草禀教修生品中诠此故云药草喻品妙严品钞引彼经释云三草者谓小草中草上草二木谓小树大树以人天为小草经云或处人天转轮圣王释梵诸王是小药草二乘为中草经云知无漏法能得涅盘起六神通及得三明独处山林常行禅定得缘觉证是中药草菩萨为上药草经云求世尊处我当作佛行精进定是上药草此通说大乘为上以大乘登地已上慈荫义广复加二树七地已前小树经云为诸佛子专心佛道常行慈悲自知作佛决定无疑是名小树八地已上为大树经云安住神通转不退轮度无量亿百千众生如是菩萨名为大树佛平等说如一味雨。
　　钞如来知是一相下证成上法雨一味也一相者无异相故无相相故般若云皆同一相所谓无相无量义云一相无相一味者一无漏味殊胜资益无别体故何者是一相一味之体所谓下出其体也文有五句前四德后一一性解脱相者我德(脱二障缚得自在故)离相乐德(离变易众苦故)灭相净德(性绝妄染故)常寂灭相常德(四相不迁故)终归於空者即四德不空藏同归空藏为体是一相一味也。
　　▲钞原圣本意等者原者鞠穷之义若据机缘请说即随机胜劣亦三乘浅深若欲鞠穷我佛出世本意唯为一佛乘故彼经云诸佛世尊唯以一大事因缘故出现於世等。
　　钞如经说一无常下文有六义乃含多意一以生灭代谢等者有二说会解云即小乘中意尚通人天乘寂照则云是小乘义并立相始教二或云无彼常故名为无常会解二释一於依他法上无余性释谓依他法上无彼徧计常无相之常无彼圆成常有相之常故云无彼常是无常也二亦於依他中约染分同徧计故无彼净分同圆成之常故云无彼常故名为无常初意即大乘初教中义后意通实教义寂照则云於依他上无圆成常亦始教义三释皆通三或云不生不灭名为无常者此具一论二经之文即有多意一论者即中边论故下疏云依中边论约三性说则初后二性不生不灭是无常义谓徧计无可生灭故圆成体常湛然故约二性说不生不灭是无常也此有二义若依他无性即是圆成即实教义若以即空即破相始教义言二经者净名经迦栴延章云诸法毕竟不生不灭是无常义肇公释云小乘观法以生灭为无常义大乘之士以不生灭为无常之义无常名同而幽致殊绝乃至云以遣常故故言无常非谓有无常无常常无故云毕竟不生不灭是无常义即破相意也生公释云无常者以事验之终归有灭始无然乎始若果然则生非定矣生不定生灭孰定哉生灭既其不定真体复何在哉推无在之为理是诸法实义实以不生灭为义岂非无常之所存乎此则正就生灭推之即无生灭(寂照通破相会解唯实教)二即庵提遮经云若知诸法毕竟生灭变易无定如幻相而能随其所宜有所说者是为无常义乃至云若知诸法毕竟不生不灭随如是相而能随其所宜而有所说是无常义等故下疏云庵提遮经说不生不灭是无常义生灭即是常义等钞云此意正显性相交彻二义相成生灭相尽无常即常故不生不灭是无常义随缘不变常即无常是生灭义也又性即相故不生不灭是无常义相即性故生灭是常义互夺则双非互成则双立释曰今唯取性即相故即终教义也四或无法可常者决择记云绝待真理无彼对待可常故名无常是故真如门随顺但具非常非无常之言念尔今遮可常故名无常或即无法可常者约真望俗俗谛门中无有一法可谓常者(初即顿教义次通相真俗相望)若寂照云约徧计无法可常以理无故(亦通相约诸教说也)五或云真如下即终教意六或闻无常下即双非显中是顿教义言等者等取圆教中义下钞云若华严宗一切法趣无常无常摄法无遗义理无尽方真无常总收诸义以为一致皆是此宗一义所收也此则一无常言自含五教摄乎多义如何定分耶明知下但随人解不同法元无异无常既尔余若空等例然如十住疏钞具明。
　　▲钞乃有四种者即生灭无生无量无作四种也如下天台教处说。
　　▲钞十二因缘下此通相之意不同别义唯缘觉观缘生故二乘不见佛性利钝分二十地见佛性不了了佛了了见故因果不同菩提者皆无漏智也。
　　钞又如中论者即天台四教所化之根各缘三谛之境以成三观之解即四或字下为四教也初藏教中缘生色法其体不无析尽方空谓呼析尽之空方为空也十字即剩或可不剩意云但析色明空不得即空十方虚空方可呼为即空也言赖缘故假非施设之假者假犹藉也以彼不了法空不知从空施设权假以利有情故弘决志云今此虚假赖众缘成非从空出设权利物言离断常故者离外道断常二边名中因缘生故不断析之空故不常然但约有为事中离断常尔非佛性中道也言虽三句皆空者初析法空故空二无实故空三无边故空初一自体名空次二空他名空尚不能成通教即空之浅义况别圆教即假即中之深义耶。
　　钞或云因缘下第二通教机解也言体即是空者体达缘生之法无性故即空而不得即假即中者斥无法性妙假妙中设作下许有自义以设作假中之解皆顺入但空故言离断常二边者一切诸法当体即空故非常空非断灭故非断既离断常故云中亦即空或云离断常云中者亦即离空之断离假有之常故此通教即色明空即色故非断明空非常也言三兽渡河者优婆塞戒经云佛告善生如恒河水三兽俱渡兔不至底浮水而过马或至底或不至底象则尽底即十二因缘河也声闻渡时犹如彼兔缘觉渡时犹如彼马如来渡时犹彼香象今钞借意证此通教三乘同禀明依此教三乘之人作是解故不遮其中解心复有浅深成三乘故或可证此中论一偈四教机解浅深不同然前解为正。
　　钞或谓即空即假下第三别教机解也言迤逦者展转之义以三空三假三中而义各异故名别教如观一缘生色法上论三空者弘志云无住故空真谛中空也虚设故空俗谛中空也中理无边故空中道谛中空也虽似一空一切空然不无次第故属别教言同有名字故假者以有空名假名中名故三皆假然亦三名不同故属别教言三种皆中等者真谛离有无故中俗假涉有就根施设化用不住爱见悲化之边不住沉空不化之边故中言约一实下色等实性真如寂诸边故中也。
　　钞或谓即空即假即中下第四圆教机解也即空下标虽三下释如一缘生色等义虽有三据体一故虽是一体不碍三故言思道断者以诠缘无寄即不思议空也但有名字者圆融三谛假名诠说设圆融之言亦假设故但有名无实即是相故者谓空有中义即是实相佛性中道之体则触处皆中此上总意但以下别释但用空一名即具假中之义悟彻空义即悟假中之实以理事等皆融通故言余亦如是者谓但以假为名即具空中悟假即悟空中但用中为名即具空假悟中即悟空假故云余亦如是。
　　▲钞是知随闻下总结前说可知。
　　▲钞法界品下即守护一切城主夜神说皆因时法海雷音光明王佛涅盘之后法欲灭时有千部异执千种说法等。
　　钞夫子云等者论语第二篇文也注云攻者治也善道有统故(殊途而同归异端不同归)彼疏云此章禁人邪学异端诸子百家之书也言人若不学正经善道而治乎异端之书斯则为害之深也已可得下释成可知圭峰云即留支罗什一音教是此意也。
　　钞今欲分教等者诠义浅深不同故教权实成异欲使不迷耳故处处经中皆云依了义经不依不了义经故须分其权实耳。
　　钞一音但是教本等者佛一妙音是今之教本故故佛音声非即是教教乃在根所闻今分随根不同岂遮异教。
　　▲钞长风是一百窍异吹者喻显也先顺后岂以下反显庄子云独不闻之翏翏乎(良救反即长风之声)山林之畏佳(子唯反即扇动之貌)大木百围之窍穴似鼻似口似耳似枅(音难又音扇即屋橹也似)圈(具院反如羊豕之阑圈也)似臼(其九反)似洼者(於华反谓曲而拥膧)似[涨-长](音乌即[涨-长]下而不平)者(上八举形势之不同下八言音声之有异)激者(经历反如水湍激声也)謞者(音孝如箭镞头孔声也)叱者(昌实反咄声也)吸(许及反如呼吸声也)叫者(吉吊反如叫呼声也)号者(音豪哭声)宎者(於尧反深也若深谷然也)咬者(於交反哀声也)广如彼说言百窍齐响者即是不分清浊高下等音名为齐响广钞云便为百窍为一音响非是同时响为齐响也即显清浊等各异也。
　　▲钞以一音一雨下应有问言前不分教疏中双明音雨今分教疏中何但言一音而不言一雨耶故此答也意云前彰义有所凭故双引二经今以一音是法一雨是喻义相不异也。
　　钞一随自意语等者如华严经二随他意语等者如阿含等经三随自他意语等者如净名经等言不分初一者若约一实异权等三亦是分也。
　　钞如前所引者谓无常四谛缘生等然此亦约一往而言若约如无常中各随异义并四谛等天台分为四教岂曰不可分耶故今犹半纵之未是全夺故也。
　　▲钞若说二空此可名大下问下叙通教云二乘同学二空又阿含云无是老死无谁老死亦明二空彼何名小耶答通教广慧二乘得学二空今据愚法不明二空阿含少分明法空今从多分但明人空又虽说法空而未明显今就显了唯明人空。
　　钞一善会佛意等者佛意说权乃是随机佛意说实乃是称理佛意如是要善解会既佛意虽分而不成枝流故不执异而迷同也二有开显等者以教中佛自说於开显然开字有二义一於一佛乘分别说三名之为开即是从本流末二开者开除开发故是则说三为方便归一真实即摄末归本也今约后义岂成枝流。
　　钞涅盘第九等者一段钞文义科为三。
初引经(三)
　　初标(涅盘)二释(三)
　　初标(转中)二释(四)
　　初水(若王)　　二盘(若王)　　三器(若王)　　四马(若王)

　　三结(如是)

三合(三)
　　初标(是大)二释(五)
　　初约佛说无常(若佛)　　二约法说苦(或复)　　三约僧说无我(又复)　　四约空具四义(或复)　　五约佛性显真常(或复)

　　三结(是诸)


二疏释(三)
　　初彰古释(然彼)二今别释(二)
初明释中次第(二)
　　初明喻次第(今谓)后明合次第(三)
初总明王义(三)
　　初前三明三修(合中)　　二第四明四空(四合)　　三后一意妙有(而最)

　　二别明后二(然空)　　三什成密意(由於)


　　后明标中次第(又初)

　　后显同异(故此)

　　三出引意(然引)


　　钞先陀婆者彼疏云即是山名此山出好盐器水马以处目物四种同名先陀婆也此从重至轻以苦空无常无我为次也。
　　▲钞释中一水二盐等者此依王所作事业为次法中无常苦空无我为次也总举一名别索四物故名密语法中如一无常名含苦等四义一解脱名含常等四德也。
　　▲钞是大乘经下合也言有四无常者彼疏云一分相门唯一无常苦等则非二摄相门无常为主统摄诸义悉成无常苦等亦然四权既尔四实准知今据摄相四俱名无常如三空门以空为首故名三空大乘菩萨如智臣也。
　　▲钞为众生说如来涅盘者此下法喻有似不齐喻中先陀婆一事法中云佛涅盘等四名然但约同是密语不约数齐或此四约摄相门皆得一无常名则法喻正齐也然其次第与前标别此约其三宝修证次第故(前三修第四证)。
　　▲钞为计乐者说於苦相者由法灭故人多造恶受诸苦报故偏受之以明苦也破计生死为乐故说名苦。
　　▲钞我今病苦者举佛助显众僧破坏虚假义显故就之偏明无我令修无我之观十住钞云略不说空即是三修所略空义为计生死为净故观为空如常多说不净观治计为净今此复是别门随根异故又义深於不净故而无不空之德(不如翻不净而有净德也)故名权行十住钞云空亦不净是有为故即心所变之空相故涅盘云净者诸佛菩萨正法名为善有此中应问云且如空行为净有为不净若是净者与本倒之净实德之净既同是净如何翻对若是不净却违般若等教空是净义故又问实德净与本倒净为空为不空若空故名净本倒如何计空若有故名净却违般若等教净是空义故答空与净皆通二义空通净不净二(对本倒名净对实名不净)净通空有二(本倒实德皆通空有)但诸教临时各取一义不可互准为难且如空行为不净者真理离边空有皆绝若言空者即着空相为不净污真净理故实净对破之余义易知思之可了。
　　▲钞所谓空者下至不变清凉涅盘疏意但是权行中空义清凉意具无我等四义所谓下至则名为空空属生死无常故次钞云由於生死无常等中密显常等故为密语即非一切法中正解脱十住钞云一切法属有为故正解脱既非一切法明是无为於此中无权四行彰其四德故为密语言无二十五有者舍利弗毗昙论偈云四州四恶趣梵王六欲天无想与净居四空并四禅此等计我今无二十五有以明无我法中密显真我故言是解脱中无有苦者起信云觉即不动动即有苦今既不动无苦密显乐也言无有色声等者色等为相相即不净设净分之事妄未尽故今无相故密显净也十住钞云若有处所则非清净净无净相方真净故言常不变易等者起尽故无常不安隐故热恼不恒故变易今无彼无常故常无热恼故清凉无变易故不变皆是常义故具权实八义。
　　▲钞一切众生下涅盘疏意彰实常义隐权无常清凉意具常等四德。
　　▲钞是诸比丘若能如是下总结令顺学为佛真子故十住钞云以绝常无常之净心照常无常之圆理苦乐等准知即定即慧而双修依此法生是真佛子。
　　钞彼经疏下一就佛明无常二就法明苦三就僧明无我四就解脱明空五就佛性说常此五中皆有权实前四彰权隐实后一彰实隐权。
　　▲钞今谓下清凉释也先明喻中次第言当其空有器之用者语出老子三十幅章彼云当其无有车之用河上公注云器中空虚故得有所承受下钞云器中不虚即无所用故器喻空马由人策不自在故故喻无我此上直喻无常苦空无我四义如次。
　　▲钞合中无常苦无我是三修法属生死者意云若顺喻次第第三合器当说於空今顺三修为次故立空义却为第四也然涅盘有劣三修即无常苦无我有胜三修即常乐我下钞云涅盘哀叹品有三修比丘修苦无常无我经云我不但修我无想亦修习其余诸想无常想无我想略不说空故云三修然空非生死是三修法依生死法修三观故故云属生死。
　　钞四合空等者是正解脱中空彼无我空彼苦空彼不净空彼无常一向空他四义并以器之空义喻矣言即是常者语略应云即是常乐我净故以连带无常之言故但翻云即是常故又或可以常义显约摄相门乐我净等皆常也。
　　▲钞最后佛性者即前云或复说言一切众生有如来性等此中妙有者非情谓之有涅盘云有名执着无名虚妄当知难拟故称妙有此对前第四但明空义故云妙有即合前马者马是喻依喻体有三一由人策不自在故我者自在既不自在故喻无我二不无义以喻妙有前取初义今取此义三进止无滞义后文说之以喻真我。
　　钞然空中四义等者别明后二义也以释此二义与彼疏不同故须别明委释也或可通重繁妨妨云空中已有四实与第五节岂不重耶释意遮表异也第四真空实德四义遮权四行第五佛性妙有直显四德故为异也言亦应具下亦重通妨难云既遮表别遮中既有四德表中何但云常故此答也意云但经文略故亦应具说我乐净故此约别相门答也若摄相门如上已明或含在正解脱中故略不说(此别作一义答遮表不分同彰八行故)何者遮中不动故乐无相是净无变下是常与佛性真常无异马又我义者即前第三义以自在故喻真我即前遮中无二十五有无我中密显真我也是则此正解脱中具彰八行在境名德在心名行皆是观行故也是则寂而常知常无常等既不生二解朗鉴居怀岂非妙行耶。
　　▲钞由於生死下释成密意可知。
　　钞又初标中下释初标中次第也有漏皆苦我所咸空有为无常非实主宰故云无我从重至轻以为次也。
　　▲钞然引此文下总收前说令解达诸教随所言说须善得意趣何碍分耶。
　　▲钞不能正修下既解初心作佛是方便权说即不能如法正修言高推圣境者如云此是入理圣人境界我何能耶即不能速证果也幸有善财龙女等能正修行速证菩提言失大利者以深为浅而复自欺故。
　　▲钞数息看心者由散心难制佛令数出息一入息二乃至出息九入息十数了却从一至十不限番数使出入无差数自不错等然数时有四行相一以一为一二以二为一三顺数四逆数言以一为一者入息为一出息为二如上所明二以二为一者即将出入二息合为一数亦从一至十三顺数者上之二义从一数至於十四逆数者从十数至於一如是观时以一为数亦得以二为数亦得於顺逆次第终而复始但无三失一数减失谓於二为一於三为二等二数增失谓於一为二於二为三等三杂乱失谓於入为出於出为入等又顺正理师又有三失一太缓失为修观时加行心缓因此观行不得成就二太急失修此观时由加行心懆急因此内身风大不调脉候不安而便病生三散乱失谓修观时心多散乱由此为缘却生烦恼等此乃意令看守其心令不余转修学既久乱想皆绝其心寂然行人不了耽以为真虽勤苦久修只得小乘之果不得大涅盘一日之价法华云我等从佛得涅盘一日之价意云三祇方得大涅盘今三生六十劫拙度小果但得大涅盘一日之价钞云不得者显因异果也其犹求利之人自身负担货迁有无等用功虽多所获至少盖法浅也或得仙方使瓦砾为宝等用功极少所获甚多盖法深也。
　　钞谓分析权实等者三乘是权一乘是实空即破相有即二乘顿渐等为偏圆教可知取舍之言通上及下若浅之深舍权取实此言舍者非谓厌弃但知是方便不夺方便之意故此言取者非谓执取但可依之修学故一乘三乘等取舍准知迟速者通上权实空有偏圆小为速三生六十劫四生一百劫但得小果故大为迟修行长劫得大果故三乘迟一乘速龙女速成是一乘故又破相名迟般若五百八十四云若诸菩萨起心我当精勤经尔所劫流转生死定当引一切智智若起此心不能证得一切智智问心作分限有何过耶答是诸菩萨厌怖生死速求菩提由心速故便作分限不能圆满自他善根由怖生死或随二乘若作分限设经殑伽沙数大劫不满六度以六度皆无边故一切智智亦无边故始终二教名速三祇必成佛故又始终名速顿教一念不生即佛故速又偏教定迟定速圆教迟速无碍义是前说如此分析方知佛法无不包也譬如下托喻反显也可知又若下重释若不分则人以邪正为一例也今正中尚有深浅儒道岂可同佛教耶。
　　钞深密解节金光明经者义如下说涅盘半满如向所明言又约五味之差者涅盘十四云譬如从牛出乳从乳生酪酪出生酥生酥出熟酥熟酥出醍醐佛亦如是从佛出十二部经从十二部经出修多罗修多罗出方等方等出般若波罗蜜般若波罗蜜出大涅盘然此经古德取意不同远公以佛即应身十二部经即小乘经修多罗即大乘相教以方等经即大乘空教以般若即离相证实之慧若约行辨教即般若经以大涅盘即了因所了实性若约实辩教即涅盘经若南中诸师以乳为有相教(即小乘合十二部经)以酪为无相教以生酥为方等褒贬教以熟酥为同归教以醍醐为常住教若天台以乳为华严酪为阿含生酥为方等熟酥为般若醍醐为法华涅盘(天台所用转变不定此配五味多约此说)然上诸说对於经文义多不顺如远公以方等为空教复以般若为般若经般若又是何教南中诸师以熟酥合般若之教以为法华等天台修多罗为小乘以涅盘为法华文多不顺现相品钞清凉释云佛自拣此经异於小乘今牛出乳是大乘教若尔何成五味谓十二部经辨所说教出修多罗者出生契理合机之义由契理故显出真理广陈为方等依理生智故出生般若般若以智契理成极果故出大涅盘此意明智契理为大涅盘经正诠此即实教义此释多顺经文之意然今文约五味之差皆佛自分即前诸师配属诸教无失但各是一意耳。
　　▲钞无着之扶五性者无着所造显扬论第三云可救者谓三乘寂灭法性不可救者谓无三乘寂灭法性其不定性从在三乘之中若以此为极则三时之义自立言龙树之判四门者即智论开空有两亦双非为四门及共般若不共般若等也。
　　疏后魏菩提流支者即北朝元魏时也拣於曹魏故云后魏姓托跋都云中至孝文帝时迁都洛阳改姓元氏复名元魏菩提流支此云觉希亦名道希亦名觉爱北印度人徧通三藏妙入总持志在弘法广流视听宣武永平元年岁次戊子至洛阳武帝亲慰劳住永宁寺供给七百梵僧以流支为译匠凡译经论三十九部梵本万夹笔授草本满一间屋洞善方言兼工杂术常坐井口操罐置空或咒井令涌酌而为用言同时报万者报者告也探玄记第一并教义云留支立如来一音但随根异而今疏云者应是流支义亦不定互说不同今且叙一边耳。
　　疏二姚秦罗什等者姚秦亦若后秦以符坚号前秦也姓姚氏正姚兴时也具云鸠摩罗什此云童寿东印土人父以聪敏见称龟兹王闻以女妻之而生於什什居胎日母增慧辩七岁出家日诵千偈义旨亦通至年九岁与外道论义辨挫其邪锋咸皆愧伏年十二有阿罗汉奇之谓其母曰常守护之若年三十五不破戒者当大兴佛法度无数人又习五明论四韦陀典阴阳星算必穷其妙后习大乘数破外道远近诸国咸谓神异母生什后亦即出家聪拔众尼得第三果什既受具母谓之曰方等深教应大阐秦都於汝自身无利如何什曰菩提之行利物亡躯大化必行炉镬无恨从此已后广诵大乘洞其秘奥西域诸王请什讲说必长跪座侧命什踏而登之符坚建元九年岁在丁丑太史奏云有德星现外国当有大德智人入辅中国坚曰朕闻西有罗什襄阳有道安将非此耶后爰遣将军吕光率兵七万西伐龟兹得什同归至凉州闻坚为姚长所害因据西凉亦请什同留至姚兴弘始三年兴灭西凉得什方入长安秦主兴厚加礼之延西明阁及逍遥园别馆安置敕僧睿等八百沙门谘受什旨兴卑万乘之心尊三宝之教於草堂寺共三千僧手执旧经而参定之莫不精究洞其深旨时有僧睿甚嘉什所译经睿并参正凡译经论九十八部。
　　钞则顺下出现品等者经云应知如来音声遍至普遍无量诸音声故(疏云一随类音)随其心乐皆令欢喜说法明了故(二随乐欲音)随其信解皆令欢喜心得清凉故(三随根解音)化不失时所应闻者无不闻故(四随时音)无生无灭如呼响故(五外随缘如我无生灭)无主修集一切业所起故(六内集缘成何有主宰)甚深难可度量故(七非一非多能一能多故甚深也)无邪曲法界所生故(八纯称法界故)无断绝普入法界故(九横入无断故)无变易至於究竟故(十竖归一极上即圆音十义也)复有十喻如教迹中已辨言六句融通者次经云应知如来音声非量非无量非主非无主非示非无示疏云一莫穷其边故非量二随根随时有闻不闻故非无量三多缘集故非有主四纯一法界生故非无主五当体无生故无能示六巧显义理故非无示言初师善口天女等者即第四喻合前第三随根解音也言后师顺如水一味等者即第六众水一味喻第八无邪曲音经云譬如众水同一味随器异故水有差别水无念虑亦无分别佛音亦尔一解脱味随根差别言齐楚俱失者有二说一云庄子徐无鬼篇云齐人蹢子於宋者其命阍也不以完(疏云阍守门也齐之人弃蹢其子於宋仍命守门者形全自以为是)不其求钘钟以束缚其求唐子也而未始出域有遗类(钘音形小钟也唐亡失也求觅亡子而不出境域束缚钘钟恐其损坏贵器以为不慈遗其气类亦言我是)夫楚人寄而蹢阍者夜半於无人之时而与舟人斗未始离於岑(岸也)而足以造於怨也(楚郢之人因子客寄近於江滨之侧救蹢守门之家夜半无人之时輙入他人舟上而舟未离岑岸已共舟人斗打不怀恩德更造怨辞亦云我是慧子之徒此之类也)二云即子虚上林二赋之意初子虚赋中夸楚之云梦高奢显侈而焉有先生又说齐地之大云吞若云梦者八九於其胸中曾不蒂芥此齐楚相夸则今云互不相许也至上林赋初云亡是公听然而笑曰楚则失矣齐亦未为得也(此则齐楚俱失也)且夫齐楚之事又焉足道乎君未观夫巨丽也独不闻天子之上林乎(云云)此则并夺之也二释随取但取其并夺之喻耳以此二师既不通达十义无碍六句融通故并夺之然此犹纵其各得圆音一义犹半夺也又并为教本下望於分教圆音但是说教之本非即是教又都夺之可知。

　　华严悬谈会玄记卷第十六


　　音释


愤
　　(扶粉切懑也)。

謇
　　(居件切难乞吃也)。

儳
　　(仕咸切儳互不齐也)。

诂
　　(姑五切训古言也)。

挠
　　(女巧切搅也)。

挹
　　(於入切酌也)。

骖
　　(音参)。

迤
　　(音以)。

逦
　　(音里)。

赊
　　(式车切不交也又远也)。

侮
　　(亡甫切侮慢也)。

龟兹
　　(上音丘国名也)。

炉
　　(落胡切炉冶也)。

镬
　　(胡郭切鼎镬也)。

翌
　　(与职切明日也)。

阍
　　(呼昆切守门也)。

蹢
　　(呈亦反投也)。

蒂
　　(勅戒切)。

听
　　(鱼谨切)。
　　华严悬谈会玄记卷第十七

　　　　苍山再光寺比丘　普瑞集
　　疏西秦昙牟谶者西秦即乞伏氏或云乞佛氏(姓也)据金城苑川自号西秦当晋武帝大元十二年立号昙牟谶亦云摩谶无谶此云法丰以道法丰盛故为名即中印土人别传云是伊波勒菩萨六岁出家日诵万言初学小乘五明诸论后因遇白头禅师教以大乘十旬(或云十日)交诤方悟大旨遂得树皮涅盘经本因专大乘谶明解咒术所向皆验西域号为大神咒师以北凉沮渠蒙逊玄始元年岁次壬子至姑臧赍涅盘经前分十卷并菩萨戒止於传舍虑失经本枕之而卧夜乃有神牵谶堕地谓盗如是三夕乃闻空中声曰此是如来解脱之藏何为枕之谶惭悟乃安高处果有盗者夜捉提举竟不能胜明旦谶持不以为重盗谓圣人悉来拜谢而蒙逊(北凉王名也)闻谶名厚遇请译遂以玄始三年岁次甲寅起译至十年辛酉译大般涅盘等经二十三部然初译涅盘品数未足更至于阗得经中分复诣姑臧译之后又遣使于阗寻得后分续译为三十三卷后以咒袪疫鬼出境逊益加敬事至承玄二年蒙逊济河伐乞佛暮末於抱罕(即西秦也)以世子兴国为前驱为末军所败擒兴国焉后乞佛失守暮末与兴俱获於赫连定定后为吐谷军所破兴国遂为乱兵所杀逊大怒谓事佛无应即遣斥沙门谶又格言致谏乃止时魏虏托跋焘闻谶道术遣使迎请但告逊曰若不遣谶即便加兵逊既事谶未忍听去后又遣太常高公李顺策拜蒙逊为使持节侍中都督凉州西域诸军使太傅骠骑大将军凉州牧凉王加九锡之礼又命逊曰闻彼有昙牟谶法师博通多识罗什之流秘咒神验澄公之疋朕思欲讲道可驿送之逊与李顺燕曰天子信纳佞言苟见促迫前遣远求留昙无谶而今更来征索此是门师当与之俱死每不惜残年人生一死讵觉几时顺曰王颕诚先着遣爱子入待朝廷钦王忠续故显加殊礼而王以此一胡道人亏山岳之功不忍一朝之忿损由来之美岂朝廷相待之厚窃为大王不取逊曰太常口美如苏秦恐情不副词耳逊终吝谶不遣至逊义和三年二月谶固请西行更寻涅盘后分逊忿其欲去乃密图害之伪以资粮发遣厚赐宝货临发之日谶乃流涕谓众曰谶业对将至众圣不能救矣以本有心誓义不容停比发逊果遣刺客於路害之春秋四十九(准此则元在北凉今疏谓在西秦再详)言立半满教者纂玄云依涅盘经判一代圣教不离半满谓初直明华严之满开半次方等形半明满次般若待半明满次法华舍半明满始则从满开半终则废半归满故知一代圣教其唯半满言随远法师者即大远也名慧远姓李炖煌人述持地疏五卷华严疏七卷涅盘疏十卷维摩胜鬘等皆有所述又制华严十地记十卷梦登须弥四顾周望唯见海水又见佛像身色紫金在宝树下北首而卧体有尘埃远初见礼敬后以衣拂周徧光净觉知所撰文疏颇顺化之益今判半满依彼涅盘疏云尔。
　　钞但顺通相之意者但顺一代时教通途形相不出大小故。
　　疏隋延等者高僧传云延幽居静志欲着涅盘疏夜梦有人被於白服乘於白马[鬃-凶+(鬯-匕)]尾拂地而谈授经旨延手执马[鬃-凶+(鬯-匕)]与之清论觉后谓马鸣菩萨授我义端执[鬃-凶+(鬯-匕)]知其宗旨便述成疏卷轴放光塔中舍利放光明三日三夜合境望光皆来拜谒遂於延兴寺讲之天雨四华等。
　　钞半满顺违即此顺违者谓顿即前满渐中二乘是半大乘是满虽有二大乘於中不分权实故成违也探玄记第一云远公亦立顿渐二教与延公同。
　　疏唐初等者探玄记第一云如江南敏法师印法师等华严疏中说。
　　钞华严梵网等者此恐后人悞添梵网二字以下正申难处全不言梵网故教义及广略钞疏亦只言华严故问探玄记第一云如华严等梵网既在华藏舍那佛说明亦平道答探玄记说彼师自释四异中此平道是舍那十身所说岂梵网经是十身说耶又众异云极位同说即华严中文殊普贤与佛同说岂梵网经佛与菩萨同说耶而言等者即等取修慈经金刚鬘经等言对治行法等者如对治贪作不净观等评曰上刊定之意以如来藏性真常之理名为平道以四谛缘生随顺调伏对治行法等名为屈曲故作是难也。
　　▲钞又一时顿演下第二义答上则称性此则顿宣既一切法门并一时顿说平道之义尤彰问圆觉疏云本末无遮顿演说钞云所说末皆是即本之末未曾遮本说本皆是即末之本未曾遮末本末俱说相即无碍此得为平道否答虽本末相即要须泯末归本亦屈曲收不同华严若本若末皆是海印定中同时顿演无尽无尽等。
　　▲钞又说随众生者疏外更进义答即指余教随根意以法逐机差务在益物调生故问彼引普贤行品经文具云佛子如向所演此但随众生根器所宜略说如来少分境界本疏云指前差别因果逐根就病未尽法源故名少分则指当经何云非此经中是随根说答今且约拣义故作是说故名号品云十方世界一切诸佛知诸众生乐欲不同随其所应说法调伏欲分曲平之异故问说华严时未有余教何言余处随机答有二义一约本末同时亦有随根教故二约依本起末不妨后时有随机故。
　　钞不同华严权实齐彰者圆必摄四岂可不具权耶问如下云权实齐明如诸般若此亦平道不答般若虽权实齐明而不相即故当屈曲也。
　　▲钞若同若异等者同谓一乘异谓三乘空不空等者等常无常等问如涅盘云空者所谓生死不空者所谓大涅盘等岂非空不空等一时顿演耶若尔亦应云平道教答涅盘虽空不空常无常等双明要皆会异(无常苦空)同归常住不同华严全性全相措举一法即同无尽。
　　钞日月灯明佛等者法华序品说昔日月灯明佛(玄赞云日有二能一导明二成熟月有二能一除热二清凉灯有二能一破暗二传照显佛能导迷至觉成器熟根除烦恼之热得涅盘之凉永破愚痴化生传法表此义也故立其名楞严搜玄抄云名日月灯者喻三智也谓一切智道种智一切种智三智备足亦三德圆满也)为众说法华经六十小劫已便云如来於今日中夜而般涅盘等古德解意於六十小劫最后一日晨旦说经竟中夜便灭度故涅盘经或不说也又迦叶佛时亦尔悉不说涅盘今此时根钝故於法华后更说涅盘。
　　▲钞究竟不破者以一乘根未熟故则法华或不说也问法华华严同是一乘既唯说三乘则应不说华严则华严亦成屈曲之教答此约机未熟故不说法华破三华严称性不妨徧说岂以约机而难称性耶若无称性一乘为本约机三乘之末从何所流故法华虽说一乘乃名破异一乘须就机而说华严明真体一乘以称性故无有国土不说例如本末差别门中始终俱三终至涅盘亦唯三乘岂妨华严常说徧说耶。
　　▲钞我不见下即十地品既常既徧故为平道法华涅盘虽是一乘亦不言常说徧说。
　　钞发心品中亦同此说者经云汝说此法时有万佛剎微尘数菩萨发菩提心我等诸佛悉授其记於当来世过千不可说无边劫同一劫中而得作佛皆号清净心如来(疏释如前已引)出现品亦云我亦与授记於当来世经不可说佛剎微尘数劫皆得成佛同号佛殊胜境界。
　　▲钞恐有破云下名号品云或名释迦或名遮那似涉疑故应曲平二教其主不异故今通云下意云若约当经二身相融若约余经但约化身以当经具於十身总得具别别不具总故二主异问涅盘岂不说吾今此身即是常身法身答纵许互融亦但约理事无碍义说曾不说言十身无碍等问圆觉经标婆伽婆彼疏释为报化不分之身今何言是释迦化身说耶答以少从多故又以十身拣故。
　　钞余处王城舍卫者谓说余经处王舍城祇阇崛山舍卫国给孤独园等未曾言是华藏中娑婆亦但教说不直明剎体今说此经七处於自宗中有二义故得同华藏言亦是华藏界中第十三重者即最中央剎种二十重中第十三重也如前图示问既只在中岂是同耶答余经不明娑婆在华藏中则一向局故今明华藏之内娑婆如庄严城中举一小室同一城故问如法华说三变土由八方严净圆觉佛地等经皆居净土中说亦非娑婆界内岂非平道教耶答以少从多故又法华正宗分但是娑婆木树草座说至流通分欲容分身佛变为净土仍有分限亦不言华藏又圆觉等纵是净土但是随机别设净土亦不言华藏本剎故佛地经为地上菩萨说佛地功德故在三界外受用土中不言即华藏等故。
　　钞岂非菩萨之器者反显是菩萨之器也又况此经初发心时便成正觉正觉尚成况不是菩萨耶既是菩萨何所难哉问若有难云此经唯被菩萨者何故第九会中却有声闻此云何通答彼中列声闻者有二意一寄对显法故为示如聋如盲显法深胜也二文殊出会所摄六千比丘等非是前所列众中唯菩萨故。
　　▲钞其说异下谓所说一事一义一品一会皆结通十方一切世界皆同此说主伴具足他经所无无可涉疑难之处他又不破故此不救。
　　钞一教门仪式异等者此一中别分六义一全依海印无出定入定故下经虽说入出皆随机感见以动静唯物圣岂然乎曾无出入问净名岂不亦云不定不乱答彼曾不说海印玄微故问大集经中岂不亦说海印定耶答彼虽说之德用不具贤首品钞云大集等三贤位中能现八相故得海印依此经中具十义故且如九十二义若非德相为是何耶具如前引二一时顿演一语言中演说无边契经海等故三放光数目一多异(一多二字属上放光)现相品云即於面门众齿之间放佛剎尘数光一一复有佛剎尘数光以为眷属异与余教如法华唯放一白毫光等四集众通局异(通局二字属上集众)次经云其光普照十方各有一亿佛剎尘数世界海有十亿佛剎尘数菩萨一一各有世界海微尘数菩萨围绕而来集会等五请有言念答有现相及言异等字等取义有九句与余教不具此请答故异也六道场庄严胜劣异广博严丽极於空界有重重诸供养云略列各有百万亿为量等(具如妙严品及现相品也)。
　　▲钞二所诠理致异此下释文之中多唯约平道说形对屈曲之彰其异思之可了。
　　▲钞三成佛迟速异者发心品疏云起信则以若迟若速皆为方便此宗则以楷定为权略有四类迟速自在义如前引言或唯一念者如初发心时便成正觉等如发心品说或无量劫亦如上引法界品等说但念劫圆融迟速自在不定同瑜伽起信等三祇实成及初发心住现八相应化之佛故非实成也或屈曲中三祇是迟应化六年故速也。
　　▲钞四见佛通局异下此经之根三贤十地皆见十身无碍佛不同余教地前但见大小化身入地方见佗报等。
　　▲钞始成即说下问与前一时顿演何别答前说一时且为对前后次第以时不同今虽标始成即说乃具明十重之时也三七等如前。
　　▲钞六见境宽狭异者约所化人所见有异言地狱天子者经云得十种清净眼等又彼经云如以亿那由他佛剎碎为微尘一尘一剎复以尔许尘数佛剎为尘如是微尘持以东行过尔许世界乃下一尘如是东行尽此微尘南西北方四维上下亦复如是十方所有世界若着微尘及不着者悉成一佛国土又以千亿佛剎尘数如上所说广大佛剎抹为微尘以此微尘依前譬喻一一下尽乃至集成一佛国土复抹为尘如是次第展转至八十反宝手若人闻此譬喻而生信者我授彼人无上菩提记等如是一切广大佛剎所有微尘清净金刚转轮王位菩萨业报清净肉眼於一念中悉能明见亦见百亿广大佛剎数佛如玻璃镜光照十佛剎微尘数世界疏云菩萨顿证未转凡身清净肉眼见如是境肉眼尚尔余眼玄妙不可说也如玻璃下明见之相以无心无去来故言六千比丘则得三昧名无碍眼故经云悉见十方无量无边一切世界种种差别亦见一切世界微尘等言不具三千者离世间品钞云凡夫肉眼见百由旬二乘肉眼同凡夫见如大品说菩萨肉眼极远见三千界如来肉眼与菩萨同见境分明等。
　　▲钞七因果行位等者如前彰地位及说胜行中广辨。
　　▲钞八此经语广则无量乘语深则一乘一多无碍故不同无漏定立三乘兼有漏定立五乘也。
　　▲钞尘尘剎剎下随好品说一随好中常放四十种光一光照亿那由他佛剎尘数世界随诸众生种种业行种种欲乐皆令成就一光既尔况四十光耶一随好尚尔况十莲华藏尘数之相各有多随好耶故利益无尽余教虽说利益多劣於此故云胜劣异耳。
　　▲钞诸佛亲护者发心品等说证法尘数诸佛亲护穷未来际不同余教小乘杂类等护持。
　　▲钞过此更有者如亲起十因异疎起十缘异所起教体异所显宗趣异等故云多异也。
　　钞既不判等者违理可知问上遮他破今何自破答以无过处破有过此妄破也今破有过处非妄破也其犹病者患热愚医言是冷疾岂名识病智医授以凉药岂非允当疏隐士刘虬等者姓刘名虬字百龙形虽隐俗道高真侣传云初发心菩萨也言鹿苑者佛昔为鹿王时林中多鹿一日一鹿以供人王之膳鹿王以身代一妊鹿人王重其至德遂施林苑与鹿名为鹿苑佛於此处初为五比丘说法不忘其本仍名鹿苑也言双林者佛涅盘时於四双八只林树之间说涅盘经故云尔也。
　　钞前来以引者日照高山喻以证顿义如为教本中已引慈龙降雨证渐义前无引文之处若约义引即为教本中已引故经云如摩那斯(此云慈心或云意慈)龙王将欲降雨未便即降先起大云弥覆虚空凝停七日待诸众生作务究竟何以故彼大龙王有慈悲心不欲恼乱诸众生故过七日已降微细雨普润大地佛亦如是将降法雨未便即降先兴法云成熟众生令其心无惊怖待其熟已然后普降甘露法雨演说微妙甚深善法渐渐满足一切智智无上法味疏云渐降成熟喻先小后大即是渐圆。
　　疏南中诸师者天台云南谓南朝即京江之南也以当宋齐梁陈之间诸师以此四代皆都建康而曰南朝故也略抄第二云齐梁晋宋之间南中诸师也。
　　疏六年之内者玄义云成道之年即说鸯崛摩罗经言偏方不定者非正所谈故名曰偏方者法也即偏法也或偏者傍也正说小时傍说大法故云偏方。
　　钞波斯匿者此云和悦末利此名为鬘有德曰夫人夫人之女摩利室罗此云胜鬘以相好胜母故或王赞此女妙胜华鬘故以名也娉与阿阇世王为新妇相去千里彼初无佛法时佛初成道未久於祇洹说法夫人见佛闻法生信王亦受化遂忆女聪明寄书叹云此有佛出广叹功德女得母书则说偈言今闻佛音声世所未闻有所言真实者我今应供养仰惟佛世尊普为世间出亦应垂哀愍必今我得见即生此念时佛於空中现普放大光明现於无比身胜鬘及眷属头面接足礼等。
　　钞金光明经既非第一顿教等者据天台光明玄义云旧明此经非会三非褒贬非无相不列同闻众但云是时如来游於无量甚深法性等既无常随等众故非次第之教也若尔既信相疑佛寿八十入灭岂非末后明常住耶答据真谛云此经是法华之后涅盘之前九十日说引涅盘云佛告波旬却后三月吾当涅盘信相闻斯知八十应灭(以真谛但立三法轮从三十年后皆持法轮摄故法华光明至涅盘皆持法轮不同南中第五方明常住也)据此则光明在法华之后涅盘之前退非同归进非常住故属不定收也若天台判属方等部收却在般若之前会解以约前义为不定今详抄意似约后义为不定也以在有相之后无相之前而说常住故云不定。
　　钞二种如来藏者经云世尊有一种如来藏空智世尊空如来藏若离若脱若异一切烦恼妄染本空世尊不空如来藏过於恒沙不离不脱不异心镜钞释云一切不相离也一德之中具含万德不遗脱也体常无边不改异也不思议佛法性德本具即佛性妙理也言又叹佛三身者即胜鬘夫人赞佛偈也如来妙色身世间无与等无比不思议是故今敬礼(则赞化身)如来色无尽智慧亦复然(赞报身也)一切法常住是故今归依(赞法身也)了一切法即常住性即见闻觉知等无非法身敬礼化身影取三身皆敬礼归依法身影取三身皆归依敬礼但约投诚措想由其暂尔故归依言愿从今身尽未来际故二不同法苑有七义拣别不能具引。
　　钞广说法身常住者经云法身者非是行法故异无有故是自本故犹如虚空故说为常乃至广说(云云)。
　　疏或分为二即是半满者此与无谶名同彼通此局以此唯就渐中分尔今不指前判人者天台法华玄义云菩提流支明半满教十二年前皆是半字十二年后皆是满字(彼云南北通判顿渐不定三教渐中开合不同此正渐中分半满也)然彼列在北地判教中今谓南中故略不指人名也。
　　疏武丘等者此叙全是玄义中文但彼云虎丘耳言见有得道者问小乘见人空得道何言见有若见有应同外道答有二义一云有相四谛但是调心方便实不得道须见空时方得道也此言有者以法有也二云二乘虽见人空而执实有能证能断智所证理所断惑等之法故云见有也。
　　▲言最后双照等者以双照破情计之空有不除其法故次疏云持前二故即空有二法也法华玄义云虎丘岌公顿与不定如前渐更为三最后双林明一切众生佛性等今既云齐至法华明知法华亦常住教中收。
　　疏唐三藏者名玄奘姓陈氏汉大丘仲弓之后也洛州缑氏人有兄素出家即长揵法师也以奘少[怡-台+罗]穷酷偏意携守年十一诵维摩法华东都恒度为僧后入蜀受学复别兄徧往参学尝叹曰余周流吴蜀爰逮赵魏未及周秦颇有讲延率皆登践已布之言今虽蕴胸襟未吐之词宗解签无地若不轻生殉命誓往华胥何能具觌成言用通神解一睹明法了义真文要返东华传扬圣化於是励志得达印度於那烂陀寺戒贤论师处留五年学瑜伽显扬对法诸论又停二年於钵代多国学正量部根本论摄正法论等却往杖林山胜军论师居士所学唯识决择论意义论成无畏论等首尾二年又先於曲女城学佛使日冒二毗婆沙於毗耶摩那三藏所经于三月后在杖林夜梦寺内及外林邑火烧成灰见一金人告曰却后十年戒日王崩印度便乱当如火汤觉已向胜军说之奘意方决严具东返(后永皆之未戒日果死世并饥荒如梦所见验矣)时贞观十九年正月二十四日届于京郊后所翻经论七十五部计一千三百三十五卷享寿六十五岁序云春秋寒暑时经一十七年耳目见闻处越百十七国虽徧参学而偏宗戒贤故依彼判三时教如下具述时在印度造会宗论三千颂会融瑜伽中论之旨又造制恶见论一千六百颂制十八部小乘破九十五种外道后戒日王欲为流通於曲女城集十六国论师断云能破一偈当截舌为谢经十八日无敢破者故西域称为脂那大乘天也其见重西域也如是况归此国王臣钦敬亦可知也今言大同者初有次空后中然彼通判一切此局在渐中故有异也。
　　疏真谛三藏者梵云拘罗陀陈言亲依或云波罗末陀此云真谛并梵文之名字也本西印土优禅尼国人以梁武太清一年届于建业顷属梁季崩乱不果宣传虽翻经论迁遑靡托逮陈武永定二年七月还返豫章又上临川普安诸郡虽传经论本意未申更观机壤遂欲泛舶往楞伽修道道俗挽留遂停南越与前梁旧齿重覆所翻至文帝天喜四年杨都建元寺沙门僧宗法集僧忍等并建业标领远浮江表亲承访问帝欣其来意乃为翻摄大乘论首尾两年又舶至梁安郡欲返西国学徒追逐续留至三年九月内发自梁安从舶西引夜风飘还广州十二月中上南海岸刺史欧阳穆公欲延住制旨寺请翻广义法门经唯识等论后穆公薨世子纥重请传经而神幽通量非情测尝居别所四绝水州纥往造之峻岭涛涌未敢凌犯帝乃铺舒坐具在水上跏坐其内如乘舡马浮波达岸帝既登接对而坐具不湿或以荷[莫-大+羽]水乘之而渡神异例多至光太二年六月厌世愿生胜壤遂入南海北山将捐身命时智恺正称俱舍闻知驰往道俗奔越盈川三日未肯回请迎还止于王园寺时宗恺诸僧欲迎还建业会杨辇顾望恐夺时荣乃奏曰岭表所译众部多明无尘唯谛言乖治术有蔽国风不隶诸华可流荒服帝然之故南海新文有藏陈世以泰建元年染疾正月十一日午时迁化年七十有一明日於潮亭焚身起塔十三日僧宗等各赍经论返匡山自帝来东夏虽出众经而偏宗摄论从陈武永定二年至孝宣泰建元年译经论三十八部余有未译梵本并多罗树叶凡有二百四十夹若依陈纸翻之则列二万余卷今正译讫正是数夹之文并在广州制旨寺王园寺其法宝弘博可知矣。
　　▲言依金光明经者即真谛所译七卷中业障灭品文也经云顶礼一切诸佛世尊现在十方世界已得阿耨菩提者转法轮照法轮持法轮雨大法雨击大法鼓等问上钞云依解节金光明经今疏何不言耶答解节二字相传皆云别有解节金光明经然今大藏既不收此经不可为定然别有解节经一卷亦真谛所译而不说三轮之事准大周目录云解节经一卷见解深密第四一品十纸据此则是解深密之别名但真谛目为解节即於义节唐三藏译为解深密即解义之深密也准此则真谛立教不唯金光明亦依解深密也以彼第三教指解深密经故今疏略故唯言金光明也(深密二时如后)。
　　钞疏文稍略彼云等者即真谛部异执记说也言转四谛法轮者自我之彼名转法即轨持流演圆通名轮又如王轮宝一圆满义二摧坏义摧坏烦恼如摧未伏故三镇遏义已伏烦恼令势转远如镇已伏四不定义从见至修修至无学从自至他他信至解解至行果等又动宣言教显扬妙理运圣道於声前起真智於言后圆摧障恼名转法轮如此是教理行果一示相转言此身是苦业惑为集此灭为灭能灭此为道尔时生圣慧眼由依去来今有差别故如次名智明觉此之一智总名为眼有三行相名智明觉依诠证灭说通三世非是灭谛通三世也又四谛各有智明觉明十二行则三转各有十二行也二劝修转云此是苦汝当知此是集汝当断此是灭汝当证此是道汝当修亦生眼智明觉三作证转此是苦我已知此是集我已断此是灭我已证此是道我已修亦生眼智明觉又三转四谛为十二行相也成实论师初转生闻慧次转生思慧后转生修慧言谓转照法轮者转义如前照谓以空照破有执令舍小取大言又於三十年后者准探玄记并下疏皆云三十八年后说解节经今疏钞并云三十年后未审何者为正探玄又云真谛此说必有圣教岂可自立年数则知光明但有三轮之名分其年数又别有所据又今云解节即真谛目解深密经然深密自在净土说非鬼王法堂今作此指者应指三十年始於鬼王法堂说余第三时经教非解节经解节经乃至三十八年后说也例如第二时教在智慧河边说然般若十六会四处说(鹫山祇园摩尼藏殿白鹭池侧)皆不在智慧河边亦是指七年之始耳或可解节非是深密乃别是一经此土未至真谛依梵本判耳多闻阙疑任情去取毗舍离此云广严言具有转照及持者转照如上持者双持空有离执寄诠明空有故若就遮过即双照破空有之执也皆云法轮者一法轮自性谓八圣道具轮毂辐辋故正见正思惟如毂是根本故正语正业正命如辐由毂有故正念正精进正定为辋摄录余故二法轮因谓能生后圣道诸教闻思修等诸经论中多说佛教为法轮故三法轮眷属圣道助伴五蕴诸法四法轮境圣道所缘四谛因缘三性等理五法轮果谓道所证菩提涅盘具如普贤行愿钞请转法轮中说。
　　疏即宋朝岌法师者前约处标拣故云武丘此约朝代标拣故云宋朝二师各未详上字然天台玄义云宗爱法师顿与不定同前就渐更判四时即庄严曰文师所用三时不异前更於无相后常住前指法华会三归一万善悉向菩提名同归教此叙与今疏全同但标人有异。
　　钞应具列之者一有相二无相三同归四常住。
　　疏道场慧观等者玄义叙玄定林柔此二师及道场观法师顿与不定同前更判渐为五时即开善光宅所用也(云云同今疏)今云等者等取次二师也。
　　钞上元道场寺僧者传云宋朝京师道场寺慧观清何人姓崔氏弱岁出家咨禀远师什公入关乃之什所参扣研核新旧经旨宋元嘉年中卒年七十一言抑挫等者止观云若以大破小如净名所斥取其不见中理与外道同非是夺其方便之意。
　　疏即前刘公等者玄义云北地师亦作五教而取提胃波利为人天教合净名般若为无相教余三不异南方据此则北师所判今云刘公者乃是荆州隐士正在南中此则南北皆有立耳。
　　钞上来诸师从二至五等者然上所叙诸师非皆立不定之教如唐三藏唯分三时本不立顿与不定故又真谛亦立顿渐(即同前隋延顿渐)然不立不定刘虬亦无不定教然虬与谛顿渐之义所立亦别如上已辨然上三师皆无不定则招难尤多除此三师余立不定者而於所立名义之中有多难也。
　　疏初明十二年前下此中四段破文全依玄义言自违成论者玄义云则成实论师自诬己论也以有相教是小乘成实论亦是小乘故云自违。
　　钞不可不见下前即违教此则违理意云若不证见空理何名得道以生空理是真实证故准玄义云复次十二年前名有相教者为得道为不得道若得道则乖成论论师云有相四谛是调心方便实不得道须见本乃能得道既言有相那忽得道若不得道用此教何为又若得道教同无相若不得道教同邪说又若得道得何等道若见空得道还同无相若不见空得道亦同九十五种非得佛道有相之教具有二过(云云)。
　　钞经文相续云者次前文云说是老死谁是老死二皆邪见玄义云三藏经中自说二空二空岂非无相言此即十二因缘人法空义者如杂阿含云十二因缘从无明至老死若有人言是老死若言谁老死皆生邪见乃至(逆推)无明亦复如是若说无谁老死当知虚妄是名人空若说无是老死当知虚妄是名法空乃至无明亦复如是。
　　疏言十方空为大空者智论云何等为大空东方东方相空非常非灭故何以故性自尔故东西北方四维上下南西北方四维上下空非常非灭何以故性自尔故是名大空小乘法空为大空可知。
　　钞彼释十八空者论云不为内空彼般若波罗蜜不为外空内外空空空大空第一义空有为空无为空毕竟空无始空散空性空自相空诸法空不可得空无法空有法空无法有法空故行般若波罗蜜等。
　　疏十二年后方制广戒者此疏主新加玄义所无。
　　钞善护於口言等者口过易成难防故令善护举心则妄念攀缘应须自净身诸恶行杀盗染等动则多不饶益自他俱损故应检束言大仙道者即佛道也言此是释迦等即四分律七佛略戒中释迦略戒偈也一毗婆尸佛偈云忍辱第一道佛说为无最出家恼他人不名为沙门二尸弃佛云譬如明眼人能避险恶道世有聪明人能远离诸恶毗舍浮佛偈云不谤亦不嫉当奉行於戒饮食知止足常乐在空闲心定乐精进是名诸佛教四拘留孙佛云譬如蜂采华不坏色与香但取其味去比丘入聚然不违戾他事不观作不作但观自身行若正若不正五拘那含牟尼佛云心莫作放逸圣法当勤学如是无忧愁必定入涅盘六迦叶佛云一切恶莫作当奉行诸善自净其志意是则诸佛教七释迦佛如钞言为无事僧者不因犯方说故从是已后方因犯广说戒故知明有。
　　钞通说般若者常说名为通说也言般若明空之智故者又大论云从得道夜至泥洹夜常说般若即空慧故。
　　钞第二破不明常住於中四者前三皆玄义意言初反质破者即反征破也玄义云若不明佛性法身常住者共般若可非佛性法身常等不共般若云何非佛性耶(今改彼不共为实相也)。
　　钞此即圣言量者玄义云大经云佛性有五种名亦名首楞严亦名般若乃是佛性之异名何得言非彼若救言经称佛性亦名般若是三德之般若何关无相之般若若尔涅盘第八何意云我先於摩诃般若中说我与无我其性不二不二之性即是实性实性之性即是佛性如此遥指明文若是何意言非。
　　钞谓二种般若即二佛性等者玄义云故得法性实相是正因佛性般若观照即了因佛性五度功德资发般若即是因缘佛性此三般若与三涅盘佛性复何异也(以三般若是天台所立故有资发般若今但用二次下广破今疏不引故此不录)钞第四纵夺破者此疏主新加也言理绝百非者准起信论中谓一异空有四句为本本各有四一有四者一非一亦一亦非一非一非非一一既有四句余三例然故成十六随三世各十六共成四十八断常各具四十八成九十六并本四句乃成百非已上且如是配如实言者以诸经中所有之非不但百数今言百非者总相而言也言若但以空为般若非真般若者问圭山多指八部般若为始教岂非唯约空说答彼约多分故通目之非谓无余本义也但近人不晓坚谓唯空岂一经不具多教耶言般若非有相等者释离四句也。
　　钞余文可知者上但释存有一句引证经文也其余三句文虽不引其义可知谓既般若不坏体色明空虽不坏有以无自性故亦非有故双取则两亦互泯则双非故云可知言则四句皆实者中论亦有此偈青目释云一切实者推求诸法实性皆入第一义平等一相所谓无相一切不实者诸法但众缘合故有三俱四泯於四句无戏论闻佛说即得道。
　　钞有遮有表者於即中上说遮表二四句亦空亦假名表非空非假名遮即空为第一句即假为第二句并於一缘生色上说四句也是知下以各执句为是设四句俱取有所得故皆成谤也无念而知寂照居怀得旨而成四德故古人云般若如大火聚四面不可趣如失意也般若清凉池四门皆可入如得意也。
　　钞结立正义者疏中是知二字结前余皆立正义也言各得之意者小乘四门唯得初有一门大乘四门得次空一门故云各得也。
　　钞阿毗昙者亦云阿毗达磨此云对法如前释俱舍此云藏即库藏之总名一切有部即萨婆多部是俱舍所宗故然俱舍题具云阿毗达磨俱舍论言毗勒论者此云箧藏有三百二十万言佛在世时大迦旃延之所造也佛灭度后人寿转减忆识力少不能广诵诸得道人撰为三十八万四千言若人入毗勒门论义无穷其中有随相门对治门等言车匿者法华明钞云藏释迦旧云车匿讹也即仆夫也恶口者以太子性善国王使恶仆侍之令熏习故经音义云本是守马奴之名也出家之后自恃王种轻诸比丘不遵僧事智论云如解脱戒经说身口意业应如是行车匿比丘我涅盘后如梵天法应当治(谓默摈也以梵天中治罪之法别立一坛其犯罪者令入此坛诸天不得与语今亦如是故)若心柔软复应为说那陀旃延经(或云边旃延经)离有离无乃可得道今以教中不言何处解释此离有离无之法故云未见论文言有云犊子部者以梵云婆粗富罗此云犊子此部我非即是蕴亦不离蕴而有实我(非即是蕴是非有义非不离蕴是非空义故云亦计我非有非无也)以此部律文未至此方难以核定故云恐未指定。
　　钞如涅盘下言如乳有酪性者应言有酥性恐是后人传写之误或等字等酥无妨经文具云善男子譬如有人家有乳酪有人问言汝有酥耶答言我有酪实非酥以巧方便定当得故故言有酥众生亦尔悉皆有心凡有心者定当作佛以是义故我常宣说一切众生悉有佛性言石无金性者即现因无果性也经云譬如众石有金有银有铜有铁俱禀四大一名一实而其所出各各不同要假众缘众生福德炉冶人功然后出生是故当知本无金性不名为佛以诸功德因缘和合得见佛性然后得佛言乳无酪性者经云善男子如其乳中有酪性者不应复假众缘力也如水乳杂卧至一月终不成酪若以一滴颇求树汁投之於中即便成酪若本有酪何故待缘众生佛性亦复如是假众缘故即便可见若待众缘然后成者即是无性能得无上菩提言众生佛性犹如虚空下经云义引修大涅盘於一切法悉无所见若言见空空是无法为何所见我在迦维罗城告阿难言汝莫愁哭阿难言今我眷属悉皆死丧时琉璃王以害释种以五百释种长者共与世尊造立讲堂自相誓曰沙门梵志乃至群黎不得先佛妄升此堂若有违者罪在不测舍卫太子名曰琉璃自省定外氏见堂高丽憩止于上贵姓闻之遣使骂辱催逐令去太子怀忿敕太史记之须吾为王当诛此类於后即位领兵伐迦维罗国杀舍夷人三亿乃至佛言彼琉璃王却后七日当入地狱王闻恐怖造舡入海冀得自免水中火出自然烧灭等云何不愁啼耶我与如来同生此城俱同释种云何如来独不愁恼佛言汝见迦维罗城真实而我见空寂以修空故悉无所见等又云众生下经云即一切众生定有佛性是为执着若无佛性是名虚妄智者应说众生佛性亦有亦无(彼疏云恐不修行故云定有者则为执恐不信有故云若定无者则为虚妄)言非有如虚空下经云善男子众生佛性非有非无所以者何佛性虽有非如虚空何以故世间虚空虽以无量善巧方便不可见佛性可见是故虽有非如虚空佛性虽无不同兔角龟毛何以故兔角虽以无量善方便不可得生佛性可生是故虽无不同兔角是故佛性非有非无(彼疏中见生二义约法报二佛说)言百非斯遣者别说则百非斯遣总论乃不出有无故总双非以明中道。
　　钞若取经论下上约大乘一经具四此下通约大乘经论具四对前小乘故言唯识多明有门等者以诸义互有皆就多分各但判属一门也。
　　疏净名云佛身无为等者玄义云佛身无为不堕诸数金刚之体何疾何恼为度众生现斯事耳(即阿难章文)又辨金刚言犹是无常涅盘亦辨金刚那忽是常又云观身实相观佛亦然又不思议解脱有三种真性实慧方便即三佛性义且复尘劳之俦是如来种岂非正因佛性不断痴爱起诸明脱明即了因佛性脱即缘因佛性三义宛然判是无常涅盘三种佛性何得是常耶(今疏但略用前意也)玄义又破彼非第三时之说般若时诸大弟子皆转教法虽不希取咸以具知菩萨法门何得被呵茫然不识是何言不知以何答故知褒贬不应在般若之后非第三也(彼意以净名在方等部中故破彼不合在般若之后今疏主但破不明常住难其立名而已不妨是第三时不破其次第也)玄义又云净名所呵事在往昔追述以乱不堪当知十二年前已应被呵(意云抑扬在前般若之前也今应问彼云如阿难是佛成道夜生二十出家三十命为侍者彼宗十二年说阿含八年说方等是则说方等时阿难尚未出家那十二年前阿难亦被净名呵故知天台此说甚违道理今疏主不取故上抄云於所立名义中皆有难也)。
　　疏般若亦云等者玄义云若言般若无弹呵者大品云二乘智慧犹如萤火菩萨一日学智慧如日照天下又十三卷云譬如狗不从大家求食反从作务者索当来若善男女人弃深般若而攀枝叶取声闻辟支佛应行经岂有弹呵更剧於此(次下更有破若不合在第二时以彼宗立在方等后也不劳繁引)。
　　疏亦未明常住等者玄义云第四同归教正是收束万善入於一乘不明佛性神通延寿前过恒沙后倍上数亦不明常(上条所立之义)破云若言常住语少者如天子一言可非敕耶文云世间相常住又云无量阿僧祇寿命无量常住不灭伽耶城寿命及数数示现是应佛寿命阿僧祇寿命无量者是报佛寿命常住不灭者是法佛寿命三佛宛然常住义(上破不明常住今疏正同)又云我不敢轻於汝等皆当作佛即正因佛性又云为令众生开佛知见即了因佛性又云佛种从缘起即缘因佛性等(上破不明佛性也)。
　　钞许其涅盘是常住义等者约时破也此疏主新加不用天台以彼破全无理故彼文云第五时教双林中常住众生佛性阐提作佛者问成论师依二谛解义第五时教为二谛摄否若二谛摄与诸教同后二谛犹是无常双林二谛何独是常若双林不出二谛能照别理破别惑得是常者前教所明二谛亦然照别理破别惑那忽无常众生佛性阐提作佛例如此难故知明理不异前时据何为常住耶此破全无理也以独据成论故今以涅盘多分正明常住故云许其等责其涅盘无有小乘者然准圆觉钞说小不定故涅盘时度须跋及小乘见等此则南中自立此义收在不定教中今疏主以此破者恐南中本无小不定义圭山以意加之耳以玄义与今疏只言不妨初时正说小教亦说大乘故以为不定教也。
　　钞纯陀等者纯陀此云妙解义工巧之子作优婆塞栴檀者音义云此云与药以白檀治热病赤檀去风肿皆能除病故名与药后患脊痛者兴起行经说佛昔凡地作剎利姓力士与婆罗门种力士大节会日对王相扑拆损他脊因果不亡故涅盘时现患脊痛等拘尸者此云软草或云香茅以多出此草故那者具云那伽罗此云城今略云那复言城者唐梵双举故此城在中天竺周千余里。
　　言逆顺者俱舍定品云往上名顺谓从初禅入出已入二禅二禅出入三禅三禅出入四禅还下名逆从四禅入出已入三禅乃至二禅出已入初禅或逆或顺超中二一等最后於第四禅中入火光定化火烧身舍利者具云舍利罗此云身骨恐滥凡夫身骨故存梵语实能生六道之福今从胜说故云人天故知第五时亦说小乘。

　　华严悬谈会玄记卷第十七


　　华严悬谈会玄记卷第十八

　　　　苍山再光寺比丘　普瑞集
　　疏提胃虽说戒善等者玄义云彼经但明五戒不明十善唯是人教则非天教纵以此为人天教者诸经皆明戒善亦应是人天教耶又彼经云五戒为诸佛之母欲求佛道读是经欲求阿罗汉读是经又云欲得不死地佩长生之符服不死之药持长乐之印长生符者即三乘法是长乐印者即泥洹道是云何独言人天教耶又云五戒天地之根众灵之源天持之和阴阳地持之万物生万物之母万神之父大道之元泥洹之本又四事本(四大)五阴本六衰本(六尘)四事本净五阴本净六衰本净如是等意穷源极妙之说云何独是人天教耶(余引不起等与今抄同)言又违密迹经者疏主新加也。
　　钞提胃波利者行集经云一名帝利富婆(此云胡菰)旧名提胃二名跛棃迦(此云金挺)旧名波梨此二居士者身居俗室道同真侣即居家士夫也百法钞云是碎叶国人因与五百贾人南海采宝遂至如来成道之处菩提树神现霖霪车马泥滓不能前进遂祭树神欲希止雨树神报言悉达太子於此成道汝若供养功德无穷提胃闻已即往佛所说偈问言未审谁家子亲族是何人安然寂不动今者何所须世尊答曰我是金轮王净饭王太子成道来七日无人施我食於是提胃即献蜜麨如来受已即说三归五戒等言钻龟易卜者是将此土阴阳之名以目西域阴阳之法也。
　　▲言四天王奉钵者梵语钵多罗此云应量器是过去维卫佛钵入涅盘后龙王将在宫中供养释迦成道龙王送至海水上四天王欲取化为四钵各得一钵以奉如来如来受已重迭四钵在於左手以右手按合成一钵此是绀琉璃石钵也。
　　▲钞此约小乘相者结前虽说戒善也。
　　▲不妨为大者起后得道皆通三乘也。
　　▲言五逆者法华疏引萨遮尼乾子经云一破塔坏寺焚烧经像窃盗及用三宝财物二谤三乘法言非圣法障碍留难隐蔽覆藏三於一切出家人所若有戒若无戒持戒破戒打骂诃责说其过失禁闭牢狱或挽袈裟逼令还俗责役驱使责其法调(余处或云课调债负)断其命根故大集经云说一破戒比丘过过出万亿佛身血四杀父害母杀阿罗汉出佛身血破和合僧五起大邪见谤无因果长夜修行十不善业此是大乘五逆若小乘说五逆者即是此中第四所摄言四大本净者净是空义寂照云皆了本空故决择记云悟彼性空举体即真百法钞云於四大等中二我本无故云本净。
　　▲钞得不起法忍者即无生忍菩提留支云即是初地无漏智印忍无生之理故或是八地仁王五忍中第四无生忍三品是七八九地此当中品柔顺忍者顺后无生即四五六地分顺忍为三品故(五忍者一伏忍二信忍三顺忍四无生忍五寂灭忍)明知不只是人天教也。
　　▲言三百龙王得不起法忍者问龙趣难身何能入圣答愿力为龙非是业系岂碍圣道亦犹独觉出无佛世岂为难耶。
　　▲钞又普曜等者经具云佛宿夜七日不从坐起观察道树化七十一亿令生道心思惟寂然地六种震动时有梵天厥号识乾见佛新得道果快坐七日未有献食者时有离胃波利五百贾人以识乾力故使踬不行天说偈言如来成佛道所愿已满足汝等贡上食因是转法轮时五百贾人献佛麨蜜四天王奉钵如来咒愿毕已即食食已即为授记言已是得本於将来世诸贾客等当得作佛名曰密成如来十号具足(今云齐成应是密字)。
　　▲钞提胃塔者探玄记第八云真谛三藏引十二因缘经八人应起塔一如来露盘八重已上二菩萨七重三缘觉六重四罗汉五重五那含四重六斯陀含三重七须陀洹二重八轮王一重见轮王塔不得作礼非以圣人故今提胃已得不起法忍即初地等应起七重露盘之塔故钞偏举之不尔何忽言其塔耶。
　　▲钞此经即大宝等者此经总四十九会百二十卷今疏所引别行经检大宝积当密迹金刚力士会四十九会中当第三会也言卷当第八者然第三会起自第八卷今所引者即第十一卷末并十二卷初文也经文稍广不能繁引要者寻彼是西晋竺法护译。
　　钞拣去不定等者寂照会解皆引广钞云初空后有先大后小是不定也今拣去之则先小后大初有后空之判无失非谓指前不定教也(指玄等正是指前不定教也)彼於渐顿中不定故前抄云金光明经既非第一顿教又非第二渐中末后而明常住明是不定故顿渐中不定也此唯渐教五时中不定也故云拣去不定则无克定之失评曰今详抄意指玄之义似长也既前抄云又非第二末后而明常住岂非亦约渐教五时明不定教耶况今抄云不违密迹等经者以上难五时之教有二例难一约所立时难二约所立名义难初约时者如难第二时中云十二年后方制广戒又云始从得道乃至涅盘常说般若难第五时有小乘见难人天教即引密迹经钞举第四等上三难意云此之四难皆拣去之以属前不定教摄故(非谓拣去前不定故而不用之也)故云拣去不定故集玄云显不定教顺理也二约所立名义难者如第一难有相教而言有空等乃至难提胃经谓通三乘等今从多分说亦不成过也故抄云不违自所立名义也。
　　疏后魏光统律师等者传云慧光姓杨氏定州卢人年十三随父入洛四月八日往佛陀禅师所从受三归陀异其眼光外射如焰深惟必有奇操留之诵习博通人号圣沙弥也陀曰此沙弥非常人若受大戒先宜听律律是慧基若初依经论必轻戒纲於道覆律师所听习后从辨公参学经论声扬赵郡会佛陀任少林寺主勒那初译十地光预其席自此地论流传命章开释四分一部草创并其华严涅盘维摩十地持地等并疏其奥旨初在京洛任国僧教后转为国统故云光统。
　　钞孝文见重等者传云孝文敬隆诚至别处禅林凿石为龛(云云)见本传后随帝南迁定都伊洛复设静院敕以处之而爱幽栖林谷是托属往嵩岳高谢人世有敕就少室山为之造寺今之少林是也后知则天所取遂指山水透谷而西流寻水而西去时又入洛将度有缘时慧光年十二在大街井栏上反蹋蹀堶(音陀抛砖戏也)一连五百众人喧竞异而观之佛陀因见而怪曰此小儿世戏有功道业亦应不昧意欲引度权以杖打头声响清彻既善声论知堪法器乃问能出家不光曰固其本怀耳遂度之(前传云四月八日徃少林者应今许后十三岁方出家也)又令弟子道房度沙门僧稠此化行东夏唯此二贤得道之记谅有深拟言稠禅师得道者传曰僧稠姓孙元出昌黎末居巨鹿之瘿陶焉幼学世典备通经史征为大学博士讲解坟索声盖朝廷将处观国羽仪庙廷道机潜扣欻厌世烦一览佛经涣然神解时年二十有八投巨鹿景明寺僧寔法师出家初从道房禅师受行止观房即佛陀之神足也既受禅法北游定州嘉鱼山敛念久之得定常依涅盘圣行四念处法居五夏又诣赵州漳洪山道明禅师受小六时胜法钻仰积序节食鞭心九旬食米唯四升石上单敷不觉晨夕布缕入肉挽而不脱或煮食未熟入定并为禽兽所[日*敢]又常修死相遭贼所之无畏仍为说诸业行皆摧弓箭受戒而去又尝於鹊山静坐有神来娆抱肩筑腰气[唬-儿+丘]项上师以死要心因证入深定经九旬起定情想澄然觉世间全无乐者便诣少林呈己所证佛陀曰自葱岭已东禅学之最汝其人矣(故今云得道也)乃更授深要住嵩岳寺等后诣怀州西王屋山修习前法闻涧下两虎交斗咆响震岩经日不已遂持锡解之虎各分退广如彼说。
　　疏上达下上妙智慧了达随分阶升佛境界人也解脱者即作用解脱或通离障究竟果德者拣因德也圆极者拣偏也秘密者权小不测故六相十玄等名自在法门也。
　　钞不同延公大小等者以后刊定难中正约机难顿渐故今拣此不同延公约机今亦约化仪以立故致刊定所难皆通也故今预拣之。
　　疏此亦约化仪以立者以前南中诸师所立三教约於化仪故此云亦更有一义如抄中释二句疏文有二义释一云上句总标二教故标宽也下句唯局渐教故释狭也二云言前后者通释三教前渐次顿后圆但说有前后故。
　　钞义多顺理者以判华严为圆此师创意多顺道理故且不辨其违然於渐中不分权实亦有小违非全无也。
　　▲钞同时说空不空者只是一会中说故名同时非一念中名同时说不滥圆教。
　　钞今不以根定於顿渐者意云既昔曾受化名为根熟即显根熟不约顿立根熟既非由顿立根生亦不约渐故。
　　▲钞况初心下进显一也问上达分阶佛境分为二义似涉穿凿答前义但置汝举发心谓非分阶佛境然经自说初发心时便成正觉岂不名分阶佛境人耶又准法华玄义云光统亦判四宗教一因缘宗指毗昙六因四缘二假名宗指成论三假三诳相宗指大品三论四常住宗指涅盘华严等。
　　疏隋末唐初吉藏法师者传云吉藏俗姓安本安息国人祖世避仇移居南海遂家于交广之间复迁金陵而生藏年在孩童父引见真谛三藏乞名詺之谛问其所怀可为吉藏遂名焉后出家为道(云云)故内学之长勿过於藏注引宏广咸由此焉讲三论一百余遍法华三百余遍大品智论华严维摩等各数十遍春秋七十五武德六年五月坐灭详本传。
　　钞依法华等者七卷成部者当第五八卷者当第六言从地涌出者玄赞云涌谓上升出谓显现明依四安乐行以持经涌出生死之地故(四安乐一正身行二正语行三意离恶自利行四正修诸善利他行远怖曰安适悦身心曰乐)言问讯世尊者执言曰问通问曰讯讯者辞也言少病少恼等者法华钞云依佛化相身顺世俗而问也佛金刚体何有病恼言安乐行者行字通平去二音若平声者即问四威仪安乐行不若去声者依化身相顺世俗为问也如有病恼即迁流造作义故名行也即是目於五蕴亦名五行故盖问佛之身安乐不故云安乐行不法华文句云一问如来安乐二问众生易度如来答安乐易度两事相成易度则安乐安乐则易度为二一根利德厚始入佛慧二根钝德薄后入佛慧余如前释。
　　钞唯有大小等者以初后皆大亦不判权实中间枝末唯指学小乘者今以此判於法华已前诸经应皆是小乘故致违理故前半满顺违即此顺违。
　　▲钞法华别为一类滞小之机者如下立十门化仪此但摄末归本门中一类机尔此一类机虽历前二三等时然皆滞於小见言执三疑一者亦由小见不除故执三乘为了三若为了即存小乘故成彼见小今皆显实小见方除也若不执小见者在前二三时中宜得大益则非法华所会也而天台亦然根钝后熟令入佛慧故如法华唯为一类钝根耳言则抑诸大乘者以经但云除小乘故。
　　▲钞开宗立教中收者若考之下文正是总相会通中依本起末门摄末归本门中收之初门先大后小即今根本法轮后起枝末也次门先小后大即今摄末归本也今云开宗立教中收者恐失对会故或可立教中三终教说二乘得成道收此中学小乘者今闻法华入於佛慧五圆教中收华严经一分为本之义小教即是枝末法轮故此约义说而无显文言先出经意下即前钞文法华别为一类下是也正是会小归大即摄末归本也。
　　疏梁朝光宅法师者润州江宁县梁武帝潜龙时宅尝七日夜放光帝曰非我所居乃舍为寺今约处称名故云光宅法师即释法云也姓周氏宜兴阳羡人晋平西将军处士之七世孙也母吴氏初产在草见云气满室因以为名七岁出家更名法云从师住庄严寺为室亮弟子亮每曰我之神明殊不及也方将必当栋梁大经矣年三十建武四年夏初於妙音寺开法华净名学徒海溱时人呼为作幻法师矣讲经之妙独步当时齐中书周颙琅琊王融彭城刘绘东菀徐孝嗣等一代名贵并莫逆之交孝嗣每曰见云公俊发自顾缺然初云年在息慈雅尚经术於妙法华研精覃思品酌理义始末照览乃往幽嵓独讲斯典竖石为人松叶为拂自唱自导兼通难解所以垂名梁代诚谓有闻尝於一寺讲法华经忽感天华状如飞雪满空而下延於堂内飘飖不坠讫讲方去有宝志神僧道超方外与云互相敬爱呼为大林法师每来云所辄停住信宿尝言欲解师子吼请法师为说即为剖析志便弹指赞言善哉微妙微妙矣仪同陈郡袁昂云有常供养僧学云法华日夜发愿望得慧解等之忽梦见一僧曰云法师灯明佛时已讲此经那可卒敌也大通三年三月二十七日卒于住房春秋六十有三两宫悲恸琅琊王筠作铭志湘东王萧译为制文。
　　钞四衢即四谛者此亦智者意文句云四衢道中者旧云四浊障除如四达路更得一浊除如露地坐(以经云於四衢道中露地而坐故也)今谓不尔五浊直明垢障之法未论治道不应譬衢道衢道正譬四谛四谛观异名名四衢四谛同会见谛如交路头见惑虽除思惑犹在不名露地三界思尽名露地住果不进故云而坐故今用之以譬四谛大般若中说四衢道为四谛故今就三乘同观四谛理中引入真实一乘也。
　　钞有三所以故三乘是权者由古人多不许三中大乘不得车故是权故立多难今出三所以辩大乘通索皆是权也言而义势连环者何以三皆是权一俱不得故云何不得二并无体故何以得知无体三诸子皆索故。
　　▲钞昔指三乘三界门外者法华疏云三乘之教合为门理出教外故名门外言菩萨出三界岂有真实证者但约教说人见道后出界实未出界。
　　▲钞尽智无生智是二乘车体者出三乘体也据天台文句出此体云旧解小车者小果也果有有为无为功德正取有为以譬车运运入无余也有为果中具有福慧为正福属余度具其慧有十而八通因果(一法智二类智三苦智四集智五灭智六道智七它心智八世俗智此八通因果九尽智十无生智)尽智无生智唯是果位乃取二智以譬车果以是义故车在门外若依大品云是乘从三界出到萨婆若中住若未出时已乘是乘争出火宅何故复言车在门外若先在门外乘何而出然但乘通因果三十七品断见思惑皆是因乘尽智无生智皆名果乘要因因乘断惑尽方得果乘尽智无生智故言车在门外若内因断结运义名乘外果不运云何名乘然果无断惑之运要以尽无生智入无余涅盘方是妙运也(上皆彼文)评曰天台引古释亦应光宅等义也故今亦以尽智无生智为体然尽无生二智通大通小十地疏云因亡曰尽即尽智也后果不起名为无生即无生智也(上大乘义)智小乘者现在惑亡名为尽利根之人保彼烦恼更当不起名曰无生此尽无生是其灭体无学之智如是而知今取小义即是果乘车体言丈六浅智(有本云权智义或通也)是牛车体者问此约何智名丈六浅智耶答亦尽无生智但拣小乘不成丈六果佛故云丈六智也问云何知是尽无生耶答如光宅尚以大白牛车亦尽无生智为体况三中大乘不指此耶光宅云佛果究竟尽无生二智为车体达出五百由旬之外对昔为高具含万德对昔为广(以经云各赐诸子等一大车其车高广等也)以此推之古师凡论车体皆以尽无生智为体以此二智皆通大小乘今取大乘义也又唯约果说乘义虽通因果然今正约果论故唯此也问此丈六浅智是大乘中佛耶小乘中佛耶答此丈六应佛通大小乘如天台藏通二教但是界内教并以门外三乘为自位果但机有利钝分二教谓一拙一巧也如藏教析色明空故拙通教体色明空故巧虽巧拙不同而同断见思同出分断同证偏真故故通教果头佛与藏教果头佛齐故今通约一类从界内出至门外为三乘自位果也(上会解意丈六与浅智不分)若寂照释云小乘中说大乘菩萨三十四心成丈六佛身获生空权智是牛车体唯广钞第三云丈六佛智是牛车体及般若中说菩萨二空果智大乘自说大乘四智菩提皆名权智以体是有为非真实故皆是牛车体(准此则有三种大乘中说大乘般若中破相大乘深密等中法相大乘今抄唯言初一影后二也三皆是权为牛车体)若助正云丈六是化身权智是报身法身是所证之法此出果体唯约於智不可言於法身故云丈六权智而言权者对一乘实故昔大为权耳评曰上之解初师则有昔三无法相大乘之失次师则钞文有缺略之失后师则有昔三无破相之失亦违光宅本义故今三师总取解之丈六者通小乘中说大乘成佛及通教中拣小乘不成为自乘成佛也言浅智者(有云权智)亦通三义或破相二空果智或法相四智菩提皆望一乘深智为浅故言二乘之智既非真实等者二乘果智若就自乘各实证得即有其体今以一乘佛慧映夺但是佛智少分功能故得出界恐认为究竟故夺云无体丈六权智等皆谓是实今以一乘佛慧映夺亦云无体非如兔角名并无体无有一人唯成丈六佛及般若深密等中所说佛果也故知皆入一乘如戏场内加三人为官二为小官一为大官执为实有后实官者云二小官劣既非实得大官更胜岂实得耶法合可知。
　　钞然上不得下拣一二两所以成别也不得二字指前第一所以非是遮词有解云是遮词也即不得约人就法者误也以正是约人就法故。
　　▲钞羊车鹿车下彼疏云羊多附人如声闻鹿多静处如独觉牛能负运如菩萨二利(彼抄云因位牛车者根本智名牛有二功能一能证理二能引后智初如能负后如能运等)钞一者机索者即密索也二口索者即显索也。
　　▲钞三乘之人以佛教门下寻言趣理出三界苦故问三乘出界俱至本果不答二乘到极果菩萨未到极果问三乘皆虚指何以偏二乘至果菩萨不至耶答二乘不求作佛得至小果菩萨意欲成佛至法华时三祇之行未满故问既菩萨未至果何故此中谓究竟答小乘已得果谓为究竟菩萨但闻故说谓为究竟此时虽未解索一乘法已被三乘法门淘炼既久堪受一乘根器发起上扣击於佛心密有索义也。
　　▲钞三根者身子为上根第一周法说即解故四大声闻(须菩提迦旃延迦叶目连也)为中根第二周喻说方解故富楼那等五百声闻等为下根第三周闻宿世因缘始解故言求法求记者如方便品舍利弗三请即求法也如四大声闻等闻舍利弗授记而有以譬喻等皆是求法求记也如方便品开示悟入即为说也如譬喻品授鹙子记等八处授记即与记也问二乘自知小果非真求记可耳菩萨自知当得大果何故亦求记耶答般若深密所化菩萨在见道前元意各趣当教之果今自生疑悔故别求一乘记也。
　　▲钞弥勒序品陈四众疑者由佛放光弥勒与四众咸疑问文殊(云云)何缘世尊现斯神变放光照东方等征佛定因也(欲回未达令入实故岂弥勒犹有疑也应知菩萨出界方始求记亦但约教道若约证道修进记深入地之后心入实故)又偈云佛坐道场所得妙法为欲说此(即求法也)为当授记(即求记也)即一人发言言三人之心也。
　　▲钞诸求三乘人等者若非三乘皆索比中文殊何故许断三乘人疑也。
　　▲钞开权显实已是略赐未曾有法亦是许与菩提之记。
　　▲钞法说索车者此直就法索一乘是当可闻可得故索不合前喻故云法说亦不同前喻中不见三车故索三车身子三请在前方便品故喻索三车在后譬喻品故。
　　▲钞腾疑白佛者时舍利弗既得授记复白佛言我今无疑亲於佛前得记是诸千二百心自在者昔住学地佛常教化言我法能离生老病死究竟涅盘而今於佛闻所未闻皆堕疑惑善哉世尊愿说因缘令离疑悔即腾举众疑启白世尊请说譬喻之车除彼疑悔。
　　▲钞弥勒陈疑者以下方菩萨从地踊出而佛言皆是我化时弥勒及无数菩萨心生疑惑怪未曾有云何世尊於少时闻教化无量无边阿僧祇菩萨令住菩提父少而子老举世所不信。
　　▲钞开示知见者答前身子三请说佛寿量答前弥勒请说果车由佛三身寿量长远故能化尔许菩萨也等字等於譬喻品火宅喻等赐牛车答前请说喻。
　　▲钞菩萨闻是法下即方便品文亦酬前身子之请即彼第三请中云及余求佛者是等闻此法则生大欢喜今既闻已即疑网除故云欢喜既云菩萨疑网除明是地前菩萨疑唯分别入见即除故。
　　▲钞故合喻云下初得佛知见中道智光如日无明在如夜自得中道智光如日慈悲入生死如夜常行悲智二法劫数游戏三乘之人同入佛智故云与诸菩萨及声闻众缘觉摄在声闻之中。
　　疏此则前三等者此师以法华之前皆名三乘权教由未明说唯为一事出现於世一切众生皆得成佛法华名实教一乘则依乘及时以立四乘今一昔三权实异故不违教理。
　　钞则抑昔大乘了义之经者华严圆觉等了义大乘皆悉为权彼亦说一切众生皆得作佛等义何抑为权耶。
　　钞若尔等者若昔大明权实尔(即蹑前答问转有此难也)应超间读文若会三归一昔应无实无实乃不抑昔时圣教故若会二归一昔应无权无权则四乘之义不成汝何许我四乘义耶此是光宅难清凉所辨顺违皆不应理(超下)故为释云下清凉答也会权归实则是会三为一昔时有权教大乘故许汝四乘之义为顺理也若破小显大即是会二归一明昔有实教大乘而汝抑昔圣教故名违理也昔之权实二义亦存汝何不分昔大权实耶言尔耳者上言尔即如是也乃指此段疏文下言耳者即是语助(超上)。
　　▲言若作此宗难者清凉复难光宅昔有权教大乘故说会三归一昔既有实教大乘会二归一义则分明汝何不说耶然有本钞是北字若北宗难者即唯识宗也对光宅是南宗故云北宗此二宗皆难清凉也所以知者以天台然师云今时言北宗者谓俱舍唯识据此然师与清凉同时则北宗正是唯识也难意云既昔有实昔三中大乘是实唯会二归一义则明矣(以彼宗不立四乘故)今答意云约昔有实唯会二约昔有权则会三二义俱成等汝宗何独立三乘耶准此则北字为胜若作清凉难光宅则与答文不相应也。
　　钞谓有问言等者此一段钞科分为二。
初文前悬辨(二)
初问答总明二段大意(二)
　　初问(谓有)后答(二)
初为取二字约理行(二)
　　初正明(故今)　　后释意(初会)

后通废二字约教果(二)
　　初正明(后明)　　后释意(若约)



后泛明四字以彰通局(二)
　　初约局(然开)后约通(二)
　　初总明通义(若约)　　后别释开字(言开)



　　后正消疏文(今疏)


　　钞约会取则下释为取之意也问今言为取昔之三乘为取何乘故此答也问三乘是权一乘是实权实既异何故取权为实耶以其理不可分下答也理体无二故行虽曲直不同皆是一乘佛因故。
　　▲钞若约废音等者释归废之意也问言废昔归今者昔三乘中为废何乘故此答也问权外无实何须废耶以其约教下答也彼教但假名引导众生故废果但虚指化城故废。
　　▲钞然开废等者以科有为归二字疏有开废二言故钞复泛明四字以彰通局也或可上总明中但有会废二义於会中含开於废中含归今明通局则分或开会废三於会中复有会为会归故成四义以对教理行果四法也言约教则废者昔三乘之教虚设故废别立一乘言教昔所未说而今说之令证入故言约理则开等者广钞云各以所证为真实则无由见圆通法性故言约行则会三为一者以三乘之行各趣自果今会为究竟佛因既达真理人天施戒尚皆佛因况三乘行耶故云汝等所行是菩萨道等言约果则会三归一下大乘教说之果皆是究竟佛果少分之义夺果成因咸归一果故全性之果无别新生二乘之果但是三昧权教大乘之果但举之以为所忻作起行方便究竟无实故华严中说修因契果行相方名生解望当所证一乘之果皆为方便故俱名因但前行为远因今夺果为因义稍近故以为异耳。
　　钞若约通者下废但配教此犹是局谓三乘教是虚设一向须废别立一乘令入证故问准前后说废通於果今何唯教答果有二义一约果相虚设则废二约果体为因则不废今从后义前后废果约初义也言开会等言者等取会为会归(淮此则为归二字等会字开出故举会字从其二字)即以开为归三义通配理行果三法今言并通四种者四字误书应是三字广抄中亦是三字彼疏云废立局教余三通三钞释云初句犹局谓三乘教是虚设名言已定一向须废不可开会唯立一乘令证入故次句方通也言余三者开显摄会为会归等也言通三者理行果以此照之义甚明矣(上寂照及会解等意)今详广钞别是一理今钞既是四字不可不同广钞判为错也不错无妨以此标云约通今废字已局余三不通於教则又局矣其通义安在如经云此经开方便门岂不约教为开岂非开字通於教耶又前云会於昔三归今之一归字亦通於教其为字者三乘之教所诠行果亦许为因其能诠教岂不许为一乘因之能诠耶又经云如世间一切语言皆与实相不相违背世间语言尚取况出世三乘言教耶故以四字为正问次段开字通中何不言通教耶答教上有三义一局定义二为因能诠义今约后义次约初义例如果上二义故钞欲具显二义故前后互彰也智者详之言今疏从此者从此通义也但於疏文若开权显实则三是一更无别一等中含此通意。
　　钞约开三显一者此有二释一云取义牒疏也若开三(疏中权字)显一(疏中实字)则三即是一(与疏文同)者(正牒疏文)一云牒通义中开字释通以例为归二字也后义为正以在后方牒疏文分科故然犹悬释疏意也二义无别以今疏从通义故言今示法身是同者法华论云示者同义二义可知已上开义通理行果三法皆开无别诠取其体故若例为义通三法者以三别理别行别果皆为一理一行故昔三果为能成一果之因二乘取其果体大乘取其教说佛果皆以三别而为一总若例归义通三种者以昔三乘理行果咸归今一乘理行果其犹众流归海同一海故钞疏先明已上悬解此下方消疏文。
　　钞后彼经云下一段钞文科分为二。
初悬明两节引文大意(二)
　　初总指二段经义(彼经)后别显所会大意(二)
　　初总标(良以)后别释(二)
　　初会自行不成佛(一谓)　　二会大行非已有(二谓)



二引彼经文次第正释(二)
初药草品(二)
　　初引(今初)后释(二)
　　初正释(释曰)　　后会疏(今但)


二信解品(二)
　　初引(言先)后释(二)
　　初正释(释曰)　　后会疏(今疏)





　　钞故净名云下即彼经不思议品仍是义引文云一切声闻闻是不思议解脱法门皆应号泣声振三千大千世界一切菩萨应大欣庆顶受此法肇公云所乖处重(小乘之人尚不许唯心变一切法及即空之浅义况今闻室容高座等不思议法岂不乖处重耶)故假言应号泣耳二乘忧悲永除尚无微泣况震三千乎以抑扬时听故然上云不思议解脱法者即室容高座芥纳须弥等法也言我等何为永绝其根者彼抄云永绝其根者大乘菩萨心根也言败种者朽败种子种之不生芽也今不能发菩提心义亦如是矣。
　　▲钞今但引等者会疏也问经说行果二义疏何但引会行之言故此答也意云欲明三乘行今会之即为一乘行故若约果者三乘果非即一乘果但为因故故疏不引(淮此故知果教皆有二义前后互彰)又废果是废权约局中义今约通义开权故不引也。
　　▲钞复经少时下天台疏云鄙弃先心欲求大道大根发也何名少时一云说般若竟於异处游观寻思所领大乘法门心生贪乐为失不为失如此寻思即是大机发时也此时去法华未远故言少时又当说无量义时大乘机发既闻无量义者从一法生思惟昔三皆从一法生如是三乘亦应入一如是思惟渐已通泰大心即发故云成就大志昔受化者名子法身菩萨影响者为亲族诸经益根兴废有时部部不同名国皆言第一即王弥勒等皆是等觉为大臣初地至九地为剎利法王种姓中生故三十心为居士实从我受学从我起解是我所生我实曾於二万亿佛所曾教大法故实是父背此大乘起无明暗遁入生死故言舍吾逃走伶偋者切韵云行不正也备经六趣故云五十余年以修罗或天趣等摄故复言余昔在下自昔法身地中常以二智观觅可化之根始於今日感应道交故曰忽於等一切财物万德万行也。

　　华严悬谈会玄记卷第十八


　　华严悬谈会玄记卷第十九

　　　　苍山再光寺比丘　普瑞集
　　钞金银等者彼疏云金即别教理银即通教理大品所明真谛不出共不共二而云多者约种种门言多如破十八计名十八空此即取三乘理令一切众生当得究竟诸法实相为一乘理一切法门皆是珍宝仓即定门百八三昧库是慧门十八空境也通别两种定慧仓库包藏一切定慧无有缺少内充外溢故云盈溢言其中多少者说於般若则有广略二门菩萨行般若广略相略则为少广则为多自行为取化他为与大品中云汝(呼善现也)当为菩萨说故云汝悉知之言慧命者玄赞云在俗之徒皆爱身恒之寿圣者之辈并宝智慧之命故。
　　▲钞今疏下会疏意也问此文通会理行二法以金银喻理故何故疏中但引会行之文耶故此答也意云欲会三因为一因故前虽有果此虽有理疏中皆唯会行言余略不引者以正明中义通理行果三今引证中二文皆有三行为佛因是约行中开权显实故今云余略不引也(准疏中引为果准抄引中会理果二法亦具也)。
　　钞义说为四者以但废昔三教下纂玄说云此准前科合双会教果三果归行前文已会故此钞更不言但会教也准寂照则双会教果钞中但废下会教也但三为别一为总耳者即会果也二释随取今依后义初废教者如何废耶三乘但是假名字引导众生则废昔三教故言昔三是权即今一实使显以昔三教互不相见故权今会归总成一教即是实也故方便品初云吾从成佛已来等既言方便令离诸着故三乘教皆是权今合前教便显一乘故经云知诸众生有种种欲深心所着乃至方便力故而为说法如此皆为得一佛乘等故三外无实之法(前约教亦会取正依此也)。
　　▲钞但三为别一为总者如二乘已得之果权教大乘之果互不相见故权今三乘故果皆全是一实相之果则废三别而成一总故云但三为别一为总耳则二乘果智为因趣大乘果以因地心与果地心同亦令二乘皆得大果岂非即是一乘果耶(意云以二乘果智是一乘因地中本觉真心少分之用此因地心与一乘果地觉心同一体故故云以别果为总果也)权教大乘菩萨比观所解四智等大果皆实教佛果少分之义故亦是一乘果。
　　▲钞此喻至出现品下彼钞云涅盘第二云我今当令一切众生及以弟子四部之众悉皆安住秘密藏中我亦复当安住是中入於涅盘何等名为秘密之藏犹如伊字三点若并则不成伊纵亦不成如摩酰首罗面上三目乃得成伊三点若别亦不成伊我亦如是解脱之法亦非涅盘如来法身亦非涅盘摩诃般若亦非涅盘三法各异亦非涅盘我今安住如是三法为化众生名入涅盘然有云伊字如品字有云如倒书品字后义为正由此见异古德解义取舍不同或二德在上一德在下(百法钞云淄州沼法师云此约胜劣依止次第而作是说两点在上左喻般若右喻解脱左胜而右劣故一点在下者喻於法身上二是能依法身是所依故)或一德在上二德在下(沼法师此约能所证次第一目在上犹如般若以是能证故二目在下左喻法身右喻解脱俱是所证故在於下)并不得意西方伊字二点在上天目之喻不可二目在一目上如来恐人悞作此解故以天目转喻伊字则不得定一二上下但取不可纵横及并别耳(百法抄云平迷哲法师云举斯二喻况於三事而互说不定者非约胜劣依止及能所证次第而释三事但显三事一时而得)若定说一上二上非唯义理不得圆妙致令二喻自互相违谓梵书者二此西方伊字三目之一当於眉间此其状也诸公何惑等又云然此二种不离一如德用分异即寂之照为般若即照之寂为解脱寂照之体为法身如明净圆珠明即般若净即解脱圆体即法身约用不同体不相离故此三法不纵若法身本有次修般若后得解脱名纵亦名三为别法异体同时为横亦名为并对纵为横对别为并故经云若并纵别则不成伊一一异体为别今三但不思议焉可为纵横并别耶以即一而三即三而一非三非一双照一三焉可作一三等思若作体一用别而未免於并别也。
　　▲钞昔三既别下昔般若等虽明实相佛性等实法而不兼权设二乘之根亦皆具证此实法咸得作佛名不兼权此如伊字中但是一点声闻如一点缘觉如一点云点别非伊非今一乘全兼昔三皆当作佛等如伊具三点合三为一无三各别云废三虚(上喻及合中义通教果也)。
　　疏今昔有异者异字有三意一云今法华一乘别有法门全异昔是三乘非是合三为一拣异前段会昔成今义说为四之义也故。
　　钞云前但合三为一等二者彰今异昔今法华一乘异昔一乘今一乘兼会三权对三立一昔一乘不兼会三乘非是对三立一由此对三立一则三权一实四乘义成其不对三立一则於昔权外别为一类一乘之机说於一乘故昔实不滞方便法华不会也意显四乘义成是顺之由三权之外别有一实是违之由此为疏文之意非昔实亦会尔。
　　▲钞前但合三为一下对前拣异也即前第一意昔字指前三乘言昔所未说者法华经文也言谓昔日虽有下乍观谓字似重释前义观其所释与前义别前但拣别三乘外别有一乘此释今一乘与昔一乘义别即前疏中第二意也学者细详勿滥二意谓有妨言昔日实教大乘亦诠如来藏性涅盘法身真常之理与法华是同何言法华方说昔所未说等耶故以此第二意答也意云显说不显说而今昔有异言未曾显说者明昔虽是实不及法华之实也言则一乘三乘下通结上二意皆成四乘义也如向所明。
　　▲钞睿公者传云僧睿魏郡长乐人司徒姚嵩深相礼贵姚兴问嵩睿公何如嵩答实邺卫之松栢兴曰乃四海之标领何独尔耶什公翻经睿并参正正法华受决品云天见人人见天什译至此乃曰此语与西域义同而在言过质睿曰将非人天交接两得相见什喜曰实然后出成实论令睿讲之什曰此诤论中有七处文破毗昙而在言小隐若能不问而解可谓英才睿启发幽微果不谘什而悬会什叹曰吾传译经论得与子相值无所恨矣睿常修西方临终沐浴向西合掌而卒是日同寺咸见五色香烟从睿房出春秋六十七矣今引所说但证昔实悟物虽弘未曾显说佛之知见不及法华之显说也有以证昔权今实者非也岂可般若等深经尽为权耶此中虽有善权之言非是指为权教但对体用分权实耳岂可疏主自语相违耶言道者即指学道之者也言乘者即能乘之人也言实体不足者以昔实未曾显说众生皆有佛性故实体不足也皆属法华者即今法华一实具足显说也。
　　▲钞根败之士下即净名经中佛道品文也即眼等五根随有败坏之者其於色等五欲尘境不能缘了受用利益身心喻於声闻已断烦恼障不能留惑润生於生死中广利群品不能成佛果故彼经次云正使声闻终身闻佛法力无畏等永不能发无上道意发心尚不能岂得当成佛果言岂非不兼权耶者以净名经中既说二乘不得成佛即显昔日实教岂不是不兼会於权反显昔实虽妙不兼会於昔权(非谓昔实自兼於权也)今法华兼会权故今昔有异昔劣今胜是其本意也。
　　▲钞又云下亦净名不思议品文(如前引释)於大乘中无所堪任故已如败坏种子不能生芽显烦恼障已断不能留惑润生反入生死化众生也故净名佛道品又云当知一切烦恼是如来种肇公注云凡夫沉沦五趣为烦恼所蔽进无无为之欢退有生死之畏兼我心自高唯胜是慕故能发迹尘劳标心无上树根生死而敷正觉之华等。
　　疏於文有据者於法华经文有所据所立之义而亦极成以至理须然故彼此共许故。
　　疏天台智者承南岳大师者南岳名慧思俗姓李氏武津人尝梦梵僧劝令出家时慧文禅师聚徒数百乃从受正法累夏习禅未有所证伤己昏沉放身倚壁背未至间豁然开悟法华三昧大乘法门一念明达十六特胜背舍徐人便自通彻不由他悟因此学徒日盛摄自他众杂以精粗由此是非锋起怨嫉鸩毒毒所不伤异道兴谋不能为害乃顾徒曰大圣在世不免流言况吾无德岂逃此债债是宿作来时须受然我佛法不久应灭当往何方以避此难时冥空有声曰若欲修定可往武当南岳是入道山以齐武平之初背嵩阳领徒南游至光州值梁孝文倾覆权止大苏数年归从如市造金字法华般若后命江陵智顗代讲金经至一心具万法处顗有疑焉思释曰汝向所疑此乃大品次第意耳未是法华圆顿旨也吾昔夏中一心顿发诸善吾既身证不劳致疑后因烽警山似栖遑遂趣南岳告众曰吾寄此十年过此必事近逝又吾前身履此即古寺也因掘得故基遂立寺行道神应极多终於陈大建元年六月十二日正住此山十年如初言也春秋六十四或谘师位应是十地思曰非也吾是十信铁轮位耳。
　　言智者名智顗字德安姓陈氏颕川人也有晋迁都寓居荆州之华容焉即梁散骑益阳公起之第二子也母徐氏梦香烟五彩萦回在怀欲拂去之闻人语曰宿世因缘寄托王道福德自至何以去之及诞育之夜室内洞明信宿乃止内外相贺盛陈鼎爼火灭汤冷为事不成忽有二僧扣门曰善哉善儿宿德所重必出家矣言讫而隐宾客异之邻室忆先灵瑞呼为王道兼复用名光道故小立二名参王称之眼有重瞳二亲藏掩时人已知卧便合掌坐必向西一年已来口不妄啖见像便礼逢僧必敬七岁喜往伽蓝后寻明师冀依出家年十有八投湘州果愿寺法绪出家后诣光州大苏山思禅师受业心观(云云)思令代讲躬自听之语学徒曰此吾徒之义儿恨其定力少耳及学成辞师思曰汝於陈国有缘往必利益思游南岳顗往金陵绵历八周讲智论等次说禅门用清心海后往天台有问其位者答曰汝等懒种善根问他功德如盲问乳蹶者妨路吾不领众必净六根为他损己只是五品内位耳春秋六十有七开皇十七年十一月二十四日坐蜕於天台山大石像前东西垂范化通万里所造大寺三十五所手度僧四十余人写一切经一十五藏金檀像并画像十万许躯五十余州道俗授菩萨戒者不可称纪传业学士三十二人习禅学士散流江汉莫限其数沙门灌顶奉付弟子也。
　　钞陈朝一帝即是后主者顗师已在天台行道陈后主意欲面礼顾问群臣沙门谁为名胜陈宣奏曰瓦官禅师德迈风霜禅镜渊海昔在京邑群贤所宗今高步天台法云东霭愿陛下诏之还都使道俗咸荷因降玺书重沓七反皆帝手疏方肯出山迎入大极殿之东堂讲智论帝躬设礼候延於灵耀寺学徒云拥灵耀褊隘更求闲静忽梦一人翼从严正自称名云余冠达也请住三桥顗曰冠达梁武法名三桥岂非光宅耶乃移居之其年四月陈主幸寺修行大施又讲仁王帝於众中起拜殷懃储后已下并崇戒范有受法文其末云今奉请为菩萨戒师便傅香在手而脸下垂泪斯亦德重人主也如此言晋王请为菩萨戒师者传云隋主躬制请为菩萨戒师之文及受戒时师白大士为度远济为宗名实相符义非轻约今可为总持用摄相兼之道也王顶受其旨帝曰大禅师禅慧内融导之以法泽輙奉名为智者故下云帝为立号等。
　　钞言天台山名等者传说初至金陵梦岩崖万重云日半垂其侧沧海无畔泓澄在下又见一僧遥伸手臂挽师上山觉谓门人咸曰此乃会稽天台山也昔僧光道猷法兰晋宋英达无不栖焉因与慧辨等二十余人挟道南征隐沦斯山先有青州僧定光久居此山积四十年盖神人也顗未至二年预告山民曰有大善知识当来宜种豆造酱编蒲为席更起屋宇将以待之后往天台与光相见光曰忆吾早年山上遥手相见否顗方知梦之详也遂卜居焉等。
　　▲钞韦虚舟下即韦虚舟侍郎所撰传也。
　　▲言又入道场下顗初到大苏见思思便云灵山同听即示顗普贤道场为说四安乐行顗乃於此山行法华三昧始经三夕诵至药王品心缘苦行至是真精进句解悟便发见共思师处灵鹫山七宝净土听佛说法思大师云非汝不证非我不知又在熙州白沙山如前入观於经有疑輙见思来冥为披释等广如彼说。
　　钞广如四谛品者疏云四圣谛者圣者正也无漏正法得在心故谛有二义一者谛实此约境辨谓如所说相不舍离故真实故决定故谓世出世二种因果必不虚妄不可差失二者审谛此就智明圣智观彼审不虚故凡夫虽有苦集而无审实不称谛无倒圣智审如境故故名圣谛瑜伽云由二缘故名谛一法性也(此诸法自性也)二胜解故愚夫有初无后圣具二故偏说圣谛钞云谛通二义圣之一字唯属审谛瑜伽法性是实义胜解是审义今皆云四真谛者即实义也其四种四谛随下四教中各为引释。
　　钞苦以逼迫为义下释名相也然此名相正在小乘亦通大乘以大乘但推此相无生无量无作尔故下疏云四谛性相云何逼迫为苦(释名辨相也)即有漏色心(出体性也)增长为集(释名相也)即业烦恼(出体也下仿此)寂静名灭谓即涅盘出离名道谓止观等等正八道此约相说通大小乘智论云小乘三是有相灭是无相大乘四谛皆是无相(此但约通教义拣若无量无作即后二义)对今钞云但灭道释名有异然出离与除患则名异义同累尽及寂静通局有异累尽唯局灭惑成实论说譬如灯灭则膏明俱竭若言寂静非唯灭惑实乃法身常住寂静为灭即本来灭故钞言灭者非先有今无名灭但未修道未证得理现无故名灭言正道生者现起证得故名生言故得名真者下谓若谛实名谛真即是谛审谛名谛真与谛异境智别故二乘审知是苦等故玄义第二云四种四谛者出涅盘圣行品约偏圆事理分四种之殊所言生灭迷真重故从事受名而狭於无量(即一偏事二偏理三圆事四圆理也)。
　　疏通教言三乘同禀者问与藏教三乘何别答巧拙不同利钝不等以三藏析色明空故拙通教体色明空故巧故分利钝也问若尔何用二乘同禀答引小乘渐入实故。
　　钞从缘生法无性即空者问灭谛是无何名缘生耶答因灭惑显亦是从缘。
　　钞无生四真谛者玄义云迷真轻故从理得名而不具德为偏缘无性故空名之为无非断无也。
　　▲钞谓解苦无苦等者义引涅盘也经云诸凡夫人有苦无谛(以无审谛妄计为乐也)声闻缘觉有苦有苦谛而无真实(无无生也)诸菩萨等解苦无苦是故无苦而有真谛(有无生谛)凡夫人有集无谛声闻缘觉有集有谛而无真实诸菩萨等解集无集是故无集而有真谛声闻缘觉有灭非真菩萨有灭有真谛声闻缘觉有道非真菩萨有道有真谛等(菩萨四皆言真谛者即四无生理也)然言解苦无苦等者玄义云苦无逼道相集无和合相道无不二相灭无生相等言不同初教下对前彰胜是摩诃衍下对后彰劣言未彰妙有中道者以未彰妙有故劣於第三未彰中道故劣於第四也或可后二教虽即不即异皆明中道此虽亦明中皆顺入空故故前钞云中亦即空等。
　　钞遣荡小乘执心者以此教三乘同禀令三乘分达二空然犹成己见故云傍为言令渐通泰者法华经文如前已引。
　　钞此双证名及所被机者先出证意既三乘下证名二乘既学下证机云何下征释疏文也。
　　▲言声闻学无生等者以二乘分解法空而不取证故下云以此义推二乘学二空也言但欲趣寂者法华信解品声闻自述好灭沉空故言若闻无生下缘觉之人知其从缘生灭即显诸法无有自体言即生灭而无生灭者缘生无性故不碍於生灭者无性缘生故。
　　▲钞罗汉得之者金刚经云实无有法名阿罗汉世尊若阿罗汉作是念我得阿罗汉道即着我人众生寿者(此四种统唯我相是主宰义但由展转约义故有四名迷识境故谓取自体为我相计我未来展转趣於余趣为人相计我过去从无始来种种生死为众生相计我现在一报命根不断而住为寿命相)缘觉例上知之言菩萨得知下即般若心经云以无所得故菩提萨埵依般若波罗蜜多故心无挂碍故无有恐怖远离颠倒梦想究竟涅盘等。
　　钞通则上通别圆下四教义云通前藏教通后别圆故名通教又从当教得名谓三乘人同以言说道体色即入空故名通教据此则正释并引证是当教得名故疏云通者同也今此通妨是约通前后名通也所以尔者以此教菩萨中有二类根故谓利与钝钝则但见偏空不见不空止成当教果头显佛行因虽殊果与藏教齐故即今云下通二乘若利根菩萨非但见空兼见不空即中道分二种谓但中不但中若见但中别教来接若见不但中圆教来接故今言上通别圆只由此义故立通名不名共也问既通余三岂不相滥答下疏云若核其定实余不成唯成当教中义也。
　　钞又言皆通者下牒疏释也又别显一意释通(上唯约机今正约法)然有二意一云教理等八法上通别圆下通藏教以余三教亦皆有此八法故此但名通非约义通二云此之八法三乘同学同修同证故名通教也一教通等者约后义释此唯通浅义也言偏真之理者即生空也(圭峰悟我空偏真之理瑜伽八十二云声闻理者生空偏真也或但明空未显不空之德亦曰偏真涅盘云声闻但见空不见不空等)。
　　▲言巧度一切智者大品三智中即一切智也止观云从假入空空慧相应即能破见思惑成一切智能得真体对愚法二乘拙度故云巧度(拙折巧体故)。
　　▲钞界内惑等者以烦恼障发业润生不出三界故云界内见道修道位断见思二惑二教同也但巧拙异故。
　　▲钞五行通者虽谛缘度不同而入见修位中通是无漏行故。
　　▲钞六位通等者下钞引智论及天台意云一乾慧地三乘初心通名乾慧大乘即是三贤若小乘说一五停心观(法华玄义第三云有定故言停有慧故言观观能翻邪定能制乱一数息治散二不净治贪三慈悲治嗔四因缘治痴五念佛治障道广抄第十一云界分别治者我不说念佛治障道应教说不同亦不相违)二别相念处观(色蕴不净受蕴是苦识〔滥〕无常想行二蕴为无我各别配故云别)三总相念处观(总观五蕴无常苦空无我)已上三种总观无生四真谛理故名乾慧意云未得定水故当外凡位二性地自下定种性故性但修得非本有故玄义云得相似无漏性水故若用总相念成三十七品(如以无常为门修四念处勤修四观名四正勤定心中修名四如意五根生故名五根增长遮诸恶法故名五力定慧调停名七觉分安隐道中行名八正道苦空等例上可知)初发有漏善入暖顶忍世第一法皆名性地成内凡位二八人地谓随信行人随法行人体见假以发真断见惑在无间道(远公云古婆沙说须陀洹向以为第八对前七方便名第八故又从罗汉数之亦第八又心镜钞云见道八忍为无间道智为解脱道忍力大故唯八忍名八人智随於忍不别为一即第八忍名八人地依智论第五十卷说)四见地即是三乘同见第一义谛之理同断八十八使尽也当初果(俱舍颂云苦下具一切集灭离三见道除於二见上界不行恚释曰见道苦谛下具十烦恼一贪二嗔三慢四无明五疑六身见七边见八邪见九见取十戒禁取集灭二谛下各除身见边见戒取各断余七合十四道谛下断八除边身二见此上皆欲界四谛下共断三十二上二界四谛下各除一嗔於前三十二中除四各有二十八共五十六并前三十二故成八十八皆见道所断如俱舍论第十九说问下三谛何意无身边二见答身边二见唯於苦果处执身为我名为身见执身断常名为边见三谛非身故无二见问戒取之人何故迷苦道二谛耶答戒体是苦取以为净故迷苦谛邪戒非道取以为道故迷道谛问何以戒取集灭处无答戒取有二一非因计因迷苦果起二非道计道迷道谛起故集灭二谛无成禁取如弘决及净名疏钞心镜钞说广钞第九云集灭离三见者身边二见及戒禁取身是苦本观苦谛时已断边见依身故亦随断集谛不计非道为道灭谛又非修行之位故皆无戒取可断戒禁取者非道计道也又成实论意云唯计戒为得道之因不知得果在於达理而修观行则是戒取非狗牛等戒方为戒取)五簿地发六品无间道断欲界俱生烦恼六品证第六解脱欲界烦恼簿也当第二果六离欲地谓断欲界五下分结尽离欲界烦恼也当第三果(一身见二戒取三疑四欲贪五嗔恚俱舍二十一云何缘此五名顺下分顺益欲界由贪嗔不起欲界设有能起由身见戒取及疑还下故颂云由二不起由〔欲〕三复还下故云顺下分)七已办地发真无漏断五上分结(一色爱二无色爱三上二界掉举四二界慢五二界无明贪过重故二界别明余三轻故二界合说有此五结不起上界名顺上分俱舍二十一云此五顺益上界故名上分)并八十八使见修断尽此三界事究竟故云已办不能侵习气故当习四果八辟支佛地缘觉功德力最大能侵除习气故如烧炭成灰九菩萨地从空入假道观双流深观二谛断习气色心等无明得界外法界道种智游戏神通学佛十力净佛国土等故十佛地机缘若熟以一念相应慧观真谛究竟顿断残习坐七宝菩提树下以天衣为座现带劣胜应身成佛为三乘根性转无上四谛法轮缘尽入灭正习俱除如炭灰俱尽故智论云声闻智慧力弱如小火烧木虽然犹有炭在缘觉智力强如小火烧木然炭尽余有灰在诸佛智力大如劫火炭灰俱尽等问今钞何故唯齐辟支佛耶答大品云菩萨从乾慧地至菩萨地皆觉而不取证佛地亦觉亦证据此后二地非二乘所证故唯齐第八也问若尔菩萨佛地既异二乘何言通耶答名虽有异同是无学应共得二涅盘共归灰断证果是一名义不殊是名同义究竟同也。
　　▲钞九无间同者亦名九无碍即无碍即无间道取断非想一地九品思惑时名有一无间道正断惑也以前八地或与声闻伏断不同唯此因通也言九解脱者即解脱道亲证果时或前智断惑已有离缚义故二种涅盘有余依无余依二种同也。
　　▲钞通义有八下通妨谓有问言通义有八何不言通理通智等而偏名通教耶故此答也可知。
　　疏无量四真谛者前通约理智许二乘同学无生此约量智拣於二乘知粗相相不知苦等各有无量故涅盘圣行品云迦叶白佛言世尊昔佛一时在恒河岸尸首林中尔时如来取其树叶告诸比丘我今手中所捉叶多一切因地草木叶多诸比丘言因地草木叶多不可称计佛言我所觉了一切诸法如因大地生草木等叶为诸众生所宣说者如手中叶迦叶难云如来所了无量诸法若入四谛则为已说若不入者应有五谛佛赞迦叶今汝所问能益众生善男子虽复入中犹名不说何以故善男子知圣谛有二种智一者中二者上中者声闻缘觉上者诸佛菩萨善男子知阴为苦名为中智分别诸阴有无量相悉是诸苦非是声闻缘觉所知是名上智善男子如是等义我於彼经竟不说之次历入界如阴所说又别历色等五阴一一皆言有无量相其集灭道各有无量相也。
　　钞即第三四谛者玄义云无量者迷中重故从事得名苦有无量相十法界果不同故集有无量相五住烦恼不同故道有无量相恒沙佛法不同故灭有无量相诸波罗蜜不同故又涅盘疏云苦集该於分段变易二种因果灭道统收分段变易两种对治观法宽广故云无量不同小乘苦集只在分段因果灭道但是分段因果对治而宽於生灭。
　　疏如聋如盲者彼四教中言如聋若哑以信解品云见父踞师子床故今用入法界品云如聋如盲然天台以此不涉二乘名别而吾宗亦以此聋盲故名别二别字虽同而二义天隔学者知之。
　　疏圆以不偏为义者不偏即满故证以圆满经而四教仪云圆明圆妙圆满圆足圆顿故名圆教也虽以五字释云皆以不偏之义谓偏则不明偏则不妙等也是则不偏是通释名明妙等是别释名也。
　　钞略无无作四谛之言者以前钞总标四种今疏略无若欲释者下疏云又此四谛非唯但空使为真实今了阴入皆如无苦可舍无明尘劳即是菩提无集可断生死即涅盘无灭可证边邪皆中正无道可修无集无苦即无世间无灭无道即无出世间不取不舍即同一谛钞释云即无作四谛也。
　　▲言非唯但空者拣上无生但显空义便为真实正是所宗今言阴入皆如者前云即空今云即如理已别矣又言无苦可舍非是空故无有可舍今体即如如外无苦何所舍耶此句言如如尚似空集谛言无明尘劳皆即菩提岂同前空菩提体外无别可断不同无生空无可断前则空中无华云何可摘今则波即是水不得除波下二谛例然生死即涅盘非是体空无生灭也边邪皆中正非离边外有中道非离邪外有正道亦非无边无邪无可修也细寻可见勿滥无生(上皆下疏钞云)法华玄义云迷中轻故从理得名以迷理故菩提是烦恼名集谛涅盘是生死名苦谛以能解故烦恼即菩提名道谛生死即涅盘名灭谛而具德故为圆释签第三云即事而中无思无念无谁造作故名无作又无作约行望后更无余观可作名为无作以究竟故。
　　▲钞言不思议因缘者下以不思议言贯通两处此贯通佛性中道二又因缘下贯於因缘言二谛即真俗下释二谛中道义有共两释一约三谛各别释如起信依第一义谛之一心开真如生灭二门名真俗二谛二言又融二谛即是中道者只融二谛便是中道更无别体言不似下拣前通教无相多约真谛以明虽有俗谛有义少分说故别教历历区分多约俗谛以辩虽有真谛无相少分说故。
　　▲钞通多约理下问与前何别真谛与理通教是同俗谛与事别教有异如唯识等说百法三科等皆约俗谛明异即事理皆异唯识云前所说唯差别相依理世俗非真胜义今事唯有为事法与俗不同也又真俗二谛明浅深无谬云谛理事语其体故不重也言无理不明下重释具足义也上之无碍亦具足义故。
　　钞即圆融之机者以心智融通无阻滞故堪可信受圆融之法故以名也。
　　钞即晋经者彼经入法界品善财参愿勇光明守护众生主夜天(今唐经云大愿精进力救护一切众生主夜神也)彼天为说过去本生时为善伏太子於宝光世界中有阎浮提中有城名宝庄严彼有大林曰善光明中有道场名善华有佛出世名法轮音声虚空灯时城有王名胜光人民多造罪业犯王法故囚执囹圄太子慜之往父王所以身代救大臣谮故王欲诛之夫人白王愿与半月假随意布施后受苦楚太子往城北大林名为日光於彼设大施会时佛知众根熟大众围绕即往彼林为太子并众会说法门名圆满因缘修多罗时八十那由他众生皆起离垢清净法眼等故颂中有此疏中偈也。
　　▲言今当七十三经等者勘经以圆满音说修多罗名普照因轮今能说音与所说法合为其名又圆满二字出晋经因轮两言依唐译故以名也又唐经言因者即晋经因缘义言轮者即晋经圆满义普照二字即晋经所缺亦即圆满义以今经颂中唯言法灯普照即晋经圆满义也故云义即大同名有小异。
　　钞对前结成者以圆别对前通教应说八事故八名虽同义随教异意在后教被接於通教中胜机故皆说八也一教别下谓恒河沙数大乘佛法唯被菩萨故二理别下集玄云如来藏真识体上有恒沙性德行相各别对体真谛一味名俗谛故是教所诠故名理(即义理名理也)或是种智所了故名理三智别下即法空加行后得智以生空法空俱空皆有加行根本后得今欲别於二乘故但云法空又别教多约於事故唯言加行后得不言法空根本也又或道谓无漏种谓所知种类非一道智於种类诸法无所不知种之道智故道即是智或道者一切道般若云菩萨应学一切道谓声闻道缘觉道菩萨道佛道於此诸道速令圆满而不令其证於实际以要严净佛土成熟有情修诸大愿故准此则所知之道种类不一故云道种道即是种道种之智二释可知四断别等者别断所知障也见断分别修断俱生由此障故不达诸法故云无知即不染污无知也此乃所知障以不招生死故曰不染污即界外迷事惑也头数广多故曰尘沙以非正发润招生三界故曰界外又言无明即迷理惑也止观云若从空入假分别药病种种法门即破无知成道种智能得俗体此双证知断也六位别下别教有七位一信位伏见惑当通教初三地谓乾慧地性地八人地二住位此位初住顿断八十八使见惑当通教四见地次住至七住断思惑当通教五六七八地后三住分断尘沙当通教九菩萨地三行位全断尘沙当通教十佛地四回向位习中道观伏无明今约通相三十心皆伏无明然约别二乘故不言断惑唯言伏断无明也言三十心即十住十行十向皆未起无漏真智以有漏道伏无明故坚强不退(贤者坚也)又玄义云定慧均名贤不均非贤如世贤人智德具足智则无所不闲德则美行无缺许由巢父乃可称贤贤名贤能亦名贤善善故有德能故有智能善具足故称贤人五十地位破十重无明谓从欢喜地已去发真无漏智方断无明获圣性故圣者正也以真正故六等觉位破十一重无明七妙觉位破十二重无明今抄略初一后二但拣别二乘故七因别者下谓十地满心等觉位后前念金刚道为因后念解脱道为果今取前故八果别下解脱二字取生后念对金刚之因故涅盘四德者即常乐我净四德异二乘二种涅盘也。
　　钞一教圆者下言教圆妙不偏局故二理圆者下虽说二谛无不皆契中道圆融理故三智圆下一切智即真智种智即俗智双融真俗二智为一智名一切种智也镜玄记云以真理周徧一切色心等法与彼为性根本智能证此一切法所依真如理故依主为号名一切智又有为法色心种类有众多故以后得智能知种类法故从境为名是种之智名为种智亦依主释又楞严钞云道种智见俗谛理一切智见真谛理一切种智见中道谛理四断圆下无漏智起时性相无碍方能断结故云无明惑断也六位圆下彼说圆教有八位一五品弟子(一见闻随喜二读诵思修三说法利生四兼修六度五正修六度)能伏见惑二十信位初信断见惑尽二至七断修惑尽后三断尘沙惑尽三十住位四十行位五十向位六十地位七等觉八妙觉此四十二位断四十二种无明尽成佛也然能一位具足一切诸位功德故为圆也七因圆下言自然流入者皆契中道不假功用流入佛果海故止观用缨络经云二观为方便得入中道双照二谛心心寂灭自然流入萨婆若海八果圆下三德之果如前三点成伊处已引释问何故后三教各分八义唯藏教不分八义耶答彰其最浅故不明其八事但从能诠立藏教名。

　　华严悬谈会玄记卷第十九


　　华严悬谈会玄记卷第二十

　　　　苍山再光寺比丘　普瑞集
　　疏又此四教由三观起等者由依假空中浅深法门及其观行优劣不同起言诠说亦有差别乃为四教。
　　钞然依中论三观之偈者出其所宗也止观第一云智者师事南岳南岳事慧文禅师文师用一心依释论是龙树所说即以龙树为彼宗高祖师也是则智者已前但传观而已依观立教智者方周故但云天台四教也。
　　▲钞三离合用之等者只用初二句成初二教名离通用四句成后二教名合若尔何以次文今合初二句成初二教答对四句各别故此名合若对后通用四句却名为离言如云从假入空下牒疏此直语因缘所生色心等为假入析之无体方为即空或说色心等从缘故假无性故即入空言义同下以此师所立之义同彼论文下皆准知即离用也从空入假者下我说即是空入亦为是假名此空后明假深於空也即从空出假权实施设故不同藏通二教直语因缘所生为假复从假入中此次第入故为别一心俱入故名圆故云通用四句为别圆二教也问中论此偈为是何教中收答是圆教兼余教义似此例者岂可定判。
　　钞言从假入空析体异者下已上总明大意此下别消疏文谓观下总标云何下征释初析色中有二初总相分析一色蕴为十一分故色蕴空又於下别相析法为空谓观一眼清净色根能造四大所造四尘离八微外而无色根百法钞云且能造中地大极微未来世中而有无限各各别住若为能造时便迁至现在七个合为一微而有方分作用俱起方名能造地大既尔余三大亦然所造色香味触皆尔如色尘极微未来世中亦有无限各各别住若合为所造时便迁至现在七个合集一处方名所造色尘既尔余三亦然每造一尘时便有一具四大至如欲界一小色法有一百四十个极微所成且如所造中有四尘每尘各有七极微成四七二十八又所造四尘每一尘中皆有一具四大每造一大中有七极微成还有二十八四具四大足成一百一十二兼前所造二十八个极微足成一百四十个极微而言微者是极少义或有颂云极微微金水兔羊牛隙尘此为八微今析故成空说此观行之言名为藏教。
　　▲钞若云因缘所生下谓此色根向若有体不应假缘方有既假缘有故知性本自空何须分析方始空耶故云即空问此中何以离用初之二句成藏通二教不合用四句耶答藏教明因缘生法犹是假有更深推究要析尽方得名空即成之义尚且难成况空入假等耶是知藏教正唯初句兼次句也复何能入三四句耶通教虽体达即空亦无任运施设权宜化用之假虽有中名终归空理故弘决志云许有当教假中二名未见别理唯成但空等。
　　▲钞三观迤逦者次第观察展转造极言动寂无二者约能观心远离空有者约所观境所观远离空故能观心不沉寂所观远离有故能观心不动乱不寂故虽廓尔无相而应动无方不动故虽严土利生而毕竟无相依次第观察之法门以言宣说故故云别教。
　　▲钞三观一心下以无念之一心寂照居怀三一互融而俱存三一双亡而无在一心通达既尔念念皆然依圆融观行法门以言显示故名圆教止观云为破二边名中为破次第三观名三观一心实无中及一心定相。
　　钞余师或云等者刘公等慈恩慧观等光统等如次配云皆局定一经故为所拣故彼师云下此约部帙具教多少言三藏但者小乘经设说大乘之义亦多分小乘义相故名为但即阿含等经五部等律俱舍等论但名小教故法华玄义云三藏客作但是方便唯半不满(释经中客作贱人等意以长者引之方便且令客作不得升堂喻如来随机方便等)言方等对下对小而存愚法玄藏云方等弹呵则半满相对言般若带下广慧之小大品领教带半论满半则通为三乘满则独为菩萨言华严兼者以彼宗迷华严一分行布之义谓兼别说圆也言法华无复下以正直舍方便但说无上道故唯圆教玄义云法华富财废半明满若无半字方便调熟钝根则亦无满也。
　　钞净名云下言是身无常等者决择记约生老病死配之缘初起名生本无今有故无常也老夺盛色故无强也病为疾苦所侵故无力也死来灭坏故无坚也此约粗事无常亦云一期无常言速朽之法不可信也者此约细相无常亦云剎那无常若悟此生灭无常得四沙门果故即藏教义也言不生不灭是无常者天台疏云若了诸法非生非灭横计生灭故以四句检生叵得即无有灭是则不生不灭即无常义余义如前言富楼那章等者非富楼那为诸比丘说法时净名责云唯先当入定观此人心然后说法无以秽食(喻如小法)置於宝器(喻如大根)无以瑠璃(喻小乘法也)同彼水精(喻大乘法)乃至净名入定令诸比丘自识宿命皆发大意等正别教也反显大法小根不预故言须菩提章下断淫怒痴乃声闻也与淫怒痴俱乃凡夫也大士了淫怒痴即是涅盘所以不断不俱又即性故不断即相故不俱是则断之不断不断之断方为真断也言不坏於身而随一相者以声闻人由灭诸见方同无相故大士达身见空即是一相也又理不碍事故不坏身事不碍理故随一相言不灭痴爱等者声闻以痴曀智要灭痴以方明以爱系心因除爱而方脱大士了达痴爱性空即明脱也又明与无明性无二故不灭痴而起於明了本无缚真解脱故不灭爱而起於脱又彼疏云不断等二句了惑即性为集谛不坏等二句悟阴即理为苦谛不灭痴起於明漏即无漏为道谛不灭爱起於脱缚本无生今则无灭为灭谛也是为无作四真谛圆教义也而抄言等者等取以五逆相而得解脱亦不解脱不缚以真随妄缘而即性故得解脱亦灭谛也。
　　▲钞般若部中唯有三教下问前云般若带小说大既是带小岂无藏教耶答般若带小说大小是通教之小非藏教之小故无也有通教者三乘皆学般若故有别教者虽广说佛德二乘无分故有圆教者有色即空等义故。
　　钞涅盘十仙果证罗汉者彼经三十九及四十云阇提首那等十仙外道闻佛说常乐我净聚众白阿阇世王王领外道同见佛论议各各词屈求法出家十仙者一婆罗门阇提首那二梵志婆私咤三梵志先尼四梵志姓迦叶氏五梵志富那六梵志净名七犊子梵志八纳衣梵志(上八皆证阿罗汉果)九弘广婆罗门(发菩提心)十须跋陀罗(亦证阿罗汉果)彼疏云初二人邪见外道(说涅盘法为无常故次二人我见外道富那及净名边见外道犊子是疑心外道疑道有无并疑得者纳衣是自然外道说)一切法皆自然有亦边见摄弘广及须跋戒取外道弘广执取乞食为道须跋执取苦行为道问既皆外道何以速能得道答止观云若福德法升天甚易取道则难见是慧性沉沦亦易悟道甚疾。
　　▲言具於四教者会解十仙一发大心然从多分云皆证阿罗汉果即唯当藏教余略不指寂照则十仙之中自具四教谓净名梵志求法佛说舍故不造新是人能知常与无常梵志云已知已解佛征云何知解答云故名无明与爱新名取有若人远离无明爱不作取有真实知常无常半月后得罗汉果即藏教也须跋陀罗求法佛答一切法皆是虚假随其灭处是名实相乃至三乘观故得三乘菩提即通教也弘广婆罗门问法佛答云八圣是真涅盘是常如一城无孔窍唯有一门其守门者聪明有智善能分别可放则放可遮则遮城喻涅盘门喻八正守门喻佛婆罗门言如来善说微妙法义我今实欲知城知道自作守门乃至此贤劫中当得作佛此别教也犊子梵志问法佛答若人修习止观得十地乃至首楞严三昧(此云一切事竟楞严抄云此之三昧能观三科七大等诸法皆如来藏故云尔也)无上菩提此圆教也。
　　疏又更以四种化仪收之者上以义类分判一代时教今又判一代时教有四种化生仪轨法式此总判部帙渐说顿说等言收之者以此四仪收前四教故顿仪收圆别二教余三仪各具收四教然智者於妙玄初亦同南中诸师唯立顿渐不定三教后方开於不定复成秘密故有四义问探玄云一三藏教亦名小乘教二通教亦名渐教三别教亦名顿教四圆教亦名秘密教其故何耶答复是一理亦但傍义立名虽有六度菩萨说在小乘故从藏入通名渐别望直入大乘名顿圆以声闻如聋如盲故名秘密无执一文为定也。
　　钞二始从鹿苑终至鹤林三乘一乘并称为渐者此与四教仪异彼云渐教者即以阿含方等般若为渐教不至法华说法华云开前顿渐会入非顿非渐等今钞意者天台顿渐二仪既用前刘公等义刘公所立渐义本如是故又况智者妙玄第十释渐教相云如涅盘经十三云从佛出十二部经从十二部经出修多罗从修多罗出方等(〔从方等出般若〕)从般若出涅盘如此等意即是渐教相也又始自人天二乘菩萨佛道亦是渐也即以五味皆名为渐故至涅盘皆称渐教不入则四化仪教收经不尽也。
　　▲钞然此二教下问此顿渐二教本是刘虬所立何故疏云同前岌公故此答也意云以南中诸师於顿渐外加不定以为三教已复於渐中开之初开有三(对唐三藏等故云初开之)谓有相无相常住即是岌公所立此开渐仪中所收藏教同彼有相通教同彼无相别圆同彼常住以常住教有圆融历别二仪故刘虬所立顿教岌公亦许立之若指刘公顿义可同渐中既分五时义乃多别故云渐顿如前岌公或可刘公唯顿渐二教岌公兼有不定今天台亦有不定故唯指同岌公顿渐也立不定教唯有多师然渐中开合岌公首有名字故指同也。
　　▲钞而与前不定不同者前约时前后大小不定此约随说一法二根互闻不同即本质教不定大定小二根互知影像亦不定也互不相知者但影像教上有秘密之义也问若大小互之何有别教答闻小者但总相知彼人闻大何能委知其法门纵许皆知自亦无分问大小互不知何有通教答闻大者一类通教法门不遮广慧二乘亦修学故。
　　▲钞大师判教本意如是者以荆溪禅师已来但以法华为非顿非渐故於今宗大师本意也后来宗徒失天台之本意也致使四仪不收尽一代时教也。
　　▲钞又詺圆教亦名为顿者此约化法中圆即顿以非渐次历别为顿即圆融之义名钝故彼释名云圆谓圆明乃至圆顿(同前)故名圆教若化仪中顿不得即圆唯是顿义也言止观云者证成圆即是顿以彼立三重止观一渐次二不定三圆顿释第三云菩萨闻圆法起圆信立圆行住圆位以圆功德而自庄严以圆力用建立众生等皆华严贤首品意也。
　　▲言华严为顿顿者上顿字化仪下顿字化法圆即是顿义也。
　　▲法华名渐顿者渐字化仪顿字化法亦圆即顿义也以是下释成可知然法华补注义师破此义云根本闻是法华一乘圆顿止观清凉弃之别立华严名为顿顿形斥法华谓之渐顿遂立三重止观之外别立一种顿顿观门乃弃於法华根本之实而随华严兼别之权抑实扬权何有利益以天台判四时顿渐并是所生枝末之法清凉不晓却立华严以为顿顿岂非乃是随於末见耶又华严历别及以圆融经文显然妄谓顿顿一槩圆融法华开显微妙一乘谬言渐顿劣於华严(上全是彼破文)会解评曰义师为曾见此中顿顿义故作此破者是不晓清凉之意可谓大无识度也若曾不见此文而破者妄生破斥无根之谈是可笑也此中清凉出汝天台大师之本意何曾自教中别立顿顿观门顿顿观门却是汝自宗立也若清凉自宗华严圆教具圆融行布同别二门十十无尽汝宗三观三谛之圆尚但唯得同之一门况欲与之齐耶今明顿顿是汝宗大师本意以汝后人不识汝大师本意以法华为非顿非渐故特出大师本意尔何以妄救耶又汝若以华严为末者玄义辨二经十异竟结云种智法界等无差别岂以华严法界无末耶又智者既以华严为顿教余经为渐教开顿说从华严开出渐教令渐入顿会渐还入顿教即法华也又判渐教五味皆渐涅盘在法华之后说正当第五味岂非法华亦渐耶若法华非渐属何化仪所收若言化仪唯收枝末者则四仪有摄经不尽之失法华亦有无化仪失也当亡情体之。
　　疏义似小滥者约刊定意教义实有滥约下会通故云似也。
　　钞特违至教失者即法华云不得亲近小乘三藏学者。
　　钞文有四节下一出三藏下通滥涉大乘失特违至教失二立三藏下称通滥涉大乘失及不定失三明后三下通大无三藏失四明不名下别通不名小乘难也已知总意次别消文。
　　▲言滥涉之失不在於己者此但假设出意若作此救亦未免过故前云正许初失以难中故今推过不在己者以依二论故。
　　▲若有难言下二师异说一云言随自宗者随小乘自宗随他宗者随大乘他宗以大乘傍呼彼小乘名三藏非共许名也一云自宗即大乘自宗呵彼之语名为小乘他宗即是小乘随他小乘宗中赞美之言故云三藏既大乘随小乘云三藏则非大小共立三藏名也二释之中前解似胜若依后义则不成难大乘既随小乘他宗名三藏小乘自论亦名三藏岂成违耶今以大乘名三藏者是随他大乘中宗说岂小乘自宗亦名三藏耶故成难也思之故今答意云若智论中三藏名是随大乘他宗名尔成实论是小乘云何亦言我今欲说三藏中实义此三藏名岂是随他大乘宗耶由此义故滥涉之失亦不在己。
　　▲言即由上义不违至教者即由上智论及成实论皆但云三藏无小乘言故不违法华至教也或法华言小乘三藏亦但如智论随自他宗立名非是以小乘言拣异大乘故不违至教也。
　　▲言以罗什等者问上说智论随自他宗何干法华而会云不违至教耶故此答也或可唯依智论随他宗云三藏今欲成文故加小乘尔问为欲成文何不加於三藏之义而特加小乘二字耶小乘之过下答也不诃所诠三藏但责狭小之心故加小乘二字尔。
　　钞亦犹五尘皆色等者五尘通具变碍义故总称色也而眼所缘者是可见有对由粗显故独得总名余者是不可见有对等不显着故各受别称。
　　▲钞言即涅盘第二等者彼经云譬如国王暗钝少智有一医师性复顽嚚而王不别厚赐俸禄疗治众病纯以乳药亦复不知病起根源虽知乳药复不善解或有风病冷病热病一切诸病悉教服乳复有明医晓八种术善疗众病知诸方药从远方来却为王说种种医方王闻敬信旧医痴呆驱令出国令众断乳以种种药疗治众病皆得安乐等。
　　▲钞狗等戒者下钞云十住毗婆沙云多知外道有持牛戒者鹿戒者狗戒者马戒者象戒者释曰此皆外道所持恶戒通由二因生此妄计一由天眼见有众生从鸡狗等即生天上故二由非理寻思妄生此计婆沙一百四十四有二外道一名布剌拏憍雉迦受持牛戒二名颇制罗栖你迦受持狗戒二人异时往诣佛所种种爱语相慰问已时布剌拏先为他问此栖你迦受持狗戒修学已满当生何处世尊告曰汝止莫问复再三请佛以慈悲告言谛听受狗戒若无缺犯当生狗中若有缺犯当堕地狱闻佛语已悲泣哽噎不能自胜世尊告曰吾先告言止不须问今果怀恨时布剌拏白言不以此人当生狗趣故我悲泣然我长夜受持牛戒或恐亦当尔耶唯愿大悲为我宣说世尊告曰(准前应知)此等皆由不了真道婆沙又问云何受持狗戒牛戒名无缺犯答一如狗法一如牛法名无缺犯也。
　　▲钞十善道者不杀不盗不邪染不妄语不绮语不恶口不两舌不贪不嗔不邪见钞九十五种者萨婆多部律说外道六师各有十六种所学法一法自学余十五种各教十五弟子师徒合有九十六外道一种顺正故言九十五种也即九十五种外道所说鬼神之法皆从邪定而起或於定中知世凶吉现神变相也。
　　▲钞四无量者即慈悲喜舍此四定为生色界因亦能发天眼天耳它心宿住神境五通也。
　　▲钞言因身边见下执五蕴身为我我所是名身见执身常断是名边见由计我身既有断常故起断见拨无因果也次正慧中见我身而有断常必有因果相生故起世智说有因果也然上旧医各有邪正三学者全乖正理名邪似邻内教名正智论云十善戒佛不出世世常有之故名旧戒凡夫亦修八禅故名旧定等对今佛出故称旧也。
　　▲钞言即是新医从远方来者(经文如上)彼疏云明医喻佛能宣治法故说为医晓八术者一知病体喻佛知烦恼轻重二知病因喻知烦恼起因谓不正思惟及邪师教三知病相喻知烦恼相如瑜伽说贪心即下慢心即上等四知病处喻知烦恼起处谓顺逆境等五知病发时是如是病喻知烦恼起时少时老时贫富寒热饥饱时六知其药体喻佛知不净观等七知此药治如是病喻如不净治贪欲等八知禁如是病忌如是食等喻知不净观时不应取彼顺情境等善疗知方八种差别如阿含中具说言从远方来者真理难见喻之为远应能随感故名为来。
　　钞五种得戒者一善来得谓佛命善来比丘时尔时得戒即尊者耶舍二见谛得谓五比丘一云此时得二云见谛已后为受从见谛为名初解为胜受时未有僧故然唯初非后后已有僧故三三归得六十贤部共集受戒等部者类也此六十人是尊者耶舍少小朋友闻尊者耶舍归佛出家遂亦出家闻三归时即得具戒四八敬得即敬受八法谓大爱道尼此时未有尼故唯此一人或及眷属五百同得已后不得以有尼故(八敬如前)五羯磨得此云办事能成办一切比丘比丘尼僧事故即中国十僧边国五僧羯磨方得戒也言一切律仪者律者法也仪者式也无作有作者旧译也新云有表无表依俱舍说一师云表色有变碍无表随彼亦受色名第二师云所依大种变碍故无表业亦名为色也涅盘云菩提王子意疑比丘善心受戒至恶心时失比丘戒佛言戒有七种从於身口有无作色以是无作色因缘故其心虽在恶无记中不名失戒犹名持戒以何因缘名无作色非异色因不作异色因果释曰此有两重答问之意前答不失戒因因无表故后非异色因下自释无表得名色所由言非异色因者明以色为因不是异色之外别为因也言不作异色因果者特明作色果也不作异色之外别物之果既以色为因不异色作果故无表戒得成色也。
　　▲言如五部毗尼者如前所引。
　　钞八背舍者一内有色外观色背舍二内无色外观色背舍三净背舍身作证四无色定及灭受想定为八背舍止观云断惑究竟名解脱若惑未尽定未备但名背舍背者厌下地及自地净洁五欲舍者舍是着心故或果中说因语八解脱为八背舍义亦可通弘决十四云若言背舍解脱但名异者乃成大妨违婆沙等故。
　　▲言九次第定者四色四无色及灭尽定为九行者自试其心不令异念得入於此功德心柔软善断法爱故能心心相次如智论第二十四卷声闻法中说。
　　▲言发六神通者百法钞云六通以慧为体故依定发也且初明天眼天耳通者先要得四禅定修加行时於近色声而作远想於远色声而作近想障内者作障外解障外者作障内解问若尔应成颠倒答以不妄分别实计为内外等故非颠倒由此加行极净修持至成满位势力所引法尔便能依根发通见闻障内障外远近色声二辨他心通者於加行时先观他人善恶二色比拟他心善恶二事由此加行极净修持势力所引至根本位若观他心时变起依心相分即於如是相分之中便能达於他人之心善恶等事三明宿住通者於加行时先要假想於过去一生两生或大或小住胎出胎善恶等事由此加行极净修持势力所引至根本位正发通时法尔能现过去等相於相分中而能观达过去一一生事四明神境通者於加行时想於自身如同飞华轻举自在由此加行修持圆满势力所引至根本定位任运复能发生神通飞腾虚空若铁若金不能障碍五辨漏尽通者随三乘性於加行位作四谛十二因缘三性三无性等观伏除二障由此加行修持圆满势力所引后至根本定位任运能生漏尽通法问如是六通於后四禅八定之中是何等定能引发耶答有大小乘所说各别若小乘说前五通依四禅根本定起以势力广大能引发神通未至中间慧多而定少四无色定多而慧少(又云发通必依止观均地欲界散地无劳简辨四禅定近分观多止少四无色地止多观少是故唯依四禅根本又云欲界散地无通四禅近分无别处所无色界无色皆无眼耳通是故唯四根本也)若漏尽通四禅根本未至中间下三无色皆能引起皆许有无漏若大乘说前之五通与小乘同若漏尽通上二界八地总有以有顶地游观无漏不无等(问初禅有中间禅及未至近分何别答中间禅即大梵王天在有寻有伺地上无寻无伺地下两中间故中间禅言未至定者即加行定未至根本故近分者亦加行定於根本分有通悦义故即初禅未至近分体一义殊而有二名若二禅已上但名近分不名未至已有定故)。
　　钞身边二见者唯识云萨迦耶见谓於五取蕴执我我所一切见趣所依为业等彼疏云具云萨迦耶达利瑟致经部云萨是伪义迦耶是身达利瑟致是见身是聚义即聚集假应言缘聚身起见名为身见萨婆多云萨是有义迦耶等如前虽是聚身而是实有身者即是自体异名应云自体见大乘云僧吃烂提底萨便成移转义以心上所变之法故言移转身见依五蕴起此我见诸见得生执断常名边见。
　　▲言六十二见者对法第一云如计色是我我是色色属我我在色中一蕴有四五蕴有二十句三世各有二十为六十加身即我见我异身见为六十二又计常无常等为六十二见。
　　▲言十一智者离世间品疏云一法智二比智二它心智四世智五苦智六集智七灭智八道智九尽智十无生智十一如实智止观云世智它心智照俗八智观真如实智观中道问法华释签第四云大品说十智小乘第十一智属大乘答此是局义次云大小通立如实智今依通义故亦缘小乘中道此是天台意也。
　　▲言三无漏根者回向疏钞引俱舍说一未知当知根谓在见道八忍七智如苦法忍与疑得俱未知苦谛名未知后至智位必当知故名未知当知根如苦忍既尔余七忍亦然中间七智虽能证知良由知谛未遍中间起故亦名未知当知於已知根道有增上用见道引修道故名根二已知根从道类智已去乃至金刚喻定皆修道上下八谛总已知竟无未曾知但为断除迷事烦恼贪瞋痴慢四随眠故於四谛境复数起智知名为已知於具知道有增上用引无学故名根三具知根在无学道谓尽智无生智作知已已知之解故名为知有此知者名为具知於涅盘有增上用由具知根(心得解脱心若解脱)方证涅盘故名为根。
　　钞法句经者后经六度皆融至空寂今唯证三学但引二偈以证戒定耳如施云说诸布施福於中三事空究竟不可得施福如野马忍度云若见嗔恚者以忍为鞿鞅知嗔等阳焰忍亦无所忍进云若起精进心是妄非精进若能心不妄精进无有涯般若云森罗及万像一法之所印云何一法中而生种种见一亦不为一为欲破诸数浅智之所闻见一以为一其戒定二偈如钞言无智无得即般若心经意也或暗用法句经一亦不为一即是无智亦无得也。
　　▲言般若无知者即肇公般若无知论意也既般若无知何有慧相可得。
　　▲言意融三者融其执定相三故。
　　▲钞一一法门下此以三学既皆不离法性又以一性统之三学中别明一一法及自余一一法岂定别耶亦不令其无碍以是别教历别修故不同圆教明无碍故不同通教融至空故不同藏教三学迢然故论云下起信论也五欲谓色声香味触此皆能令有情起贪欲过故名五欲以知等三句皆是解随顺等三句皆是行也论中亦说六度今唯证三学但引三度也。
　　▲言等者等取诸经似此者故。
　　钞三僧祇劫者从初发四弘愿一未度者令度缘苦谛二未断者令断缘集谛三未安者令安学法也缘道谛四未得果者令得果缘灭谛且第一僧祇如释迦菩萨从古释迦佛所(婆沙云过去久远人寿百岁有佛出世名释迦牟尼剎帝利姓释种中生母名摩耶父名净梵子名罗侯罗所居之城侍者弟子出五浊时皆如今佛时彼世尊化道有情恒涉道路为风所薄肩背有疾令阿难陀往陶师家求胡麻油及以暖水以为吾涂洗时彼侍者至陶师家广赞佛德求索油水时彼陶师名曰广识办胡麻油及以香水为佛灌洗风疾除愈佛为说法彼闻欢喜即发愿言愿我未来当得作佛名号眷属时处弟子如今世尊等无有异彼陶师者即今释迦是也)至罽那尸弃此云宝髻佛值七万五千佛初劫满离女身及恶道识宿命惟望二乘当五停心总别念处以慈悲心行六度名外凡第二僧祇自尸弃佛至燃灯佛值七万六千佛名劫(满得受记当来作佛)当暖位解修六度名内凡第三僧祇自然灯至毗婆尸此云胜观佛值七万七千佛名劫满当顶位修六度故俱舍云八十中大劫(是劫有三无数一增灭为一中劫火灾坏世界时为八十中劫今此中劫有三无数故云三僧祗也)此后更有百大劫修佛相好然释迦菩萨由精进故超过九劫唯九十一劫修相好成(如契经说过去有佛号曰底沙有二弟子一名释迦二名慈氏彼佛观二弟子谁根先熟慈氏先熟复观二人所化有情释迦所化先熟念欲令彼机感相遇故舍二弟子入山后释迦寻见师龛中入火界定忘下一足经于七日说一偈赞云天上天下无如佛十方世界亦无比世间所有我尽见一切无有如佛者由此精进超过慈氏九劫但九十一劫成佛也)言别修六度各有满时者如尸毗王代鸽檀满(依贤愚经毗首天化为鸽帝释化为鹰逐鸽至尸毗王前入腋下鹰索鸽王割肉代之与鹰转秤转重王割肉无吝天复本形验知将来必当作佛故)普明王舍国尸满(此依仁王经说若智论乃是须陀摩王即华梵之异尔此王持戒常依实语欲出游观始至城门有一净行来乞王曰待我还国时有马王名曰鹿足与山神誓取千王唯少一王飞来捉王将去时王涕泣鹿足语曰汝大剎利人何故泣耶王曰我不畏死以不曾妄语适来出城许一净行施今失信矣鹿足放令还七日复来鹿足〔坐〕信即放千王也)羼提仙人为歌利王割截无恨忍满(如常可知)大生太子抒(神与切训除也酌也酌海水也)海进满(即大施太子为国人民入海采宝得如意珠海神因其寝卧夺珠还海太子发愿抒海求珠以济众生诸天问之答以生生不休息诸天念其精进故助其神力抒大海水减半龙即还珠)尚阇黎鹊巢顶上禅满(螺髻仙人名尚阇黎此仙人得第四禅无出入息端坐一树下兀然不动鸟见不动谓之是木於顶上生卵仙人定起乃觉其鸟生卵顶上即思惟曰我若起行鸟母不来卵必破坏乃再入定鸟子飞去方起游行也)劬嫔大臣分阎浮提七分息诤智满(具云劬嫔陀婆罗门大臣分阁浮提大地作七分若干城邑聚落村民尽悉皆作七分)即菩萨大心思惟分别也此是事禅智但能伏惑故此六度满望声闻位是下忍位也。
　　▲言皆是有漏者以三祇六度满望声闻位方当下忍位次入补处生兜率天托胎出家降魔安坐不动为中忍次一剎那入上忍皆是有漏故云未入见道。
　　▲言以无常狼者此约喻显法毗奈耶杂藏事云昔有国王号曰重兴曾於一时欲试诸臣谁有智慧便以诸羊人与一口敕令看养肥盛其肉不得有脂诸臣无智皆养令肥时有一臣名为大乐颇有智能与羊饮食食令其饱然后刻木以为豹狼时来恐怖羊虽得食而肥怖故乃无脂也法中菩萨亦尔以无常苦空狼令结使脂消诸功德肉肥能伏惑障皆名有漏。
　　▲言直至菩提树下等者以降魔安坐已在树下次进一剎那入世第一位即发真无漏见道成佛也准俱舍婆沙意云谓下八地修惑初修禅时先已断竟唯非想一地九品见思全在故入无漏见谛时与见惑一时顿断也十六心断见惑十八心断非想一地思惑故合三十四心一坐之间故名一时若智论云下地诸惑因时未断至树下时乃以九地九品思惑通名一九下八地俱生惑虽六行事观伏犹未名断故三藏菩萨位同凡夫以九无间九解脱合为十八见道中八忍八智合十六心成三十四心今准俱舍等说也兼智论意故有等言以前言皆是有漏密显智论意也若因中已断下八地思惑岂皆有漏耶故双存二意言涅盘中下第二十一卷詺二乘执此为实成故云二乘曲见也。
　　疏故藏通别圆之义下此由四教立义名定如三藏正目初教余三教皆有戒定慧故如无生理正是通教别圆亦显此故如道种智是别教余教皆有此智故如一切种智是圆教余三亦说故但名同随教诠显义别故四教名义不得互显也大意如此。
　　钞虽有同禀等者虽同禀无常乍似通教愚法二乘闻无常一生得发真智断结乃至便入涅盘可是禀教见无常理藏教菩萨三祇犹不发智断结岂见无常之理故虽皆无常通义不成。
　　▲言虽为菩萨别说下谓虽明菩萨四弘六度有似别教而不诠如来藏恒沙功德之别理不断所知障之别惑由依生灭四谛之理起於智解断烦恼障何得名别教。
　　▲言虽说一切种智下谓虽说此智而不得因果无碍故又但照真俗各别不能无碍契於中道故何得名圆故止观云三藏但明二谛菩萨初心中缘真伏四住(见一切住地欲爱住地色爱住地有爱住地初一三界分别后三如次三界俱空也)令烦恼脂消功德身肥百劫种相好获五通得法眼照俗后三十四心断见思但有中道谛名无别体。
　　▲钞虽说三藏下有定戒慧三名异故而融至空寂无三迢然故。
　　▲言已得故者谓前三藏教已立其名故或依渐仪从藏入通故云已得即从新得之胜彰名虽说道种智而只照界内有漏俗谛假有不照如来藏恒沙出世功德故虽说一切种智而只照俗有真空之二谛不照契中道不思议之二谛故亦不因中即具一切种智。
　　▲钞虽说二藏下亦有三藏名故而恒沙佛法皆依法性无量戒定慧顺法性修异於小乘不契法性名生灭三虽说无生空理有似通教而是不可得空问通教空理岂许可得答彼不可得只是但空今非但空二乘同见唯菩萨可证空性真胜义故纂玄记云依四教所断之惑而说四空一藏教由析法故名为断空二通教由体法故名但空三别教由三观迢然故是不可得空四圆教由三观一心故名不思议空虽说中道一切种智亦不许因果圆融故。
　　▲钞虽说三藏下言皆约真如等者虽有三藏之名皆约真如等性本具故浑无障碍或称性修学亦三一无碍故虽有真空之理似於通教而即佛性真空等故虽说历别阶位法门而一位具足一切位故。
　　钞迷其行布谓为别教但取圆融以为圆教等者下疏问云何为地前显圆融德地上行布彰劣耶答显一乘故云何显耶三乘之位地前行布地上圆融今一乘位地前地上俱有行布圆融若俱双辨则前后不异若地前行布地上圆融则全同三乘前浅后深又似行布圆融各别教行不知法性教行非即非离故於地前但显圆融已过三乘地上多明行布以显超胜胜相云何谓贤位始终圆融自在登地已去则甚深言所不至若不寄位何以显深不包三乘何以显广故虚空鸟迹迹迹合空大海十德德德皆海地地之中具摄诸地功德文文之内皆云若以殊胜愿力复过於此不可数知刚藏俟五请方说世亲以六相圆融意在斯矣又云地前乃我地之前安得云深异於地上此正破天台也以彼不得华严一乘之意将圆融行布离成二义故失圆宗。
　　▲钞若与之者下与者纵也即将固夺之必固与之则别教之名行布之名不同故云名异皆是历别之义故云义同故无大过者此虽与之亦显非不有小过也此有二过所立圆教不该行布但得圆融一过也华严本宗唯一圆教而云兼别二过也。
　　疏唐初海东元晓者姓薛氏东海相州人也艹发之年慧然入法随师禀业游处不常勇击义围雄横文阵仡仡然桓桓然进无前却彼土谓之万人之敌尝与湘法师入唐厥缘既差息心西往(义湘乃海东华严初祖同晓入唐夜宿古塳因达唯心故晓回国湘入唐往终南同贤首国师师至相传华严归海东大弘耳)无何言语狂逸举措乖疎同居士人酒肆倡家若志公持金刀铁锡或制疏以讲杂华或抚琴以乐祠宇或闾阎寓宿或山水坐禅任意随缘都无定验时国王置百座讲仁王徧搜硕德本州具以名望举进之诸德恶其为人赞王不纳未几时王夫人脑婴肿医工绝验祈祷无灵俄有巫觋曰苟遣人它国求药方瘥王发使泛海入唐求医溟涨中忽见一翁由波跃出登舟邀使入海见龙王名铃海谓使者曰汝国夫人是帝青第三女也我宫中先有金刚三昧经今托仗夫人之病为增上缘欲附此经彼国流布於是特三十来纸重沓散经付授使者复曰此经处渡海恐罹魔事今持刀裂使者腨肠而内于中用腊纸誊之以药传之其腨如故龙王言可令大安圣者铨次缀缝请元晓法师造疏解释夫人疾愈无疑龙王送出海面正遇入唐船回遂登舟归国王闻欢喜乃召大安圣者粘次焉大安不测之人也形服特异每在市廛击铜钵唱言大安大安之声故号之也安曰速将付元晓讲得余人则否时晓在湘州谓使者曰此经以始本二觉为宗为我备角乘将按几在两角之间置其笔砚始终於牛车上造疏成五卷又造略疏三卷於黄龙寺敷演王臣道俗云拥法堂乃宣吐有仪解纷可则复唱言曰昔日采百椽时虽不预会今朝横一栋处唯我独能时诸名德俯颜惭色伏膺忏悔焉初晓示迹难知化人不定或掷盘而救众或噀水以扑焚或数处现形或六方告灭亦杯渡志公之伦也探玄记云元晓法师造此经疏立四教等言四谛缘起经等者即四谛经也各一卷等余小乘经诠生空理者也。
　　疏大同天台等者前二依天台藏通而小异但合别圆者以天台以华严兼别今晓公以华严总名为满即总是圆满义也其梵网名一乘分是晓公新加故云大同也。
　　疏非谓此四下以法海无边合见闻者犹一滴耳善哉大常斯言无过四贤首弟子等者涅盘疏云学在我后名弟德从师生名子传云释慧苑京兆人也少而秀异蔚有茂材厌彼尘寰投于净域礼华严宗法藏为师陶神练性未几深达法义号上首门人也有勤无堕内外该通华严一宗尤成精博等。
　　疏四者初心菩萨者彼论具云四者初发菩提心菩萨即三种空乱意菩萨一有法断灭后时得涅盘二以空为有三离色等法别更有空皆失空如来藏修行等。
　　疏二谓小乘等者彼以不变为一分随缘不变为具分生空为半字二空为满字是则第二教於一分不变中唯得生空半字第三具明二空为不变满字未许随缘复名一分则二三两教一分之言虽同而不变一分中半满宽狭有异第四具明随缘不变并二空理故云具分及满也言广如彼说者即刊定记也。
　　钞彼疏又明等者由所诠义别能诠成异言次一法性分显者生空不变一分显故三即分隐者二空随缘不显故四即全显不变随缘故问法性是一云何分四教耶法性虽一下答也言若约乘下以乘收束言多同光宅者二三两教皆三乘故四即一乘此约根与所诠法性而立彼约时及乘立故小异也。
　　钞九流七经者九流如前七经者古以易书诗礼乐春秋为六经至秦焚书礼乐经亡今以易书诗礼春秋为五然礼有周礼仪礼礼记曰三礼春秋有左氏公羊谷梁三传通为九经今云七经者应开三礼为三合三传为一故有七经也或可於五经之上加孝经论语也。
　　▲钞或十宗等者法苑中依瑜加显扬叙外道有十六宗今脱其六字或可十一宗以下合九十五种外道通为十一宗也一数论宗二十五谛等二胜论宗六句法等三涂灰外道并诸婆罗门共计自在天是万物之因四围陀论师计从那罗延天脐生大莲华华上有梵天祖翁等五安茶论师计世间最初唯有大水时有大安茶出生形如鸡卵金色后为二段上为天下为地等六时散外道计一切物皆从时生七方论师计方生人人生天地灭后还入於方等八路迦耶论师计色心等法皆极微所作九因力论师谓虚空为万物因等十宿作论师计苦乐报皆随往日本业等十一无因论师计一切万物无因无缘自然而生等具如下宗趣中明今举其大数云十耳。
　　▲钞富单那此云满迦叶云饮光末迦棃云常行不暂住故俱奢棃云牛舍母生处也删阇夜云圆胜自称我最圆胜毗罗胝云空城母生处也阿耆多云无胜弊衣者着粗弊衣故以名也迦罗鸠驮云默领随人问也迦旃延云云剪发尼揵陀云无系以裸形故是出家外道总名若提云亲友。
　　▲六师之计具如涅盘说彼云富楼那(即富单那也)说无无黑业无黑业报无白业无白业报无黑白业无黑白业报无有上业及以下业(即今无君臣父子等也)二末伽棃说一切众生身有七分何等为七地水火风苦乐寿命如是七法非化非作不可毁害如伊师迦草安住不动如须弥山不舍不作犹如乳酪各不诤讼若苦若乐若善若不善投之利刀无所伤害何以故七分空中无妨碍故命亦无害何以故无有害者及死者故无作无所记无听无有念者及以教者常说是法(今云不由行业性自有之即七分定故不可改易也)三删阇夜说一切众生若为主者自在随意造作善恶悉无有罪如火烧物无净不净(下取意引)如地普载如水俱洗如风能吹乃至如秋髡树春则还生虽则髡斫实无罪一切众生亦复如是此间命终还生此间以还生故当有何罪一切众生苦乐果报悉皆不由现在业果因在过去现在受果现在无因未来无果以现果故众生持戒勤修精进遮现果恶以持戒故则为无漏尽有漏业以尽有漏业故众苦得尽众苦尽故便得解脱(似与下第六师义同此下第六计却与今第三同未审以何处为定)四阿耆多说若自作若教化作若自斫若教他斫若自炙若教他炙自害他害自偷他偷自淫他淫自妄他妄自饮酒他饮酒自杀一村一国以刀轮杀一切众生若洹河南布施河北杀生悉无罪福无施戒等(此计无罪福应自苦行即得解脱也)五迦罗鸠驮说若人杀害一切众生心无惭愧终不堕恶犹如虚空不受尘水有惭愧者即入地狱如大水润湿於地一切众生悉是自在天之所作天喜众生安乐天瞋众生苦恼一切众生若罪若福乃是自在天之所为作云何当言人有罪福譬如工匠作机关木人行住坐卧唯不能言众生亦尔自在天者譬如工匠其木人者譬众生身如是造作谁当有罪(由自在天作故言有无常定与今第五正同也)六尼揵陀说无善无施无父无母今世后世无阿罗汉无修道一切众生经八万劫於生死轮自然解脱有罪无罪悉亦如是如四大河所谓辛头洹河博叉私陀悉入大海无有差别一切众生亦复如是得解脱时悉无差别(此却同今钞第三前第三却同今第六钞也)上依第六地钞引也。
　　钞破后三教者但破第三教也约总相说故云后三或可即后之第三教也言乃有二义者一若约下以分破满正破第三教故意云涅盘满字具二种满一生空法空义二不变随缘义今言唯有不变一分不应言满也二有救言下遮救言空者所谓生死下意显涅盘非唯以二空为满兼显妙有随缘为满也则知涅盘半满有二用若对小乘以生法空为半满若对权教菩萨则以空有具不具为半满是则即刊定立半满唯约二空谓第二教半唯约生空第三第四教满唯约二空故成违也。

　　华严悬谈会玄记卷第二十


　　华严悬谈会玄记卷第二十一

　　　　苍山再光寺比丘　普瑞集
　　疏波颇三藏者按传云波罗颇迦罗蜜多罗唐言作明知识或云波颇此云智光中天竺人也本剎利王种姓十岁出家随师习学诵一洛叉大乘经可十万偈受具已后便学律藏博通戒网心乐禅思又随胜德修习定业因循不舍经十二年后复南游摩伽陀国那烂陀寺值戒贤论师盛弘十七地论因复采听以论中兼明小教又诵一洛叉偈小乘诸论传灯受教同侣所推承化门人般若因陀罗跋摩等学功树绩深达义网今见领徒本国匡化王臣所钦波颇与道俗十人展转北行达西面可汗叶护衙为戎王信伏时武德九年高平王出使入番因与相见将使东归而叶护君臣留恋不许王即奏闻下敕征入乃与高平王同来谒帝以其年十二月达京敕住兴善寺翻译等然今钞引般若灯论序云贞观元年即武德九年改贞观元年也。
　　钞云十一月二十日传云十二月传且通举耳钞云顶戴梵文至于京辇传由高平王奏请宣入有小异耳。
　　▲钞波颇蜜多亦梵语之略且如上传唐言朋友者传云作明知识知识即友义也。
　　▲言附杙(音亦橛也)传身举烟召伴者据昙无竭传说过龟兹沙勤诸国登葱岭度雪山障气千重层氷万里下有大江水急若箭於东西两山之胁系索为桥十人一过到彼岸已举烟为识后人见烟知前已度方得更进若久不见烟则知暴风吹索人堕江中(故此云举烟召伴也)行经三日复过大雪山悬崖壁立无安足处石壁皆有故杙孔处处相对人各执四杙先拔下杙手攀上杙展转相代三日方过乃到平地至罽宾国(即附杙传身也)上传说昙无竭往西域今叙三藏自彼而来故先附杙传身度雪山而次过索桥也。
　　▲言冒氷霜而越葱岭者据法显传云葱岭冬夏积雪有恶龙吐毒风雨沙砾山路艰危壁立千仞奘三藏又云葱岭据赡部洲之中南接雪山北是热海东渐乌铩西极波斯纵广统国各数千里冬夏积雪岩崖隘崄过半已下多出山葱故用名焉昔人云葱岭停雪即雪山也今亲目睹则知其非雪山乃葱岭之南。
　　▲言犯(干也侵也)风热而度沙河者法显传云自长安西度流沙上无飞鸟下无走兽四顾茫茫莫测所之唯视日为准东西人骨以标行路耳屡有热风恶鬼遇之必死今三藏自彼而来先过葱岭次度流沙也。
　　▲言娵觜者(上子于切下音咨)尔雅云娵觜之口营室东壁也注云室东壁(营室即室宿合是壁宿在室宿之东故云营室东壁)星四方似口因以为名其年壁宿直岁即下亥年也。
　　▲言秦征重寿等者传云鸠摩罗耆婆此云童寿以童稚时已有耆寿之智或云罗什罗字梵语之略也以其善解文什故云罗什即华梵相兼也言苦用戎兵者以前秦符坚时有德星现於外分野遣吕光伐龟(音丘)兹(音慈)取什公已如前引。
　　▲言汉请等者汉明帝梦金人飞空而至明旦召之通人传毅曰闻西域有神人其名曰佛陛下所梦将必是乎帝悦即遣郎中蔡愔博士秦景等往天竺寻访佛法行至中途果见摩腾竺法兰白马驮经像而来乃同至洛阳教法始兴也讵可下比对显胜(奏见音现也)。
　　钞耆阇法师者法华玄义云耆阇寺凛法师立一即毗昙二即成实论三即大品三论四者法华云世尊法久后要当说真实五即涅盘华严等常住佛性本自湛然也六即染净俱融法界普圆义。
　　▲言前四名即衍公四宗者即隋朝大衍法师所立然以后二宗不同故今但云前四名即衍公也此凛法师但以如幻法名不真宗真空理为真宗并是衍公不真宗故故次破云其三与四但法喻之别也衍公真实宗明法性真理佛性等教即凛法师常宗也。
　　▲言在立宗之初者宗趣通局之初也彼当破之言又真宗下玄义亦云真若非常真则生灭常若非真常则虚伪。
　　▲言但法喻之别者三不真宗但以幻化等喻显真理即与第四真宗但法喻异耳何分二宗耶以有此等妨难故疏并不引也。
　　疏第二明西域等者探玄记云即西域本立性相二宗今现传性相二宗依附於彼多异少同。
　　钞然真谛等者问真谛等亦是西域法师何以叙此方中收由探玄记科属西域故以然字牒之而答也以亲到此方判教故属此方中收下二大德只在西方分教不来此土故别为西域耳言笈多者具云达摩笈多此云法密隋开皇中至京城然前不叙此师今所以指者以下立宗中叙故。
　　▲钞那烂陀者此云施无厌者按唐三藏传云赡部洲中寺之最者无高於此矣五王兴造供给倍隆故因名焉其寺有五院或云九院同一大门周围四十八里阁高八丈许并用砖垒其最上壁犹厚六尺廓三重墙亦砖垒高五丈许中间各绕极深池堑备有华畜严丽可观自置已来防卫清肃女人非滥未曾容隐常住僧众四千余人外客道俗通及邪正乃出万数皆周给衣食无有穷竭故复寺号为施无厌也(以前云庵没罗园中有池池中有龙名那烂陀寺近龙池从彼立名又云佛昔为王建都此地常行惠施物念其恩故名也)中有佛院备诸圣迹精舍高者二十余丈佛昔於中四月说法彼国常法论师有智识清远王给封户乃至十城渐降量赏不减三城现有受封大德三百余人通经已上不掌僧役自乌耆已西被於海内诸出家者皆多义学任国诸师皆无隔碍故学徒博闻该赡也。
　　▲言按唐三藏传似智光乃戒贤弟子者故传说南印土般若麴多明正量部造破大乘论七百颂时戒日王讨伐至乌茶国诸小乘师宝重此论以用上王请与大乘师决胜时王作书与戒贤可差四僧善大小内外者诣行在所拟有议论时戒贤差弟子海慧智光师子光及奘应命而行评曰此智光决戒贤弟子也又按传说那烂陀寺大德师子光等立中百论破瑜伽等义奘曰圣人作论终不相违但学者有向背耳因造会宗论三千颂以呈戒贤诸师称善准此则奘师在彼时师子光等已立中百论宗既云师子光等必智光亦在其中奘师虽为会通应后时智光中百论盛行故与戒贤同时在那烂陀寺弘宗也若今钞两楹犹未定断。
　　钞无行禅师书云等者正证西方有其二宗兼证其胜劣也言玄飙才举者龙猛持亦幡五天立论无有胜者今云玄飙恐是斯类言无着牵羊者意说无着宗义堕故也此用左传彼云宣公十二年春楚子围郑旬有七日郑人卜行成不吉卜临(去声呼也)于太宫且巷出车吉国人大临(去声)守陴者皆哭楚子退师郑人修城进复围之三月克之入自皇门至于逵路郑伯肉袒牵羊以逆曰孤不天不能事君使君怀怒以及敝邑孤之罪也敢不唯命是听其俘诸江南以实海滨亦唯命其翦以赐诸侯使臣妾之亦唯命若惠顾前好徼福於厉宣桓武不泯其社稷使改事君夷於九县君之惠也孤之愿也非所敢望敢布腹心君实图之左右曰不可许也得国无赦王曰其君能下人必能信用其民矣庸可几乎退三十里而许之平潘尪入盟郑伯之弟子良出质又宋微子启纣之庶兄武王既克殷启乃持祭器造于军门肉袒面伏左牵羊右把茅膝行而前武王乃什之(注曰肉袒牵羊示为臣仆也)言翎羽暂腾者翎羽即羽扇也此用诸葛武侯秉白羽指挥三军令龙树宗论义亦然也言陈那乱辙者亦左传鲁庄公十年春齐师伐我公将战(即庄公也)曹刿请见其乡人曰肉食者谋之又何间焉刿曰肉食者鄙能未远谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺(音杓)公将鼓之刿曰未可齐人三鼓刿曰可矣齐师败绩公将驰之刿曰未可下视其辙(车迹也)登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之。
　　▲钞躬亲问之者探玄记说贤首自问日照三藏云西域诸德於一代圣教颇有分判权实以不日照云近代天竺那烂陀寺同时有二大论师一名戒贤一称智光并神解超伦声齐五印群邪稽颡异部归诚大乘学人仰之如日月独步天竺各一人而已以所承宗别立教不同等。
　　疏戒贤远承弥勒等者先有室商佉王威行海内酷虐无道摧残释种拔菩提树绝其根苗选拣名德三百余人坑之余者悉充奴[(上/矢)*(入/米)]时戒贤将就坑为贼擎出潜沦草莽后复於那烂陀寺盛兴佛法(其室商佉王即为戒日王所灭戒日王因至菩提坑发愿若我有福统临海内堪见佛法愿菩提树从地而生言已寻视菩提已萌坑中上踊遂举其诛室商佉王也)当奘师见时已年一百六岁众所钦重号正法藏戒日王增邑十城科税以入戒贤以其所得成立寺庙焉言远承弥勒无着者无着初得小乘空观意谓未安因乘神通往兜率天谘问弥勒菩萨为说大乘空观还阎浮提如说思惟即便得悟时地六震既得空观因此立名阿僧佉此云无着尔后数至兜率问大乘经义还人间为人说之人多不信因发愿请弥勒下阎浮提解说大乘弥勒如其愿夜下人间放大光明广集有缘於说法堂诵出十七地经随诵随解经于四月夜解之方毕虽同一堂听法唯无着得近菩萨余人但遥闻声无着夜闻昼即解说释曰戒贤盛弘十七地论(即瑜伽论是也)木因弥勒诵出解释无着复申解说故云远承也言近踵护法难陀者据二师注唯识等义西域弘唯识者乃杖林山胜军论师亦奘师所宗今云戒贤近踵者以瑜伽唯识并法相宗唯识乃瑜伽十支中高建法幢一支也故作此叙耳或护法难陀非唯弘唯识也。
　　钞护法难陀未有得圣之文者准唯识抠要云护法菩萨临终之日天乐霄迎悲声动域空中响报婆罗门曰此是贤劫千佛之一佛也若尔乃权菩萨也今就迹而言亦当时英彦尔英谓英杰彦谓俊彦言近踵者足踵谓后人蹑前人之踵迹也。
　　钞具如西域记及三藏传广说者传云奘历诸国风声久远将至其寺众差大德四十人迎奘至庄宿即目连本村也明日食后僧二百余俗人千余擎舆幢盖迎引入都会与众相慰问讫唱言令住寺又差二十人引至正法藏所即戒贤论师也年百六岁众所钦重故号正法藏博闻强识内外大小一切经书无不通达奘礼赞讫并命令坐问从何来答从脂那国来欲学瑜伽等论问已涕泣召弟子觉贤说旧事贤曰和尚三年前患困如刀刺欲不食而死梦金色人曰汝勿厌身往作国王多害物命当自悔责何得自尽有脂那僧来此学法已在道中三年应至以法惠彼彼复流通汝罪自灭吾是曼殊师利故来相劝和尚疾今损矣正法藏问在路几时奘曰去三年矣既与梦同悲喜交集礼谢讫寺素立法通三藏者员置十人由来阙一奘风闻便处其位日给上馔二十盘大人米一斗(即粳米也大如乌豆饭香百步唯此国有王及知法者预焉)槟桹豆蔻龙恼香乳酪蜜等净人四婆罗门一行乘象舆三十人从然唯二十日过此渐减通一经者犹给五盘五日过已复依僧次奘请戒贤讲瑜伽论听者数千人十有五月方一徧重为讲九月方了自余顺理显扬对法等并得咨禀然於瑜伽偏所钻仰经於五年晨夕无辍将事博识未忍东旋贤诫曰吾老矣见子殉命求法经途十年方至本国今不辞老朽力为申明法贵流通岂期独善更参他部恐失时缘智无涯矣唯佛乃穷人命如露非旦即夕即可还矣便为奘俶装赆送付给经论奘因至西钵伐多国停二年学正量部根本论摄正法论等却东还那烂陀参戒贤已复往杖林山胜军论师居士所学唯识决择论意义论成无畏论等首尾二年从於此方渐东旋也准此奘师所学非一师归本国偏宗戒贤故云即唐三藏所师宗也。
　　疏第二时中下疑云第二时中即依遍计说一切诸法自性皆空而实依圆是有何故但说於空不说依圆是有耶释意云第二时虽依下纵然依佗下夺或上彰胜前下彰劣后可知。
　　钞至下当辨者三性空有即离义中辨也言此有两重者初说因缘故诸法生明是依佗故有次说诸法皆空即约徧计故咸空(上疏云依徧计所执说诸法皆空)三具说三性徧计所执都无体用故空依佗圆成离执寄诠名有二智境界故(依佗俗智境圆成真智境)此以第三时疏中三性一句解前二时之意。
　　▲二者下第二重双取疏中具说三性三无性等二句为一对影前第二时三无性皆空第一时三性皆有第三时双具三性三无性故非空非有也初时三性皆有者如所执实我为遍计色心等法为依佗生空之理即圆成也余二教可知(上释两重大意也)。
　　▲故唯识云下释三无性义也清凉释云谓依遍计所执性说相无自性性由彼体相毕竟非有犹如空华绳上蛇故依佗起性立生无自性性此如幻事托众缘生无所妄执自然性故依圆成实性立胜义无自性性谓即胜义由远离前遍计所执我法性故既依三性无立三性未说三性亦有而但说三无性空故云佛密意说也。
　　▲谓若显了说者成立第三教也对前密意云显了对前不具云双明谓不碍缘生故说有三性不碍无性故说三无性方是不即不离为中道也。
　　钞下说十重者即别会二宗之初疏标十重别是也言且就深密略有四义者十重犹约宗通论四义专在深密望前二时说也一即前钞之中第二重二即第一重问前及下钞皆云三性空有此标何言心境空有耶答有二意一云三性心境影略而明谓深密三时约三性立妙智三时约心境立故互影取各具二义也二云彼宗三性亦约心境也依圆为心是有以五位百法皆唯识故总名为心识自性故(八识心王)识相应故(五十一位心所)识所变故(十一种色法也)识分位故(二十四种不相应行)识实性故(六种无为)五位之中前四位依佗有后一位圆成有遍计所执我法等皆名境心外境故俱空也准此前正立中应云前二时教不说唯识故或有或空今第三时俱明唯识则境空心有为中道也。
　　钞此中且约下正释疏中徧计空依圆有对二时论了不了也且者不尽之义此正立中虽标四义且约前二义明故今约第二义合前正立中明第一义故有二义也有本钞云属第三时含约三性三无性论者义亦通也以前第三时中含两重义故正属此义也言余二门下即别会性相二宗中一乘三乘别一性五性别中显隐以明谓性显则相隐相显则性隐也然约深密此四门中双具三性三无性为了但说三性等为不了境空心有为了心境俱空为不了一乘为不了三乘为了一性皆成佛为不了五性有不成佛为了也若后妙智於四门义皆反此以论了不了也。
　　疏此依深密所判者即第二卷云世尊初於一时在施鹿林中唯为发趣声闻乘者以四谛相转正法轮虽是甚奇而有上有容是未了义世尊昔在第二时中唯为发趣修大乘者依一切法皆无自性无生无灭本来寂静自性涅盘以隐密相转正法轮虽更甚奇亦是有上有所容受犹未了义世尊於今第三时中普为发趣一切乘者依一切法皆无自性无生无灭本来寂静自性涅盘无自性性以显了相转正法轮第一甚奇无生无容是真了义。
　　疏二智光论师远承文殊等者以文殊诸经中说法多显般若旨趣而龙树造智论中论正申般若旨趣故云远承也。
　　▲近禀青目青辨者贤首本云近禀提婆青辨故无行书亦云龙树提婆也今所以改之者龙树第十三提婆十四(二十八祖中)今分远近不可以提婆为近禀故又提婆造百论今取青目青辨对护法难陀等皆是注家故今改作也中论序云天竺诸国敢预学者之流无不玩味斯论以为喉襟其染翰申释者甚亦不少今所出者是天竺梵志名宾罗伽秦言青目之所释也其人虽信解深法而词不雅中其间乖僻烦重者法师皆裁而裨之(法师即什公也)西域记云清辨论师外示僧佉之服内弘龙树之学闻护法菩萨在菩提树宣扬法教乃命门人往问讯曰仰德虚心为日久矣然以宿愿未果遂乖礼谒菩提树者誓不空见见当有证称人天师护法菩萨谓其使曰人世如幻身命若浮未遑谈议竟不会见论师由是乃还本土静而思曰非慈氏成佛谁决我疑遂於观音像前诵随心陀罗尼经涉三年菩萨现身谓曰何所志乎对曰愿留此身待见慈氏菩萨曰人命难保宜修胜善生睹史天乃见慈氏论师曰志不可夺也菩萨曰若其然者宜往驮那羯[石*禁]国城南山岩执金刚神所至诚诵持金刚陀罗尼当遂此愿也於是往而诵之三载之后神出问曰伊何所愿论师曰愿留此身待见慈氏神曰此岩石内有修罗宫如法行请石壁当开开即入中慈氏出世我当相报矣於是又诵持三载乃咒芥子以击石壁壁乃开论师乃与六人入石壁入已还合。
　　钞等取涅盘法华等者若心境皆从缘生即空无性平等一味不碍二谛者显依般若及中观论十二门论百论智论等兼法华涅盘等若今趣寂二乘等普得成佛者显依法华涅盘等兼依智论等也。
　　疏心境俱有等者广钞云心为能缘即第六识心境为所缘即四谛理等各执为有故。
　　▲境空心有者谓唯识观遮外妄境名义自性差别唯有心也唯遮境有故境空(即徧计所执心外实我法皆空也)识拣心空故识有故云唯识道理。
　　▲言心境俱空者谓所缘若名义等境既空能缘识心不立故中边论云以尘无有故本识即不生。
　　钞上约心境空有乃至盖影略耳者准此故知二宗所立各有心境三性二义故前后影略也言今约三性空有者初教缘生定有即是遍计以言总相执为定有为破执实我故说缘生法决定是有次教依他似有后教缘生即空平等一味是圆成也从浅至深故是则前约合故但名心境今就开义分为三性故如上二宗中前约於心境此亦约於三性故云影略也或可就自宗中前亦约於三性今亦约於心境故云影略也。
　　▲钞如空泽之空者下有水曰泽今以小乘闻空时如旷野中空无水草之空也言故经者即广百论所引契经也弘决志指为楞伽经第四无常品中文也经音义云宁者愿词也。
　　▲钞但除其病下二句即净名经问疾品中文也天台疏云如火是烧法若触烧痛谨慎不触即是除病不可除火除则失温身照暗成食等用以况但除小乘缘生实有之执而不除缘生之法。
　　▲钞不存依佗者不同相宗存於依佗但空徧计也显依佗亦空故也。
　　▲言平等一味下此中含二义一法性宗缘生无性故空空即圆成更无二体则依佗性上无徧计性故依佗即空空即无性之理故密严经云名为徧计性相是依佗起名相二俱遣是为第一义圆成真空依佗缘有二体既同何故法相要留依佗但空徧计耶二空宗三性如空华依病眼第二月依捏目及本月而有故名依佗迷情计为实有即是徧计二义虽别所目之法不别此等皆无所有方名圆成但约依佗徧计空理而说亦无其体故说三性皆无性不同法相宗依於三性密意说三无性如广钞说已上亦以第三时教意释前二时教也。
　　钞题云分别明菩萨者题谓人题显造论人也言人译异者翻译之人异耳谓分别明是波颇所译智光是日照所译也或译造论之人名成异耳会义即同言释论称般若灯者问既释中论云何称般若灯故此答也意显本论释般若故故今本论中般若之理幽隐难彰之处如灯照了般若之灯释论从本论以彰名依主释也。
　　▲言体即般若者论中所明般若云智体也照了诸法如灯用也般若如灯持业释也故彼论序云借灯为名者无分别智有寂照之功也然般若灯论即中论异名彼序云般若灯论者一名中论有五百偈龙树菩萨之所造也准此则以全所释论名为能释论目也以今有十五卷分别明菩萨造故异本中论也。
　　▲钞但依贤首引耳者探玄记云此三次第如智光论师般若灯论释中具引苏若那摩诃衍经说此云大乘妙智经此昔所未闻也然今波颇所译论中即无是说恐是日照引出说耳。
　　▲言或云即般若经等者若据论说频引诸部般若皆逐一标名岂独此经而转名大乘妙智耶故钞主疑之而言或云也问论标为分别明菩萨今以义会乃是智光未审是戒贤弟子智光否答据波颇亲依戒贤学十七地论当贞观之初至此方奘师亦贞观之中往天竺而师子光等已造论破瑜伽恐是时智光已有释论解中论偈而波颇於彼传来故译也所以不妨智光是戒贤弟子而同时弘宗於那烂陀也。
　　钞然此二三时下第二辨顺违下一段钞文科分为二。
初总相和会(二)
初贤首正会(二)
　　初问(然藏)后答(二)
　　初总答(自答)后别释(二)
　　初无会(言无)二可会(三)
　　初总标二门(言无)二别释二门(二)
初深密二意(二)
　　初摄生宽侠(初门)　　后言教具缺(二约)

后妙智二意(二)
　　初益物渐次(第二)　　后显理增微(二显)


　　后总结上意(依此)




后清凉出意(三)
　　初总解二了胜劣(今观)二翻相宗了为不了(三)
　　初总明(二者)次别释(二)
初摄生宽成不了(四)
　　初牒彼所立(何者)　　二约喻反难(则得)　　三约法反难(纯菩)　　四结成不了(是故)

后言教具成不了(四)
　　初牒彼所立(又如)　　二约喻反难(言皆)　　三约法反难(法华)　　四结成不了(是故)


　　三结成(上二)

　　三出疏不引所以(恐法)


　　二别消疏文(疏文)


　　钞藏和尚起信疏者此圭峰未移疏於论文下作注以前之古疏也当上卷伍张中文钞。
　　▲各合为人悉檀者悉檀梵语此云义宗然有四种为佛所说法有此四宗义类故一世界二为人三对治四第一义若天台云悉者布也檀者此云施也若会此二义者以四义宗布施於众生皆令沾益今言各各为人者谓或闻说空则戒定慧增长或闻说有则戒定慧增长以为众生便宜不同故天亲龙树等宗师得佛意故不假和会亦摄论四意趣中众生意乐意趣也於一法中或赞或毁等又成实论云佛说内外中间之言遂即入定时五百罗汉各释此言佛出定后同问世尊谁当佛意佛言并非我意诸人愧复问既不当佛意将无得罪不佛言虽非我意各顺正理堪为圣教有福无罪等故不须会也。
　　▲钞即可会者以护法清辨等立宗诤故所以会之。
　　▲钞一约摄生宽狭(约人)言教具阙(约人及法)二约益物渐次(约人)显理增微(约法)钞既皆二义下法相宗中摄生宽故了言教具故了故云二义了摄生狭故不了言教阙故不了故云二义不了法性宗中益物皆当作佛故了显理相尽故了故云二义了益物不等故不了显理未尽故不了故云二义不了则二宗相对各有二了二不了於理则齐探玄记云二说各据别门互不相至岂有相违。
　　钞今观贤首意下探玄记叙初门竟断云戒贤所判亦有道理叙后门竟断云智光所判甚有道理既彼但云亦此云甚者意似偏许智光故今作此出贤首意也钞凡小同居下以深密云普为发趣一切乘者凡以人天乘化小以四谛缘生化大以三性等化则菩萨与凡夫同居也次云彼三且约出世为言(意显实被五乘机故)。
　　▲钞杂以无稽首尚书云无稽之言勿听弗询之谋勿庸注云无考无信验也不询专独也终必无成故戒无听用疏云为人君不当妄受用人语无可考验之言勿听受之不是询众之谋勿信用之问彼依深密等立此三时何言杂以无稽耶答以彼引胜鬘证一乘是密意破句读文引楞伽证五性不晓无性之义成立趣寂声闻便判法华论错此等皆考之失据并无稽之言故云杂以也。
　　钞上二本是下即摄生宽为了言教具为了今成二不了言后二又成下即深密中显法性狭阙二不了今翻成了谓摄生中彼以唯大名狭以无小及人天故今小及人天凡有心者皆当作佛何名狭耶则汝谓狭此亦名了彼以言教唯大名阙以不具五乘故今以方便有三乘实唯一故何名阙耶则汝为阙此亦成了对前益物作佛为了及显理相尽为了故下云四种了义皆在法性。
　　▲言四不了皆属前宗者益物不等故不了显理不尽故不了并此摄生宽故不了言教具故不了为四不了也其二宗所立初时一教彼此无诤故并不言但明中后二教耳。
　　▲钞恐法相下问恐生是非故疏不引今钞引之何不恐还生是非耶答疏文不引实乃恐生是非今还引者当体斯意盖法义当途故难默耳反生是非之情岂当文意佛地论第四说声闻藏去佛世百年后即分二十部而菩萨藏千载已前清净一味无有乖诤千年已后乃兴空有二种异论故说正法一千年也大乘宗义随教无边且论空有二宗佛灭后各随所乐结集流行造论弘传破执生解后学不知根源随学即当故有异同故智论云佛以无倚心说弟子以无着心受能得解脱非如外道说听皆以着心现世斗诤死入地狱当慎诫之。
　　▲钞不可受一非余者离世间品云受一非余魔所摄持故言不可二文双取者圭峰云如一人访路一令南行一令北往不可双取。
　　钞其如二经等者深密妙智各有三时之文何故皆不许耶今为下答可对疏文出二经之意以善通达故。
　　钞若得经意下是知圣教在乎得旨除患为功如二仪互阙故云离之两伤犹目足更资故曰合之双美是以昔人云通则文文妙药执则字字疮疣。
　　疏然欲会二宗等者已上西域本立竟自下明今现传此方性相二宗或可上唯约二经对辨但明二经之意各别为机此约宗计所宗非唯一经其意宽通故别会之。
　　疏三一权实者三一皆通权实也。
　　钞以有声闻等者一切有情大分五类一从无始来第八识中或惟有声闻菩提无漏种以声闻乘法化之二或唯有缘觉菩提无漏种以缘觉乘法化三或唯有菩萨菩提无漏种以菩萨乘法化四不定性复分四别以无漏种本有宽狭故谓三乘菩提种性中或有二有三而发心修行先后不同一声闻缘觉不定以声闻缘觉乘法化之二声闻菩萨不定以声闻菩萨乘化之三缘觉菩萨不定以缘觉菩萨乘法化之四声闻缘觉菩萨不定以声闻缘觉菩萨乘法化之今钞只就此宽处云不定性人通成三乘五总无前三乘无漏种子名无种性以五戒人乘法化或十善等天乘法化也。
　　疏又初二卷等者探玄引第二云乃至更说法要谓相无自性性胜义无自性性乃至诸声闻乘种性有情亦由此道此行迹故证得无上安隐涅盘一切声闻独觉菩萨皆共此一妙清净道同此一究竟更无第二乘依此故密意说言唯有一乘非於一切有情界中无有种种有情种性或钝根性或中根性或利根性有情差别解云此约三乘同一所观无性道故密意说此名为一乘理实三乘各证涅盘非是一也(上并是探玄文)。
　　钞虽明有性无性者通妨也妨云此科正明三乘为了何故引经言有性无性耶故此答也可知。
　　▲钞小乘中说者佛性论第一云萨婆多等诸部说一切众生无性得佛性但有修得佛性菩萨十回向已上即得佛性今约不许有佗方佛者云释迦一人有大觉性(准百法钞此宗但许一三千界中有佛出现不许余三千界别有佛出不唯同时别无亦立理唯一世尊普於十方能教化故若不尔者於薄伽婆功能有碍又若有一处一佛於中无教化能余亦应尔此引证云契经说无处无位非前非后有二如来出现於世此会违者问若余三千世界无佛者何故梵王经说我今於此三千大千诸世界中得自在转有宗会云彼有密意谓若世尊不起加行唯能观此三千大千若时世尊发起加行无边世界皆佛眼境故无相违也)。
　　▲钞次一向成下圭峰云此是彼宗指法性唯说一乘一切众生皆有佛性皆得成佛为第二时教非深密经本文深密判第二时但说空也钞有性皆成下唯有菩萨菩提无漏种者名一分及声闻菩萨不定缘觉菩萨不定名半以不定性中非全故即一分半众生皆有大乘性故成佛非不及也声闻定性缘觉定性无种性此名三分及四不定性中声闻缘觉不定云半即三分半众生无大乘性故不成佛非大过也。
　　疏又胜发经等者经云若如来随彼所欲而方便说唯有一乘无有二乘法苑云此意即显摄二乘人说一乘者随他意语彼宜闻故亦是方便说有一乘又玄赞云如胜鬘经所说一乘是权三乘实故。
　　疏大般若下以经初善勇猛请说般若等如来赞叹已复问言汝以何意请问般若菩萨言我欲一切有情利益安乐事故请问般若何以甚深般若通摄声闻独觉菩萨乃至正等正觉一切法故等同疏文陈此意毕如来方说般若空义玄赞疏云诸论虽说圣亦回心今说不受变易生死以回心者故言未入正性离生又大般若四百六十五云若成第八已成预流一来不还阿罗汉独觉能入菩萨正性离生无有是处乃至成预流一来不还阿罗汉独觉已能入菩萨正性离生必无是处(言第八者以见道苦法忍望前七方便名第八也)。
　　钞五段引经等者前三段单引经四引楞伽经庄严论瑜伽论依附经文例引出之五引善戒经地持论附之而出虽此段中亦附瑜伽论然与前第四段中瑜伽论合故但是附出地持论是以下云三论附出也。
　　▲钞不定性人下梁摄论第十五云小乘说声闻若至顶位不定性以不免四恶趣故若至忍位名为定性以免四恶趣故(百法钞云加行四位中初位具造三界五趣业第三忍位但造人天业不造三涂业故)故俱舍二十三云转声闻种性而成佛三余麟角佛无转一坐成觉故长行论释曰声闻种性暖顶已前(暖顶二位名不定性)容可转成无上正觉若得忍位无成佛理谓恶趣已超越故菩萨利物为怀必往恶趣彼忍种性不可回转是故定无得成佛义声闻种性暖顶忍三皆有可转成独觉义在佛乘外故说为余麟角佛言显麟角喻及无上觉暖顶忍世第一并无移转向余乘义皆以第四静虑为依一坐便成自乘觉故此以四善根为缘觉及菩萨定性。
　　▲今言未入见道者声闻忍位已前缘觉及小乘六度菩萨暖位已前为不定性也言若入见道者问若言入见道为正定者何故下钞说世第一位为正定耶答下钞约世第一决定近能引入见道故作是说问净名云若见无为正位者不能覆发阿耨多罗三藐三菩提心生公注云苦法已上也(谓见道十六心苦法智忍已上八无间八解脱证入择灭无为得初果也此上方为正定位也)则与今钞正同何故前梁论等说入忍位为定性耶答前诸论等约克体而言云至忍位定性也净名及今钞皆约声闻定性者相显处说云见道已去定性故不相违是以梁论亦云小乘说若得未知欲知等三根(见道已去)则名定根已得圣故若未得定根性则可转小为大若得定根性则不可转小为大若尔梁论前文何故说至忍位名为定性耶答以免四恶趣故问准涅盘说五果回心八六四二万十千劫方至十信何故钞今依般若未入正性离生之言说声闻见道终无回心作菩萨人耶答此般若经为约渐悟(从小至大名渐)二乘劣根(广慧二乘对大乘名劣)说大乘法未显大乘特(奇也)异(未说五果回心故)犹尚随彼小乘宗转变理门(随顺彼宗转大乘理且作是说故也)带小说大故云入见道后不许回心理实二乘五果皆许回心则般若涅盘各别约一类不定者说也钞至下更释者离世间品疏抄云正性离生即见道异名一名圣谛现观一名正性离生一名正性决定言正性者有释云正性即是涅盘之理体性离邪妄故名为正性言离生者即见道无漏智名离生生者谓道所迷烦恼能令有情三界受生故名为生或能令有情善根不熟名生故离生有二初离却生二离生涩等。
　　疏深密第二大意同此者即前探玄所引非於一切有情界中无有种种有情种性等此大意与大般若同也。
　　疏又云一切等者此文连前探玄引文也连次云何以故由彼本来唯有下劣种性故一向慈悲薄弱故一向恐畏众生故。
　　疏又十轮下地藏十轮经第九云为声闻乘补特伽罗说声闻法不为彼说独觉乘法及大乘法为独觉乘补特伽罗说独觉法不为彼说声闻乘法及大乘法为於大乘补特伽罗说大乘法不为彼说声闻法独觉乘法随诸有情根器所能说法释曰既随根器定故说三乘法故疏云皆性定五故。
　　疏故楞伽下四卷云有五种无间种法性七卷云有五种种性十卷云我说五种乘性证法三经广释大同小异其第五无性下性宗中引释即十卷文也。
　　▲言大庄严论者即种性品论云种性有体由四种差别一由界二由信三由行四由果由界差别者众生有种种界差别应知三乘种性有差别由信差别者众生有种种性信可得於三乘随信一乘非信一切若无性差别则无信差别由行差别者众生行行或有能进或有不能进若无性差别则亦无行差别由果差别者众生菩提有上中下因果相似故若无性差别则亦无果差别(次下论释有性竟次释无性有二种谓时边毕竟即下疏引者是今同楞伽皆顺相宗引也)。
　　▲言及瑜伽者三十七云补特伽罗成就者略有四种有声闻种性者以声闻乘而成就之有独觉种性者以独觉乘而成就之有佛种性以无上乘而成就之无上种性以善趣而成就之。
　　疏善戒地持者即菩萨善戒经并地持论也据开元录云菩萨地持经亦名菩萨戒经亦名菩萨地持论今编入律中存其经名除论录目故今在律藏中名地持经也今钞引者名论尔若善戒经即善行性品经云菩萨发菩提心名之为支菩萨随发心行具足得阿耨菩提是故名支(由经标十法摄一切善法第一名支若地持第一名持上即有种性者也)若菩萨性者虽复发心勤修精进终不能得阿耨菩提是故当知非因发心勤修精进有菩萨性以是义故菩萨性者名之为支若地持论即种性品文云初发心名为菩萨行方便持菩萨依行方便满足阿耨菩提是故当知虽不发心不修行方便犹得名为种性持评曰经论大同小异疏中撮略二处文尔其但以人天善根而成熟之者此清凉义用瑜伽等意非善戒地持等文故然次疏云无性瑜伽亦同此说者意虽似言上瑜伽三十七云无种性者以善趣而成熟之亦同此善戒经说其实以善戒经同瑜伽论中说也思之。
　　钞彼论云种性有二一有种性二无种性等者若地持论云云何种性略有二种一者性种性二者习种性性种性者是菩萨六入殊胜展转相续无始法尔是名性种性若从先来修善所得名习种性若菩萨戒经云云何名性性有二种一者本性二者客性言本性者阴界欲入次第相续无始无终法性自尔是名本性客性者谓所修集一切善法得菩萨者是名客性然钞举有无二性恐是性习二性未敢详定。
　　▲言无始法尔等者法华明钞言总意别故意显第六意处中第八识内(以三科摄百法中十二处摄法第六意处收八王故故八在六内)含藏无漏胜种子故不同自余有漏诸法故名殊胜自无始来法尔而有展转相续穷未来际相续不尽(种子引种子故)即性种性也以此种子在藏识中第八识体属意处摄是故总名六处殊胜而言亦云下正是七卷楞伽第二云五者无性复次大慧此中亦阐提何故於解脱中不生乐欲已舍一切善根故谓谤菩萨藏言此非随顺契经调伏解脱之说作是语时善根悉断不入涅盘十卷楞伽云不得涅盘四卷楞伽第一云不般涅盘故善戒等不能得无上菩提之言全同楞伽不得涅盘之义以前段疏引但言五者无性不引彼楞伽经释无性之义经文故今例释疏家不欲繁文但言亦云也。

　　华严悬谈会玄记卷第二十一


　　音释


绩
　　(子亦切功也积字)。

仞
　　(如震切八尺曰仞)。

砾
　　(力的切小石也)。

锻
　　(所界所黠二切矛也音晒)。

崄
　　(鱼检切山崄也)。

毅
　　(鱼记切致果也)。

愔
　　(於斟切安和悦儿音音字)。

隋
　　(旬为切国名)。

垒
　　(音累垒山名)。

飙
　　(布遥切狂风也)。

陴
　　(婢支切城上女墙也)。

逵
　　(奇归切九逵道也)。

俘
　　(芳符切云军所获也左氏传曰以为俘馘)。

翎
　　(鲁丁切箭羽也)。

徼
　　(古么切要也求也又古吊切骁字)。

刿
　　(居卫切利伤也)。

杓
　　(甫遥切杓柄也)。
　　华严悬谈会玄记卷第二十二

　　　　苍山再光寺比丘　普瑞集
　　钞长分十段者横长名长非竖长也如下疏释夜摩天宫一品经总作十段亦云长分为十也。
　　▲钞即第一方便品偈者卷当第一品当第二故言上三句正立下一段钞文科分为二。
　　初总科四句(上三)后别释(二)
初明第三句(二)
初叙古释(三)
初慈恩(二)
　　初正引彼文(言无)　　二断其失旨(此即)

二公生(二)
　　初正引彼文(生公)　　后具显其意(意云)

　　三天台(若天)

　　后彰今解(若望)

后释第四句(二)
　　初疑(下句)　　后释(故今)




　　钞大乘法师云二即第二者缘觉乘也三即第三者声闻乘也。
　　▲钞此即生公意者显彼所凭而未尽其旨者断其失意也虽依生公之文未善生公之意以生公意亦应无第一彼则不无第一生公义有四乘彼唯三乘所以失生公之旨也。
　　▲钞意云下钞主具显生公之意言既未融余二下由昔大乘不通二乘皆当作佛故立为权然所说悲智万行不违今法华一乘故法华不言无之言以不收二乘故者出一亦去矣一句所以也以昔大乘不收声闻缘觉亦令作佛故昔第一亦不存之又权指故下更有二所以如前可知。
　　▲钞天台下问玄赞云勘梵本云无第二第三今翻之略云无二亦无三也如何会通答如云大乘小乘声闻缘觉岂非第二声闻乘缘觉乘菩萨乘岂非第三以大乘尚无何有声闻缘觉故云总无昔日三乘然勘天台法华玄义与今钞所叙不同未可会同或天台余处有此释未敢详定然纂玄引法华文句第四云光宅说无声闻缘觉之二无偏行菩萨之三更引多释乃至天台云今言但以一佛乘者纯说佛法之圆教一乘也无二者无般若带二无三者无方等所对之三也如此二三皆无故经云尔又云无二者无通教中半满相对之二无三者无三藏中之三故。
　　▲钞若望下清凉自释但总出经意不别消文言趣举者趣与促同急举而不及他之谓故不指定是大是小也。
　　▲钞无有虚妄者疑云初说三乘后说一乘如何不成妄语耶答初说三乘者随机渐诱盖不得已根熟方说一乘本不欺他故非虚妄。
　　▲钞释曰下问何知后以大乘非昔三中大乘耶答华严不思议法品云或时为说差别三乘或时为说圆满一乘故知应耳言纵饶下此纵法相会二归一之义亦是会三为一以经具斯二义故或可纵汝相宗说此中经意会二为一昔权不会今实方会亦三权一实尔。
　　钞初引第一未来佛章者即第一卷亦方便品彼有三章先过去佛章次未来佛章后现在佛章今引三偈皆未来佛章也然此段钞文先伸科判后逐难消释大科分二。
初引经(二)
　　初正引经文(故彼)　　后出疏所以(今但)

后解释(二)
初依文正释(三)
　　初释第一偈(然上)次释第二偈(二)
　　初略明大意(次偈)二具释三句(三)
初别明第二句(二)
　　初散释所目(知法)　　二征释显意(云何)

二合明第二句(二)
初因种种(三)
初明第三句(三)
　　初佛种(佛种)　　二从缘(缘即)　　三起字(起彼)

　　二明第四句(是故)　　三重显种性(体同)

后果种种(二)
初别明一句(二)
　　初佛种(二果)　　二从缘起(果之)

　　后合明二句(故释)


三重明第二句(二)
　　初指同此经(比中)　　后以胜况劣(准於)



后释第三偈(二)
　　初总指释前(后偈)二别明四句(四)
　　初句法即同真(言是)　　次句无常即常(世法)　　三句道场证得(令於)　　四句方便宣说(以方)



　　后结归疏意(故知)



　　钞诸佛两足尊者一云福智二严悉满足故二云诸有情中人天为胜皆有两足不同余类有无不定多少复殊佛为人天师云两足尊。
　　▲钞知即证知者知通根后二智或理量二智法谓所证知法者即俗谛法也常无性者真谛法也言即真如无性之理者称无性理而无异味觉色心等诸法故起信论云是故一切法从本已来离言说名字心缘等相毕竟平等无有变易不可破坏唯是一心故名真如即其义也。
　　▲钞云何常无性下征释显上义也言非自非他者非自性谛生故非他梵王等作故非具合前二故非离非无因自然故或可非自因非他缘非因缘共非离自因他缘因缘无定显法无生即无性也言无性者有二义故一者一切法从本已来自无体相唯一真性故曰无性二者诸法无有差别自性故曰无性即此无性之处便是真理故以无性目於理也。
　　▲钞因种即正因佛性者释经中佛种二字也正因佛性如镜本明缘因佛性如新显明由此二为因成佛为果言故涅盘云下正证佛种是正因佛性义也言中道者以佛性非有无等边故言种子者具为因义故言此种即前下指种同性也此约种性不分二别故种即佛性种即无性也故涅盘下证此种即无性亦证佛性无性二义无别也。
　　▲钞缘即下释经中缘字可知。
　　▲钞起彼下释起字以始觉显本觉无复始本之异方得成道是起字义也然正因无来去今言起者由新明显本明假言起耳实无能起所起之二法以本觉性自灵知故。
　　▲钞唯以佛性下归说一乘所以也。
　　▲钞体同曰性等者重显种性之义或遣妨也妨云法华云佛种何引涅盘佛性释耶故此通也言体同曰性者始本无异故名为佛种即佛性也相似名种者因缘互相似故六度万行依真流故还契於真故种类也故以佛性名为佛种故关中云者此取四圣疏中释也言关中者即禹贡雍州之域东函谷关南有武关西有散关北有萧关四塞之地故曰关中言稻自生稻者证体同曰性同是稻故萌干下证相似名种始终唯稻无别类故故云其类无差望所成果俱为因种(有说一段钞文标下果种性者非也然有三字标故)。
　　钞二果种性下先释佛种二字然有二释初约性释本觉出障果佛名佛佛真报其理道理不差名性此直谈体性也说法度人下二约种释释谓种类他报化身佛佛种类相似故云类皆相似。
　　▲钞果之种性下释从缘起三字也谓前二利果(自利约性利他约理)依真理起故云从缘起也。
　　▲钞故释此偈云下合明二句归说一乘所以也意云下钞主重显关中意也。
　　▲钞此中知法下重释第二句会同此经下疏云准如来藏具恒沙德众生即在缠法身法身众生义一名异故见一切皆成若尔诸佛何以更化众生不如是知所以须化如是化者是究竟化无不化时以经释云知一切法皆无性故即同前文知色心等法无性余如十因最后中释。
　　▲钞准於下举胜况劣释也可知。
　　▲钞住真如正位者以一切法住真如正位故皆无常性也玄赞云真如住诸法之中体性常有名为法住法有染净离染得净分位显之故名法位与今钞意异也故智论下引证以真如在一切法之中性无改变曰法性为一切法因曰法界一切法在中曰法住是一切法正位曰法位故为真如异名也。
　　▲钞故涅盘经况之二鸟者经云娑罗娑鸟(音义云此云共行亦云白鹤)及迦邻提鸟(此云可爱是水鸟鸳鸯之类各二必俱)彼疏云诸佛如来得涅盘不舍世间不舍世间而入涅盘无常共常常共无常如二鸟游止共俱不相舍离。
　　▲钞今於道场者玄赞释云於金刚座道场中证此诸法本体性已於无名相法中道师方便以名相说等言悬镜高堂者即生公之意也下钞中清凉释云言悬镜高堂者即无心虚照万像斯鉴者不拣研媸故以绝常无常之静心照常无常之圆理故云二而不二证道幽微故云不可言宣。
　　▲钞故知下结归疏意上之三偈虽皆一性之文疏中要略唯引一句耳问前钞云今但引两句准疏亦有两句今何言唯一句耶答前兼能证人今正要所证一性故说一乘也。
　　钞一相一味之法者先标一相是法一味是喻所谓下释且约四德者解脱我德离相乐德离三有为(生住坏相以灭异二相同坏相故唯三也)五尘男女(即离十相故)等相故灭相净德灭二障等故下二句常德言究竟涅盘者是方便净也从因方便而修得故言常寂灭相者即性净涅盘本性净故终归於空显一相无相之义也言解脱者下再牒释解脱相也是真解脱者拣异离妄系缚等解脱也故第二经云下证其拣异也言但离虚妄者离分段生死故得解脱但证得有作四谛故故云未得一切解脱也释曰一切解脱即真解脱等者对会二经也亦会前法喻二名又云常寂灭下对会前二文也可知。
　　钞非但下蹑其科文以释经意也意明佛性即是一乘而况乘性岂不相成耶。
　　▲钞毕竟有二种等者彼疏云望小大极故名毕竟因果不同故分二种因能严果故曰装严果德穷满称曰究竟世及出世约位分异十地已还通名世间皆是变易世间摄故佛名出世六波罗蜜显因毕竟相一切众生所得一乘明果毕竟性言一乘名为佛性者经云如人有酪有人问言汝有酥耶答言我有酪实非酥以巧方便定当得故故言有酥众生亦尔悉皆有心彼疏合有酪凡有心者定当得成无上菩提合有人问言汝有酥耶答言有以是义故我常宣说一切众生悉有佛性合以定得故言有酥凡有心者皆有真识觉知之性故定得菩提以有真识觉知之性与菩提不定异故即是二乘名为佛性释曰下有二义故佛性即是一乘一约皆有故即是一乘此即智慧之性为一乘二又佛性者下约理运弥载故即一乘亦师子吼品文也彼疏云佛性具无边义今就一空门说一离相名空如心无大小长短等相一离性名空具恒沙德别守自性依此深理运因至果即是乘义。
　　▲钞则是野干鸣者亦是彼经文也音义云梵语悉伽罗此云野干青黄色形如狗群行夜鸣声如狼也庄子注云野干能缘木然与狐异禅经云见一野狐又见一野干故知异也。
　　▲钞三十三又云下勘经是三十二言果亦同者同一解脱同一甘露皆果同也言海八德者三十二经云一者渐渐转深二者深难得底三同一咸味四潮不过限五有种种珍宝藏六大身众生在中居住七不宿死尸八一切大雨投下不增减言一甘露者下约喻明果同故什公注净名云诸天以种种名药着海中以宝山磨之令成甘露食之得仙名不死药今以涅盘如甘露真不死药也。
　　钞结会世尊所化弟子者以经说佛昔於大通智胜佛所为十六沙弥之一於八万四千劫广分别说妙法莲华经化六百万亿那由他恒河沙等众生示教利喜今是结会此也故经尔时所化众生等与钞引同我灭度后下与疏全同。
　　▲钞方便有余土者天台净名疏云二乘恒沙别惑无明未断舍分段身受变易身所居之土名有余土言常寂光土者掌珍记云常即法身寂即解脱光即般若三事不一不异众圣冥契故云土也。
　　▲钞论曰下即分段身灭也有净佛土下受变易身处言乃无烦恼之名者问弥勒所问经论及楞伽经云一切声闻辟支佛不能究竟断诸烦恼但析伏一切烦恼等云何无烦恼名耶教义答云愚法者(即不了法空即法执也)不断广慧者断今据广慧理不相违问不闻法华不知不觉菩萨所行岂是广慧答智论三十八云我成佛国无三毒及名既无三毒何以佛出答三毒即涅盘故准此论意愚法二乘望其当分断烦恼故出三界外今约不知即是涅盘故云但折伏也今以回心之后闻一乘法方知烦恼即涅盘无实烦恼之名。
　　▲钞法性身者变易身也以证法性后所受细身从所证法性以立其名法性之身依主释也言稽留者迟滞之义言舍众生者无大悲心故及舍佛道者无大智心故言不如直往者罗汉回心二万劫方至十信直往但一万劫至十信故问应同独觉答独觉已疾修四生(心镜钞第二云四生义有三一遇四佛二四生报三经四增减劫后义为胜声闻三生准此知之)迟百劫方得独觉果回心后又经一万劫故亦不如直往言直往者超卓大方不历二乘速成正觉涅盘云初果回心八万劫乃至独觉回心十千劫得到阿耨菩提之心教义解云此明最钝初果人受七生已方入涅盘灭心心法始入灭定复经八万劫乃得生心受佛教化发菩提心若於一身得第二果受二生已即入涅盘经六万劫方能发心若於一身得第三果不还欲界即入涅盘经四万劫能得发心若得罗汉即现入灭定经二万劫即能发心若独觉利根经一万劫便能发心又有义云前五人从凡得小果入涅盘后起回心修十信行满信心已堪入十住发心住位已来随根利钝各经彼劫(但从涅盘起后经彼劫也)未必一向在涅盘中经尔许劫上明迟者若疾者如法华经云我灭度后等引文同此问若依疾者何言不如直往答直往修十千劫至十信满或未必十千劫如龙女等故璎珞经云若一劫二劫三劫等不同声闻已疾者三生迟者六十劫修得极果已入灭之后回心故亦不如直往若尔有学必无回心之者答今且说无学谁遮有学如阿难是初果岂不回心耶问何故回心劫数如是答心镜钞云二乘灭分段为涅盘然行苦极长无过非想八万大劫二乘厌苦忻寂住寂时量与非想同六四二万如次可对无所有处识处空处取八十增减劫为一火灾劫经此八万等应知此即总其极者故八万劫等方便显示回心者利钝不同明不必尔故有现世回心之者如舍利弗等问彼是应化声闻不同实者答权必化实故钞故疏结云决定回心者问智论九十五云复次佛法於五不思议中(一众生多少二业因果报三坐禅人力四诸龙力五诸佛力)最第一今言漏尽阿罗汉还作佛唯佛能知论议者正可论其余事(准法华游意引云止可论其余事今论本应脱一余字也)不可测知是故不应戏论若得佛时乃能了知余可信而不可知涅盘三十四云声闻得佛道不得佛道如是诤讼是佛境界若於是中生决定者是名执着何故疏云决定回心答疏依教理深信亦不言如实证知此但仰推之智信解知之为遮趣寂定不回心云决定回心也又教义问云瑜伽论等说声闻独觉入无余依涅盘者本转二识皆灭无余后生心时以何为因无因而生不应理故答彼论依始教门引小乘故所立赖耶行相粗显不从真起故说有灭一又为顺小乘故亦许彼涅盘故说入已不复起也二今终教中就实而说既根本无明熏如来藏成阿赖耶彼二乘人於此二法俱未断证何因得灭阿赖耶识三又由於彼无断证故所得涅盘岂为究竟化城同喻亦应有失四由上四因故得心生也。
　　钞一决定声闻者玄赞云亦名趣寂二增上慢声闻者此是凡夫但得第四禅定便谓得第四果(如经云无闻比丘妄言证圣天报已毕衰相现前谤阿罗汉身遭后有堕阿鼻狱)未证谓证名增上慢也三退菩提心声闻者谓先发大心后遇违缘退归小位四应化声闻者诸大菩萨及佛等示化为声闻故。
　　▲钞即如身子者譬喻品云佛告舍利弗吾今於大众中说我昔曾於二万亿佛所为无上道故常教化汝汝亦长夜随我受学我以方便引道汝故生我法中舍利弗我昔教汝志愿佛道汝今悉妄而便自谓已得灭度我今还欲令汝忆念本愿所行道故为诸声闻说是大乘经等又优婆塞戒经说舍利弗曾於六十劫行菩萨道有婆罗门从其乞眼鹙子与之彼得观已投之於地双足践踏骂詈而去鹙子悔恨遂退大心言我今还欲令汝等者既云汝等显非一人而已故云非独身子然准上经文无等字或疏主所见经本有等故设依无等字释但义引之如前已引结会昔所化者无量恒河沙等众生岂独身子耶问前结会所化者但云声闻弟子何义引退菩提心者答经云十六王子菩萨沙弥各令六百万亿那由他恒河沙众生发阿耨多罗三藐三菩提心者岂非今声闻皆昔发菩提心者耶。
　　▲钞四大声闻下信解品云慧命须菩提摩诃迦旃延摩诃迦叶摩诃目犍连自说穷子喻舍佛慈父往五道等故文如前引。
　　▲钞第三周中者谓法华经有三周谓法说一周喻说一周宿世因缘说一周此当第三也文如向引。
　　▲钞罗睺罗者此云障月佛言我法如月此儿障我不即出家世世障我我世世舍(以王言汝若有子听汝出家)然处胎六年方生有二缘起一曾塞鼠穴经六日一昔曾为王尝召一沙门处於门外经於六日忘不问及故招斯过。
　　▲钞故知夫下即生公之言也而独言下遮玄赞疏意彼云应化声闻者应化非真摄大乘说诸大菩萨及佛等化示为声闻故引实声闻向大乘故如富楼那即其类也故今遮云余阿罗汉岂非应化而抑之耶。
　　▲钞汝等皆当作佛者法华论说六授记一别记二同记三后记四怨记五通行记六具因记(具如玄赞疏释)今此是第六具因记也。
　　▲钞安国法师者会解云即安国寺元康法师於贞观中游学京邑有彭亨之誉形拥肿而短然其性情勇猛一闻多悟群辈所推帝闻之喜曰何代无其人诏入安国寺讲三论寂照引广钞第二云即安国寺利涉法师然未知孰是彼所以不许者有二意一不轻之记在昔故二唯记药王等成佛不记声闻故即诸下安国有自释也亦具二意一药王等在今法华会故今记不在会声闻故释曰下清凉扶昔论义也亦有二意一者此是举昔例今谓昔日菩萨与众生记例同今日菩萨与现今声闻授记非是不轻直记今日声闻二者或昔闻不轻记者即今在会声闻世世已来常受我化等言何得不依者斥安国也亦有二意一云能立能释皆是天亲何得不依二云天亲是法相宗主安国是法相后辈宗师天亲之言汝尚不依余人化导汝肯依耶。
　　钞若大乘云者玄赞疏云其增上慢既是异生菩萨记令信有佛性令渐发心修大行故其趣寂者元无大性何得论其熟与不熟应言趣寂由无大性根不熟故佛不与记由趣寂者与增上慢合一处说译主同言根未熟令其发心令增上慢者发菩提心令决定者发信大心不愚法故若言趣寂后亦作佛违涅盘等处处教文故疏结弹云下问此一未字可尔论云如来不与记岂非佛永不与记耶答菩萨与记令发菩提心既得发心必当成佛至如佛永不与记复有何过以为慈恩改未字为不字且作是说此乃即是根不熟即时不与记亦不违理如彼经云大通智胜佛十劫坐道场佛法不现前不得成佛道岂永不现不成佛耶故探玄记云但言未熟不言无根圭峰云若定不成佛论则应言余二声闻根性无故佛不与记设云不熟亦非无根但是根性不熟故(此遮玄赞云应言趣寂由无大性论既不说何得加诸)。
　　▲钞得决定心者由菩萨授记故得决定成佛之心是方便令发心也既发心已进修妙行非谓己能证会成就二空法性真而与授记故亦不如菩萨得授记也。
　　疏入楞伽下第二云大慧诸声闻辟支佛畏生死妄想苦而求涅盘不知世间涅盘无差别故分别一切法与非法而灭诸相不取未来境界妄取以为涅盘不知内身证修行法故不知阿棃耶识转故第四云大慧声闻辟支佛若离一切诸过熏习证法无我尔时离於诸过三昧无漏醉法觉已修行出世间无漏界中一切功德修行已得不可思议自在法身偈云味着三昧乐安住无漏界无有究竟趣亦复不退还得诸三昧身无量劫不觉譬如昏醉人酒消然后寤得佛无上体是我真法身第七云大慧声闻辟支佛於第八菩萨地中乐着寂灭三昧乐门醉故不能善知惟自心见堕自相同相熏习障碍故堕人无我法无我见过故以分别心名为涅盘而不能知诸法寂静(第二云妄取以为涅盘第四文显第七云以分别心名为涅盘故皆无实故也)。
　　▲言胜鬘等者彼经云唯如来应正觉得涅盘成就一切功德故阿罗汉辟支佛不成一切功德言谓涅盘者是佛方便唯有如来得般涅盘成就无量功德故二乘之人成就有量功德言得涅盘者是佛方便唯有如来得般涅盘成就不可思议功德故二乘之人成就思议功德言得涅盘者是佛方便唯有如来得般涅盘一切所应断过皆悉断灭成就第二清净二乘之人有余过故非第一清净言得涅盘者是佛方便是故阿罗汉辟支佛去涅盘界远言无上依经等者无上依经如钞备引其宝性第三(钞云第四者悞)与无上依经文势大同故此不录须者往捡其佛性论第二广说亦与无上依经大同其释四种生死略如下引名号品疏说者是故二论皆不具录也言密严等者言於中入灭二乘於三界外更受变易者贤首云一切二乘皆回心以悉有无漏性力为内熏因故如来大悲力外缘不舍故根本无明犹未尽故小乘涅盘不究竟故是故一切无不回心向大菩提也然当回心时於界外即受变易也又其回心有迟有速速者如前引法华余国受化迟者经劫乃起若别说之如涅盘八万六万四万二万十千等劫别故正当回时即入十信位次第修行大乘。
　　▲言变易者唯识论云不思议变易生死谓诸无漏有分别业由所知障缘助势力所感殊胜细异熟果二死章云即以无漏业所知障欲色二界异熟五蕴而为体性谓诸圣者以悲智修心有悲故欲下化众生有智故拟上求佛果念斯分段短促无堪不能长时远征大劫修其胜行遂以所知障为缘无漏业为因冥资故业故业被资便能熏识等五支种子既被感已生现功能而复殊胜功能既胜所生现行身之与命而有改转由是改粗身为细质易短寿为长年然后方能广修胜行趣无上觉是故得有变易生死也然此身亦名不思议身谓由无漏定愿之力感得其体微细难测非是凡夫二乘下位菩萨所知境界故论云无漏定愿正所资感妙用难测名不思议身亦名意成身旧云意生身论云随愿成故亦名变化身粗浅分段被无漏定愿资成改转异本故论云无漏定力转令异本如变化故。
　　钞入楞伽王城者楞伽此云难往此山居海之中四面无门非得通者莫往故言望其当分者彼经第二卷云而作是言我生分已尽梵行已立所作已办不受后有如是等得入人无我乃至生心已为得涅盘故言但是深入三昧者前引偈云味着三昧乐等(云云)。
　　▲钞七譬喻者即勒那摩提译本也论标云次为七种具足烦恼性众生说七譬喻对治七种增上慢应知七种增上慢应知七种众生者一求势力人二求声闻解脱人三大乘人四定人五不定人六集功德人七不集功德人七种喻者一火宅喻二穷子喻三药草喻四化城喻五系珠喻六顶珠喻七医师喻七种增上慢者一颠倒求功德增上慢二声闻一向增上慢三大乘一向四实无而有五散乱六有功德七无功德(后五皆有增上慢言)今当第四喻为定性人对治实无而有增上慢也若菩提留支译本乃云实无谓增上慢心以彼七种皆云慢心故知今云增上慢人者非四种声闻中增上慢声闻也乃为定性人尔肇公云二乘虽无结慢然卑生死尊涅盘犹有相似慢也言有世间有漏三昧者二本论皆无有漏之言今以实夺权故义加耳亦由虽复名觉即是不觉在小乘故虽曰涅盘大乘望之故云世间弥勒所问经论云彼不能究竟断诸烦恼既未断烦恼故是世间所以云无实涅盘也三昧亦云三摩地此云等持平等持心趣一境故言三摩跋提者亦云三摩钵底此云等至瑜伽释论(最胜子菩萨造)云三摩地目心数中等持一法通摄一切有心位中心一境性通定散位三摩跋提此云等至通目一切有心无心诸定位中所有定体(今取一分无心定故)三摩呬多此云等引通目一切有心无心定位功德三名宽狭耳。
　　钞无上依经第一说云等者先科分次随难释分为三。
　　初约人标能所障(无上)二约法释能所障(三)
初例释能障之相(二)
　　初标列(一者)　　二释成(何者)

二正释能障所障(四)
　　一生缘障净德(由无)　　二生因障我德(因无)　　三有有障乐德(缘无)　　四无有障常德(若未)

三例释所起生死(二)
　　初标能列(阿难)　　后正对释(无明)

　　三约人结成得失(阿难)



　　钞一生缘惑者生字体目变易受生之缘即所知障望果疎故为缘生缘是体上有一分障涅盘净德之用名惑所生之缘缘生即惑二释如次二生因惑者生体亦即变易其受生之因即无漏有分别业以缘事智取相分别菩提可求有情可度拣异根本无分别故故云有分别业体即是定愿同时慧也望果亲故为因生因是体上有一分障涅盘我德之用名惑或可惑字目体因缘目用问既是无漏云何名惑答起信云虽复名觉即是不觉故二释例前上二是变易生死之因缘未是生死之果三有有者上有字即上生死因缘如十二因缘下有支下有字正是三种意生身此是有果故佛性论云由前因缘惑得变易异熟有果或可上言有者谓三种有复言有者五蕴不无名所有即有名为有有有体上有一分障大涅盘乐德之用名之为惑二释如次今略惑字四无有者於变易生死中即生即灭故云无有如十二因缘中生缘老死亦约念念迁变故名号品钞云即改变易脱或此后更无有有故名无有此生之后便成佛故无与有异相违释也无有体上有一分障涅盘常德之用名之为惑无有即惑持业可知。
　　钞如何下释成也然以三界分段因果为例释成变易因果也言无明住地生一切诸行者但取能生不取所生举例中亦尔唯取无明不取业也生因惑中唯取所生诸行不取能生无明住地举例亦然有有中亦但取所生不取能生举例亦尔。
　　▲言三种意生身者下疏云然此身类有其三种一三昧意乐二觉法自性乐三种类俱生无作行初云楞伽第四云谓入於三昧离种种心寂然不动心海不起转识波浪了境心现皆无所有云何觉法自性谓了法如幻皆无有相心转所依依如幻定及余三昧能现无量自在神通如华开敷疾速如意如幻如梦如影如像非造与造相似一切色具足庄严等入佛剎了诸法相故云何种类俱生无作行谓诸法相释曰初从所依定为名次从所依智立名三自证法相义兼定慧及法性尔故名种类由此故能随众生类种种一时现生任运而成云无作行若依地位初则五地前次则八地前后则八地后等即其义也(上皆疏文)。
　　▲言四取为缘者举分段也唯识云缘爱复生欲等四取彼疏云欲取见取戒禁取我语取言欲取者谓取五妙欲境故瑜伽第十云欲取谓於诸欲所生贪欲见取谓余萨迦耶见於所见有所贪欲戒禁取谓於邪愿所有贪欲我语取谓於萨迦耶见所有贪欲又云欲取唯生欲界苦果余三通生三界苦果。
　　▲言三有漏业者即善恶不动三业也起三种有者即三界果也言三种意生身不可觉知等者不取所依身唯取能依细生灭也下举分段易知。
　　钞由无明住地一切烦恼是所依处等者正释能所障义四德所障四惑能障然以惑障德曲有四义一者通障随举一惑障四德故二者别障即以一惑障一德故三相顺障如以细惑障细德粗惑障粗德四相违障如以粗惑障细德细惑障粗德等故此文所说即别障及相顺障非余二障也今初者无明是根本烦恼是枝末举末显本故云依处言烦恼垢浊等者即所灭尽染无此染故名净今染本末未尽故障大净也。
　　▲钞轻相惑者即是不觉名轻相惑言虚妄行者有分别故未真实故搜玄记云由无漏行与虚妄杂故呼无漏业为虚妄行如杂矿金等以为能招作行故障无作行真自在我也。
　　▲钞缘无明下以由前缘因二惑有意生身五蕴苦果故障乐德也。
　　▲钞若未能得下此一断障与德相间杂说例前应云变易生死体上断续流灭无量未能除尽故不得至见是诸如来为甘露界极无变易大常波罗蜜湛然不易名为大常今所说此先总收於前惑业苦三皆永尽处(纂玄云此钞中具四烦恼即缘诸业即因生即变易体也难即体上细四相也)为甘露界即真常处以惑业苦皆是无常之法故即通相之义显於常义故云尔也。
　　钞阿难下标分段四难以为能例例此四种生死也问此中所例四种生死与前何别答前名惑此名生死但名异故其体无殊又无明住地是总所依此四皆是所起故。
　　▲钞无明住地所起方便生死者依体起用也集玄云是变易生死之方便故依主释也名号品疏钞(下钞云下疏明四种生死可检於此故今引之就明此也)引佛地论第二云一者方便生死谓生死缘即无明住地惑能生新无漏业(拣异法相资有漏故业也)以惑生智同类故故名方便(虽有所生取能生惑)譬如界内无明生行(即取能生亦烦恼障)言因缘生死者是生死之因缘故亦依主释名号疏云谓生死因即上无明所生无漏有分别业但感同类故名因缘(唯取所生)譬如无明所生行业(亦取所生)言有有生死者有有如前释有有体即生死持业释也名号疏云由前因缘感得变易生死异熟果如三界内有漏业感六趣身言有有者未来生有更有一生故言无有生死者无有如前释无有即生死持业释也名号疏云无有生死即改变易脱譬如生为缘有老死等过患其报谢更无有有故名无有今言过失难者即生老死也。
　　钞如何断言永灭无余者责法相宗也问上来所说宁知非是不定性人受变易耶答十卷楞伽第二云一声闻性二辟支佛性三如来性四不定性五无性声闻性者乃至堕不思议变易生死故明知是释定性声闻七卷四卷大同此说问既受变易何名定性答且就长时故名定性义如下说。

　　华严悬谈会玄记卷第二十二


　　音释


勘
　　(苦绀切覆定也)。

研
　　(五坚切磨也)。

强
　　(赤脂切)。

肿
　　(之勇切[病-丙+(雍-〦)]也)。

粗
　　(千胡切疎)。

纂
　　(子缓切组类也)。
　　华严悬谈会玄记卷第二十三

　　　　苍山再光寺比丘　普瑞集
　　疏彼经第五性云等者即十卷楞伽中文当第一卷(其四卷七卷之经文势大同也)文云大慧何者无性谓一阐提无涅盘性何以故於解脱中不生信心不入涅盘大慧一阐提者有二种一者焚烧一切善根二者怜悯一切众生作尽一切众生界愿大慧云何焚烧一切善根谓谤菩萨藏作如是言彼非随顺修多罗毗尼解脱舍诸善根是故不得涅盘大慧怜悯众生作尽众生界愿者是为菩萨大慧菩萨方便作愿若诸众生不入涅盘者我亦不入涅盘是故菩萨摩诃萨不入涅盘大慧是名二种一阐提无涅盘性以是义故决即一阐提行大慧菩萨白佛言世尊此二种阐提何者一阐提常不入涅盘佛告大慧菩萨摩诃萨一阐提常不入涅盘何以故以能了知一切诸法本来涅盘是故不入非舍一切善根阐提何以故大慧彼舍一切善根阐提若值诸佛善知识等发菩提心生诸善根便证涅盘(从若值诸佛下四卷七卷同云役以佛神力故或时善根生今疏中唯此二句用余二经之文余皆十卷文也)。
　　▲言此意则明下疏主释也意云大悲菩萨知自本来涅盘故云不入不舍众生界化无尽故故云不入。
　　▲况经自云者四卷七卷文也。
　　▲言庄严论第五无性者彼论第一云无涅盘法者是无性位此略有二种一者时边般涅盘法二者毕竟无涅盘法时边般涅盘法者有四类人一者一向行恶行二者普断诸善法三者无解脱分善根四者善根不具足毕竟无涅盘法者无因故彼无般涅盘性此谓但求生死不乐涅盘人。
　　钞大涅盘日下经如日故开发善心如华开故光即教光彼疏云众生善根狭小受法之器犹如毛孔如蚕处茧者茧呤罪姤蚕喻佛性即胜鬘说在缠如来藏也。
　　▲钞即涅盘三十六南经三十二者然经有南北者初昙无纤晋末於姑臧为北凉沮渠氏蒙逊译本有四十卷语少朴质不甚流靡宋文帝世元嘉年初达于建康(谶元译般涅盘三分之一前后首尾来往追寻涉历八年经三度译乃周四十卷尚多所阙正当宋武帝永初二年至元嘉初方至建康故也)时有豫州沙门范慧严清河沙门崔慧观共陈郡处士谢灵运等捧玩探赜乃谓文繁语鲁有繁处欲略之夜梦神执铁钳曰此经三世诸佛所证圆宗十方大雄常乐解脱金刚宝藏汝是何人辍欲删略今拟拔舌可速展之灵运惊惶则共虔诚悔前专輙殷懃请曰此经文质品疎今欲加润渴仰灵祇未知许否又梦神曰加品莹文或可耳削减经文事必不然(然有说改治已毕有数本流行方梦神责欲集僧收之又梦神曰汝弘经之力必当见佛然不如此说)即加品莹文如改啼泣面目肿为恋慕增悲恸等北本十三品外依六卷泥洹经本加一十二品为三十六卷道俗皆不信受对帝焚经取验而启告曰上契佛心愿无所损义有乖谬请从火化遂轴放光姿分数道乃至火灭经色宛然众谓奇绝流布海内南北二名因斯而立。
　　钞经云善男子下科分为二。
　　初引文(经云)二释义(三)
初彰正释(二)
　　初指能释人(此一)二正明解释(二)
　　初别明五种佛性(彼疏)后对此四句配属(二)
　　初别明四句(本言)　　后料拣有字(此中)



二破异解(二)
　　初叙彼解(然有)后正申破(二)
　　初总非违经(此释)二显所违经(二)
初违次上经(二)
　　初引经(故上)　　二显违(是则)

二违今正文(三)
　　初蹑前起后(申善)　　二明经正意(此中)　　三结弹显违(谈文)




三归正义(三)
一约时总辨有无(二)
　　初约一时(今此)　　二约先后(始末)

　　二佛与阐提对辨有无(佛与)三结归阐提有佛性(二)
　　初正明(故阐)后引证(二)
　　初引上经文(又上)　　二释归有性(解曰)






　　钞荐福者心镜钞云荐福寺法宝大师览唐三藏所译婆沙论征难数节三藏乃改治论文。
　　▲钞今准经明佛性略有五种等者即此卷经云善男子夫佛性者不名一法乃至不名万法未得无上菩提时一切善不善无记尽名佛性师子吼品等云第一义空名为佛性即理也此卷经初又云如来佛性所谓力无畏三念处大慈大悲首楞严三昧五智印(即五非常观谓无常苦空无我及寂静也)三十二相八万亿诸三昧如是等法皆是佛性如是佛性则有七事一常二我三乐四净五真六实七善等即果也然佛性约体是一约相分五佛性在善中名善佛性在不善中名不善佛性等问不善无记何名佛性答皆有真实识知之性故与佛菩提不定异故。
　　▲钞一是离欲之人等者一云伏欲界惑得初禅等一云离三界欲之阿罗汉等岂有不善性也即是二乘离欲善根人故二释随取言二是五住等者准涅盘疏云五住之名经文不列准义论之则有三说一者一种性住(十信)二解行住(三贤)三净心住(初地)四二地已上行迹住五八地已上决定住谓发心住已去不造新不善业故无不善性也故十住疏云初发心住者璎珞云是上进分善根人也第二义者地前为一名为信地净心为二行迹为三八地九地决定为四十地毕竟以为第五第三义者依彼五忍分别地前伏忍合以为一初二三地信忍为二四五六地顺忍为三七八九地无生忍为四十地寂灭忍以为第五三释皆得然助正记云即十住位中五住已上大乘菩萨无不善性也者非也总有二失一经说五住不通诸位失二十住前五犹有非善失则违前璎珞经也。
　　钞然有人下明异解应法相宗中解也顺阐提无性义故意云善根人有二类(今云分)一类有佛性一类无佛性阐提人亦有二类一类有佛性一类无佛性故分四类钞文从略但显无一边故言以经下用经不同意显经初句举阐提初类善根后类相对次句举善根初类阐提后类相对言俱有者前二人有故俱无者俱后二人无故对详可了。
　　钞是则等者以经中上从佛下至阐提皆有有无二性既有有无二性岂有全无性之者。
　　▲钞由善根人下蹑前段经起后段经也由前段上从佛下至阐提皆有有无二性故今约善根人及阐提之有无相望论四句也。
　　钞此中明下钞主依荐福解经出正意也此以法望於人说故经家佛性在上人在於下明多种佛性故不明下显非前分四类众生故若依法相所解经中应人在上法在下以明也然此段虽正明经意亦兼显其违也。
　　▲钞故谈文尚不识颠倒者结弹也以或有之言连佛性二字即明佛性有多种阐提及善根人有无不同则佛性在上人在於下而不以或有之言连阐提及善根人故今汝以人在上佛性在下文尚不识颠倒於义何能正耶。
　　▲钞始末以明下但言一切众生影取一切诸佛总论方具一切也。
　　▲钞佛与阐提下上皆圣教量此钞主约理量为四句以前经佛至阐提皆有有无二性次经以善根人望阐提论有无四句理实亦应佛望阐提善根人望佛各论四句故钞约理说也言善因性者佛唯界善阐提断善故俱无也若约善根人与佛论四句者一佛有善根人无谓果性二善根人有佛无谓善因性三二人俱有谓理性四二人俱无者谓不善性。
　　▲钞故阐提决有佛性者问经云不应难一阐提人定有佛性定无佛性何言决有即答经遮总有五种佛性总无五种佛性不遮有理及不善无记佛性故云决有若尔岂非一向作解耶答既不定执总有五种佛性何名一向作解耶。
　　▲钞今释所引还成有性者以彼但依经总标中一阐提者无涅盘性一句以立今以经后文大慧征释中义还成有性问若尔此经标释何以相违答标中抑故言不入涅盘使欲作阐提者不作释中复许当成令已作阐提者而不自欺可还生善故。
　　疏故云定无者定性无性也故宝性佛性者各四卷皆世亲菩萨造也宝性中问云向说一阐提常不入涅盘无涅盘性此义云何答欲示谤大乘因故此明何义为欲回转诽谤大乘心故依无量时故如是说以彼实有清净性故佛性论中问云佛说众生不住於性永无般涅盘耶答曰若憎背大乘者此法是一阐提因为令众生舍此法故若随一阐提因於长时中轮转不灭以是义故经作是说若依道理一切众生皆悉本有清净佛性此上皆是论文理极分明。
　　钞故世亲造於小乘论等者即造俱舍等所明法义不关涉大乘说般若宗即金刚般若论明性空寂灭建立唯识即三十颂唯识决择性相历然有归及其解释法华造法华论一乘玄旨昭然显着解十地品经之论即十地论明六相圆融此一菩萨随经弘阐既尔余诸菩萨例然盖以佛随众生根性之缘不同立教有异菩萨随佛亦显浅深之理如是了知复何乖竞。
　　钞彼不立为第二教者玄赞疏第四云一乘是密意说故。
　　▲钞彼引摄论者亦玄赞疏第四中引也言任持所余者任持犹如摄持言所余者不定性菩萨是定性菩萨之所余故言彼有十意者上云等字等取下偈云法无我解脱等故性不同得二意乐化究竟归一乘初偈二意后偈八意一二如钞文三法等故谓真如诸声闻等虽同趣真如无有差别故说一乘四无我等故谓补特伽罗无我同故说一乘五解脱等故谓三乘於烦恼障解脱无异故说一乘六性不同故谓诸声闻不定种性有差别故谓回菩提声闻身中具有声闻种性及佛种性由此道理故说一乘七谓诸佛於一切有情得同体意乐彼我无殊故说一乘八世尊法华会上诸声闻等授佛记得如意乐与佛无二故说一乘(世亲云得法如平等意未得佛法身若得此法如平等意彼作是思惟如来法如即是我法如由此意故说一乘也)上二即偈得二意乐九谓佛菩萨化作舍利弗等声闻为其授记欲令已定根性声闻更练根为菩萨未定根性声闻令直修佛道由佛涅盘由如此意故说一乘十依究竟故说一乘非无归别由过此外无别胜乘唯此一乘最为殊胜故佛说一乘由上十义法相宗中说一乘是密意也。
　　钞据上二文者即上所引二处文皆玄赞疏第一卷文也言义语相违者依一乘义属第二时依彼疏语却判为第三时故成违也或云一乘经义及经之语成相违者义虽可通然不如前解。
　　钞但由不信下复逆遮之恐云判为不了何名谤经今以跋陀婆罗菩萨等在昔但由不信皆当作佛一乘之言岂要不信经文非是佛说等方为谤耶故智论云谤有二种一言此非佛说等即为深重堕大地狱二说不契理并为谤法今以深为浅即当第二也。
　　疏言解节经者即解深密之别名义如前会言无量义云四十年后说法华者若无量义但云四十余年未显真实令此三昧起即说法华与无量义连接故今云四十年后说法华尔。
　　钞释论释曰下释有二义可见言一立小乘下探玄记云二立大乘有本云二立三乘皆通也。
　　▲钞即宗轮论之异名者以真谛译名异执论而玄奘译名宗轮论故当名别然今所引即部异执记即真谛记释部异执论於记中作此说也。
　　钞临终之言宽等者玄赞疏云今法华会去涅盘时才有五年名将临终清凉见此恐彼非是救也言此后毕定不说别经者问阿阇世王受决经说因王请佛敕诸园监送华有一园监半路遇佛以华施佛佛授记当来作佛号觉华王知其事以宝作华欲施於佛有臣白王佛已灭度耆婆曰志心可见王诣佛所见佛施华佛授王记已王始还宫寻回视佛不见佛会祇睹灵山等即灭后说此经也云何会释答前钞但说一相兴化如云佛八十岁入灭等彼王见佛闻法复是随根隐显如常在灵山等也而涅盘下明同法华故得引之。
　　钞法华显中道者纵其第三时显亦空亦有中道故约多分许之若约破三还同第二故也既进退有妨故知法华在深密后也。
　　钞故能决了有余义者一代时教有余之义也。
　　▲钞如前叙西域等者即前疏云深密经意为於一类餐般若者闻平等空拨无因果不了空有无二故第三时为其分析於一法上空有之义故但显斯一类之义何能总判一切圣教问此中总科皆叙西域何故别指前段为叙西域耶答今总判虽属西域乃别会此方现传二宗耳义如前示。
　　钞胜鬘所说如来藏者胜鬘云空如来藏若离若脱若异一切烦恼藏故不空如来藏不离不脱不异不思议过恒沙佛法故此二藏即性故许皆有玄赞疏云一烦恼有漏虚妄不实能覆真如名空如来藏二涅盘无漏体是无为非虚妄法烦恼覆位名不空如来藏。
　　▲钞楞伽所说如来藏者彼经云大慧七识不流转不受苦乐非涅盘因大慧如来藏受苦乐与因俱若生若灭等故释摩诃衍论云三者与行如来藏与流转力法身如来藏今覆藏故楞伽契经中说如来藏为善不善固受苦乐与因俱若生若灭犹如伎儿故此经明何义所谓显示生灭一心於惑与力於觉与力出现生死涅盘之法释曰此正同法相无始时来界一切法等依由此有诸趣及涅盘证得之偈也故当行性若玄赞云藏识虚妄不实故名为空能含一切无漏故名如来藏四智种子体是无漏非虚妄法名不空如来藏意云前胜鬘二藏皆理楞伽二藏皆行理者皆有行者或无三分半众生无行性故。
　　▲钞故涅盘云下疏引或有佛性善根人有阐提人无即是行性也问岂善根人皆有四智种耶答前已引涅盘五住各善根人即是有四智种者若尔其离欲善根人但伏欲界不善得初禅等岂是定有四智种耶且举有者为言问前钞云善根人有阐提人无者此是善佛性也彼意即说现缘所起善法名善法性何关四智种耶答彼宗虽说为本有於义实是新熏义如下说。
　　疏凡是有心等者教义云如有难云若谓有心悉当作佛佛亦有心亦应当得若言佛虽有心更非当得是则无性众生虽是有心亦非当得答经自以为拣滥故但云众生亦尔悉皆有心不云佛也。
　　钞既皆作佛下蹑上阐提有理性必定当作佛因便显趣寂声闻若有理性何以不成佛耶若云有理性不成佛者岂得成就经中有心定当作佛之言耶。
　　钞谓阐提实不作佛等者若秪作阐提实不作佛今言阐提作佛者以发心之后实非阐提故仍从旧名云阐提作佛故涅盘云一阐提辈亦得阿耨多罗三藐三菩提所以者何若能发菩提之心则不名一阐提也。
　　▲钞亦如女身不得成佛者即女人五障之一也超日月三昧经说净修四禅为梵王淫恣无度受女身故不得作梵王勇猛少欲作帝释杂恶多态受女身具十善敬三宝事父母谦年长得作魔王轻慢不顺毁失正教故受女身行菩萨道慈悯群生供三宝师长乃作轮王无净行为女身具菩萨行方得作佛女无此行故不作佛审前经文宜可省躬男女无他皆二行致问菩萨处胎经云界名火焰佛名无欲一切人民悉受女身了苦空无常无我七十万二千亿女行三解脱同时成佛名不舍女身受身成佛复明余皆不舍女身受身成佛偈云法性如大海不说有是非凡夫贤圣人平等无高下唯在心垢灭取证如反掌如何会释答前说为障令厌女身知昔行非嫉妬姿态多欲等业使永断故修丈夫行决定真实无退转故言不转女身者至理无定故由心垢净身何能拘是知无见一文便生局执。
　　▲今言龙女下即法华经说文句云龙女献珠表得圆解圆珠表修得因圆奉佛是将因克果佛疾受之一念获果也故云龙女作佛女身实不作佛以变成男子方能作佛从其未变身前名龙女作佛例上可知。
　　▲言此约成佛下拣妄解也妄解云正作阐提时定无佛性若发心后改了阐提才有佛性方能成佛故今拣之意云此约成佛故说阐提不能作佛若约佛性理本有之正作阐提时亦具理性也。
　　▲钞未作阐提令其莫作等者下云故应问言颇有新作一阐提否复阐提后生信否若有新作未作之时有佛性否若未作时有作时无者佛性可断若先无者则不由於阐提无也本自无故后生信心亦复如是若有佛性是可生之法前则本有今无此则本无今有若发信心亦无性者此亦不干阐提故无故知但是约於长时未成果善抑言无耳谓抑令恐怖发大心未作阐提令其莫作故皆诱物何定言无。
　　钞生公等者传云宋龙光寺竺道生本性魏巨鹿人寓居彭城幻而颕悟父知非凡器爱而异之后值沙门竺法遂出家后与慧睿慧严同游长安从什公受业关中僧众咸谓神悟后止青园寺(即晋恭思皇后褚氏所立本种青据因以为名也)因立善不受报顿悟成法身无色佛净土等义守文之徒多生憎嫉次因说阐提成佛义旧学以为邪说讥愤滋甚遂大众摈而遣之(心镜钞云生公与智法师论议智虽有文而屡屈生虽无证而得胜智既被屈诸德咸共嗔生表奏秦主遣居虎丘山寺时有五十硕德名僧从生入山资受深要等)生於四众中正容誓曰我若所说反於经义者请於现身即表疠疾若与实相不相违背者愿舍寿之时踞师子座言竟拂衣而去初投吴之丘山旬日之中学徒数百其年雷震青园佛殿龙升于天光影四壁因改寺为龙光时人叹曰龙既已去生必行矣俄而投迹庐山销影岩岫后涅盘大本至于京南与前说合寻即请生讲说以元嘉十一年冬十一月庚子於庐山精舍升于法座论议数番穷理尽妙观听欢悦法席将毕忽见麈尾纷坠端坐正容隐凡而卒颜色不异似入于定京邑诸僧内惭而疾追而伏信(今经轻舟迎还传中不说所以也心镜钞云众乃表请生公返锡讲涅盘讲毕高座上辞曰良以此经大本未至由斯道生忍死来久今事得符契言无谬误不惑僧众即此奉辞愿善流言讫奄从物化咸号为固死菩萨)。
　　言扼腕者握腕而悔也何以至今下意云昔之生公征证显然何故至今犹存无性之义又慈恩传第三说西域有山精舍雕檀观自在菩萨像威神特尊所奉香华遥掷住手臂为吉祥法师求愿买种种华贯为华鬘至诚礼赞跪发三愿一於此学已得归平安华住尊手二所修福慧愿生知足华住两臂三教言一分众生无佛性者玄奘自疑不知有不若有佛性修行可成佛者愿挂尊颈语讫以华遥散咸得如言同见者喜而言曰未曾有也若成道者愿忆今日因缘先相度耳准此宗主既其亲验后学宜应改辙。
　　钞是应化声闻等者彼疏云即为调伏所化声闻佛菩萨等自化其身为彼同类於无余依现般涅盘经百千劫耽寂灭酒醉逸而卧后必得起现受佛记令诸不定种性二乘作如是心往昔耆尊入涅盘者今皆复起现授佛记况我今日不希作佛而入涅盘评曰彼以变化权声闻得起者为引不定性令不入涅盘非定性入灭复起也。
　　钞如有定性声闻者有本云不定性不字剩也若言不定与彼义同何成所难若定性回心化为有益其不定性不化亦定当回心以有大乘性故不必化也今汝宗定性虽化不回故化成无用耳。
　　钞纵其有化下前夺其能化无用不能化定性故今纵其能化有用化不定性故然能化本欲益彼今能化翻成损他汝宗入灭纵不定不许更起其怯弱者永沉寂灭不得更起者岂非能化之所悞耶。
　　钞大患莫若下即涅盘无名论文也光瑶注云形为罪薮故欲灭身心为恶源故欲灭智沦者没也没同虚空故此上别明智以下身智互因为患心为诸恶以为其身身之苦恼皆由心造善通非想恶极无间升而复沉无始无际故云轮转修途既知疲苦余不能止但忻入灭故云不如寂灭诸患永亡佛随根欲言有永寂。
　　▲钞不在此会亦为宣陈者经云迦叶汝当知五百自在者余诸声闻众亦当复如是其不在此会汝当为宣说清凉释云据此五千佛席增上慢者应是声闻不厕灵山法华胜会者今此声闻菩萨转为授记言第一周下犹云难得显未受其化及至第三周受化者以有宿世因缘故也。
　　疏又胜鬘下彼经次前云何以故说一乘道如来四无畏成就师子吼说若如来随彼所欲而方便说(云云)此经初句征说一乘道次二句顺释由如来成四无畏能师子吼说此师子吼说即一乘道故此经题具曰胜鬘师子吼一乘经故知师子吼说是一乘也次二句及释若如来随彼二乘所愿而方便说者意谓不名师子吼说故名而方便说也只由此义故次云即是一乘无有二乘等也。
　　钞意云若随欲说等者问此钞释词有似缭绕其故何耶答此胜鬘经是大宝积经别行当大部中胜鬘夫人会第一百十九卷云若诸如来随彼所欲而方便说於二乘即是一乘以第一义无有二乘二乘者同入一乘一乘者即胜义乘既云而方便说於二乘故知应尔。
　　▲钞若以名中下恐有难云既一乘是真实何以经题云胜鬘师子吼一乘大方便方广经之法华正说一乘之处名方便品其故何耶此是下释也下疏云方便之言略有三种一无实权施曲巧方便也(下钞云如无三乘说有三乘虚指三车出门不获是也)二理本无言假言而言大方便(法华云诸法寂灭相不可以言宣以方便力故为五比丘说等是也)三权实无滞亦大方便(即涉有未始迷空观空不遗於有即如来方便知见波罗蜜皆已具足等)今是第三及第二也可知。
　　钞以四十余年等者约渐悟根先说三乘唯至法华独显了说但有一乘无彼三乘熏习既久忽然更改故难信解。
　　▲钞而此经者由前深密等立有三乘为极而今被法华破其三乘之人习已性成故被破而生怨嫉佛现在时根俱胜由顿革旧习尚生嫉姤之心况佛灭后时根并劣封执已闻故拨深宗也言涅盘之中下释疑也疑云涅盘亦明一乘以为真极何易信耶故此释也获(胡郭切刈也)故涅盘三十六下引证检经即第九卷然亦义引。
　　▲钞若依难信下此不分顿渐但总论之故该华严此约能信解人有难信解易信解别非约法对明但华严纯为上根上根无疑故易信解法华对昔权小钝根滞迹多时疑心难决故云难信难解尔。
　　▲钞诚哉斯言即结定前经者佛昔悬记今果验矣问今闻法华经名尚皆信敬何云难信耶答以宗五性三乘之人不信一切众生皆同一味如来知见记斯一类为难信解。
　　钞昔有一聚落下多人所居之处谓之聚落以喻三界美水喻涅盘佛性王喻佛村人喻一切众生使送美水以喻修行五由旬是喻所依法五数是喻体合於五道又实五由旬实义是喻体喻实义是一乘疲苦欲避喻倦修行故退村主喻菩萨五改之作三由旬是喻所依法依实方便假说之义即是喻体喻於一乘方便假说三乘后闻实五由旬无改作三由旬但言改作三由旬不信实五由旬信王方便语故终不肯舍喻后闻实是一乘无方便三乘但言三乘不信实是一乘信佛方便语故。
　　钞然此会者下先总出意於中有二下别科释也言恐於后学者以此土承习西域二宗各党具宗然晋魏已来犹崇理观译经贵意传教宗心是以大德架肩高僧继踵爰及贞观名相繁兴展转殽讹以权为实重论轻经法药流布惑病唯增既性教蔑然亦道流阒尔自相教大兴僧中修证转少反求名利都无理观研穷教理本希智眼开通因习一宗遂生偏局执见自是非他强此弱彼过患尤增犹无善巧欲渡反溺耳故天台云执己为实余是妄语此有彼无是非互起故复会通令息过患言虽复下释疑疑云若为会通莫不权实相滥不故此答也。
　　钞然准法相新熏者亦有五等者下钞云依唯识论本有新熏三师异说第一净月等即唯立本有故论云有义一切种子皆悉性有不从熏生由熏习力但可增长第二难陀唯立所熏教论云有义种子皆熏敬生所熏能熏俱无如有诸种子无如成就第三护法正义论云有义种子各有二类一者本有二者始起乃至云由此应言有诸有情无始时来有无漏种不由熏习习尔成就又云其闻熏习非唯有漏闻正法时亦熏本有无漏种子令渐增盛展转乃至生出世心今依第三师正义故新熏本有各有五也言不依其义者本有唯一故又新熏约习说故与彼异也。
　　▲钞故法华安乐行下谓若是定性菩萨纵近声闻不能成声闻性若是缘觉性亲近声闻复有何过若声闻性正应亲近若不定性亲近亦应若无种性亲近何违今所以不许者由本等有佛性皆当作佛亲近染习恐难回心於菩萨道深为障故明知五性皆是新熏故圆觉经云一切众生由本贪欲发挥无明显出五性明是新熏也言故说定当作佛者问何不直言理性而言有心耶答拣非瓦砾但是有心定当作佛以在有情为佛性故不直云理。
　　▲钞浅智着诸法者以一为是本欲作深解之今佛言呵为浅智何得计一耶或云我但说为一实何名计耶今既取之不舍非计如何。
　　钞亦如胁尊者下西域记云尊者年至八十方始出家少年者诮曰出家者一习定二诵经汝滥处清流但图饱食耳因而誓曰若不通达三藏得证圣果胁不至席未久得遂其志时美其德谓之胁尊者准俱舍疏第一云徤陀罗国王名迦腻色迦敬信佛经味道亡疲传灯是务有日请僧入宫供养王因问道僧说莫同王甚怪焉问胁尊者曰佛教是同理无异趣诸德宣说奚有异乎尊者答曰诸部聿兴虽复万途津梁一揆是故大圣喻析金杖(云云同钞)。
　　▲言析金杖者彼钞第一卷引经云梦见金杖分为五段表佛正法分为五部大集经云譬如有人分析金杖以为多段虽失杖相然段段皆是真金又寄归传序注云频毗娑罗王梦见一氎裂为十八片金杖析为十八段怖而问佛佛言我灭度后一百余年阿输迦王威加赡部时诸比丘教分十八趣解脱门其至一也此即先兆王勿见忧耳又俱舍论云过去迦叶佛时佛父讫栗枳王作十种梦白彼佛佛言此表当来释迦如来遗法弟子之兆也其第九梦云见一衣坚而且广有十八人各执少分四向争挽衣犹不破此表释迦弟子分佛正法成十八部虽有异执而真法尚在依之修行皆得解脱余九文繁不录。
　　▲钞大集五部者彼经二十四说一昙摩鞠多二萨婆多三迦叶毗四弥沙塞五婆蹉富罗若舍利弗问经云摩诃僧祇部勤学众经宣说其义以处本居中应着黄色衣昙无德部通达理味开道利益表法殊胜应着赤色衣萨婆多部博通敏达以导法化应着皂色衣迦叶弥部精勤勇猛摄护众生应着木兰色衣弥沙塞部禅思入微究畅幽密应着青色衣。
　　▲钞如来所说十二部者由经先因说云若言众生定有佛性名为执着若言定无是则妄语(义如前引)接后便云善男子如来所说等也言我为欲界众生等者问此应是随他意语何名随自耶答亦佛自证知如证而说云随自意说为门别故言云云者经文云如我答把咤长者瞿昙知化应是幻人佛反问言汝识王舍城王气嘘旃施罗否答言我知佛言汝知旃陀罗而非旃陀罗我知幻者岂是幻人是名随他意语世智说有我亦说有世智说无我亦说无是名随自他意语疏中云余意次下当会者前列十义上但会初二余八至始终二教对明中会也。

　　华严悬谈会玄记卷第二十三


　　音释


茧
　　(古典切蚕茧也)。

呤
　　(力丁切小语也)。

姤
　　(古候切遇也)。

沮
　　(七余切水出房陵)。

探
　　(他含切探取也)。

赜
　　(仕革切幽深难见也)。

删
　　(所班切定也除也)。

扼
　　(於革切持也)。

殽
　　(胡交切杂乱也)。

[迭*毛]
　　(音牒)。
　　华严悬谈会玄记卷第二十四

　　　　苍山再光寺比丘　普瑞集
　　疏以义分教者教章云就法圭山云法对能诠之文总名为义对后展转解释之义即名为法也清凉云法约自体义约差别是也今文正立教辩所诠当处即明故直云以义分教探玄亦然故云法云义不无所以然皆所诠之义但於所诠中约自体差别之异故有法义之名是则虽云法云义皆约所诠深浅以分能诠教殊也。
　　▲言教类有五者易曰各从其类则於一代圣教以类相从唯有此五故无增减也。
　　▲言即贤首所立者然草创云华周流贤首而但言贤首立以取文义大备故云尔也言贤首者传云释法藏字贤首姓康康居国人也风度奇正利智绝伦薄游长安弥露锋颕属奘师译经应名僧义学之选始预其间后因笔受证义润文见识不同而出译场(此段与纂灵记异至下当会释)至天后朝实叉难陀赍华严梵夹至藏与义净复礼再登其职寻於义净译场又与胜庄大仪充证义昔者炖煌杜顺作华严法界观传弟子智俨讲授此晋译之本俨后附藏尝与则天说帝网义帝於此茫然乃指镇殿金师子为喻使径挺易解帝闻开悟洎诸梵僧罢译帝於圣历二年己亥十月八日诏藏於佛授记寺讲新经至华藏世界品讲堂及寺中地皆震动都讲维那僧弘景具表(云云)所以华严一宗推藏为第三祖也。
　　▲言广有别章者即华严一乘教义分齐章也。
　　▲言大同天台但加顿教者以下云初即藏教二即通教三即别教第五名圆唯顿教新加故云尔也虽大同不无小异若圭山云相及三四皆是别教自释云始教中法相宗行布历别而修故终教依一如来藏性显戒定慧等历别故顿教逈显真性不融通性相故评曰此约少分义同故作此配今约大同故逐一别配各一义耳。
　　▲言今先用之后总会通者今先用贤首五教后总会上来诸师违顺中顺义显不违前师如云华创立名义未周故贤首改之尚未全备至清凉别不立教但於贤首五教中其未至者改诸庶反扶古德也此如始教中合深密二时始分皆通空相后总会通易於探玄教章以中间三教为三乘但判第三教为一乘尔又如下立宗中余易七八九门被机中以权为易於转为如此等义皆是为改易也易之令名义周备反成贤首教也故下宗趣中亦云依后二师而颇为改易亦改贤首义也(二师一即光统也)。
　　疏一小乘教二大乘始教等者此约大小分二则大乘字虽标始教之初义贯下之四教若圭山列云四一乘顿教等此约前三为渐始终皆是大乘第四为顿有异於渐故别标一乘也。
　　疏初即天台藏教者此约义同而名异故云初即等至相立云愚法二乘教此约褒贬拣显立名既言愚法故即显不愚人空此褒也又既云愚法是未达法空此贬也所以贬也拣下始教中二乘分解法空故也贤首教章中犹存此名至探玄中改为小乘今依探玄也谓小大对立拣贬亦彰不必更加愚法也但下释所诠中此义自显故。
　　钞初小乘教易故不释者如下四教皆有释名一科此小乘之名其名易见故疏不释至如教章约所诠义尚云小乘异大乘理无疑故不待说也同今立名易故不释。
　　▲言以见天台等者问彼立藏教之名为有六度菩萨三十四心断结成佛大乘之义不名小乘乃云藏教今却立为小教小教其义云何答若望大乘皆属小教问广钞第三云但不收六度菩萨故唯云小六度菩萨却入始教化相中收若许尔者何以此说所摄法门不异於彼答若据七十五法则同言总意别故又天台意云义似大乘唯藏教中说故属藏教大乘化相复深於此贤首意云是大乘化相欲引小乘复浅说之以二乘无分故属始教此约夺之又探玄记云彼宗所断所证所入涅盘亦与小乘无差别故此约与之不应一准。
　　疏深密二三时合为一教者然教章以深密第二时为始教第三时说三性不空理立为终教与探玄中方以第三时定有二乘与第二时合为始教今依探玄故云尔也问深密三时中第二时说一乘何言同许定性二乘具不成佛答以彼判般若为第二时教今详般若之中亦有五性之义故合为一也故圭山云深密经中判三时教第二第三时教中皆说众生有五种性故也若尔彼第二时如何说众生有五种性耶答彼经第二云乃至更说法要谓相无自性性生无自性性胜义无自性性乃至诸声闻乘种性有情亦由此道此行迹故证得无上安隐涅盘一切声闻独觉菩萨皆共此一妙清净道皆共此一究竟清净更无第二我依此故密意说言唯有一乘非於一切有情界中无种种有情种性或钝根性或中根性或利根性有情差别解云此约三乘同一所观无性道故密意说此名一乘理实三乘各证涅盘非是一也评曰此是深密第二时许二乘俱不成佛故与第三合为始教也问深密第二时是破相前益物渐次中皆许成佛今何尔耶答人法不同今疏直依深密中自指二三两时之教非是指两宗之人为同许不成佛义也又空宗人自说属第三故非以智光宗为深密第二也问智光宗说皆成佛正凭般若般若既有五性岂不违自一性宗耶答兼正有异成佛一性义正凭妙智经空义正明般若经问既宗般若般若五性之义终违自宗一性义故答权实不同清凉会云般若是权实双行带权说实之教权说五性实唯一性问般若既有五性同深密第三时何却判为第二时耶答彼从多少分故夫判教者就正不就兼就多不就少般若空义多故在第二时五性义少不属第三时问准此则空相二宗皆是始教性宗在於后三教摄何故前说此方性相二宗源出西域二师之下应其空宗在於性宗何判为始答总相出彼不言全同故无违也。
　　钞以趣寂难成下阐提虽亦难成犹且有法体趣寂二乘一向落空成义更难故偏举耳其一分不定亦不许成略故不言。
　　疏此既未尽下起信钞说破相云始法相云分即贤首意故起信疏云但说诸法皆空未尽大乘法理故名为始但说一切法相有不成佛故名为分今此疏清凉意破相法相各得始分之名故上云颇为改易也谓各约法有未尽理名始各约人有不成佛名分然探玄记第一云二始教者以深密第二第三时教同许定性二乘俱不成佛故合之总为一教未尽大乘法理故名始教准此亦非清凉新意清凉但加分义耳。
　　钞谓何名初教等者科分为二。
　　初双征(谓何)二双释(二)
初释成二皆名始(二)
初别为解释(三)
　　初总答(由合)　　二别释(言未)　　三总结(故初)

二种为征释(二)
　　初破相名始(云何)　　二法相名始(若尔)


　　二释成二皆名分(特由)



　　钞以法鼓经中以空为始不空为终者问引彼经证但说空理名有余说唯是此经是无上说者何不第二名有余教第三名无上教而言始终耶答诸祖皆言始终之名依法鼓经立者正例同天台通别二教依智论共不共立转名通别二教今依有余无上转名始终以天台欲兼通余义故今欲避妨难故何者若云有余教应有难云三四二教岂非有余以未显圆故何得第二独受此名又小乘亦是有余故又若第三名无上教者应有难言此后更有二教那云无上故转名始终也今钞皆云初者即转释始名初也。
　　▲钞特由此义者特由第三时未显一极为初不及第二时以空为初为此义故加分教名意显虽依第二时有不成佛立分教名不及第三时有不成佛立分教也此中意显虽空相皆通始分约空始正分兼约相分正始兼也思之问何故约空法与未显一极法上不立分名及约有不成上不立始名耶答人法异故人上有分成义故立分名法上有未尽理义故立始名疏文明有所属不可相滥(指玄以互通者非正义也)。
　　疏定性二乘等者定性菩萨及不定性菩萨前教已许成佛故不言之定性二乘无性阐提前教不说成佛故偏举之又一分不定性亦许成佛以通从别故略不言又从显说故。
　　钞亦对第二教二义下亦科分二。
　　初双标能所对(二中)二双释能所对(二)
　　初牒所对二名(由前)后释能对二名(二)
　　初终单对始(今既)　　后实双对二(立实)




　　钞故名为分亦名为始者钞家行文影略应言未尽法理故名为始以影在能对之中故此略也诸家外钞不知此影略故言有不成佛之义义通始名致今释义繁杂误之甚矣问上疏云二始教亦名分教今何反之耶答今对疏中先言成佛后言尽理故作此举也。
　　▲钞今既尽理所以名终者终字唯对始字立故然若别对前空相二始者说但空故名始说妙有尽理故名终说三乘隐一极故名始显说一极方尽理故名终然有说此终名亦对分得名者非也。
　　▲钞立实教名双对前二者若前终名亦对二者何故此中方标双对前二以拣异也故知终名单对於始实名双对始分以前始分虽别皆是权教故一实名双对前二也。
　　▲言非唯说空下对始名实然唯约空始说影相始也若约对相始名实应言非唯说於三乘复说一极故称实理。
　　▲言既非分下对分为实通空相二义易故可知问既始分二各皆对实名权何不前教亦名权教答有深理故谓若三乘约为权一乘为实前二教皆权非唯第二若约顿渐分权实则前三皆权若约偏圆前四皆权所以第二不偏受权称也若尔其实教名亦通后二何独第三受是称耶答以此教初尽理故独受此名后二教虽不立是名不妨是实也例如见道初照理故独受见名非后地不见道也权教不尔故不独称。
　　疏上二教下所以结前者初小大为对次始终为对今以顿教双对前二俱约地位为渐故第四无位名顿此之顿渐直约化法以判也。
　　疏四顿教者但一念不生等者但者约截之词也意云约截而言最初一念根本妄心不生即此便名为佛故经云离妄即觉亦无渐次即是顿义也。
　　钞心有也等者妄心不有永不复生若得真实剎那正觉复何疑耶恐但寻言生解故经遮云不可得思量也。
　　钞文显易了者言得诸法正性者证前一念不生义言不从下证前不依地位可知。
　　▲钞於第一义等者谓第一义中无有次第相续之所说既无所说即是无所有妄相之寂灭法也或可说字属下其义甚妙言同证如矣者以此二地是因位证如之始终故偏举耳言初地不为烦恼所动者初地分别烦恼不动八地俱生烦恼不动同不动故言第九同第七无生忍者约仁王五忍配也一伏忍当地前三贤二信忍当初二三地三顺忍当四五六地四无生忍当七八九地(上之四忍各各分上中下故皆有三也)五寂灭忍当十地佛地(此合等觉在第十地唯有上下二也)今文所用对此可知言七八二地同纯无相观者即唯识意然有少异故分二地彼论云第七地中纯无相观虽恒相续而有加行八地已上纯无相道任运起故又无加行等言颂上经文者以颂对上长行也可知言一句之要者以初句十地即为初深即为浅难见超间之相唯第二句超间义显故云要也然正意在无所有何次谓本无所有何论次第耶即是无位之义言等余经文者谓上唯引四卷楞伽中文等余七卷十卷中文或等一代时教中似此之文皆顿教中摄故。
　　钞若诠三乘下广钞云先小后大先空后不空先相后性等即是渐教若诠事事无碍何所不通故云即是圆教今顿诠言绝之理立名顿教故皆从所诠立名也言何得难言及迷之甚矣者二句钞主责刊定也中间更何是理一句牒其难词有本云是教然理字为正又复难言下更叙彼二种难也亦是遮救可知言但用一句诸难皆破者但用疏中顿诠此理名为顿教一句则诸难皆破何者以贤首不约即言亡言等立故或前难既破遮救自亡也。
　　▲钞形虽入室等者论语云回也升堂入於室也由也升堂矣未入於室也今反用此。
　　钞四教分之者非是以贤首顿教分为四分各配天台四教天台四教虽各有绝言之理随教浅深不同所以悟者得益胜劣亦异言并令亡诠会旨者即当教下得意忘言犹得鱼忘筌尔。
　　▲钞今欲下明於前四绝言之外别有甚深绝言顿理於彼四教根外别为一类离念顿根也不尔岂天台预分后人贤首义耶何言不有此门逗机不足耶。
　　▲钞即顺禅宗者禅源诠云经是佛语禅是佛意诸祖相承观风化物无定事仪未有讲者毁禅禅者毁讲达磨见此方学人多未得法唯以名数为解事相为行令知月不在指法在乎心故但以心传心不立文字显宗破执故有斯言今时学禅者以经论为别宗讲说以禅门为别法闻谈因果修证便推属经论之家不知修证正是禅门之本事闻说即心即佛便推属胸襟之禅不知心佛正是经论之本意等。
　　▲钞若不指一言等者谓标与其名曰心直示其体曰知如达磨令二祖绝诸缘诸缘绝已问断灭否答虽绝诸缘亦不断灭问以何证验云不断灭答了了自知言不可及师即印云秪此是自性清净心更勿疑也若所答不契即但遮诸非更令观察终不先言知字直待自言方验实是亲证其体然后印之令绝余疑故云默传心印问今钞有即心是佛四字应非一言答然一言有二义如子贡问一言而可以终身行之者乎子曰其恕乎又五言四言诗等皆以一字为一言也二如云诗三百一言以蔽之曰思无邪及如知为君难不几乎一言而兴邦乎皆以多字为一言故知指四字一字皆有理若约今文四字为正。
　　钞南北宗禅下禅源诸诠聚玄记云慧能大师俗姓卢氏少失其父负薪供母因店闻客诵金刚经心有所悟感客奉银供母令往黄梅参五祖忍大师因呈心偈知有所悟密付衣法也神秀大师俗姓李氏五祖门下众之上首秀弟子普寂伪称师为第六祖为帝所重敕号大通禅师也此之二师虽俱受达磨之心而所禀开导之门顿渐不同谓能大师禀顿门而开示众生自心本净元无烦恼无漏智性本自具足此心即佛毕竟无异以此传心秀大师而禀渐门开示众生虽本有佛性而无始无明覆之不见故轮回生死依师言教息灭妄念念尽觉悟无所不知以此传心故唐宣宗问弘辩禅师曰禅宗何有南北之名师曰禅门本无南北自如来附法传至五祖忍大师东山开法有二弟子一名慧能受祖衣法属岭南传法一名神秀北地扬化所得法虽是一开导发悟有顿渐之异故曰南顿北渐问南宗是顿可尔北宗既渐云何答此宗多渐少顿故又虽渐调伏然亦不住名言地位故贞元疏云今诸禅宗多依此教被离念之根理极显故。
　　疏圆教中立名约位相即具足主伴而立者以立教必须类证阶位等殊故正约此亦由前渐教五位次第不同顿教一向无位今此不尔故云一位即一切位等也。
　　▲言十信满心等者问既一位即一切位等何不十信心皆摄五位须信满耶答教义云若自别教则不依位成今寄终教位说以彼教中信满不退方得入位今则寄彼得位处一时得此前后诸位行相是故不於信初心说以未得不退不成位相但是行相故若尔应云住位成佛何名信满答由信成故是行佛非位佛也故就能成信说非初住成佛也余如前教起因缘中说。
　　疏如此经等者等义有二义一等华严支流等经二等一代时教中但有圆融具德之经皆此圆教中收。
　　钞大同诸师圆教故者诸师所立圆教皆依晋经显现自在力为说圆满经今既立圆亦取此耳然义理分齐逈异诸师故但名同云大同也是知上之五教小则劣於大大则深於小始则对於终终则终於始分则权於实实则会於权渐则显於顿顿则融於渐偏则偏於圆圆则圆於偏上依总相相待或作异门相待重数极多(谓隔越对如小终小顿小圆始顿始圆等隔二隔三相对也)若依当相一一绝待(五教一一不对余四五也)全对待而全绝待皆六句融之应结颂云行者住是绝待法於中相待不可尽入此绝待甚深处待与非待皆寂灭於诸教法应如是知以圣人垂教无非甘露矣。
　　钞五类法者一色二心三心所四不相应行五无为此数不等故有多少也问列数次第何小乘先色后心大乘先心后色耶答小乘心外别有色故积微所成粗显先说大乘之中心外无法故先心后色也然此中七十五法全依俱舍颂文今依彼论长行略释名义。
　　初色法中言五根者颂云彼识依净色名眼等五根释曰谓彼眼耳鼻舌身识所依五种净色名眼等根是眼等识所依止义故云五根言五境者即是眼等五根境界所谓色声香味触颂曰色二或二十声唯有八种味六香四种触十一色性释曰言色二者一显二形或二十者谓青黄赤白(此四显色也)长短方圆高下正不正(此八形色也)云烟尘雾影光明暗(此八显色所摄差别也)有余师说空一显色第二十一言声唯有八种者谓有执受大种为因(如手等鼓所发声)无执受大种为因(如风林河等所发音声)及有情名声(如语表业等)非有情名声(除语表业余声是也)此四为别复可意及不可意差别成八(於前情无情中各有此二故成八也)言味六者谓甘酢醎辛苦淡别故言香四种者谓好香恶香等不等香有差别故言触十一为性者谓四大种为四滑性涩性重性轻性及冷饥渴言及无表者颂曰乱心无心等随流净不净大种所造性由此说无表释曰此无表虽以色业为性如有表业而非表示令他了知故名无表(此释总名)言乱心者谓此余心无心者谓入无想及灭尽定等言显示不乱有心相似相续说名随流善与不善名净不净为拣诸得相似相续是故复言大种所造言由此说无表者略说无表业及定所生善不善色名为无表(上释偈无表相)谓无表色应不名色(上问下答)有释表色有变碍故无表随彼亦受色名譬如树动影亦随动(此杂心师所立下论难云)此释不然无变碍故有表灭时无表应灭如树灭时影必随灭(上第一师义)有释所依大种变碍故无表色亦得色名(此有宗所立义)若尔所依有变碍故眼识等五应亦名色(此外难下论主通云)此难不齐眼识等五所依不定或有变碍谓眼等根或无变碍谓无间意无表所依则不如是故变碍名色理得成就(此论主成第二有宗虽有二义并依色成无表色也上依清凉注释)。
　　言二心法一即是意识者圭山云虽云六识但是一意识於六根中应用故名六也然以大乘各别出体小乘心心所法同一体性故云尔也俱舍偈云心意识体一释云集起故名心思量故名意了别故名识复有释言净不净界种种差别故名为心即此为他作所依止故名为意作能依止故名为识故心意识三名所诠义虽有异而体是一(心所一体略不引也)。
　　言三心所有法等者颂曰心所具有五大地法等异释曰诸心所法具有五品一大地法二大善地法三大烦恼地法四大不善地法五小烦恼地法地谓行处若是彼所行处即说此为彼法地复有此余不定心所谓恶作等(故钞通说六类)。
　　初大地法(即钞徧大地也)大法地故名为大地此中若法大地所有名大地法谓法恒於一切心有(俱舍踈云此言大者目受想等十心所也以受想等通三性等一切心品故名为大言地者行处一即目心王是诸心所行处故名为地是大之地依主释法之一字还目心所是大地之法亦依主释故论云此中若法是大地所有名大地法也)颂曰受想思触等者释曰如是十法诸心剎那和合徧有此中受谓三种领纳苦乐俱有差别故想谓於境取差别相思谓能令心有造作触谓根境识和合生谓能有触对欲谓希求所作事业慧谓於法能有拣择念谓缘明记不忘作意谓能令心警觉胜解谓能於境印可三摩地谓心一境性言遍於一切心者释独得大地法名也。
　　二善法地名大善地此中若法是大善地所有名大善地法谓恒於诸善心有(疏云大即遍义谓信等十心所法徧一切善心得大善名心王名大善地者是大善法所行处故大善之地依主释也故大善地言唯目心王也法字还目信等心所是大善地之法亦依主释也)颂曰信及不放逸等释曰如是诸法唯徧善心此中信者令心澄净有说於谛实业果中现前忍许故名为信不放逸者修诸善法离诸不善能守护心名不放逸轻安者谓轻利安适於善法中心堪任性舍谓离诸沉掉心平等性无警觉性惭愧二种谓於所造罪自观有耻观他有耻於罪见怖二根者谓无贪无瞋其无痴善根慧为性故前大地法中已说此不重出言不害者谓无损恼勤谓精进令心勇捍为性言唯遍善心者一唯是善性二遍一切善心故名大善地法也。
　　三大烦恼地此中若法大烦恼地所有名大烦恼地法谓法恒於染污心有(疏谓痴等六恒遍染心目之为大大即烦恼持业释也)颂痴逸怠不信等释曰此中痴者所谓愚痴即是无明迷诸境起无智无显逸谓放逸不修诸善是修诸善所对治法怠谓懈怠心不勇捍是前所说勤所对治不信者谓心不澄净是前信所对治惛谓惛沉即身重性心重性身惛沉性心惛沉性也掉谓掉举令心不静此地法唯六唯徧染心俱起非余故言恒唯染者一唯染二徧染故独得大烦恼名也。
　　四大不善法地名大不善地此中若法大不善地所有名大不善地法谓法恒於不善心有(疏云谓无渐等恒徧於彼不善之心是不善之大或大即不善依主持业随应如次)颂曰唯徧不善心无惭及无愧释曰唯二心所但与一切不善心俱谓无惭愧故唯二种名此地法谓於所造罪自观无耻名无惭观他无耻名无愧然有二义得大不善名一唯不善性二遍一切不善心故。
　　五小烦恼地法名小烦恼地此中若法小烦恼地所有名小烦恼地法谓法小分染污心俱(疏云忿等十心所不遍一切故名为小小即烦恼小烦恼即法持业释也)颂曰忿覆悭嫉恼等释曰如是类法一唯修所断二意识地起无明相应三各别现行俱此三义名为小烦恼地法谓依对现前不饶益境愤发名忿於自作罪恐失利誉隐藏为覆耽着法财不施名悭但欲自利不愿他荣妬忌为嫉忿恨暴热很戾为恼於诸有情心无悲愍损恼为害由忿为先怀恶不舍结冤为恨罔冒於他矫设异形俭曲为谄诈现有德以求利誉名之为诳心生染着醉慠为憍(上地法下余不定法)。
　　六不定法有八等者(此八不同上五地以上徧大地法定通三性大善地唯善性大烦恼通不善无记大不善性其小烦恼少分不善性故今此八法於三性容不定故不定入前五地故彼钞云此八不定入前五地名不定也且如恶作通二性故不定入初地及二地非不善故不定入三地以通善故不定入四地不具三义故不定入五地睡眠等随应准释)论曰已说五品心所复有余不定心所恶作(即悔也)睡眠寻伺等法此中应说於何心品有几心所决定俱生颂曰欲有寻伺故於善心品中二十二心所有时增恶作(此善性所摄也然欲界心定有寻伺故善心品必二十二心所俱生谓十大地法十大善地法及不定二谓寻与伺非诸善心皆有恶作有时增数至二十三谓所善恶不作作中心追悔性为善与此相违名为不善此二各依二处而起)於不善不共见俱唯二十四烦恼忿等恶作二十一(此不善性所摄也谓若於不善不共心品有二十心所俱生谓十大地法六大烦恼等地法二大不善地法并二不定谓寻与伺言不共心者谓此心品唯有无明无有所余贪烦恼等若於不善见相应心品亦有二十心所俱生名同上说言不善见相应心者谓此心中或有邪见或有见取或有禁取若於四不定贪瞋慢疑烦恼品亦有二十一心所俱生二十如上加忿等随一若於不善恶作相应心品亦二十一心所俱生)有覆有十八无覆许十二(此无记性所摄也谓若於无记有覆心品唯有十八心所俱生谓十大地法六大烦恼地法并二不定谓寻与伺欲界无记有覆心者谓与萨迦耶见及边见执见相应故也若於余无记无覆心品许唯十二心所俱生谓十大地法并不定寻伺或恶作亦通无记便有十三心所也)睡眠徧不违若有皆增一(应知睡眠与前所说一切心品皆不相违通善不善无记性故随何品有即说此增谓二十二至二十三至二十四不善无记如例应知上皆欲界所摄论更说上二界所摄略不录之上来不定性难见故略录之勿厌繁文心所摄竟)。
　　四者不相应行法等者颂曰心不相应行得非得同分无想二定命相名身等类论曰如是诸法心不相应非色等性行蕴所摄是故名心不相应行一得二非得者论曰得有二种一者未得已失今获二者得已不失成就应知非得与此相违三同分者论曰有别实物名为同分谓诸情转类等亦名众同分此复二种一无差别二有差别无差别者谓诸有情有情同分一切有情各等有故有差别者谓诸有情界地趣生种性男女近事苾刍学无学等各别同分一类有情各得有故四无想异熟者论曰若生无想有情天中有法能令心心所灭名为无想是实有物能遮未来心心所法令暂不起如堰江河此法一向是异熟果五无想定论曰如前所说有法能令心心所灭名为无想如是复有别法能令心心所灭名无想定无想者定名无想定或定无想名无想定由彼执无想是真解脱为求证彼修无想定前说无想是异熟故无记性摄不说自成今无想定一向是善此是善故能招无想有情天中五蕴异熟(前无想异熟是果此无想定是因)六灭尽定者论曰亦有别法能令心心所灭名灭尽定如是二定差别相者前无想定为求解脱以出离想作意为先此灭尽定为求静住以止息想作意为先前无想定在后静虑(即第四禅)此灭尽定唯在有顶即是非想非非想处前无想定唯异生得此灭尽定唯圣人得七命根者颂曰命根体即寿能持暖及识论曰命体即寿谓有别法能持暖识相续住因说名为寿八生至十一灭者颂曰想谓诸有为生住异灭性论曰由此四种是有为想法若有此应是有为与此相违是无为法此中於诸法能起名生能安名住能衰名异能坏名灭性是体义十二名等者颂曰名身等所谓想章字总说论曰等者等取句身文身应知此中名谓作想如说色声香味等想句者谓章诠义究竟如说诸行无常等章或能辩了业用德时相应差别此章称句文者谓字云何名等身谓想等总说言总说者是合集义。
　　五无为等者论曰虚空但以无碍为性由无障故色於中行(清凉云小乘说三虚空则就外空复记三皆实有)择灭即以离系为性谓诸有情法远离系缚证得解脱名为择灭择谓拣择即慧差别各别拣择四圣谛故择力所得灭名为择灭如牛所驾车名曰牛车永碍当生得非择灭谓能永碍未来生法得灭异前名非择灭得不因择但由缘阙(清凉云当来生法缘会则生缘阙之时得非择灭碍当生法令永不起名毕竟碍故偈云毕竟碍当生别得非择灭言别得者谓非择灭有实体性缘阙住中起别得故非择灭得不因择灭但因缘阙名非择灭)。
　　疏但说人空等者(或云我空或云生空具如圆觉钞会释)杂阿含云十二因缘从无明至老死若有人言是老死若言谁老死即生邪见乃至无明亦复如是若说无谁老死当知虚妄是名法空乃至无明亦复如是(天台补注云他宗明小乘但有生空请读此文自知他悞评曰今既云纵少说法空亦不明显正密用阿含以前将此破南中有教第四钞说义已分明今但密用谁谓秪有生空但约多分显了义说故云但说人空尔若补注引此证小乘双具二空不取少分多分义者与大乘说二空有何异也过归自己最可笑耳)。
　　钞根劣未堪闻说二空者释成至相所立名中愚法之义故引二论皆云钝根即愚钝而前立名不云愚法者此中释也以若加愚法乃至以义为名故但改为小乘教也。
　　▲钞起信云等者彼疏云一执缘意明但知人无我故唯有法我见故次论云以说不究竟见有五蕴生灭之法等疏云二执相意明正是法执行相对彼人空以说引此以证小乘但说人空问既纵其少说二空何不大乘中收答而不分明说由断法执等义名为法空但略标其名在小乘中说故小教中收也。
　　钞一计识心等者识字应是色字广钞第三云一计色心如顺正理论等以次释云现在色心故然彼论此卷通说十八界根境识三为染净因故云现在色(相境)心(识也)也。
　　▲钞二者三毒为因下如世有冤毒能丧物命此三种法损害自他处宽长时为患之甚且喻为毒故本行经云世间之毒莫过三毒言以三毒因缘起於三业等者此但总说若别说者谓感欲界人天善行名福业感四恶趣恶行名非福业修色无色定名不动业各感依正等法故云有一切法言中论十二因缘颂等者颂行支中文也言众生痴所覆者既不明了犹物覆心造有漏业受六道苦轮转不息如昏夜时行旷野中见杌木谓鬼等遂作方便欲敌而生恐怖等苦皆因不明了故是故圣说无明发行行能感苦此明发业故但说痴毒为染根本也起信钞云影取三善根为因断烦恼出三界为净根本之义三行亦三业也。
　　钞然似参经意者此小乘义有能所熏似参滥大乘经意也而不同下拣之言纵说赖耶等者既但有名即无其义故唯识论云复有一类(即增一阿含中说也)谓簿伽梵所说众生爱阿赖耶乐阿赖耶忻阿赖耶喜阿赖耶谓阿赖耶是贪总别三世境故乃至广说此中五取蕴说名阿赖耶有余复谓贪俱乐受名阿赖耶有余复谓萨迦耶见名阿赖耶此等诸师由教及证愚於阿赖耶识故作此执如是安立阿赖耶名随声闻乘安立道理亦不相应若不愚者取阿赖耶识安立彼说阿赖耶名如是安立则为最胜云何最胜若五取蕴名阿赖耶生恶趣中一向苦处最可厌逆众生一向不趣爱乐於中执藏不应道理以彼常求速舍离故若贪俱乐受名阿赖耶生第四禅静虑以上无有具彼有情常有厌逆於中执藏亦不应理若萨迦耶见名阿赖耶於此正法中信解无我者恒有厌逆於中执藏亦不应理故云但有名字皆不明赖耶正义也然言非第八为所熏非第七为能熏等者反显大乘七八为能所熏如何熏耶(虽非此中王义恐学者欲知故笔於此)下钞云相宗赖耶以为所熏所以得为所熏者具四义故论云一坚住性若法始终一类相续能持习气乃是所熏(习气即种子也)此遮转识及声风等性不坚住故非所熏二无记性若法平等无所违逆能容习气乃是所熏此遮善染势力强盛无所容纳非是所熏由此如来第八识唯带旧种非新受熏(此极善位)三可熏性若法自性非坚密能受习气乃是所熏此拣心所及无为法依他坚密故非所熏(心所不自在无为性坚密)四与能熏共和合性若向能熏同时同处不即不离乃是所熏此遮他身剎那前后无和合义故非所熏唯异熟识具斯四义可是所熏非心所等(非八识同时五种心所等取所余如上所拣)前七转识以为能熏亦具四义故论云何等为能熏四义一有生灭若法非常能有作用生长习气乃是能熏此遮无为前后不变无生长用故非能熏二有胜用若有生灭势力增盛能引习气乃是能熏此遮异熟心心所等势力羸劣故非能熏(彼疏云言用者谓前七识可是能熏拣前六识异熟生者及第六心王心所虽是能缘而不强盛故不能为胜故非能熏)三有增减若有胜用可增可减能摄植习气乃是能熏此遮佛果圆满善法无增无灭故非能熏彼若能熏便非圆满前后佛果应有胜劣四与所熏和合而转若与所熏同时同处不即不离乃是能熏此遮他身剎那前后无和合义故非所熏(自他不得熏前后不得熏)唯七转识及彼心所有此胜用而增减者具斯四义可是能熏如是能熏与所熏识俱生俱灭熏习义成令所熏种子生长如熏苣胜容有熏习(苣胜即胡麻以诸华香草和罯苣胜子令香以压油名为熏油此苣胜本不香由香草罯故香故云熏苣胜)。
　　疏未尽法源等者谓不达如来藏心未尽净法之源不了根本无明未尽染法之源尚不知七八况余者也圆觉钞云以随他语故说诸法数一向差别佛若便说了义法云一切皆真即邪正不分真妄浑滥何因改心悔过故说染净之别善恶云泥令知善净可忻染恶可厌知贤圣功德凡夫过患发心立志修因证果言故多诤论者问教是佛说云何多诤答就佛说有元是即空幻有真理随缘故就佛意即通以随根故言教即隐后宗习者随言执理随相执体造论弘传相承不绝有二十部互执不同故多诤论。

　　华严悬谈会玄记卷第二十四


　　音释


圭
　　(古畦切瑞玉也)。

夹
　　(古洽切近西厢也)。

奘
　　(昨朗切大也盛也)。

炖
　　(徒昆切火盛也)。

挺
　　(达鼎切拔也)。

褒
　　(布刀切衣博裾也)。

铨
　　(七全切诠衡也)。

蔽
　　(甫制切障也)。

堰
　　(於幰切壅水也)。

苣
　　(勤侣切苣胜即似胡麻也)。

罯
　　(於感切覆也)。

阙
　　(音阙)。
　　华严悬谈会玄记卷第二十五

　　　　苍山再光寺比丘　普瑞集
　　疏故少诤论者唯识但有十师之异不同小乘有二十部故云少也。
　　钞以相多性少等者所诠法数不过百法九十四是法相唯六无为是法性亦作法相名数罗列探玄记云法相名数多同小乘故非了义宗意显相云法相宗。
　　▲钞心法有八者於小乘一意识外加眼等五识及七八二识以八识各别出体得差别也言心所有五十一者谓恒依心起与心相应系属於心故名心所有法如属我物立我所名通有财依主二释於中亦有六类不同而不同小乘一遍行有五(谓此五徧性地时俱也性即三性地即九地时即同时俱即与八识俱故云徧行也即持业释)一作意(警心为性引心为业)二触三受四想五思(可知)二别境有五(谓此五缘境别故欲缘所乐境胜解缘决定境念缘曾习境定缘所观境慧缘所缘境故云别境亦持业释也)一欲二胜解(即境为性引转为业)三念四三摩地(此云等持於所观境令专住不散也)五慧三善有十一谓此世他世俱顺益故性离[亿-音+(天*天)]秽胜过恶法故名之为善一信二精进三惭四愧五无贪六无瞋七无痴(於前十外加之体异慧故)八轻安九不放逸十行舍(精进三根令心平等为性对治掉举静住为业也)十一不害四根本烦恼有六能生随惑名为根本烦者扰也恼者乱也扰乱有情恒处生死名为烦恼根本即烦恼烦即是恼俱持业释一贪二瞋三慢四无明五疑六不正见(加此一法小乘是慧故不别立今有别用故别立之於中若开五见即成十使惑也)五随烦恼有二十一忿二恨三恼四覆五诳六谄七憍八嫉九害十悭(小随)十一无惭十二无愧(中随)十三不信十四懈怠十五放逸十六昏沉十七掉举十八失念十九不正知二十散乱(大随也唯识云是烦恼分位差别等流性故名随烦恼释曰谓忿等十及失念不正知放逸等叙染心所是贪等差别分位名随烦恼无惭无愧掉举昏沉散乱不信懈怠七法虽别有体是前根本之等流故名随烦恼也由烦恼为因得有此故论云此二十种类别说有三谓忿等十各别起故名小随无惭等二徧不善故名中随不信等八徧染心故名大随释曰由忿等十自类相望各别而起非不共他中大惑俱行位局故名之为小无愧惭二自类得俱行通忿等唯偏不善位局后八但得名中不信等八自得俱生但染皆徧得俱生故不名小随染皆徧故不得名中二义既殊故八名大也)六不定有四(谓於三性不定故也)一睡眠二恶作三寻四伺(此上六类名心所有法)言色有十一者准百法疏而有四义一识所依色唯属五根二识所缘色唯属六境三总相而言质碍名色四又色有二一者有对色即五根五境是二者无对色即法处色是言五根者释有通别初通名根者增上出生名之为根五识藉彼为增上缘而得生故次别名者一眼者照烛义故二耳者能闻义三鼻者能齅义四舌者能尝味能除饥渴义五身者积聚义依止义虽诸根大造并皆积聚而身根与彼多法依止积聚其中独得身称是眼即根持业也余皆如是言六境者色声香味触法也眼所取故名之为色乃至第六意所取故名之为法前十可知法处所摄色者杂集第一云法处所摄色者有五种谓极略色极逈色受所引色徧计所起色定自在所生色极略色者谓极微色极逈色者离余碍触色受所引色者无表色徧计所起者谓影像色定自在所生者谓解脱静虑所行境色(释曰小乘十一谓无表色即今五中但是受所引色也大小摄法宽狭可知)言不相应行有二十四者此有二释一言行者即行蕴行蕴有二一相应行即心所法二不相应行即是得等今言不相应行拣异相应行也二云具足应言非色不相应行即拣四聚(心王心所色及无为)如理应思行即不相应持业释也或拣四聚亦相违释一得(於一切法成就用故)二命根三众同分(同类相似故依诸有情相似分位众同分人相似故名人同分天相似故名天同分也)四异生性五无想定六灭尽定七无想异熟八名身九句身十文身十一生十二老十三住十四无常(上十四同前此下加前)十五流转十六定异(因果各无杂故)十七相应十八势速(行转疾速)十九次第二十时二十一方二十二数二十三和合性二十四不和合性(有为诸行聚散缘别故)言无为有六者略有四释一不生不灭拣四相故二无去无来非三世故三无彼无此皆离自他故四无得无失不增减故即显无为离此四种无造作故名曰无为或拣有为名曰无为无为两字即无六释一虚空无为(即五蕴身无处所显真理无其障碍名曰虚空非取事空也)二择灭无为(有拣择之能灭〔显〕恼所知二障也言无为者即二障灭处所〔烦〕真理名曰无为)三非择灭无为(不生灭本自有故不由择智灭惑而有也其本灭即无为也)四不动无为(即第四禅出八灾患所显之理名不动无为言八灾者一忧二苦三喜四乐五寻六伺七出息八入息此八动转有情故自此以下三义加於前也)五灭受想无为(言受想者即二心所也灭者不生也即无所有处天中粗想受不行名之为灭所〔烦〕真理名曰无为)六真如无为(即真如理也今且略释离见其如百钞中广释也)。
　　钞而皆如次对前等者即后七义但先后如次非排次数同故云如次以合十为九故唯此第一唯心生灭即当前十对中第三唯心真妄别中妄义此第二一性五性当前第一对一乘三乘别中三乘义及第二对一性五性别中五性义所以尔者以第三心为所依欲对前小乘六识为所依故置在初也。
　　▲钞说有八识为所依等者前六转识随六根境种类异故名为眼识乃至意识是眼之识等依主释也前五与三十四心所相应颂云徧行别境善十一中二大八贪瞋痴第六识总与五十一种心所相应第七末那具足应云讫黎瑟咤耶末那此云染污意与四惑俱名为染污恒审思量名之为意与十八心所相应颂云徧行别境慧四惑八大随第八阿赖耶识此云藏识识能含藏诸法种故又具能藏所藏执藏三藏义故由斯三义得藏识名唯与徧行五所相应。
　　▲钞下文广说者问明品钞云摄论释云无始者无初际故界者因义即种子也是谁因种谓一切法此唯杂染非是清净即有漏三性种子非无漏种彼一切法本等所依者(第八识自证分)能任持故非因性义所依(无覆无记)能依(三性)性各异故其本有无漏种子并习所成能资无漏闻熏习种寄在异熟识中非阿赖耶自性是彼阿赖耶无分别智种子故故第三论云此中闻熏习谓是阿赖耶识自性为非阿赖耶识自性下论答云此闻熏习随在一种所依转处寄在异熟识中与彼和合俱转犹如水乳然非阿赖耶自性是彼赖耶对治无分别智种子性故下二句易知。
　　钞三乘但是化法等者转通难也恐有难云既乘性相成何不但名三乘则有五性耶故为此通意云一乘三乘是化法中总名今明别义故唯说五性等也。
　　▲钞故瑜伽下以菩萨性例显余三成有种性义也一本性住等者谓法尔时来本有大乘种性住於藏识名本性住二习所成者谓於大乘熏习所成名习所成余如前释。
　　▲钞显扬论下通证五性永别论具云云何种性差别五种道理答一切界差别可得故无根有情不应理故同类譬喻不应理故异类譬喻不相应故唯现在世非涅盘法不应理故云何一切界差别可得故谓佛所说诸有情界有种种非一有情界有下劣胜妙有情界有声闻乘等般涅盘种性有情界有不般涅盘种性有情界等(余四所以具如彼说)。
　　钞现行第八名异熟识者有三义故一变异而熟要因自体变异之时果方熟故二异类而熟谓因通善恶果唯无记三异时而熟谓前世造业今世果熟故。
　　▲言由过去烦恼等者问明品钞云谓第六识人执无明迷真实义异熟理故名惑以善不善相应思造罪等三行名业熏阿赖耶能感五趣爱非爱等种种报相名苦即三杂染(但云第六者谓五识无执不能发润故非迷理无推度故不能造业虽造满业亦不自能但由意引方能作故)。
　　▲言酬引业故等者唯识论云异熟增上缘感第八识酬引业力恒相续故彼疏云胜业名引引余业生故报亦名引引余果故成满果事名满因果皆有满义引业能招第八识名真异熟恒相续故名真因通善恶果唯无记故名异熟满业能招前六识中极劣无记名异熟生有间断故问明品钞云能招第八引异熟果故名引业能招第六满异熟果名为满业然其引业能造之思要是第六意识所起若其满业能造之思从五识起故此引业亦名总报业(如持五戒招得人身)满业亦名别业又引业如画师作摸满业如弟子填彩所以不言第七识业惑生者以第七识非异熟故不从业招而今皆云业惑生者以七八互依有第八时必有第七故或从多分故。
　　钞故唯识论第八云下一段钞文科分为二。
初引论释文(二)
　　初引论(故唯)二解释(三)
　　初总科分(此中)二别解释(三)
初一偈遍计(二)
　　初总科分(初中)二别解释(三)
　　初能遍计(其能)　　二所遍计(其所)三所执性(二)
　　初安慧(若安)　　二护法(若护)



次一句依他(二)
　　初正释上句(二句)后对显下句(二)
　　初唯染分(颂言)　　后兼染净(或诸)


后二句圆成(二)
初释圆成实三字(三)
初正释(二)
　　初总标释(二句)　　二重配释(释曰)

二拣别(二)
　　初征(若尔)二释(二)
　　初引论总答(故次)　　后为释论意(释曰)


　　三总结(上来)

后释於彼等七字(二)
　　初总显大意(次释)　　二别解七字(说於)



　　三显所依(上来)


　　二显今疏意(今疏)


　　钞其能徧计正义唯六七二识等者拣不正义故论云有义八及诸心所有漏摄者皆能徧计虚妄分别为自性故皆似所取能取现故说阿赖耶以徧计所执自性妄执种为所缘故(上皆论文)然今说正义乃义引彼论论具云有义第六第七心品执我法者是能徧计唯说意识能徧计故意及意识名意识故计度分别能徧计故执我法者必是意故二执必与无明俱故不说无明有善性故痴无痴等不相应故不见有执导空智故执有执无不俱起故曾无有执非能熏故有漏心等不证实故一切皆名虚妄分别唯似所取能取相现而非一切能徧计摄勿无漏心亦有执故如来后得应有执故经说佛智现身土等种种影像如镜等故若无缘用应非智等虽说藏识缘徧计种而不说唯故非诚证由斯理趣唯第六第七心品有能徧计(此即意云能执我法即得徧计若不能执我法者即不能徧计八识之中前五第八不执我法不能徧计六七二识俱执我法皆能徧计)。
　　▲言所计有多者释成彼彼二字彼论云识品虽二而有二三四五六七八九十等徧计不同故言彼彼既所计有多故云彼彼者何故前云初句能徧计答今以所计对显能计有多种故属能计摄。
　　▲其所徧计正唯依他下论具云是依他起徧计心等所缘缘故圆成实性宁非彼境真非妄执所缘境故依展转说亦所徧计(以圆成与依他为所依故亲缘依他时亦疎缘圆成也)。
　　其所执性下论先征云徧计所执其相云何与依他起复有何别从此方说安慧所立也安慧立意以一切有漏心王心所各唯一自证分是依他起由无始熏习故各似见分相分生起但随妄情而有道理实无皆徧计所执言虽各体一者王所非一故曰各各各唯立一自证分为依他故曰体一也言其所依体下即前体一义也余文可知。
　　▲若护法下意云一切心王心所各能变自证分及所变见相二分俱从缘生故名依他起性依此见相二分虚妄坚执决定真实是有是无亦有亦无非有非无是一是异亦一亦异非一非异此二种四句方名徧计所执彼破安慧云若依二分是徧计所执应如兔角等非所缘缘徧计所执体非有故又应二分不熏成种后识等生应无二分又诸习气是相分摄岂非有法能作因缘若缘所生之内相见非依他起二所依体例亦应然无异因故(论中便蹑此释依他性全同今钞)。
　　钞众缘所生下此下唯依护法正义也论中云由斯理趣(由破前之理趣)众缘所生心心所体下全同钞文。
　　▲钞颂言分别下彼疏云杂染诸法名为分别依他因缘之所生故或染依他为分别缘之所生故唯杂染故名染分依他无漏诸法名净分依他亦名圆成实性属无分别智不可言分别缘所生也故知唯约染分为言。
　　▲钞或诸染净下彼疏云或诸漏无漏心心所法俱能缘虑故皆名分别若尔染净色不相应则非此中依他起摄不能缘虑非分别故答不离心故唯识门故若尔论文何故置能缘言答能缘心遍诸染净皆名分别并能虑故非缘虑言拣除色等不离心故亦此门摄。
　　▲钞二句圆成下彼疏云依二空所显真理一圆满二成就三法实性具此三义名圆成实。
　　钞释曰下重配释也一体周遍故圆满拣自相色心等一切诸法自相局法体不通於余故不圆遍二体常住故成就拣共相共相苦空无常等虽遍而非常住成就也三体非虚谬故云实性非虚空非谬故拣妄我以小乘执虚空外道执实我亦体是常是遍等字等取自性冥谛等也亦皆计为常遍今以实字拣之言此一体言贯通三处者谓一体遍二体常三体非虚谬如上可知。
　　▲钞若尔下拣别前净分依他也先假难征起此难论文中无乃钞主义加也意云若依上三义释圆成实则净分依他无上三义何以前云净分依他亦圆成实耶。
　　▲钞故次论云下彼疏云净分亦具三义一离倒体非染故谓离虚妄颠倒故名实二能断诸惑染是究竟故为成三殊胜作用周遍名圆。
　　▲钞上来论文下结前已释颂中圆成实三字。
　　钞次释余文下能於能远离即二空所显真如性所於即依他起性所远离即徧计所执性。
　　▲说於彼言下彼疏云言於彼者显此与依他不即不离依他是所於真如是能於显如与依他体非即故若是即者真如应有灭依他应不生言不离者即於依他上有真如故非不於彼不可言离若全离者如应非彼依他之性应离依他别有如性云何言於彼故於彼言显不即离言理非常有者谓虚妄徧计所执实为能取所取於道理中恒非是有故言常远离也言性显二空非圆成实者彼疏云此圆成实依他起上无徧计所执二我既空依此空门所显真如为其自性梵云瞬若此说为空云瞬若多此名空性如名空性不名为空故依空门而显此性即圆成实是空所显意言真如是空之性非即是空真如离有离无岂以空义为真如耶但以空为能显如为所显故此云性字也。
　　▲钞上来所释一依唯识者显所依也并护法义若下钞亦不全依故下钞云论意分前性字二义不同远离前言已空徧计故是离有而言性者自属真如故能离无是故结云真如离有离无义故(上顺彼义释)设顺彼宗离有离无远离前性离徧计有又次偈云此诸法胜义亦即是真如常如其性故即唯识实性此则离无未失彼宗何须伤巧离前性字故今结云一依唯识者显下亦有不依者也。
　　▲钞言影出圆成者以疏中但举依他非即无性便是圆成此意正拣法性宗依他无性即是圆成故疏中不正说圆成乃是影带其名耳言二性不空者以依他似有圆成实有故也。
　　钞守众生界等者广钞第二云三分半众生决不成佛名不减始末而言具佛性者久近之间皆得成佛名佛界无性之人毕竟不出生死名生界趣寂种性久近之间皆入寂故非生界非佛界是故生界佛界不增不减。
　　钞四种胜义等者准法苑云初释名后出体初释名复二初释总名次释别名释总名者护法释云胜义者胜谓殊胜义有二种一境界名义二道理名义第三胜义诸论多说即是胜义或四胜义皆胜之义论说依他圆成二性随其所应根本后得二智境界故其无漏真智随在何谛亦以胜为义真如为境故通其有财释第四胜义多依於道理名义废诠谈旨非境界故前三胜义境界为义谛者实义事如实事理如实理理事无谬名之为谛胜义即谛胜义之谛二释如次世俗者世谓隐覆空理有相显现如结巾为兔等物隐本之巾兔相显现此亦如是今随古名世俗谛又复性随起尽名之为世体相粗显目之为俗世即是俗名为世俗或世之俗义亦相违谛者实义有如实有无如实无有无不虚名之为谛世俗即谛世俗之谛二释如前次释别名者一言世间胜义者事相粗显犹可破坏名曰世间亦圣所知过第一俗名为胜义二道理胜义者智断证修因果差别名为道理无漏智境过第二俗名为胜义三证得胜义者圣智依诠空门显理名为证得凡愚不测过第三俗名为胜义四胜义胜义者体妙难言逈超众法名为胜义圣智内证过第四俗复名胜义此中世间即胜义谛乃至胜义即胜义谛皆持业释或胜义之谛依士无失四世俗中一世间世俗者隐覆真理当世情有堕虚伪中名曰世间凡流皆谓为有依情立名假言世俗二道理世俗者随彼彼义立蕴等法名为道理实相显现差别易知名为世俗三证得世俗者施设染净因果差别令其趣入名为证得有相可知名为世俗四胜义世俗者妙出众法圣者所知名为胜义假相安立非体离言名为世俗此中世间即世俗乃至胜义即世俗皆持业释次出体者第一胜义体者成唯识说谓蕴处等事涅盘亦云有名无实名第一义蕴处界等亦是胜义第二胜义体者成唯识云谓四谛等因果体事涅盘亦言苦集灭道名第一义谛第三胜义体者成唯识说依诠门显二空真如涅盘亦言无八苦相名第一义总观诸法为二无我故无苦等八名胜义也第四胜义体者瑜伽论说谓非安立一真法界涅盘亦言实谛者即是如来虚空佛性又言无烧割等名第一义不依无我而显真故前三胜义有相故安立第四胜义无相故非安立第一世俗体者显扬论说谓所安立瓶军林等(等於衣饮食车兼严具城舍等一切物也)我有情等或无实体或体实无但有假名都无体性然通有用无用二法瓶等有用我等无用涅盘十三云有名无实如我众生乃至旋火之轮及名句等五种世法是名世谛众生等无用火轮等体无第二世俗体者瑜伽论说所安立蕴处界等涅盘亦云诸阴界入名世俗即有为诸法体事有别体用异於初俗第三世俗体者显扬论说谓所安立预流果等及所依处即诸圣果四谛理等涅盘亦云有八苦相名世俗谛第四世俗体者瑜伽说即所安立胜义谛性涅盘说言若烧若割若死若坏名为世俗由可烧割等无有常一我法等相即二无我名为世俗谛也第一世俗体假安立后三世俗体有相安立也。
　　钞又四重中下法苑又云初一世俗心外境无依情立名遍计为体第二世俗心所变事后二世俗心所变理施设差别即前三真皆依他为体其第四真唯内智证非心变理圆成为体也。
　　▲钞意云等者谓若前念能引者为因不灭与后念所引之果相见则前念者为常今由因灭故非常若后念所引之果不续即前因无所生则为断今由果生故不断既非断常故名中道言广如唯识者论具云问阿赖耶识为断为常答非断非常以恒转故恒谓此识无始时来一类相续常无间断是界趣生施设本故性坚持种令不失故转谓此识无始时来念念生灭前后变异因灭果生非常一故可为转识熏成种故恒言遮断转表非常犹如暴流因果法尔如暴流水非断非常相续长时有所漂溺此识亦尔从无始来生灭相续非常非断漂溺有情令不出离又如暴流虽风等击起诸波浪而流不断此识亦尔虽遇众缘起眼识等而恒相续又如瀑流漂水上下鱼草等物随流不舍此识亦尔与内习气外触等法恒相续转如是法喻意显此识无始因果非断常义谓此识性无始时来剎那剎那果生因灭果生故非断因灭故非常非断非常是缘起理故说此识恒转如流。
　　疏同时四相灭表后无者上句对举终教下句显彼不同或可二句皆彼宗义唯识疏云相谓相状标印名相由此标法知是有为俱於现行法上立此四相故云同时四相其灭一种法归过去方始显故若尔何言灭表此法后是无答对生等相名后即现在法於后无时名之为灭假言过去过去体无实非彼世。
　　钞成唯识等者一段论文准今注及彼疏意科分为三。
　　初标立相意(成唯)二释成四相(四)
　　初别说四相(本无)　　二约世拣小(前三)　　三释通外难(如何)　　四述相所表(生长)

　　三结成是假(故此)


　　钞生位暂停等者论云生已相似相续名住即此相续转变名异彼疏云法暂停名住与前后念法别名异生灭可知今以疏文为论文也。
　　▲钞注拣异小乘等者(彼疏但科云约世辨)百法钞云小乘说未来世中所相彼生相迁流入现在名生等俱舍论云本无今有生相续随转住前后别住异相续断名灭(此颂四相行相与大乘同但约时异)长行云四相虽许俱有用时别故谓生作用在於未来现在已生不更生故诸法生已正现在时住等三相作用方起非生用时有余三用故虽俱有而不相违(上皆论文)释曰由此论故唯识论中次今引论文之前先破有宗云若生等相体俱有者应一切时齐兴作用若相违故用不顿兴体亦相违如何俱有又住异灭用不应俱能相所相体俱本有用亦应然无别性故若谓彼用更待因缘所待因缘应非本有又执生等便为无用所相恒有而生等合应无为法亦有生等彼此因果不可得故又去来世非现非常应似空华非实有性生名为有宁在未来灭名为无应非现在灭若非无生应非有又灭违住宁执同时住不违生何容异世故彼所执进退非理(此下连然有为法因缘力故同此钞引彼疏大段科云自下第二述自义也)。
　　▲钞如何无法等者彼疏云此外人问灭若是无如何与现在有体法为相表此后无下彼疏云此论主答不表法现有但表法后无因明者说无得为无因故亦无过若尔即龟毛等应立为相答此不同彼非后无故本无今无故非是相。
　　▲钞别释表义者彼疏云此文正述说相所由及相所表意义可知。
　　▲钞依此剎那假立四相者次后论云一期分位亦得假立初有名生后无名灭生已相似相续名住即此相续转变名异是故四相皆是假立(此假破有宗四别皆实然有宗亦依一剎那立但有实为异也)问一剎那中何得四相名义如是差别时既极促理亦难知答古人有锥插纸喻如百番纸用利锥一插插则同时而百番皆透其锥必次第而透应有百重生住异灭皆同一时必见一剎那中有四相前后理应然也故仁王说一剎那中有九百生灭也问灭表后无应属未来何云过去耶答以灭位是无故云过去以现在落谢故也若望次一剎那中生相等却在未来正当生时还属现在故异小乘思之。
　　钞因明断证复说缘境下口科分二。
　　初总标三义(因相)二别释三义(三)
初缘境别(二)
　　初泛明别照(根本)后依疏具释(二)
　　初双观(义说)　　后别照(以其)


二断惑别(二)
初正释断义(二)
初自宗断惑(二)
初正释断别(二)
　　初有断无释(言断)后二俱有断释(二)
　　初成立后得有断(护法)后引论具证(二)
　　初引论(故瑜)　　后释义(相传)



　　后结显不断(断迷)

　　后拣异性宗(不同)

　　后显疏文略(北中)

三证理别(二)
初别显能证(二)
　　初正辨(言以)　　后拣异(土明)

后双释能所(二)
　　初拣异(前缘)　　后正释(能证)





　　钞了俗由於证真等者此暗用唯识论意正当四智缘境中大圆镜智缘境之文今当引之对文自见论云大圆镜智相应心品有义但缘真如为境是无分别非后得智行相所缘不可知故有义此品缘一切法庄严论说大圆镜智於一切境不愚迷故佛地经说如来智境诸处境识众像现故又此决定缘无漏种及身土等诸影像故行缘微细说不可知如阿赖耶亦缘俗故缘真如故是无分别缘余境故后得智摄其体是一随用分二了俗由证真故说为后得(上皆论文)今正用此意谓既后得智了俗由於证真即显后得智有双观义由根本智证真方能了俗即显根本智有双观义故二智皆双观也。
　　▲钞根本智断迷理随眠等者十地疏云眠伏藏识随逐缠绕故迷事理境故立二名体即二障种子然虽亦断现行约正断时现行已伏正断种子故也然此段钞文全依唯识第十释能断道中文有二师义今当逐段具引论文初有断无断者论云有义根本无分别智亲证二空所显真理无境相故能断随眠后得不然故非所断(唯此今钞应云根本智断迷理随眠后得不断今不尔者应是后人随意加之或别有所据今且依论科之)。
　　钞护法云下即二智俱有断也论云有义(即护法正义也)后得有分别智虽不亲证二空真理无力能断迷理随眠而於安立非安立相明了现前无倒证故亦能永断迷事随眠(成立后得有断也)意云后得智不断者不能断迷理随眠不亲证理故而於安立四谛之理无颠倒证知体是依他故但断迷事随眠被疏云迷理随眠行相深远要证彼理方能断之迷事随眠行相浅近虽实有相观亦能断之准百法。
　　钞问后得智能断惑者未审能断何惑答慈恩有二解一云但约二乘后得智能断俱生中迷事随眠不约菩萨说也即显烦恼通本后二智能断若所知障唯根本智断二云菩萨后得智亦能断所知障所知障中有迷理迷事迷理执故难断唯根本断若迷事非执易断后得亦能断。
　　钞故瑜伽说等者即护法引论为证也具云故瑜伽说修道位中有出世断道世出世断道无纯世间道永害随眠诸见所断及修所断迷理随眠唯有根本无分别智亲证理故能正断彼余修所断迷事随眠根本后得俱能正断(上皆论文)释曰此护法引瑜伽出世断道证根本智断迷理随(根本智名出世间者唯识第九云是出世间无分别智断世间故名出世间二取随眠是世间本唯此能断独得出名或出世间依二义立谓体无漏及证真如此智具斯二种义故独得出世即十地中无分别智也今由此智断迷理故名出世断道也)引世出世断道双证根本后得断迷事随眠言世出世者拣纯世间故意言是世之出世故云世出世此约修道位中云迷事惑目之曰世拣纯世间复云出世此断道既通二智故引为证也或可此迷事是后得所断道曰世亦是根本所断道故复云出世也。
　　钞相传释云下正体者即根本智释上可知。
　　▲钞断迷理时等者虽明缘境意显断惑不即也此明所缘不即既言下明能断不即亦显所断不即也。
　　钞不同法性一断一切断者此言法性即是终教终教理事相即二智双融若根本既即后得正断迷理时亦能断一切迷事即是一断一切断若后得智亦即根本亦能证如正断迷事时一切迷理亦断亦是一断一切断也此约理事无碍不约圆宗事事无碍言通意别故又准教义说终教菩萨於二障中不分俱生及分别但有正使(即是种子正所断故十地疏引十地论云随顺逐缚义故如世公使随逐众生得便系缚又楞伽云如鼠毒发回向钞楞伽云西方有鼠啮人甚毒在身中其疮虽差忽遇雷声其疮还发正使亦尔忽遇境雷则还发动)及习气地前伏使现行初地断使种子初地已上除习气佛地究竟净(此上总明下别释云)然三贤位中初既即不堕二乘地故烦恼障自在能断留故不断为除智障等故故梁摄论云十解(即十住位已去)得出世净心又云十解已上名圣人不堕二乘地仁王经说地前得人空而不取证等又起信云得少分见法身作八相等皆此义也(此留惑义此法相宗较一增祇劫光也)以此菩萨唯怖智障(即所知障)故修唯识真如等观伏断彼障然於烦恼障非直不怖不修对治亦乃故留助成胜行是故二障不分见修(不同法相见道断分别修道断俱生)至初地时正使俱尽名一断一切断弥勒所问经论云菩萨见修道中一切烦恼能障利益众生行故即见道中一切俱断地地之中但除习气至佛果位习气俱尽准此则余说四相等随位别断皆是寄惑粗细显位优劣。
　　▲钞唯约根本断惑而说者出能证体唯字拣非后得后得不证理故。
　　▲钞上明下拣异也问根本断惑上已辩明今何重耶故此拣也。

　　华严悬谈会玄记卷第二十五


　　音释


谬
　　(靡幼切误也)。

瞬
　　(式闰切目动也)。

锥
　　(之惟切针也)。

插
　　(初洽切刺入也)。

较
　　(古教切兵车也)。
　　华严悬谈会玄记卷第二十六

　　　　苍山再光寺比丘　普瑞集
　　疏四智心品者意云四智是识心相应品故所以论云此转有漏八七六五识相应品如次而得智虽非识而依识转识为主故说转识得又有漏位中智劣识强无漏位中智强识劣为劝有情依智舍识故说转八识而得此四智大圆镜智相应心品解脱道时初成佛故乃得初起尽未来际相续不断持无漏种令不失故平等性智相应心品菩萨见道初现前位违二执故方得初起后十地中执未断故有漏等位或有间断法云地后与净第八相依相续尽未来际妙观察智相应心品生空观品二乘见位亦得初起此后展转至无学位或至菩萨解行地终或至上位若非有漏生空或智果无心时皆容现起法空观品菩萨见位方得初起此后展转乃至上位若非有漏法空智果或无心时皆容现起成所作智相应心品成佛方得初起而数间断作意起故此四种性虽皆本有而要熏发方得现行因位渐增佛果圆满不增不减尽未来际但从种生不熏成种。
　　钞皆是真如体相差别者谓涅盘体上三德四德等皆是真如体上无为功德之相差别不同也有为功德四智所摄者有二义故四皆所摄一智用强故二以智名显故一切种心下约就实及粗相二义以释四智所摄也言及彼品类者即四念住等是彼心心所家品类故。
　　▲钞四所转得等者准唯识修习位中分二一十地因二转依果后文分四一能转道(此有二一能伏道当地前二能断道即前科所引者是也)二所转依三所转舍四所转得今此当第四所转得中所生得义也言乃至者超过余文具足应云云何四智相应心品一大圆镜智相应心品谓此心品离诸分别所缘行相微细难知不忘不愚一切境相性相清净离诸杂染纯净圆德现种依持能现能生身土智影无间无断穷未来际如大圆镜现众色像二平等性智相应心品谓此心品观一切法自他有情悉皆平等恒共相应随诸有情所乐示现受用身土影像差别妙观察智不共所依无住涅盘之所建立一味相续穷未来际三妙观察智相应心品谓此心品善观诸法自相共相无碍而转摄观无量诸法总持定门及所发心功德珍宝於大众会能现无边作用差别皆得自在雨大法雨断一切疑令诸有情皆获利乐四成所作智相应心品为此心品为欲利乐诸有情故普於十方示现种种变化三业成本愿力所应作事如是四智相应心品虽各定有二十二法能变所变种现俱生(二十二法者谓徧行五别境五善十一并四智各随一心王也)而智用增以智名显故此四品总摄佛地一切有为功德皆尽。
　　▲钞况能生识下即无漏第八识体是生灭依识生智(是增上缘)何非有为带无漏种子为亲因缘能生於智故智有为也。
　　▲钞四智摄於三身者论云此四心品虽皆徧能缘一切法而用有异谓镜智品现自受用身净土相持无漏种平等智品现他受用身净土相成所智品能现变化身及土相观察智品观察自他功德过失雨大法雨破诸疑网利乐有情百法钞云大圆镜智摄自受用身以含持种子亲变根身为众色心总所依故平等性智摄他受用身返因立号观自他平等现十平等身行相胜故妙观察智能观诸法自共相故於净秽二土说法断疑最为殊胜二身皆摄若成所作智摄变化身谓即此智偏能成就昔时所作利他愿故现三种化身义为胜故今钞但言自报不言余二者余二非实报故或举胜该劣故。
　　疏如是义类下问前正明立教中始教有破相立相二义今约所诠辩异何以唯彰立相不说破相耶答此约所说法相明异破相不明法相等异故不说之问顿教中总不说法相唯辩真性何故前疏标云若约所说法相者耶答顿教不说法相故异余教亦是约法相有无等以明教别耳问顿既不说法相犹广明不说之义唯辩真性破相始教何不然耶答今准知故但顿教则辩真性破相则唯显但空如圆觉疏钞广有十门。
　　疏少说法相等者探玄记云不论百法名数又不同小乘亦无多门料拣故云少说法相一切诸法皆是真如随缘建立故云多说法性所说法相别无自体皆即法性宗意显性故云性宗广疏钞云然大小乘法相所诠法义则末广本略如俱舍等明起业受果三界六道依正之相甚广唯识等说六识中二执二障亦广八识三细所依根本则略其本始二觉三大及真如门乃至一真心源之义浑不分析行相若起信等则於此开章广辩其六粗障执之义皆略说之起业受果但列名而已由此应成四句一终教即本广末略二小教及立相始教则末广本略三顿教中非本非末四圆教中全本全末。
　　如说五蕴等者即般若经只如心经已广破之况大部耶。
　　▲钞下文云等者即夜摩偈赞品文也彼疏钞云蕴是世间缘成寂灭即出世间一体说二故云假名净名不二品说那罗延菩萨曰世间出世间为二世间性空即是出世间其中不入不出不溢不散是为入不二法门是也。
　　▲钞又云有诤下须弥偈赞品文如前真妄交彻中已释此中意取生死涅盘皆是从缘俱名法相俱不可得以即法性故。
　　▲钞如说心等者即起信论说依如来藏故有生灭心等言心体离念者论云谓心体离念离念相者等虚空界无所不徧法界一相即是如来平等法身彼疏云显即性故离於妄念显无不觉法界一相谓在缠出缠恒无二故。
　　▲钞华藏世界下即华藏品文彼疏云初句标名次句不坏分量即同真性然上来所引当经皆是圆中同实教一分之义所引他文正是终教能同所同不定殊故所以双引其文又圭峰圆觉钞云故无诤论以起信智度宝性等三论皆无诸师诤竞之异。
　　钞然法性宗下预出引文之体例也言同教中义者以此教经同顿同实今此同实义故至下理事无碍中引本文释今终教中引他文释也。
　　▲钞故楞伽第一云下即是起信论中无明为因生三细境界为缘长六粗中此经当其后义前偈喻明后偈法合以巨海喻常住识海猛风喻於境界波浪喻前七转识此中引意者取藏识即是常住显证第八通如来藏不唯生灭以有常住言故。
　　▲钞即起信论文等者本疏云不生不灭是如来藏清净心因无明风动作三细第八识生灭不相离故故云和合非谓别有生灭来与真如合谓生灭之心心之生灭无二相故真如全体动故心与生灭非异而恒不变真性故与生灭非一则第八识中已含动静(三细即第八识内三分也)又依楞伽经七识染法为生灭以如来藏净法为不生灭此二和合为阿赖耶识以和合故非一非异等。
　　▲钞广如问明品辩者散在此品上下之文说尔。
　　钞广如前说者即前十段引经诸论附出也然准佛性论说除五失生五德故说一切众生悉有佛性一下劣心不发菩提心故知有佛性能起正懃心故二慢心谓我有佛性他无佛性故知皆有佛性能生敬慕心故三妄起二执迷二空故知有佛性能生真般若故四由法执妄见真谛故知有佛性能生俗智显实智故五由我执妄见彼此故知有佛性能生大悲心乃至故说一切众生皆有佛性是故唯以一佛乘化之。
　　钞楞伽经云者即第四经具云大慧如来藏是善不善因能徧兴造一切趣生乃至云为无始恶习所熏名为藏识等问明品钞说如来藏性为无始根本无明虚伪恶习所熏成第八藏识。
　　▲钞又云如来藏下即第四经具云大慧七识不流转不受苦乐非涅盘因大慧如来藏受苦乐与因俱若生若灭十忍品钞云七识念念生灭无常当起即谢如河流转自体无成故不受苦乐既非染依亦非无漏涅盘依矣其如来藏真常普徧而在六道迷此能随缘成事受苦乐果与七识俱名为因俱不守自性而成故七识依此而得生灭云若生若灭此明如来藏即是真如随缘受苦乐等。
　　▲钞起信亦云下彼疏云真随妄转也以净心不能自动要因无明之风动也。
　　▲钞而疏云但是下意明众生但是真如随缘成立是故众生皆有佛性则复成一性之义。
　　▲钞对上始教下遮妄解也以法相说法性宗中但有随缘无不变义故此遮也教义问云真如既云常法云何说得随熏起灭如何复说为凝然常答既云真如常固非如言所谓常也何者圣说真如为凝然者此随缘作诸法时不失自体故说为常则不异之常名不思议常非谓不作诸法如情所谓之凝然也乃离诸情执故经云难可了知。
　　▲钞由不变下略释何者下广释谓若乃至真如随缘释由不变故始能随缘若不乃至何成不变释由随缘故方能不变是以下总结故胜鬘下引证可知问真随缘时为动不动若动应是个物复有方所故涅盘说常法无处住故又圆觉经云岸实不移等若不动而不违他缘故名随缘则应如虚空顽凝不能随转海水金性等喻云何似耶答动与不动犹两头语设双存二义难免相违或俱非两边宁逃戏论问毕竟如何答圆成真理非凡境故玄极则名言不及见异则展转无穷故圆觉经云虚妄浮心多诸巧见不能成就圆觉方便。
　　钞三性空有等者依他徧计皆空不但空徧计即空有不同言空即圆成者问法相真如离有离无此何空即圆成耶答此依他无自性即第一义空事即理故为无碍理更无二体是故相融则不异缘生有之空非断空也。
　　▲钞此中无性即无徧计者别释疏中无性二字能无即圆成空义所无即徧计性由依他上有徧计性依他不空今依他上无徧计性故依他即空矣不同法相但空徧计不空依他也。
　　▲钞法性宗中等者摄论云阿毗达磨修多罗中世尊说法有三种一染污分二清净分三染污清净分依何义说此三分於依他性中分别性为染污分真实性为清净分依他性为染污清净分依此义说三分释论云阿毗达磨修多罗中说分别性以烦恼为性真实性以清净分为性依他性由具两分以二性为性故说法有三种一烦恼为分二清净为分三二法为分依此义故作此说也贤首释云此上论文明真该妄末无不称真妄彻真源体无不寂真妄交彻二分双融。
　　▲钞故密严下引证名相二俱遣者证遍计依他皆无性也名相妄境既遣分别妄情自息正智能遣还冥第一圆成故云是为第一义空即圆成真性也。
　　▲钞一因缘下如因缘所生一色法当情现故遍计即空如幻故依他但有假名逈超空假故圆成中道如略钞第二说又空即假假即空空即中中即空假即空空即假假即中中即假中即空空即中中即假假即中空即假中假中即空假即空中空中即假中即空假空假即中三一无碍存亡互摄如一缘生色法如是甚深情执安寄故非妄想洞然通解故非无记无念而知知而无念万法皆然三性圆融观行可以留神。
　　疏一理齐平等者问既分生佛不同何名平等答不分生佛言谁平等界者性义生佛同一性故问若云性者何说生佛答离生佛外说有何性问何故不得分义名界答假是分义名界亦无增减如东方虚空为生界西方虚空为佛界虽分齐各别皆无边际设东方更行极多劫数亦不可言西方虚空增多也东方虚空减少也假使无量胜神通者各无量劫飞行虚空求空边际终不可尽非以不尽不名游行非以游行令其得际胜神通者如佛飞行如化生已过之空如所化得作佛者未到之空如未作佛者虽不住过虚空亦不说已过之空增多未到之空减少当知此中道理亦尔若立一分无性有情守众生界妨难极多。
　　钞不增不减经等者彼经云舍利弗问佛一切众生从无始来轮回生死此众生聚为有增减为无增减此义甚深若人问我当云何答佛言大邪见者所谓见众生界增见众生界减以是见故生盲无目是故长夜妄行邪道於现在世堕诸恶趣舍利弗大崄难者所谓取众生界增减坚着妄执於未来世堕诸恶趣。
　　▲言大般若经者通指八部般若文殊般若云假使一佛住世如是无量诸佛各度无量众生皆入涅盘而众生界亦不增减何以故众生定相不可得故而言等者等余经也十行品云菩萨不着多众生舍一众生不增众生界不减众生界何以故菩萨深入众生界如法界众生界无二无二法中无增无减何以故菩萨了一切法法界无二故。
　　钞疏第一义空下大科分二。
初束义总明(二)
　　初标科通难(疏第)后引文释义(二)
初引二文(二)
初仁王(二)
　　初俱有相即问(故仁)　　后俱无相即答(佛言)

后涅盘(二)
　　初详问略答(涅盘)　　后问略答详(佛言)


后对前辨异(三)
　　初标(以上)二释(三)
　　初所对八谛(前教)　　二能对二经(今此)三结断其意(二)
　　初结断(斯则)后引文证(三)
　　初引昔人双结二经意(故昔)　　二引生公别成涅盘(生公)　　三引梁论斥法相失意(梁论)



　　三会(然法)



后按文销释(二)
初四句明二谛(二)
　　初二句二谛不即(然疏)后二句二谛不离(二)
　　初影略释(真非)　　后不坏相释(而不)


后二句明中道(三)
　　初蹑前标拣(疏虽)二依文广释(五)
　　初指文所凭(此即)二正销疏文(二)
初难空不断(二)
　　初正释本义(且约)　　后别拣法相(不同)

　　后虽有不常(虽有)

　　三引论为证(故中)　　四结显中道(非断)　　五拣别法相(若成)

三结显文义(二)
　　初显结(上则)　　后反结(若其)





　　钞仁王经等者罗什所译第一义谛下乃至智不应二者以智难谛既有真俗二智谛不应一次若言有者智不应一者智既是一谛不应二一谛二谛之义其事云何或可一智二智之义其事云何以约二谛俱有故相违也。
　　▲钞佛言下以二谛俱无故相即也谓汝我相分即有二谛二智第一义中有世谛也说听皆无即是一谛一智第一义中无世谛也故云即为一义二义偈云下有四偈初偈双标真俗(初句标真无相为真故次句拣自他因缘以真本无相非因缘故三句标俗因缘为俗是本有故四句拣非外道自性等及梵王等缘作也)第二偈释成真俗(上半释成真谛本无上句释成无自无他作下句释成无相下半释成俗谛本有言诸有者略唯三有广则二十五有又即一切有为诸法也此因缘自尔有故云本有法言三假者下踈云假有三种一因成假二相续假三相待假因成有二一五蕴和合假名某甲则入生空二阴亦因缘而有则入法空言相续者前阴灭后阴续生念念相续假而非实言相待假者待非众生以说众生等又或云三假者即名假法假受假彼注云名假如响法假如幻受假如梦今意云但三假集故因缘本有俗谛之法非自性我作亦非梵王等作即因缘假相自尔而有也)第三偈释成一谛二谛义(初句有相世俗无相第一义本自二故即约法说二次句约喻说二如牛二角相待而立第三句约智为一第四句约境为二或第三句释成一谛既相待立岂定二耶第四句释成二谛常无二不碍常二故云二谛常不即耶)第四偈结成一谛二谛之义(初句结成一谛约智为一故次句结成二谛约境常二故第三句融於境智通达一谛二谛无二真入第一义也)。
　　钞涅盘经下言所说世谛等者此牒总征次前佛说中智总知世谛上智别知无量(彼踈中知真实如来藏恒河沙佛法)世尊下正申难也难意云如其相有即是一谛何有二谛如其相无将非如来前文但虚妄说有二谛耶佛言善男子世谛者即第一谛者彼疏云以相即故互得相有言世尊若尔下总征也既二相即便无二谛佛言有善下总明有二也若随言说下别显二相先标列二名善男子下广释二相言五阴和合者谓凡夫随名取相释上世人所知浅近即上世法是名世谛若解五阴法无某甲名字又推一一阴中皆无某甲名字一阴若有某甲名字余四何无若皆有者应五个某甲名字即如其体性知解离五阴法亦无某甲名字假合强立故此即如称其性相而知之释上出世人所知深远即上出世法名第一义谛矣言某甲者亦名字也祖庭事苑云某如甘在木上指其实也然犹未足以定其名甲次第之言故云某甲也言名字者净名集义钞云俗说父母立名朋友立字名以定体字以表德言阴者十藏钞云阴者覆义圭峰云覆真理故言第一义谛者即叹胜之名理法微妙名为第一深有所以名之为义义实名谛。
　　▲钞对前二论者即唯识喻伽二论也。
　　▲钞涅盘本唯一谛者以上总答云世谛即第一义故唯一谛解惑分二者出世人达解名第一义谛世人惑倒名为世谛。
　　▲钞斯则二而不二者断仁王意不二而二者断涅盘意一二自在为真二谛者双断二经结成无碍也或可此中有四句义初二句可知言一二自在者若亦一亦二为自在即第三句非一非二为自在即第四句遮过具德四句融通可知。
　　▲钞昔人云下证前双断二经之意也二谛并故二非双故不二证断仁王经也未曾各故不二恒乖故而二证断涅盘意也。
　　▲钞是非相待下如前出世人知解为是世人倒惑为非相待故有真谛俗谛名生言一谛为真者以前云世谛即第一义谛故一谛为真也言二言成权者是非相待非权而何有本云四言成权即指法相四真四俗为权也然今顺涅盘意不及二字。
　　钞梁论下斥法相失意也以彼宗八谛区分真俗别执者皆由智障覆故论意云由所知障覆所知境令智不生甚於盲瞑都无所识既其真俗别执岂为识真俗耶。
　　▲钞然法相下会也问上引梁论岂法相不见此文理准法苑亦云二谛不定同定异此云何通故此会也意云法相专务分析使法相昭彰故法性不无分析务在融通使不生局见故又法相岂令生局见耶法性一向不分析耶乍观则文同水火审推乃义符胶漆何者如其不委分析何以明法相不混然融通何以袪法执融则融於分析析则析於融通非唯不互相违抑亦递相成立不尔圣人设化本欲利根岂所说法互为矛盾此则各据一趣入之义门但冀通玄理应勿生偏滞也。
　　钞真妄俱空下以此科正辩二谛空有即离别今初二句疏文正辩二谛空有别义也此中有三宗之义不同此真妄俱空一句即性宗义释疏二句以为能别非独下二句所别二宗义空宗则真空妄有以上仁王及次下中论智论皆明俗有真空故言妄空真有者法相宗义也以初俗则空后三俗及四真皆有故今云真妄俱空则二谛空有与余宗别也。
　　▲钞真非俗外下释疏中次二句文明二谛即离别中即义也其中有二例释初约义齐故影略以明之二则下约义不齐不坏相以释也以妄必真无自性故即俗可言真也如说波即湿亦有真非妄即真如不变也有湿非波即静水故佛已证故者上约法释此约人说以佛所证之真不可言即妄也但言下成前引证可知。
　　钞由上二谛下蹑前二谛略标法性宗中道以拣法相中道亦应名中道别也。
　　▲钞且约空为真谛下以二谛多门故云且约。
　　▲钞不同始教如龟毛等者此拣法相妄空义以彼说徧计情执此一如龟毛兔角是以为空依他似有此性不空今以依他有法因缘无性即空空即圆成而不坏因缘故虽空不断为即俗之真故拣不同彼也言若有定是有下更以境对心明之影取前段若空定谓是空便堕断见。
　　▲钞中论下引证双证上即有之空即空之有及以境对心之义也。
　　▲钞非断非当下结成中道可知(已上皆释上标中不断不常四字也)。
　　▲钞若灭故下拣别法相释上标中中道妙旨不唯约事八字也。
　　▲钞上则下顺结也言不坏有无而离有无者即结上释中即有之空虽空而不断即空之有此有非常等文也言有之与无非一非异者结上非断非常即中道之文也余文可知。
　　钞以性灭为灭等者谓所相有为诸法体性当体即灭非谓真如体性即灭也以有为法体性即灭方归真性拣别法相有为法前生后灭今以全性随缘成万法时即生即灭以全无自性故言不为愚者说者以灭义甚深故无智之人难生信解恐谤法堕恶道故。
　　▲钞净名云下即菩萨品弥勒章文也言三世皆空下钞词明生等皆无定相会三世相即归性空也。
　　▲钞故起信论云下但取四相俱时而有一句证成四相同时也彼疏云若至心源得於无念则能遍知一切众生一心动转自相差别以一切众生皆同本自无念故又四相中各即无念故云以无念等故所觉四相本来无起待何而有始觉之异以四相一心所成无有前后离净心外无别自体无自体故本来平等同一本觉然本觉者如梦四相唯一净心无有体性可辩前后说言俱有且为融其前后则同时亦假施设是故不唯诸惑四相同时一剎那中四相皆尔。
　　▲钞所相法体者一切有为法也此有为法无自性故随法性而融通也言能相之相者生住异灭此能相於有为法上有生灭等相有为法既随法性融通故能相生灭之相亦即生即灭无碍也。
　　钞疏缘境断惑等者易处大科难处略科大分为二。
　　初总出教意(疏缘)二消释疏文分(二)
　　初总科两段(而疏)二别释分为(三)
　　初影出缘境(今初)二依文断惑分(二)
初不二而二(二)
　　初牒定能所(若约)二方释两义(二)
　　初不二(今且)　　后而二(无二)


　　后二而不二(二而)

三别明证理(二)
初顺明(二)
　　初惑即能证(照惑)　　后智即所证(言照)

　　后反显(非智)





　　钞故十地经云下以断惑之义称难故先出教意也经文正显证智唯据甚深缘性不可说义故皆非三时也言此智漏尽下且就见道智断惑分为三时如灯焰非唯初唯中唯后燋炷一一推征三皆不断已上经则约性故不断如灯焰初中后总取方能燋炷前中后取故三时总取方说能断已上论文则约相故断大品云菩萨非初心得菩提亦不离初心后心亦尔而得菩提譬如燃灯非初焰燋炷亦不离初焰后焰亦尔而炷实燋龙树判云佛以甚深因缘答涅盘二十亦云五阴虽念念灭而有修道如灯虽念念灭而有光明故上经论皆显性相无碍无断之断大意可知。
　　▲钞而疏有二节下疏虽有一节约钞释中影出一义以对前始教中三义故今科为三节也。
　　▲钞若约缘境下真体无二故不二不碍能缘所缘故云而二又双照真俗无碍境复有即真即俗双照中道之智及非真非俗双遮中道之智遮照亦复无碍故又总上之心境不同云二其性无殊云不二如是缘境即是名证如也。
　　▲钞若约断惑不二而二下性不碍相也。
　　▲钞二而不二说为内证下相不碍性也寂照以此段属证理者非也此正明断惑故以性宗断惑有断而不断(当二而不二也)不断而断方名断也具两句故故前引经论有三时断三时不断方名为断也问若是断惑何有内证之言答以此中能合所故惑即如故方为真断若能不合所惑不即如非真能断故以内证释真断也何独断惑前缘境中亦具内证若不内证非真缘境思之言能合所故惑即如故者有二师释寂照等云上句释二而字下句释不二字若助正云二句合释二而不二也上句能及下句惑即名为二上句所及下句如唯是一性故名不二二释随取若约惑智对说后释近宗。
　　钞疏照惑本无下第三别明证理指玄以此段科为别明二而不二非证理者对前相宗三义义不足也问既明证理何言照惑无本耶答此中钞说智有二能一能断惑二能证理上说断惑今明证理以上字为初节今字为后节明文若斯无劳异执又照惑无本岂非证理耶然有本云二智各有二能即真俗二智或权实二智也言寻此妄惑都无根本者惑自无本故无住体上自有本智能知此为能断智之本体也言非内非外者即净名优波离章意也彼云罪性不在内不在外不在中间等言三世推求下梵行品意彼云过去已灭未来未至现在空寂无作业者无受报者等言从无住本等者净名经云善不善法孰为本曰身为本乃至颠倒想孰为本曰无住为本又问无住孰为本曰无住即无本文殊师利从无住本立一切法言惑体智体无二体者惑既以无住为本无住即实相异名故与能断无分别智其体不异也。
　　钞疏照体无自下能证即所证也言即此智体下起信论意也论云依本觉故说有不觉依不觉故说有始觉乃至云无复始本之异等言若以下拣法相宗能证所证不即也能证有为所证无为既分能所非证如矣。
　　▲钞即回向经文者彼疏钞云自有三意一约如体性空智外无如智体性空如外无智二如智一味同一真体安得智外有如耶三约事事无碍举一全收谓佛智称真收法界尽差别之事皆随理在佛智中所证如宁在智外此约相入门又佛智即一切一切即佛智相即门也上二约理事无碍后一约事事无碍全约如理举一全收即第二如智一味同真体义也。
　　▲言更有文云下亦回向品文彼疏云一约离相能证相离不能证於佛境所证体空故无少法与能证智同止冥契无二故故楞伽云远离觉所觉二约体融佛即法界不应以法界更证法界故文殊问经云若以法界证法界则是诤竞如智一体如外无少智为能证智外无少如为所证故无可同止影公中论疏云法性不并真贤圣无异道即斯意也。
　　▲言如斯断证下总结拣也缘境之义亦应结拣但言略尔又但能如前缘境即能如前断惑若能如前断惑即能如斯证理上之三义鼎之三足不可缺也。
　　钞世出世智者有漏始觉地前名世间智无漏始觉地上名出世智又根本智名出世智契真体故后得智名世(智达俗谛故已上)根后二智单就始觉说也。
　　▲钞始谓始觉下双就本始说本觉即上如来藏始觉即上二智有以始觉为世智本觉为世出智者非也本觉即所证故言始觉修生义同无常者据其修生义边且许同於无常其实岂是无常耶故次云今以始同本等如镜新明合旧明岂有能以合之二体此中即义亦无能所但义分之遮彼异解故复言即。
　　▲钞恐人谓言下遮法相释也以彼宗立三常义庄严论云常有三种一本性常(即凝然常)谓自性身本来常住故二不断常谓受用身恒受法乐无间断故三相续常谓变化身没已复现化无尽故今遮之也。
　　▲钞净名经弟子品云佛身无为不堕诸数者彼疏云有为之身四相所迁数也兜率偈疏云数有二种一数量二色心有为皆名为数佛身无生离生灭相常也言以诃阿难者以阿难晨朝持钵於婆罗门下立维摩问其故答曰世尊身有小疾当用牛乳故来至此时维摩诘言止止莫作是语如来身者金刚之体当有何疾转轮圣王以少福故尚得无病岂况如来无量福会如来身者即是法身非思欲身佛身无漏诸漏已尽佛身无为不堕诸数如此之身当有何疾默往阿难勿谤如来莫使异人闻此粗言等天台云无病言病增谤也德圆言减损谤也佛身无生应物现生有身则有病小乘执实故言谤也大乘知应故非谤也岂复离此现疾别有不谤法身哉。
　　▲钞若体外有智下体谓法身真体智谓自报实智钞涅盘第二下彼疏云初劝愚人一切莫说良以愚人心未见法言多谬失是故劝其一切莫说次教莫着唯当自责我今愚痴劝舍解心如来正法不可思议教生信心是故下结劝莫说是如来身不可思议故不应定说有为无为若正见下劝智者定说无为以理正劝何以故下先问后答由说无为令人正解起修趣向名生善法佛身无为而无不为虽现身云而不堕诸数即无为义为遮是有为云定无为无为之义甚深(若见无为是可得者中间相分亦是有为)如斯果德堪趣向故名生善法不说有为令人舍谤不堕三恶名生怜慜言如彼女人者以前经有喻云譬如贫女无有居家救护之者加复病苦饥渴所逼游行乞丐止他客舍寄生一子是客主驰逐令去其产未久携抱是儿欲至他国於其中路遇恶风雨襄苦并至多为蚤虱蜂螫毒虫之所唼食经於恒河抱儿而渡其水漂溺而不放舍於是母子遂共俱没如是女人慈念功德命终之后生於梵天即接今所引善男子欲护正法等文也今此以法合於喻也先举喻善男子下合言以说如来下法说如彼下喻明何以下显护法相如是之人下得果自然前经云慈念功德命终之后生於梵天(以慈悲喜舍名四梵行此当慈故)本无求梵天之心名曰自然又心地观经说是女人以慈善根力故生色究竟作大梵王当知慈心功德广大应善修学言乃至云者中间经云文殊师利如人远行中路疲极寄止他舍卧寐之中其室忽然大火卒起即时惊寐寻计思惟我於今者定死无疑具惭愧故以衣缠身即便命终生忉利天从是已后满八十返作大梵王满百千世生於人中为转轮王是人不复生三恶趣展转常生安乐之处以是缘故文殊师利若善男子有惭愧者不应观佛同於诸行文殊师利外道邪见下与钞引同彼疏云此教劝文有二对一邪正对(有惭愧者是正外道是邪故)二持犯对(持戒比丘下是持若言如来乃至死入地狱如人自处於己舍宅犯也)三止言对(如来真实是无为不应言是有为也)经次后云汝从今日於生死中应舍无知求於正智当知如来即是无为(踈云结劝令舍邪心)钞诸经皆有下无上依经云若计诸行无常是名断见若计涅盘常住是名常见胜鬘经云见诸行无常是断见非正见涅盘常是常见等言余义至下当明者常无常义具足两重四句至下自明。
　　钞但诸经中一向辩真性处者此贤首清凉正立唯此义尔所以异天台等师而圆觉疏钞多明不落三时五时指圆觉等二十余部经为顿教此约化仪目化法乃圭山之意学者不可不审。
　　▲钞亦无八识下则无如始教所说谓八识自性谓自证分尚无差别况心所变现相分等岂当有耶相应分位固不在言。
　　▲钞心生下起信论文也彼疏云真心随缘故生妄境亦生若无明灭境界随灭诸识分别皆灭无余故云心灭则种种法灭此即无如终教所说真妄和合八识及诸境界差别之相也。
　　▲钞故起信论下彼疏云如依病眼妄说空华若离下应疑云何以得知因妄念生释云以诸圣人离妄念故既无此境即验此境定从妄生又若此境非妄所作定实有者圣人不见应是迷倒凡夫既见应是觉悟如不见空华谁是病眼是故下结真离妄是所执本空故真心不动故由一切诸法皆即真如非音声之所说非如文句之所诠言语路绝表非闻慧境也非意言分别故心行处灭非思慧境毕竟下非修慧境体遍染净而恒无二所以得无二者以在缘时始终不改变所以在有为中得不变异者以不同有为可破坏故此则在染不破治道不坏唯是一心结归法体唯正智相应故上来离言说下离伪名真毕竟下离异相名如故云故名真如也言以一切言说下明言教非实不可如言取也言但随下释成无实所以上云离名字相何故复立此真如名释曰假无实也。

　　华严悬谈会玄记卷第二十六


　　音释


崄
　　(虚俭切崄巇也)。

胶
　　(音交)。

漆
　　(音七)。

析
　　(音昔分也)。

袪
　　(去居切[袖-由+良]却)。

抑
　　(於陟切损也按也)。

丐
　　(音盖)。

襄
　　(音厢襄水也)。

蚤
　　(音早)。

虱
　　(音瑟)。

螫
　　(施只切虫行毒也)。
　　华严悬谈会玄记卷第二十七

　　　　苍山再光寺比丘　普瑞集
　　钞次文即云下彼疏云良以名依相立但是徧计所缘故楞伽云相名常相随而生诸妄想故名相双遣言说之极下约名释疑疑云若假立名何故不立余名而立真如名耶释云真如者言说之极此后更无有名故摄论谓真如为究竟名故云言说之极立此极名为遣於名如以声止声若无此名无以遣名若存此名亦不成遣名如能止之声不歇何名能止耶故云因言遣言言此真如体下回向钞云今谓此即非安立真如若安立说遣妄曰真显理为如同唯识意今正拂此二无法非真何妄可遣则真非真矣无法不如何理可显故如非如矣此则无遣无立为非安立真如也唯就遮诠顿彰真理此上明一切法界分义名界皆即真如故云唯是绝言今结云皆是绝言者皆字(疏中是唯字也)即前疏中一切法界字此约义结也。
　　钞界皆性义以一切法性皆离言者此更不待遣之方始绝言以一切法本性离言故又前但总云一切法此别开四法界名无得物下事法界绝言也如色心等名无得彼物体之功能色心等物无当在名言下为所召实(下钞云如人虽闻名竟不识面召火不烧口说食不饱等)故事法界本性绝言理本无言故理法界绝言也事理交彻下理事无碍法界绝言也理既彻事何言理耶事既彻理何名事耶故知理事圆融本性绝言事事相即下事事无碍法界绝言也一既即多不可名一多既即一不可名多故知事事无碍本性绝言问此事事无碍既是圆教所诠法门何为顿中说之答教义云於三乘中(始终顿三教为三乘以此智为三乘人所得故意明未为不共但同教意也)亦有说因陀罗微细等(如净名不思议解脱纳须弥於芥子等也)而主伴不具等此一乘乘於三乘引摄成根欲性令入别教一乘故今此但取绝言之义不明自余深玄也言名名不尽等者重释前三法界绝言以第四法界不思议义显不更重释也言名名不尽者且如一色或名所缘所造所变所生所乐所厌所依所招所迷所悟若别对漏无漏心心所或名所受所想等随意立名名不可尽若以一名目之为是余应悉非故事法界离名言也余二可知。
　　钞谓迷真如下由迷妄之心迷如如性以成能诠名所诠相此谓所缘妄境即前迷心名为妄想还缘此妄境觉智悟名相无体本即如如此为真境即翻前妄想便称正智则无名相之妄境及其妄想唯如境智心智心因如境方立则智体亦空如境假智心方明本来寂灭相待无性故名空矣问疏云五法三自性俱空今钞何不释三自性空义耶答由义异故疏别言之以体同五法故钞更不释也言三自性者即遍计等三性也即三无性义故云俱空即相无自性性生无自性性胜义无自性性也今言体同五法者四卷楞伽第四云名相是妄想自性妄想生心心法名缘起自性正智如如不可坏名成自性又前三性相即中引密严经云名为遍计性相是依他起名相二俱遣是为第一义即圆成实也前楞伽意名义相属为遍计今密严意约所遍计为依他也皆开之则成五法如前已明合之名为三性如今所用五法既空三性何有。
　　钞况八识约事等者举胜况劣也如智二法是理尚乃空寂况八识之事耶问前云亦无八识差别之相今何重遣耶答以八识是自性唯识学法之者其相难忘故重遣拂既许四缘辨生为何缘生若一一能生何故唯生一法若各不能生果云何有若和合能生当知无性故广百论云如人执灯入暗求暗性相世俗诸法众缘所成不任思求求即散灭相应所变分位等法准此知之。
　　▲钞因有我法下谓因有妄执人我法教说二种无我我是当情显现於理推之尚不可得无我但是空诠岂可得耶此中五法与三自性八识二无我皆楞伽密严等文问何不说余法而说五法等答楞伽云五法乃至二无我一切佛法悉入其中令皆遣拂也。
　　钞以心传心下即达么祖师之言但以契之义名为传玄出文外云不在文字也此因可和尚谘问此法何有文字教典习学达么答云我法以心传心不立文字故也。
　　▲钞成上诃教者教说本令理达而因闻教乃着言生解故诃执教也。
　　▲钞法虽无量不出色心者如五蕴摄百法一蕴是色四蕴是心也。
　　▲钞凡是有相下金刚经意也泯心下以相待意明是心皆泯心境两二下双拂言心无心相者即二祖求安心达么曰将心来与汝安於是推求竟不可得曰心无心相曰即是安心也故说生心下合归疏文言生心下覆疏上义非但生於不出离心唯正念之余故云余心也纵生下拂其细念有所得故。
　　▲钞故下经云下须弥偈赞品文也疏钞云一事无生缘生之相即无生故二圆成无生实本不生故遍计亦无生既本无生故亦无灭诸法如即是佛如无生灭佛体本当观称於如则佛常现如自性不生解法契之名为如法心如其法不生则了了常知而无分别了解行相非谓空秪解於不生之义耳。
　　钞为迷众生乃至无佛无众生明疏中无佛义也执佛言无佛下明疏中无不佛义也又只詺下别是一义显无不佛前显遣无若执无佛即有少法可得故云无不佛乃以无不佛为能遣非取无不佛也今云无佛为真佛即詺上无佛便为真佛故云无不佛也。
　　▲钞性空即是佛下证后义也亦须弥偈赞品文疏云心冥性佛故止绝思求故造心皆妄绝念方真念本无自斯绝亦灭。
　　钞若有生心下明疏中无生佛尚不有下明疏无不生亦有二义初执无生为是故以无不生遣之又一切法下二约表义法既不生则般若真生故云无不生也言生与不生反覆相遣者以般若真生遣一向无生以法无生遣妄心生言反覆相成者以般若真生显法无生以法无生显般若真生故。
　　▲钞唯亡言下乃什公悟玄叙文也具云夫玄道不可以设功得圣智不可以有心知真谛不可存我会至功不可以营事为唯亡言者可与道合(同今所引)虽云道合无心於合合者合焉虽云圣同不求於同同者同焉於无心於合即无合无散不求於同即无同无异超非於百非之外非所不能非焉忘是於万是之内是所不能是焉非所不能非则无非矣是所不能是则无是矣无异无同故怨亲无二无是无非故毁誉常一夫然则几於道矣问明钞释云亡言者舍筌蹄也道者虚通玄道虽云道合无心於合合者合焉虚怀者离取着也理拣於事冥心者不己见也真拣於俗遣智者泯能证也圣拣於凡虽云同圣不求於同同者同焉怨亲无二毁誉常一夫然则几於道道理真圣大同小异然上三即法后一约人又禅经序云遇非其人则幽关莫辟得意亡言则中途授与故云唯亡言者可与合道等。
　　钞然净名第二等者彼疏问云亦有余数云何独说不二答夫众患者有待攸生故总云二兜率偈赞疏云乃至百千亦名为二以皆相待故今乃以不不之此法可轨所由称门悟达云入维摩问众菩萨曰云何入不二法门法自在菩萨曰生灭为二法本不生今则不灭得此无生法忍是为入不二法门如是三十二菩萨所说不二之理大同皆说已竟俱问文殊文殊下答也彼疏钞云明真体离言故不可说无物晓示故不可识是以离诸问答言默然下一显语默平等二恐执言是而默非故叹曰善哉下肇公云默领者文殊其人也为众待言所以称善生公云言迹尽於无言故叹其为真也。
　　钞然此经意下直就所显宗同前后共显不二中道玄旨言若辩优劣者明迹有浅深一诸菩萨以言显实相法二文殊言既能遣言斯之为言言之至也三维摩无言显理肇公曰有言於无言(文殊言也)未若无言於无言所以默然四文殊以言印可彼默故又明能赞之言即所赞无言以称无言为善岂自言存耶乃是言皆无非要一向离言恒默也若欲合者下除三十二菩萨故言但为一义者明异迹同归故初文殊以言显无言令因言契实次净名以无言印文殊所显无言后文殊以赞言印可净名所印无言初一所显后二所印岂有异耶斯则圣人悲深接物善巧但可萧然无寄理自玄会言后二大士下净名可尔文殊虽言犹如打静止声声既止已静岂打之故虽言亦名无言本不在此言故言若无诸菩萨下反显相成若无以言遣二空有绝言深理何由以显此亦三十二菩萨於理之要故不除之故东坡有赞略云我观三十二菩萨各以意谈不二门而维摩诘寂无言三十二义一时堕我观此义亦不堕维摩初不离是说譬如油蜡所成烛不以火照终不明忽见默然无语处三十二说皆光焰正同此义也言言与无言双亡者以相待故皆无自立本来平等故云皆真入不二故言虽三节者从最初三重说故除后文殊赞也文虽三节至理唯一今取最后净名默住为顿教义理极显故。
　　疏五圆教唯是无尽法界此句总标次二句略出因由初句约性后句约缘即法性融通门缘起相由门意也相即下略提宗法即十玄门五门可以意得十十下总结余义义分下指广可知。
　　钞十十法门下总指经文十数十身乃至十通即经所明十也十种玄门下即疏所立十也以顺教理表义无尽圆而复妙彰异余宗显别教故言多皆十句者不必定尔故云多也但取表故一一更以六相圆融诠说至此方显圆教问法相宗中说以昔诸师立教皆无圣言可凭故不依之深密三时文明理正今判为五教依何圣典若无教可凭还似昔人如其有教何者是耶答向来一一引教证成何以言无问散说之教可有总依一典是何答彼立唯识一宗尚引六本大乘经十一部大乘论况今判一代圣言岂一经一论而能尽又彼亦立顿渐二教复依别文故知采集众典理弥宏远。
　　疏总相会通等者探玄记并一乘教义皆正立教中云然此五教有开有合亦有五重等与今疏同清凉巧用贤首之义复颇改易会古诸师所立令不相违是知五教亦不定五。
　　▲言亦会取诸说者但会前顺不会上违只由此会故知诸师各窥一班今立五教方得全豹也。
　　▲言或总为一下广疏钞云圆教摄於前四一一同圆如海中百川滴滴皆具十德及百川味不同江河虽千万里终无海之一德则唯是如来一大善巧一音演说。
　　疏或开为二中探玄记唯一义今疏三义而第三用探玄而复改易故探玄但云或开为二谓一乘三乘前诸教中虽有存三泯二不同然皆通三乘趣入故名三乘教后一直显本法不通二乘唯是一乘即智论中诏共教不共教此亦同上印公等立二教也评曰探玄三一则前四皆三乘后一唯一乘今疏若第二义立三一则约对权显实前二是三乘后三是一乘今第三义方同探玄然不曰三一乃谓平道屈曲尔故彼疏云然皆通三乘趣入故名三乘教此改云而对三显一曲巧顺机意三四二教虽泯二异前而非三乘然曲巧对三显一非是直显本法故同屈曲也而探玄意云通三乘趣入之一乘既通三入非是直显本法虽云泯二然通三乘故前四皆三乘教也后一唯一乘故配印公二教也故此科兼下二科以乘就教义多改易故上疏云今先用之后总相会通有不安者颇为易改正指此等也。
　　钞虽则泯二等者无声闻缘觉之二乘以皆有佛性咸归一乘故言同前二教者以终顿之一乘同前小始俱为屈曲皆对根曲巧说故。
　　疏三或分为三等者此科亦用探玄仍有改易故彼文云三分为三谓小乘三乘一乘智论既将此经为不与二乘共故名不共即是一乘大品等通为三乘同观得益故名为共即是三乘义准此四阿含经既不共菩萨亦名不共即是小乘(余会梁论等同此疏)评曰今疏明言次一三乘后三一乘或於中后一是不共一乘则显三四亦破异一乘也而探玄记既以此经为不共即是一乘故知唯后一教是一乘中间三教为三乘此同教章显法本末上开一乘下开愚法也故今疏以乘就教已改探玄也又以今文验知会梁论妙智经部异记亦以乘就教文同意异也宜审详之。
　　钞即三乘中小乘者如临门三车引诸子得出即愚法二乘得出则共得此三车故云尔也。
　　▲言后三是一乘者疏有二意一通是一乘今取通意故云后三是一乘也。
　　▲言前会三乘一乘已引者有本云二乘一乘悞也又疏云部异执疏前云部异执记是知即部异执论疏第二卷说也。
　　疏四或分为四等者探玄云或分为四此有二义一於上共教中约存三泯二开二教故为四(云云)评曰今疏但改於上共教中约在三等云中间三教存三等也所以改者亦由以乘就教与探玄不同故彼分三中以中间三乘为共教三乘前未开三四二教亦是一乘此方就上共教三乘中存三泯二别以深密等存三为同教三乘法华等泯二为同教一乘故知探玄唯此一科以三四二教为一乘也若教章直以中间三教为一三乘教及分四教但有小渐顿圆无此义也所以无者以教章正以深密后二时为始终二教至探玄方自改深密后二时皆始教故探玄方有同教三乘约深密也今疏不云共教而改云中间三教者由前以三四二教是一乘不同探玄於三乘中开出不可云共也却以三四二教与始教为中间三教也於此约存三泯二分三一也。
　　▲言同教三乘者取三乘同得之义故第二第三皆名同教同教三乘得三乘果同教一乘三乘人皆得一乘果同同教一乘许二乘回心皆入一乘故名同教别教一乘岂不许二乘人回心得入别教一乘耶既许得入亦应名同答虽许得入欲显不共乃称别教故声闻在会如聋如盲又显胜云别若尔别教小乘亦应有显胜义答彼唯小故云别则名同义异也。
　　疏二约历位下探玄教义皆同教引楞伽云如庵摩勒果渐熟非顿如镜中像顿现非渐依此立名也。
　　钞始终二教皆悉历位者教义云始终二教所有解行并在言说阶位次第因果相乘从微至着通名为渐。
　　钞前立教中者即上分四教中以法华为一乘同教等字等取深密为三乘同教阿含为别教小乘也通意可知言容有多教者容许有多不必定多。
　　▲钞上来开合下一段钞文科分为三。
　　初结前生后(上来)二立教分宗(二)
初立教(二)
初泛分二教(三)
　　初正立(若欲)　　二引据(故法)　　三指同(亦即)

后勒二门释(二)
初总叙二门(二)
　　初对小显大(然诸)　　二对权显实(若对)

后逆释二门(二)
初对权显实(二)
　　初方便教(则於)　　二真实教(就真)

后对小显大(二)
　　初方便教(又小)　　二真实教(大乘)




　　二分宗(若就)

　　三谦赞从古(教如)


　　钞上来开合徧收理无不尽者结前贤首所立或开或合会昔诸师开合理尽依此亦可下生清凉新明立教之大意也。
　　▲钞然诸经中下以前泛指二教同於半满或随自他意或三乘一乘无定所属今勒定为二门释也。
　　▲钞行布即始终之教者此有二释一云由始教望小乘为大乘属方便中收若望圆融与终教同是行布亦属真实中摄亦如半满意也即一乘真实中兼大乘真实义也二云始字误书即终顿二教也即一乘真实义故贞元疏亦云实教顿教并皆不融为同教一乘圆教圆融具德名别教一乘故二教皆行布也问终教可尔顿教何名行布答一理不融故亦行布也准此则对权显实中开二为四若列名者一小乘教二大乘教三行布教四圆融教。
　　钞大乘之中有多差别者开大乘为七例也一直显一乘者不对昔权故二开权显实者开除方便显真实故三会权归实者会昔有余归一实故四斥权赞实者斥小权施赞大实故五权实双明者法实乘权二义齐立六带权说实者本欲明实以根犹劣仍带权说七带实明权者以是三乘权教垂实中渐引摄故然五六七皆般若者以不同法华等开会以明一实而般若既未破会故致权实体例有三虽有三例皆具权实故言胜鬘小似法华者彼经云若如来随彼所欲而方便说(开权也)即是一乘无有二乘(显实也)又云决定了义入一乘道以开权显实故云似法华也而不明说十方国土唯有一乘无二无三等故唯小似也言央崛经小似涅盘者彼经偈云一切众生命皆由饮食住则是声闻乘斯非摩诃衍离食常坚固云何名为一谓一切众生皆是如来藏毕竟恒安住乃至云是故说一乘唯一究竟乘余悉是方便释曰总有三十九颂具十一门一饮食门二众生门三名色四三受五四谛六五根七六入八七觉分九八圣道十九部经十一十种力门门之内皆先明声闻之权后会入一乘之实最后结云唯一究竟乘余悉是方便然犹未显说一切众生皆有佛性凡所有心定当作佛故但云小似也言於上七中下谓上已略指自余诸经等或有全似或小似等上之七类者各以偏增类例摄之成异也上来约对小显大中开成八教小一大七列名可知。
　　▲钞若就大乘下上约所诠立教此从所尚分宗即用起信疏五宗义也彼云一随相法执宗二真空无相宗三唯识法相宗四如来藏缘起宗五圆融具德宗今唯后四宗及空相二空迁其次耳问何不列第一随相法执宗耶答是小乘诸部故前钞亦云小乘居然易别故不列也唯就大乘分后四宗耳。
　　▲钞如来圣教下圣人垂教理趣深远广无边涯虽如此分判不可局执为是即疏主谦赞从古判也。
　　疏第二化仪前后者然上总标云后会化仪前后贞元疏云或谓初成说小或初说大后方渐次或初有次空后中等异解不同故今会通一代时教且略启十门。
　　疏本末同时者教义说别教一乘为诸教本末谓三乘小乘从本所流故又大乘为本小乘为末此但义言本末非先本后末等。
　　疏初度陈如等者大智度论二十六说佛语诸比丘乃往过去无量阿僧祇劫有大林树多诸禽兽野火来烧三边俱起唯有一边而隔一水众兽穷逼逃命无地我尔时为大身多力鹿以前脚跨一岸以后脚距一岸令众兽蹈脊上而度皮肉尽坏以慈愍力忍之至死穷后一兔来气力已竭自强努力忍令得过过已脊折堕水而死如是有久非但今也前得渡者今诸弟子最后一兔须跋陀罗是也。
　　▲言如密迹经等者探玄具云如密迹力士经佛初鹿苑说法之时无量众生得阿罗汉果无量众生成辟支佛道无量众生发菩提心住初地等乃至广说大品亦同此说以此义故后时亦具说三乘以诸大乘经於中虽有权实不同皆具三乘。
　　▲言其中不通小乘者问圆教语广尚说无量乘岂独无小乘耶答此但无局执之小乘故经云但破彼执不破彼乘融通之者谁遮无量言更无异说者显深一乘广无量乘圆融无碍是此所说更无局执之异说也。
　　疏此有五类等者问人有五类法有几种答十地品云又知众生正定邪定不定相等五种三聚十地论中备释下疏钞云一三乘圣人定有性即正定聚外凡及定无性(一期久远非究竟无)即邪定聚内凡不定聚二正见(即无痴也)定起善名正定聚邪见定起不善名邪定聚涅盘经说邪见定起恶业无贪无瞋不定起善无正慧决择又不拨无因果率之则清升任之则鄙替故曰不定(下言不定准此知之)三五逆招恶道邪定信等五根招善道正定非此二名不定四翻八正名八邪外道邪位定声闻正性离生正位定暖顶忍名不定五妬吝恶行不转邪定相修无上圣道正定相离此二不定相今疏中四为善根众生义当前正见定起善及信等五根定招善道并修无上圣道名正定聚故出现品云决定善根众生能被之法通於五乘今疏中为邪定者无种性名邪定能被之法即人天乘或通前五种邪定能被之法亦通五乘故其不定聚通五乘法被从在正定邪定故不言之是以日照高山喻中经云乃至邪定即超此不定聚也若尔何故出现钞云会权归实先弃人天非出离故如平地落照耶答此且约显相故作是说岂邪定聚人但堪闻人天之法耶自浅之深且配人天乘法亦非克定。
　　▲言如出现品日照高山喻者如前为教本第二钞中已释言三千初成喻者经云譬如三千大千世界初成时先成色界诸天宫殿次成欲界诸天宫殿次成人天及余众生诸所住处如来出现亦复如是先起菩萨诸行智慧次起缘觉诸行智慧次起声闻诸行智慧次起其余众生有为善根诸行智慧此明佛在世时以大乘为本小乘为末言十八及本二下即文殊问经也明佛灭后二十部亦以大乘为本也又於自小乘中大众上座二部却为本余十八为末也。
　　钞故摄末归本等者因述所拣乘文便解次段疏文言如四大声闻者即须菩提迦旃延迦叶目连也此人初从在佛会随佛至法华方悟入故故云备历小大二者先禀小等者以先受小法此世未回心入大故若尔岂不滥本末同时中始终俱小耶故钞答云而闻后时说大等若始终俱小者不闻后时说大也贞元疏云由此类故如来灭后学小乘者不信大乘谓佛一代时唯说小故今非其类也后禀受大乘人此世中未必从小乘来以有今世顿悟入大乘根故问岂不滥前始终俱大义耶钞答可知。
　　疏依无量义等者经云初说四谛为求声闻人八亿诸天来下听法发菩提心(今正取为声闻人也)中为处处演说甚深十二因缘为求辟支佛人(即疏中次说中乘也)无量众生发菩提心(此顿悟人中禀大也)或住声闻乘(此后时闻中乘声闻性定者)次说方等十二部经摩诃般若华严海空宣说菩萨历劫修行(即疏后时说大也)而百千比丘无量众生发菩提心(此通二类若历中小大即是初类若今顿悟大乘即次类也)或住声闻万亿人天得须陀恒乃至辟支佛因缘法中(此即未必后时禀大以小性定故一类也)。
　　▲言深密妙智虽复二时三一不同者谓深密第二时说一乘第二时说三乘妙智第二时说三乘第三时说一乘而皆第一时说小后二时说大於中有小乘为末大乘为本有小乘及三乘为末一乘为本也探玄拣云此即无量义经合大开小深密等合小开大谓为於大乘开於权实然於先小后大义则同也。
　　钞五众之生灭者从疏云般遮塞建陀此云五蕴具十一种义积聚义故名蕴(彼少引对法云过去已灭色二不来未至色三现在生未灭色四云五根色五外五尘色六尘有对色七缅无对色八劣不可茛色九胜可意色十近可见处色十一远不可见处色色之蕴尽有此十一种色此十一虽不可总聚其体以俱是色故若名若义略为一聚故名色蕴受想等蕴类此可知)今名为众众是聚义依五蕴法以辩四谛今说舍权就实难解之法言少能信权实相违法深奥故则以一乘为本小乘为末可知。
　　钞所以此中等者问前标列十门何以才释四门已竟乃总结之答以前四门义已略周藏和尚立但有前四者即探玄记说今叙亦有改易下之六门者即收教义等异说前四门之外更有别义明十以显玄奥亦不但此十为尽又前疏科云会化仪前后此且会诸教所说及诸师立化仪如依本起末等会前吉藏故前疏云此判全约化仪及光统顿渐刘公顿渐印公曲平等不但如斯更傍收异义如下具明。
　　疏或从小次入三乘后入一乘者此如梁论如来成立正法中说此与摄末归本门别者彼约先小后大通相而言今约机不定小三一乘次第而入也言亦有从小直入一乘者据贤首五为中转为要从小转为共教菩萨方入一乘无从小直入一乘故下疏主改为权为令小乘下见闻种直入一乘未必皆从三直入一乘也言随闻一句异解不同者如前一无常为耶多种解者是也。
　　疏若异闻等者根解万差五有多知小知全知望知者为不定互不知者有少不知多不知全不知等望不知为秘密显密亦得同时。
　　钞天台八教等者其顿渐二仪如第四门初根闻顿后根从浅至深。
　　疏七上来诸门一时顿演者问如初门始末常定次门异时常定等如何一时顿演答多劫尚不乖剎那如前所说岂可碍耶以一念即多劫故不妨始终一化及异时常定多劫即一念故一时顿演问前本末同时门中始终一乘已摄九世该前后等此一时顿演门如何摄耶答彼摄九世等义皆此一时顿演。
　　钞净名第一等者肇公云无说岂曰不言谓无其所说亦无所诠示法终日说示而未曾说示无闻岂曰不闻谓能无其所闻亦无所得之法故终日闻而未尝闻终曰契法而未尝得法。
　　▲钞知诸语言皆谓是邪者或唯攻言说或执言不舍皆失正道非邪而何。
　　▲钞故第三云下即四卷楞伽第三也如世尊所说下大慧菩萨牒先说言不说是为佛说者不即无也言无说是佛说也大慧白佛下征其因由佛告大慧下为彼开释言缘自得法者缘即缘由义也此字贯二句谓缘自得法缘本住法也谓因此二法故不说是佛说也言自得法者谓如来自所获得离言念之法性即是证道佛佛证道皆等离言说垢显实德故止观云缘自得法是证真谛性也言无增无减者法身体同故言离言说妄想者不思议也离文字者离假名也离二趣离说所说想所想名所名等二也言云何本住法下本住法即诸法自性本自无说不碍圣说虽不违法本自性即是教道言古圣道者即古圣所行教道谓一切圣人皆从诸法自性本自无说教之道也如金银等性者喻教道恒常住世今古无差若佛出世若不出世教道常住故言如趣下更以喻显双喻前二也城喻自得证道法道喻本住教道法喻则从道向城法则依教悟理。
　　▲钞有云下通明无色声所以上唯辩无说所以尔言十卷楞伽下以堕文字法证上过患之色声不堕文字法证上无过患之色声也佛既不说堕文字法受法者执着文字岂闻深法耶言是妄语者以所说不真正故。
　　▲钞三传古下但传述古佛之教故有说非於古佛所说法门之外更有新说故不说。
　　▲钞然即以此为他为自下上为自去声呼之因也将也下为字平声呼之是也作也即此无尽三业以悲愿为因由他众生感为缘而有应众生之无尽三业非是佛正所感之果即此无尽三业便是作自佛之三业故云为他为自也下经文下兜率偈文证上悲愿所成也。
　　▲钞五本质影像者谓佛平等三业为本质差别色声为影像即此本质与影像为增上缘众生善感为亲因而有差别影像得起言无彼差别者即佛无彼众生心上所现差别影像色生故说非有即不说法也佛果大悲大智而能与众生差别见闻为增上缘故云因质言有影者令彼所化根熟众生心中现佛色声说法是故圣教唯是众生心中影像问准教体中此名唯影无本何故言因质有影耶答此言质者不同法相妙观察智相应净识之所影现名本质教今以佛果大悲大智为众生所托义名为质故次钞云本质无者顺自所证故其影像若属众生是众生境界若望於佛托佛为质方能得起是佛即体之用故次钞云影像有者顺古圣人即体用故既通两向不同前影像但属众生。
　　▲钞所以疏不引下难云既有五义疏何不说答以不出楞伽二因故言宗通下双证上缘自得法及本住二因也不出此二下总结也问既不出二因疏何不说二因答但引不说经文即知有向来不说之义若尔钞何故广说答小有异相故今叙之问上言无说岂一向无说耶答上虽解说默然因由皆兼带有说旨意也思益下引证兼有说也斯皆下总释经意贞元疏云约心智正说法时即常无说以佛无心当此说故由此六义(彼立六义前五同刊定第六即此约心智也)故说如来不说一字不说即真实说也如来教门示人无诤法消者成甘露不消成毒药等。
　　疏九此上诸门等者前八门但明一代兴化为门今尽通三际皆然。
　　疏十上之九门下以一念中摄重重无尽时中重重无尽化仪一念既尔念念皆然一尘中摄重重无尽处重重无尽化仪一尘既尔尘尘亦然又以时中具处处中具时等则玄之又玄矣言融取前八下贞元疏云若离前无可重重故。

　　华严悬谈会玄记卷第二十七


　　音释


缅
　　(弥善切微丝也又思也远也轻也)。

茛
　　(古恨切草也又居万切)。
　　华严悬谈会玄记卷第二十八

　　　　苍山再光寺比丘　普瑞集
　　疏未知圆义等者问既云圆义岂有分齐既云分齐岂得称圆答下说四门皆随其一门摄义无遗故各立十门以显无尽乃至一尘何所不具故回向品云得解义趣无尽藏善知诸法理趣分齐等。
　　钞谓前教摄中不别明摄等者通妨也妨云如前藏摄先明藏后明摄其教摄中唯明教不别明摄何故今疏云已知此经总属圆教故此答也然唯约彼五教摄於此经若约此经摄彼五教者则此经总摄五教以能包含无量乘故故此疏云乃至人天总无不包如前藏摄中疏云若约此摄彼乃至声闻亦此经摄此能包含无量乘故。
　　疏然此教海等者教海之言二说有异若决择玄镜等记即指上圆教也以上征圆义此牒释圆义故若寂照等则指此经为教海也谓此部经教所诠法门如海宏广深玄故云包含无外若此指圆教者何以钞释其义云即下四门之二等以四门是此经之分齐故前文虽征圆义亦征此经之分齐故思之言横收者约深广以分横竖也言五教者总相而言也。
　　钞初二句总标下一节钞文释九句法说之疏口科分三。
　　初二句总标深广(初二)次五句别释深广(二)
初二句释深(二)
　　初标牒(色空)二正释(二)
初一句具法喻明深(二)
　　初标具法喻(然言)后别释法喻(二)
初喻说(二)
　　初第二门义(如海)　　后第三门义(空微)

后法说(二)
　　初第二门义(总摄)　　后第三门义(疏事)



　　后一句别约法明深(总用)


　　后三句释广(疏诸)

　　后二句双结深广(总无)


　　钞然上二句言含法喻者二字误书应是一字言含法喻者此段大意虽是法说然於此句言含法喻也以前标中言教海故。
　　▲钞如海等者此喻诸说不同若决择及寂照记连天一色者色即海色空即天空下海上天相连一色一际难分取疏中空色二字喻第二门摄归真实若集玄记色即天色空即海空相连一色为喻可知若会解记双取上二色则双取天色海色谓海中所现天之青色与天上青色上下相映混同一色非唯约海色亦非唯取天色而空字亦双取海中空净与天色空净同一虚明故云一色也非正目海空亦非但约天空等为喻同前。
　　▲钞空彻海底者喻理不碍事海映空天者喻事不碍理即疏中全取一句喻第三门理事无碍。
　　▲钞德用重重下问上已标二句释深今又标即唯明深岂非重耶答此拣别前句故言唯也乃有二意一前句兼喻显之此深唯就法说二前深兼通同教此唯就别教也通德相业用二种十玄等故问下语深一乘中立四门何故释深但说后三门不言所依体事耶答理实圆教事法界亦极深玄但於常情深义不显故略不言又初门是法后三是义义依法立明法不离义故略不言故玄镜云法界之相要唯有三而总具四种其事法界历别难陈一一事皆可成观故略不明总为三观所依体事随一一事皆为三观之所依止(此释法界观意已兼纵夺之义)。
　　▲钞释上广也等者即此一部经中全收五教之义问本以义分教不约部帙而判今此经既有五教之义合分为五教中摄何故只在圆教中收答以此经所说五教义与余经中五教义为本而皆混融无碍故总属圆教言如二地下指经说处经说十善戒法人天心受持名人天乘戒声闻缘觉菩萨如来准上言之但是一戒随心成五今唯取人天也等字等取初地明施复显人王即是人乘二地十善十善是欲天乘三地八禅是色无色天乘明其最劣故疏云乃至人天总无不包问人乘天乘五教何收若小乘中摄既言全收五教何有人天教耶如其不摄五教何能摄法尽耶答下宗趣中疏钞说立教必须断证阶位等殊位等无多故但有五人天乘既无断证等义故不别立为教以是渐入小乘方便从在小乘中收今以世出世法异故於五教外特云乃至人天等也思之。
　　疏其犹下正喻广义然是即深之广故异百川也。
　　疏前之四教不摄於圆圆必摄四教问上云教海即指此经今法合中何故合於圆耶答虽举圆教亦目此经以此经总属圆教故。
　　钞以四教合於百川者问前法说中此经如海全收五教之义为广则应五教之义合於百川此经合於大海云何不尔答若然则但能显如前所说一义今更彰异义故别合之意明此经所诠五教义中有能同前四教义如海内百川之味所同前四教义如海外百川圆教体无不备义无不周故如大海。
　　▲钞虽有戒善等者但戒善名同而一一戒具德无尽称法戒故如持一不杀戒杀等一切恶俱能防慈悲等万善咸发以事事无碍故称十玄无碍观心行起解绝之时何恶不防何善不发以一防一切防一发一切发等言以彼不能事事无碍故者终教唯说理事无碍顿教唯明言思斯绝之理故彼但不得事事无碍尚不同之况小乘不得始教之二空始教不得终顿之事理无碍等耶言其犹下江喻顿河喻终沟喻小洫喻始沟洫者论语包氏注云深广四尺曰沟深广八尺曰洫。
　　钞约其所通等者通者同也能同同彼所同故又复互通方是能同所同不尔即不名通因缘即十二因缘十如谓一徧行真如(徧谓周徧行谓有为色心等为初地菩萨达一切法无我证得二空真如此所证真如徧一切行无有一法不是真如者)二最胜真如(二地菩萨无漏智以离破戒垢染性遮二戒最胜功德皆悉具足故)三胜流真如(由证此真如故便能流出殊胜教法也)四无摄受真如(若四地已前有我执故即有系属摄受若至四地断彼我执所证真如非彼所依故)五类无别真如(若四地中未证此真如未得无相观见生死涅盘自他情类皆有别异至五地内后得智中已得无相观观生死涅盘等类而无差别所证真如从此彰名)六无染净真如(依辨中边论菩萨因证此真如於诸法上得无染净所证真如从此彰名若唯识论即当体彰名真如随障不染随智不净如玉性洁泥不能染)七法无别真如(依唯识说法即能诠教法无别即所诠真如真如不随能诠教法而有差别故若辨中边论菩萨证此真如已得妙无相道能达诸教法体差别故立名也)八不增不减真如(如诸圣人断诸染法时真如亦不减又诸人修诸净法时真如亦不增)九智自在所依真如(智即能依真如即所依能依之智证此所依真如已便於四无碍解而得自在故为名也)十业自在真如(业即菩萨事业谓神通陀罗尼及三摩地并身等三业谓此菩萨随欲化作种种利乐有情之事皆悉无滞名谓自在也)如次配於欢喜地等十地证得。
　　钞如海有百川之水水义同也者谓海中百川之水与海外百川之水水义同也海中所以有百川水者由百川朝宗于海故也问此但收自圆教中能同前四教义既不收所同何名全收答教义说圆教具四教以摄方便故意以圆教中有同前四教义欲引摄前四教根方便令入圆故根既入圆教亦入圆如百川恒入於海依於本法恒流出前四教末法渐化彼根如海恒流出百川恒出恒纳何有一滴非海水耶则无有一法而不收也故教迹钞云如海潜流四天下地有穿凿者无不得水则皆海水是知无有一法而不具德圆妙若不收所同何以须言水义同也此言成无用故若择决记唯收能同此释难依言无其所病下有本云局字亦通无小乘唯证人空理唯行自利行之局病无始教化五性之根说三乘法之局病无终教唯明事理无碍不说德相业用该彻五收之局病无顿教唯明绝待真理之局病如海外之百川不同咸味不具十德等可知。
　　疏语广名无量乘者无量乘有二义一约一切法门但有运载义者皆得称乘故云无量乘二约事事无碍一即无量等故云无量乘经云或有国土说一乘或二或三或四五如是乃至无量乘今约初义此广义中从一至无量皆具故若语深玄唯显一乘也问教与乘何别答一由名义不同二则言教必是能诠言乘乃是所诠但非所诠别义耳。
　　疏一乘有二等者然别教名义诸说义同同教名义总有四说一若教章中谓同教一乘者要一乘三乘和合不异若唯三名三乘教唯一乘即别教具三一名同教也(此约三一具故名同)二若前总相会通分四教中第三名同教一乘者要终顿二教同泯二故名同教一乘也(此约终顿一教泯二是同非只合终顿为同也正约终顿同无二乘故云同教一乘也)三此中同教要圆教与终顿二教义类相似故云同也(此中圆觉同彼终顿故云同教不约终顿亦名同教若云终顿二教名同教者彼有其所病不能同此圆教以此同中必有别义故若约终顿二教自相同者渐顿有异安得是同若约泯一是同自非今义亦不是合终顿为同但约同泯二故同也所以辨此义决择集玄所同二教亦得称同教一乘是则江水应同海水现是江水不咸岂有同义故知海有江水可得称同江无海水不得同也法中可知又知终顿二乘合为同教顿渐自殊将何合耶此义甚显宜得悉之)四此中全拣前四不摄於圆约别义说若此中全收圆必摄四约同教义说故行愿钞作此指也此约圆教收前四教同成一教故云同也故下钞亦云若同诸乘约融通说乃至以圆教如海包含无不具故(此义亦同教章所诠差别中收前四教为同教也若以前四并是三乘亦是初义以初义具三乘一乘故少异全收以全收必约如海具百川说收少异三一故以法华为同教也然大旨是同故云少异)然上四义收摄同教体势略尽有同此类以义收之则无所滥涉矣又余三义诸祖共有同顿同实清凉新加唯约一乘深义说也又泯二是同目法华等余三皆华严义也。
　　钞谓终顿二教虽说下若一性一相无二无三此通二教(一性即因同一相即果同)若理事无碍唯是终教言思斯绝唯是顿教此中虽举所同意取能同为同教一乘也。
　　疏以别该同皆圆教摄者以华严皆是不共之旨於中约义类虽同终顿而能同之教常自具德也问既於一圆教分同别者应成三教耶答而同别但教拣收二门尔由别教故逈异余宗由同教故普收一切自在也(此约一乘深义且收终顿尔普收如前)。
　　钞如事理无碍必有事事无碍者乃有一类一者圆教中理事无碍必有事事无碍如海内之江河必有海故二者实教中事理无碍无事事无碍如海外之江河无有海故今当初类不尔岂事理无碍深於事事无碍且如事即理门即是事事无碍者是诸法相即自在门也以十对体事中有理事一对故此即相即故成事事无碍也问何故贞元疏云若理事一对明无碍即事理无碍余九对明无碍岂事事无碍耶答且依显相一义说故不尔相即玄门岂阙理事一对耶问能同终教义可尔能同顿教义如何答且如顿教中理体绝安立如性双遣与终教无性理不相碍亦名事事无碍乃至顿理与余四教理皆有无碍义以五理各别名事故下云理广狭等文理昭然复何疑也。
　　疏今显别教下问今显别教一乘应唯周徧含容那得四门皆别教耶答有二义一者今云显别教一乘有四门者初门为十玄体故次欲得前十对体事皆为十玄体者须摄归真实既皆归实方於实体显无碍用故得第四门正显十玄此则前三门显别教一乘之由第四一门正显别教一乘故今标云今显别教一乘也二者言别必该於同令同皆别如海中论百川皆具咸味也故结云各有十门以显无尽。
　　疏教即能诠即五教等者问此名义理分齐何故能诠教在所诠中收答为门别故亦犹百法论论是能诠一百法是所诠其百法中声名句文亦是所诠中收彼既得尔此何不然问当教可尔何言五教岂此一经尽诠一代时教答如前声名句文岂只局当论则一切声名句文皆在中收若尔百法论所诠声名句文则宽不拣何等声等故此唯局五教故自余世俗声等应非此经所诠此乃收法不尽答彼设通一切但是从种生始教声等今言五教尚约显处言之实则无所不收故出现品云一切众生种种语言皆悉不离如来法轮等况十重教体无所不该故下疏云未有一法而非教体若尔既皆是教何有所诠义耶答此宗以教彻源则无法非教由义深玄则前教皆义今又以经为门则前教义等皆名所诠於十对中若通达教之一字何所不具耶是谓一言无不略周殊说更无异盈一字法门海墨书而不尽也问若此尽理何待於余答若碍於余何名尽理若一向离此傍求何名称性法门。
　　▲言理即生空等者问五教之理何故皆名体事答约差别义则无法非事故贞元疏云虽通於理取差别义又玄镜云事法名界界即分义无尽差别之分齐故问真理平等何名差别答平等必对差别平等亦差别问顿教之理绝待岂名差别答绝待亦对於对待何非差别故出现品钞云相待绝待尚是相待等是则以差别为门无法非差别。
　　钞十对法等者即前一乘三乘别一性五性别等。
　　▲钞具五教理下若总相说但是五种理不收余法若尽理明且终顿教中理何有一法不是如耶圆教理总融诸法无有障碍何有不收之法但是以理为门亦不滥余法。
　　▲钞事即色心等者亦从显说但是有为之法细论如心有五教所明之心等身亦十身在内六道四圣等(声闻缘觉菩萨如来)则何所不摄也下八对例准可解。
　　钞他心等十智者离世间品明智章中引华严孔目第四云小乘十智苦智集智灭智道智法智比智等智他心智尽智无生智前四智四谛知欲法名法智知色无色法名比智知一切法名等智即有漏智也知他心法名他心智知烦恼尽名尽智知烦恼不生名无生智问何故前藏教中说十一智此但明十智耶答彼说六度菩萨成佛亦有第十一智如实智观中道谛今以六度菩萨成佛属始教收故但言十智。
　　▲钞五教修行不同者小乘四谛之行始教六度万行终教亦然然皆理事无碍顿教无行为行圆教一行一切行言得位差别者小乘资加等五位始教亦然终教以三贤十圣等六位为位顿教无位为位圆教一位一切位。
　　钞如七方便下小教因果也七方便者一五停心观(如天台立教中已明)二别相念观(涅盘疏云一观身色蕴不净二观受蕴是苦三观识蕴无常四观想行二蕴为无我此四次第者初於身处贪次忻乐受次由心不调后由未断惑法中摄惑故次第如是又於想行计我强於色计净强於心计常强於受计乐强故名别想念观如天台止观等广说)三总相念处观(涅盘疏云总就五蕴或十二因缘为四一不净二苦三无常四无我法华玄义云前别想念慧别破四倒今深细观慧总破四倒或境总观总境别观总境总观别或总二三四五蕴皆名总相观已上皆外凡位)四暖(以别相念观故能发似解观苦谛无常苦空无我集谛集因生缘灭谛灭净妙离道谛道如行出得佛法气分如钻火烟起以慧钻境发相似解也)五顶(十六行相观成满如登山顶观瞩一方悉皆明了故名为顶)六忍(於四谛中堪忍乐欲下中一忍皆名忍位)七世第一(缘欲界苦谛一行相唯一剎那即是上忍於凡夫所得善根中最胜名世第一已上内凡如俱舍二十三法华玄义第四说)等言等取四向俱为因也须陀洹此云预流初预入圣人之流类故等字等后三果言等觉已下为因妙觉为果者始终二教因果也二教皆以等觉已下为因妙觉为果然有少异始教以圆明四智无漏五蕴为妙觉果终教则以始本不二相尽理现体相二大不一不异为妙觉果因则大同等字等取顿圆二教因果也顿以非因为因寂照现前无果为果圆以彻果六位为因该因十身为果。
　　▲钞依即国土下若随五教说者小乘以变化土为依丈六佛及三乘六道身等为正始教以变化受用法性土为依以自他受用佛及众生等为正终教通前三土及方便有余土为依佛生等身为正顿教无依为依非正为正圆教以依正无碍为依为正如前可知。
　　钞体则法报下亦总相说也若别明五教者小教以五分法身丈六报身为体随形六道为用始教以凝然法身四智报身为体十三类相分身为用终教以体大法身相大报身为体以用大十类相分身为用顿教以非体为体绝用为用圆教则全体全用。
　　▲钞人即觉者下亦总相说也小教四圣六道为人四谛理智等为法始终二教人即生佛法即百法及九相染法三大净法顿教以无人为人非法为法圆教则全人全法也。
　　钞九逆则婆须密下唯约圆教说也小乘以六群比丘为逆(二人善解阴阳算数论说法义而性多欲难陀跋难陀是二人善於音乐种种戏笑说法论议而性多瞋马师满宿是也二人深通射道善解毗昙而性多痴迦留陀夷藏陀是也)十大声闻等为顺始终二教皆以大尼犍子为逆(尼犍此云离系是外道露形不耻名为无惭本师称离系是彼之子故名子也)诸菩萨等为顺顿教则非逆非顺圆教如文言婆须者具云婆须密多女此云世友亦云天友随世人天方便化故即善财第二十六善友也言无厌者即无厌足王也如幻方便化无所着故无疲厌心即第十七善友也等字等取第十善友胜热婆罗门等也或等取余四教之逆也言观音正趣者即二十八二十九二善友也观其音声皆得解脱正法适趣众生故以智正趣真如相故等字等取文殊普贤弥勒等也或等余四故顺者如上可知。
　　钞十应即赴感下亦总相说应谓圣人六通赴缘摄利难思等感谓根熟善芽生长等若随五教辨差别者小教化身佛菩萨为应声闻缘觉人天等为感始教以真佛悲愿起报化身等为应三贤十圣等为感终教亦以如来大定智悲起报化身等为应亦以贤圣等为感顿教非应非感圆教以十身诸善知识为应最上利根圆器为感。
　　▲钞各随五教以辨差别者由上别约五教唯释前三对从行位已下钞文略之具如上指。
　　钞又此十对初一为总下是分总略也言即性及相无法不摄者问性相与理事何别答通玄记云性相则竖而狭理事乃横而宽理具四义谓体性空寂所依曰体不易曰性无相曰空离念曰寂事者万差之总名该罗一切故横而宽也性相狭者但依正中且取一人五蕴乃至毛孔分齐曰相无性为性斯乃竖而狭也义门虽异今就体同故云即也言若依后后下复重释也言如是相望下似有展转开义不必全尔下遮妨也恐有妨云既有如是之义疏中何不作此释耶故此遮也谓只有初一为总后后渐略之异故。
　　钞以为十玄所依体事者且约显处而说既彰其无碍中依理事一对明无碍亦兼与理事无碍为所依亦与摄归真实为所依依此方显彼故故玄镜云总为三观所依体事又随一一事皆为三观之所依止是知初一门是法后三门是义也。
　　▲钞如下胜音莲华处说者即下现相品经云尔时佛前有大莲华忽然出现其华具有十种庄严一切莲华所不能及乃至此华生已一念之间於如来白毫相中有菩萨摩诃萨名一切法胜音菩萨与世界海微尘数菩萨众俱时出现胜音菩萨坐莲华台诸菩萨众坐莲华须等疏云通表所诠佛华严故别表华藏佛所净故故於佛前出此莲华既通表华严亦具同时等十玄及教义十对言故下但约等者即十玄初云如下文中一莲华叶或一微尘则具教等十对也。
　　钞杜顺和尚法界观中者观钞云自晋至唐将四百年此经未兴以理出常情言惊凡听初心成佛举众咸疑善财一生但谓权设和尚即文殊化身叹曰大哉法界之经特设观门以为开示清凉造玄镜解释等言一真空绝相观者玄镜云非断灭空非离色空即有明空亦无空相故名真空最后结云总成真空绝相观也。
　　▲钞前二各四故为十门者前二各四为八加第三第四故为十门钞一色不即空下拣断空之情也言断空者虚豁断灭也此有二种一谓离色明空空在色外如墙处不空墙外是空二谓灭色明空如穿井除土出空须要灭色此二皆为断空也今正以下真空之法拣之故中论云先有而后无是即为断灭然外道二乘皆有断灭外道断灭归於太空二乘断灭归於涅盘灰身灭智橃丧无余若谓入灭同於太虚合同外道故楞伽云若心体灭不异外道断见戏论今意谓诸经中言色即是空者不是即於此断空也以即真空故谓即於心体离念之真空也何者谓诸色法本从真心所现故推之一一无体理合还归真心之空不归断空以本非断空所现故也。
　　▲钞二色不即空下拣实色之情也言实色者约妄情计为确然实有自体故也不以形显而非假实约情计於形显俱为实故今以下句青黄无体幻色之法拣上句青黄实色之情谓诸经言色即空者此色是真心所现虚幻之色非谓定有实色可说空也(以情计者闻色空不知性空使执色相以为真空故须拣之也)由是真心所现无体之色故下句云即是真空。
　　▲钞三色不即空下双拣以逆次拣也上句拣实色下句拣断空言空中无色等者真空中无实色可即故云色不即空(拣实色也)以会色无体归於真空故云以即空故(拣断空也)。
　　▲钞上三以法拣情者广钞云法是所执之境情是能执之心由见有境故执计之但拣诸境本无了悟法空自无情执故云以法拣情今解法是能拣情是所拣如以真空拣断空幻色拣实色等以能拣之真法拣去妄计之情执故云以法拣情也。
　　▲钞四色即是空下直显理也下句出其所以依他无性即圆成故。
　　▲钞如色既然万法皆尔者例结诸法也玄镜云上之四门但明色空色即法相之首五蕴之初故诸经论凡说一义皆先约色如大般若等从色已上种智已还八十余科皆将色例若略收法不出十对体事无不即空皆须以法拣情显即事归理也。
　　▲钞但翻云等者玄镜云但文势相翻义则大同一空不即色下拣断空也以断空不即幻色真空方即幻色故。
　　▲钞二空不即色下拣实色也以真空不即实色真空必不异幻色故。
　　▲钞三空不即色下双拣也以真空是幻色所依非与实色为所依故云空不即色此句拣实色也以真空之理必与能依幻色为其所依故云以即色故此句拣断空也如镜中之明无实影像拣实而能现影拣断思之可了问前云空中无色可即空若翻彼应云色中无空可即色今何不尔答空中无色有理(真空绝相故如水中现火相时水中必无火故)有文(经云是故空中无色无受想行识等也)色中无空文理俱绝(未曾见有此经文故真体徧法界未曾於一法中无真空故)故但约能所依持而拣之也。
　　▲钞上三拣情者如前可知。
　　▲钞四空即是色下直显解(上会色归空故云显理今明空即色只云显解)此下应结例云如空色既尔一切法亦然钞文略也。
　　钞第三空色无碍观下即般若云色不异空空不异色言色举体是真空者标无碍所以也色不尽下出无碍之相以色不碍空故色不尽也即是色之空故而现空也言空举体不异色故者亦标无碍所以也空即是色下出无碍之相以空不碍色故空即色也而是尽色之空故空不隐也此中虽有色空二字本意唯归於空以色是虚名虚相无纤毫之体故修此观者意在於此故文中举色为首云空现举空为首不言色现还云空不隐也故虽有空色无碍但名真空观也言不尽者准观文是色尽圭峰注云有本云不尽於理亦通。
　　▲钞第四泯绝下大意但拂迹显圆若别消文者谓此真空者总标也不可言即色不即色者逆次拂前第二观也不可言即色者正拂第四句不可言不即色者拂前三句也以空非空故无可言即色不即色也又理本绝言故约观心则心真真极故言即空不即空者以上不可言三字贯之拂前初观也不可言即空正拂第四句不可言不即空亦拂前三句亦由色非色故无可言即空不即空等也言一切法皆不可者拂上二重结例也非独色空万化皆然言不可亦不可者又拂上不可之迹上二字所拂下三字能拂亦无四句可绝之义当情故言此语亦不受者重拂上亦不可也能拂却为所拂此语者指上亦不可之语也言逈绝无寄者二边既离中道不存心境两亡亡绝无寄般若现前非言解之能到也言语道断故言不及心行处灭故解不及也以生心下释成也可知。
　　▲钞以前八门下总结四门言拣情显理者通玄记云虽言显理不及显解辨心观故言解终趣行者通玄记云行是无分别正行然则解亦般若之行且约初二句观空未知有照有即违空初习未圆但名见解至第三句空有齐照方明趣无分别之解言正成行体者即正念圆成无寄对故然云前八门并前总标中亦云四句十门皆句大门小今云第四门亦应门句互通门大句小等。
　　钞所以疏中不广引下释妨也妨云彼既如向广明何故疏不引之答有二意一恐滥故不引以于疏第三空色无碍恐滥彼大门第二事理无碍观故问彼祖师所以立者彼所以下答也问准此疏应但云泯绝无寄何言真空绝相耶今但取一门下答也意云真空绝相亦即是泯绝无寄也二又欲下为成四法界故不引可知。
　　疏然十对皆悉无碍等者此究竟实义今依排次且约事理以显无碍亦无法不摄故然前色空观中亦则事理无碍而不得此名者有四义故一虽有色名事为成空理色空无碍为真空故二理但明空未显真如之妙有故三泯绝无寄亡事理故四不广显无碍之相无为而为无相而相诸事法与理炳现无碍双融相故以上四义故不得名理事无碍至此独受其名。
　　钞三行位无碍者应云三境智无碍四行位无碍恐传写误尔言是所诠法之中总故者即性及相无法不摄故又诸教多明理事无碍今经亦多明理事无碍为能同故又此并余三为成四法界故。
　　钞后会前义等者以能同同所同引劣根入胜故会所同入能同究竟归处故又明前所同十种之义依此总门义别分之今会前十种别义入事理无碍之总门故故此中重会也言或一门中会一义者即事能显理门中会三性相即以理夺事门中会生佛不增减等或二门同会一义者如初二门同会一性义兼一乘义以乘性相成合为一义或一门会多义者如依理成事门中会具分唯识直如随缘等故云至文当知。
　　钞谓理不可分下性空真理一相无相故不可分即无分限事随缘别下随诸缘成分位差别而不相离下释成所以今明下正明遍义故经云法性遍在一切处一切众生及国土三世悉在无有余等。
　　钞若不全遍下反显非如浮云遍空随方可分言事不全摄下以所遍望能遍反显如遍一纤尘既然诸尘等事亦尔。
　　钞还如理故者谓前门理既遍事此门事还如理若不全同下反显极成之义法本真故至理应然故彼此共许故言超情难见者以道理深故然难字准观文中是离字圭峰注云有本云难见似明容有可见之分然不及离字何者下征释难见所以今明下示正理若约事望理以非异即非一故事全同理而不坏有分以非一即非异故虽不怀有分而得全同真理约理望事反上可知二义同时故得相徧言如海之波下借喻通玄以海喻理以波喻事海虽宽广犹存边量岂能全喻法耶而但以海喻理位喻宽广故波指事位喻差别故非全喻法但令识达者因小见大亡言领旨以海对一波一波对海喻理对一事一事对理明大小无碍文但举喻略无法合若对说者一波何以全徧大海以同海故一尘何以全徧於理以事同理故事徧於理门也大海何以全在一波以海无二故一理何以全在於事以理无二故理徧於事门也大海何以全在一波亦全在诸波同一海故一理何以全在一尘亦全在诸尘同一理故即前段正徧此时不妨徧余等。
　　钞五性约事等者五性但依有情无漏种子有无不同分为五类即事中别义理即乏尔总明说为一佛性今理遍下释相一性从缘新熏为五此五岂有实性复令此五归於一性故云互该彻也有本手字应是互字。
　　疏故出现品等者疏钞云同一性故故得现成既无二性佛证一性而得成佛故生随一性皆成佛矣又妄性本虚生元是佛生自有妄见生非佛佛了妄虚生何非佛又真性叵得非今始成若有可得令得成佛证性叵得佛非始成佛非始成佛本是佛佛之本佛何异生佛是故一成一切皆成以一性故一成一切成亦不为当果之因性是果故明即此同中必有别义。
　　钞故证事理无碍等者佛依一性故得成佛今由一切众生随能徧理俱在佛中理无二实故一切皆成皆由理徧於事也。
　　钞谓理无二实等者佛既证理至果云实由理体徧该多事故说一切皆成故云理无二实而皆成也理如虚空下约绝相义故无成。
　　钞文云佛子下疏云体离亏盈虚空无生故(问楞严云迷妄有虚空依空立世界何云虚空无生耶答一唯识云假施设有谓曾闻说虚空等名随分别有虚空等相数习立故心等生时似虚空现此所现相前后相似无有变易假说为常准此则随世俗故言生也)体无增减菩提无相成不宁殊无相无非相离二边故成遣之又遣之无一下不堕诸数故欲成下但随智说成与不成下唯成则坏以有成定坏故唯不成无以仰求既不为二边所缚故云自在无碍。

　　华严悬谈会玄记卷第二十八


　　音释


沟
　　(古侯切广深各四尺曰沟)。

洫
　　(呼域切广八尺曰洫)。

豁
　　(音活空也)。

橃
　　(补达切治也)。

确
　　(口角切坚固也)。

[牙-(必-心)+?]
　　(音互义同)。
　　华严悬谈会玄记卷第二十九

　　　　苍山再光寺比丘　普瑞集
　　疏一性无性等者蹑前出现品以明佛性上来展转三义皆於一性义分。
　　钞十住菩萨者即十地菩萨也。
　　▲钞答中答第一问等者以经中第一义空即是佛性之体名为智慧即是佛性之相故有本前注云一问体相此为正义也。
　　▲钞荐福释云下荐福寺法宝大师疏释也言有自性遍照下即起信论文彼疏云心性不起即是大智慧光明义故(既起念即是不觉无明故不起即是本觉智明)若心起见则有不见之相(妄见不周)心性离见即是遍照法界义故(真照圆明)钞明修得性等者以经云不见空与不空故释为修得也离有无相故者即以所观双遮辨中言空即遍计下所观真俗能观双照故名中道空不空等既尔常无常苦乐我无我准上知之言亦有深理者明不全非之但者字约人有少异耳。
　　钞今正释者下清凉更释也言该通心境者释上双标所以也问何不但名第一义空复名智慧耶故此答也以性从缘情非情异为性亦殊今言智慧拣异瓦砾非情无觉性故故智论云在非情为法性在有情名佛性故。
　　▲钞以空有双绝者释义故云不见空与不空此非性见修见但以不见空有表绝空有名第一义空也(荐福为修得者非也)。
　　▲钞若具应云者问经既不言何知应尔答释前第一义空牒云所言空者今例准应云所言智慧者牒前标词故言能见於空及与不空者问第一义空双绝空有今既是即空之智何故双见空有答第一义空约遮诠显示云绝空有明非相违智慧双见空有明非戏论亦应非增益损减既离四句百非斯遣方真佛性。
　　钞若无本智下反显释成若无本智不见空不空修生智何能知空不空即今虽义归本有以修生显之亦犹镜之本明能鉴青黄新明方能鉴青黄耳则功归於本也我无我等等取常无常苦乐等亦尔。
　　▲钞今以即智明空下逐难重释前佛性者名第一义空即空之智释前第一义空名为智慧方是常恒智性下释佛性常恒无有变易。
　　▲钞空等二文者即前古德引云佛性云何为空等是一处文下文云一切诸法等是一处文今观却是证空如来藏义以经言随其灭处等故是空藏言云何非空下即从前所引云何非空以其常故云何非空非非空能与善法作种子故方是证名为智慧即不空藏义言空智下双具二藏方为真佛性义则知下明二义相须。
　　钞又言第一义空者下上约空有二谛释成二藏不相舍离空智相成故此约三谛复释是第一义谛上论空有故前明第一义即空此明第一义之空既第一义贯通空有故空智相融无有二也言故初言即是第一义空者引证也即前荐福引两段经於初段中文云一切诸法皆是虚假随其灭处即是第一义空等既云灭处是第一义空即显第一义是第一义谛虚假寂灭即是於空则证成第一义谛上论空也。
　　▲钞又云见一切空不见不空乃至名为佛性者因前荐福释此段经中疏云诸佛菩萨真俗双观有无齐照故名中道由是故清凉牒经以难荐福也上即牒经若尔双见下正中难故知下申今正义如上可知上来所明多就所同义释欲会彼故若与前段勾锁以唯一性故说一成一切成即会同入别也。
　　疏又出现云等者疏云一明无一众生不有则知无性者非众生数谓草木等过五性之见此即所会二众生在缠之因已具出缠之果故云有如来智慧非但有性后方当成亦非理先智后是知涅盘对昔方便且说有性后学尚谓谈有藏无况闻有果智谁当信者即能同中别义也三彼因中之果智即他佛之果智以圆教宗自他因果无二体故非华严无有斯理无不有者下即是疏词由一性故成一乘也。
　　钞以诸缘起等者由诸法既托缘方起明皆无自性即以缘生无性成下无性缘生故中论等者但证无性缘生义正所用故又离真心下别就真性坚实灵明名心以催妄心也。
　　钞以不生灭与生灭和合下即起信论文如立教开宗终教所诠中已释即是具分下即钞词释成会意也。
　　▲钞有云下叙异解拣具分之名也今以真妄和合为具分不同法相以质影俱影为具分也然法相质影义者若决择云小乘宗中除正量部余十九部说以自相如镜中影得名唯识本质在於识外不名唯识取之不全故号其半大乘若影若质皆从心变咸名唯识乃号具分若集玄及纂玄云影即前七所变相分如明镜上所现影故虚而不实故名为影质目第八相见二分谓前六识托第八识所变相分以为本质中间别变相分影也其第七识托第八识所变见分以为本质亦中间别变相分影也如是七识所变相分各从自识之所变起名为唯识质非七变而在影外故半非唯识名半头唯识若第八识所变相分望前七识以为本质望第八识顿缘变时亦名影像以此质影同是第八识之所变俱得名影故云质影俱影质非影外故云具分寂照又云第八识所变相分望自识自证分亦名影像是故本质影像俱名为影为具分唯识上来总是法相宗之具分故不同此也。
　　钞觉林偈者疏云照心本末名为觉林言先有喻者即疏所引偈最先有此总喻之偈也彼疏云初句总喻一心次句喻随缘熏变成依他次句不了依他故成遍计末句喻依他相尽体即圆成言初句合譬如工画师等者彼疏钞云初句总相心也含真含妄有能有所诸世间者即诸彩色此句为总下出诸相即蕴界处故云无法不造言次引证亦合分布诸彩色者彼疏云谓如世间五蕴从心而造诸佛五蕴亦然如佛五蕴余一切众生亦然皆从心造然心是总相悟之名佛成净缘起迷作众生成染缘起缘起虽有染净心起不殊然佛果契心同真无尽妄法有极故不言之若晋经云心佛与众生是三无差别然应云心佛与众生体性皆无尽以妄体本真故亦无尽是以如来不断性恶亦犹阐提不断性善若约一人心即总相佛即本觉众生即不觉乃本觉随缘而成此二为生灭门应知佛与心等此二体性无尽即真如门随缘不失自性故正合前文大种无差别若谓心佛众生三有异者即是虚妄取异色也准此即合下半今钞云亦合分布诸彩色者犹成前诸言故合分布诸彩色复进义释故致亦言言并如下向已略明。
　　疏心性是一下彼疏云自性清净心既一云何而有五趣诸根总别报殊故云种种不同言即缘性相违难者是疏释词也觉首答云下彼疏钞云初句即上心性是一是不变义次句答上云何见有种种差别是随缘义唯心变现全揽真性以离如来藏无有实体为能所熏以生非实生故云示现谓既揽真生生相即虚故云示生言即真如随缘答者亦疏释词又云下彼疏云言诸法者总该一切有为法也果从因生果无自性因由果立因无体性因无体性何有感果之用果无体性岂有酬因之能又互相待故无力也以他为自故无体也言明随缘不失下亦疏什词也。
　　钞缘从真起者能成诸法之缘皆从真起故一切法皆依理成此言依者如波依水离如来藏下释成上义如问明品下前已略明。
　　钞明非但无徧计下拣法相宗也此有二义拣别一彼但空徧计不空依他故二彼宗三性不相即故。
　　钞力林菩萨偈者彼疏云智了三种世间性相诸边不动故名力林三偈连绵者彼疏云初二句征蕴名体世以蕴为体蕴以何为体次二句标答上句答体下句答名应名无生五蕴次偈释成空故不灭亦非事在不灭即染分依他无性即是圆成则知本自不生是无生义后偈例出世间显智正觉世间亦应缘无自性应身净分依他无性即圆成也然世间有二义一约事地前为世间登地为出世二约相名世约性名出世今当后义又证无性之理为自体故真身无性也(此约真身论无性也)。
　　▲言即如响忍者彼疏云准晋经及大品喻一切法一谷喻如来藏圆成也二声喻无明习气此二是缘三响喻依他也即所起一切法四有而非真此彰无性依他即圆成也故云而与法性而无相违五愚小谓有徧计所执也既亦与法性无有相违则徧计亦即圆成也。
　　▲言即胜慧下彼疏云以解佛胜智随空心净故以为名今有了因翻於外取谓了一切法即心自性性亦非性此释疏中二句了一切法依他性也即心自性别无所有即圆成也下半云下彼疏云情破理现则见舍那称於法性无内外也亦徧计妄情既破真理显现令计所执即圆成实名见舍那真法身也此前有一偈下彼疏云取内蕴相不了蕴性故不见佛若缘取即依他若执取即徧计不了蕴性即不了圆成则是三性不即之失也亦是愚法小乘故名无知者其中深旨下如上略明。
　　钞佛子假使等者彼疏云明相无增减初举喻问答以化现无形喻成否莫异化多心者喻修多因化成多佛喻证多果普贤下赞善以合。
　　钞言虽小异文义多同者彼经云舍利弗大险难者所谓取众生增坚着妄执众生减坚着妄执未来世坠诸恶趣一切愚痴凡夫不如实知一法界故不能实见一法界故起邪见心谓众生界增众生界减等。
　　钞即随缘之中等者前依理成事正是随缘义今事望於理能隐真理兼有随缘故名别义以随缘成事犹蹑於前言此事遍於真理下法界观云然此事法既违於理遂令事显理不显也玄镜云既违於理故隐也有本云既匝於理然不及违字今遍字与匝字义同以此是相害对故称违也故事彰显隐於真理。
　　钞即法身不增不减经下法身随缘名曰众生法身众生义一名异从本已来未曾动静亦无隐显以名异故互有隐显言即问明品者彼疏钞云依言论令寻思名等入如实观谓了名义唯是意言分别无别名等何缘意谓意识分别言即名言名言既唯意之分别名下之义亦无别体故所言论以兼名义既随分别则意流妄计外尘皆是世论尚未了唯心安入法性(上顺经释已今反显入云)若能如是自觉通达不受外尘即非世论是入唯识之方便也即复此心无相可得妄想不生便入法性上约心乖体非不即又不入者妄想体虚无可入故释曰今约事能隐理正是约心乖义也钞云体虚兼显别义故。
　　疏以是法无我理故者出所以也若是但空出於事外则不即事今以即法为无我理离於事外何有理耶故理虚无全将事法本来虚寂为真理故理即事全为一耳空即色故般若经文理即事下体无别故。
　　钞以事必依理者蹑第三门理虚无体故者蹑第六门是故下方成此门也。
　　钞具云等者彼疏云初对约所相之法体论性相无违后对约能相四相辨无违略举一生耳性不违相真理即事也。
　　疏谓缘集等者无自性即显理之诠与所显理合故云举体即真故中论云若法从缘生是则无自性若无自性者云何有是法无自性者即真理也故事即理。
　　钞即精进林者彼疏云勤观理事无差离身心相故名精进言诸法无差别下约法双标能知所知初句标所知心心所等五类之法皆无差别余三句对人以显次句拣非余境下半唯佛究尽如金与金色下释所知即体色无别喻上半喻下半法言一善法下横论异法相望即事事无差虽顺标中诸法之言非今所用二者下竖约事理交彻法相为法轨生物解故法性为非法理绝行解故如金之黄色与金体斤两性无差别随取互收故喻二谛相即。
　　钞故密严经下上半法说下半喻释指镮即约形色名色其性无差别真妄和合故。
　　疏须弥偈云下正取初二句证成四相同时义余句皆因便引来言凡夫行者迁流名行取细四相莫不速归尽者显四相同时也若依下疏释云初偈正显尽即有为诸行无常速起灭故有为之性湛若虚空便是无为体常徧故后偈拂迹入玄初二句拂前无为谓既如虚空何有无为之相后二句拂前有为谓既约自性论无尽则不坏於尽故曰难思尽也则同时下疏词释成不待后无即拣法相。
　　钞以事虚无体故者即正生便虚无体故灭故得同时善慧菩萨者疏云成就般若慧鉴不动可谓善矣。
　　钞亦令究竟等者以尽理故名究竟然引十地下证成离能所断也如立教开宗中终教所诠中已明言二时无断者相即性故方能断故者性即相故言后一句是般若相者以初句断惑通於二智此句证理唯一无分别智此智正是证理之智兼於断惑故云亦为能断故谓无分别智下释论意也言不同声闻者拣劣显胜也谓声闻之人依於声教真智得起此则真智内发故不同也涅盘疏第一云入佛法有三门一教二义三行教浅义深行最胜声闻根劣从教为名声者是教餐声悟解故曰声闻缘觉次胜从义立称缘者是义於义悟解故名缘觉菩萨故胜从行彰名以能成二利之道故名菩萨也故优婆塞戒经云从闻思修立三乘名既为下结归能断。
　　▲钞回向品下言亦证断惑等者然观疏意似引十地品证断惑能所不二引回向品证证理能所不二今云亦者意云非但只证证理亦证断惑谓既能所证无碍为事理无碍其能所断无碍亦理事无碍也或可钞本意者只是二段引文皆证证断不二故云亦尔也言义如前说者前终教所诠中已明。
　　钞谓即事之理等者此门明随缘即不变非异处辩非一也故玄镜云此门即随缘非有之法身恒不异事而显现后门即寂灭非无之众生恒不异真而成立又此门理望於事而有三对一是真二是实三是所依则显第十门是妄是虚是能依故如即波之水下喻是则下合可知。
　　疏惭愧林偈者疏云拒妄崇真拒迷崇悟名为惭愧一非色谓心缘虑质碍体性不同故借喻理事不同二理事相反生死涅盘真妄相反虽同一体分别义门不相是故。
　　钞谓全理之事等者此门体空即成事即全不异之异也性相异故者并前对二门应各有四对互影略故是故下收结如全水喻合反前可知。
　　疏第四回向云等者疏云若约相即为即无为无可灭坏无为即为亦无可分别又事能即理而非理理能即事而非事事理相即性相历然故为无为非一非异示谓显示有为界分无为界性。
　　钞用前四门等者为法性佛身有为且言无为若约显深则非有为非无为也若约具德何所不通然大品下初善吉双问言无高下者在圣不增故无高在凡不减故无下后佛答双融不合不散非一非异。
　　疏上之十事同一缘起者以理事无碍要具十门苟阙一门非真缘起如无理徧事门则真理不全徧事中若无事徧理门则一尘不徧法界余门例然故知十事同一缘起无碍也问十门皆约理事何得但云十事耶答以约义门通云十事或十门各别故云十事又如所依体事中有理事一对亦通标体事皆斯义也。
　　钞理望於事等者皆先明理尊於理故。
　　▲钞上来相参下以但约义相当不依十门次第故云相参理望事有成事坏事一对即事离事一对事望理有显理隐理一对与是一是异一对故云四对八义而初相徧二门下通妨也问前别释中具说十门今收束中何唯八义故此答也理事相望但言其徧故云相似非如一理成事一理坏事义门相翻等取即离隐显一异皆义相翻故不显相徧二门问既不显相徧应是但束八门以成八字何言束十门耶又相徧下答也既由互相徧方有成坏等八义文虽会后八门义已备於十门问若由相徧互有关涉方有成坏等尔理不成事何能徧事等耶若欲摄下答也有二义故摄相徧二门一事理相即二义所收二不即二门所摄。
　　▲钞依理成事下谓第三成第四即理顺事也五夺九非理逆事也四显八即事顺理也六隐十非事逆理也玄镜云其相徧言亦是顺也随一一对各别得俱故云同时四对总无前后故云顿起。
　　▲钞上约义别下总结也已上多约不齐义释故有八字若统收下不以义参但次第约义齐释直成五对理义於前二相成对者问前说事但显理不许云成今何故成耶答若但依前义何须重说此依相待相成并立之意对事方能说理岂非成耶又由事方能显理何无成义三相害对者此不依本门之名问前云真理常住故但云隐此中何与事齐言害答此约相待显空双拂之意。
　　钞五中前四下收归不即不离为入理事无碍法界之诠门故夜摩偈赞疏云然实事理若约相成二门峙立若约相夺二相寂然双照此二非即非离若说一者离之令异若云异者合之令同善须得意勿滞於言上来所说非一异等亦是假言又玄镜云不即不离成缘起相。
　　▲钞又五对之中下收五对以成三义言成显一对者依本门名若依五对是相成对今为相作对(下皆准知)。
　　▲钞又由第二下显五对相由也准玄镜云又由相徧故有相作有相作故有相即由相违故有不即又若无不即则无可即乃至相徧由相徧故相对皆成评曰生起义顺当以玄镜为优以玄镜作於纵心之岁后自改也。
　　▲钞故说真空下承前起后理望於事以理为己以事为他四自他俱泯义中问真理即事理泯可然事云何泯由其即故下答也理既废已同他事对谁立故亦泯也问真空四义岂不收理徧於事门耶又由初下答也由初废己成他义及第三自他俱存义中以真理自存故举体成他是故真理徧於事也。
　　▲钞后事望於理下以事为己以理为他四自他俱泯义下问答如前又由初下准前可知。
　　▲钞故说妙有下总结甚深有本是幻字妙有约法幻有约喻但法喻之别尔有以幻有劣於妙有者非也。
　　疏深思下玄镜云祖师激劝令修成观学而不思罔无所得(即论语文意云学不寻思其义则〔冏〕然无所待)体达於心即凡成圣等。
　　疏第四周徧含容者此名带因明宗故钞云以理有普徧广容二义融於诸事皆能周徧含容所以法界观云事如理融徧摄无碍通玄记云前但明一真理体有缘起用故与事法融通无碍此犹约理而谈妙用今则一一事法如理融通包徧自在此约差别事法而论体用也若释名者谓一一事法竖无不穷曰周横无不极曰徧外无不包曰含内无不摄曰容。
　　钞然法界观立十观名者一理如事门二事如理门(此二犹兼事理无碍有此二故有事事无碍故属事事无碍摄)三事含理事门四通局无碍门五广狭无碍门六徧容无碍门七摄入无碍门八交涉无碍门九相在无碍门十普融无碍门故云与十玄不同然玄镜中以十门指配十玄云第十观总融前九即同时具足相应门九即因陀罗网境界门由第八交参互为能所有隐显门第七即即相入门六具相即广狭二门五即广狭门四不离一处而徧有相容门即一多相容不同门中一入多多摄一义三事含理故有微细门前二总成谓理事相如故有纯杂门随一为首故有主伴门现於时中有十世门以诸法皆尔故有托事门是故十玄亦自於此出以十观门文隐义深后学难解故且依贤首十玄也。
　　钞全依贤首者依探玄中也(亦恐全钞新修略疏)而教章等中尚从至相后方改易故也。
　　▲钞其第二广狭自在门同法界观等者即当观中第六徧容无碍义然观中第五虽云广狭无碍门正明不坏一尘而广容法界唯广容义耳今以不坏一尘广容法界为即广之狭即此一尘普徧法界为即狭之广故云自在此但义同故云而名小异也(上会解义)若寂照云同法界观广容普徧总义中一分之义问普徧如广可尔广容同狭不然以玄镜释广容义云一一包含无外无有一法出纤尘故下释狭义云华叶不坏本位故狭岂得同耶答既由广容普徧二义乃有十门故是总义今者狭义但取广容中不坏本位义不取容他义但少分同也其普徧义亦但分同以普徧义中有多义故评曰寂照分同其总义会解则别同第六门各有所以二释随取。
　　▲钞此门贤首新立者问法界观以立第五广狭无碍门何言新立答以至相不立广狭唯立纯杂令改纯杂别立广狭故云新立又今广狭与法界观诠义不同观中唯就广容约不坏相立广狭义今具徧容二义亦新立也意云下出贤首以广狭替纯杂之意也实不滥但恐有滥所以改之义如教迹中说。
　　▲钞主伴一门下明贤首特立至相未立而至相别立唯心回转善成门故教义中犹存此门(彼下卷云九唯心回转善成门此上诸义唯是一如来藏自性清净心转也但性起具德故异三乘耳一心亦具足十种德乃至此上诸义门悉是此心自在作用更无余物故名唯心回转等)至造探玄记乃为玄门所以也。
　　钞彼云下至相十门次第也广钞第四云俨尊者禀受於文殊化身杜顺和尚既精通自制释十玄之文一卷云一如海一滴具百川十德二一中有一切一切中复有一切重重无尽三约缘说此有力不得与彼有力俱等四约相说一切法於一法中炳然齐现六约万行七约理(如一多缘起皆是法界实得法性也)八约用(彼此全相作故)九从心十从智余如广钞所引。
　　▲钞今不依下明取舍之意一同时下出次第行相言以是总故者同时明无前后具足明无所遗相应显不相违故下云具余九门义等方成此门问此既具下九门何故更说余九门耶答若无下九此具於何若不具下九云何名总冠者(音贯)其犹冠冕必冠(音贯)束於首发故喻置九门之初也。
　　▲钞是别门之由者以具广容普徧之义故为别门事事无碍之由也言由上事理无碍中下举例也既由理事相徧得有下八门理事无碍例今广狭门且广容普徧故得有后八门事事无碍且如下且约普徧释广狭也若作广容释者且如事如理容故广不坏事相故狭具此二义故为别中之始。
　　▲钞所徧有多下蹑前徧义以能徧之一为己望所徧处为多也以所徧是能容所容即能徧故成一多相容门言相容则二体俱存下明相入约力用说也问既云力用交彻何言二体俱存答为拣相即门必须一有体一无体也今但力用交彻二体不泯故云尔也。
　　▲钞四由此容彼等者第四蹑第三成也一容多故多即一多入一故一即多由相徧故成相即也。
　　▲钞五由互相摄下五由四起也谓摄他他可见者此非眼见但表不泯故云可见或以智见名见也不尔业用可然德相岂待见之方名显耶以十对法俱可以智知岂皆眼见言摄他他虽存而不可见者亦欲彰隐义非待不见方名为隐故广钞云隐显门约缘说岂佛证此有所不见但约法体之德不可见故问既佛皆见何名为隐答若但证显而不知隐何名一切智耶言以为门下即前三以为义门各别故虽泛言摄乍同於义各异欲令三门不同故作是说非为定耳如下缘起相由中云即显入隐同显异隐等岂待摄耶无执一文以为定量也。
　　▲钞六由摄他下六因五成此要一能齐摄一切彼所摄中随一为能摄其义亦然。
　　▲钞七由互摄下七因六起由六互摄乃重现无尽八由下由重现故随应依托一法即是一切无尽之法九总由前八所依之法为门既融通无碍次辨能依之时为门亦融也十由上诸法皆融故随举其一有力为缘者名主连带无力者为起名伴。
　　▲钞此四互出下纵夺以明各互出其所以故纵云其德相业用各有十门夺云若以德用互历同者合之异者开之便成十二何其增耶有本云二十亦只纵也然不如十二问德用各立十玄於义朗然何以不许今明下答也其犹百法中唯立八识通漏无漏而不须立有漏八识无漏八识也例此可知。
　　钞德相亦有下问前说四门彼有德用互无所以此云何通故此答也以入作不唯局业用依此下纵统其下夺以体事无别德用互融故是知下总结。
　　▲钞又德相不能入作下上正理量此下圣可量也或可以果翻难於因也以德相之原不无入作则能融真如之因应缺此德翻显真如之因既不缺此德则德相之果亦有作入也不应有三字文虽在初义贯次一言普摄下正引真如相回向中经云真如普摄诸法即百门德中第四十三德真如既本具普摄诸法之德故随一事法称性亦普摄诸法即摄他入己也及字下经云真如徧在一切处即第一德疏云显在缘中无不徧故事亦称理舒己入他此证德相中有相入义言亦应下以无有二字贯下三德能安立者经云真如有能守立即第九德经云真如持诸世间即第五十五德经云真如成就一切诸佛菩萨即第九十九德安立成就作之异名持则作已不失事法称理亦本有作义此证德相有相作义故常入作下结也或上句结圣言量下句结正理量。
　　钞如有颂下重引圣教证德相常入又真如下通指当经及余经等证前作义。
　　▲钞其同体成即下会彼德相中六七同此托事帝网等此托事等既通德用彼何局在德相又若唯德相不应根者今何知耶今既了知岂不应根又彼下明不依贤首似依至相欲同至相而分德用以为二门言而彼下刊定二种十玄皆无十世门彼用时为所依体事不为玄门故彼下刊定亦立所依体事则摄下总许其立今明时无别体故不别立为所依体事以但依色心等法分位差别而立於时故入玄门耳亦如下本门会之。
　　钞以近初列故不标次者疏中以近初段列十门故不标云一如下文等言此中正意下即一莲叶具前十对体事略而言之下以法性融通之因最显故。
　　▲钞然古德下叙异义也此中正意一华顿具十对事法今但就一华上义有十对似但同体而不收余十对体事言表令生解者於此一华五教之根生解各异小教生缘亦无我之解始教生唯识所变之解终教生真如随缘所成之解顿教生相本自尽性本自现之解如世尊拈华迦叶破颜等圆教生容摄等无碍及华严华藏之解言如下胜音菩萨莲华处说者现相品云尔时佛前有大莲华忽然而现疏钱示通表华严经有以此经下展例释也既可以内行之智为外事之境应以所观之境为能观之智以色性智性无二性故又知一切法即心自性故四是万行华随成位别故如净行品者经云若见华开当愿众生神通等法如华开敷等五谓此华望后果为因望前因为果故六如国土身下以国土身佛坐莲华座故八全揽为人下如依说人中引经云剎说众生说及与国土说等皆名说人故又国土身等亦人故集玄云恒融作人不坏轨持故九逆等者集玄云生染名逆(如将华庄严女人生欲染故名逆也)生净名顺(如将华严献佛等生净故名顺也)或约性同故或约缘起相由故融逆即名逆融顺即名顺故言五热者如胜热婆罗门四面火炙上有日炙华向日开故亦同也十度如下释起中华有十义同十度故十华为能应赴群机戴献等事故华为能感感激众生令生贪爱好乐等心故。
　　▲钞如异自十对既尔等者谓如一华事具自义说十对既尔彼华叶且前异体十对体事十门亦然。
　　▲钞释曰下清凉义断也明一事华则具十个十对(於上十门体事十对上一一说於十对故也)亦有下纵今此疏意下夺也明今但直具前异体十对体事已无不收不须也华上约义说十对也。
　　钞若唯具当门等者问前具当门已无不收今者何以更具余门答若约实义但具当门已无不收今欲彰总义更以具余方便显之或可前无所不收是收当门中义今收余门中义方为总故后义为胜。
　　▲钞然九门具教下法体虽同义门则别教广狭者一语言狭也演说无边契经海广也十地品云於一一句法无量劫说不尽义广狭也回向疏云正在一法取不可尽如芥子之空即理广狭等。
　　钞即普智眼等者疏云即第四禅第三天於异生善果此最广故所有功德胜下三禅故长行云得入普门观察法界解脱门上半偈云一切法门等即是普门一门普摄一切故如是法性佛所说即观法界末句义兼於入。
　　钞华藏偈下疏云一一称性故即同时具足相应门也心尘准思今但引下释疏只引上半偈意以所所具教义等及能具广狭等即总无彰碍法界故问但言下恐为尘但含理法界即事理无碍非事事无碍也下半云下疏云宝光现佛者次前经云一切宝中放净光於宝光中现也依正互融故问宝光为依现佛为正互融无碍即事事无碍何开尘含法界答但以宝光现佛事事无碍义释尘所含法界中一分之义故前钞云教义等广狭等即法界故若直用文应是尘合事事无碍法界今取差别义故云含事法界也。
　　钞举细况粗者尘细叶粗约分量言之上来消疏已竟。
　　▲钞妙严品下复广引经证明非臆说明文甚广故可依行疏但束为一门令顿晓其旨使随见经文即能解义下同此者皆可准知又晋经下初二句举时取法次根等名诸根上言心即心王下言心法即心所有法次句别说难尽故云一切拣上佛法云虚妄法次二句上皆现於佛身次句承前说佛之心亦能现诸法以经言是故二字明所现如前故菩提即佛心故次句近言佛智无量远亦通上佛身无边亦约下钞词。
　　▲钞又普贤下疏说普贤入如来藏身三昧内含因果智力外令尘容法界法界之言亦无所不具由尘全依法界藏现同真性故据能令下即由上入三昧力由深定用故名业用总由德相者即上入依法界同真性故法性融通名为德相此即定之业用依藏性德相方起藏性本然名德相定令根见名业用言下业用准之者同时门既尔下九门例然或随门所引经文虽有但似业用亦皆由德相本然以此为例也。
　　▲钞第十行云下即真实行菩萨疏云身中现剎等皆得性融故此明菩萨由证法性融彼三世间於自身现同时具足故。
　　▲钞八十经云下即义引法界品经文甚广疏云观见奇特即毛内合三世间也言斯并下上来别引诸文皆归一门总意。
　　钞出其所以等者法性融通因也即此分限事相能如理故无分狭不碍广也以前广故名无分即不坏相故名分广不碍狭也此上皆是同体广狭以但一华叶上明广狭无碍不望余法故。

　　华严悬谈会玄记卷第二十九


　　音释


镮
　　(胡关切脂镮也)。

纤
　　(息尖切微细小也)。

冕
　　(音免冠冕也)。

激
　　(公的切感激也)。

峙
　　(直里切峻峙也)。

纵
　　(音从七十曰从也)。
　　华严悬谈会玄记卷第三十

　　　　苍山再光寺比丘　普瑞集
　　疏十定云有一莲华尽十方际者证上狭不碍广也而不妨外有可见者证上广不碍狭也。
　　钞第十无碍轮等者疏云三轮摄化皆自在故又得十无碍满佛果故无尽大用一一无碍皆悉圆满能催伏故寻初后际不得边故当第四十三卷佛子下疏云等觉菩萨过前十地故穷十方际众生见者下疏云自内而观量周法界自外而观许众生见斯乃即大之小。
　　▲钞七十七下不动下狭也普诣下广也明此楼阁是具广狭无碍德者之所住处七十六下疏云令身难思谓不大而容十方故形不喻本即量同空同体广狭身容十方受生宫殿即异体广狭。
　　钞是故或唯广等者承前所说以明六句习观行人理应自浅之深初句事望於理即非异而非一云事如理而广二广后不坏本相故狭不同直明事为狭故深於广三上二俱存四互夺双亡以广即狭故非广狭即广故非狭五顿解前四前之四句虽次第解解未造极不与解名六绝前五方为真行若解不绝妄想未忘真行不起难逃无记然须解成行行起解绝问十门无碍何但广狭等四门作句答虽皆无碍於义各别余无可作句数行相故不作之。
　　钞以古十玄等者即至相所立贤首下出废纯杂之意一行长行与余行各别云单约事故昔贤首废之今欲下清凉会取言即事同理下如即此事华同理而遍故不唯广义亦可名纯不坏相故不唯狭义亦此一法与余多法异故故得名杂则亦下结也。
　　▲钞如以入门下则十对体事皆入名纯不坏十对等法名杂故纯杂无碍。
　　▲钞如妙严下引证也余同生异生众各得一解脱门唯普贤得不思议解脱门故疏云数过图度理绝思议故问此既随人所得复何相预名无碍耶答疏云诸众各一解脱犹如百川入海今普贤以总入总如海入海同趣如来智海融无碍故况具十所以何有不融之法。
　　▲钞慈行童女下疏云知众生根令其调伏慈为行故智中生悲便能处世无染故谓童女六度之中一一具六故为三十六皆恒沙性德本觉中来故云佛所求得般若普庄严者一由般若照一切法依中有正一中有多故所得依报无所不现般若中云了色是般若一切趣色即其义矣二由能证般若已具诸度庄严故所证所成亦庄严无尽故经云彼诸如来各以异门令我入此总摄三十六恒沙之别归於普门则一严一切严故名普严即纯杂无碍义或可各以异门杂也所入普门纯能所契合即无碍矣。
　　▲钞我唯知此下各前友自谦知一谦德之柄故无不行者也推他后友知多令善财胜进求学故能推所推云自他虽异但示轨后徒实则诸友一多并晓故云然属一身有本云一义或通也如大愿精进力夜神所救狱囚即贤劫千佛等尚云我唯知此教化众生令生善根解脱门如诸菩萨(广说众德)乃至云我今云何能知能说等次指岚毗尼林神令善财进求等。
　　▲钞又善财下善财一身为纯普获诸友解即十住行即十行德谓十向证谓十地等杂也故纯杂无碍也。
　　▲钞并通单约事明者若约行如上纯杂无碍而说即事事无碍若约纯杂各异而说便是单事故云通也言然通德相者如上明业用皆由德相本然故故通德相也。
　　▲钞若准下即第九回向疏钞云一由离凡故不为生死所缚以出小乘不着二乘二离六识取不缚外境离第七执不着於内三离现惑缚无所见种子着四不取有缚不执空着五无惑障缚无智障着皆缚粗着细由此皆无即名解脱又作用自在名解脱於一门中示现经劫无尽普现其身於一切佛前纯也於种种门中示现杂也皆无碍故回向一行既尔万行例然。
　　▲钞万行例然者即约行说等者由疏中会於纯杂约事华上说故此句例於万行也以至相所立此门唯约所说故次前钞引数段经皆约行明纯杂也今虽会取然亦义通三意故正立广狭门也言如一施行下般若论偈云檀义摄於六资生无畏法此中一二三是名修行住(谓六度中第一即资生施第二第三即无畏施四五六度皆名法施故云尔也)。
　　疏是故镕融者镕者镕冶即初销之义融谓融和即终成之义以理镕事令事融和故约义料拣乃有四句对心以明而有六句。
　　钞即如理之徧等者即能如之事具广容普徧二义故言例上广狭者大体同故。
　　▲钞一或唯入下若对前广狭广狭则单广单狭等此以一入於一切则复也三即一入多时即一摄多俱存前二句故四以一入多即一摄多故非一入多也以一摄多即一入多故非一摄多也以双夺前故五或具下以解心具了前四为境故六或绝下心与境冥智与神会冥心遣照方诣斯境明唯行能臻非解境故又上真行行即是境行分齐故前解所缘名境解之境故。
　　钞以一佛土等者一入多也十方土尽入於一土多入一也世界本相下明虽互入而历然无比下推归佛德。
　　▲钞即当华藏偈云下疏云一多互入入而无入入则坏缘起不入则坏性用又要不入方能入耳又约体本空无入约相不坏如本无差以性融相故得互入无等与前无比皆属佛故。
　　▲钞普贤行品下疏云事随理融本来即入智了法尔无境不通。
　　▲钞离世间品下十种无碍用者谓众生无碍用(一)国土(二)法(三)身(四)愿(五)境界(六)智(七)神通(八)神力(九)力(十)后九皆云无碍用上皆普慧问也普贤皆答十义今即答身无碍十中文也经云以一切众生身入己身无碍用以己身入一切众生身无碍用等。
　　▲钞六十云下是通赞十方菩萨德行中文上字应是十字。
　　▲钞入一切无诤境界者经云以知诸法性无生无起即法性融通之意自在无碍岂有违诤耶。
　　▲钞十行品下义引上半下半各是一处之文也。
　　▲钞如是等文多约业用者以前经文有能令等言云多约业用或通下若非本然用岂能尔业用繁兴岂离法性此则实义或各下通释如前无比功德故能尔者即局德相无碍用下即局业用以泛消显文可容尔故至理实义可以意得。
　　钞谓上来约一华叶下对前拣异也谓上作六句摄入相间(一异)然谓是一叶望余一切但有一入一摄(二异)言多入多摄之义者此有三释一云多入释上一摄(一摄即多入也)多摄释上一入(一入即多摄故)二云前文虽但说一重影取多入多摄亦有六句如前一入一摄六句可知今方重料拣也三云但后来传写脱一无字耳应云上来但有一入一摄无多入多摄今欲显多入多摄故分二种四句也言今更对余一多者谓上能摄入唯一所摄入唯多今能入能摄亦具一多所入所摄亦具一多故云余也或可上约一华望一切说今更於一切中别取一佛或一菩萨(名余一也)多佛多菩萨等(名余多也)。
　　▲钞如前初句者即前六句中初句也此一切言但除一华叶为能入余法皆为所入少分一切也即交络说第二句但翻初句亦交络说第三句即相梯说第四句此两个一切亦少分一切复狭於前此第四句既非后一多双亡例下相即应第四句后加一入一多多入一多一多入一一多入多为八句也次互摄中准此加之例准亦应有解行境而但解摄入绝摄入不解非摄非入不绝非摄非入乃文广而义狭也约智则容有此不但精通最初六句何须广明余义。
　　钞今摄亦四等者约己以摄他而说即是容义能容即所入所容即能入故一与一切各有摄入二能彰入时不彰摄明摄时不明入故摄入各有四句也。
　　▲钞此二重四句下问初作六句前疏总指但云思之此二重四句疏何别说故此答也。
　　钞是相即义等者以一华叶废己自体全是彼所即一切法彼此为一是相即义言以上相入下对上相入以显相即异於相入也如两镜下喻也问既但力用交彻体元不入何故前钞云入门则一切皆入答以用互入是先已许而喻诸法各别亦互入故此则将其所易喻其所难如日以火珠为体影现镜中而能出火若但是影何能烧等诸法体用何能思议故十定品山间山上日影喻中经云但此日影更相照现体性非有亦复非无等。
　　▲钞今此下正明相即已无体者全是他成离能成外全无自体故言无是能成故名有体一切法皆互有能成所成义即缘起门意彼此全一是相即玄门义言亦如下举例释成法界观云如波动相举体即水故无异也岂待波无然后即湿当知言废义极深玄。
　　钞初句结前等者结前段所说即义含於四句之义言亦由一多相即下通难也难云疏言一多相即此上三句於中含之可尔何有第四非句耶故此答也虽是俱非之句亦由一多相即互相夺故方成此句。
　　▲钞然约同一类法下前则总该一切是总意也已下或同类法相即异类法相即皆是别义例此可知者例上总意四句六句可知言复应下例前相入中重料拣也具足应云先相即四句后相摄四句以此门所即者为有体能摄故准此前相入门例亦应有同体异体摄入之义。
　　▲钞以今下问既应有同异类义及例前相入二四句义疏何不广说耶故此答也疏但约一华叶望一切法相即故略不言问钞中何故却指例耶故下结例下答也以下第三结例成益中云举华既尔一尘等事亦然故知具上同异类及四句等。
　　▲钞或复有六下於前第四一切即一切或一切摄一切后加单复相望四句亦应此后有解行境故为十也虽具二种十句而义狭於总意六句谓但解即绝即而不解非即不绝非即等思之可见故云并不出前总意四句(疏所作者)故疏不例也。
　　▲钞多一既尔下别例一切法也问既大小相即岂不滥广狭门答此明相即无碍彼取广狭无碍故不相滥。
　　▲钞然刊定下彼将自所立相即德玄门拣异自所立同体成即德相即德如异体成即德如同体若尔下不取即义但难同托事也今疏下据其即义却难归相即门也故同体成即德但当相即门中同体一分之义故於此门特分同异体耳。
　　钞即十住品等者即第七不退住中文也故云为不退人疏钞云约事事无碍有同体异体义由文成义则文全摄於义由义成文则义全摄於文既言下总释显明异体密含同体。
　　▲钞初发心品下亦义引疏云知心性故与佛平等即由唯心所现故得然也。
　　▲钞七十八下疏云具云迷帝隶此云慈即其姓也然有三缘一由过去值大慈如来因立大愿愿得斯号故二由此得慈心三昧故三由母怀时有慈心故余如教迹解行在躬中释。
　　▲钞又如菩萨下文处盖多总指一经上下如十忍品云菩萨虽不往诣十方国土而能普现一切佛剎等。
　　钞若摄他他不尽不现等者总有四义一不尽不同相即不现不同相入处两中间方是隐显门二故至相下如第一钱为能即义显二三至十虽各有能即义隐不彰(然即字有二义一能即能摄义一之当体即是余多之法更无别余之法一是能即能摄名显二能即所摄义一即在余多法之中一是能即所摄名隐今是初义后作句中是后义也)三亦如下以见不见明隐显义上皆异体隐显四亦如一人下即同体隐显十地钞云言六亲者即父母夫妇兄弟之亲也若父母望之子显余隐若兄望之弟显余隐余亦如是由此隐显下结释也显俱则下遮非也然隐显下显正也并可知。
　　钞二句数料拣等者但依前段四义中初义作句此有两重六句一例前相入则一此一华摄多即一显二彼多摄此一华即一隐三一华即隐即显合上二故四非显非隐具四绝故五二一华摄彼即此显彼隐二彼全摄此一华即彼显此隐第三句下谓此一叶正摄彼一切法时不妨彼一切法摄此一叶故则一叶亦隐亦显一切法亦隐亦显以合上二句故泯即第四句下文中但泯一显多隐足显一多隐显俱泯文巧略故若具释者此摄彼为显时则此显彼隐即是彼摄此故此显则泯也隐取彼摄此时则彼显此隐即是此摄彼故则彼显泯也彼为此摄为隐则彼隐此显即能摄此故彼隐泯也影取此为彼摄为隐时则此隐彼显即能摄彼故此隐泯也故是一法与一切各非隐非显义以夺尽第三句故。
　　疏下云东方等者贤首品文云疏约菩萨身不分谓在东之身即是西身所以尔者以所观之法事随理融隐显自在故。
　　钞以此但见等者证前四义中第三义於眼根中下亦贤首品文其即是显即是隐古人释词言例上可知者例上见入定为显不见起为隐也。
　　钞暗处为隐等者隐其明故为隐以喻彼为此摄为隐又暗处有明下上但一重隐显义今明处为显明义明下有暗隐而不彰暗处为显暗义暗下有明隐而不彰此喻亦以见不见明隐显如东方入定入显起隐西方起定起显入隐一半明如入一半暗如起而俱有隐显可知前法说中不说此义隐略以明也。
　　▲钞亦如下引文则见下释义此则佛体非隐非显能隐能显应知言徧亦难思议。
　　▲钞十定品云下亦引文则见下释义如月轮者阿含经云其城方正一千九百六十里高下亦然等。
　　▲钞摩耶下义引亦隐显下解释言例有一显者於此一处为母显也言若约智幻者摩耶证幻智解脱门故极位则位寄等觉故。
　　钞一所含微细犹如芥缾者虽举於缾但取芥为所含以称性故云微细以毛孔下僧祇品文谓诸剎若不微细应徧塞於毛孔今既诸剎不徧毛孔显所含微细也二约能含下亦以称性故能含诸剎故云微细三难知下亦称性故难知也言法法皆尔者释相容字然此门唯一含多今云法法皆尔者谓上一能容含多既尔余之多法一一能含多亦然也一多不坏下释安立字。
　　▲钞初即晋经者於一尘中等一段即晋经文也又於一毛端处下义引唐经正文即第十回向偈也言普礼下举世暗冥佛能明照故如灯也普礼之言菩萨正行。
　　▲钞第九回向云者牒疏第九回向四字中所指经也经正云以无着无缚解脱心成就普贤深心方便於一念中现一切众生不可说不可说劫念心疏云以契理深心故於一心能现多心。
　　▲钞十微细下牒疏微细二字中所说经文也(有以疏中第九回向微细为一句读而以疏文但指第九回向中十门微细容持甚深德一段之文者义虽稍通然详钞意是两处文故各别引当以钞文为定也)即离世间品菩萨有十种甚深微细趣谓在母胎中示现初发心乃至灌顶地(一)在母胎中示现住兜率天(二)初生(三)童子地(四)处王宫(五)出家(六)苦行往诣道场成等正觉(七)转法轮(八)般涅盘(九从三至九皆云在母胎中示现)在母胎中示现大微细谓一切菩萨行一切如来自在神力无量差别门(十具如教迹中说)言通德相业用者此十若法界缘起实德即德相门若约对根而现即业用门。
　　钞然刊定下彼开贤首所立微细门以成相在德微细德言而自下刊定自拣此微细别於相在也若尔下清凉难谓但当法上齐具一切名微细尔者此一切法下双问若是下双关难之言德相之中则无微细者谓汝刊定德相之中无微细也汝何立微细耶言若是真者下假设纵彼为难也其实一法之中岂有真实自一切法离法界法外耶又同时门岂是一法之中别自有一切法耶故知但且假纵彼为难也实唯以彼自释微细门亦名普门故成滥同时也七十七中下彼自引证既言下结难滥也若言下逆遮彼救恐彼救云其微细门但摄同类一切诸法不摄体外异类诸法岂得同於具足门耶故此遮也如十微细下引教难也言况一尘中下亦遮救也恐彼救云八相虽异同是果德应现岂非同类故且置之况一尘中现一切法岂非异类即上疏中所引晋经也问前引文云一切国土与尘同是依报亦是同类答正报中尘岂不能现耶言明知下结明知别体别体相望相在即是微细是故古德下明微细相容则知异体相望说之以彼立相在依此微细开之故此上废己从他难也设此下复纵设许此微细门不摄彼相在即是相入门中所收如前列名中及释相入门中已会言设有小异下复纵其相在是异体微细是同体有此小异夺云皆贤首本微细门中收之以彼元依此门开故问此门何不立句数答此但有一容多故不立也。
　　钞第九因陀罗网等者妙严疏云具足应云释迦提桓因陀罗此云能仁天主又华藏疏云谓帝释殿网贯天珠成以大珠当心次以其次大珠贯穿匝绕如是展转递绕经百千匝若上下四面四角望之皆行伍相当喻诸法重重互现以为境界。
　　▲钞一华一尘下总释诸法皆能含摄故言何有一法下既皆称性何有一法而不为能摄耶何有一法而不为所摄耶是故能摄所摄互摄重重言欲令易见者谓尽理应以一尘称性摄余一切诸法诸法亦须称性复摄一切诸法以辨重重今不尔者以尘对法散漫难见今欲令易见耳以一尘望余尘以辨重重耳言犹如镜灯者如一方镜一圆镜相对中置一灯方镜中现圆镜影重重无尽(及灯影重重无尽圆镜中现方镜影)及灯影重重无尽此但况重重互现之义也故下疏中以喻重喻以镜灯喻帝网以帝网喻玄门取己见边况所未晓故。
　　钞一珠现於多珠等者然此义未成重重今以对前一珠现万像只是一重此一珠更现一切珠及一切珠中万像故方成重重之义如文可见。
　　钞即是初地等者疏钞云愿往诸佛土常见诸佛恒敬事听受故文云下明疏中但义引耳言又发者初地菩萨发十大愿此当第六故致又字愿一切世界者总也广大下别别有三相一一切相於中又三初明分量广是小千界大是中千界无量是大千界次明体质粗妙谓报应等殊论云细者随何等世界意识身故无色界为细粗者随何等世界意识色身故下二界为粗后乱住下安布不同乱则不依行伍倒则覆剎正则仰剎入则摄他入已去则为他所摄行则往来不住故如帝网正喻於此一如帝网差别即真实义相土土同体不守自性互相涉入如彼帝珠故名真实三十方下无量相谓前二相周徧十方又上说不尽故结云无量大菩萨藏经说虚空中世界重数多於大千所有微尘但由业异不相障碍一处重重尚尔况复横周上皆所知智皆明了下辨能知若真实义相唯智能知余一切相可现眼见如帝网下论牒经也即真实义相者论释义也意明下钞词转释真实义相是土体及性相相融世界实尔云真实义。
　　钞然刊定下彼於贤首所立帝网门中开出具足无尽德谓一一下乃至非约解脱等业用者俱是刊定记文然从谓一一下彼自拣具足无尽德不同帝网不同微细妙严下彼自引证彼自释云下释前所引可知古德下清凉出贤首等意也初以因陀罗网门收之若微细下复以微细门收之彼正拣此二门今却以二门收之纵云下遮救也恐彼救云微细则一法顿现无尽具足是当法出生无尽所以异也故此遮云具足纵是出生无尽亦不出於微细顿现之法界也言若细分别下下纵夺释成以彼说具足无尽是入一重无尽及出生无尽如前所引小器出生非约顿现帝网则重现无尽微细但一法中一切齐现岂非三门之异夺之则但取无尽义同复於帝网本门中收故今依贤首不分二别也。
　　钞以重现之理等者法既深玄未可直解故经以海会大众先所了者帝网之事为喻显之对於我等翻成未晓故以镜灯与佛重重互现之近事用况深玄之旨也。
　　钞二拣滥等者以门名显法二字似有表法显之与表如眼目殊称故恐相滥也以事下总指也如衣表忍辱下引法华经释成等言等取余教如此例者皆是所拣言即人即法等者虽言即字不取即义但取依托一事显无尽法界差别之法生此无碍寂照之解以斯为门通於玄趣从无尽因下缘起相由因也。
　　疏下文云此华盖等者但义引经正取多因生一果如一华盖从无生忍等多因生故。
　　钞彼有三段文含四义者下疏云菩萨兴供中先明行成依报供二十七句文分三初十句多因成多果之供次八句一因成一果供后九句一因成多果供应有四句多因成一果摄在初段以多因能一一成故又初段即一切中有一及一切中有一切次段即一中一后段即一中一切也今初十句一时并举多因后通成诸供(以所生显能生故句句皆云所生等也)言出过诸天者胜故多故余可知(以经前列诸天供具今指胜彼也)。
　　▲次八句下第二段引经皆因果相似疏云一盖以障尘度能除蔽二帐以庇荫若悲为佛境华以开敷如觉解清净三法忍和悦用严法身乃至中超中间四句经云入金刚法无碍心所生一切宝铃解一切法如幻心所生一切坚固香周徧一切佛境界如来座心所生一切佛众宝妙座供养佛不懈心所生一切宝幢解诸法如梦下同今所引疏云四演教网则震金刚之妙音观教网不碍文而见理五香气闻而不见见而不可揽从幻法见而不可取取而不可得知幻无坚以成坚法六周徧法空是佛智身所依之境座之义也七摧懈慢幢树法胜幢八诸法如梦是佛栖托之所也既以下钞释也。
　　▲后有九句下第三段引经言等九云故者经一切种色妙衣云一切坚固香云一切无边色华云一切种种色妙衣云一切无边清净旃檀香云一切妙庄严宝盖云一切烧香云一切妙鬘云一切清净庄严具云皆徧法界出过诸天供养之具供养於佛疏云第三无着下一因多果供无着无生但一义无生约理无着约智此二契合方成一因文中九句可知言应有下已上引文准此义故应有多因成一果於四句义岂偏阙此文不说者以摄在初段故今约多因下结归缘起相由义也况此下法性因也。
　　钞金色世界即是本性者即目真如来觉自性名号品疏云心性无染与缘成器为自体故言弥勒楼阁等者经云善财入楼阁入已还闭见一楼阁下百千楼阁彼百千楼中一一各现百千楼阁一一楼阁前各有弥勒一一弥勒前各有善财疏云见所证境此明楼阁全体即是理事依正主伴即入无尽法门言胜热等者疏云於五热中成胜行故体烦恼热成胜德故不染烦恼成净行故四面火聚者四句般若皆烧惑薪故中有刀山者无分别智最居中道无不割故高而无上难可登故投身入火者从无分别智徧入四句皆无智故又释刀是断德无不割故火是智德无不照故投身下者障尽证理故即刀山为能证火聚为所证故此火等即是法门不须别表现所用故称性事故此为甚深难解不可轻耳。
　　钞故立具足无尽德不出於此者会解云据前总指云其同体成即德乃此中托事显法生解门但名异耳乃至总结云并如下会若尔今合会同体成即德而前标此结皆会具足无尽德者似与前总指不同况具足德前第七门已会但恐后人悞改之耳今详钞意前后意别前总指中以彼自释同体德云一一即是一诸法故同托事今以彼释具足德云但就当体即具无尽亦同此门一一事法即是无尽之法故亦於此门会之故托事门会其二德前虽结云并如下会未必所会与前同也智者详焉。
　　钞三世区分等者即三个三世区分各异与一念复别云隔法上之十世而互相在无障碍故云异成如九世之异因一念之异因九世成等互为缘起相成故得互相在也言疏中但作下谓不说隔法异成也。
　　▲钞即离世间品下义引经文疏钞云前九别后一总三世各三故成九世未来是续起法故未来未来名为无尽过去已起故过去不名无尽现在即事可见例过去之现在故云平等过未之现在非可见但对前后立现在名已上略消经文言不言一念下即此一念现在是过去家未来是未来家过去则自具三世现在因过未现在中有三过去因现未过去中有三未来因过现未来中有三故为九世本之一念故为十耳以一融九虽九而常一以九融一虽一而常九九一无碍没果绝言假十圆融为九门矣言然依下叙昔义当下总指言正在第三日者具三世故过去家未来现在家现在未来家过去前望取二日具三世谓第一日唯是过去家过去第二日是过去家现在现在家过去后望取二日具三世第四日是现在家未来未来家现在第五日唯是未来家未来故有下结也义似下释也(下疏正云若依此释进无九世之体退过三世之数云何一念得具九世)。
　　▲钞今但下伸正义谓如因下释成三世互为缘起故言法从因出下引证释成谓现在果法从过未因出以现在之因则现在中已有过未也本是中论之文具云异因异有异异离异无异若法所因出是法不异因言余二因二等者谓余过未二因过现及现未二例上现在可知也。
　　▲钞即中论下解妨也妨云上所引者即是中论破时果中有因因中有果皆成杂乱既不相有明无定时今何将过以为德耶故此答也遣执成德二义悬差若执三世定有性者尚不见无性之理安知一中即具三耶今由无性方互相由成无尽耳以病成药岂不良哉其犹良医以毒为药。
　　▲钞广如离世间品者上已引之彼复有一义云具缘九世缘起相由如用九日而为九世互为缘起望於一念亦互为缘起故德互相无碍。
　　▲钞芳春等者初学记云梁元帝纂要曰春曰青阳(气清而温阳)亦曰发生芳春青春阳春三春九春等夏曰朱明(气赤而光明)亦曰长嬴(以征反)朱夏炎夏三夏九夏等秋曰白藏(气白而收藏万物也)亦曰收成亦曰三秋九秋素秋素商高商等冬曰玄英(气黑而青英)亦曰安宁亦曰玄冬三冬九冬等。
　　钞非长亦非短等者过未各无量劫皆置现在中故非长现在一念能容过未故非短离长短等分别名解脱人智行斯境言此偈前文下亦是唐经虽无量劫以通达故即是一念次句拂迹入玄末句总结如十地下义引经文也。
　　钞三拣滥者以刊定如时为所依体事杂滥疏家以时为玄门故拣之也言斯亦有理者不违教理故古意下出贤首等意然有二意一时是假法故问十对事中位之一法亦是不相应行中次第一义何为所依耶二又缘下恐滥外道可知。
　　钞即主伴所由者缘起相由因也。
　　钞其最后等者经说得百万阿僧祇三昧此是最后一三昧也疏云将说受职位分故一切智者佛无分别智也堕在佛数如始出家堕在僧数而不具戒不名大僧未具佛智仍名菩萨。
　　▲钞又现相品下义引佛放眉间下出现品文也又法界修多下毗卢遮那品文也故随下总结。
　　▲钞若以下拣辨此且约部帙以拣若余经有诠圆教义处不遮亦有主伴之义故教义释法华云我有如是七宝大车其数无量为主伴门今但为眷属是此所流故以随根局不得却为主故即是伴类余经准知今言下互为主伴故然言眷属者相亲曰眷相顺曰属即人眷属法似於人亦得此名准集玄应作四句一有唯主伴非眷属如此方十住法门为主余方为伴以非附本相从故不名眷属二有是眷属非主伴谓如余经但与华严为胜方便故称眷属不与华严俱时相带圆融而起不称为主伴三亦主伴亦眷属谓法界修多罗起时摄剎尘契经同起与法界经为辅翼故名眷属而主伴起复名为主伴四非眷属非主伴谓余经相望或外典等。
　　钞三重以例释者前正释中但明主伴不说见与不见故此重例释也谓此方法慧下若此方法慧为主时必十方法慧为伴是故此方不得为伴无主可对是谁伴耶此释伴伴不相见言十方法慧下十方法慧为伴时必此方法慧为主是故十方法慧中有为主义不得与此方法慧相见此释主主不相见故此下覆释此为主不与彼为主相见彼为主下彼为主不与此为主相见影取此为伴不得与彼为伴相见彼为伴不得与此为伴相见然为主须一为伴容多言余如教迹中说者上来所引随一一法皆有主伴明知教迹且约佛菩萨说法仪式以明主伴也。
　　钞谓上广说等者若泛说时随其一门总依十对体事以明无碍今历别以论乃唯约事华为总门具余体事为同时乃至主伴门又此事上有教义别为门具余体事为同时门乃至主伴门等乃至百门皆以事为首问既言一切事同时具足则理等诸法不在此中同何有十对具足圆满答现相品钞云凡举一事必具十玄凡一玄门必收十对泛明一法一一圆收准此则一事法圆收一切教义乃至感应皆圆收一切然为门各别故不相滥。
　　钞第二以事所依等者已上於十对中唯说一事不说其理余之九对相合说之以理为门义沉隐故且略不说。
　　钞例能依玄门亦成千门者问前体事为首有一千玄门今以玄门为首应有一千对体事何故亦成一千玄门答前体事别别为首乃有一千玄门今以别别玄门望十对体事则成千玄门且欲展玄门至无尽故言具同时教义等者此以玄门为首故与前别有本云教义同时等者传写误耳或顺亦成千门之义思之言又前分总别下拣前后不同也前约十门次第行布今约十门缘起圆融各是一义故。
　　钞言重重取者下有其二义重重取之一者如初门中下约其玄门重重取之言初门中具十者如同时门中具十个同时(教义乃至感应也)十中取一同时教义亦须具十对体事十各具十故成百门如同时教义具百既尔余九同时具百亦然故具千门以缘起法互不相离故言如一既尔千门各十亦然者上千字下十字雕写者误应上是十字下是千字云十门各千亦然意云其同时一门具千既尔其十门各千亦然例上可知言十千之中下尽理总言也如一千钱下正喻总义上释初义竟言又重重下第二意约体事重重取之也以十对中如事有多事一一各说十玄乃至感应各有多种一一各说十玄彼复更相涉入以成无尽。
　　疏於此千门等者始终备晓曰圆穷微洞奥曰明显了之言但释明义或究竟名了亦释圆义则触目对境常入法界重重无尽之境。
　　钞以是等者但随一一各具德无尽此犹是入法之门唯普眼下毗卢遮那品疏钞云一眼即具十眼融无障碍眼外无法方真普眼以诸缘发见即缘各为眼因没果中缘皆号眼故全色为眼恒见色而无缘全眼为色恒称见而非我非我离於情想无缘绝於贪求收万像於目前全十方於眼际是以缘义无尽随见见而不穷物性叵思应法法而难准法普即眼普义通乃见通体之自隐隐照之遂重重然言上智能入者问既上智能入则中下无分答善财既见文殊令忆宿世善根则知前已修习方成上智安得自欺恒守中下胜进不已乃至极位矣。

　　华严悬谈会玄记卷第三十


　　音释


递
　　(音地互也)。

粗
　　(音粗不细也)。
　　华严悬谈会玄记卷第三十一

　　　　苍山再光寺比丘　普瑞集
　　疏第二明德用所因者所建十玄之义皆通德用今能建立之因由从所建义以彰其名德用之所因依主彰名於十因中自有德用乃德用即所因持业建号。
　　疏因广难陈等者探玄亦云亦彼列十云一缘起相由故二法性融通故三各为心现故四如幻不实故五大小无定故六无限因生故七果德圆极故八胜通自在故九三昧大用故十难思解脱故旨归云一无定相故二唯心现故三如幻事故四如梦现故五胜通力故六深定用故七解脱力故八因无限故九缘起相故十法性融通故评曰旨归合果德於因无限中开如梦现故为十义探玄因果开成六七除去如梦唯存如幻不实亦足十义今疏合取旨归三四为第五合取探玄八十为第十故名神通解脱以胜通即神通自在即解脱其难思即由神通解脱自在故难思尔故合为第十别开第六如影像以足十义探玄所以去旨归如梦者意唯约幻喻例余喻故也所以不别列两科然别开於因果义如下会今疏却约三喻分为二科以梦幻义意稍同故合为一影像法喻稍别故别为一(如疏释中自见)问如十忍品总有七喻今何唯取三耶答有二意一既疏云因广难陈略提十类故唯取三以足十义二亦由此三为十玄所由便故以如焰如响如化如空多喻诸法不实不顺事事无碍故略明三所以不取余也。
　　疏十中前六等者若约圆融实则互通德用今约行布显相而说通局有异言通约法性者谓第四是法性其第一唯心是法性上觉照义第二法无定性由法性所成故无定性第三缘起岂离法性之外第五第六皆喻诸法自性不实亦由法性所成故不实耳所以前六通约法性故局德相也问应前六因同一因耶答约其收摄不出法性若约别义何妨六因有异定用神通待根方立故后二局业用言七约起修等者若约起修学即是业用因若约一一因行性本具故即德相因故得通也八以本法从於果人故局德相。
　　钞谓佛体上之用等者纂玄记云然此德用有法有人初约法者真如具德名为德相神通等用名为业用若据人者约佛名德相即德者相故约根名业用令见即入故今此文意举人显法谓约佛则全用为相如佛音声词辨之用即是德者本具之相约根则全相为用为令众生新新知佛本具之相故相名用。
　　钞今明在佛德相染净二相皆尽而现染用者亦如性起唯净缘起通染而於性起说生佛交彻染净融通正同此也问既能现染何能染相尽耶答举用同体现而常虚故言师子座中下引证恐传写悞准妙严品说乃佛宫殿中现一切众生居处屋宅疏云众生是正屋宅是依妄无自体还依真现故。
　　▲钞如十定品下经文具云佛子譬如日出绕须弥山照七宝山及宝山间(山间即香水海)皆有光影分明显现其七宝山上所有日影莫不显现山间影中其七山间所有日影亦悉影现山上影中如是展转更相影现或说日影出七宝山或说日影出七山间或说日影入七宝山或说日影入七山间但此日影更相照现无有边际体性非有亦复非无不住於山不离於山不住於水不离於水疏云七宝山间有香水海海现日影山以净金亦能现影谓水中本影现山上影时此所现影从山上出来入山间若山上本影现水中影时此所现影从山间出入七宝山上故正入时即名为出所喻可知但此影下明重现无尽喻菩萨帝网身土(钞云古德立帝网义经有帝网之名而无广说之处以昔未有此品经文故此一段文可诚证也)。
　　疏以一切法无非心故者即触事皆心也言随心回转者即古随心回转善成门今为所以也义如前指。
　　钞心能变境下举法相妄心现境之义以况真心也准百钞云如一人心上所变现木之与石则互相碍如欲界一切有情同变山河大地木石等所变之相随心各异然更相涉入如众灯光不相障碍谓从诸有情共相种生业力相似处所无异而互相摄入也故论云虽诸有情所变各别而相相似处所无异如众灯光各遍似一(言相相似者由共业力感相相似也)问多人共变不相障碍一人第八所变木石却有碍耶答由昔造业熏种而有同异故使然也如第六识缘山河大地时不作彼此分别但熏其种故后生果时互相摄入若木石等互相碍者由第六识缘时定作木石等差别之解而熏成种后生果时亦各有异然今但取不相碍者已上妄心所现妄境尚得无碍况真心所现具德真法耶此有两重一法界真心能现万境真法即前十对体事二故能即入下既知此法自性唯心故立十玄混融无碍(上辩法因此辩义因)。
　　疏二法无定性等者如色以质碍为性等今无此等定性故云无定性也既唯心现下蹑前起后言性相俱离者集玄记云依他事法缘生虚假无实体性体既本无形量相状亦不可得故云俱离性相俱空故大小不定也玄镜记云无实定性谓热非定热湿非定湿动非定动坚非定坚等亦无定相谓长非定长短非定短大非定大小非定小等既缘生之法性相无定彼此涉入无有障碍。
　　钞一边方中土者边即中中即边例同广狭亦约一法说无碍也言极轮围边者即一三千界大铁围山名曰轮围言二行不同者有云即真俗二行偏事偏理故边不同中道与边相即约差别义亦事事无碍若真不同俗名为差别相待立故名事中道绝相故名理中边相即亦通事理无碍今取前义有云如出定入定二行别则为边既不定此二边亦不定此二之中道故云事事无碍若以契理为中不着定乱二行为边即理事无碍二释随取。
　　疏三缘起相由等者若果从因以得名是缘之起若因从果以得名是起之缘名为缘起缘起即相由要具此十下理足须然以十显圆故。
　　钞如外水土等者即非第八识执受谓诸非情名外水土等为缘而芽等为起(等字如酵暖人功为缘而酪得起泥为轮绳陶师等为缘而器得起等)此则外一事缘起有情识者名之为内无明行等为缘识等名起此则内一事缘起又此上皆染缘起三乘之因为缘三乘之果为起名净缘起今则下拣前上显所拣今释能拣有其二义一总收下约缘起之法释即前十对体事无法不收故云大也更互相望同为缘起此辩法因以拣之或多法同一缘也二又即下约缘起之义释即具十玄之义故云大也互为缘起具十玄门此约建义因以拣也或一法具多缘也言不同下重显所拣由能拣有二所拣亦有二也前约缘起法以拣内外等法此约缘起义以拣三乘缘生无性之义若无性即假拣相教义若无性即空拣始教义若无性即如拣终义也。
　　钞所以有同异体等者十地品云摄诸波罗蜜净治诸地总相别相同相异相成相坏相疏钞引十地论并贤首教义释云总者一含多德故别者多德非一故同者多义不相违故异者多义不相似故成者由此诸义缘起成故坏者诸缘各住自性不移动故别异坏即此中不相由义诸缘各异故总同成即此中二相由义互遍相资故言因中不待缘者教章云正因待缘唯有三义一因有力不待缘全体生故不离缘力故二因有力待缘相资发故三因无力待缘全不作故因归缘故今例因中不待缘全体生不离缘力则自具德义也二相由义例因中待缘相资发故言初即同体门后即异体者有本云初即异体门后即同体门者其义正同不须更征释也准今有征释应是初即同体后即异体为正也(应是后人误改之也)若尔下征也征意云若初即同体者何以疏云诸缘各别不相杂乱若第二即异体者何以疏云互相遍应方成缘起此疏钞相违妨也释曰下答也意云要由诸缘各异方得互相待缘故异体亦名同体故云初即同体门要由互相徧应方自具德故同体亦名异体故云后即异体门(或可此缘起具二义一相由二不相由此为异二更互为能资所资疏约所资则诸缘各异体互徧相资为同体钞约能资则不相由却为同体门相由却为异体门二义合明其理方足纂玄记云疏据因说钞约果说诸缘各异是异体因为因各异方得相由故名同体互徧相资是同体因为因互徧方不相由故名异体互相违)所以诸缘各异中生三者一互相为无力者名依依於他故有力者名持持於他故二互为能成者名有体形对所成故互为所成者为无体为他能成夺为无体故三初一约用次一约体同时双融故是知诸缘各异中亦有互相徧应之义故名同体互徧相资中亦生三义互为约用有力无力约体有体无体体用双融既诸法互相对望方能互相徧应故同体中亦有异体。
　　▲钞即光明觉品下疏云即相成义则一多俱立言然由相成下即异体中有互徧相资义方各有体者即诸缘各异义明不相离也。
　　疏各与彼多等者如一应二则一不异二而不失本相故仍名一乃至应十亦尔横论则所应不异能应则一全收一切竖说则名十个一皆无别体故并称同体。
　　钞如十钱等者问此十钱亦是缘起法何分能喻所喻答以其所易喻其所难谁遮皆是缘起法即晋经夜摩偈云譬如数法十增一至无量皆悉是本数智慧故差别故此以十钱为喻也。
　　▲钞若无十一者十个一也谓若无十个一此由本一遍应不徧故令本一不具余九一也。
　　▲钞故随一下以随举一法具法界差别法之头数同体法也如阿含经说鹿头梵志善解诸声知生死因缘佛与俱至大畏林中取一人髑髅佛问云此是何人梵志打令出声答曰男子问何命终答众病皆集肢节酸痛故命终问何方治答呵棃勒和蜜治问生何处答生三恶道又打一曰何故死食过差死何方治三日绝食生何处生鬼中乃至最后香山南有优陀延比丘入无余依界打髑髅曰生何处曰无本非男非女不见生处未审是谁佛言止止梵志问佛佛具答之鹿头叹曰此未曾有我观蚁子尚知来处观此罗汉不见生处如来正法甚奇甚特九十五外道我皆能知如来之法不能趣向乃投佛出家等声之一法既能如是余可例然良由声中本具诸法故使外道得其少分冥依其本日用不知。
　　▲钞真实慧者疏云心不颠倒是真实慧。
　　疏谓凡是一缘等者前二门说之前后法乃俱时谓凡是一法为缘起者具前二义方成缘起以要下释具之意此上三门下后之七门不出同体异体故为所生。
　　钞三或俱存等者俱时存住自故异体及徧应故同体亦俱存下前直指诸法此以数言之故致亦言由俱存下即夺第三句成第四句也。
　　疏如论云因不生下即义引十地论文也论云非他作自因作缘生故然具有四句下二句云不共生无知者故作时不住故不无因生随顺有故对法亦云自种有故不从他生待众缘故非自生无作用故不共生有功能故非无因生然下疏释此四句有二意一破邪二显理理外计曰邪邪亡则理显理显则惑亡反覆相顺然自他等四是计是依不之一字是药是理穷生之理不出自等自等若无生将安寄故以不不之则惑亡理显然其所计略有三数一者外道谓冥性为自梵天为他微尘和合为共自然为无因又此四计亦是僧佉卫世若提子勒沙婆也二小乘同类因为自异熟因为他俱有因为共计无明支托虚而起亦曰无因上计亦通大乘执之者(同类者因果相似如不善五蕴与善五蕴展转相望为同类因异熟因者唯诸不善及有漏善相望故也俱有因者如四大种更互相望为俱有因)三约大乘果法为自众缘为他合此为共离此为无因又以因为自以缘为他合此为共离此为无因又从真起为自众生为他合此为共离此为无因所计虽众但显正理诸病计自亡(此有三义前二法相及无相宗后一是法性宗皆执法成故俱为所破所计虽众者但显而为能破同一不故)言显理者初显无生理有二解一约展转释从缘故不自生既无有自对谁说他又一切法总为自故又他望於他亦是自故既无有他故不他生自他不立合谁为共有尚不生无因何生(凭公云以自破他凡有三种一总二即三相待今疏则全有此三初云既无有自对谁说他即第三相待破无自可对待故如无长故无短次云又一切法总为自故即第一总义万法皆自如百人一处皆用已为自则他亦是自今破一自则他亦破矣次云又他望於他也是自故者即第二义谓如二人两立相望此言是自指彼为他他亦自言我即是自指此为他故其两人皆有於自破此人自他人之自亦已亡故从自他不立下即双用自他破俱生义如二盲人离不见色合岂见耶从因尚不生者即以三作破无因义此中非谓是无因不立有因举况以释因缘和合合是生义尚不得生岂用无因而立生义故四句求生生不可得无生之理显无不观正理既显计何由生)二约因缘形夺释故对法云自种有故(云云如前引)论解同此若尔自种有故是则自生岂曰无生此假自破他非立於自次句他破自故中论云如诸法自性不在於缘中下二句例然惟审详之(即就前计以因为自以缘为他而显理也若尔下释妨拣滥古人多以非无因是从因生故为此问答引中论证唯证他破自以破他等已如前说下二句者即以无作用破其非立无作用生以具破无因非立因也此别显无生义故令详审使物莫滥也)次显无碍理但因缘生果各有二义谓全有力全无力缘望於果若有力则因全无力故云因不生缘生故云不自生二因望於果全有力亦然故云缘不生自因生故云不他生三二有力不俱故不俱生四二无力不俱故不无因生(此明理事无碍无力故无生有力故不碍生则生不碍无生无生不碍生亦取对法偈明之而用意则别亦同初门不自生非不自作等则上三句显无生第四句不碍三作)此复有二义一约力用交彻明相入二据体有空不空明相即(云云全同今疏文也此约事事无碍评曰今踈引地论之文通前诸义若对法义通理事无碍文唯显无生尔今正用事事无碍意尔)。
　　钞如中论云等者即观因缘品第一中文如诸下二句全是论文以字下钞以义释初反释缘中求下顺明下句以自破缘下然中论下二句亦云以无自性故他性亦复无今钞谓若下反释今假下顺明可知言今正用此意者若无生不碍生则理事无碍今取力用交彻事事无碍耳。
　　钞三反成上义者谓反成上全有力全无力义也亦是解妨下是因前引证而起问也如谷子为因等者此因缘为能生芽为所生则三法明义但取有力无力以为证成。
　　钞如无一下约数以明亦如无柱下约舍喻以说也今法界中下此谈本有法也。
　　钞先明一持多依等者持为能持即有力依无能依即无力下皆准知问一虽有力何生多果多既有力何生一果又岂不违前有多果过一一各生故答此无碍缘起不同於前何者由有一故一切得成由有多故一方得立问何前释托事有多因生多果等四句今但说一多互成耶答彼亦别义分之不出一多故。
　　钞恐有难云下既一多俱有有力无力二义云何偏一能摄多耶故此通云下意云由一有力与多有力此二有力必不俱故一无力并多无力此二无力必不俱故以皆无待故问云何建立有力无力二义以能为下答也一多各有有力义边为缘要对一多各无力义边为起。
　　疏反上思之者从是故已下一字改为多字多字改为一字便是多持一依之义也。
　　钞若总释者下有二义释初改字总释亦但改前疏从是故一能持多下乃至反上思之中间一字改为多字多字改为一字二恐不晓下补疏具作言反上思之者亦以今钞多持一下多字改为一字一字改为多字便是一持多依是则下总来前义两番迢别以释疑也欲令义显故。
　　钞三结成句数谓上一摄多是第一句者是上一望多也虽举於一摄该取一入故多摄一是第二句者即上多望一也虽举多摄该取多入故唯一四句也或可此中影略以显据实应有三重句数一谓上一摄多多摄一亦一摄多亦多摄一非一摄多非多摄一二谓一入多多入一亦一入多亦多入一非一入多非多入一三谓一摄一入多摄多入即一摄一入即多摄多入非一摄一入非多摄多入亦可下例前成六则有三重六句思之。
　　钞今初为能起义边等者立能成为缘故有体所成为起故无体如云从缘生法下举事理无碍缘起为例释成但取所生即空为无体义若一向空何名缘生法耶若一向有何假缘生是知说法不有亦不无故名缘生法也。
　　疏由一有体下以行文巧妙前后不同是故此中先双释后是故下双结也。
　　钞由有无二义不得并故者谓由有体有体无体无体不得并故问一不即多下文外反显问答也言空有二义等者空是所起无体义有是能起有体义意云若缘起门中缘有起空二义不成立者诸法便有自性有非缘起有故即无因常见过既非缘有令法断灭即断见过或可便有自性断过非缘起中空义也亦有无因常过以非缘起中有义也故致等言此上反显顺明可知。
　　▲钞即前无有不一之多者以成上一有体故摄他多也有本云即前无有不多之一者应举一边影一边故或即前无有不摄多之一此但义指不指前文下对一无体准知。
　　钞全同前门者同前相入门也言但改一为多等者即前段疏从是故一缘是能起能成故有体乃至反上思之中间一字改为多字多字改为一字读之便显。
　　钞第三结成句数等者此但一重四句或六句准义应云一摄多多摄一亦一摄多亦多摄一非一摄多非多摄一具四绝五又一即多多即一亦一即多亦多即一非一即多非多即一具四绝五又一摄一即多摄多即三合上二俱存四互夺双泯具四绝五皆可准知。
　　疏六体用双融等者准已下疏则力无力体无体即入等皆缘起门义玄门则直明即入无碍今己力无力穷源出之故名所以唯心所现等但总相所以缘起相由则委细明之一体无不用下举一全收为单句四全用之体下互夺双亡也无得相滥。
　　钞此有二义等者初是当科双出所以故钞云正是今意后是次科正释二门故钞云次疏具之或可初解亦取所应二等具为同体后义唯约本一多一论同体故为二义也言其同体二等者问准前段及次疏钞说但似本一与多一互相即入名同体即入义今何唯言同体二等耶答前后约本一多一同体义显故今约尽理总收故云二三等谓今一应二之时名二一此一与本一同体既尔其所应二与能应一不定异也能应全是所应所应全是能应故名同体以是缘起互徧相资之法不全异故所以上云直说者直就所应为同体也即显下约多一能应为由也余三四等准此例知二者下第二义可知具斯二义同体方足。
　　钞言余句者下应准前异体中三重六句下同体相即亦应有三重六句并如前说但有同与前别尔。
　　钞以是总故等者但以十门缘起成前十对体事随缺下以圆满融通方为缘起故。
　　钞下之九门下例释也且如由住一徧应故者是先释义有广狭自在门者后结属也余皆例之问前云广狭十对皆广狭今但云住一徧应何有十对答住一徧应无所不收如前同体与所应不殊故。
　　▲钞别取前等者以前通取同异体相入二门为相入门故今唯别取一门为微细门也言入通能所等者以相入门中能摄者为能容所摄者为能入则有能入能容之二义今微细门於容入二义中但取容义即一能容多名容故唯一半也问即入并通同体异体微细云何唯异体耶又次云异体相即具隐显者则无同体隐显之义耶答应知此中具是一相之言。
　　▲钞即义如虚空者无相可彰故为隐也言二义不坏者由上即泯入存恐谓一向故此中云即入二义不坏故正即之时却无入也同时俱存泯无碍难思也。
　　▲钞同体相入一中已含於多者是本一中已含多一也言更入异体者以本一更入异体二此异体二已摄余异体一余异体一复带於同体多一故有重重之义思之可了。
　　疏菩萨善观诸缘起下如幻忍中文也疏云此显幻相略有二解一约相类解谓解一无实则知一切皆然并从缘故二约圆融解复有三义一以理从事故说相即如马头之巾不异足巾说头即足故一即多二以理融事说一多相即如马头无别有即以巾为头以巾体圆融故令头即足故云一中解多三约缘起相由力则法界同一幻网故令一多相即如幻师幻术力令多即一等(钞云初即理事无碍二即理融事下两门事事无碍义前二门即法性融通门三即缘起相由门也)。
　　▲言又云下经次前有偈云若见佛及身平等而安住无住无所入当成难遇者疏释云末后一偈知法成前法会周徧所由上半标门即十玄门中一多相容不同门也次一句释所由即十种所由中缘起相由门也并如义分齐中缘起法界理数常尔称斯而见何所畏哉(此中有破静法义如前造疏十意中说)。
　　钞一举体等者随举一法全是异体具相入相即体用俱融二举体全是同体具相入相即体用俱融三合上二句随一法上具同体异体二义双现法体无二故。
　　▲钞故约智显理下总结释也智穷诸法始末显理各异故说十门不同废智照亡显理之筌则一切叵说说与不说无碍难思犹是因门没同果海言思安寄唯亡言下即外亡言象内绝思求庶几下出现钞引周易系辞云颜氏之子其殆庶几乎有不善未尝不知知之未尝复行也注云殆者危也庶几近意言近道也今令后学亡言遗照亚夫圣贤庶几於缘起之玄趣耳。
　　疏第四法性融通门者略释法性二义一法谓诸法二轨持名法性谓真性依主持业二释如次。
　　钞谓真如下蹑真如具德为因以释门名也文中下别科释是知下结弹异释。
　　疏谓不异理之一事等者发心功德品云欲知一毛端中一切世界差别性一切世界中一毛端一体性疏云以法性融通门释前经说即入所由谓一切世界差别性与一毛端体性无二故是故事随性融此彼相即事揽性起彼此相入各有同体异体准上思之(云何异体一一剎等各有体故云何同体差别界体同一体故)准此今谓不异理之一事具摄理性时即同体义令彼不异理之多事随所依理皆於一中现即异体随同体也。
　　钞今一事全摄於理故者一事为能摄理为所摄言带一切事入一事中者理为能带能入一切事为所带一事却为所入也。
　　钞今真理湛然下顺明言若遮此过者遮此真理可分之过也言过尤深矣者谓前虽分於真理不落断常今离事有理即事堕於常理堕於断故过莫大焉。
　　钞十门之义下分一初是文前指德悬明言第八回向等者疏云真谓真实显非虚妄如谓如常表无变易此法相宗若法性宗云不变为真随缘曰如由不变故与有为法有非一义由随缘故与有为法有非异义而起信云无遣曰真无立曰如唯约遮诠顿彰真理又圭峰云真者实也如者似也色中如实似受中如此真实相似余法不能实相似故此经百门融通理事使重重无尽等言一譬如真如下疏云然异从义别体本常融但契一如自含众德非由作意顺差别如能同回向亦融摄无碍称如起行体即是如但人信如德尚迷回向故以如德喻回向德故云譬如真如与一切法等即第三十八德及不相舍离者即第四十五德具云譬如真如与一切法不相舍离真如既与一切法相应且如前一莲华叶既与理有不异义则亦与一切法共相应等一切法具足也即下九门及彼门中所具十对法等一一皆有相应之义云相应也不相舍离具足相应皆非前后故曰同时以此为门方便趣入(此疏中密用二德以成一门下皆准之)。
　　▲二譬如下具云譬如真如一切法中性常平等即第三十九德普摄诸法即第四十三德融莲华叶如常平等故广也纯也普摄诸法在此华叶不坏相故狭也杂也具云广狭自在无碍门自其可在故云自在斯言甚深广狭纯杂皆无碍也。
　　▲三无所不在下具云譬如真如无所不在即第六十一德疏云随一一法皆全在中融莲叶亦无所不在入在无殊故。
　　▲四不离诸法下具云譬如真如不离诸法即第四十德与一切法同其体性即第四十四德融莲叶不离诸法即同一切法体性一即多也不离诸法故诸法随如即遍一叶多即一也。
　　▲五无有分限者义引经云譬如真如遍一切处无有边际即第一德此中疏文只用此一德成隐显门疏云显在缘中故无不遍在此在彼明隐显故恒守本性者即第三德疏云明随缘即不遍云守本性在缘故显莲华亦显守本性故隐莲叶亦隐诸法皆然俱成秘密融无碍故。
　　▲六普摄诸法即前广狭门中后德但义不同融莲叶亦普摄诸法炳然齐现故叶为能含微细诸法为所含微细莲叶不大诸法不小为难知微细。
　　▲七毕竟无尽者具云譬如真如一切法中毕竟无尽即第四十一德疏云正在法中取不可尽如芥子之空故融莲叶亦无尽诸法皆然。
　　▲八与一切等即前相即门中后德亦但义别融此莲叶同一切法体性托此一事为法界法令生正解故。
　　▲九遍在昼夜下具云譬如真如遍在於昼即第六十三德譬如真如徧在於夜即第六十二德疏中日字即是昼字为欲成文故重言之疏云月者经云譬如真如遍在半月一月即第六十四德言年者经云譬如真如徧在年岁即第六十五德言劫者经云譬如真如遍成坏劫即第六十六德疏云一念长劫各各收如故得念劫互收互入钞言二德者应是五字或依长短二相故唯云二德也。
　　▲十性常随顺下具云譬如真如性常随顺即第十德及与一切法等者即前同时门中初德经无恒字但是义引以无时不然故亦义不同一为主时余必为伴即随顺义亦相应义然直数其数是十九德而有重用之者若去其所重唯有十六德前钞云十四德者应是后来传写误耳上皆悬明文中下第二正科释也然与前悬明对辨文易可知故但大科而已不更消文也。
　　疏如幻师等者下疏云就法喻中各开五法如结一巾幻作一马一有所依之巾二幻师术法三所现幻马四马生即是马死五愚小谓有初巾喻法性二术喻能起因缘谓业惑等三喻依他起法即依他等四喻依他无性即是圆成五喻取为人法今菩萨返此故云解了释曰今云幻师能幻即第二义故合中即约能起业缘也今云一物为种种等即第三义所幻诸法故下合云一异无碍若约行人了此从业缘现所现依他等法无性故令缘起无碍有此一异无碍者即同前缘起相由门也若了此从缘无性以法性融故无碍者即同法性融通门也若但了无性一异不定故令无碍即同法无定性门也若了业幻无性全真心作即同唯心所现门也故五六约喻前四约法别尔故前疏云前六通约法性为德相因也。
　　钞四十二经等者即十定品等言等取耳识所知种种诸声香味触法准上言之十忍品云下疏云一性无即体空义故结云非是一切种种之物二种种非幻下明其相有相即差别义故云然由幻故示现别事於中初二句结前生后种种非幻者象等非术故幻非种种术非象等通喻为无为故大品云设有一法过涅盘者我亦说言如幻涅盘虽真从缘显故遣着心故是破心中涅盘也。
　　钞明知业即喻幻师者正合疏中业幻二字此约能幻故属幻师若约所幻即是幻法尔。
　　▲钞中论偈云下问今云如幻为能幻之师如幻耶为所幻之法如幻耶答二皆如幻谓业亦如幻果亦如幻故下疏云然缘亦从缘故因果俱幻中论云譬如幻化人(云云)钞释云谓有难云若以第二惑业为缘令第三依他为无性者第二惑业应当是实不从缘故故今释云亦从缘起谓业从惑生惑由分别卒至无住皆托因缘故引中论因果俱幻故论合云如初幻化人是则名为业幻化人所作则名为业果(旧杂譬喻经云昔有国王护持女急其正夫人语太子言我为汝母生来不见国中欲暂出观汝可白王如是至三太子白王王即听可太子为御群臣拜迎夫人出手开帐令人得见太子见已诈称腹痛而还寻自念言我母尚尔何况余乎夜便委国入山游观道边有泉泉上有树太子上树而坐有一梵志入水洗浴出已饭食吐出一壶壶中有女与屏处室梵志得卧女人复吐壶壶中有男复与共卧卧已吞壶梵志觉已纳女壶中复吞壶而去太子见已归国白王请於梵志作三人食着於坐边梵志既至言我独一人何须三分之食太子曰当出汝妇共食梵志不得已吐壶出女太子语妇曰当出汝后夫共食如是至三不得已而吐之食已各吞而出王问何因知之太子共答所以而白王言女人奸不可绝放后宫人各令自在王如其言今言譬如幻化人者即如梵志所吐女人也复作幻化人者即如后夫也)。
　　钞又十忍品下疏云从因缘起者彰幻所由由缘生不实故后於一法下显其幻相谓解无实则知一切法皆然并从缘故故云一中解多等。
　　▲钞偈中云下半因便引来言无依着者於境无依故心无着也又偈云下皆十忍品前显所造是幻此明能造亦幻言斯则下由偈云业从心生则业亦是所生若疏中业唯能生故今云尔也问偈云故说心如幻此显能生之心亦如幻尔何判云显业自如幻耶答此意由业从心生不同疏中业是能生故判所生之业自如幻也若经意正由心能生业此心自如幻耳此由约妄心因妄惑生业义也次云有趣者即业所生果此三道轮转皆如幻故故云若离此分别普灭诸有趣既灭幻因即无幻果。
　　钞又云下即以如幻法化如幻众生上皆以幻法虚无障碍故了幻则无幻之幻方是幻法绝见之见方为见幻设融诸法亦皆方便上皆如幻故无定实如周穆王随于化人至经多年实唯瞬息(列子云周穆王时西极之国有化人来入水火贯金石反山川移城邑乘虚不堕触实不碍千变万化不可穷极既已变物之形又且易人之虑穆王敬之若神事之若君推露寝以居之引三牲以进之选女乐以娱之化人以为王之宫室卑陋而不可处王之厨馔腥蝼而不可飨王之嫔御膻恶而不可亲穆王为之改筑土木之功赭垩之色无遗巧焉五府为虚而台始成其高千仞临终南之上号曰中天之台简郑卫之处子娥媌靡曼者施芳泽正娥眉设笄珥衣阿锡曳齐纨粉白黛黑佩玉环杂芷若以满之奏承云六莹九韶晨露以乐之月月献玉衣旦旦荐玉食化人犹不舍然不得已而临之居亡几何谒王同游王执化人之袪腾而上者中天乃止洎及化人之宫化人之宫构以金银络以珠玉出云雨之上而不知下之据望之若屯云焉耳目所观听鼻口所纳尝皆非人间之有王实以为清都紫微钧天广乐帝之所居王府而视之其宫榭如累块积苏焉王自以居数十年不思其国也化人复谒王同游所及之处仰不见日月俯不见河海光影所照王目眩不能得视音响所杂王耳乱不能得听百骸六藏悖而不凝意迷精丧请化人求还化人移之王若陨虚焉既寤所坐犹向者之处侍御犹向者之人视其前则酒未清肴未咈王问所从来左右曰王默存耳由此穆王自失者三月而复更问化人化人曰吾与王神游也形奚动哉广如彼注释之无尽灯纪年图云化人则文朱与目连耳)。

　　华严悬谈会玄记卷第三十一


　　音释


纂
　　(子缓切组类也)。

碍
　　(五溉切止也)。

蝼
　　(落侯切蝼蛄也)。

赭
　　(之也切赤土也)。

垩
　　(乌各切白土也)。

[女*甾]
　　(奴皓切乱心也)。

笄
　　(古奚切妇人之笄)。

珥
　　(仁志切珠在耳)。

纨
　　(胡端切累也结也)。

黛
　　(音大)。

陨
　　(尤粉切落也)。

咈
　　(孚未切乾物也)。
　　华严悬谈会玄记卷第三十二

　　　　苍山再光寺比丘　普瑞集
　　疏言如梦者下十忍品疏云开此梦义亦有五法一所依悟心以喻本识二所因谓睡盖以喻无明习气三所见谓梦相差别以喻缘所起法四此梦事非有而有但心变故非现前法故非有五令梦者取以为实有钞解云一所依者若无本识无所熏故则无无明等亦可喻如来藏喻本识者诸宗共许故法相宗明如来藏不受熏故二所因者智论云复次如梦中无喜事而妄喜无瞋而瞋无怖而怖三界众生亦复如是无明力故不应瞋而瞋等四此梦事者智论云梦有五种一若身中不调若热气多则梦见火见黄赤二若冷气多见水见白三若风气多则见飞见黑四又复所闻见事多思惟念故五或天与梦欲令知未来事故是五种梦皆无实事而妄见世人亦复如是五道之中众生身力因缘故见四种我众色是我所我中有色色中有我如色受想行识亦复如是四五二十得实智觉已知无实评曰上五法通明梦喻今取喻体者正约第三所现梦相差别不离片时尔。
　　钞梦游天宫喻者即是第九本会中二乘不见不闻故有此喻释曰下出此中引义也昔人云者即岑参春梦诗也上二句云洞房昨夜春风起遥忆美人湘江水。
　　▲钞普贤行品等者钞云初偈达众生及器此二世间假名无实即假观次偈双离分别及无分别即空观次偈解念无念即中道观(又云初偈观次偈止后偈双运止观)次偈不动游剎於器界自在故如是自在下结上自在皆由知如梦故亦通喻为无为大品云设有一法过涅盘者我亦说言如梦如梦既尔下如影等准此知之以此文亦可证知如影故问梦境可尔梦心岂无答亦从缘故何有真实。
　　钞引证便合者后二句合前二句故也言但言下即摄论中引经颂耳案西域下钞转引梦事以证也彼云婆罗痆斯国境有涸池周八十余步一名救命又谓烈士闻诸梵志曰数百年前有隐士於此池侧结庐屏迹等(云云同钞)言筑坛场者彼续云周一丈余命一烈士信勇昭着执长刀等言达明登仙者续云所执之刀变为宝剑指麾所欲皆从无衰无变不病不死是人既得仙方等言后得烈士下具云后於城中偶见一人悲号逐路隐士睹其相心甚庆悦即而慰问何至怨伤曰我以贫窭佣力自济其主见知特深信用期满五岁当酬重偿於是忍勤苦忘艰辛五岁将终一旦违失既蒙笞辱又无所得以此为怨悲悼谁恤隐士命等同此言愤恚而死下续云免火灾难故云救命感息而死又曰烈士。
　　疏六如影像下决择记云影字疑错应是镜字寻钞自知以疏中二义释之结云一切法互为镜像此是喻体喻一切法皆如镜如像如镜时为能现以一真心全体成一切法故皆如镜含明了性而为能现如像时为所现谓彼复心心所法所变境故为所现也既释之与结皆约镜像何得标名乃云影像耶故知错尔或可不错标义狭释义宽钞自拣故。
　　钞然约镜像等者随前错不错二释亦别若约错字释者此标拣非今所用言无镜之能者镜像既别於一一法上唯有所现像虚之义无能现镜实之义以能现镜喻真理故诸法唯有像义言今取下正显今之所用但一一法皆有镜像二义故互有能所现也若依不错字释者应有问云疏释中既有镜像二义何以标名但云影像耶然约下答也意云若约镜像为喻法喻不齐喻中镜不是像像不是镜镜无虚无之义像无能现之功法中不尔故标名中但取影像为喻以况性空虚无之义也问何以释中却具镜像二义耶今取即入下答也既一切法全真心成皆亦为能现有镜之能现而全为所现故约镜像二义释也二释之中后释近宗。
　　钞十忍品等者次前经云譬如日月男子女人舍宅山林河泉等物於油於水於身於宝於明镜等清白物中而现其影然诸众生下与钞同彼疏云由以有无为有无不知即影了不可取故成执着於中先取有无为着后远物下举正义显上为执不知此影无远近故如执镜临池池中月出而此影不近天上之月去地四万二千由旬影落潭中而亦不远以不可取故无远近上皆是喻谓菩萨下法合以自他无别之身合前现影於自国土合前近物於他国土合前远物谓能现国土虽自他远近之异菩萨所现之身岂有自他远近之别也上随喻合以国为能现身为所现若唯约法说以国为所现身为能现耳故彼钞云以喻菩萨远在他方恒住此故虽在此处常在彼故安有远近之异相耶一切远近皆类此知(今取经中明镜现日月男女等以证前镜像之义取影不随物而有远近证前如镜互照不坏本相也)。
　　▲钞偈中云下以水喻於世间以影喻菩萨之身影於水中非内非外菩萨於世不住不出由入此甚深之境能於无边之世普化群生释曰下不但菩萨如影亦了世间皆如影也。
　　疏常修缘起下约其能等缘起观无性观大愿回向即此三行能於外及余无量殊胜因故若约所等缘起无性等者一近等上四二等二观之余齐佛所知一切因门也大愿回向等者亦等取法界诸因也问与前等何以异耶答前等约因无限量此等约一一称同法界故二别也。
　　钞如一慈门下妙严品云清净慈门剎尘数共生如来一妙相一一诸相莫不然是故见者无厌足。
　　▲钞兼起下即缘起相由观法无定性观言是法所摄者即十对体事皆用此观门而贯通之既於诸法中不生碍解则一切法皆得自在言如於昔因下果似於因故佛名为果究竟为果菩萨名果对前修因今得为果亦可彻果得名为果。
　　疏由冥真性得如性用者由佛无分别智冥契真性体用证法在己法尔能令诸法混融无碍故。
　　疏无比功德等者具云以一国土满十方十方入一亦无余世界本相亦不坏无比功德故能尔前钞云即约德相之文此晋经也然据旨归此证在因无限中彼解云无比德者出所因也意以无限善根为无比功德以此为因即因由之因也若今疏第七即昔胜因此亦探玄自改以分因果之殊今疏所用尔。
　　钞无比功德即佛德也者拣别旨归之意也以证法在己超过人天为无比功德也。
　　▲钞普贤行品云下举劣况胜也世界名号尚不可尽况胜智佛法耶此胜智佛法即佛无比功德言前即德相下问前料拣云八唯德相今何通业用耶答有二意一云前但约一相耳非尽理也尽理亦具相用二云虽有业用约佛用亦称德相德上用故。
　　疏而彼微尘亦不增等者此句与下相连不与上连谓与钞中相连云於一普现难思剎等。
　　疏十神通解脱者谓佛灵妙不测之神於境无拥之通名为神通解脱者是作用解脱非离障解脱也言十通者如造疏十意中已列由通力故令无障碍不思议法下义引略证解脱疏引智论云菩萨有不思议解脱(离障解脱)诸佛有无碍解脱(作用解脱)所作无障脱拘碍故。
　　疏由上十因下令十对所依体事之法具上十玄之义明知十因皆建立无碍义之因非辨法之因也。
　　钞该取前三等者意明虽此疏文正结第四周徧含容以上十因正是周徧含容之因故但正结第四一门而意亦兼取前所依体事摄归真实彰其无碍皆别教一乘义理分齐以前标四门释亦四门今亦结四门则标释结皆相应故。
　　疏教所被机者志延钞云谓诸众生性欲差别有如草木种类不同则名根也若众生扣发如来应会其犹杼轴关牵交织故名机也又楞严搜微钞云机是弩牙机动则箭无不发机感则应无不往故谓机也。
　　疏若明能应等者是约能被身教之法拣定所被之机也。
　　疏前五拣非器等者约其兼正前五俱是所拣约其引权远为前五皆为所被。
　　疏一无信非器等者此五即前劣后胜贞元疏云约非正为皆成所拣。
　　疏二违真非器等者以行违真道故探玄记云不求出离庄饰我人故离世间品云於甚深法深生悭吝有堪化者而不为说若得财利恭敬供养虽非法器而强为说是为魔业(且儒教宗意在道德仁义礼乐智信不在於驰骋名利所令扬名后代者以道德孝义为名尚不以官禄才艺为名况释教宗意在通达自心精修定慧具大悲智不在立身业而却依傍此经以求名利非魔业而何也)大乘方等总持经说我灭度后四众弟子实非菩萨自谓菩萨是外道人曾於过去供养诸佛发愿力故於佛法律而得出家随所至处多求亲友名闻利养恣行秽污成就恶行自不禁制自不调伏於一切法门及出生坚固三昧皆悉远离实无所知为亲属故妄称知解住於谄曲口说异言身行异行无堕此类之中思之自省慎之勿为言下经下即离世间品疏云由妄行本令所修善感生死果不至菩提故是魔业。
　　钞三乖实非器下既如文取义乖背实理也探玄记云虽不巧为然随自执见以取经文则超情理不入於心止观云如人久住城门(弘决志云正法所都为城通法之教曰门)分别瓦木评薄精粗谓南是北非东巧西拙自作稽留不肯前进非门过也着者亦尔分别名相广知烦恼多诵道品邀名聚众媒衒求达打自大鼓竖我慢幢夸耀於他互生斗诤八十八使真爱浩然皆由着心於正法门而生邪见所起烦恼与外道无异方等云种种问桥智者所呵(方等陀罗尼经云我於往昔作一比丘时有居士设大施会请诸沙门婆罗门贫穷下贱须衣与衣须食与食须珍宝与珍宝我时极大贫穷而无所有我时望得财贿往诣会所於其中路见一大桥於其桥上见众多人匆匆往来时诸人中有一智者我以愚意问此人言此桥何人所作此河从何而来今向何流问此木何林所生何人所斫何象所载青乎白乎黑乎何日所斫此木松也栢也柳也曲也直也有节无节破此木紩何冶所出何匠所作此河咸也苦也深也浅也何用作此桥也我於尔时作七千八百问已尔时智者便答我言咄痴沙门居士请汝汝但涉路至於会所可得悦意后不生悔汝今设问如是等事於身何利何用问为汝今速去还已语汝我时闻此语涉路而去便到会所所食荡尽财宝无余我时见已〔慎〕恼结恨还到桥上时人问言汝何憔悴我时答言以贫穷故往诸会所欲求衣食所须之〔置〕於其中间以见於汝徒问无益之言使我不值饮食所须财物以是因缘我心生恼尔时智者而便答言夫为比丘於身无利而不应问何用问为乃至广说故云种种问桥也)言故下文云下即出现品次文云唯除菩萨疏云明受非受有圆信手能受众行故为之权小於斯不尽能受是故不为集法经云是经虽行阎浮提於能信深法者常住如是众生心手常於诸佛所护众生中行於直心不谄曲众生中行等又探玄云若不发菩提心终日执卷未曾入手起惑造业为名利讲读遍数虽多未曾入手良以此经非是众生流传之缘故不入手。
　　钞论云等者下疏云一不正信以随言解不称实故二退勇猛不能忘相趣实理故此二违行三诳他以己谬解为人说故丧他慧目自说魔法故四者谤佛指己谬解是佛说故此二违人五者轻法以浅近解解甚深故谓法如言不殷重故此一违法应知岂但熟习文义便名解了耶。
　　疏四狭劣非器等者由无大悲不能下化故狭中无大智不能上求故劣或可反此亦得五守权非器者谓守执权教行於权行希於权果者非此经之器也问若约五教当何教菩萨耶答会解云据下钞唯圆教因果但有实事前四因中则有至果皆无由修权因若入地后即归实故即总拣由闻三教也言随宗者即瑜伽璎珞等宗中也探玄云谓三乘共教菩萨随自宗中修行未满初僧祇亦非此器(以第二僧祇入地即入实也故唯约三贤非器)下文云菩萨摩诃萨虽无量亿那由他劫行六度乃至犹为假名菩萨问璎珞经等十千劫修十信行满何故此中无量亿等不信此经答以彼但於行布位中修行信等於此圆融普贤十信一摄一切犹未闻信由此故知二宗差别若不尔者修行既经尔许劫不信此经何名菩萨摩诃萨也。
　　疏后五显所为中等者此五即先胜后劣为次唯为大乘不思议乘菩萨者下疏云所谓圆根不拣凡圣今云大乘者拣於小乘不思议者拣於权乘谓一运一切运下释上不思议乘也探玄记云乘者运转为义若依别门初运至十信次运至十住乃至佛果次第相成以阶彼岸名思议若依普门一位即一切位故亦运一切运名不思议乘乘此乘者十信满心即得六位如普贤品等说又十住等位皆亦如是如下文诸会处说又善财一生具五位等皆是普法相收故也又舍那品云非余境界之所知普贤行人方得入又普贤诫众生云普眼境界清净身我今演说仁谛听如是可知问何故此法非余境界答卢舍那周徧尘方普应法界一切群机称自根器但各见己所见闻自所闻皆不见他所见不闻他所闻此普贤机乃见一切所见闻一切所闻此尽舍那能化分齐故云普眼境界是故当知普别二机感普别二法各不同也。
　　疏二乘为等者探玄记云谓遗法中见闻信向此无尽法成金刚种等。
　　钞约未悟入者决择云谓地狱天子闻天鼓说法顿超十地乃是正为今约前身熏种之时故属兼为问彼时闻经不信谤经即堕地狱应属远为何名为兼为兼之根已向信故答地狱天子而有二义一或由谤经属远为摄二或由戒缓当兼为摄故无失也大海劫火等者正是难不障闻故为兼为。
　　疏三引为等者自下还收前所拣者贞元疏云慈云广布若天无私不拣荣枯遐霏法雨言借其三乘行布之名者以十地寄三乘名显一乘圆融义也然约无其所局义言借耳令不依名义取着故若约全收三乘行布名义亦非圆教之外以是一乘所现故彼谓同於我先所习之法故后因熏习方始信入圆融之法贞元疏云其犹药置乳中乳能愈病(如小儿爱乳而不爱药故将药置乳中乳能愈病)以圆投相相自亡权探玄记云如前权教菩萨於彼教中多时长养深解穷彻行布教源即当此普法界既云无量亿那由他劫不信此经即知过此劫数必当信受以离此普法更无余路得成佛故经不可说过此劫数犹不信故问若彼地前过彼劫数必信受者即知地上二宗不别岂彼所信无十地耶答於教中具有行布十地渐次乃至佛果长养彼根器务令成熟极迟之者至此劫定当信入如其疾者即是不定。
　　钞因果俱有实事等者因非曲径果不虚指故前四依教修行皆为入圆方便故因中则有至自乘果但有教说无实证故此约证道真实非约教道权施然此中暗用天台意也故下钞云智者虽说四教三教果处无有实事但就教中施设有果进位后果即便虚无如别教说三贤十地修三贤则有可修及证十地更无有别(此约证道)别教十地证位即是圆教家住耳(此据教道废别就圆)即由此义圆教初住自在过地犹如下约喻前四入圆终归处故唯此则终顿之机亦引为中摄以依此法出彼教而引摄故。
　　疏四权为等者约能为标所为也以实是菩萨权示声闻以化实声闻也故贞元疏云或示在座如聋如盲彰其绝分惊余欣乐六千启发悟心舍劣向胜令实者知可回心入大於己亦有分也此段本非化大菩萨权作声闻者但化实狭劣之声闻故是知五百六千於十类众中即显法众是起教缘中收故前疏云除当根众於皆是缘其所化实者於十类众中即当机众教起因中收仍通现未故前疏云诸会当机即是现在今之闻者是未来机然此科是清凉新加探玄本为转为则华严正不为声闻但约展转为之今声闻於三乘中转为菩萨方入华严一乘无从小乘直入一乘者故彼文云四转为者谓诸二乘以根钝故要先回入共教大乘舍二乘名得菩萨称然后方入此普贤法故说此经唯为菩萨不摄二乘若不尔者余大乘经有声闻众为所被机亦引二乘令其入大唯独此经众无声闻之机文无回小之说何成了义深广之典设第八会有声闻者为寄对表法如聋如盲非是所被其六千比丘非是罗汉故不相违是故当知一切二乘总无顿入普贤法界依究竟说无有二乘而不回入共教菩萨无彼菩萨而不入此普贤之法是故展转无不皆是此法之器评曰据此二类声闻五百非所被之机六千虽是所被然非罗汉之器显是回在共教中来也故教章云六千比丘非是前所列众此等皆是已在三乘中令回向一乘故作此说今清凉不取此说故改为权为谓合取二类声闻俱作能为也以此二类皆权声闻而正为实声闻也故疏云二乘既其不闻何况受持(此实声闻也)故诸菩萨权示声闻(此权声闻五百六千为能为也)彰其绝分(抑也)知可回心(扬也)然但约五百不见闻者乃彰法深胜亦是抑令声闻修见闻种今合二类同为一道化事显同别分齐(彰聋盲显别教在道悟显同教)互相抑扬令其见闻后必趣入也然则贤首不许声闻直入一乘故名转为清凉许声闻直入一乘故名权为故前随机不定门许小乘直入一乘也问华严当会有实声闻否答但有能为之权声闻其实声闻不在当会若是渐机次第至法华会入今约不定之机或於佛世或在未来知今二类声闻其不见闻者由阙缘种得悟入者昔由圆因故於声闻之身以下圆顿之种故也以华严无实声闻二祖意同但展转入与直入别尔展转入者正在声闻时不许见闻转为菩萨时方许见闻下种后入一乘也二祖之意亦抑扬异也。
　　疏故出现品云下下疏云药王生长喻喻佛穷劫利乐智先拣非器无为正位一堕难出故喻深坑又无悲水取灰断故如彼地狱邪见拨无因果贪爱浸澜皆喻於水不容善根又阙土缘非生处故由前经云如药王树能令一切树生长唯於二处不能为作生长利益所谓地狱深坑及水轮中后收言无厌舍者上据现恶阙缘令生厌怖直进一乘故除二处而同有佛性久久当成故不厌舍是知现恶明无则无恶必有故涅盘云一阐提虽复断善犹有佛性若能发心非阐提也法华云决了声闻法余诸声闻众亦当复如是有引向所拣证无佛性及定性义不观次后不舍之言况第十喻平等共有若言三分半众生无佛性者损减佛性恐毁谤一乘愿诸后学当诚慎之无滞权说决释问云后之所为即前所拣五类非器收拣相违其犹水火如何通会答下疏云其犹黎庶以对於王贵贱悬隔以王收人则率土之内莫非王人是以若约普收则一切众生无不具有如来智慧况於二乘无漏因果若校优劣则权教久行菩萨尚不信闻况於二乘二乘上首尚如聋盲况凡夫外道耶。
　　钞二即彼品见闻利益中文者勘经是出现意业中文若第十见闻利益是亦药王遍益喻作六根境界如前见闻益以释恐传写之误耳。
　　钞然初一正是邪见下牒难也然邪见有二下释成而有二义一者轻重虽异俱是邪见故二者二三本非邪见今欲以经总收摄合入邪见之数也。
　　钞亦第十见闻利益者以出现品有十段一总辩多缘以成正觉二正觉身三语业四智五境六行七菩提八转法轮九入涅盘十见闻利益今即第十段中文也佛子等者疏云明不信益此显益深证初无信亦远为故如来秘密藏经云骂药服之得力骂沉烧之还香骂佛犹胜敬诸外道等具如前释言地狱天子下以经不出堕地狱之因故今两楹而言故云或由也或者不定义纂玄记云地狱天子有其二类一信向熏种由戒缓故即时未悟故属兼为如随好品说二谤经熏种由不信故非兼为收终醒悟故故属远为如出现品说故今前后各一意也言法华等者彼经说昔谤常不轻菩萨所说一乘妙法故无间地狱长受大苦经千劫已方始受不轻教化即跋陀婆罗菩萨等是也故涅盘喻以毒涂之鼓欲闻不闻无不死者故菩萨之名起自闻谤之口谤尚远益况深信耶况解行耶况证悟耶弘持之者勉思此文。
　　钞经目历耳者理实六根遇经皆能熏种即五十八经下离世间品具云复有众生慢心所覆诸佛出世不能亲近恭敬供养新善不起旧善消灭不应说而说不应诤而诤未来必堕险难深坑於百千劫尚不值佛何况闻法但以曾发菩提心故终自醒悟疏云明非长没亦但远益耳此成前义不别为一经前见闻利益中经及后身业中经为二处经故前钞云先引二经。
　　▲钞出现身业下疏云无信眼为盲佛无生潜益身如日无信至恶犹有佛性亦为饶益令离集苦故。
　　疏潜流喻者即义引也经正云佛智海水亦复如是流入一切众生心中若诸众生观察境界修习法门则得智慧清净明了而如来智平等无二释曰此即以佛智入众生心中为具有如来智慧若取今所引却是破尘喻中法说之文故经云无一众生不具如来智慧但以妄想执着而不证得是也故知前但义引耳言若除妄想下经偈云佛智亦如是徧在众生心妄想之所缠不觉亦不知诸佛大慈悲令其除妄想如是乃出现饶益诸菩萨。
　　钞又如大海等者引二经亦二处经言前已引者大海潜流喻潜入无碍中已释破尘出经喻教迹中已释。
　　钞言被非情等者回向品疏钞说谓精神化为土木金石(如劫毗罗仙人化为石晋张华於燕昭王墓上斫华表化为狐此情变非情也)枭镜负块以成为子(土枭附块为儿破镜鸟以毒树果抱为其子子成父母皆遭其食此非情变情也)情变非情非情变情思为邪见不异外道众生新生草木有命故不可也(钞云此为遮妄执一切有情有佛性义)若说无情同一有性故则稍近宗亦须得意今显正义谓性与相非一非异情与非情亦非一非异一以性从缘则情非情异为性亦殊如涅盘拣瓦砾无觉性智论明在非情为法性在有情为佛性二泯缘从性则非觉不觉真性之中无心境故本绝百非言忘四句三二性互融则无非觉悟起信云所谓从本已来色心不二以色即是智性故色体无形说名智身以智性即色性故说名法身遍一切处今取二性相即融通之义说耳此上一性义况心为总相则无所不摄即唯心义又融摄重重即事事无碍义配今钞文行相可知(又融摄下配钞初义三二性互融下配钞第二义况心为下配钞第二义也)。
　　疏体性难思者贞元疏云本自寂寥何深何浅言亡戏论非一非多今以无言之言彰无体之体。
　　钞前前浅后后深者以前望后别别十门有九个浅以后望前别别十门有九个深言虽有下纵夺释成也问此教甚深理应唯深者为体何说浅耶故纵云虽有浅深并融为教体问何须融浅答无浅何以显包含非融何以彰玄妙。
　　钞料拣总有四重者指玄记云总别宽狭渐次为理初重是总后三重别於后三重从宽向狭渐次行文为理於第二重内大乘之中分出第三一乘料拣於第三重内一乘之中分出第四同教别教料拣此有深理助正未许此义者未之思也(若究此从宽向狭后当详其取舍)。
　　▲钞一体性料拣等者显体通性局也以体与性望性相及理事二对有通有局体者性相之通称又是理事之通称性者唯局於理言相举於外下释成体通性相性唯局性未必在外但彰显为相易了称外言性主於内者不必在内真理为性深隐名内若言下释成体通理事及性局理义言由后五中下释成后五通性也是则约性下结归疏意明后五中有理名性亦即理体故名体也言事但可称体者前五事相但可称体名宽义狭别属事故唯字显不通理性故若从显说应云性相料拣也然疏云前五唯体者此但是一相之言如下会声等四法通至圆融显义体中亦云况华严性海云台宝网同演妙音等岂非通性今但约总科故云唯体亦如唯心体中约同别四句说听等义岂未入实而第七会缘入实方云前来六门同入一实此亦约总科意也。
　　钞大小乘料拣可知者大小乘为能料拣十重体为所料拣谓若以乘望体小乘唯得前四大乘通得十体若以体望乘后六局大前四通小疏约后义(后二重准知)问初三通小可然第四通小复有何文答下疏云若不诠义教文何用小乘亦有此理故亦通小。
　　钞三乘一乘料拣者问若前七通三乘者大乘可尔小乘云何通五六七耶以前大小乘料拣中小乘唯得前四故答此有诸师不同若随文说第三重内以本收末故五六七之三门却有小乘返显第三重本末别分后六唯是本大不摄末小若指玄者先难前云若尔不唯二三两重有相例之难亦应后重亦有小乘以有一乘之本摄三乘之末故后自释云约教约性故乃不唯第一重内是约大小教说故不许通第三重内是约一乘三乘性说故许通也今问若尔八九十之三门亦有性义何不通於小耶今详疏意言总意别有其二意一云虽言前七通三乘意亦以前四通小后三唯大以乘望体大乘有七小乘唯四是其本意以前有大小乘料拣故此唯总指也二云虽言三乘意唯取权教大乘与一乘为料拣以彼立三乘故以为名也又此中后三重料拣皆从宽向狭此唯就大乘中分三一故义如前指若此第三重中更有大小者岂非重耶前已拣故此有深理学者细详言以会缘入实下此有二释一云准次科云谓七八虽一乘等似钞家直以第七第八皆一乘但与九十同七八别九十之异如此疏中合云前六通三乘后四唯一乘方与今三处钞家相应尔则疏文七三两字误书耳二云若顺今疏不误作前七通三乘释者亦有二意一者实有二义实是空义即属破相始教故疏云前七通三实是理实即属顿教故此钞云归一实理即一乘也此疏钞二文各据一意也故二者若以钞文就疏意不相违释者钞意谓以乘望体三乘局前七一乘通十体则前七皆有三一义也若四法与显义体中约行布不坏相皆有三一义故唯心通三一可知但此七中约所会必通三乘显义所归一理即是一乘义难见故此独释尔上释皆有深理随情去取。
　　钞同教别教相对料拣於前一乘中又取终顿为同教一乘圆教为别教一乘以料拣也言七八虽是一乘者纵之同名一乘夺之是同教一乘也此约深义乃一乘同也言前八皆同者约广义以通该前八也约终顿合为一同教具有前八门义故寂照取前之四教皆名同教以此前八皆同为证者然钞不言小始只言终顿故又失从宽向狭之理故义难依准思之。
　　▲钞於后三重料拣下又料拣也谓若小乘无后六门大乘必兼具前四门三乘无后三门一乘兼具前七门同教无后二门别教必兼具前八门问何故不说初重耶答初重是通相之意且如体性名深宽通不取前无后有故以体性之义通於大小三一等之义故故钞略之。
　　钞谓佛语言者弘决志云直言曰言诠义曰语唱号言词者即屈曲声中诠名字之言也言评量论说者对说是非好恶曰评量於义犹豫不决即名论说也言宫商下即五音也谓依五行辨别木声壅其音角火声炽其音征上声宽其音宫金声清其音商水声浊其音羽。
　　▲钞十四音者兴善三藏金刚瑜伽字母云一阿(上)二阿(长)三伊(上)四伊(长)五坞六污七[口*吕][口*吕](二合)八力卢(二合引)九噎十爱十一污十二奥十三暗十四恶西域字母有三十四字此十四字即翻字之声势也有云言十四音者是昙无谶依龟兹国文字若依中国唯十二音(除此十八二音)今且依古也。
　　▲钞增与是名等者语但有声若云名者不唯有声亦诠表得法故云增胜於语。
　　▲钞梵行品云等者疏云音声是语体吐纳等四辨语相此五语音风息等五语缘即语路吻者音义云唇两头边也若语业下直释记云由前语体对缘别施起居者所问尊位动静之谓也问讯即入问之词也高者起居平交问讯於总持者则为略说於委细者则为广说於难晓者则为喻说於易晓者则为直说於诸功德精进柔和等者则为赞说於诸过恶懈怠刚硬等者则为毁说於诸法门次第得入而解脱者则安立说於诸浅近难信难解难通达者则随俗说於彼一类信根深远智慧圆通者则显了说等。
　　▲钞表亦是业者业宽表狭又业即取语上功能事事表取表显令他生解之义於义亦异也言然业有表无表别者表谓表示自他知故无表谓不能表示他知唯自知故言二识所取者谓语表耳识与同时意识所取无表唯一意识所取故又三无数劫下谓三无数劫修行求此巧妙语表为生说法故。
　　▲钞而云佛教者下牒难而释也有此三难一难云但言教体便了何约人举云佛教耶答依根本故教是佛声故云佛教二问今所见闻之教乃在物机何名佛教答依相似故意谓今所见闻似佛昔所说之声故三问既是佛声何名为教以教具名句文三故答依随顺故钞中自释言佛依如是等者意云佛依名等欲诠显义方有所说今声亦同佛随彼名等故云佛教也。
　　钞中是教体等者以名句文身为教体也如言子是某父之子虽语其父意在子体合意虽言声教意在名等亲能显义故。
　　疏评家意取下齐此合自为一科以前正明名等为体此下对前明取舍不同应分初正辨当门二对前取舍以评家意唯取声正理论唯取名等而俱舍双存二说皆得故云对前取舍也。
　　钞如是说者等评家双牒前二取声为正佛音所说他耳所闻故由此二义声为教体言婆沙是罗汉同集等俱舍疏第一云因胁尊者答迦腻色迦王(云云如前)是故依之修行无不皆成圣果王因问曰诸部立范孰最善乎我欲修行愿尊者说尊者答曰诸部懿典莫越有宗王欲修行宜尊此矣王曰向承嘉旨示以有宗此部三藏今应结集须召有德共详议之於是万里星驰四方云集英贤备萃凡圣及众既多繁乱不可总为遂简凡僧唯留圣众圣众尚繁简去有学唯留无学无学复多不可总集於无学内定满六通知圆四辩内闲三藏外达五明方堪结集故以简留所简圣众四百九十有九王曰此国暑湿不堪结集应往王舍城中迦叶结集之处不亦宜乎胁尊者曰王舍城中多诸外道酬答无暇何功造论迦湿弥国林木郁茂泉石清闲圣贤所居灵仙游止复山有四面城唯一门枢坚固矣可结集焉於是国王及诸圣众自彼而至迦湿弥国到彼国已缘少一人未满五百欲召世友然世友识虽明敏未成无学众欲不取世友顾圣众曰我见罗汉视之如唾久舍不取以何尊此而弃我乎我欲证之须臾便获遂於僧众便立誓言我掷缕丸至空缕下至地愿我便证阿罗汉果缕未至空诸天接住谓世友曰大士方期佛果次补弥勒三界特尊四生攸赖一何为此小缘而欲舍弃大事於是圣众闻此空言顶礼世友推为上座於是五百圣众初集十万颂释素怛缆藏次造十万颂释毗奈耶藏后造十万颂释阿毗达磨藏即大婆沙是也世友商确马鸣援翰备释三藏五百罗汉既结集已刻石立誓唯听自国不许外传敕夜叉神守护城门不令散出等昔南海滨枯树中有五百蝙蝠商人至宿时寒燃火延及枯树商人诵论蝙蝠乐闻至死不去因是为人出家多智即今五百圣者是也言一世友等者俱舍钞梵云代苏多罗(唐言世友)印士天祠之名以菩萨初生父母责之恐为鬼神所娆故取彼为名冀无恼害言妙音者梵语窭沙(唐言能鸣)西域敷演令皆号窭沙谓彼尊者久沉生死今得圣智对者沉默故号能鸣或能宣唱故言法救者梵云达磨恒罗(唐言法救)谓以法救人故言觉天者梵云部陀提婆(唐言觉天)谓以佛为天立此号也应知此之四师皆非聊尔之人以评量决定为正义故。

　　华严悬谈会玄记卷第三十二


　　音释


痆
　　(女黠切疮病也)。

杼
　　(持吕切机持纬也)。

骋
　　(丑领切直驱也)。

缕
　　(力主切丝缕也)。

缆
　　(力暂切维舟也)。

窭
　　(其矩切贫无礼也)。
　　华严悬谈会玄记卷第三十三

　　　　苍山再光寺比丘　普瑞集
　　疏牟尼说法蕴等者蕴是藏义具有八万四千今云八十千者唯有八万举其大数耳。
　　钞长行释云下有二义初色摄八万法阴言法阴者阴亦是藏义此正同评家二有说下行阴摄八万法藏若双取二义正同俱舍故下结云与俱舍同又戒下释偈下二句也谓戒是无表色故色阴摄定慧等者约五蕴摄法七十三俱为行蕴故定慧行阴摄也。
　　▲钞何以当下征释所引也问义云此段以名等为体何以通用四法为体证以其下答也用声为体证初义用名等为体证次义离之则双证前二合之则乃复为第三义。
　　疏显宗即第三等者即小乘显宗论第三卷亦同此正理论说。
　　钞以正理论总释俱舍六百行颂等者俱舍论乃世亲菩萨所造梵语婆苏盘豆此云世亲或云天亲先习有宗后学经部屡破有宗遂讲毗婆沙论若一日讲便造一颂如是次第乃成六百行颂於毗婆沙论其义周尽又造释文凡八千颂频破有宗时有悟入尊者之门人梵语僧伽跋陀此云众贤聪敏博达宗於有部知天亲菩萨破於己宗遂造俱舍雹论二万五千颂凡八十万言欲与天亲论义因而有疾不能前往遂使门人持书悔过至世亲所而致辞曰我师众贤已梒寿命遗书责躬谢咎不坠其名非敢望也世亲菩萨览书阅论改俱舍雹为顺正理论故云以正理论等。
　　疏三者然俱舍下有科云唯声为体此非也此有三失一对前后以此当总科第三通取四法又前钞云第三通取四法又前钞云第三取此为四法之体又复大乘第三亦总取四法为体何得此中唯声二失科前段谓但见次前文云经部意亦唯取声故作此科次前取俱舍四法如何收得三失经部意亦以疏主引经部唯声为体者非独取声故引正理能破云不应立名句文即声为体是经部以声实名假举声摄名等假故曰唯声此不同婆沙评家但取语业不尔此中自明总取四法何得却引经部唯声为体故知经部以声即名句文以离声无此三故下云义参大乘也应科云四法为体若欲易见复分二科初依俱舍双取四法二依经部名句即声有云或可此中经部取声正理破彼不应即声为体显名等为体二文合正俱舍通取四法体二释之中前解为正。
　　钞引此为成上来等者引此正理论中破经部师不应说名等即声为之文为成上来俱舍论中通取四法之义也或引能破显所破中名即声之义也。
　　▲钞论云下口科分二。
　　初经部立论(论云)后正理牒破(三)
　　初总非(此责)二别释(四)
　　初征起二量(所以)二牒释二量(二)
　　初圣言量(教谓)　　二现量(理谓)

　　三引论释成(论下)四引例别释(二)
　　初能例(又次)　　后所例(如是)


　　三总结(此为)



　　钞岂不此三下经部师问正理师云岂不此名句文三声为体性耶既此三法声为性故但用声为体色自性摄妙僧汝顺正理论乃说心不相应行中名句文三为教体耶故法苑云其经部说名等假声体实虽彼不立不相应行仍不单取声无诠表故取有漏声(小乘以佛前十五界是有漏故)上假屈曲能诠以为体性然声处收。
　　▲钞大造合下谓地等四大为能造树等体是四微色香味触为所造也故树等合能造四大种而成此则四大种为能造树等四微为所造影从树生树复为能生也言影由假发者假者藉也谓托於树缘而发於影而影自有体是实非假上即能例之喻。
　　▲钞如是诸文下诸文即文身连合多字而成故曰诸文文即字故此合树等大造合成言别生名句等者此合别生影等也言虽由下合影由假发而体非假也玄镜记云若依正理论萨婆多说名句文三是实有离声之外别有自体非即声也问何以知非假耶答从文生故依文显故如眼根生眼识非假故依文生名句名句亦非假也。
　　▲钞此为下总结三段可知释曰上来一段钞文虽引正理能破之文即显经部立名句文三唯假即声实体故经部虽但举声为体即摄名句文三故引此於今合四法体中用也。
　　钞三本母者即对法异名故前疏云亦名磨怛理迦此云本母谓以教与理为本为母故言下广释相者是深密中次广释尔。
　　▲钞四大种所造者法苑云瑜伽第三说由此大种其性大故为种生故立大种名大有四义一所依故(一切所造皆依能造有故)二体广故(遍一切所造中有故)三形相大故(眼所见地等遍一切处故)四起大用故(地界能持所造水界能长所造火界能热所造风界能摄所造)种者因义此四为因起众色故虚空虽大不能为因余能为因体性非大此四亦大亦种持业释也虽色等各从自种辨体而生即亲因缘依彼大种为增上缘故名为造言若可意下准百法疏释云情所乐欲名可意声情不乐欲名不可意非乐非不乐名俱相违余如次释言相者谓耳根所取义下即声者可闻义或义之言即耳所闻之境也此第一因总建立声也言说差别谓世所共成等者此第四因立第七八九三种声也言余三如所应者论文逐难但释二因余之三因顺其所起之声相应而配也谓第二损益故立第一闻可意声顺益第二闻不可意声损恼第三闻中容声不损不益即俱相违故此立三种声也第二因差别亦立三种声谓因执受不执受因俱也第五言差别立二种声谓圣言非圣言也言因执受大种下别释后九种声也以前二易故不释百法疏云因谓因由假藉之义因彼赖耶之所执受地等四大所发之声即有情等声是也因不执受大种者不因赖耶执受大种所发之声即风铃等声是也因俱大种者因执受四大不执受四大共发一声即击鼓吹螺等声是也世所共成者谓世俗间共立言教等所发之声成所引者谓诸圣人成立教理引发之声或成所作智所引言教之声也遍计所执者谓外道执心安立言教之声即法华经扬声大叫等声是也(决择云上三如次依他圆成遍计三性所发之声也)圣言非圣如下钞释。
　　▲钞今疏但引下皆论文此下钞主略释也言思可知者如上已指言八种圣言者圣犹正也以圣言不虚若不虚妄是圣之类相似立名故或既不虚即是正故非圣反此见不见约眼说闻不闻约耳说觉不觉约鼻舌身说知不知约意说眼耳意三明利用多故开鼻舌身三钝及用少故合又前三离远能取境故开之后三合方了境故总说。
　　疏二云以体从用者若探玄初名摄假从实二名分假异实今故改云以体从用也体即是实用即是假即以实从假方能诠义故取名等为体声未诠义故从用也无性摄论既不许语为自性(自性即体)反显取名等为体也引成唯识亦反显上义此依探玄引故文反显若成唯识正文却是顺明如钞中引者是也今云亦破彼者是破经部师据钞所引唯识疏乃通破正理师亦破经部师至钞中自见(若名等不即是声不同经部若名等是假不同顺正今取别义故但云破彼经部师也)言唯识下此亦成唯识文却在前段文上自不应云唯识云应合云又云也今既加唯识云三字似别是一本论文今详疏主意以前文依贤首引乃是反显此复自引顺显欲彰彼此所引不同故加唯识云字隔之也所以钞中但引成唯识疏总相释之而结大意云今疏总略以论对疏於义分明此意谓若了钞文自见疏中(有本疏移唯识云下在前以成唯识第二破云下在后此又不审由前引摄论破经部师故次云亦破彼也若唯识云下在前既隔此段文不应却云亦破等也当如今疏为正)。
　　钞义引论文者即疏云能诠诸法自性差别二所依故即义引论中显三用殊中文也。
　　▲钞然唯识下引文稍广当以义勒口科分二。
初引彼论疏委曲而释(二)
初引论文(二)
初破他不正义(二)
　　初问答总非(故彼)　　二结成愚智(下广)

二显自正义(四)
　　初显假差别(下申)　　二显三用殊(名诠)　　三明不即不离(此三)　　四会其相违(由此)


二引疏释(二)
初释破他不正义(四)
　　初破萨婆多(准彼)　　二顺正理救(正理)　　三显论中破(故上)　　四疏正结破(故彼)

后释显自正义(二)
　　初假外问(既声)后引论答(四)
初显假义别(二)
　　初牒论　　二疏释

二显三用殊分(二)
　　初牒论　　二疏释

　　三明不即不离四会其相违(二)
初正会相违(二)
　　初牒论(论由)　　后疏释(述曰)

二蹑迹会违(四)
　　初蹑迹为难(问曰)　　二正引论释(故论)　　三疏释论文(述曰)　　四别会华梵(又梵)






　　二对今疏文总结大(今疏)


　　钞唯识第二等者即成唯识论有十卷护法等所造也此中粗书即论文注字即钞主注也言佛得希有等者彼疏云谓成佛时得未曾有名身等故。
　　▲钞下广破竟者论次前云若名句文异声实有应如色等非实能诠谓声能生名句文者此声必有音韵屈曲此足能诠何用名等若谓声上音韵屈曲即名句文异声实有所见色上形量屈曲应异色处别有实体若谓声上音韵屈曲如弦管声非能诠者此应如彼声不别生名等又谁说彼定不能诠(上破正理师此下双破经部正理云)声若能诠风铃等声应有诠用此应如彼不别生实名句文身若唯语声能生名等如何不许唯语能诠何理定知能诠即语宁知异语别有能诠(即连云语不异能诠等文也)言语不异能诠下语即能诠若人若天皆共了达(以经部与大乘皆了故)共知声知能诠故执能诠之名体异於语唯汝天爱(唯汝正理师故)非余智者言天爱者以其愚痴无可录念唯天所爱方得自存如言此人天怜汝尔故名天爱有本云天受则言禀受其义也枢要云世间之胜莫过於天世间之劣莫过於愚唤愚为天调之故也问疏中引论云若名句文不异声者法词无碍境应无别是破彼小乘不异义自立异义今云若异义唯愚者如何却反破自义耶答疏中引论明不即以破经部今所引论明不离以破正理以此中具不即不离二义双破二宗故无违也。
　　钞下申正义云者钞主欲令知今正义故加此云尔若论即连次也从然依语声下至亦各有异即下唯识疏所牒释四段之文此但列之尔。
　　▲钞言由声显生二义者谓彼立名句文在未来藏中虽皆有体须籍因缘而得生起喉吻等为缘声为因由此因缘名等生起今论主下彼疏云今论取生破显类破之今钞於显字下阙类破之三字以所释论云谓声能生名句文者此声必有音韵屈曲此是能诠何用名等彼疏意云今论主取萨婆多计名等由声生之义破之其由声显之义类例破之以皆离声别有名等实体故俱破也。
　　▲钞无始惯习者由无始时来闻他语言惯熟熏习谓闻名言前语之声分位力故者谓前声唱起如言菩提若但前言菩即是字分位双云菩提即是名分位以诠觉故若言阿耨菩提是句分位以诠无上觉故所以分位之言自名句文也此中意谓先闻声有名等分位后意识依此而解若耳识但剎那则谢故唯取声不取文等。
　　▲钞次假外问云者亦即彼疏文也问意云我宗声不即能诠故立名等三种差别汝大乘宗既声即能诠何有名等分位差别耶。
　　▲钞一从初下即次第牒上四节论文也此下粗书是论注字皆疏也。
　　▲钞依声假立名句文身者疏科云一显假差别言依一切位者意云此上分位立名句字依凡夫位以入地已去智用自在不必如是安立故或拣一切因位果中方自在故。
　　▲钞外人难言下有本云外又问曰即文前问也论文如前可知。
　　钞述曰下疏释言二显三用殊者科名也有本云二用者谓名诠自性句诠差别二用殊也以字不诠义故无用今以字为二所依亦有用故为三用也言文者彰义下与名句二为依彰表名句二故又文者显义与名句二为所依能显义故而字体非彰非显字者无改转义此是字体如单言斫言刍未有属目何所转耶言字为初首下显生起次第也杂集下引多论证成三用殊也言字即语故者以多剎那声集成一字不离言说故说字为言言广会自共相义者问下论云名诠诸法但得共相不得自相何故今言名诠自性答此有密意谓诸法中自相共相体非是徧有是自相非共相如青色等相有是共相非自相如苦空无我等其自性差别体即徧通自相共相皆有自性自相共相皆有差别今言诠自性者即是共相之自性自性者体义差别者体上差别义即自相共相皆有体性及差别义故问何名自相共相答若法自体唯证智知言说不及是自相若法体性言说所及假智所缘是为共相问一切法皆言不及云何言说及者是共相答共相是法自体上义更无别体又如言火遮非火等此义即通一切火上故言共相得其义也非苦空等之共相理若尔一切法不可言言不称理遮可言故言不可言非不可言即称法体法体亦非是不可言故何言名得共相之自性耶答但遮得自相故言名诠共相理实自共皆不及故(百法钞总此答意云下论说名诠诸法但得共相不得自相者以假名诠但於共相转不得离言之自性今言名诠自性者是共相中自性非是离言自性是不相违)。
　　▲钞声是实有者就世俗言实也。
　　▲钞论曰此法词二无碍下亦牒前第四段论文也有本加百字云百论者悞也。
　　钞述曰下疏释也然准彼疏此通后段皆科云四会相违今以通在后段指故今分为二此正会违外人问者显其违也小乘意云若我离声有名等是实有则二境可别今既名等即声二境何别故此会也(疏中反显故难小乘今从顺释是通小难)言虽二自性下释难也问名等与声无二自性云何说二境差别耶故此答也言法对所诠下法对所诠自性差别故但取名等词多对根他所闻故但说於声以所对显能对故二境有异也耳闻声下取意叙之。
　　▲钞问曰下即疏家文前问答显次下论文通蹑迹难也二问可知。
　　▲钞故论复云下答也即连前蕴界处摄亦各有异之文也。
　　▲钞所引即净名经者即上云诸余佛土亦依光明等是也如诸法显义体中钞文具引言等取触思数者以前经文中光明是色香味如名故等触思二尘显余五尘皆得立教也(思即法尘故也)言以众生机欲对待故假者意言随机心乐欲不同对彼机缘於六尘境皆能显义即色乃至思上有此名等是假属不相应摄也然假有三一因成故假二相续故假三相待故假具如前引。
　　▲钞又梵云下别会文句之华梵也初会文即是味故净名等经詺曰文句味故味即文也此便缮那一名四实总是显义如扇显生凉障尘相好显尊贵根形显丈夫味是盐显诸物味今以文义有意味者目文为味此拣显得名也言古德说名为味者意云古德说文之名目为味也对法下证文能显义恶剎那下会文之梵语别也此约文字无改转如对法论中说也由是或云字梵云恶剎那或云文梵云便缮那言钵陀是迹等者此显句之梵语於义可知。
　　▲钞今疏总略以论对下意谓但寻钞中所引自知疏义不必别别对疏以钞释之问准法苑中四重出体无以体从用名句文为教体答既许摄假归实以声为体理应亦有以体从用名等为体故略钞云唯识既云此三离声虽无别体而假实异亦不相即声即知名等能诠非声能诠也。
　　疏皆有教理者前摄假从实以体从用理也二段引证之文教也。
　　钞亦是第三香积品文者以前段依光明妙香等已引故云亦也然是菩萨行品言香积者误书也至下显义体同自见言义如下释者十地经云如空中彩画如空中风相牟尼智如是分别不可得疏云举二喻者喻旨别故论云画者喻名字依相说故谓画有相状如名句之屈曲能显地相风者以喻音声声无屈曲如风一相假实既殊故双举之又假实相依阙一不可等。
　　疏正就佛说容为教体等者意谓但在佛正说时有声之实得为教体此只在说时唯得於近也若流传后代既无佛声可闻应无教体故疏主意取名等为体远近皆得谓正在佛说时取其诠义以名等为体此得近也又传末代书之竹帛(以古未有纸时用竹帛书故)亦依书以显名等诠义亦是名等为体此得远也此是疏主新意妙出古今。
　　疏亦与名等为所依者谓声既与名等为所依今书翰之色亦与名等为所依也故结云故亦色蕴摄意谓声是色蕴摄书亦色蕴摄也故有二亦字。
　　钞显无方理者有二一以是通方之教不但局此土故二妙理无方不取常规。
　　钞会通前文者亦是通妨恐有难云既前引净名十地通取四法今何唯取名等耶故此通也言但言所用者谓当时佛说法所用用此四法流传后代何必用四。
　　钞大王是经等者经云百佛千佛百千万佛说名句味於恒河沙三千大千国土中盛无量七宝等有本云亿及成字恐后人笔误耳七贤即七方便也不如於此下以此一念於大乘法起净信心当成佛果普令一切得无上觉是故超过令他得小果也一念信德尚尔何况解一句义云何解耶随说何句而不可得云非句恐谓为非句故云非非句於是不取明解现前德转深妙故彼经次云般若非句句非般若今但下出疏略引之意可知。
　　钞声是心变者即心自证分为能变声是所变相分於世俗谛说之为实依胜义谛故亦无实虽从种生依他如幻何有实耶。
　　▲钞一空为初门下但佛声等缘生无性即但空意破相始教义二顿寂声等诸相显真体故即绝待真空意。
　　▲钞以其被呵者以须菩提舍贫从富(镜幽记引开玄钞云须菩提过去生中作贫人时世饥馑不施辟支佛饭圣者强化乃起瞋心怪辟支佛佛现神通腾身而上虚空而住便生悔心为此因缘九十一劫堕剥皮地狱从地狱出承忏悔力得值遇佛乃至出家修道证阿罗汉果即前生所为讥嫌圣者获大苦果我今身是罗汉若向贫人乞恐娆贫故如我前生所以舍贫从富也)就净名舍乞食净名盛满钵饭手擎未与(生公曰恐有吝惜之嫌故盛满钵恐不尽言论故未授与也)而呵之有四义故一法食等(言於一切法等者於食亦等若能如是方可取食)二染净等(不断淫怒痴亦不与俱等)三邪正等(外道六师是汝之师彼之所堕汝亦随堕)四损益等(入诸邪见不到彼岸同於烦恼离清净法)乃至若能如是乃可取食世尊我闻是茫然不识是何言不知以何答便置钵欲出其舍(此下便连钞文)言不着文字者肇公云夫文字之作生於惑取法无可取则文字相离虚妄假名智者不着解脱谓无为真解脱也言通圆顿意者即言亡言顿寂诸相顿教意也即言全收亡言亡言全收於言无尽难思圆教意也。
　　▲钞以风画合空等者下疏云於空中风画以喻阿含所依之空以喻地智然空中风画不可言无谓若依树壁则可见故亦不可言有依空不住故非有非无故不可说。
　　▲钞经云下标告反明真空深理舍利弗诸法实空下覆明玄妙如来以是下如证而说先标念处次舍利弗下释成念处名为下所念无处恐谓非处无念无念体也无念业无业用也相应时一聚无想无分别无意具无意业无思体无思用无法体无法相此上皆无和合有尚无合说何离散是故下结归悟者是名下结上多义总名念处经但总说诸法声等四法义必应然故证顿寂诸相故言何等名为者有本作多字应是名字言是名念佛下结归正行也。
　　疏文是所依等者谓由依六文方显十义故总名一切圣说能诠之教诠理则无法不尽矣问次诸法显义体岂出於此何别说耶答此以所诠不离能诠故兼收之彼以诸法为体复建名等别有所诠耳。
　　钞六文十义者瑜伽云一名者名诠诸法自性此复略有十二种一假名(谓於内假立我及有情命者等名於外假立瓶衣等名)二实名(谓眼等色等诸根义中立眼等名)三同类相应名(谓有情色受大种等名)四异类相应名(诸佛受德及青黄等名)五随德名(谓变爱故名色领纳故名受发光故名〔曰〕等)六假说名(谓舍贫为富若余所有不观待义安立其名)七同所了名八非同所了名(谓共所解相与此相违是非同所了名)九显名(谓其义易了故)十不显名(谓其义难了故如达罗弥荼明咒等)十一略名(谓一字名)十二广名(谓多字名)二句者诠诸法差别随义不同此复六种一不圆满句(谓文义不究竟故如言诸则文不圆满若言诸恶者则义不圆满也)二圆满句(如加莫作方得圆满也)三所成句四能成句(如说诸行无常有起尽法此中为成诸行无常故次说言有起尽法则前是所成句后是能成句)五标句六释句(如言善性标句也谓正趣善士此释句也)三字者前名句所依(谓若究竟若不究竟名句所依)四语者谓说真正法令乐闻解如说行证故略具八分一先首语(谓趣涅盘宫为先首故)二美妙语(其声清美如羯罗频伽音故)三显了语(谓词句文皆善巧故)四易解语(巧辩说故)五乐闻语(引法义故)六无依语(不依希望他信己故)七不违逆语(如量说故)八无边语(广大善巧故)五行相者(谓诸蕴相应诸界相应诸处相应缘起相应处非处相应念住相应如是等相应语或声闻说或如来说或菩萨说是名行相)六机请者(谓因机请问方起言说故)如是六文总有四相说名为文一所说相谓名句字及行相以所为相谓机请摄二十七种补特伽罗三能说相谓语四说者相谓声闻菩萨及如来如是六种皆由能显於义是故名文问六文之中何有说者答机请中所请为说者或语之能说或在行相之中故。
　　▲十义者一地义略有五一资粮地二加行地三见地四修地五究竟地二相者有五相一自相二共相三假立相四因相五果相三作意者有七种作意一相作意二胜解作意三远离作意四摄乐作意五观察作意六加行究竟作意七加行究竟果作意四依处者略有三种一者事依处(此复有三一者根本事依处有六一善二恶三退堕四升进五生死六涅盘二者方便事依处有十二行一欲二离欲三善四不善五苦六非苦七顺退分八顺进分九杂染十清净十一自义十二他义已上皆有行字三者悲愍他事依处有五一离欲二宗现三教导四赞厉五庆喜)二者依时处(略有三一过去言事二未来言事三现在言事)三者补特伽罗依处(谓顿根等二十七种补特伽罗)五过患者以要言之於应毁厌义而起毁厌或法或人六胜利者谓应称赞义而起称赞或法或人七所治者谓一切杂染行八能治者谓一切清净行如贪是所治不净为能治瞋是所治慈悲能治等是九略者谓名义俱略十广者谓名义俱广。
　　疏又瑜伽云下即上所引六文总有四相是也。
　　钞此中有二义者以前三义中正取中间第二义为主向下取第三义向上取第一义以一三两义在第二义之上下故故纂玄记云总此有三初能说佛次声名句文后所诠义谓声等四法正在其中一通所诠则向下取义二通说者则向上取佛故云二义也。
　　钞六尘者色声香味触法此六名尘者数广故如尘坌污净心故如尘过累杂沓故如尘难防故如尘故昔人云看即微微不可防埋金翳玉渐无光体达用斯皆能入法故悉为教体。
　　疏净名第三云下证余之五尘皆为教体此段有三光明等是色尘衣服卧具等是触尘八万四千诸尘劳门等是法尘余之二尘影在结例文中也而云佛事者佛所事业名佛事也佛以此法为利生事业故名佛事下皆准此下引楞伽但证色尘耳。
　　钞因阿难闻香等净名舍内大众餐香饭已皆诣庵园佛法会所之时阿难白佛今所闻香自昔未有是为何香佛为说言净名取众香国香积佛饭餐饭者身毛孔中出是香也因是阿难问净名曰此饭久如当消言佛为广说者具云此饭势力至於七日然后乃消又阿难若声闻人未入正位食此食者得入正位然后乃消已入正位食此饭者得心解脱然后乃消若未发大乘意食此饭者发大乘意然后乃消已发大乘意食此饭者得无生忍然后乃消已得无生忍食此饭者至一生补处然后乃消譬如有药名曰上味其有服者身诸毒灭然后乃消此饭如是灭除一切(云云同钞)言未曾有也者肇公云饭本充体乃除结缚未曾闻见也世尊如此下彼疏云小乘唯知娑婆一化音声为佛事未知十方佛化六尘皆为佛事故有此叹佛言如是者世尊印可或有下阿难见香饭所益谓佛事理极於此故广示其事令悟佛道之无方也以佛下释见佛妙光自入道检有佛默然居宗以菩萨为化主智论云须扇多佛晨朝成佛日暮涅盘唯留化佛度生等名佛所化人菩提树光香形色及出法音遇者悟道故昔阎浮提王得佛大衣时世疾疫以衣置高表上示於国人归命者病除信敬益深因之悟道饭食如众香国园林如极乐国林树说法等好严饰者示之以相好好有者存身以示有乐空者灭身以示无自有不悟正言因喻得解者音声等如此界者有其净土纯法身菩萨外无言说内无妄识寂寞无为而超悟事表非是言思所能称量如是下以历别难尽故总举也法身无为应物而为故进止威仪皆佛事也言阿难此下犹良医以毒为药四魔即贪瞋痴及等分也能生八万四千烦恼故肇公云众生以烦恼为病而诸佛即之以为药如淫女以欲为患更极其情欲然后悟道(观佛三昧经云波罗奈国有一淫女名曰妙意佛将难陀往彼舍乞食此女於佛不生恭敬但於难陀偏生爱着已经七日女心念言若佛遣阿难陀从我所愿我当种种供养佛告二人从今日后莫往彼村世尊独至女楼一日至三日放金色光化诸人天此女不悟后日世尊复将阿难陀在楼下行此女爱二比丘故遥以华散佛及此二比丘上阿难告汝可礼佛女爱阿难应时作礼佛化作三童子年皆十五面貌端正女见欢喜白化少年言丈夫我今此舍如功德天富力自在我今以身及以奴婢奉上丈夫可备洒扫若随我愿一切供给无所爱惜化人坐床未及食顷女前亲近言愿遂我意化人不违一日一夜心不疲厌至二日时爱心渐息至三日时言丈夫可起饮食化人即起缠绵不〔以〕女生厌悔白言丈夫异人乃尔化人告言我先世法凡与女通经十二日尔乃休息女闻此语如人食曀既不得吐又不得咽身体苦痛如被杵捣至四日时如被车轹至五日如铁丸入体至六日时支节悉痛如箭入心女念言我闻净饭王子救济苦人今日何故不来救我作是念已懊恼自责我从今日乃至命终不贪色欲宁与虎狼狮子恶兽同处一室终不贪欲复起饮食行坐共俱无柰之何化人瞋唾云弊恶女废我事业我今共汝合体一处不如早死父母亲族若来见我我於何藏宁自缢死不堪受耻女言弊物我不用汝欲死随意化人取刀刺颈血污女身亦不能免死经二日青瘀三日胮胀四日烂溃至七日时唯存臭骨如胶如漆粘着女身时女发誓愿若有能免我此苦者我持此舍一切珍宝以用给施时佛将阿难陀人天大〔聚〕诣此女楼女见佛来心怀惭愧取诸白[迭*毛]无量众香裹其臭骨即为佛作礼以惭愧故身映骨上兽骨忽然在女背上女流泪而言如来功德慈悲无量若能令我离此苦者愿为弟子心终不退佛神力故臭骨不现女人出家得须陀洹果)毒龙以瞋为患更增其瞋然后受化(佛初成道摩竭陀国降伏毒龙入於龙室跏趺而坐龙即口吐烟焰猛火害佛佛入火光三昧亦以火烧龙遂乃降伏此以瞋治瞋也)斯佛事之无方也言不以为喜下以深入实相於净土初见不喜往生不贪处之不高於不净土初见不忧往生不碍处之不沉没等。
　　钞然生公下释前有此四魔已下经文也言投药失所者如失意之者因法起见坚执尤增非唯旧惑不除抑亦更增新过此非器之咎也言苟曰下犹善财遇三毒而三德圆等佛如耆婆善医是草悉药苟达下释前是名入一切下经也当器者会之何患不除何德不具菩萨既入下释前菩萨入此下经文天台疏云自有逼迫妨道则净国安之或娇奢妨道则秽土调伏非谓以秽令生苦恼亦非以净纵乐不修应审自惑病如有娇奢妨道之情何须求净土当生此勤修以理言之此土亦非劣尔既娇奢妨道净国何定胜耶或有逼迫妨道之患宜修净土之因境净缘胜而能长道出离何疑所贵下结叹在佛虽则无异而普应无方故奇妙耳。
　　钞大慧白佛言下是举佛已说为问非言说有性等者非字贯下读之非言说有自性者能诠无性也非有一切性耶者所诠无性也耶字问词双问二皆无性耶世尊若无性下陈相违言说不生者举能该所也是故下结成能诠言说有性所诠诸法有性佛告下先答所诠无性或可是答能诠无性亦举能该所故又云下举例显能诠无性以随界发解之缘各异方便引摄何有自性耶是故下双结能所诠无性大慧见此下举近况之当知无性释曰下归此中引意然楞伽下显楞伽意如前可知。
　　钞又与前文影略者义如前指欲令下结归总意故经下引经属当什公云有因通教功同说耳其土非都无言但以香为通道之本如此国内因言通道亦有因余事而得悟者也此三昧力生诸功德故名为藏疏中应云闻妙香而三昧显又前文云下经说净名入定以神通力现上方过四十二恒河沙佛土有国名众香时香积如来与诸菩萨方共坐食等释疏中食香饭言疏中应餐云香饭而发道意以为文绮互故尔故下绪云合一处经文言未入正定下谓声闻未入见道食已入见道方消十信菩萨食已至七地初得无生法忍后方消。
　　▲钞经文云舍利弗下微风吹动诸宝行树枝柯相触出声等故云风柯念三宝为正念成也。
　　钞漏月传意於秦王者后语云燕太子名丹入质於秦秦不礼而亡归遂有怨於秦后燕王病太子请归侍奉秦王不听谓曰马生角乃放还太子志感马遂生角秦乃放还太子怨心求勇士以报之谋於太傅鞠之武武乃进田光光谓太子曰骐骥壮时日驰千里及其老也驽马先之光既老迈虑不济事然光晚所善卫人荆轲志勇可使愿为召之太子悦许谓光曰向者所言国之大事愿勿泄之光乃辞行入卫见荆轲具以太子事告荆轲踊跃从命光谓轲曰吾闻长者所行不为人疑今太子见嘱勿泄言此疑我也愿足下速报太子道光已死明不泄尔遂投轮而死荆轲乃往见太子告曰光已死太子悲感流泪不能自止乃以情告荆轲轲曰今行无信秦不可图欲为太子计有秦将军樊於期愿得其首及燕国地图以献秦王乃可得行事尔太子曰今樊将军事穷而来投丹丹不忍杀之愿更虑之轲乃私见樊於期说之曰将军背秦亡燕妻子宗族皆已殁也今秦王以千金万余户求慕将军之首奈何於期悲欷流泪叹曰吾念此事病彻骨髓逃亡失志计无方出轲曰今有一计可以雪燕国之雠报将军之辱将军岂有意焉於期曰於计何为轲曰愿得将军首以献秦王必喜而赐见得近而杀之於期惊喜告祖执剑曰吾昼夜切齿今忽闻命乃自刎其首而与荆轲太子闻之奔往伏尸哭不自胜遂封其首并燕国地图以授荆轲乃入秦以武阳为副勇士十人从之太子及宾客送於易水之上荆轲令素所善高渐离击筑荆轲歌而和之为壮之声曰风潇潇兮易水寒壮士一去兮不复还皆流涕慷慨发上冲冠於是至秦秦王闻送於期首及燕国图乃赐轲上殿轲令武阳捧於期首函后武阳战惧不敢前进轲恐事变乃自下取函而进之因发函抽左手擒得秦王问之曰宁为秦地鬼愿作燕国囚秦王惧死曰愿作燕国之囚轲乃不杀秦王谓轲曰欲请与别后宫轲乃许之遂置酒与轲食宫人漏月鼓琴送酒琴中歌曰荆轲大醉酒王掣御袖越屏走轲不会琴音秦王会意遂掣袖而走轲以左手击铜柱出火秦王左右遂杀荆轲在於秦王之宫故云尔也言相如寄声於卓氏等者昔司马相如字犬子少丧父母年九岁与人牧猪闻人传说蔺相如为卿相乃改名曰相如村中有学每日讲书相如弃猪主往求觅乃见学庵前而坐猪主责之先生问曰汝何与人牧猪而在此戏相如答曰今听书拟欲达身为相先生知是贤人留於门下遗令读书经十年先生无书与读汉书说卓文君乃蜀郡临邛富人卓王孙之女因司马相如以琴调之而奔相如与驰归成都家徒壁立文君久之不乐曰长卿盍归如临邛从昆弟假贷犹足为生相如至临邛尽卖车马置一酒舍令文君当垆相如着犊鼻裈於保佣杂作涤器於市中王孙耻之杜门不出诸公更谓王孙曰长卿才足依何辱之如此王孙乃与文君僮仆百人钱百万归成都后着子虚赋达於武帝帝召拜为侍中郎将累迁文园令相故云尔也言帝释有法乐之臣者下疏云紧那罗唐三藏译云歌神以能歌咏即帝释执法乐神谓能乐中演法故也言马鸣有和罗之伎者付法藏传云马鸣於华氏城游行教化作妙伎乐名[口*赖]咤和罗(纂玄云此云抚琴)其音清雅哀婉调畅宣说苦空无我之法所谓有为如幻如化三界狱缚一无可乐王位高显势力自在无常既至谁得存者如空中云须臾散灭此身虚伪犹如芭蕉乃至广说令诸乐人演畅斯言时诸伎人不能解了曲调音节皆悉乖错尔时马鸣着白氎衣入众伎中自击钟鼓调和琴瑟音节哀雅曲调成就演宣诸法苦空无常无我时城五百王子同时出家王恐国空止勿复作等。
　　钞结成说听等者语默结净名中音声语言文字及寂寞无言等视瞬结楞伽瞻视显法此但略结实具六尘眼见耳闻鼻舌身觉意知皆根识等和合缘之悟解总名为听言但能得法者无所依据卓异象系而暗与理会矣。
　　钞从眉间出者疏云表将说中正之道也清净下正明体用遮那放光遍照十方各於十方法会之上空中城台说偈请加等言又亦照此下是十方佛放光各各普照十方竟又照娑婆世界佛及大众等言佛无等者疏云一自在胜所作无碍故即经初句由离二障解脱自在不染如空十地已还皆无等故重言等者唯与佛等故欲显佛佛等正觉故二力胜即经十力能伏邪智之怨敌故三眷属胜即经无量胜功德及人间最胜谓具功德故堪为无量众首故云人间最胜四种姓胜即经释师子法一释师子是生处胜谓应生释姓轮王贵胄故诸佛同加偏语释者以现见故是主佛故二法之一字是法家胜谓诸佛皆同真如法中住故由上四义故称法王名世中上加於彼金刚藏令说十地法故及加听者令堪能听受故。
　　▲钞第一经下疏云一座台摩尼即处中正可依处摩尼随映有差法空随缘成异中道妙理正是可依二周座华网即外相无染交映本空故即宝座华网也言复以下佛加广演佛境如空故云广大显教皆从法空所流非智不显故云佛力。
　　▲钞第六经初下即现相品初前妙严品末后诸菩萨等各兴香华等供养具云妙严疏云色相显然智揽无性从法性空无生法起能现所现逈无所依应用而来来无所从用谢而去去无所至而能含慈润澍法雨益万物重重无碍有云像焉上下诸文云义皆尔言自然出声者现相疏云前既为法兴供今乃以供宣心不因抚击故曰自然非无因缘由菩萨力。
　　▲钞又第九地下无漏智用以冥真性居法师位得如性用说法无碍故。
　　▲钞又现相品下即佛口光所照十方菩萨身毛孔中各出光明所说偈文易了。
　　▲钞出说一切下疏云前众海念请今示相答初一句通显所随众生言音次句答方便海应显趣求一切智心故。
　　钞第二明即事等者前则诸法出音声等说法此即不但六尘而随一一法即是无尽法界玄妙法门即十对体事皆尔以有下释成问此既是托事门与下事事门何别答为门不同今取法皆显义不取事事无碍也。
　　钞第三明即事是能说人者此中不取十身佛为教主之义但明一切法尚皆是能说人况不为教体耶言以二是劣者国土身是非情众生身是凡类比余身为劣故此约分相言之故十地论说此二身名为染分声闻身等说为净分虚空身为不二分故云况余胜者。
　　钞初引普贤品等者第六依说人处正引经文今但义引文云佛说众生说及以国土说三世如是说也。

　　华严悬谈会玄记卷第三十三


　　音释


梒
　　(火含切水桃也)。

瘀
　　(於豫切积血也)。

胮
　　(普江切)。

骐
　　(巨基切马文也)。

骥
　　(居宜切良马也)。

驽
　　(乃乎切最下马也)。

迈
　　(莫介切)。

欷
　　(欣衣切悲泣余声也)。

筑
　　(张六切乐器也)。

邛
　　(音穷临邛地名)。

垆
　　(力居切黑土也)。

裈
　　(古魂切或作[巾*军])。

氏
　　(音支华氏城)。

婉
　　(於远切媚也顺也)。
　　华严悬谈会玄记卷第三十四

　　　　苍山再光寺比丘　普瑞集
　　钞前之五体等者即前五种体皆是心所变相分不离能变心体言心外无法者一切唯识故此上总标如声下别释声为教体是第一音声语言体即十一种色中之一是心王心所二所现影像相故此句是百法论文彼疏云谓此色法不能自起要藉前二(钞云是心王心所也)所变现故(自证虽变不能亲缘)故置影言言依声假立者所依声体尚不离心况依声上假立名句文耶即第二名句文身体是分位唯识也(百法疏云谓此名等不能自起藉前二位差别假立)并前二义即是第三通取四法体言其教所诠即摄第四及诸法下即摄第五并离心无体者总归今第六也。
　　钞唯遮外境等者论云唯言但遮愚夫所执定离诸识实有色等又云唯言为遮离识我法彼疏云唯谓简别遮无外境识表内心下论云识言总显一切有情皆有八识六位心所(徧行等也)所变见相分位差别及彼空理所显真如识自相故识相应故二所变故三分位故四实性故此上五位皆名为识如是诸法皆不离识总立识名彼疏云识谓能了诠有内心法苑云遣虚存实识观遍计所执唯虚妄起都无体用应正遣空情有理无故观依他圆成诸法体实二智境界应正存有理有情无故已上释唯识二字。
　　▲钞彼引多教成立唯识者释成字也以经及本论俱称唯识明唯识理故末论解释名成安教理立故言引多教者彼论第三问云云何应知此第八识离眼等识有别自体圣教正理为定量故谓有大乘阿毗达磨契经中说无始时来界一切法等依由此有诸趣及涅盘证得由摄藏诸法一切种子识故名阿赖耶胜者我开示解深密经亦作此说阿陀那识甚微细一切种子如暴流我於凡愚不开演恐彼分别执为我入楞伽经亦作是说如海遇风缘起种种波浪现前作用转无有间断时藏识海亦然境界风所击恒起诸识浪现前作用转(上引三经论中皆有长行解释乃至结云)已引圣教当显正理(云云如彼)言亦引华严者即无性摄论引也如下可知唯识无有引文言广如彼论者已略如上所指。
　　钞论曰下即无着本论也言未得真智觉者未入见道人也。
　　▲钞释论下即无性菩萨释本论故言谓彼圣者金刚藏者即能说人谓金刚藏所变文义影像闻者托之变似彼故佛灭已后结集如先所闻书之贝叶乃至东流译梵从华如是展转传来今所闻见故知各各不离自识问本论云薄伽梵说释论言金刚藏其故何耶答佛加令说与佛说同故不相违言故论中下问既论皆引华严成立唯识应非属始教耶答彼但顺己宗释也故一卷唯识论云又复有义大乘经说三界唯心者但有内心无色香等外诸境界此云何知如十地经说三界虚妄但是一心作故心意与识及了别等如是四法义一名异此依相应说非不相应心说心有二种一相应心所谓一切烦恼结使受想行等皆心相应以是故言心意与识及了别义一名异故二不相应心所谓第一义谛常住不变自性清净心故今三界虚妄但一心作者是相应心释曰由此是知虽引华严亦成始教义耳。
　　钞所引之经下问此文若作此宗释曰者其义云何答下疏钞说有十种一心一假说一心实有外法由心变转非是一心二八识王所相见俱存故说一心如摄论唯识等说即二分师义三王所所变相分无别种生能见识生带彼影起故说一心如深密观所缘能论二十唯识说四摄所归王故说一心如庄严论说五摄七唯归第八故说一心如楞伽说六摄八识相归如来藏性故说一心亦如楞伽七性相俱融故说一心如胜鬘等说八融事相入故说一心由心性圆融无碍以性成事事亦无碍九令事相即故说一心谓依心性之事心性既无彼此之异事亦相即十帝网无碍故说一心以心性无尽事亦如之初一小乘教次三涉始教次三就终顿上七同前四教后三别教上约分相门十门无碍方是圆教此与次梵行品义合之皆圆教唯心义也问下引当经中何不引此经文今由下答也。
　　钞二又此等者楞伽经云不坏相有八无相亦无相十地疏云虽谓此八识皆无自体唯如来藏平等显现余相皆尽(即前第六一心是也)经云一切众生即涅盘相等以如如言而说唯识略钞第二云禅门先祖有言心即是经者良因晓会言教展转真实之体极至於真心今有后学弃却经教不说但指於心云是经教实为带累禅宗。
　　▲钞摩诃衍者下彼疏云法者出大乘法体通於染净大位在因云众生心义者具三大名之为大有二运载名乘具摄真生二门大位在果故唯取於净故云明唯心义讫言今取解释分显心性相者意谓立义分中已明唯识义含终顿即同教分齐今正取二门交彻为终教也心真如门即是心性是真心生灭门即是心相是妄同是一心所成理事无碍终教义也。
　　▲钞知一切法即心自性者下疏云夫佛智非深迷情谓远情亡智现则一体非遥既言知一切法即心自性则知此心即一切法性今理现自心即心之性已备无边之德矣言非但相宗心变而已者理实应亦拣终教云非但性相无碍之唯心拣顿教亦非但体绝诸相之唯心谓是具德唯心之义耳。
　　疏一唯本无影至不知唯识故者问既不知唯识何以前唯心门中名假说一心耶答圆教必亦融彼故得说之以根犹劣且未明唯识之义渐渐成熟方为说之故下疏云自浅之深摄众生故义须说四显包含故。
　　疏亦本亦影等者问作句体式应先单后复此何相间而作答此依从浅至深以为次第故下疏结云自浅之深摄众生故。
　　疏故佛地论第一下谓若约本质教佛利佗善根为因闻者善根为缘如来第六意识上文义相生为果名本质教若约影象教闻者善根为因佛利他善根为缘闻者第六意识上文义相生为果名影象教而云佛说者就佛利他善根强缘故名佛说耳。
　　钞以果位中智强识劣者百法钞云有漏位中智劣识强无漏位中智强识劣问何因如是耶答因中识强者为境强故以识为了别境而生故问因何境强答为烦恼强烦恼强者为智慧劣因此生死轮回果中智强识劣者为境劣故境劣者为烦恼无故烦恼无者为智强故因此智强能舍生死得涅盘等。
　　▲钞即真无漏者拣异等觉位中尚有余有漏劣无漏在(十地中二障余有漏善法名余有漏十地中所生现有无漏法名劣无漏)今明佛果位中故曰即真无漏也既是真无漏心所现文义故名本质教也而对下文机心有漏故所变文义不真名影象也。
　　▲钞有漏心变者有漏名义法相当途诸论皆云烦恼现行令心连注流散不绝名之为漏如漏器漏舍深可厌恶损污处广毁责过失立以漏名一欲漏二有漏三无明漏即以根随三界烦恼为体虽三界烦恼应名漏漏於三有之漏故然下界烦恼多缘欲地从胜为名说为欲漏上界但名有漏不以余法彰自行相名无明漏上皆慈恩释名若约性宗出体则根本不觉三细六粗不分三界种现差殊以迷则全染悟则全净无体性故圆教迷则尽法界一切情非情等皆是有漏悟则如上皆是无漏故华严缘起平等章云约众生门中生佛皆是生灭有无善恶境界良以情谓不破故所见佛亦同情谓未曾见一佛清净是故识倒佛亦倒情迷佛亦迷约佛门众生佛皆本空寂良以情谓都尽名相已忘所见空寂同诸佛故未曾见一切众生流转佛心净故众生亦净唯心回转也评曰据此则不应言此是漏此是无漏也。
　　钞唯识诸师者即所等难陀德慧安慧火辩净月等诸师也言然此论主者即十师也无不说法者无不说是法也。
　　疏聚集显现者涉钞云有两解一云谓闻法时五心前后相续多字相起名曰聚集分明解悟名为显现二云熏成种子在本识中名聚闻后字时带前所闻字相集居现在名集所诠之义於识上现令第六识生正解心故名显现。
　　疏连带解生者涉钞云前心能引后心后心续前心起名连后心能忆前心带起前相名带分明悟理名解生即此解心挟所闻名等相熏成种子以为教体又解闻诸字时已熏成种今闻行字时带前诸字相生起现行合后字相一剎那间挟行两字相复熏成种乃至闻常字时带前三字相生起现行合后常字相令第六识生正解故名连带解生此则闻后字时带起前相生起现行连合后字相生得自性差别之解名连带解生熏成种子以为教体也。
　　钞别有三师者第一师十二心若取率尔耳识为一同时意识为二寻求为三决定为四则四字皆有四心应有十六今言十二者应以率尔耳识同时意识合为一心以同时意识即率尔意识通名心故也(已知大意次逐难释)言说诸字时等者率尔耳识与同时率尔意识同是现量故唯缘声故合为一心问寻求意识是比量何不缘名耶寻求心中下答也意云第二念意识推究此声虽多剎那未知诸字所目故不缘字名也言此之二心者率尔及寻求二心也有本云三心者误书也若此有三心并决定为四四字各四应有十六今唯经十二心故知合率尔及同时意识为一心也二字为正此亦通外难故谓有问言此之二心所变声上已有字名何故不缘之耶故此答尔言如生等相者举例释成如眼等识缘色等时色等之上虽有生住异灭四相而不缘之今亦如是所变声虽有字名亦不缘之但缘声也。
　　▲钞一云率尔耳识同时意识下第二师意也此开率尔耳识及同时意识为二除决定心故亦经十二心有十四相於此不散方起决定心也言寻求下出亦缘字名之所以也是比量故言三六九十四相现者谓闻诸字时有声字名三相闻行字时亦有三相并前成六闻无字时亦有三相并前为九闻常字时亦有三相共前为十二并一句及义有十四相也下皆准知。
　　▲钞一云率尔耳识但缘於声下第三师义也於中曲有二解初解亦取寻求为数故有十二心故与后解异然同时意亦缘字名与前第二师不同问既同时意识得缘字名何要四寻求耶以缘常声下答也意云虽缘字名不能连带是现量故至寻求心以是比量方能连带得圆满故第二解者不取寻求为数故但八心以同时意识许通比量得缘过去之法既缘过去之法岂不许有连带义耶故唯八心问同时下约初解为问答也问意云意识既是现量其时极速何得缘字名耶答意可知如理门下会相违也言不缘名义相系属故者谓不缘名与义相系属之名等得缘名自相故而云相系属者且如诸名一切为义是相系属以其时速而不能缘与义系属之名等也然上所叙总别四解从钝向利惭次为理与唯识意灯钞叙西域释同而非皆取为正。
　　钞则具一百五相者钞文隐略今依法苑具释言唱诸字时则有二相者法苑云说诸字时余恶等字并在未来唯有一字及依一字所成之名於心上现此则一字成名之义亦有一字不成名者非此所明(此诸字二相谓一个诸字一个诸名栖玩记云此且依作法而说字字皆名此初一字未有聚集未知后后所说字故或亦聚集说一字多剎那故)次唱恶字时有七相者法苑云言恶时余者等字并在未来其前诸字虽入过去现无本质由熏习力唯识变力仍於此念说恶字时心上显现(已下准知)即有二个一字(一个诸字一个恶字)一个字身(一个诸恶字身以二字已上方为字身故下皆准知)两个一字所成名(一个诸名一个恶名)一个一字所成名身(合前诸恶二名成一名身下钞云二名已去即得名身身者聚义下皆准知)一个二字所成名(合前诸恶二字所成一名)次言者字时有十六相者法苑云又言者字时有三个一字(诸字恶字者字)两个字身一谓诸恶二谓恶者以二合说下应准知不可隔越合成故无诸者合名字身(已上五相)一个三字多字身(谓诸恶者三字合为多字身以一字已上方为多字故成六相)三个一字所成名(诸字名恶字名者字名三名也为九相)二个一字所成名名身如前字身亦二二合说(诸恶二名为一名身恶者二名为一名身并上为十一相)一个一字所成名多名身(合前诸字名恶字名者字名三名为一多名身计十二相)论虽二说今取三字名名多名身不取四字者下应准知(栖玩记云婆沙论中有二师说一云三名已上名多名身一云四名已上名多名身其三名者但名身摄今依前解)两个二字所成名亦二二合说(谓诸恶二字为一名恶者二字为一名成十四相栖玩问云与身何别答此约但诠一自性也身约论二字性相合问名身与句有何差别答句约只论一个差别名身自性尚是两个)一个二字所成名名身(合前二诸恶及恶者二名成一名身为十五)一个三字所成名(诸恶者三字所成一名也故为十六)次唱莫字时有三十相者法苑云复言莫时有四个一字(诸字恶字者字莫字为四相也)三个字身亦二二合说准前应知(谓诸恶字身恶者字身者莫字身成七相)两个三字多字身三三合说更互除初后一字(谓诸恶者名字身及恶者莫多字身并上为九相也)一个四字多字身(谓诸恶者莫四字为一多字身成十相)四个一字所成名(谓诸名恶名者名莫名为十四相也)三个一字所成名名身谓二二合说(谓诸恶名身恶者名身者莫名身为十七相)二个一字所成名三名多名身谓三三合说更互除初后一字(谓诸恶者三名多名身恶者莫三名多名身兼上为十九相)一个一字所成名四名多名身(谓诸恶者莫四名多名身为二十相)三个二字所成名谓二二合说(谓诸恶二字名恶者二字名者莫二字名为二十三相)二个二字所成名名身(谓一合诸恶及恶者二名为一名身二合前恶者及者莫二名为一名身成二十五相)一个二字所成多名身(谓合前诸恶二字名及恶者二字名并者莫二字名为一个三名多名身成二十六相)二个三字所成名更互除初后一字(谓诸恶者三字所成名恶者莫三字所成名并上为二十八相也)一个三字所成名名身(合前三字所成之二名为一名身成二十九相)一个四字所成名(谓诸恶者莫四字所成一名也总为三十相)后唱作字时有五十相者法苑云又言作字时有五个一字(诸字恶字者字莫字作字为五相也)四个字身谓二二合说(谓诸恶字身恶者字身者莫字身莫作字身兼前为九相也)三个三字多字身(诸恶者三字多字身恶者莫三字多字身者莫作三字多字身成十二相)二个四字多字身(谓诸恶者莫四字多字身恶者莫作四字多字身为十四相也)一个五字多字身(谓诸恶者莫作五字为一多字身已上字及字身并多字身有十五相)五个一字所成名(谓诸字名恶字名者字名莫字名作字名为二十相)四个一字所成名名身谓二二合说(谓诸恶名身恶者名身者莫名身莫作名身成二十四相)三个一字所成名三名多名身谓三三合说(谓诸恶者三名多名身恶者莫三名多名身者莫作三名多名身为二十七相)二个一字所成名四名多名身更互除初后一字(谓诸恶者莫四名多名身及恶者莫作四名多名身为二十九相)一个一字所成名五名多名身(谓诸恶者莫作五名所成一多名身为三十相)四个二字所成名谓二二合说(如诸恶名恶者名者莫名莫作名为三十四相)三个二字所成名名身(一合前诸恶二字名及恶者二字名为一名身二合恶者二字名及者莫二字名为一名身三合者莫二字名及莫作二字名为一名身为三十七相)二个二字所成名三名多名身(一合前诸恶二字名及恶者二字名并者莫二字名为一三名多名身二合前恶者二字名及者莫二字名并莫作二字名为一三名多名身成三十九相)一个二字所成名四名多名身(谓合前诸恶二字名及恶者二字名并者莫二字名与莫作二字名为一四名多名身计四十相)三个三字所成名谓三三合说(诸恶者三字所成名恶者莫三字所成名者莫作三字所成名为四十三相)二个三字所成名名身(一合诸恶者三字所成名及恶者莫三字所成名为一名身二合恶者莫三字所成名及者莫作三字所成名为一名身计四十五相)一个三字所成名多名身(谓合前诸恶者三字所成名及恶者莫三字所成名并者莫作三字所成名为一三名多名身有四十六相)二个四字所成名更互除初后一字(谓一个诸恶者莫四字所成名一个恶者莫作四字所成名为四十八相)一个四字所成名名身(谓合前诸恶者莫四字所成名并恶者莫作四字所成名为一名身成四十九相)一个五字所成名(谓诸恶者莫作五字为一名也已上名及名身并多名身有三十五并字等一十五故总有五十相)通前总合成一百五相问准法苑云此依一句事究竟说字名句声都合总有五十一聚集何有一百五相答就实闻五字竟时除一句但有五十相此中且依倍倍增长而作其法兼於重者故有一百五相然上云诸行无常及今诸恶者莫作此二全偈如婆沙中具云诸行无常有起尽法生必灭故彼寂为乐次偈云诸恶者莫作诸善者奉行善调伏自心是诸佛圣教。
　　钞言其五心下料拣差别也准法苑云一率尔心缘不惯习境生无欲俱故二寻求心与欲俱转希望境故三决定心印解於境胜解俱故四染净心与信等俱名善为净与瞋等俱名恶为染中容非染净故五等流心后似於前平等流类故言初后下约诸识有无料拣也率尔心名初等流心名后通六识皆有寻求决定染净名中三心唯第六意识有也此依瑜伽显扬说实则六识皆具五心七八唯四无寻求心无欲俱故仍通漏无漏位说之又前三下三性料拣此但依有漏位说若无漏位一切名善又率尔五识下起心不定料拣又意识下拣别意识二种率尔皆可知言余义广如别章者如法苑第一卷五心章中广以十二门解释不能繁引问何故须辩如是五心答为令了知心之分位入法无我唯识相故。
　　疏三唯影无本等者起信论云谓诸佛如来唯是法身智相之身第一义谛无有世谛境界离於施作彼疏云若废根感论如来唯是妙理本智更无应化世谛生灭等相论又云但随众生见闻得益等言夜摩偈云下疏云此偈释疑疑云为是有法不可闻耶为是无法无可说耶上半顺后句疑以答之次疑云若尔何以现闻教法下半释云但自心变非佛证也又大法炬陀罗尼经云众生有着法想是故如来为其说法其实如来亦无所说。
　　▲疏龙军坚慧者龙军未详坚慧者梵云婆啰末底此云坚固慧西域相传此是地藏菩萨於佛灭后七百年时出中天竺大剎利种后造究竟一乘宝性论及法界无差别论等。
　　疏非直外心等者是对终教释也直犹祇也不秪是众生心外无佛色声明前终教单无外质是故前说但有众生自心内影象今亦空之言性本离故者释成上义正说听时本影之教性本离故强云非本非影实则言思无寄故云无教以绝待教故云之教故须弥偈下引证上半证无影象下半证无本质或可无取证无外无见证无内法性本空寂证性本自离不可得思量证亡言绝虑净名下易知。
　　钞等取顿教般若者以智论中论等释般若经义今等其中顿教义也言此但明空之义者问若但取空一义合当始教何云顿教耶答以是三观融通中取空之一义是即中之空非但空故是顿教也然上等字兼等始教之空不尔摄义不尽。
　　疏此前四说等者若约即行布之圆融总合为一若约即圆融之行布自浅之深耳钞融为一味方顺圆宗者此全收前四探玄记云此四皆不相妨以随一门通余三故夜摩偈赞疏钞云若依此宗四句皆用知一切法即心自性故质亦自心此但融前四即是圆教故前疏二通就诸教以成四句若约下不碍如前从浅至深四门别辩摄化众生令彼随门皆可入圆故。
　　疏一约同教以成四句者上约诸乘此唯约一乘故云同也又上约广义收前诸乘此约深义唯理事无碍同顿同实故云同也言唯说无听者问前终教中唯影无本今则唯说无听岂不相违答为成四句之义前后各说一边理实言之终教有无色声无碍方为尽理。
　　钞所以成三四句等者由探玄记但作一重四句而有二义即具今疏二重四句故今征起以真心融二下释以真心随净缘相尽性显成佛故名理真心随染缘成众生故名事不离一心故得生佛说听全收或可生佛皆事同一真心故理由有此义则似理事无碍故须分之也。
　　钞亦可前是相即门者则以真心为唯心所现因则佛亦约相差之义名事即初四句含同别二义后四句唯别教义。
　　钞此以佛果称性故者法性融通因也明与性非异言全性为佛者显非分成既全是真性所成之佛能成真性摄法无遗则所成之佛亦摄法无遗也。
　　疏故出现品云下问既普见众生成佛如来何故说法众生既已成佛何名果摄於因复名听耶答此见众生本性令听斯法未实克证故名为因良以不如是知故佛为说此总证佛心摄法别取收听之义言一切众生悉在如来智内下正释以如如智下出所以也问此引佛性论应非别教答此有二义若所称如如为所以众生不出此如如者亦通理事无碍今由称此如如故如来为能摄众生为所摄即事事无碍义但余经论有别教义即入圆教也故教章云又前三乘等诸门断惑若一障一切障一断一切断即入此教若随门前后即是三乘故今引他论证成别教也。
　　钞并不倒故名如如者臻疏第四云如有二义一不颠倒故由妄想故名为颠倒如如境智远离妄想故名为如二现常住义虽被烦恼所覆功德庄严体无变异故名为如今钞略叙初一义耳。
　　▲钞言如来下牒释如来二字言约从自性来至得果等者即本觉名如始觉名来问性本是一何有本始及如来之别言性虽下答也意云本觉在因名应得始觉至果名至得故分如来之名也言但由清浊有异下彼论续云立名不同言在因位时下别释二名也譬如下喻显应得下法合所言藏者下牒释藏字与疏全同。
　　▲钞复次藏有三种下复释能摄如来有其三种此中语略应云复次如来藏有三种也言由此果能摄一切众生者是如来之藏众生为体言今疏下出疏略引意也意云疏中但引中间之文而不引前一所摄名藏等文及后复次藏有三种等文即略却初后也或可疏中唯引中间之文今钞却略引其初后文也二释随取上来总释一所摄藏义。
　　▲钞下更略引上钞家更略引后二藏文也二隐覆为藏者此中应得至得俱名如来(不同前段应得名如至得名来)彼论云从住自性来至至得如体不变异故名如来(上释如来)无漏道前彼烦恼所隐覆众生不见故名藏(此释藏字)是如来之藏烦恼为体又所隐覆如来即藏彼论云如来自隐不现故名为藏三能摄为藏者彼论云至得果地一切功德名如来应得之性名为藏是如来之藏以因中应得之性为体问应得在因何能摄果答彼论云若至果时方言得性者此性便是无常何以故非始得故故知本有是故言常言今取果摄下亦出疏意也。
　　钞经云如来下出现品疏云用该动寂初举所依三昧觉不滞寂故名善觉觉彼一相故用为方便二入已下显一身之用既以一相为方便则物皆一相故即现多三如一成正觉下类显余身如来成正觉时罗身云於法界一一皆是广大之身并如一身之现言此一尚字下意谓劫剎等尚一身顿现况一类听法之人非一身顿现耶有本云一显法人者显字悞也。
　　▲钞正取大智下以佛智同空何所不摄况一总身而不摄诸法耶钞众生即因等者因称理法界故与法性非异众生亦摄法无遗。
　　钞后此明佛证下解释者是正解出现品云诸佛如来不离此心成正觉故之文也言若尔下征也意云若众生心中真如是佛所证尔者生佛皆一真如法相亦有此义何足为玄故复次下以疏次文答也意云性含真识生佛本觉同故若尔下复征也意云自性法身可同出缠法身众生未证与佛何相关耶意云出缠法身亦体同故下皆展转通难可知言三大攸同者攸者所也众生及佛为能同三大为所同或可彼虽明三大犹是所同终教分齐只属自心各各修证不说生佛二无碍故则有其所局也今约事事无碍生佛全收则有其所通也问上引佛性论便成别教之义今特拣起信者何耶答前佛性义则少分通别教大途亦实教尔故引而证之而不拣别今由起信所宗二门三大於中显体用处节节有之是一论大旨多分所说若不拣者应大分是别教故须拣之况佛性是明文今但义取故亦须拣也问何不但依当经显示而用起信文耶答以起信所明邻於事事无碍今欲方便引彼教之根令入圆教亦摄生之善巧也故今叹为至妙上来文迹后浅至深於义皆是别教。
　　钞并实非虚等者此遮而实生佛不互全收但是义说也谓初下别释也钞在文似隐者由文中说法之佛在众生之心中听法众生在佛心中故似隐也言义极分明者由以一心贯之虽生佛之殊心体未尝有异由同一心故生佛说听虽互在而得一时则说听互相宛然也次举二喻在义尤分明也然师弟镜喻则有三法以镜融於师第在法以心融於生佛也而水乳喻则有二法直约生佛说听互在也言相徧相摄思以准之者谓乳中之水是乳摄水水徧乳内言水中之乳是水摄乳乳徧水中等言下对反上等者疏云故众生心中乃至说法也即上对明说下对明听故云异尔。
　　疏两相形夺中引证三文初二当经第三他经皆证两相形夺生同佛故非生佛同生故非佛故说听斯寂也然若约因缘无性故非生法身体寂故非佛一理平等故不说不度缘本所住故不说不闻即顿教义今取生佛各全形夺为所因令非听非说即是生全在佛佛全在生故方得双非为别教义也故知今引证文皆是非说非听似滥顿教而为因不同故非顿义又四句圆融故尤非顿教。
　　钞下半云等者经云又放光明法清净疏云外清法境则法境咸空故云以说其义光如是言大般若经文前以释者第八寂寞无言门中已释正说听时皆不可得故证双泯之义。
　　疏是故此四下科云第三总结融通然既在说听全收下分之而第一总标(既双标二四句)第二别释亦释同别各四句今第三融通应融前二四句而疏云是故此四指别教四也若兼融通同教合云是故此二四句则少个二字也或可科错应於说听全收下分二初总标二别释於别释中分二初同教二别教於别教中分三初总标二别释三融通方顺疏钞正文之意也。
　　钞随举一句等者四句中随举一句则须具四不相离故仍为别门互不相滥故随下即一切圣教随应一文等必具四句言若大若小者以包含无量乘故此约全收之义何教不明近结必具此四句通该於前同教四句并本影四句举一全收方为究竟甚深唯识道理也。
　　疏一以本收末者以内收外也会前六门之内小乘破相始教立相始教所明浅近皆名为末同入一实本体即凝然真如也二会相显性者会外即内也会前六门小始终所明浅近皆入绝待一实(初义通权后义唯实然初义所入之如虽非是权但以所收之教未说即如故通权耳)此上且依同教义释若约圆别之义则前六门中乃至圆融具德声名句文等皆摄归无障碍真性又下说十门融通是知上下之文出没始末究竟方为善说。
　　钞彼疏释云等者即唯识疏彼释有二意初约所流教释言由此地中者即第三地名发光地也论云成就胜定大法总持能发无边妙慧光故云三慧照大乘法也言观此教法根本名胜流真如者约三慧观教法根本名为胜流真如此逆推本也言或证此如下二约所说法释以此地菩萨证此真如得说法胜由本胜故末亦胜也胜流之真如皆依主释初约所流教法以彰名后约所说胜法以彰名也。
　　疏彼宗虽不立下文含纵夺若约彼宗为言则夺彼不立随缘则无真流义若约义纵之以本收末亦名如流所以约宗则拣约义则收者以疏主许彼论有随缘义但弘宗者执真如不变尔故下疏云唯识等亦说真如是识实性但后释者定言不变失於随缘过归后辈耳如彼论云此诸法胜义亦即是真如常如其性故即诸法实性既真如为识实性明知天亲亦用如来藏而成识体但后释论之人唯取不变故云过归后辈也故知此有通实之义非一向权不尔何得此科云会权入实耶思之。
　　钞故疏通云等者以根本智依真如展转引生於后得乃至有十二分教义名为流此即生起次第言此大悲下问前云四法此何说五答前约悲智合说故四此约悲智开二故五即於后得智中开出故也。
　　钞下引仁王等者证前疏二义中前教法从缘无性即是真如之义也法本即契经长行是也不诵偈者即伽陀孤起颂也余如前释言大王如如下一切文字皆即如如之性修学契顺如如能生佛智故此如如文字名诸佛智母言乃因缘经中一义者以十二分皆有二义此因缘亦有二义一因请方说为重法故二因事方说知本末故今言因事制戒者乃因缘二义中第二义也言界即因义者以本生经说昔受身一说如来因中受身二说弟子因中受身故云因义也。
　　疏第八理事无碍体者前科会教即如即是非异不离义然要具不即不离非一非异义味方备故今明也又例前六七二门此应收前七门中事理而明无碍谓一切下虽教全即如事不碍理也而十二分等宛然理不碍事也虽理全即为一切教法理不碍事也而真理湛然事不碍理也由真理既即性即相而无碍佛之声教亦顺性而融通以所施教法皆与能施如智而相应故具斯无碍如前下广说应立事徧理门等十门如义分齐已明但彼归所诠为门此约能诠为门自不相滥问前声名句文等中已明事理无碍与此何殊答彼声名句文四法上明事理无碍此通明前七门皆令事理无碍问前料拣中此属同教何能令前七门中事事无碍等义皆归理事无碍耶答既名同教何有事事无碍之义明知且是一相之言今约具德门明事理无碍则无所不该。
　　钞拣义取文者会解云以疏云文义皆圆即拣前义如前说听全收等即是义圆今双标文义皆圆故拣前唯义圆也今解此经文义俱圆若所诠义圆如义理分齐今以能诠为门故拣义圆取文圆耳。
　　疏即圆音等者以能诠声名句文为门故则无法不摄故云法雨皆充徧文义各不同於一法中解众多等普入一切文义相随分别诸法不可说等触事即法一念顿演故云皆圆也言即眷属教等者余随机之教是此主教之眷属故虽不同此方说十住等为主十方说十住等为伴亦却得为主此眷属教亦是伴教之类俱伴中收欲显摄法无遗故。
　　钞二者既言等者如前合教二师处已明言若一直声昔义非正者出现品疏钞云圆音亦名一音有三一叙昔二辩违三会通今初叙昔有三义一云诸佛唯是第一义身永绝万像无形无声直随机现无量色声犹空谷无声随呼发响然则就佛言之无音是一约机言之众音非一而言一音圆音者良由一时一会异类等解随其根性各得一音不闻余声不乱不沓显是奇特故名一音音徧十方随机熟处无不闻故名为圆音非谓如空徧满无别韵曲经云随其类音普告众生斯之谓也二云就佛言之实有色声其音徧满无所不徧但无五音四声等异无异曲故名为一音无不徧故名为圆音但是圆音作增上缘随根差别现众多声犹如满月唯一圆形随器差别而现多影亦如长风随其众窍声有多种经言佛以一音演说法众生随类各得解三云如来於一语业之中演说一切众生言音是故令彼众生各闻己语非是如来唯发一言但以语业同故名为一音所发多故名为圆音如舍支声尚多音声齐发况如来耶二辩违者上来三解偏取皆失初第一义无形无声非音义故但随他音非自音故第二唯是一语无多音故一不即多岂为圆音有则多亦应有无则一亦须无何得一有而多无耶第三虽但是多又无一故若语业同一切众生岂一音耶故并非也三会通者上但责偏不谓全失合上三义方是圆音之义耳谓多即一若多不即一则非一音一复即多若一不即多非圆音二即是空空即是二若二不即空是所执故不无性故非圆非一空不即二非空非圆故镕融无碍即是圆音十中三义(即圆音十义中三义)谓初是无生灭义次一是无邪曲义后一是普至义是知得正义则傍收无遗不得正意并为乖理释曰今钞所非即第二师义也。
　　▲钞下引诸经者即当部中诸处经文。
　　▲钞三法雨下随一一音说徧无尽之法故又随一一法门称性故皆充法界即徧充义别也故下云三节已含四义以第三节含上二义故一则展一普徧下别显四句也有本云三展一普徧者三字悞书下三句可知。
　　▲钞譬如下疏云遍入无住喻言法喻之中亦自影略者喻中亦应言普入一切处乃至一切报中法中亦应云普入一切事乃至出世间处故一切众生种种语言下摄他入己亦应摄所诠皆文影略何以下征释法性融通因也如书字无事不录(释名云书者庶也纠庶物故亦曰着着万物故)则无所不入寻之岂有住耶喻虽互入而无住可谓玄矣。
　　▲钞随义名异下即容入义异立容入名容入体同即义一也。
　　▲钞譬如自在天王下即他化自在天王之婇女也。
　　▲钞已有数重者於前一一佛法中但取一法出妙音声不可说此是一重音声转法轮是两重法轮复演修多罗是三重修多罗又分别法门为四重法门又说诸法为五重故云已有数重但说一法也。
　　疏若类通诸法等者上说十玄但依声名句文四法为门以明若以诸法显义体例同声等则何法不是能诠皆具十玄之义仍能诠为门即次此能诠而为所诠亦具十玄之义如义分齐说皆为教体。
　　疏第十海印炳现等者以前九别说此一门总明也则三乘一乘等皆定中炳现耳言此约果位者经云譬如大海普能印现四天下一切众生色相形像是故共说以为大海诸佛菩提亦复如是普现一切众生心念根性欲乐而无所现是故说名诸佛菩提此是约佛海印定也言若约因位下圆满信心位至初住时亦得印现或可圆教信位亦得印现言贤首品下具如前辩。
　　疏语之所尚等者圭峰云就宾主谈论时言之云语之所尚曰宗趣谓意趣趣向即心意所归趣之处以所宗尚必有意之所趣。
　　钞主也等者随其所宗之义为主余但兼故又多分明其所尚之义余少说故。
　　钞本二者即上座部大众部者南山戒疏云根本二部如四分中初结集时选五百人即是窟内迦叶上座部也余不在数名为大众即窟外部也所谓上座大众创分结集之初故文殊问经云根本二部即此是也后百余年摩竭提国王号无忧统摄赡部即化洽人神时有大天者其未出家时犯三逆罪谓杀父杀母杀阿罗汉造已深生忧悔欲求灭罪遂逢窟外大众部僧既不知其犯逆便与出家受具以聪明故为无忧王之所宗敬后与上座部乖诤(以大天说五事偈云无学漏失因魔娆无知疑惑由他度圣道不起假声呼是谓如来真净教)时大天谓戒经中若灭诤者当依多人语时上座部耆德虽多人数甚少大众部党内耆德虽少人数极多王因以大天为是是以二部抗行若慈恩瑜伽略纂云佛涅盘后第一百年因彼大天诤於五事大天名高德大果证年卑王贵钦风僧徒仰道既而卓荦无侣遂为时俗所嫉谤之以造三逆加之以增五事竞名角利今古所同虚中槅架是凡共有由此纷纭故诸小乘因分别部黄金数段白[迭*毛]片分佛悬记之从斯始矣(准此一百年后方分根本二部)又宗轮论说於大众部流出八部於上座部流出十部兼本二部共二十部也故彼云第二百年大众部中流出三部一一说部二说出世部三鸡胤部次二百年从大众部复出一部名多闻部次第二百年大众部中复出一部名假说部次第二百年满有一外道出家舍邪归正名曰大天(非前造逆之大天也)於大众部出家受具多闻精进居制多山与彼部僧重详五事五事偈云余所诱无知犹豫他令入道因声故起无慈真佛教因此乖诤遂分为三部一制多山部二西山住部三北山住部本末合成九部也二上座部从三百年初(大众部耆德小二百年后便分上座部耆德多三百年后方分也)迦多卫尼子於上座部出家盛弘一味论少说经律既乖部旨遂分为两部一说一切有部亦名说因部谓此部立义广出因故也二上座部转名雪山部上座部弟子本弘经教说因部起多弘对法既闲义理故伏上座上座部弱於后移雪山避之故依处而为名也次三百年从一切有部出一部名犊子部次三百年从犊子部流出四部一法上部二贤胄部三正量部四密林山部次第三百年从一切有部复出一部名化地部次第三百年从化地部流出一部名法藏部次第三百年末从说一切有部流出一部名饮光部次第四百年从一切有部复出一部名经量部亦名说转部本末成十一部并前大众共二十部皆以二部为本故云本二也。
　　▲钞无是亦无非等者先长行经云能令法住并得四果三藏平等如海无异味如有人二十子真实如来所说上约佛说以随情执故无是四谛等更无异说故无非或但各言自是岂名实是故云无是各互非他岂名实非故云无非又既皆从大乘出何有是非或可依之修行无不获益故云无是亦无非也言未来起者对说经时名为未来如来灭度一百年后方起也具如上说。
　　▲钞以义相从者下谓小乘异计有多十八本二已是合之今将二十部以义相从更复合之为其六宗兼诸大乘故有十宗也。
　　钞早欲参涉大乘者以彼假名无定实之义似参大乘复以经为定量不依律论故云经部言但除下即但空之意也言妙有真性者谓后不空而为妙有真性非是即空之有而为妙有也。
　　疏今总收一代时教以为十宗者且前四宗外护身寺自轨法师於前四内加第五法界宗即华严经又耆阇寺凛法师复为六宗如前钞叙皆非今所用今此十宗即於大乘法师八宗内全收前六以彼第七胜义俱空宗今为第八真空绝相宗以彼第八应理圆实宗为第七三性空有宗其第九第十二宗是疏主於大乘法师外新加故有十宗以收一代时教也。

　　华严悬谈会玄记卷第三十四


　　音释


挟
　　(胡颊切怀持也藏护也)。

荦
　　(吕角切卓荦也)。

槅
　　(古伯切大车轭也)。

胄
　　(直佑切裔也)。
　　华严悬谈会玄记卷第三十五

　　　　苍山再光寺比丘　普瑞集
　　疏第一我法俱有宗等者探玄记云谓人天位及小乘中犊子部等今不言人天者以文略故又人天不立有我以为宗故不言之言三聚等者聚是积聚义藏是含藏义五中开有为聚为三世成三第四名同第五即非二聚谓非有为聚非无为聚即是不可说为有为无为也既非有为无为法乃是我也言然此部下回向疏云内外道自以聪明读佛经书而生一见附佛法起故得此名犊子读舍利弗毗昙自别制言我在四句外(三世及无为法为四句也)第五不可说藏中佛说此人不异外道诸论皆推不受名外道也。
　　钞一犊子部等者宗轮论疏云即律主名也上古仙人居山静处贪欲已起不知所云近有母牛因染生子自后仙种皆言犊子即婆罗门姓也佛在世日有犊子外道归佛出家如涅盘经说此后门徒相传不绝至此分部从远袭为名言犊子也二法上者律主名也有法可上名为法上或有法出众人之上涉钞云此部弘持律藏自许所弘之法在众部之上也三贤胄者纂玄及宗轮疏云贤者部主之名胄者苗裔之义是贤阿罗汉之苗裔故从所袭部主以为名也四正量者权衡刊定名之为量量无错谬名之为正此部所立甚深之义刊定无邪自称正量从所立法以彰名五密林山者部主所居山林蓊郁繁密从所居以为名。
　　疏谓萨婆多等者此云说一切有言不离色心者谓一蕴之色四蕴之心即五蕴摄一切法也言或立三世无为者除上不可说我故也言或分五类者即前小乘五类七十五法谓心法有一心所有四十六色法有十一不相应行有十四无为有三故云五类也此中唯无有我而诸法皆有故云一切有部。
　　钞二雪山部等者义如上释以一切有部元从中分出故云多同但弘对法及经律有少异耳三多闻部者以部主学通三藏深悟佛旨故云多闻言化地部者部主昔作国王化治地上人庶后舍位出家修道从本为名曰化地部言亦有中有者此有二解一云言中有者是生死二有中间之中有也然准法苑化地部说定无中有应是末计今由义异乃名末计故云亦有中有故於钞外别作问答问中有身为实有无答涅盘经云有中阴无中阴如是诤诵是佛境界非是二乘分别所知若人如是生疑心者犹能摧坏无量烦恼如须弥山若於是决定者是名执着二云言中有者是过未之中间现在法亦有也然有本钞文加一於字具云亦於有中有一切法则是於时有中现法亦有不必作异解也。
　　疏立正因缘者云何名正因缘由三毒因缘起福等三业三业因缘起三界法由此因缘有一切法等。
　　钞今初九十五种如第六回向等者疏云诸处多说九十五别有九十五种邪论萨婆多律说外道六师各有十六种法一法自学余十五各教一弟子师徒合论有九十六贞元疏云别有九十五种外道邪论经则九十六中一是佛道然至妙下即正理名道小乘虽未彻源亦少分见故出分段生死不尔云何有是力用自此已往皆名外道。
　　钞自然四德等者一法(金七十论云法以何为相夜摩尼尼夜摩夜摩尼者有五一无瞋恚二恭敬师尊三内外清净四减损饮食五不放逸尼夜摩亦五一不杀二不盗三实语四梵行五无谄曲也)二智慧(彼论云何者名为智智有二种一外智二内智外智者六皮陀分一式叉论二毗伽罗论三劫波论四树提论五阐陀论六尼禄多论此六智名为外内智者谓三德及我是二中间智由外智得世间由内智得解脱)三离欲(亦二种一外二内外者於诸财物已见三时苦恼谓觅时守时失时又见相着杀害二种过失因此见故离欲出家如是离欲未得解脱此离欲因外智得成内离欲者已识人与三德异故求出家先得内智次得离欲因此离欲故得解脱因外离欲犹径生死因内离欲能得解脱)四自在(有八种一微细极邻虚二轨妙极心神三徧满极虚空四至得如所意得五世间之本主一切处胜他故六随欲尘一时能用七不系属他能令三世间众生随我运役八随意住谓随时处随心得住此等四法是萨埵相若萨埵增长能伏罗阇及多摩是时我多喜乐故得法等四德是名萨埵相)言得此智已依大悲说等者论具云迦毗罗见此世间沉没盲暗起悲心咄哉生死在盲暗中徧观世间见一婆罗门姓阿修利(有本云阿修和和字恐错也)千年祀大隐身往彼说如是言阿修利汝戏在家之法说是言竟即便还去满千岁已而复重来说上言是婆罗门即答仙曰世尊我实戏乐在家之法是时仙人闻已复去其后更来又说上言婆罗门答之亦如是说仙人问曰汝能清净住梵行否婆罗门言如是能住即舍家法修出家行为迦毗罗弟子迦毗罗为阿修利略说如此最初唯暗生此暗中有智田智田即是人有人未有智故称为田次回转变异此第一转生乃至解脱阿修利仙人为般尸诃略说亦如是是般尸诃广说此智有六十千偈传与褐伽褐伽传与优楼佉优楼佉传与跋婆利(钞云和字亦错)跋婆利传与婆罗门姓拘式名自在黑得此智已见大论难可受持故略抄七十偈等。
　　钞因诤世界等者谓与东天竺僧论议彼立世界是常僧难云必今有灭以世界坏时世界必灭故证知今灭彼云必不灭如今山等僧不能复言彼王朋外道令僧乘驴受辱王重外道以七十斤金遗(去声赠也)之言令誉者令字去声美也(准唯识疏后世天亲出世乃造第一义谛论亦名胜义七十论以对数论而破彼外道言彼非能破宗因喻过我僧并无故又汝所立因有随一过谁言今无灭故后亦无灭我僧但言大地等法前必有转变灭后有此故如灯焰等汝不解量乃非我僧其时国王遂将世亲此论徧诸方域宣令流布无人当者遂起昔时王及僧佉外道证义者等骸或缚草为人拟彼时众而加挞之如天亲传中说)。
　　钞如十八部者彼疏具云数论及与胜论各有十八部异执言雨时生故者西域记说彼土一岁立为三时从正月十六日(彼土一月分为黑白各十五日以前半月为白后半月为黑以黑为首故)至五月十五日为热时从五月十六日至九月十五日为雨时从九月十六日至正月十五日为寒时今此外道当雨时生也言梵音不同者会唯识疏言伐理沙与金七十论跋婆和同是一人也数(去声)度(人声)。
　　钞本源即是迦毗罗造者以金七十论标能造人云迦毗罗仙人造此据本源也实即自在黑造言长行即天亲菩萨解释者谓欲破彼宗先造长行释七十颂既善佗宗复造破论故天亲传云造真实七十论破数论宗首尾瓦解无一句得立故诸外道忧苦如害己命。
　　钞神我为主等者即百论破神品文具云神为主常觉相处中常住不坏不散摄受诸法(钞云根字错也)能知此二十五谛即解脱不知此者不离生死外曰实有初如僧佉经(即数论也)中说觉相是神内曰神觉为一耶为异耶外曰神觉一也内曰觉若神相神无常若觉是神相者觉无常故神应无常譬如热是火相热无常火亦无常今觉实无常所以者何相各异故属因缘故本无今有故已有还无故外曰不生故常生相法无常神非生相故常内曰若尔觉非神相觉是无常汝说神常应与觉异若神觉不异者觉无常故神亦应无常乃至广破(下指百论破故因引释也)言斯则五大亦为能生者准此百论所说五大与金七十论不同金七十论五大不为能生余悉皆同下例此知。
　　▲钞自性是第一义谛下有三异名未生下释自性若生下释胜性智论下释冥然不知谓为冥谛等者如前迦毗罗为阿修利略说最初唯暗生等(云云如上)。
　　▲钞言我知者百法明钞云我知者谓神我神我有知能思虑故名我知者。
　　▲钞慢生五唯下彼论云慢从大生故变异能生五唯故称本五唯从慢生故变异能生五大五根故名本。
　　▲钞如热气散空等者论正云自性实有微细故不见譬如烟等於空中散细故不可见自性亦如是不如第二头第三手毕竟无故不可见(云云)。
　　钞萨埵剌阇答摩等者此依唯识若金七十论梵云萨埵剌阇多摩言旧云新云者义景钞云或约此方今古所翻立名各异故言新旧或约西方数论宗计今古各异亦无妨也。
　　钞是其色德等者金七十论云轻光微照名之为喜若喜增长一切诸根轻无羸弱能执诸尘是时应知喜乐增长心高不计他人如醉象欲斗故是真增长若忧增长者是人恒欲斗其心恒躁动不能安一处暗德若增长一切身并重诸根被覆故不能执诸尘百法钞云由三德随顺於我转变起余二十三谛成诸世间及众生等初之转变至五唯法成微细身故此细身但有五唯此微细身生入胎中赤白和合增益细身以成粗身细身为内粗身为外由与法行相应喜德增故即生天中喜德增故隐伏余德虽有不现喜者轻光相故诸天中轻光自在多乐多贪或忧德增故即生人中多忧多苦多瞋若与非法相应即暗德增逼伏余二即生兽中暗者重覆相故兽多痴暗若法非法行有差别此之三德二二双增或生乾闼婆中夜叉罗剎乃至不行众生若后后时先所法非法灭灭时舍此身身内有地大还外地相应乃至内空大亦还外空大五知根还五唯乃至心根亦还五唯五唯细身复往余处如是不绝是谓轮转。
　　钞偈答云下初二句法第三句喻第四句合长行具云我求见三德者我有如此意我今当见三德自性故我与自性和合为独存者(今钞全牒偈句者恐误)我是困苦人(颂中说人即是我义故论中多云人我也)唯有能见知今当为彼令得独存以是义故自性与我和合譬如国王与人和合我应使是人亦与王和合王应施我生活故是王人和合由是义故得成自性和合义亦如是我为见故自性为他独存故如跛盲人合者此中有譬昔有商侣往优禅尼为劫所破各分散走有一生盲及一生跛众人弃掷盲人谩走跛者坐看跛者问言汝是何人盲者答曰我是生盲不识道故所以谩走汝复何人跛者答曰我生跛人唯能见道不能走行故汝今当安我肩上我能导路汝负我行如是二人以共和合遂至所在此之和合即如自性与我合生世间至所在已二人各相离如我见自性时即得解脱是自性谛亦令我独存等。
　　钞自性先生大等者唯识疏云由我思境从自性生大然释大之别名如钞彼论问云大者何为相偈答云决智名为大法智慧离欲自在萨埵相翻此是多摩长行云决智名为大者谓是物名碍是物名人如此知觉是名决智名大是大有八分四分为喜四分为暗痴喜四分者一法二智慧三离欲四自在(并如前释)此四法是萨埵相翻此是多摩相翻法等四相一非法二非智三爱欲四不自在此四是多摩相。
　　钞大次生我执者论云我慢有何相谓我声我触我色我味我香我福德可爱如是我所执名为我慢言亦名五大初及转异炎炽者偈云十一萨埵种变异我慢生大初生暗唯炎炽生二种初二句谓若大中喜增长(即萨埵增长也)则生我慢能伏通忧痴此我慢是喜种(即萨埵种)圣说名转异是转异我慢能生十一根以乐善及轻光清净故能执於自尘故说十一名萨埵种第三句者若大中暗增长则生我慢能伏通喜忧此我慢是痴种故圣说名大初(即五大初也)此我慢生五唯故五唯及五大悉暗痴种第四句者若大中苦增长则生我慢能伏通喜暗此我慢是忧种故圣立名炎炽此我慢生两种能生十一根亦生五唯等由变异我慢生诸根时取炎炽我慢为伴侣故大初我慢生五唯五大时亦取炎炽我慢为伴侣故炎炽生二种也释曰由此义故钞云此意总明皆从慢生也若别说者变异我慢生十一根若大初我慢生五唯五大炎炽通生二种此约义别生若取次第如钞云应先生五唯五唯生十六等此意会金七十论与百论总别虽殊次第同也故金七十论云十六内有五从此生五大者十六内有五唯五唯能生五大也。
　　钞五唯无差别以微细寂静故等者论偈云五唯无差别从此生五大大尘有差别谓寂静畏痴长行云五唯无差别者从我慢生五唯微细寂静以喜乐为相此即诸天尘无有差别天无忧痴故从此生五大大尘有差别者从声唯生空乃至从香唯生地是五大有差别是差别有何相一者寂静二者令怖(即偈畏字)三者暗痴此五大是人尘空大三相如何如大富人入内密室受五欲乐或上高楼远观空大由空受乐故空寂静或在空中冷风所触空则生苦或复有人行在旷野唯见有空不见聚落无所止泊则生暗痴余大亦复如是如是诸天以五唯为尘一向寂静故无差别人取五大为尘大有三德故有差别释曰以论对钞钞应云五唯无差别即是天尘天无忧痴唯以喜乐故今云大者悞书也问前云一一三德合成何故天尘五唯无忧痴耶答虽有余德隐伏不现故云无也义如前说。
　　钞有说藉尘有多少等者即智论指僧伽经说(彼第七十八云所谓从声微尘生虚空大从声触生风大从色声触生火大从色声触味生水大从色声触味香生地大从空生耳根从风生身根从火生眼根从水生舌根从地生鼻根如是等渐渐从细至粗乃至如是如僧伽经广说)然言五大者论云体用大故通三世间谓地空天及三众生谓兽人天徧皆有故故名为大。
　　▲钞声唯生空大空大成耳等者此约智论百论等五大亦为能生说也。
　　▲钞而金七十论但云等者五大不为能生也而论正云耳根从声唯生今多一唯字然云但云者一对前参智论等意释也二对次后徧造义释故云但也而论中一一释五唯别生五知根乃至云鼻根从香唯生与地大同类是故唯取香等。
　　钞若优楼迦仙人者即鸺鹠仙人是也言那求者集玄云有云此云功德而百论多说求那而不翻即是色家功能也若涅盘疏及音义云此云依论谛以火依色而为其主方得立故义用偏增故眼唯见色。
　　▲钞总用五大成者大字应是唯字以金七十论五大非能生故论云五作根有五事是舌根(即语具)与知根相应能说名句味乃至大遗根与知根相应能弃於粪秽释曰语手足等一一与五知根相应此知根虽五唯别造而作业根皆与知根相应故云总用五唯成也言彼谓身根为皮根者彼论偈云耳皮眼舌鼻此五名知根(长行云各取自尘为五知眼耳远取鼻舌到知皮通内外能知至触等)舌手足人根(即小便处亦曰男女根)大唯五作根(舌能说名句手能执捉足能行步男能戏乐大遗能除弃故名根也)。
　　钞分别为体者论云能分别为心根说有两种分别是其体此心根若与知根相应即名知根若与作根相应即名作根是心根能分别知根事及分别作根事譬如一人或名工巧或为能说言论云分别为心相有是相即心事此二句是论长行中解三自相为事之文次当具引自见其义言亦具五唯成通缘诸境故者此二句是疏主义说言又论云大我慢心事(此句是长行标说之文具云次当说大我慢心境事)三自相为事者此一句即偈文具云三自相为事十三不共境诸根共同事波那等五风长行释初句云大事计我为慢相此相即慢事分别为心相是相即心事(余三句非今所用如论释)言心能徧取差无差别境故者此亦是吾祖义说也。
　　钞唯识因明皆云等者一句全是唯识论云彼疏云神我以思为体故因明说执我是思若因明论云数论说我是思彼疏云数论立神我谛体为受者由我思用五尘诸境自性便变二十三谛故我是思。
　　钞如人依身下我如能依之人二十四谛如所依之身今取能依之人名为依故。
　　▲钞五独离故者离身等者论云五独离故者若唯有身圣人所说解脱方便即无所用故知离身别自有我若无别我唯有身者则父母师尊死后遗身若烧没等如是供养则应得罪应无福德以是义故知别有我释曰此说离身别有我独存故云独离。
　　▲钞九不似等者今钞约自性异变异释然彼论约变异异自性如颂云不似有九种总标有因(一)无常(二)多(三)不徧(四)有事(五)没(六)有分(七)依(八)属佗(九)变异异自性也结也今顺此钞释之一无因者谓二十三谛皆有因如自性为大因我慢大为因等自性无有因生二常者大等从性生生故是无常自性不如是故常三多人共一者谓大等则为多人人不同故自性唯是一多人所共故四徧一切者自性及我徧一切处谓地空水火等则不徧五无事者谓大等诸物欲起生死时依此十三具能使细微身轮转於生死伸缩往还自性不如是无伸缩故六不没者大等诸物转末还本则不可见是名为没如五大等转没五唯中不复见五大等乃至大没自性中大等亦不可见自性不如是无有转没故七无分者大等皆有分分分不同故自性不如是常无分故八不依佗者谓大等依自性我慢依於大等自性不依他生故九不属佗者大等从本生末不自在故譬如父母存时儿不得自在自性不如是无本为佗故。
　　▲钞人人各有我故者论云我者何相多身共一我身身各一我答我多随身各有我偈云生死根别故作事不共故三德别异故各我义立成初生死根别故者若我是一一人生时则一切皆生今不俱生故知多我又若我一者若一人死时一切皆死故知不一又诸根各异故若我一者一人聋盲时一切悉应聋盲等既不如是故知多我余三句如论释。
　　钞自性有六义似变异等者偈云三德(一)不相离(二)尘(三)平等(四)无知(五)能生本未似(六)我翻似不似相似有六种一同有三德如黑衣从黑缕出大等末自性本皆有三德故二不相离变异与三德不可分离三德与自性亦然三大等是我受用尘自性亦是我受用尘上约人人说四大等一切我所受用如一婢相似名一也自性亦一切我所受用故五大等不能分别三德自性亦尔六本末皆能生故同也。
　　▲钞故总云我翻似不似者彼论云变异与自性有六种相似我无此相似是故翻於似变异与自性九种不相似我翻於八种故名翻不似言余义可知者谓上释我有八德二德余之自性变异亦具德有异准上可知故云余义可知。
　　▲钞有云由三德等者此应智论意缚脱者约我说也言金七十论下缚脱约自性说也言人无缚无脱无轮转生死此二句即偈文以无三德故等三种所以即长行释所以也若尔下征答轮转及系缚解脱唯自性此二句即偈文与前二句即全偈也余即长行释意也。
　　钞广破如唯识中百等论者百论如上引唯识论云数论执我是思受用萨埵剌阇答摩所成大等二十三法然大等法三事合成是实非假现量所成彼执非理所以者何大等诸法多事成故如军林等应假非实如何可说现量得耶又大等法若是实有应如本事非三合成萨埵等三即大等故应如大等亦三合成转变非常为例亦尔又三本事各多功能体亦应多能体一故三体既徧一处变时余亦应尔体无别故许此三事体相各别如何和合共成一相不相应合时变为一相与和合时体无别故若谓三事体异相同便违己宗体相是一相应如相冥然是一相应如体显然有三故不应言三合成一又三是别大等是总总别一故应非一三此三变时若不和合成一相者应知未变如何现见是一色等若三和合成一相者应失本别相体亦应随失不可说三各有二相一总二别总即别故总亦应三如何现一若谓三体各有三相和杂难知故见一者既有三相宁见为一复如何知三事有异若彼一一皆具三相应一一事能成色等何用阙少待三和合体亦应各三以体相即故又大等法皆三合成展转相望应无差别是则因果唯量诸大诸根差别皆不得成若尔一根应得一切境或应一境一切根所得世间现见情与非情净秽等物现比量等皆应无异便为大失故彼所执实法不成但是妄情计度为有等言下疏总略破者从自性谛生一切法但是随情虚妄计度名为邪因也。
　　钞立六句义最为胜故者唯识云自计所造六句之论诸论罕匹故云胜论。
　　钞多年修道者修六事观(厌下苦粗障欣上净妙离)伏下地惑得色界等定依定发有漏五通妄谓证得菩提。
　　钞既染妻孥者起世因本经云初生忉利天天子若未见天女之时前世业果生此业熟明见宿世事遂作是念愿我此天死却生人间修三业善后还生此以见天女色故违失正念着现世欲唯唱言天玉女耶天玉女耶如是名为爱欲之缚以此过微而难除故云卒难化导。
　　▲钞德业不依有性等故者不依大有等性表知但依实也。
　　钞实有九种等者唯识疏云九实体者若有色味香触名地以得地也若有色味触及液名水若有色触名火若唯触名风若唯有声名空(依此空大方乃起声故说此声空之德也)别有空大非空无为亦非空界色若是彼此俱不俱迟速能诠之因及此能缘之因名时(过未名彼现在为此两相遇名俱两不相遇名不俱有滞名迟无滞名速以时体是实故以能诠名及能缘心而为其因余皆准此)若是东南西北等能诠之因及能缘之因名方若是觉乐苦欲瞋勤勇行法非法九德和合因缘能起智相名我意云由我与合句作因缘其合句方令觉等九德与我和合起於智相故举和合及所起智以显我体故因明云胜论执我以为和合因缘即斯义也若是觉乐苦等九德不和合因缘能起智相名意意云意实不能如我作亲和合九德之因名不和合起智非谓九德全不和合而能起智名意阙和合之因缘非我也上皆以德显体。
　　钞一色等者唯识疏云诸德体者眼所取一依名色鼻所取一依名香乃至皮所取一依名触(谓依色等故眼等方生色是所依故名一依或德是能依实是所依今此色等是能依之一数等故云一依)一实非一实诠缘之因名数(谓一极微名一实二三四等名非一实或但是极微名一实子微已上名非一实子微具三数一父二母三子也)量有五种一微性唯二微果上有(二微之果名二微果即子微也)二大性三微果上有三短性唯二微果上有四长性唯(前二横后二竖)三微果上有五圆性空时方我四实上有一实非一实等差别诠缘之因名别性二先不至物今至时名合此合有三一随一业生以手打鼓手有动作所生之合业是动作也二俱合生两手相合俱动作故三合生如芽等生无有动作与空等实合时所生之合也二先至物今不至时名离此亦有三初二翻合如前可解三离生先造实果由有他缘来别离之果实便坏与空等离所生之离故名离性依一二等数时方等实远觉所待名彼性近觉所待名此性现比二量名觉(五根取境时名现见烟知火等名比)适悦名乐逼恼名苦希求色等名欲损害色等名瞋欲作事时先生策励此名勤勇地水和合坠堕之因名为重性地水火和合流注之因名液性地水等和合摄因名润念作二因(现比名念钻掷名作)所生数习势用名行生可爱身因名法(人天出世)生不可爱身因名非法(邪智等也)耳所取一依名声。
　　钞业有五种者唯识疏云若上下虚空等处极微等先合后离之因名取舍业翻此(谓先离后合也)远处先离近处今合之因屈业伸业翻此(谓先合后离也)有质碍实先合后离之因名行业(如人足等各有质碍先与地合后与地离故名行)。
　　▲钞大有唯一者唯识疏云诸实德业体性非能诠能缘之因名大有性诸法同有故。
　　▲钞同异亦一者唯识疏云即实德业三种上同异性地等色等别同异性互於彼不转一切根所取。
　　▲钞和合句者唯识疏云能令实等不相离而相属此能诠缘因名和合义。
　　钞并如唯识及疏者上即疏文今更引论破彼论云胜论所执实句义多实有性现量所得彼执非理所以者何诸句义中且常住者若能生果应是无常有作用故如所生果应非离识实有自性如兔角等诸无常者若有质碍便有方分应可分析如军林等非实有性若无质碍如心心所应非离此有实自性又彼所执地水火风应非有碍实句义摄身根所触故如坚湿暖动即彼所执坚实暖等应非无碍德句义摄身根所触故如地水火风地水火三对青色等俱眼所见准此应责故知无实地水火风与坚湿等各别有性亦非眼见实地水火又彼所执实句义中有碍常者皆有碍故如粗地等应是无常诸句义中色根所取无质碍法应皆有碍许色根取故如地水火风又彼所执非实德等应非离识有别自性非实摄故如石女儿非有实等应非离识有别自性非有摄故如空华等彼所执有应离实等无别自性许非无故如实德等若离实等应非有性许异实等故如毕竟无等如有非无无别自性如何实等有别自性若离有法有别自性应离无法有别无性彼既不然此云何尔故彼有性唯妄计度又彼所执实德业性异实德业理定不然据此亦非实德业性异实等故如德业等又应实等非实等摄异实等性故如德业实等地等诸性对地等体更相征诘准此应知如实性等无别实等业性实等亦无别实性等若离实等有实等性应离非实等有非实等性彼既不尔此云何然故同异性唯假他施设又彼所执和合句义定非实有非有实等诸法摄故如毕竟无彼许实等现量所得以理推征尚非实有况彼自许和合句义非现量得而可实有设执和合是现量境由前理故亦非实有然彼实等非缘离识实有自体现量所得许共知故如龟毛等又缘实智非缘离识实句自体现量智摄假合生故如德智等广说乃至缘和合智非缘离识和合自体现量智摄假合生故如实智等故胜论者实德句义亦是随情妄所施设。
　　钞涂灰外道者央掘经云无量阿僧祇劫有佛号拘孙陀罗跋陀罗法欲灭时有一兰若比丘名佛慧檀越施无价衣因贼劫打破其身裸形悬手系于树而去采华婆罗门见之起妄执云沙门必知袈裟非解脱因拔发裸形外道因是而起其比丘后得脱取树皮赤石涂以自障结草作拂用拂蚊虫出家外道从见是而起比丘暮入水浴以牧牛人所弃弊衣障身即弊衣三日浴外道从见是起比丘以身疮蝇等唼食以灰涂身涂灰外道因见此起比丘以火炙疮疮痛难忍遂投岩而死因此事火投岩外道起也如是九十六种外道皆因是比丘种种形相而起妄想乃钞唯识第一云有执大自在天体实常徧能生诸法(止此是论文从谓彼下非论文也)彼疏云一体实有二徧一切三是常住四能生一切法如此类计西方极多。
　　钞复计彼天有二住处者即彼外道经教中说也言二在南海末剌耶山者义景钞云二在南海末剌耶山(即补陀罗山也此云小白华山)山顶有天所居宫殿绕彼宫殿有大泉水入大海时有外道名曰涂灰事自在天赍断谷药寻水而上遂至山顶见有大城色如赤铜门有夜叉大神守护遂问彼神我闻此处是自在天所都宫殿我欲亲见颇能为通夜叉答曰非自在天所都之宫是观自在菩萨宫殿复问菩萨在宫殿否夜叉答曰我但守门不知在否但闻空中音乐嘹喨将谓菩萨来至宫中我竟不见时彼外道既闻此事遂即还国舍邪归正投僧出家。
　　钞瑜伽第七等者论中次前文云或一沙门或婆罗门由既见於因果中世间有情不随欲转故作此计所以者何现是世间有情於彼因时欲修净业不遂本欲反更为恶於彼果时愿生善趣乐世界中不遂本欲堕恶道等意谓受乐不遂所欲反受诸苦由见此故彼作是思(云云同钞)。
　　▲钞如论广破者若瑜伽论连前文破云今当问彼如何所欲嗢陀南曰功能无体性摄不摄相违有用及无用为因成过失长行云自在天等变化功能为用业方便为因为无因耶若用业方便为因者唯此功能用业方便为因非余世间不应道理若无因者唯此功能无因而有非世间物不应道理又汝何所欲此大自在天为堕世间摄为不摄耶若言摄者此大自在天则同世法而能徧生世间不应道理若不摄者则是解脱而言能生世间不应道理又汝何所欲为有用故变生世间为无用耶若有用者则於彼用无有自在而於世间有自在者不应道理若无用者无有所须而生世间不应道理又汝何所欲此所出生为唯大自在为因为亦取余为因耶若唯大自在为因者是则若时有大自在是时则有出生若时有出生是时则有大自在而言出生用大自在为因者不应道理若言亦取余为因者此唯取乐欲为因为除乐欲更有余为因若唯取乐欲为因者此乐欲为唯取大自在为因为亦取余为因耶若唯取大自在为因者若时有大自在是时则有乐欲若时有乐欲是时则有大自在便应无始常有出生此亦不应道理若言亦取余为因者此因不可得故不应道理又於彼欲无有自在而言於世间有自在者不应道理如是由功能故摄不摄故有用无用故为因性故皆不应道理是故此论非如理说显扬论等皆同上破若唯识中破云彼执非理所以者何若法能生必非常故诸非常者必不徧故诸不徧者非真实故体既常有具诸功能应一切处时顿生一切法待欲或缘方能生者违一因论或欲及缘亦应顿起因常有故。
　　钞围陀云明者甘露疏古翻云智一明事火忏法二明布施祠祀法三明一切斗战法四明异国斗战法西域记云一曰寿谓养生缮性二曰祠谓烹宰祈祷三曰平谓礼义占卜兵法军阵四曰术谓异能技数禁咒医方弘决志云昔梵天造围陀论后白净仙人造四围陀一赞诵二祭祀三歌咏四禳灾各四万偈然不知孰是。
　　▲钞那罗延天者一切经音义云那罗此云为人延那此云生本谓为人生本即是梵天王也言生大莲华等者法华疏云劫初一人二十四手千头化生水中脐中有千叶莲华华中有光如万日照梵王因此华下生生已作是念言何故空无众生作是念时他方世界众生应生此者有八天子忽然化生八天子是众生之父母梵王是八天子之父母故计能生万物言生婆罗门者西域记云婆罗门净行也守道居贞洁白其操剎利王种也奕世君临仁恕为志毗舍商贾也贸迁有无逐利远近首陀农人也肆力畴垄勤身稼穑言两脚生首陀下彼论续云一切大地是修福场诸华果为供养具化作禽兽驴马猪羊令诸世人以时烹杀於戒场内供养梵王得生彼处明证涅盘故围陀说梵王名常是涅盘因。
　　钞婆罗门是白净色类者婆罗门法七岁已上出家学四围陀十五已去受婆罗门法游方学问三十恐绝嗣娶妻五十入山修道世俗之中可谓白净言广破如彼者彼论云谓斗诤劫诸婆罗门作如是计何因故作此计以是见世间真婆罗门姓具戒故贪名利及恭敬故作如是计今应问彼唯余种类从父母生为婆罗门亦尔耶世间现见诸婆罗门从母产生汝谤现事不应道理若尔汝言诸婆罗门是胜种剎帝利等是下种非也如是造不善业造作善业造身语意妙行於现法中受爱不爱果便於后世生诸恶趣或生善趣若三处现前是彼是此由此入於母胎从之而生若世间之巧处若作业处若善不善若王若臣乃至若修梵世已生於梵世若复下尔等又汝何所欲为从胜种类生此名为胜为由戒闻等耶若由从胜种类生者汝论中说於祠祀中若戒闻等胜取之为量如此之言不应中理若由戒闻等者汝言婆罗门是胜种余类是下类不应道理是故妄计最胜者非如理说。
　　▲钞安茶师计本际下问钞中何不指其破耶答以问答前计梵王生故故同前破不别指也故唯识中次前破大自在天生论后续云余执有一大梵时方本际自在虚空我等常住实有具诸功能生一切法皆同此破。
　　钞混沌未分等者然此方妄计亦西天相传之说案五帝历云天地混沌盘古生其中一日九变神於天圣於地天日高一丈地日厚一丈盘古亦长一丈如此万八千岁然后天地开辟盘古龙身人首首极东足极西左手极南右手极北开目成曙合目成夜呼为暑吸为寒吹气成风云叱声为雷电盘古死头为甲喉为乙肩为丙心为丁胆为戊脾为己胁为庚肺为辛肾为壬足为癸目为日月髭为星辰眉为斗枢九窍为九州乳为昆仑膝为南岳股为泰山尻为鱼鳖手为飞鸟爪为龟龙骨为金银发为草木毫毛为凫鸭齿为玉石汗为雨水大肠为江海小肠为准泗膀胱而百川面轮为洞庭韦昭记曰世俗相传为盘古一日七十化覆为天偃为地八万岁乃死然盘古事迹正为虚妄既无史籍难可依凭但是古来相传诡妄耳。
　　钞广百论云下此论即圣天菩萨造护法解释言广破如彼者论次钞中所引更有能立之文云时所待因都不可见不见因故所以无生以无生故即知无灭无生无灭故复言常为破彼执故说颂曰若有体实有卷舒用可得此定从他生故成取生果论云时用卷舒待他方立故此时用随缘而转体相若无取舍差别诸有作用兴废不成又时作用依他而转如地色等定是无常即以此事为其同法用所依时何容常住故善时者作如是言业风所引天种差别自类为因展转相续循环递代终而复始随缘不同冷暖触异分位差别说名为时时虽具有因缘生灭相似相续隐覆难知岂以不知言无因等言百论亦云下即提婆菩萨造天亲解释言此则见果知因者次论云复次以一时不一时久近等相故可知有时无不有时是故是常内曰过去未来中无是故无未来如泥团现在土时过去瓶时未来此时相常故过去时不作未来时汝经言时是一法是故过去时终不作未来时亦不作现在时若过去作未来者则有杂过又过去中无未来时是故无未来现在亦如是破乃至广说。
　　钞百论云外曰实有方常相日合处是方相等者(有本日字作曰字非也)论续次云如我经说若过去若未来若现在日初合处是名东方如是余方随日而名内曰不然东方无初故日行四天下绕须弥山郁单越日中弗于逮日出弗于逮人以为东方弗于逮日中阎浮提日出阎浮提人以为东方阎浮提日中拘耶尼日出拘耶尼人以为东方拘耶尼日中郁单越日出郁单越人以为东方如是悉是东方南方西方北方复次日不合处是中无方以无相故复次不定故此以东方彼以为西方是故无实乃之广破。
　　钞不越父母者所生子微不越能生父母微之分量故唯识云其量只与所依父母本许大如第三子微如一父母许大乃至大地与所一本父母许大极微是常子等无常言亦广如彼破者彼论云此亦非理所以者何所执极微若有方分如蚁行等体应非实若方无分如心心所应不共聚生粗果色既能生果如彼所生如何可说极微常住又所生果不越因量应如极微不名粗色则此果色应非眼等色根所取便违自执若谓果量德合故非粗以粗色根能取所执果色既同因量应如极微无粗德合或应极微亦粗德合如粗果色处无别故若谓果色徧在自因因非一故何名粗者则此果色体应非一如所在因处各别故既尔此果还不成粗由此亦非色根所取若果多分合故成粗多因极微合应非细足成根境何用果为既多分成应非实有则汝所执前后相违又果与因俱有质碍应不同处如二极微若谓因果体相受入如沙受水药入融铜谁许沙铜体受水药或应离变非一非常又粗色果体若是一得一分时应得一切彼此一故彼应如此不许违理许便违事故彼所执进退不成但是随情虚妄计度。
　　钞显扬第九云等者彼论第十中破云复次计诸极微常住论者我今问汝随汝意答汝为观察已计极微常为不观察计彼常耶若不观察者离慧观察而定计常不应道理若言已观察者违诸量故不应道理又汝何所欲诸极微性为由细故计彼是常为由与粗果物其相异故计彼常耶若由细者离散损减其性羸劣而言是常不应道理若言由相异故者是则极微超过地水火风之相不同种类相故而言能生彼果不应道理又彼极微亦无异相可得故不中理乃至广破言瑜伽同此者第六卷中全同显扬也。
　　钞百论亦云乃至信有故等广如彼破者其等字等余能立之文次云世人信一切处有虚空是故徧信过去现在未来一切时有虚空是故常内曰分中分合故分不异若瓶中向中虚空是中虚空为都有耶为分有耶若都有者则不徧若是为徧瓶亦应徧若分有者虚空但是分无有有分名为虚空是故虚空非徧亦非常外曰定有虚空徧相亦常作故若无虚空者则无举无下无去来等所以者何无容受处故今实有所作是以有虚空亦徧亦常内曰不然虚空处虚空若有虚空法应有住处若无住处是则无法若虚空孔穴空住者是则虚空住虚空中有容受处故而不然是故虚空不住孔穴中亦不实中住何以故实无空故是实不名空若无空别无住处以无容受处故复次汝言作处是虚空者实中无作处故则无虚空是故虚空亦非徧亦非常复次无相故无虚空诸法各各有相以有相故知有法如地坚相水湿相火热相风动相识知相而虚空无相故是无外曰虚空有相汝不知故无无色相是虚空相内曰不然无色名破色非更有法犹如断树更无有法是故无有虚空相复次虚空无相何以故汝说无色是虚空相者若色未生时先虚空相复次色是无常法虚空是有常法若色未有时应先有虚空法若未有色无所灭虚空则无相若无相则无法是故非无色者虚空相但有名而无实诸徧常等亦如是总破。
　　钞瑜伽论云何因缘故乃至立如是论者彼论次后云今应问彼汝何所欲现法方便所招之苦为用宿作为因为用现法方便为因为用宿作为因者汝先所说由勤精进吐旧业故现在新业由宿作因之所害故如是於后不复有漏乃至广说不应道理若用现法方便为因者汝先所说凡诸世间所有士夫补特伽罗所受皆由宿作为因不应道理是故此论非如理说问彼既说苦乐由於宿作与内教同何不许之答广钞引佛名经忏悔文说凡夫於业报中好生疑惑业有三种谓顺现顺生顺后复有四句一报定时不定二时定报不定三时报俱定四时报俱不定彼但定有宿作不许余故不许也。
　　钞涅盘经三十五广破此见者即南经也若北经当四十经云须跋陀至佛所已问佛言有诸沙门婆罗门等作如是言一切众生受苦乐报皆随往日本业因缘是故若有持戒精进受身心苦能坏本业本业既尽众苦尽灭即得涅盘是义云何佛言彼若作是说我当问之仁者实作是说否彼若见答实尔我见众生习行诸恶多饶财宝身得自在又见修善贫穷多乏不得自在又见有人慈心不杀反更中夭又见喜杀终保年寿又见有人身修梵行精进持戒有得解脱有不得者是故我说一切众生受苦乐报皆有往日本业因缘佛言实见过去业否若有是业为多少耶现在苦乐能破多少耶能知是业已尽不尽耶是业既尽一切尽耶彼答言我实不知我即引喻如有人身被毒箭其家为请医师令拔是箭身得安稳其后千年是人犹忆了了分明是医为我出箭得安仁既不知过去本业云何能知现在苦行定能破坏过去业耶彼若言瞿昙经中作如是说若见有人豪富自在当知是人先世好施如是不名过去业耶佛言如是知者名为比知不名真知我佛法中或由因知果或从果知因我佛法中有过去业有现在业汝法不从方便断业我法不尔从方便断汝业尽已则得苦尽我则不然烦恼尽已业苦则尽故我责汝过去之业若知现在苦行能坏过去业现在苦行复以何破如其不破苦则是常苦若是常云何说言得苦解脱若更有行坏苦行者过去已尽云何有苦当知一切众生有过去业有现在因众生虽有过去寿命要赖现在饮食因缘仁者若说众生受苦受乐定由过去本业因缘是事不然譬如有人为王除怨多得财宝因是财宝受现在乐是人现作乐因现受乐报譬如有人杀王爱子以是因缘丧身失命是人现作苦因现受苦报仁者一切众生现在因於四大时节土地人民苦乐是故我说一切众生不必尽因过去本业受苦乐也仁者若以断业因缘力故得解脱者一切圣人不得解脱何以故一切众生过去本业无始终故是故我说修圣道时是道能遮无始终业仁者若受苦行便得道者一切畜生悉应得道是故先当调伏其心不调伏身是故我经中说斫伐此林莫斫伐树何以故从林生怖不从树生欲调伏身先当调心心喻於林身喻於树(上皆取要引之具如经中广说)。
　　钞大乘法师下即唯识疏文是有因自然也瑜伽第七下即无因自然也然彼论次文破云今应问彼汝何所欲一切世间内外诸物种种生起或歘然生起为无因耶为有因耶若无因者种种生起歘然而起有时不生不应道理若有因者我及世间无因而起不应道理乃至云是故此论非如理说言此则无因为自然非别有物者弹大乘法师也。
　　钞若广分别下指在诸论如前一一引释者是问钞中何故不广引耶答圭峰云缘是偏僻屈曲之义却难於深法枉无限心力此方既无不烦广叙破之若回彼功夫学大乘深经自合通其玄妙故今指如别说知与不知无乖弘阐然恐学者欲知始末故前略引尔。

　　华严悬谈会玄记卷第三十五


　　音释


袭
　　(似入切合也入也)。

蓊
　　(乌孔切蓊郁也)。

郁
　　(纡勿切木丛生者)。

褐
　　(何葛切袍也)。

鸺
　　(音休)。

鹠
　　(音留休留鸟名)。

孥
　　(乃都切书传云孥子也)。

钻
　　(子乱子尤二切所以穿也)。

诘
　　(溪吉切治也问罪也)。

嗢
　　(乌没切咽也)。

垄
　　(立蹱切丘垄也)。

股
　　(公户切)。

歘
　　(许勿切暴起也)。
　　华严悬谈会玄记卷第三十六

　　　　苍山再光寺比丘　普瑞集
　　疏统收所计不出四见等者亦即唯识意彼论云然诸外道品类虽多所执有法不过四种一执有法与有等性其体定一如数论等彼执非理所以者何勿一切法即有性故皆如有性体无差别又若色等即色等性色等应无青黄等异二执有法与有等性其体定异如胜论等彼执非理所以者何勿一切法非有性故如已灭无体不可得便违实等自体非无亦违世间现见有物又若色等非色等性应如声等非眼等境三执有法与有等性亦一亦异如无惭等(应等勒沙婆也此云苦行或是无惭梵语)彼执非理所以者何一异同前一异过故二相违体应别故一异体同俱不成故勿一切法皆同一体或应一异是假非实而执为实理定不成四执有法与有等性非一非异如邪见等(疏云若提子此是六师之数具云尼犍陀若提子据此即尼犍也故偏云邪见尔)彼执非理所以者何非一异执同一异故非一异言为遮为表若唯是表应不双非若但是遮应无所执亦遮亦表应互相违非遮非表应成戏论又非一异违世共知有一异物亦违己宗色等有法决定实有是故彼言唯矫避过诸有智者勿谬许之。
　　疏则因中有果者数论计自性谛中有二十三谛即因中有果也胜论计大有离实德业外别有一法即因中无果也。
　　钞皆广如百论者以彼论有破因中有果品破因中无果品此二品广申立破故也其略去若因中先有果先无果二俱无生何以故若因中无果者何以但泥中有瓶缕中有布若其俱无泥应是布缕应是瓶若因中先有果者是因中是果生是事不然何以故是因即是果汝法因果不异故因中若先有果若先无果是皆不生复次若因中先有果者乳中有酪酥若果中先有因者酥中有酪乳等若乳中有酪酥等则一因多果若酥有酪乳等则一果中多因如是先后因果一时俱有过若因中无果亦如是过是故因中有果无果是皆无生又云若瓶与泥团不异者瓶生时泥团不应灭泥团亦不应为瓶因若泥团与瓶异者瓶不应生瓶亦不应为泥团果是故若因中有果若因中无果物不应生物(以上无生破彼执也)又云外曰若诸法空无相者世间人尽不信受内曰是因缘法世人信受所以者何因缘生法则是无相汝谓乳中有酪酥等童女已妊诸子食中已有粪又除梁椽等别有屋除缕别有布或言因中有果或言因中无果或言离因缘诸法生其实空不应言说世事是人所执谁当信受我法不尔与世人同故一切信受。
　　疏从虚空生即是无因者问前十一计所等之中自有无因何故此中指虚空为无因耶答前约所等自有无因此约能等十计相望虚空对余众情所见共云无体故指虚空为无因也。
　　钞无而忽有下有二初略释二因得如乳生酪下逆次广明二因先释邪因后一切诸法下释无因配属可见者指於疏文离佛法外总结释也。
　　钞有物混成先天地生者唐明皇注云将欲明道立名之由故云有物言有物混然而成含孕一切寻其生化乃在天地之先寂兮寥兮至为天下母者注云有物之体寂寥虚静妙体湛然常寂故独立而不移改应用徧於群有故周行而不危殆而万物资以生成被其茂姜之德故可以为天下母言不知其名至远曰返故者注云吾见有物生成隐无名氏故通生表其德字之曰道以包含目其体强名曰大妙用无方强名不得故自大而求之则逝而往矣自往而求之则远不及矣若能了悟则返在於身心而证之。
　　▲钞注云因其所大下即释上道大天大地大王亦大之文也。
　　钞域中者八极之内也言人谓王也等者广钞第七云由前所说人从天地生天地从道生故为人王者还法於本也言意在道法自然者谓钞中由文相摄虽委细引之然疏本意唯在道法自然耳故上虽广说以自然为极也钞道动下释道生一也於生物下增一名二释上一生二也阳气不能下释二生三也积冲和下覆释上义以归经文言万物负阴而抱阳下注云万物得阴阳冲气生成之故负抱阴阳含养冲气以为柔和也。
　　钞大宗师篇者彼第三篇也注云虽天地之大万物之富其所宗而师者无心也言有情有信等者彼疏云明鉴洞照有情也赴机若响有信也恬淡寂寞无为也视之不见无形也。
　　▲钞可传而不可受者彼疏云寄言诠理可传也体非数量不可受也方寸独悟可得也离於形色不可见也。
　　▲钞自古以固存下彼疏云自从也存有也虚通至道无始无终从本已来未有天地五气未兆吾道存焉。
　　▲钞神鬼神帝下彼疏云言大道能神於鬼灵神於天帝开明三景生立二仪至无之力有兹功用斯乃不神而神不生而生非神而神非生而生者也故老经云天得一以清神得一以灵也。
　　▲钞在太极之先下彼疏云太极五气也六极六合也且道在五气之上不为高远在六合之下不为深邃先天地生不为长久长於万古不为耆艾言道非高非深非久非老故道无不在所在皆无也。
　　钞狶韦氏下彼疏云狶韦氏文字已前远古帝王号也得灵通之道故能驱驭群品提挈二仪又作契字者契合也言能混同万物符合二仪者也伏牺三皇也能伏牛乘马伏牺牲故谓之伏牺也袭合也气母者元气之母应道也为得至道故能画八卦演六爻调阴阳合六气也维斗北斗也为众星纲维故谓之维斗忒差也古始得於至道故历於终始维持天地必无差忒日月光证於一道故得始终照临竟无休息者也昆仑山名也在北海之北堪杯昆仑山神名也袭入也堪杯人面兽身得道入昆仑山为神姓冯名夷弘农华阴潼乡提首里人也服八石神丹得水仙大川黄河也天帝锡冯夷为河伯故游处孟津大山之中也肩吾神名(司马云山神不死至孔子时亦有)得道故处东岳为大川之神黄帝轩辕也采首山之铜铸鼎於荆山之下鼎成有龙垂胡髯以迎帝帝遂将群臣及后宫七十二人白日乘云驾龙以登上天仙化而去。
　　▲钞又云知天之所为等者彼疏云天者自然之谓至者造极之名天之所为者谓三景晦明四时生杀风云舒卷雷雨寒温也人之所为者谓手捉脚行目视耳听心知巧拙凡心施为知天之所为悉皆自尔非关造作岂由智力是以内放其身外冥於物浩然大观与众玄同穷理尽性故称为至也。
　　钞即庄子文者具云夫鹄(有本又作鹤同胡各切)不日浴而白乌不日黔(其金切黑也)而黑(自然各已是也)彼疏云夫鹄白乌黑禀之自然岂须日日浴染方得如是以言物性其义例然言亦涅盘经者即第四十云纳衣梵志说如刺生自然尖飞鸟自然色别毒蛇生已自然食土鱼见钩饵自然吞食龟陆生已自能入水犊子生已自能饮乳谁有教者佛言善男子是义不然若言入水非因缘者何不入火若言饮乳非因缘者何不唼角等。
　　钞二引周易等者下等者二字剩也言系者系属也下彼疏云谓系词者凡有二义论字取系属之义圣人系属此辞於爻卦之下故又音为系者取纲系之义卦之与爻各有其辞以释其义则卦之与爻各有纲系所以音为系也夫子本作十翼申说上下二篇经文系辞条贯义理别自为卷总曰系辞言此上应加是故二字者以本文中有是故二字故彼文云是故易有太极等。
　　▲钞注云者即韩康伯注也言孔云者即孔颕达疏也谓混元下问老子一生二前谓冲气之一生第二阳气何故今云太极生两仪即老子一生二也答广钞第七云谓道动出冲元之气道生一也於物之理未足又生阴阳二气一生二阴气下凝为地阳气上腾为天和气中为人伦二生三也三才成八卦万物生焉三生万物也文通二意引证家取意有异故不相违。
　　▲钞彼注云质性也又释太易指周易太极者即汉张湛注也今具书其注文庶见其始末列子云有太易太初太始太素(注云此明物之自微至着变化之相因袭也)太易者未有气也(易者无凝滞之称凝寂於虚之域将何所见即如易系之太极老氏之混成也)太初者气之始也(阴阳未判即下说所谓浑沦也浑沦者言万物相浑沦而未相离也)太始者形之始也(阴阳既判则品物流形也)太素者质之始也(质性也既为物矣则方圆刚柔静躁浮沉各有其性故也)。
　　▲钞此则太初非太易等者会孔疏意谓张湛既指太易是太极则孔谓太初者非也(以太初是第二名既同太易则非第二名也)然钞文少倒应云此则太易(意云是太易也)非太初便成太极在初文理方顺智者详之。
　　▲钞若准易钩命下会太极却在后也然易谓太极乃取有之所极处即是无也勾命决谓之太极取其形质圆具极处说也一是有初之极(故上同太易)一是有终之极(故在四运之后)故名同义异也而圭山原人论注云彼始有太易五重运转乃至太极(即勾命第五重)太极生两仪评曰清凉两存故钞云虽小异同皆是元气生天地耳圭山直以易之太极同勾命决之太极似不顺今文然勾命决以一气有五运则一气同耳於理无妨。
　　▲钞谓震木离火等者四方四时也又巽同下四维也说卦云乾为天为圆为君为父为玉为金等故同兑金也巽为木为风为长女等故同震木也言八卦既立者从西北为首乾坎艮震巽离坤兑若约卦象乾三长坤六短离中虚坎中满震仰盂艮覆椀兑上缺巽下短又乾为天坤为地离为火坎为水艮为山兑为泽震为雷巽为风此为八卦也爻象相推者一卦有八重八有六十四卦每一卦有六爻总计有三百八十四爻如此相推有吉凶故。
　　钞一阳一阴之谓道阴阳不测谓之神此二句非连次之文故钞重牒初句引注释之也其阴阳不测谓之神者注云神也者变化之极妙万物而为言不可以形诘者也故曰阴阳不测。
　　疏然无因邪因乃成大过等者圭山原人论云儒道二教说人畜等皆是虚无大道生成养育谓道法自然生於元气元气生天地天地生万物故愚智贵贱贫富苦乐皆禀於天由於时命故死后却归天地复其虚无者今略举而诘之所言万物皆从虚无大道而生者大道即是生死贤愚之本吉凶祸福之基基本既其常存则祸乱凶愚不可除也福庆贤善不可益也何用庄老之教耶又道育虎狼胎桀纣夭颜冉祸夷齐何名尊乎又言万物皆是自然化生非因缘者则一切无因缘处悉应生化谓石应生草草或生人人生畜等又应生无前后起无早晚神仙不籍丹药太平不籍贤良仁义不籍教习庄老周孔何用立教为轨则乎又言皆从元气而生者则歘生之神未曾习虑岂得婴孩便能爱恶骄恣焉若言歘有自然便能随念爱恶等者则五德六艺悉能随念而解何待因缘学习而成又若生是禀气而歘有死是气散而歘无则谁为鬼神乎且世有鉴达前生追忆往事则知生前相续非禀气而歘有又验鬼神灵知不断则知死后非气散而歘无故祭祀求祷典籍有文况死而苏者说幽途事或死后感动妻子雠报怨恩今古皆有耶且天地之气本无知也人禀无知之气安得歘起而有知乎草木亦皆禀气何不知乎又言贫富贵贱贤愚善恶吉凶祸福皆由天命者则天之赋命奚有贫多富少贱多贵少乃至祸多福少苟多少之分在天天何不平乎况有无行而贵守行而贱无德而富有德而贫逆吉义凶仁夭暴寿乃至有道者丧无道者兴既皆由天天乃兴不道而丧有道何有福善益谦之赏祸淫害盈之罚焉又既祸乱返逆皆由天命则圣人设教责人不责天罪物不罪命是不当也然则诗刺乱政书赞王道礼称安上乐号移风岂是奉上天之意顺造化之心乎故知专此教者未能原人。
　　钞即唯大乘者问今以小乘因缘破彼彼应迷小乘因缘何故此中亦迷大乘因缘耶答若约彼迷何分大小若约破时但用小乘因缘是破於彼何用大耶言十地有文者经云三界所有唯是一心如来於此分别演说十二有支皆依一心而得成立。
　　▲钞谓心法剎那等者谓第八识心为诸识本剎那剎那前灭后生各各自类相续故无始时界者界者因义即种子识展转传来前灭故不常后生故不断此等心法依凭因缘对待而有非禀气而成唯是识心为缘为对故岂同下显异於彼也至耶字文势稍长而义易知。
　　▲钞即净名经者上句全是经文下句义引言从痴有爱者痴即无明有爱谓三有之爱也此二为本生死无穷故言一无明发业等者(此明大乘二世一重因果也谓无明乃至爱取有十支为现在因生老死二支为未来果)言无明发业者谓能发虽通三毒无明为正故唯识云此中无明唯取能发正感后世善恶业者以为其体即分别全俱生一分言爱能润业者能润虽该三毒三有之爱偏增唯识云於润业位爱力偏增说爱如水能沃润故要数溉灌方生有芽言二过去下(若大乘义三世一重因果若小乘义三世二重因果)大乘义者唯识云此十二支十因二果定不同世(彼疏云以异熟自非造业身即受果故约身死生为同世十因二果定不同世)因中前七与爱取有或异或同(若顺生受业爱初生时其世必同第二生已去乃至后报业等世不同也今身造业后二世将受果时方起爱取故评曰若同世即前二世义若异世即今三世义)若二三七各定同世(生老死二爱取有三无明等七各定同世由痴发业熏发报种即识等五故前七支必定同世起爱取水润先行识等六种转名为有亦非异时非异时非起能润隔世异时方成所润生及老死同世可知若前七在过去爱取有三在现在生老死二在未来即十二支通三世有)言小乘唯后义者说有三世现在爱取之义虽同却有二重因果谓过去无明行二支为因现在识等五支为果现在爱取有三支为因未来生死二支为果也言虽由三毒下释疑可知涅盘下引证。
　　▲钞小乘立三毒下由贪嗔痴发身口意造非福业感三涂总报恶业及人天别报苦业若造福业感欲界人天此上皆在欲界若造不动业中修四静虑感色界报修四空定感四无色界报也。
　　▲钞众生痴所覆下复说无明为生死本已上三节一痴爱言发润也二三毒言因之造业受果也三无明言为本胜也。
　　▲钞然外道下释疑疑云数论立萨埵等三德亦翻贪嗔痴和合能成诸法与佛教何殊答意云彼不知三毒是心王所有相应之心所能令造业等乃有诸法又计三德从冥谛而起用故是邪推求耳。
　　▲钞若大乘说下唯心亲种为因痴爱发润为缘也若小乘以痴爱是根本故为因能招业等为缘言亦以者意显或可业种为因痴爱为缘也大乘或以业种为缘名言种子为因言亦以者或通业种为因故。
　　钞性空通初顿终教者若因缘生法无性故空即破相始教义若因缘所生诸法自性本空真理挺然露现即顿教义若因缘无别自体即真如随缘而有今推无性即理故云性空即终教义言妙有即是实教者此不同前性通权通实故云即实教也若以性空融於妙有交彻具德即是圆教。
　　钞三拣滥显邪等者总拣此土西方外道言相滥同释教盖随己邪思安立全乖正理谓易云下系辞文也注云至神者寂然而无不应斯盖功用之母此滥佛教真如不变随缘也。
　　▲钞礼云下注云言性不见物则无欲亦滥随缘之义。
　　▲钞老子云下即道经窈冥不测生成之用精妙甚存窈冥之精本无假杂物感必应亦滥真如之义也庄子下注云任之而自尔非伪也有滥一心之义。
　　▲钞如今时成英尊师者奘三藏传云道士蔡晃成英等竞引释论中百之意用通道经奘曰佛道两教其致天殊安用佛言用通道义穷核言迹本出无从晃归情曰自昔相传祖凭佛教至於三论晃所师遵唯义幽通无不同会故引解也如僧肇着论咸引庄老狷白申明不相为怪佛言似道何爽论言奘曰佛教初开深文尚拥老谈玄理微附佛言肇论所传引为连类岂以喻词而成通极今经繁富各有司南老子但五千言论无文解自余千卷多是凿方至如此土贤明何晏王弼周颙萧怿顾顗之徒初数十家注解老子何不引用乃复旁通释氏不乃推步逸踪乎(故知当时亦不许彼引用也)。
　　▲钞即涅盘经第三下先依彼疏科条后逐难解释。
　　科文分二。
初问(二)
　　初问佛差别(尔时)二难使无别(二)
　　初举邪正二常(如佛)后就其设难(二)
　　初难佛常同世常(若言)　　后征世常同佛佛常



后答(三)
初明邪异正(二)
初喻(七)
　　初过佛说经喻(佛告)　　二外道[穴/耤]法喻(长者)　　三无师自摄喻(贼得)　　四学佛求常喻(尔时)　　五求常不得喻(我等)　　六妄加己情喻(尔时)　　七加情损失喻(以水)

二合分(二)
初正合前五喻(五)
　　一合第二喻(凡夫)　　二合第三喻(诸凡)　　三合第五喻(以是)　　四合第六喻(如彼)　　五合第七喻(宝亦)

　　后重显加水之相(是诸)


二辨正异邪(三)
　　初法(是故)二喻(六)
　　一如来出现喻(如转法轮)　　二外道退散喻(福德)　　三正法无损喻(牛无)　　四付人修学喻(时转)　　五修学得常喻(是人)　　六得常广益喻(以醍)

三合(六)
　　一如来出现喻(如转法轮)　　二外道退散喻(诸凡)　　三正法无损喻(尔时)　　四付人修学喻(为众)　　五修学得常喻(菩萨)　　六得常广益喻(复合)


三结劝修学(二)
　　初结(以是)　　后劝(迦叶)




　　钞性常者即数论师自性谛常也后征中言世性者弘决云谓世间由冥谛而有即冥谛为世间本性也。
　　▲钞譬如长者下长者喻过佛牛喻行法行门差别名色种种同显一诠名共一群委修行者随缘修习名牧放人随逐水草为得涅盘不期余报名但为醍醐不求乳酪菩萨如牧牛者依法思量说之为构得义充神名为自食。
　　▲钞长者命终下过佛示灭名为命终诸外道等盗佛正法安置己典名为群贼之所抄掠(上楚孝切夺也下力约切取也劫也)。
　　▲钞贼得牛下彼无善巧解释之师名为妇女出情图度名自构捋忆想作解以用充神名得已食。
　　▲钞彼大长者下远寻圣意我等下学佛求常夫醍醐下叹其所求。
　　▲钞我等无器下外道自忖身无道机名无器依法修善名为得乳无有道机录彼善行名无妄处外道唯有世俗善机收录彼善故唯有皮囊不能观察破相求实不知攒摇(正观名攒旁推名摇)世善颇生名浆犹难得道果绝分名况生酥。
　　▲钞以醍醐故下欲得常果於生死中妄相建立宣说自在天等以为常乐。
　　▲钞以水多下由加妄情失於世善名为失乳失於贤圣所修道行名为失酪不得涅盘名失醍醐此等应得不得故名失也。
　　▲钞凡夫亦尔下但合五喻略不合第一第四合第二喻中先正合何以下释如彼下举喻以帖。
　　▲钞凡夫虽得戒定慧者即说三学文也合贼得牛无有方便不能解说者合无妇女。
　　▲钞以是义下合浆犹难得况复生酥如彼下举喻以帖。
　　▲钞如彼群贼下先牒举前喻凡夫下举法以合。
　　▲钞实亦不得下合乳酪等一切俱失如彼下举喻以帖。
　　▲钞是诸凡夫下人天少善如所加乳妄说常等名为加水。
　　▲钞如转轮王者轮王喻佛出现世间名出现於世言以诸牛下喻佛以正法附诸菩萨言是人方便即得醍醐下喻菩萨巧修证会常法以己所得化佗同证令出生死名无患苦。
　　▲钞所谓如来常乐我净者喻中云无患苦合中言得常乐言左右耳。
　　▲钞抨驴乳等者抨字二切若披耕切训弹也若补耕切训使也从也二训皆通若训弹则弹捋之义若训使即用谓故用驴乳不成酥酪又从驴出乳安成酥酪。
　　▲钞依外教修行但招苦果者不能出生死故如西域记第二说人寿百岁时波你尼仙造千颂声明论盛行於世后五百年有大罗汉见梵志为小童诵其声明不及乃打之罗汉因而大哭梵志问其所以罗汉曰闻昔波你尼仙人否彼答曰曾闻今诵声明即所造也罗汉曰今小童即彼仙人后身也但以强识玩习世典不究真理神智唐捐流转未息是知习世俗之典展转愚暗无所成益。
　　钞然西方下已上正消疏文自下文外别叙以对外宗之异先举西方外道之胜尚去佛道悬远言真源小差者由不了自心何知正道从颠倒慧增长诸恶是故诃为邪说况此方下以全迷三世因果故又不及西方外道之多云何三教得同也。
　　▲钞善止一身者谓行善只在现在一身虽礼记云父母亡殁君子有终身之忧小人有三年持孝而不虑父母他世之何如。
　　▲钞齐死生一荣枯者庄子云古之真人不知悦生不知恶死又云其有旦夜之常天之道也穷达贫富命也言聚散气为生死者庄子云人之生也气之聚也散则为死言归无物者道经云绳绳不可名复归於无物(注云绳绳者运动不息之意妙本湛然故云复归於无物也)此上之说彼皆为至极之道若方之释教如以十岁之童望百岁之老不合言其同年也。
　　钞弃智者亦即道经注云弃凡夫智诈之用淳朴淳朴则巧伪不作绝聪者庄子云黜聪明注云内不觉有一身外不觉有天地然后旷然与变化为体而无不通也言万行会本者性本清净由无明颠倒故生死长往能知真净法身灵鉴真心即不妄认四大缘虑身心无边烦恼秪为此身既不认此身即贪嗔自息贪嗔既息则不造业无业则无六道之报念念离过念念称性修行而显恒沙性德契会本性矣。
　　▲钞以聚气下系辞云精气为物游魂为变注云精气氤氛聚而成物聚极则散而游魂为变也游魂言其游散也言死则归天天地等者上天字误书应是夫字礼记云魂气归乎天形魄归乎地。
　　▲钞纵言慎其所习也如云修身慎行子张学干禄子曰多闻阙疑慎言其余则寡尤多见阙殆慎行其余则寡悔等此虽言身慎德秪在此身岂知习解脱之因而出生死等也。
　　▲钞蠕飞者音软又音喘皆虫动之貌也即虫类也飞即羽族也。
　　▲钞四相迁流者生住异灭也言皆由缘力者由心生灭等缘万法岂能常住又缘聚则生缘离则灭非由日月令迁也言力负自尔者即庄子云藏舟於壑藏山於泽谓之固矣然而夜半有力者负之而走昧者不知也(彼疏云夜半暗冥以譬之理玄远也有力者造化也夫藏舟於海壑正合其冥隐山於泽中谓之得所然而造化之力相负而趋夔故曰新骤如游水凡惑之徒心灵愚昧而不知也)。
　　钞故谋未兆下德经云其安易持其未兆易谋(言人正性安静之时将欲执持令不散乱次虽欲起心尚未形兆谋度绝之使令不起并甚易尔)其脆易破其微易散(欲心初染尚自危脆能绝之者则易破祸患初起形兆尚微将欲防之则易散)言故受而喜之者庄子云受而喜之(不问所受者何物过之而无不适也)忘而复之(复之不由於识)疏云上句喜所遇下句反未生也言绝於圣下即道经具云绝圣弃智注云绝圣人言教之迹则化无为言不住不染者若心不住着不染污道谛也逈超生死之外体性离断离常灭谛也高出空有之巅又灭谛无在云不住性静故不染逈超生死之外道谛离断常之见高出空有之巅又道於诸境无住云无住灭本无其方所云无住道能除漏云不染灭性本寂云不染言因心下依心造业集也三界轮回苦也较言下明二宗逈异比较其言无一可得同也。
　　钞染非染下老以等者道经云绝仁民复孝慈失道而有兼爱之仁绝兼爱之仁则复於大孝慈言欲害下道经云常有欲以见其徼常无欲以观其妙言利累於下道经云绝巧弃利盗贼无有注云人矜偏能巧必有争利之心故绝巧则人不争弃利则人自足则不为盗贼矣言礼出於乱下德经云夫礼者忠信之薄而乱之首(注云制礼者为忠信衰薄而以礼为救乱之首尔)又庄子云礼者道之华而乱之首言理由於道下德经云不出户知天下不窥牖见天道(注云垂拱无为不出教令於户外是知理天下之道人事知则天象顺故不烦窥牖而天道可知也)其出弥远其智弥少(若不能无为假使出入弥远其智理天下之道弥少)不为而成(不为言教而天下化成)为者败之(凡情不能因任营为分外为者求遂理必败之)言得在於时下道经云将欲取天下而为之吾见其不得已(天下者大宝之位也有道之者必待历数在躬若暴乱之人将欲以力取而为之主者故或云吾见其不得矣)言不在於争也者有本云不在於事然争字为正言欲为生死下圆觉云一切众生从无始际由有种种恩爱贪欲故有轮回既能绝之故超生死言教方既别者方者法也二教所诠之法既别二教全异之理易知。
　　钞归非归异者有本云归异归别有本云归别归异然皆约所归辩异也言可搴可拔者搴音褰又音蹇皆训取也言控御下已上皆始末信解自下并如理修行言逈登下克证菩提妙智无所不达如登高台而远鉴故仁王经云如登高台普观一切无不明了涅盘具德圣灵游集谓之园苑湛然下覆释二依妙果存泯无碍嶷(鱼力切高也)。
　　钞生与死命也下庄子云死生存亡贤与不肖命也捍(音旱抵也)则能安处下庄子云是遁天倍情亡其所受(天性所受各有本分不可逃亦不可加)安时而处顺哀乐所不入也(夫哀乐生於得失也今玄通合变之士无时而不安无顺而不处冥然与造化为一则无住而所我矣将何得何失孰为生哉故任其所受而哀乐无所措其间矣)言孤劭者一音翘二音邵若翘音即精意之意若劭音即勉也即孤然得精意於寰中亦自勉於寰中也言澹然下庄子云澹然无极而众美从之平易恬澹则忧患不能入邪气不能袭(泯然与正理俱住)故无天灾(灾生於逆天故)无物累(累生於逆物故)泊音怕也言所归既异下总结以所归究竟既异能归发迹亦殊其一人东行一人西往相去渺然何限千里。
　　钞此上之十异即冀审思慎之深衷等者似劝勉於学者思之然有本云李思慎之深衷姓李名思慎故准弘决云自古先贤久判真伪近代名德仍因是非不如儒俗犹分清浊如李思慎十异等文故知姓李名思慎也不须异释言衷者正也是此人甚深中正之理故言多以小乘等者钞主断词显少用大乘故有本云多用大乘者非也况乎下方是大乘故五教可知。
　　▲钞无得下遮过习邪下明损圆。
　　▲觉疏云宿遇邪宗既熏其心积习成种故於圣道难起信心传授之人下更偏诫说法之人於上邪正不善拣择为人演说闻者信顺如指引盲故圆觉经云若诸众生虽求善友遇邪见者未得正悟是则名为外道种性邪师过谬非众生咎也。

　　华严悬谈会玄记卷第三十六


　　音释


狶
　　(音喜又弋枝切)。

挈
　　(苦结切提挈也)。

忒
　　(他得切差也更也)。

杯
　　(布回切)。

髯
　　(汝[(土*?)/皿]切颊须也)。

窈
　　(深鸟切於远也)。

[狁-儿+月]
　　(古县切急也)。

颙
　　(牛凶切仰也)。

顗
　　(牛岂切静也)。

猱
　　(奴刀切猴也)。
　　华严悬谈会玄记卷第三十七

　　　　苍山再光寺比丘　普瑞集
　　钞三法无去来宗中言都有八全一少分者一大众部即窟外结集之大众也或大天分部时凡僧多者为大众部二说转部有本云雪转部者非也以上座部转居雪山云雪山转部此部在前法有我无宗中收今正是说转部也此师说有唯一种子现在相续转至后世故言说转此部本名经量部唯依经为比量不依律及对法凡所解义以经为证名为经量亦说转也(然有本钞都有七全一少分无此说转部以根本经部在第一宗中已收则无者为正或约别义此宗又摄亦无妨也)三鸡胤部者上古有仙贪欲所逼遂染一鸡而生子从所生族因名鸡胤即婆罗门中仙人种姓今部主其族也故以为名文殊问经云是律主姓也四制多山部者制多此云灵庙此多有制多因以立名纂玄记云佛於一世初生成道转法轮般涅盘四处皆有灵庙此即一处山有制多人依山住从山立名即后大天所居处也(余如上说)五六二部者制多山西称曰西山既与大天不和因此别住北山亦尔制多山北之一山也此上三部并从所住立名九法藏部者或名法密部部主名也即目连弟子目连灭后习师所说故也然密与藏义意大同此师含容正法如藏之密故亦名为法护护亦防护即密藏义也八饮光部者上古有仙身光明盛饮蔽余光令不现故今此部主是其苗裔故以为名言化地者如上已释言叙雪转云者非也应云说转言四分律法藏部义者梵云昙无德此云法藏即四分律主名也言僧祇大众部义者具云摩诃僧祇此云大众此部是总以行解虚通不生偏执顺五部所见故或云摩诃僧祇云大众者此与大众部不同僧祇大众即上座窟内大众故不同窟外大部也今详既云僧祇律大众部者是大众部同於僧祇律也如上四分律同昙无德法藏部故。
　　钞说假部者此部所说世出世法皆通假名及真实故言成实论先是数论弟子等者此论是诃梨跋摩造在僧法中已造此论言以所造为能造者彼宗以五尘为能造五大为所造即与我宗能所造倒故后入佛法此论属经部摄也言三藏云下证成经部师是此宗摄也言细实而粗假者唯识疏云经部十处(十二处中除意法也)粗假细实(极微为实粗色等为假聚细为粗故假)大乘世俗粗实细假(一切色等皆从种生由识变故相分收故粗实极微但是观心假想分析而有故细名假)萨婆多等粗细俱实(极微随色等处摄即和集色等细从粗摄故)一说部等粗细俱假今当初句与说假部义稍同故合为一宗言此说假下拣之三部异别后二家所宗之论以释说假名也此从俗谛中皆有假实故不同一说部不同真俗一切皆假不同说出世部真谛唯实俗谛皆假故此拣之言蕴门中下释成俗谛中有假实也若法在五蕴门中摄时是实若分五蕴为十二处十八界(谓开色合心为十二处心色俱开为十八界)既开五蕴色心为界处故是假说也(谓既开五蕴积聚为界处故界处名假积聚也)。
　　疏世俗是假等者此部明世间法从颠倒生智是虚妄故非实有悉是假名出世之法不从颠倒起有道果故二空境是真实一空智亦真实真实境能生真实智真实智能通真实境故是实有名出世也此约所立为名此分通大乘故钞云少似中论等钞少似中论等者谓少似中论前一半也以中论四谛品前以空破有四谛品中以空立有今以二空为真实似前一半义也或可世俗是妄少似因缘所生法出世为真少似我说即是空不得全偈故云前半然此言少似即有少分通於大乘破相始教之义或可以彼世俗是妄出世为实望中论前半偈者亦不全同故但云少似以中论前二句缘生之法即空者即世出世法皆尽空也今第五宗唯空世间故世俗是妄不空出世间故出世为实故中论前半偈中唯似其空世间之一分故云少似及向前也若既全似则与大乘何别思之疏一说部者名即是说名为一说说一假名尔从所立为名前则出世是真今则出世亦假名尔。
　　钞既无世间者捡论应云既无有世间探玄记云此亦通於初教之始即破相始教中初入方便。
　　钞应理圆实宗者金光明经钞云应者合也应正道理圆满成实非方便说显了义故故名应理圆实宗也今以彼虽自为圆实妄后三宗义非圆满故改名三性空有宗也。
　　疏谓心境两亡者通但空破相之意及顿教绝相之意言直显体故者唯是顿义今以深从浅故为此次若探玄记不立三性空有宗第七名一切皆空宗谓大乘初教八名真德不空宗九名相想俱绝宗今以第九合其第七为第八真空绝相加第七三性空有以当相教移彼第八为今第九收义方足。
　　疏九空有无碍宗者然约大乘宗中第七是有虽云徧计空此约情执空尔然依他似有圆成实有故为有也故下立为二谛俱有宗第八即是空今第九融取空有令无碍也。
　　钞不坏相故等者前互融明空有不异次双绝拂空有之相今正双拂时而不坏空有之相即遮其断灭也言真如随缘下以疏中真如二字拣空宗意谓既上言互融双绝而不碍两存足显终教之宗何必更言真如耶故今云前说空有无碍直据空有而言若不更说真如则拣滥不尽以空有无碍尚滥但空故故说真如即空空即真如问就言真如已拣第八宗何必更云随缘二字耶答为拣法相故又云随缘问真如既唯随缘何成真如之义又异但凝然下答也唯以随缘拣但凝然第七宗也非无不变二义双足方得无碍言具恒沙下复拣空宗故圭山立空性十门之异然西域立性宗以今空顿实圆皆名性宗今则以义分之浅深有异。
　　钞今回第七为第八等者正明立意以贤首探玄所立多顺於彼以第七名一切皆空第八名真德不空九名相想俱绝虽七始八终九顿有异七八二宗皆依彼次但名有异以释第八义云约奘师持法轮中说三性及真如不空理等以此为终教然与彼应理圆实之义有滥故今欲反彼所立故以彼七为第八彼八为第七却加第九融彼七八方顺法性故问贤首顺彼八宗何有玄妙答但以后二宗超之尔今有三宗超胜以第八中有顿义故言如前西域者前钞云说假有故为第二时即此第七宗显理至空会缘相尽为第三时即此第八宗等言符法性者如前四不了皆归法相四了皆归法性故回彼七八也。
　　钞然五六立在小乘等者第五宗立在说出世部第六宗立在一说部前钞释此二宗皆引中论明通大乘故探玄记第一并教义云此通初教之始问若云此立在小乘义通大小者第三宗中亦应通大乘以大乘亦说过未是无现在是有故第四宗中亦应通大乘现在色心等为实从自种子而生起故不相应行为假依色心分位假建立故何独五六二宗耶答第三宗现在为有第四宗现在之实皆离识实有故不通大乘疏约此义故不说之或可与五六义齐疏举一隅令准知之。
　　疏七即法相等者然准起信疏有五宗一随相法执宗即小乘诸师依阿含等经立造诸部小乘等论二真空无相宗即龙树提婆依般若等经立造中观等论三唯识法相宗即无着天亲依解深密等经立造唯识等论四如来藏缘起宗即马鸣坚慧等依楞伽等经立造起信等论五圆融具德宗即华严经天亲菩萨造十地论立六相圆融义初一即此前六宗二三即此八七二宗四五即此后二宗也然法相犹存假名故定是权无相有二若缘生即空平等一味故是顿实若但明空不显不空故是破相之权起信疏以顿实从在破相权中故居唯识相宗前唯识明中道故今清凉以破相权从在顿实之中会缘相尽故居法相之后故次科云八即顿教者隐破相之义不言也。
　　钞以五教料拣者此约宗教相当之处配之不必全取教之次第也问若尔应顿教浅於终教以前云前前浅后后深故答真空绝相虽是顿教然亦通始教但从多分及隐始义此配为顿也故清凉云况复宗者从多分说今亦多分故配於顿前浅后深未爽通理。
　　钞即清辩菩萨所造者西域记云清辩论师外示僧佉之服内弘龙猛之宗欲与护法论议清辩誓不空见菩提树见当作佛护法无暇离菩提树故不能相见论议乃云非慈氏成佛谁决我疑於观音像前诵随心陀罗尼绝食饮水三岁菩萨现曰何志曰留身待见慈氏(云云如前已述)其掌珍论有二卷唯释此二量故言谓立云等者百法慈恩疏云彼胜义谛中有为无为二俱是空第一量云诸有为真性故空从缘故如幻事(明钞云为遮犯世间相违过故以诸有为学者世间非学世间皆许有故诸无为法学者世间许是有故若不拣之故成此过今言真性依胜义谛不依世间故无此过初量应云真性有为前拣定是空后说前陈后说互相差别不相离性合以为宗因云缘生如幻事等喻问真性是胜义者世俗胜义其相如何答真性义谛一切都空世俗谛中可有色心修证等法如金刚经凡所有相皆是虚妄是世俗谛诸相非相则见如来是胜义相问此应有自教相违过以违诸教不空义故如善戒经等云有为无为名之为有我及我所名之为无等答我亦有教如前所引又问应有自语相违过谓吾宗言真性表依胜义汝宗胜义诸法都无复言有为乃是有义虽因明法似宗之中无此有法自语相违之过於理既乖亦是过也答应知真性之言为防过故该通二量但远指初过总示非正是宗有法意先指云我依真性立有为是有法定空故宗或欲显示无过道理故无违也故应立量云有为是有法依真性皆空故宗便无过也故掌珍论云且如眼处一种有为就胜义其体空等)。
　　▲言此中因喻前却者三支次第先宗次因后喻今颂中先宗次喻后因故云前却(却犹后也)或是译者回文不尽故言二无为比量下百法疏云诸无为法真性故非实以不起故犹如空华明钞云拣过如上又此后量元依胜义谛立不同前量或准前量理亦无违因云不起故谓本不生起诸不起者皆定无有实喻如空华掌珍论云不说遮止即不立异喻(然准明钞二量皆有自教相违失今以自亦有教故不为失也彼虽以此宗之教为非了而此宗亦以彼教为非了故如前西域四不了皆归法相宗也故二量皆真能立亦真能破况顿是楞严经文岂为似量耶故护法菩萨所造广百论第七中亦云诸有为法随缘生故犹如幻事非实有体诸无为法亦非实有以不生故譬似龟毛明知造论之师情无去取者也)钞即般若三论中一分之义下此言般若乃指诸部般若经尔三即中百门也对前深密瑜伽尔言故有言下弹责他人之言也此是法相宗破学龙猛(依奘法师传云正名龙猛旧云龙树)宗失意之者非破龙猛宗不尔何用更加学字今清凉言斯言可怖者亦遮学法相宗恐执此言破龙猛宗也。
　　▲钞即真不碍俗下如性相对辨中已释然必融於前下如圆教具前四教故其第十一宗即第十圆融具德之宗非是诸宗所竞故疏不言圭峰云十宗皆佛灭后弘显佛经承习各异遂各为一宗。
　　疏教则一经容有多教下若圭山大疏云谓一宗容有多教一数容有多宗故又教约佛意权实有殊宗约人心所尚差别然此二义料拣与今不同初则直以宗教对论宽狭不同今疏以宗教就经说宽狭也次约佛意人心亦不同今次段约位所尚也言若局判下正是吾宗判教之意唯此义故胜於余师今有指於一经一部以为此是始此是终等者所失多矣。
　　钞如一维摩等者明一部经通有五教云通然疏中容有多者不必多或故一经有四教三教二教等般若等亦具五者学者多云般若但名空教应审此文具览彼经方知不唯空义恐招谤法之[亿-音+(天*天)]而影出宗局者如维摩经多明理事无碍以斯为主是所尚故但名理事无碍宗言显明宗通下以一宗通多经故通而影出教局者一经之中所有五教等义各互不相通故局也问余经可尔华严一经具五教之义为互通不互通通则违此文不通则违前疏云斯则有其所通无其所局答此且论余宗不说华严若说华严约遮诠则非通非局约表诠则通局无碍故云圆融具德也前云无其所局且约遮他。
　　疏八辈者四果四向也。
　　钞难云等者蹑迹难也言宗不约此者宗不约此断证以论断证无多故教但有五问若断证无多故但有五教者声闻缘觉断证阶位各别何不分为教答断烦恼障证生空理大同虽有位次小异相从合为一教又缘觉出无佛世以无教故不别分也问破相始教说三乘同有十地与立相始教明资粮加行等五位及断证等亦别何不分为二教答同许定性无性皆不成佛亦许三乘断证阶位大同故合为一教问终教所立时位等亦同法相何故别为一教答伏断惑障证理起行等多异故别为一教问顿教何有断证阶位而别为一教答以无位之位为此教之位不同渐次不同圆融故别为一教此上且为成五教故作如是说若如前於大乘分为七类等乃至如来圣教意趣无边何须局执宗尚义别故有十宗前六宗所尚不同而疏但言前五者疏约第六一切我法但有假名而无实体通大乘义稍显故言五钞约前立在小乘故故云六宗而据断惑证理等义六宗不离四果四向故合为一小教则教与宗互不相违。
　　钞虽互有兼通者问法华岂无佛性等涅盘岂非一乘等既是互通何故各别局定耶故此答也文含纵夺可知。
　　钞宗通自修行等者经云三世如来有二种法通谓说通及自宗通说通者随众生心之所应为说众经自宗通者谓修行者离自心现种种妄想谓不堕一异俱不俱品以超度一切心意意识自觉圣境离因成见相一切外道声闻缘觉堕二边者所不能知我说是名自通法通清凉释云初了唯心谓不堕下境界则灭超度一切下能所亦无自觉下证悟自心不由他悟离三量成故离因成一切外道下对他显胜。
　　疏二裕法师者传云灵裕姓赵氏定州巨鹿曲阳人年居童幻异行感人每见仪像沙门必形心随教后专华严涅盘地论律部有华严疏指归合九卷十地疏四卷广有着述齐后染患愿开华严诸统举裕当之时有雄鸡常随众听逮于讲散乃大鸣高飞西南树上经夕而终俄而齐后疾愈斯感通之应也齐安东王娄睿致敬诸僧次至裕前不觉怖而流汗退问知其异度即奉为戒师其潜德感人如此至大业元年正月二十二日三更忽觉异香满室奄终于演空寺春秋八十有四然彼意初既以法界为所成法身后复以法界为所证之境界故法界为宗尔。
　　疏五敏印等者释法敏姓孙氏丹阳人也八岁出家事英禅师为弟子后贞观十九年会稽士俗请住静林讲华严经六月未正讲有蛇悬在敏顶上长七尺许作黄金色吐五色光讲终方隐至夏讫还一音寺有赤衣二人礼敏曰法师讲四部大经功德难量须往他方教化故从东方来迎法师弟子数十人同见八月十七日卒前三日三夜无故暗冥恰至将逝忽放大光夜明如昼因尔迁化春秋六十有七身长七尺六寸停丧七日异香不灭造华严疏七卷印师即同判宗者远师光统如前立教中已叙。
　　疏笈多三藏者具云达磨笈多随言法密本南贤豆啰啰(力加切)国人剎帝利种姓毙耶伽罗此云虎氏开皇十年冬十月至京城翻经论七部三十三卷即起世缘生药师本愿摄大乘菩提资粮是也。
　　疏故贤首意取下探玄记云五依光统律师以因果理实为宗即因果是所成行德理实是所依法界此虽义具然犹未显露今总寻名按义以因果缘起理实法界为宗即大方广为理实法界佛华严为因果缘起因果缘起必无自性故即理实法界理实法界必无定性无定性故即成因果缘起是故此二无二唯一无碍自在法门故以为宗。
　　疏以事法界有事理等者谓事法界理法界事理无碍法界事事无碍法界缘起体上之用故者依四法界为体缘起是用即依总体起总用故。
　　钞缘起是总下一者缘起是总该本有修生之别但言因果即当缘起中修成缘起之一分如大方广者是总指也正取方广业用为本有缘起非取其体也或可大即本有之体方广即本有之用以业用本有之义不彰释以称体周徧故亦是本有问本有可然缘起云何答体用互为缘起故若唯约业用则一多大小等互为缘起也若修成则因果一多互为缘起二者缘起即是义门总该万法故总因果但是位之一法故别。
　　钞不应复存因果理实之言等者正改贤首意也言若取次第等者以顺一题次第也或可法界即总体理实即别体缘起是总体之总用因果但缘起中别义但就位说故以先总后别为次复以不思议贯前四重口欲辩而词丧心将缘而虑忘故。
　　疏观其总题已知别义者谓因前宗中差别之法摄总题所以观其总题却已知一题差别之义或是已知一部差别之义前义为胜耳。
　　钞故云法界总该前二者因上大方即法界体故方广即法界用故所以疏中云法界总该前理实缘起二也。
　　疏所以龙树指此下即疏主依龙树立华严宗也既不加不思议则滥於余经故知成华严德用自在因果法界皆不思议者出於龙树而已又贤首等师依龙树判华严为不共般若立为别教逈异余宗则若教若宗皆出於龙树又始於龙树於龙宫诵出流布仍造大论於西竺故於西域建立华严以龙树为初祖天亲为二祖以至相於大藏前立誓抽得华严第一志欲弘通后遇异僧来谓曰汝欲解一乘义者其十地中六相之义是也慎勿轻之可一两月间摄静思之当自知尔言讫忽然不见因即淘研不盈累朔於焉大悟遂立教开宗制此经疏时年二十七也广如传说既立宗教由悟六相而地经唯有六相之名而天亲论中广申义释则天亲为二祖矣后至此方帝心云华贤首清凉圭峰相承而来则华严之祖皆有自也。
　　疏净名但明等者天台补注破此义云清凉观师云净名但显作用不思议解脱盖是一分之义未显法界融通不思议故不同华严经也天台学者敢谓清凉此义不然请以教义判经方知法门有异净名但显不思议用华严亦彰法界融通彼此圆妙皆不思议复何优劣於其间哉别圆大乘法门正等但即不即及具不具而分两殊作此所判自然无滞不明斯旨任运抑扬大乘经矣思之后昆慎之会解评曰义师何谬至於此耶一不知他宗旨归二又失本宗言教不识他宗者且华严具二分义一者法界融通(此是德相)二者作用解脱(此是业用)以净名阙前义故云一分但得华严业用一分义未显法界融通故云尔也况真谛谓西域记说此华严大不思议解脱经三本下本十万偈又波罗颇密多三藏云龙树造大不思议论释亦十万颂此方十住毗婆沙论十六卷即后秦耶舍诵出什师译文亦言是大不思议论中一分文也既云大不思议明知形对净名等为言如钞说者是也而谓法门正等者岂可得耶二失本宗言教者既言但即不即具不具殊者由不即故不具故得一分业用义失於融通斯亦见矣岂有教殊而法门正等岂不法门随教有异耶以不思议法门名同故云等而具不具义异故教不同如汝宗中凡释一法门皆约四教义解岂以法门名同令教亦同耶故知法门随教有异故云一分尔思之后昆慎之又如涅盘玄义解不思议以须弥内芥中义云小不自小亦不由大故小大不自大亦不由小故大因缘故小大亦不离小大在内外两中间亦不常自有不可思议大亦如是通达此理故即事而真唯应度者见不思议须弥之高广入於不思议芥中之微小是名不思议之大入不思议之小住首楞严能建大义如经广说若一往明不思议用在於道后其理亦通评曰设作此解亦未免一分之义何者彼先作三观三谛即事而真故大小不思议此是吾宗理事无碍故不思议即同教一分义尔亦未至法界自在融通无尽德相故以吾宗圆教有二分义一事事无碍别教义二理无碍同教义又有二分一德相二业用彼涅盘玄义有二义一即事而真二道后作用若即事是真即同教一分义若道后作用即业用一分义岂得与华严同日而语耶并名小不思议尔义师既不审他宗亦不体自宗妄申破斥愚之甚也可不哀哉。
　　钞有解脱等者作用解脱约法名业用菩萨住故即入业用真如具德即约法称德相佛身不分下就人名德相故龙树下如向所指若尔应更加大字答彼净名但彰业用不思议狭故为小今明法界等皆不思议德用俱备则已有大义故不假言之。
　　疏若就题中等者大方则理实为体方广即缘起为用佛华严是因果为宗寻因果之宗令趣证理实体故法界总摄体宗用三法界为总理实缘起因果皆别举一全收所以数配归题者题为大部纲领宗要不出一题故。
　　钞若准天台下以天台玄义有其五重一释名二辩体三明宗四论用五判教故彼云寻名识体体非宗不会会体自行已圆从体起用利道含识今是中三义也彼宗玄义十卷专明此五约通别以释经题於中释体云体者一部之指归众议之都会也今取佛所见为实相正体又云即一实相印也引证序品云今佛放光明助发实相义又云诸法实相义已为汝等说(乃至广引云云)二明宗者修行之喉衿显体之要路如梁柱持屋结网纲维提维则目动梁安则柱存宗者要也所谓自行因果以为宗也云何为要无量众善言因则摄无量证得言果则摄如提网维无目而不动牵衣一角无缕而不来故言宗要然宗之与体不异而异约非因非果而论因果故有宗体之别耳普贤观云大乘因者诸法实相大乘果者亦诸法实相即其义也(云云如彼)三明用者用是如来之妙能此经之胜用秪二智能断疑生信生信断疑由於二智约人约法左右互论耳前明宗就宗体分别使宗体不滥今论於用就宗用分别使宗用不滥何者宗亦有用用亦有宗宗用非用用用用非宗用用宗非宗宗宗宗非用宗言宗用者因果是宗因果各有断伏为用言用宗者慈悲为用宗断疑生信为用用若论於宗且置断伏但论因果今明於用但论断疑生信且置慈悲若得此意则知权实二智皆断疑生信是今经之大用其义明矣乃至广说评曰实相即理实因果明同彼但以断疑生信为用此中缘起为用斯不同尔然次疏明理实因果缘起之义对彼之义自然见皂白也。
　　疏今释前义等者今释前宗中十一字义也所以释名但释法界者以法界名义差别故偏释之或是略故问释名且尔二显义中何故不具释耶答实则理实该於法界因果该於缘起今且约以理实法界之性对因果之相以明无碍先显性相无碍后因其性相无碍起事事无碍故以无障碍法界而为宗趣故不具释也言法界名体广如本品者如前第一卷中已明。
　　疏别开法界以成因果等者问法界何不对缘起以明而对因果明耶答从文显故或可体中举总用中举别互影略故言谓普贤法界为因等者成就品疏云发普贤心修普贤行信等诸位皆名普贤全依法界分成此因明知此因体是法界还称法界方名普贤法界为因其果例然因果虽异不离理实及四法界。
　　疏下当指文者即下疏云三以文从义科於初会中先显遮那果德后遮那一品明彼本因名所信因果二从第二会至第七会随好品名差别因果谓先二十六品辨因后三品明果亦名生解因果三普贤行品辨因出现品明果名平等因果非差别显故亦名出现因果四第八会初明五位因后显八相果名出世因果亦名成行因果五第九会中初明佛果大用后显菩萨起用修因名证入因果一一皆证入故。
　　钞一者五周等者如修所信因为宗得所信果为趣举所信果为宗令修所信因为趣所信因果既尔余四因果亦然此即各自因果别别互为二番宗趣总成十番宗趣乃至总修五周因为宗总得五周果为趣总举五周果为宗令修五周因为趣此为尽理若能达此最后两番前诸宗趣番番尽理而复五门不同互不相滥前互为宗趣之处皆可例知若於前数中取一番具余等则无穷尽以互为缘起不相离故又前一一因中有多因故一一果中有多果故复互相望以成宗趣亦至无尽。
　　▲二者所信因果等者即五周因果各合互为宗趣复应以所信因果为宗令得差别平等因果为趣举差别平等因果为宗令修成行所信因果为趣乃至以所信因果为宗令得余四因果为趣举余四因果为宗令成所信因果为趣等以是具德无尽法门故经云欲具演说一句法阿僧祇劫无有尽而令文义各不同菩萨以此初发心等。
　　疏以辨义深等者由识辨义理深玄为宗令知言教殊胜为趣言举人为宗下法界品疏说即举诸善知识佛菩萨等为宗令知解脱等法为趣举法为宗令当根得作佛菩萨为趣言五对别明是宗之趣者约行布说故五对相即为宗即趣者约圆融说故虽六释名同於法相而义全异尔。
　　钞收前衍裕等者前疏云一衍法师以无障碍法界为宗二裕法师以甚深法界心境为宗总为一真无碍法界别悟性相即事理法界若失总义即不能收此二师所立法界况因果无性既因果收前四对今因果归於理法界即前四对皆归理法界矣。
　　钞余四例知者后四对各以初一为宗后一为趣问前何互为宗趣至此唯一往耶答但可以浅为宗令至深为趣不可以深为宗令至浅为趣如以出缠为宗不可却令在缠为趣或可举出缠清净为宗令信在缠为趣乃至举修显果为宗令得修生果为趣疏欲显有一往之义不但互为显前亦应有一往之义义门无边不应一准。
　　钞由双融故俱离者由因果之相与法界之性互相不异云双融俱离性相即下十门中初二门等第五门但总别之异耳此有两重理事无碍(初二门一重第五门一重)由双融故性相混然俱现即三四二门并第六门亦总别之异此亦有两重理事无碍(三四中一重第六门一重)离不碍存下即七八二门总为第三重理事无碍总由上理事无碍成后二门事事无碍则后二门通由性相俱离性相混然存离自在无碍故标章云尔法界虽通下释妨可知。
　　疏一由离相故者行愿钞云此标所以也相是因果此举缘起如幻之因果非妄计定性之因果也言因果不异法界等者正显法界相也二由离性故者举其所以此明法界非因果外定空之法界也言法界不异因果等者正显因果相也三由离性不泯性故者出所以也以第二门离性收第一门不泯性言法界即因果时法界宛然者第二门即第一门也言则以非下意取缘起无性之法界非取因果外定空之法界也四由离相不坏相故者出所以也此举第一门离相收第二门不坏相故言因果即法界时因果历然者正显法界时不失因果言非因果下非取法界外定相之因果也五离相不异离性故者出所以也即收一二两门同时故因果法界双泯离相者即第一门中离相故不异离性者即第二门明由离性故是以双泯又亦由三四两门既不相失随一泯时一切即泯六由不坏不异不泯故者出所以也即收三四两门同时故因果法界双存不坏者即第四门不坏相不异不泯者即第三门中不泯性既不坏相不泯性即随一存时二皆存也七由五六存泯复不异故者此标所以也第六明存第五明泯此二门既其同时故无障碍也亦远收三四及一二门言超视听及绝思议者即指离性离相也言通见闻及未尝碍於言念者即指不坏不泯也(后三门如钞中可知)。
　　钞性则叵坏等者通妨也问何以性言不泯相言不坏而不性云不坏相言不泯又何不俱言不泯俱言不坏耶答性不可坏今取存义故翻云不泯相则可坏今取存义故翻言不坏言二对皆不相异下及次相字皆平声呼言正存即泯故复不异者行愿钞说展转有三重理事无碍一初二门由相即故性相俱离次第明无碍二第五门合初二门同时故性相俱绝明无碍又一三四两门由相即故不碍两存次第明无碍二第六门合三四两门同时故性相俱存明无碍三以第七门收第二重俱泯次第明无碍合正存即泯同时故存泯无碍入蹑前事理无碍以为后二门事事无碍之所以九蹑事理无碍总以因果互摄十以前因果各自有多差别若分若全乃至微细亦各具摄重重无尽(此与行愿疏钞少异可对详之)。
　　▲钞举相意欲令亡下以初心行人未能亡相造极故举因果之相为宗诱令契入离相为趣举者意欲令亡相故得不异法界明本不在相故於正说因果相处勿昧此意(此上初对)后对合上离相下准此释词疏中应云举相离相为宗则合上宗趣并为宗故言令亡因果者下准此牒词疏少一令字也言前离於相下拣前对后对二趣之意别也或拣后对宗趣义别意云前言离相明非遣之方离明因果之相本离此上约境今令离取相之心故然其言犹略若具应云令离取相心及取离相之心何者以宗中离相并为其宗故或可但离取因果相之心也以上约离境为宗今约离心为趣故异也(下九准知)。
　　钞二中应云等者钞为补而续之举法界性为宗意欲令亡不在於性故得不异因果明法界之性本离为趣即初对也离性下后对准前应云举性离性则合上宗趣为宗此上约境令离取着法界性之心为趣也。
　　▲钞三即离性为宗下法界即因果故离性为宗正即因果时不泯性为趣以性本自离故得即因果不待泯故法界宛然非断无也此上初对又离性下后对合上宗趣为宗此上约境令离取亡法界不碍法界之心为趣。
　　▲钞四以离相为宗下因果即法界故离相为宗正即法界时不坏因果相为趣相本自离故得即法界不待坏故因果历然非定有也此上初对又离相不坏相下后对合上宗趣为宗此约境也令离取亡因果不坏因果之心为趣。
　　▲钞五离相为宗下以初门离相为宗不异第二门离性为趣由性相下顺文释成若异下反成可知此上初对又离相不异离性下后对合上宗趣为宗此约境也今逈超取说双融性相俱不俱泯之心言为趣(以此例前遣心亦遣於言也)。
　　▲钞六不坏相为宗下以第四门不坏相为宗即此不坏不异第三门不泯性为趣若离下但反释成此初对又不坏下后对合上宗趣为宗约境说也令离取俱存现前之心为趣。
　　▲钞七双存为宗下以第六门不坏相不泯性故双存为宗即此双存不异第五门离性离相故双泯为趣以即泯下释成此上初对又双存下后对合上宗趣为宗此约境也令超常情眼视耳听心思口议以双泯故通配离性离相不碍无念眼见耳闻口言心念为趣由双存故通配不坏不泯言然超视听下更别配之超视听之妙法约离相说绝思议之深义约离性说不碍见闻约不坏相说不碍言念约不泯性说此上具依一相不尔岂相但超视听不绝思议等耶。
　　▲钞八法界性融下以法界性为宗性融不可分为趣此上初对后对合上宗趣为宗此约境也理应令绝念知因果各摄法界为趣上皆理事无碍。
　　▲九因果各全下合上第八后对宗趣为宗即理事无碍为所以故也令因果下正明事事无碍为趣此上初对后应合上宗趣为宗此约境也行起解绝为趣。
　　▲钞十二位下因果二位差别之法皆各总摄法界为宗亦事事无碍之所以也一一正明事事无碍为趣此上初对复应合上宗趣为宗此约境也亦行起解绝为趣已上三门准钞显文虽各唯一重宗趣据理亦合具二重也以前云下九准思故但文略尔思之可知。
　　疏又初一等者初以别因果全总缘起次别理实全总法界已上前后明三以前二同时后一总贯前三皆不思议既以下明第四门中说因果法界融通之义复深於前则融三门所说因果法界始末通明方显玄妙随义说之似异一一通彻故皆一揆。
　　钞会归心观下既以第四门融前故但会第四门中十义归心成观也则显前三门各十义皆亦成观言在法为离下对境释心也在所观境法因果法界为离性本离故在能观心冥符本离之性为遮在所观境法因果法界为不坏(此是通相之意不同前约性相分不坏不泯之异)在能观心照彻无谬为照已上总明遮即初之二门下别配释也然有二义释初约十门别别配释后又十门下总望十门释今初遮即初之二门者初门遮相次门遮性照即三四二门者三门照性四门照相已上四门单照单遮然字已下单遮单照互即融通五即合初二门为双遮六即合三四二门为双照七即双照双遮互融八即四门一揆等者以法界性融不可分故遮照双遮照之四门(有以四门为四大门者非也即疏中即照之遮即遮之照双遮照为四门)一揆互通即事理无碍圆明一观也九因果总句各全摄法界具遮照双遮双照之四门为一事事无碍观十因果别法各各为一句全摄法界亦具摄遮照双遮双照之四门为一事事无碍观也。
　　▲钞又十门齐鉴下二总望十门释也谓十门齐鉴非无记曰照无心於十非妄想曰遮此遮照亦互融即此释疏中初二句双照下谓双照即照前十门齐鉴无心於十双遮即遮前无心於十十门齐鉴即释疏中双照双遮也言亡虑绝者即定之极了了分明者即慧之极定慧既其玄极则为一总无德不圆无法不照之观能与如是观行相应方契十门之旨合上四大门之宗希诸学者领受於文外之意趣也问既领於文外之趣何须广说答本图领旨不为文字事业问既曰无心於十何须齐鉴答非齐鉴无以增智慧非无心无以造玄极也。
　　钞三慧齐备者余说一向多闻犹涉方便言纂灵记说者以华严传记五卷本贤首集文有十章一部类二隐显三传译四支流五论释六讲解七[言*奉]诵八转读九书写十杂述此贤首初集后经修饰至清凉时有二家并贤首弟子一静法寺慧苑法师修五卷名纂灵记二经行寺慧英法师修两卷名华严感应传又近四明居士胡幽贞纂成一卷今所引即静法五卷者若贤首华严传但云依智度论诸大乘经多是文殊师利之所结集此经则是文殊师利所集佛初去世贤圣随隐异道竞兴乏大乘器摄此经在海龙王宫六百余年未能传於世龙树菩萨入龙宫因见此经渊府诵之在心遂出传授因兹流布(上传记文)但纂灵记经静法修饰故有增加也言未见其文者应是论本有其具阙言金刚仙论者广钞第四云金刚仙菩萨造释金刚般若经既如其说验必然也。
　　钞纂灵记引真谛三藏西域记说者即传第一部类中说也彼乃云如真谛三藏云西域中传记说等非谓真谛自有西域记也言亦说入龙宫之缘广如别说者此传即什师所译今既指广当略引之传云龙树菩萨南天竺梵志种也天聪奇悟事不再告在乳哺之中闻诸梵志诵四围陀典各四万偈偈有三十二字皆诵其文而领其义弱冠驰名独步诸国天文地理围纬秘谶及诸道术无不悉综后结友三人以隐身术入王宫事三人遭害因悟欲为苦本众祸之根败德危身皆由此起即入山诣一佛塔出家受戒九十日诵三藏尽更求异经都无处得遂入雪山山中有塔塔有一老比丘以摩诃衍典与之诵受爱乐虽知实义未得通利周游诸国更求余经於阎浮提中徧求不得外道诸师沙门义宗咸皆摧伏外道弟子白之言师为一切智人今为佛弟子弟子之道咨承不足将未足耶未足一事非一切智也辞穷情屈即起邪慢心自念言世界法中律涂甚多佛经虽妙以理推之故未尽未尽之中可推而演之以悟后学於事不失斯有何咎思此事已即欲行之立师教诫更造衣服而有小异欲以除众人情示不受学择日选时当与弟子授新戒着新衣独坐静处水精房中(已上即是入龙宫之缘也)大龙菩萨见其如是惜而悯之即接之入海於宫殿中发七宝华函以诸方等深奥深典无量妙法授之龙树受读九十日中通解甚多其心深入体得实利龙知其心而问之曰看经遍否答言汝诸函中经多无量不可尽也我可读者已十倍阎浮提龙言如我宫中所有经典诸处比此复不可数龙树既得诸经一箱深入无生法忍具足龙还送出(天台学者疑上品华严大多龙宫无着处观此传一处函中之经已胜阎浮提十倍之多尚未得尽又云诸处比之不可数记而以情记恻龙宫不可思议事者亦可笑矣)於南天竺国大弘佛法摧伏外道乃至广造诸论等评曰此传但有入海见经通说所诵并得经而出虽不具说三部华严既见经无量亦可知矣此但传略故尔。
　　▲钞能破有无宗者既佛记为能破有无宗而法相学者以学龙树宗为着空者未之审也言唐三藏西域记者大意皆如前传。
　　钞案隋开皇三宝录者即翻经学士费长房撰长房城都人也房本出家周废僧侣反俗隋及兴复仍习白衣时预参传笔受词义以历代群录名唯编经至於佛僧纪述盖寡乃撰三宝履历帝年始自周庄鲁庄至於开皇末岁首列甲子傍列众经翻译时代准见纶综号为开皇三宝录今钞依纂灵记引也言都萨罗者此云喜出生言支法领等者开元录云秦晋以前出家者多随师姓后弥天道安云剃发染衣绍释迦种即无殊姓尊莫尊於释迦乃以释命姓后增一阿含经至果云四河入海无复河名四姓出家皆称释种又沙弥塞律云汝等比丘杂类出家皆舍本姓同称释子既符经律遂为永式今此领法师当晋代人则从师为姓云支也捐弃也言即东晋朝所译是也者始因法领请至尔后因秦沙门智俨至罽宾国请觉贤至此土至东晋安帝义熙十四年方於道场寺译之也。
　　钞然而龙树下以入海宫诵具本十万偈法从於人上升天竺流布盖圣人已证妙穷梵音故获全宝法领所得其犹半珠遂行东土由凡夫未证不善梵音边远之劣器未任故犹获半珠沦没也湑(相居切)切韵云露貌即隐显之间才得其少半仅犹才也少也又案今于阗下西域记云唐言地乳无忧王太子至此建国齿耆云暮未有胤嗣乃祈祷毗沙门天神之庙像额上剖出婴孩神前之地忽然隆起其状如乳神童饮吮遂至嗣位因为国号言即上略本者此虽正释下本兼明略本从此出故。
　　疏四上本经等者探玄记说於可结集经分下中上以此品偈广多故前钞引金刚仙论说召集罗汉八十亿那由他菩萨无量无边恒河沙等结集此等经也。
　　疏五普眼经等者谓能诠之经如眼照了普法故或法如眼经诠普眼故故彼疏云诠普法故普诠诸法故得此法者一法之中见一切法故言海云所持者彼疏云观海为法门以普眼法云润一切故。
　　钞如六十二经说者谓我住此海门国十有二年常以大海为其境界乃至观大海出宝莲华佛坐其上身至有顶为说此普眼法门於日日中以种种陀罗尼力领受趣入分别开演等各无数品如是千二百岁故知品偈尤多。
　　疏同说经者谓约同一类世界同以音声所说之经名同说经如不思议下引证可知。
　　疏七异说经谓约异类世界异类六尘所显之经名异说经。
　　疏故下云普眼等者毗卢遮那品云波罗蜜善眼庄严王如来为威光说普眼修多罗世界海微尘数修多罗以为眷属此言佛剎微尘数者如一华藏为一佛剎则别教所明非如前所引权实同许一三千界为一佛剎然犹义引此且依拣义眷属但是伴类非即是伴以不能却为主故。
　　疏十圆满经等者此约收义如海一滴具百川味等。
　　钞晋经但名等者今经云以圆满音说修多罗名普照因轮既言普照即圆满义或圆满音说得名圆满言大愿精进力下疏云无功用道任大愿风普救护故言善伏太子者即人寿一万岁时胜光王之太子应是潜蕴宿善遇缘当成太子悲救狱囚王臣大怒母请半月行施才毕就戮时至法轮音虚空灯王如来入彼施会为说此经。
　　疏以晋经等者以晋经十地品后便至十通品则无说经处会既连十地品便谓俱是他化天说已下十品经文由阙唐经第七会初十定品今经十定品云於普光明殿说明是重会故别为一会则成九会彼以离世间品为第七会法界品为第八会故。
　　钞将欲命乎微言者命犹说也或请命也言举其问端者初海会举四十问端也言口光远召菩萨来仪者第六经中如来即於面门众齿之间放佛剎微尘数光於十方一切菩萨众会之前说偈尔时十方世界一切众蒙佛光明所开觉已各共化现诸供养云来诣佛所作礼供养等言毫光普烛等者经云放眉间光(下疏云即光体也)名一切菩萨智光明普照曜十方藏(辩光明也)其状犹如宝色灯云(显光相也)徧照十方一切佛剎(光业用中所照分齐)其中国土及与众生悉令显现(光所现)乃至显示十方世界中普贤菩萨道场众会(将说普法令知法王大愿普周剎尘内故)言震动剎网者经云普震动诸世界网(疏云光业用中动剎网也以诸世界重迭影现交互相当如网孔故)言佛前现华下经云尔时佛前有大莲华忽然出现其华具有十种庄严一切莲华所不能及等言白毫出众者经云此华生已一念之间於如来白毫相中有菩萨名一切法胜音与世界海微尘数菩萨俱时出现等(疏云表教从所证净法界流为众教源如白为色本)言端倪者端绪也倪者自然之分也今言端倪取其由绪义耳。
　　钞方举依果者方者才也於所信中分二上明所信依报果下三品明正报果即下十类科中第四前后褶迭科(从后例褶总有十重其后二重云九就前亦二初明所信佛果法后问明品下三品明能依能信号萨行十就前中复二初会明佛依报果后名菩等三品明正报果)言四百亿十千之名者准下疏云今一四天下一谛有十千名四谛历於百亿故有四百亿个十千之名也言故授之以光明觉品者光明体也觉者用也此二各二谓光有身智二光觉有觉知觉悟又光有能照所照觉有能觉所觉如来放身光照事法界令菩萨觉知见事无碍文殊演智光双照事理令众觉悟法之性相由事理俱融唯一无碍境故得一事即徧无边而不坏本相身智无二唯一无碍光涅盘经琉璃光菩萨处云光明者名为智慧知悟不殊唯一平等觉悟之心知无事非理故又此二光不异觉境谓能照之光所照之境所成之觉此三圆融唯一无碍之法界虽平等绝相不坏光明之觉品中辩此故以名也言上之三品下结归前后褶迭科中第十重意也。
　　钞谓十甚深者一觉首菩萨明缘起甚深二财首菩萨明教化甚深三宝首明业果甚深四德首明说法甚深五目首明福田甚深六勤首明正教甚深七法首明正行甚深八智首明正助甚深九贤首明一道甚深十文殊明佛境甚深互相激扬者问者激发答者显扬言贤首说此者贤首菩萨说此一品从能说人以为名下疏云体性至顺调善曰贤吉祥胜德超绝名首贤即是首贤首之品以当贤位之初摄诸德故偏举贤名。
　　钞体用无方等者以体无在无不在用无应无不应不离觉树故非动而升释天故非静言显住体深玄者疏云体即佛智故将演住门先陈体性以住性即佛智光赞如来是以三贤十地等皆依佛智有差别故言信满入位者十信位满方入三祇五位之数故言得正定心者依仁王经及起信论即十千劫来修信行满入位不退等十住名正定聚故言别行不同者随一住之行各各不同如前十住品若欲通修复须皆修净行言观十种境者所谓身身业语语业意意业佛法僧戒也疏云梵是西域之音具正应云勃蓝摩此翻为净离染中极故名为梵即梵为行故名梵行若尔何殊净行品答前信中之行随事造修悲智兼导至此纯熟了心自性悲智无二故小不同言说於明门者疏云明是智用法是理行及果又所修行法体离无明等。
　　钞夜摩天宫者下疏云夜摩此云时分论云随时受乐故名时分准大集经此天用莲华开合以为昼夜又云赤莲华开为昼白莲华开为夜故云时分即空居之首以表十行涉有化物宜适其时时而后言闻者悦伏时而后动见者敬从涉有依空即事入玄记此而说也。
　　▲钞兜率天宫者疏云此云知足亦名喜足论云后身於彼教化多修喜足之行故得少意悦为喜更不求余为足处此说者表位超胜是次第故又上下放逸此天知足表世间行满故居喜足之天又彼有一生补处表菩提之心功行满故又积功累勋知阶未足回勋授子乃知有余菩萨亦尔勤苦积行未见有余回向众生乃知自足又欲界六天此居其中表悲智均平处於中故等。
　　钞若四河入海下一兢伽河二信度河三缚刍河四私陀河经疏皆有法喻合今引其合文略示经云佛子菩萨亦尔从菩提心流出善根大愿之水以四摄法充满众生无有穷尽复更增长乃至入於一切智海令其充满疏云菩提心合池流出善根等合四河依菩提心修四摄行自善增长同入如来一切智海言宝珠十德者经云譬如大摩尼珠有十种性出过众宝一者从大海出二者巧匠治理三者圆满无缺四者清净离垢五者内外明彻六者善巧钻穿七者贯以宝缕八者置在琉璃高幢之上九者普放一切种种光明十者能随王意两众宝物如众生心充满其愿佛子菩萨当知亦尔有十种事出过众圣一者发一切智心二者持戒头陀正行明净三者诸禅三昧圆满无缺四者道行清白离诸垢秽五者方便神通内外明彻六者缘起智慧善巧钻穿七者贯以种种方便智缕八者置於自在高幢之上九者观众生行放闻持光十者受佛智职堕在佛数能为众生广作佛事(次第喻十地渐渐增广修至第十地)言大地十山者经云譬如十大山王因地而有菩萨十地因佛智故而有差别言嶷然高出者十定品文音义云嶷者宜力切山峰貌也(佛智如大地十山如十地之智山从地出十地之智皆从佛智而有故)言大海十德德德该通者经云譬如大海以十种相得大海定果可移夺一次第渐深二不受死尸三余水入中皆失本名四普同一味五无量珍宝六无能至底七广大无量八大身所居九潮不过限十普受大雨无有盈溢菩萨行亦复如是以十相故名菩萨行不可移夺所谓欢喜地出生大愿渐次深故离垢地不受一切破戒尸故发光地舍离世间假名字故焰慧地与佛功德同一味故难胜地出生无量方便神通世间所作众珍宝故现前地观察缘生甚深理故远行地广大觉慧善观察故不动地示现广大庄严事故善慧地得深解脱行於世间如实而知不过限故法云地能受诸佛如来大法明雨无厌足故(海喻全一佛智之体而十德不同德非别物故云智业又互相徧不同於山其乃无差别之差别差而无差)已上四喻皆从果品地影像分中文初池喻修行功德二山喻胜功德三海喻大果功德四珠喻坚固功德故下疏云四喻喻四功德以显圆融初一圆家渐次喻圆中渐珠喻即是渐圆海喻即圆圆也四喻圆融(钞云此言自天台生而小不同彼处渐圆是渐教家圆今亦圆教行布之极耳圆圆亦与彼不同乃是初后圆融名圆圆非是圆教圆满名圆圆也)。
　　钞十定品者瑜伽五十云名无碍智三摩地是其菩萨学道所摄金刚喻定彼疏云此明因满菩萨位中最后位也此位亦名等觉今经欲显开合无碍故存其义不彰其名第十定经说此菩萨同三世佛明是等觉言非数(去声)能数(上声)者始从一百洛叉为一俱胝是中等数洛叉是万俱胝是亿已下皆上等数法倍倍变之为俱胝俱胝为一阿庾多乃至不可说即长行意言又积不可说以至十重校量等者即偈中意一积不可说至不可说(偈云不可言说不可说)二不可说劫中说不尽(充满一切不可说不可言说诸劫中说不可说不可尽)三上不可说一一是一剎皆碎为尘(不可言说诸佛剎皆悉碎末为微尘)四前一一尘皆有不可说剎(一尘中剎不可说如一一切皆如是)五将前诸尘中剎一念遍碎为尘(此不可说诸佛剎一念碎尘不可说)六念念碎尘复尽多劫(念念碎尘亦复然尽不可说劫恒尔)七前所碎尘复有多剎(此尘有剎不可说)八即此多剎复碎为尘(此剎为尘说更难)九以多算数经於多劫数上诸尘(以不可说算数法不可说劫如是数)十以是诸尘数劫一一劫复各有十万个不可说劫(以此诸尘数诸劫一尘十万不可说)言校量下经偈云尔劫称赞一普贤无能尽其功德量於一微细毛端处有不说诸普贤一切毛端悉亦尔如是乃至遍法界疏云略举三重一将上诸劫赞一普贤之德不尽二况一尘中有多普贤三况遍法界尘皆有多矣若不以称性之心思之心或狂乱等觉尚尔况佛德耶言阿僧祇为大数之首者阿僧祇此云无数为十大数之首所谓无数无量无边无等不可数不可称不可思不可量不可说不可说不可说言念劫圆融下即是僧祇所数之法上二句约时即当后寿量品下二句约处即当后住处品言以劫为日者谓经中以前剎之劫为后剎之日故后后倍前也言上就实说下即指上尘剎该摄等也。
　　钞即十门出现者一总明出现之法二身业三语业四意业五境界六所行行七成菩提八转法轮九般涅盘十见闻亲近此上皆有出现二字十门皆从性起举一全收故云圆融。
　　▲钞近望上文者即上第八会托法进修成行分也言远取诸会者信即第一会举果劝乐生信分也解即第二会至第七会修因契果生解分行即第八会托法进修成行分言依人证入者即第四依人证入成德分也此但总科一经始末大意以为四分若就行人随其品会皆容信解行证具缺随根固难详议。
　　▲钞顿渐该罗者在文则本会唯顿末会则渐圆根克证顿渐混融亦不碍顿渐殊分披文之次无迷玄旨使即心修证顿渐无在故法界品疏云夫圆满教海摄法无遗顿渐该罗本末交映人法融会贵在弘通故非顿无以显圆非渐无以阶进非本无以垂末非末无以显本非人无以证法非法无以成人故前明不异渐之顿多门而众人同契后明不异顿之渐一人而历位圆修前则不异末之本虽卷而恒舒后则不异本之末虽舒而恒卷本末无碍同入法界又略以束云末会归菩提场则十会圆明言自此略毕者良以具本既末流於东夏故且云略毕也。

　　华严悬谈会玄记卷第三十七


　　音释


内
　　(音南入声)。

衿
　　(居吟切衣小带也叉巨金切衣结)。

揆
　　(求癸切度也)。

仅
　　(渠镇切余也才也劣也少也)。

褶
　　(之涉切曲也)。

吮
　　(徂兖切欶也)。
　　华严悬谈会玄记卷第三十八

　　　　苍山再光寺比丘　普瑞集
　　疏兜沙经一卷是名号品者后汉中平年月支国沙门支谶於洛阳译菩萨本业经一卷是净行品者以一名净行品经吴黄帝年月支国优婆塞支谦译只有长行无偈小十住经一卷是十住品者然此经并下大十住经四卷备捡诸家藏目并华严传记皆无大小之言唯探玄记作大小之别今清凉依之此是贤首欲拣地住之别故加之大小之言非译经本题有也何则如小十住经诸译不同一西晋沙门竺法护译一卷名菩萨十住经此师又译一卷名大方广菩萨十地经亦云菩萨十地经(即十住品)二元魏延兴沙门吉伽夜译一卷名大方广菩萨十地经三东晋安帝世北天竺三藏佛驮跋陀罗译一卷名菩萨十住经(上皆依大周刊定目录)华严传文云东晋西域沙门祇多密译一卷名菩萨十住经已上诸译并不云小也开元目录唯收二译一名菩萨十住行道品经一卷一名菩萨十住经一卷其大十住经四卷即后秦罗什共罽宾三藏佛陀耶舍秦言觉明译名十住经亦不云大也渐备一切智德经四卷者诸目录皆云五卷今藏中依开元录亦五卷纂灵记亦云五卷此依探玄故云四卷也是西晋元康七年月支国沙门昙摩罗晋言法护译言等目菩萨所问三昧经即空法护译无边功德经一卷具云显无边佛土功德经唐奘三藏译如来性起微密藏经有译云大方广如来性起经今名上亦有大方广字此略也即西晋元康年译二译并不出译人名度世经六卷即西晋竺法护译摩伽经三卷即西秦沙门坚公译(或云西晋沙门)又云曹魏安法贤译又北凉昙无谶译又北凉昙无谶译一卷与法贤译本广略有异皆法界品不足也然一疏所列会释本经并依探玄说也大周目录总有三十六经皆是支流开元目录只收二十四经此支流相兼故有三十六二十四尔。
　　钞支即支流下释总章名支类二字先释支字为分流字属支为派亦即分流名流支即是流名为支流言类即流类下释类字流字属类即相似义亦流亦类名为流类言小十住下即比观之慧住於深理大即契证无住住故具依止出生等义或复名地。
　　钞故地影像中者以十地品有十分一序分二三昧分三加分四起分五本分六请分七说分八地影像分九地利益分十重显分今即第八地影像分也中有四喻今钞略於山喻并如前可知。
　　疏修慈经等者三本皆有大方广佛华严字下有分字此中略也并是于阗国三藏提云般若译探玄记云近於神都共于阗三藏翻华严修慈分一卷不思议境界分一卷金刚鬘分十卷翻未成三藏亡没(今藏中只收上二分其金刚鬘分翻未足故诸目录及纂灵记皆不收入也)今现於神都更得于阗国所进华严五万颂本并三藏至神都现译(此是实叉难陀)其慈恩寺梵本与旧本并同无异新来梵本品会及文句有小不同明此大经数本故也此并大经支流随品分说(据此则古德既谓大经支流则知探玄不将为流类也)。
　　疏余如纂灵记者传云大方广华严入如来不思议境界经一卷(或无大方广字是隋北天竺三藏阇那崛多隋言智德译)度诸佛境界智严经一卷(梁扶南沙门僧伽婆罗此云僧铠译)度诸佛境界智光严经一卷(失译)大方广入如来不思议境界经二卷(大周实叉难陀译)上四经同本异译并云普光法堂说大方广佛华严佛境界分一卷(唐载初年于阗三藏提云般若译)大方广佛境界经一卷(大周于阗三藏实叉难陀译)上二经同本异译并是树下说大方广普贤所说经一卷(说佛身内不可说世界事大周三藏实叉难陀译)大方广佛华严修慈分经一卷(唐载初年提云般若译)右已上不思议境界等经现本华严内虽无此等品然梵本并皆具固是此经别行品会为梵本不题品次不编入大部(上皆传记文)。
　　钞古德见今经所无等者出古意也然古德不分支流支类如前探玄及传记之中皆唯支流义故此或依新修略疏判为流类也或依前传记中云为梵品不题品次不编入大部是亦将为流类也言本部下清凉意云全部经本来此既其未尽修慈分等或是此经分流别行本部来未尽者复何可定判为流类具本到此有之如何和会有判为别行具本到此或无云何成立故疏遂致或言多闻缺疑者论语为政篇云多闻缺疑慎言其余则寡尤彼疏云虽博学多闻疑则缺之犹须慎其余不疑者则少过也今用上句之意意云此既未决应缺之而不言也无定断之词为不言耳。
　　疏一龙树既得下华严传具云波罗颇多三藏云西国相传龙树从龙宫将经出已遂造大不思议论亦十万颂以释此经既冥机未启不测其指归也十住毗婆沙论一十六卷龙树所造释十地品义后秦耶舍三藏口诵其文共罗什法师译出释十地品内第二地余文以耶舍不诵遂阙解释相传其论是大不思议论中一分也(又有十住论十卷亦龙树造后秦弘始年中罗什法师〔释〕)。
　　疏二世亲下华严传云婆薮盘豆菩萨此云天亲於山中释十地品迭本经文依次消释菩萨初造论成(云云如下地震光流)至后魏有北天竺三藏菩提流支魏云览希来此翻译初译之日宣武皇帝亲自笔授一日又云中天竺三藏勒那摩提魏云宝意来此共流支於洛水南北各译一本其后僧统慧光请二贤对详校同异参成一本又别传云天亲造华严经论既未获具本此十地或曰随得翻之又云无着菩萨往兜率弥勒菩萨教以华严等经自彼宣流亦其力也仍问西来三藏梵僧皆云金刚军菩萨十地释论有一万二千颂翻前可成三十余卷又坚慧菩萨亦造略释并未传此土于阗国现有其本实叉难陀曰以附信索如得亦拟翻出又瑜伽菩萨地中住品内广写此经十地品文次第兼释良以此经三贤十圣位分最广既为诸部之龟镜是以造释者非一耳(天台以瑜伽论谓释华严经因此也)。
　　钞并如纂灵记者刘谦之本是阉官但三七日精诚感应造论六百卷华严传引事判云随净影寺慧远法师晚年造此经疏至回向品忽觉心痛视之乃见当心毛孔流血外见又梦持鎌登山次第芟剪至半山力竭不能复起觉已谓门人曰吾梦此疏必不成於是乃止又拍州休法师听华严五十余遍研讽文理转加昏漠乃自谕曰斯闻上圣至言岂下凡所忆度哉详二贤博赡宏富振古罕俦於此陶挺莫能穷照而谦之寻阅未尽数旬注兹鸿论何其怪也盖是大圣冥传不足多怪。
　　▲钞不言清凉下多分是随太原一方之人欲美其自处故取太原悬瓮山而明之况传中所明经历数处者谓清凉寺悬瓮山高岩寺并洛阳东栢堂徽音殿式轨殿楼上首尾五年方足百卷。
　　疏第八传译感通者贤首华严三昧观云一自有众生无识悬舍圣言师自愚心复随邪友违教修行巧伪诳惑此为恶人也二有亦背圣教以质直心谓为出要勤苦修行竟无所益此上二人俱舍圣教不依义理三唯诵圣言不解义意依傍圣教惟求名利违自所诵亦为恶人四唯逐文句不知义理但以真心读诵虽无巧伪亦无所益此上二人俱不舍教不得义理上四皆不可依五读诵圣教分知解行多读文句少有修行六广寻圣教遍知解行渐略圣言取义专修七受持得意唯在修行不复寻言八寻教得旨知一切法无不称性是故於教亦不待舍即此言教称性约教修行九常持称性之言不舍不着恒观绝言之理不弃不滞此上五门犹未究竟十寻教得实教理无碍常观理而不碍持教常持教而不碍观空此则教理俱融合为一观方名究竟又得旨忘诠故不可守忘诠由教故不可舍依法修学感应实繁。
　　钞迦维摩罗卫国人者问即中天竺国也何故疏中言北天竺耶答准纂灵记云本迦维罗国人祖父达磨提婆(此云法天)商旅於北天竺国因以居焉父名达磨修耶利(此云法日)贤三岁而孤等钞言本处疏云现居故无违也言甘露饭王之苗裔者是佛叔父之苗裔也少而无父曰孤外氏即母家从祖者或伯叔也聪敏者事无再告无幽不彻也沙弥此云求寂言同学下纂灵记云年十七与同学数人俱以诵习为业众皆用功一月贤以一日当之其师叹曰贤一日敌三十夫矣言及受具下速解穷微丝交曰综即文义绮互咸通达故少小之时习禅明律之声名已播言尝与同学下记具云尝与同学僧伽达多共游罽宾国同处积年达多虽伏其才敏而不恻其深至达多尝密室中闲户坐禅忽见贤来惊问何来答云暂欲兜率致敬弥勒故来奉辞言终便失所在尔后达多屡见神变深加诚敬秪问所证知其已证等探玄记云大乘三果菩萨禅师(庄严论云初地预流八地一来十地不还佛地罗汉菩萨四果希有诸大乘师言得果者多是此果也)会遇也罽宾梵语或云恶名国或云毳布国或云阿谁入(昔此国为大龙池人莫敢近后有一罗汉从龙乞一容膝之地时龙许之而罗汉变身渐大膝满龙池龙以言信便舍而去其后水乾遂令百姓建国众人咸言非圣人力阿谁得入故为名也)言交趾者山海经云交胫国人脚胫曲戾相交则以谓交趾言附舶(音白海中大舡)海行等者传云经一岛下贤以手指山曰可止於此舶主曰客行惜日谓风难遇不可停也行二百余里忽风转吹舶还向岛下众人方悟其神咸师事之听其进止后遇便风同侣皆发贤曰不可动舶主乃止既而有先发者一时覆败后於暗夜之中忽令众舶俱发无肯从者贤自起收缆一舶独发俄尔贼至留者悉被抄害顷之至青州东莱郡(上即备经危险)闻什师在长安即往从之秦弘始十年四月也什大欣悦共论法相振发玄微多所悟益因谓什曰君所释不出人意而致高名何耶什曰吾年老故尔何必能称美谈什每有疑义必共咨决秦太子泓欲闻贤说法乃要命群僧集论东宫罗什与贤数番往复(若华严传云文多不载今当具引之)什问曰法云何空答众微成色色无自性故虽色常空又问既以极微破色空复云何破微答曰群师或破折一微我意谓不尔又问微是常耶答以一微故众微空以众微故一微空时宝云译出此语不解其意道俗咸谓贤之所计微尘是常余日长安学僧复请更释贤曰夫法不自生缘会故生一微故有众微微无自性则为空矣宁可言不破一微而不空乎此是问答之大意也秦主姚兴专志求佛供养三千余僧并往来宫阙盛修人事唯贤守静不与众同后语弟子云我昨见本乡有五舶俱发而弟子传告外人关中僧咸以为显异惑众又贤在长安大弘禅业四方乐静者并闻风而至但染学有浅深得有浓淡浇伪之徒因而诡猾有一子因少观行自言得阿那含果贤未即验问遂致流言大被谤黩将有不测之祸於是徒众咸藏名潜去或踰墙夜走半日之中众散殆尽贤乃夷然不以介意时旧僧僧[契-大+石]道恒等谓贤曰佛尚不听己所得先言五舶将至虚而无实又门徒谁惑互起同异既於律有违理不同止宜可时去勿得停留贤曰我身若流萍去留甚易但怀抱未伸以为慨然耳於是与弟子慧观四十余人俱发神志从容初无异色识真之众咸共叹惜黑白送者千有余人姚兴闻去怅恨乃谓道恒曰佛贤沙门胁道来游欲宣遗教缄言未吐良用深慨岂可以一言之咎令万夫无道因敕令追之贤乃报使曰诚知恩旨无预闻命(胡幽贞传云集京城僧众作法羯磨而摈弃三藏即摄衣钵升虚空现诸神变腾身坐飞南往如鸟翔空举众谔悔不可复追又叙前论义云姚兴与三藏於东宫持论座下学士有三千余人释有生肇融献等儒有谢灵运费长房等皆莫敢举问什公乃抗声问曰云云今谓以费长房与灵运为同时非也长房本是隋朝隔宋齐梁陈等数代故不同时又灵运是晋人不在秦国也故以贤首传说为正也)於是率侣霄征南诣庐岳沙门慧远久服风名闻至忻喜若旧远以贤之被摈过由门人若悬记五舶上说在同意亦律无犯乃远弟子昙邕致书姚主及关中僧众解其摈事远乃请出禅教诸经贤志在游化居无求安停止岁许复西适江陵遇外国舶至既而讯访果是天竺五舶先所见有倾境士庶竟来礼事其有奉施悉皆不受持钵分卫不问豪贱陈郡袁豹为宋武帝太尉长史宋武南讨刘毅随府届于江陵贤将弟子慧观诣豹乞食豹素不敬信待之甚薄未饱辞退豹曰似未足且复少留贤曰檀越施心有限故令所设已罄豹即呼左右益饭饭果尽豹太惭即问慧观曰此沙门何如人观曰德量高邈非凡所测豹深叹异以启太尉请与相见甚崇敬之资供备至俄而太尉还都便请俱归安止道场寺先是沙门支法领於于阗(前钞云遮拘盘国者即于阗之小国已)得华严前分三万六千偈未有宣译义熙十四年(云云如钞)然钞既云谢司空寺即道场寺从檀越呼之验知寺名正名道场寺以时人从檀越呼皆云谢司空寺疏顺俗易见故云尔也又探玄记云有晋沙门支法领从于阗国得三万六千偈经并请得北天竺大乘三果菩萨僧名佛陀跋罗等胡幽贞传亦作此说据今钞并僧传与贤首华严传等皆云智严请得佛贤先是支法领请经归国则法领先请经於于阗后智俨请佛贤於罽宾佛贤出关后方译耳应以今钞与僧传为正探玄虽云并请佛贤应是不欲繁叙因带而言胡幽贞本此是而说因致失绪以诸僧史并释教录皆同今钞故可知也言余广如传者具如上指而智严者开元释教录云智严西凉州人入西域从佛陀先受禅法请佛贤归止长安横为秦僧所摈严与西来徒众分散出关而严未出家时尝受五戒有所亏犯后入道受具常疑不得戒每以为惧积年禅观而不能自了遂便泛海重到天竺咨诸明达值罗汉比丘具以事问罗汉不敢判决乃为入定往兜率启弥勒曰得戒严大喜步归至罽宾无疾而卒时年七十八彼国凡圣烧身各处欲移尸向凡墓地而尸重不起改向圣墓飘然自轻严弟子智明智远故从西域来报此征俱还外国以此推严信是得道人也。
　　钞业公未详下以首制旨归创意弘藏故兼叙之风格秀整者风彩格式秀发齐整言学无常师者论语云夫子焉不学而亦何常师之有司者主也南方为明正之义郁者盛也遑及也淹滞也以其草创未即及其尽美或岁月淹久少见其本。
　　钞八俊之二者八俊即道生僧肇道融慧睿景影慧严慧观道凭也言备於僧史者僧史云慧严姓范氏豫州人年十二为生博晓诗书十六出家又精炼佛理迄甫立年学洞群藉风声四远化洽殊邦闻什公在关复从受学访正音义多所异闻后还京师止东安寺宋高祖素所知重高祖伐长安遂请同行后着无生灭论及老子略注等东海何承天以博物着名乃问严佛国将用何历严曰天竺夏至之日方中无影所以天中於五行土德色尚黄数尚五八寸为一尺十两当此十二两建辰之月为岁首及讨核分至推校薄蚀顾步光影其法甚详宿度年纪咸有条例承天无所措难后婆利国人来果同严说后与谢灵运等治涅盘南本经(如前已说)春秋八十有一即宋元嘉二十年卒於东安寺帝诏曰严法师器识渊远学道之匠奄尔迁升痛悼于怀可给钱五万帛五十疋为文帝见重如此言慧观者姓崔氏清河人十岁便以博见驰名弱年出家游方受业晚适庐山又咨禀慧远闻什公入关乃自南徂北方访核异同详辩新旧风神秀雅思入玄微时人称之曰通情则生融上首精难则观肇第一着法华宗要序以简什什曰善男子所着论甚快君小却当游江汉之间善以弘通为务什亡后乃南适荆州州将司马休之甚相敬重於彼立高理寺使夫荆楚之民回邪归正者十有半宋武南休之至江陵与观相遇倾心待接依然若旧因敕与西中郎游即文帝也俄而迁亦至道场寺观妙善佛理深究老庄又精通十诵博采诸部故求法问道日不空筵春秋七十有一着辩宗论论顿渐修义及十喻序赞诸经序等皆传於世。
　　▲钞从檀越呼之者辨正论云檀者西域之音此翻为施越者度也若能行檀当得越度生死故云檀越。
　　疏大德道成律师薄尘法师者(应检传续入)大乘基法师者传云释窥基字洪道姓蔚迟氏长安人也考诸宗唐金吾将军松州都督江由县开国公鄂公则诸父也基母裴氏梦掌月轮吞之寤而有孕及为儿时奘师始因陌上见其眉目曰将家之种不谬哉或度为弟子则吾法有寄矣复念在印土时计回程吹就尼犍子边占得卦甚吉云师但东归哲资生矣遂造北门将军微[言*奉]之出家父曰伊类粗悍那胜教诏奘曰此之器度非将军不生非某不识父虽然诺基亦强拒激免再三拜以从命奋然抗声听我三事方誓出家谓不断情欲荤血过中食也奘先以欲勾牵后令入佛智佯而肯焉行驾累载前之所欲故关辅语曰三车和尚即贞元二十二年也然基自序云九岁丁艰渐疎浮俗若然者三车之说乃原诬也年至十七遂预缁林奉敕为奘师弟子学五竺语凡百犍度跋渠一览无差年二十五应诏译经造疏计可百本尝谒道宣律师宣常有诸天侍者执事或告杂务弥日基去方来宣怪之迟暮对曰适大乘菩萨在此善神翼从者多我曹神道为他所制故尔春秋五十一卒基齿有四十根不断如玉是佛之一相凡今天下佛寺图形号曰百本疏主其符彩则项负玉枕面部宏伟交手十指若印契焉复礼法师京兆人姓皇甫氏少出家住兴善寺性虚静寡嗜欲游心内典兼博儒籍尤工赋咏善於着述佛流名士皆慕仰之。
　　钞风仪温雅下谓风彩形仪温和清雅心神机巧明朗疾逸负者担也笈者(奇急切)风土记云笈谓学士所以负书如冠箱而卑者也属遇也占者视也言龙象者中阿含云佛告邬陀夷若沙门等从人至天不以身语意害我说者是名龙象言贤首遂与下将支法领梵本与日照梵本比对校勘果获所未有之文遂请译新文以补旧阙言善知识者离世间疏云未知善令知未识恶令识故益我为友人皆友焉言复译密严等经者纂灵记云更译密严等经论有十余部合二十四卷见行於代垂拱年中忽告门人曰吾当逝矣遂右胁而卧等武三思者则天亲属封为梁王伽蓝者具云僧伽罗摩此云众园。
　　疏实叉难陀等者开元释教录第九云沙门实叉难陀唐云喜学于阗国人智度弘旷利物为心善大小乘兼异学论天后明扬佛日敬重大乘以华严旧经处会未备远闻于阗有新梵本发使求访并请译人实叉与经同臻帝阙以天后证圣元年乙未於东都大内大徧空寺译华严经天后亲临法座焕发序文自运仙毫首题名品南印土沙门菩提留志沙门义净同宣梵本后付沙门复礼法藏等於佛授记寺译至圣历二年己亥功毕又至久视元年庚子於三阳宫内译大乘入楞伽经及於西京清禅寺东都授记寺译文殊授记经前后总译一十九部沙门波仑玄轨等笔授沙门复礼等缀文沙门法宝弘景等证义太子中舍贾膺福监护至长安四年实叉缘母老请归觐省表书再上方蒙允许敕御史霍嗣光送至于阗后和帝龙兴重辉佛日敕再征召方届帝城以景龙二年造于兹土帝屈万乘之尊亲迎於开远门外景城缁侣备诸幢幡逆路导引仍装饰青象令乘入城敕於大荐福寺安置未遑翻译遘疾淹留以景龙九年十月十二日右胁迭足终于大荐福寺春秋五十有九缁徒悲哽有诏听依外国葬以十一月二日於开远门古外燃灯台焚之薪尽火灭其舌犹存斯是弘法之嘉瑞也至十二月二十三日本国门人悲智敕使哥舒道元送其余骸及斯灵舌还归于阗起塔供养后人复於焚尸之所起七层塔焉故钞云具如开元释教录第九者即上所引是也言四万五千颂者不问长行与偈但满三十二字即为一颂言义三藏者传云义净字文明姓张氏范阳人髫齓之时落发年十五萌志欲游西域勤无弃时手不释卷咸亨二年三十有七方遂发足诸有圣迹毕得追寻经二十五年历三十余国以天后证圣元年乙未仲夏还至河洛得梵本经律论近四百部合五十万颂金刚座真容一轴舍利三百粒自天后久视迄于景云都翻出五十六部二百三十卷虽翻三藏而徧攻律部先天二年卒春秋七十九法腊五十九然其传度经律与师抗衡比其着述净多文性传密咒最尽其妙二三合声尔时方晓言弘景禅师者传云荆州玉泉寺僧姓文氏当阳人也贞观二年敕度听习三藏一闻能诵如说而行撰了顺义论二卷摄正法论七卷佛性论二卷先天元年九月二十五日卒于所住寺春秋七十九言圆测法师者住西明寺禀性俊朗奘三藏初译唯识论基法师后随撰义疏将成无何西明寺测法师隔於阍者潜形密听亦缀疏释通奘犹敷座方毕测於西明寺鸣椎集僧称讲斯论基闻之惭居其后奘勉之曰测公虽造疏未达因明乃为讲陈那之论基大善三支纵横立破述义命章前无与比又请奘师为己讲瑜伽还被测公私听先讲其神悟类多如此言神英法师者(续检传入)法宝法师者即奘三藏弟子奘译婆沙论毕有疑情以非想见惑请益之奘别加十六字入乎论中以遮难辞宝曰此二句四句为梵本有无奘曰吾以义意酌情作耳宝曰师岂以凡语增於圣言量乎奘曰斯言不行我知之矣其慧辩若此其贤首如下复礼如上。
　　钞证义译文僧一十三人俗官五人者此不指释教录也如前可知未详何处说故言弘景有表者其文在玄宗文类第一卷言帝於大徧空寺等者序云粤以证圣元年岁次乙未月律姑洗朔维戊申以其十四日辛酉於徧空寺亲授笔削敬译斯经等然如上引释教录云先於大徧空寺宣梵次附复礼等於授记寺译故也言七曜者即题七字亲题如七星垂象丽於日月星三光之明也言八体者即书有八体一曰大篆二曰小篆三曰刻符四曰虫书五曰摹书六曰署书七曰父书八曰隶书亦恐是书字有八法即八法成体如永字八画备於八法之体也一点为侧二横为勒三竖为弩四挑为趯五左上为策六下为掠七右上为啄八下为磔(陟格切)此为侧者侧也不得平直其笔一此为勒勒如锥戛石不得卧笔亅此为竖竖牵为弩不得太直直则无力丶此为挑为趯须存锋势而出[孑-了]此为策斫笔背发而仰收丿此为掠笔锋左出而须和丿此为啄次疾为之[乂-(必-心)]此为磔不得疾而不得迟此八势皆通一切字也以今云八体成文若取前八体岂题篇字中有此多体故复存八法成体也五义者即杂心经之五义或五教之义及九会百城之旨序中皆彰矣。
　　▲钞先来拟往者前云彼大功德尊愿速还瞻觐故言令后见普贤亦无因起者普贤表所证法界即出缠如来藏善财再见文殊后方见普贤显有智力证理故言故今有之诸过皆离者一弥勒记言不虚二善财依弥勒教三先来拟往今成昔愿四具智照无二相义五后见普贤亦有由矣。
　　钞冥卫昭然下成上二译等者冥卫谓幽冥之神卫护也纡劳也曲也言然事即因讲下释难也问亲纡御笔应於讲时感应何故入译经之感耶答有二义一则天云初译之日等故云是讲新译之经故署书也省(星字上声)具状云者后具解了状说之事故云省状具云言斯乃如来下显其征瑞是如来降迹以证此经之契符真理也岂朕庸常无德之人敢当六种震动之应哉。
　　钞三端妙耸者一文笔二武锋三辩舌星剑者七星之剑也西京杂记云高祖斩白蛇剑剑上有七星珠九华玉以为饰杂厕五色琉璃为匣剑在室中光影犹照於外又崔豹古今注云流星剑名也魏文帝典论曰选兹良金命彼国工精而炼之至于百遍焠以清漳光似流星名曰飞景今唯取其利义言广说病源者世亲别传云天亲执小乘故不信大乘谓摩诃衍非是佛说无着恐第造论破大乘故无着住丈夫国遣人往阿踰阇国(时世亲在彼造俱舍论等)报天亲云我今疾笃汝可急来即还本国问兄疾源兄曰我今心有重病病由汝生汝不信大乘恒生毁谤以此恶业必永沦恶道我今愁苦命将不全天亲闻已惊惧即请兄解说兄即略说大乘要义天亲聪明即得悟知大乘理应过小即就兄徧学大乘义如兄所解悉得通达始知小乘为失若不信大乘无三乘果(云云断舌等事)兄云汝欲灭此罪当善巧解说大乘无着死后天亲方造诸大乘论等异部及外道论师闻法师名莫不畏伏於阿踰阇国舍命年八十虽居凡地理实难思(上皆传文)言而得地动者纂灵记续云国王曰欲取圣果得否答曰菩萨之心誓度一切吾嫌小果不取若欲取者如将一块土掷向虚空未落之间即得其主不信世亲捻土欲掷空中时有诸天空中现身顶礼菩萨齐唱言菩萨发心为救一切岂为一人取於小果唯愿圣者哀愍我等不退大心其主闻已五体投地礼拜辞退。
　　▲钞阉官者弘决志云阉者揜也揜闭门也亦曰黄门黄者主中中谓圣人居天下中而通理万民主黄家之门亦黄昏闭门故曰黄门言自叹刑余者有本云形残即残缺。
　　钞岁次大梁者一切经音义云大梁者尔雅云昴(音卯西方星名)也案岁星临昴则乙酉岁也言余具如传者传云至二年初徙居悬瓮山嵩岩寺时孝明帝灵太后胡氏重道钦人指请就阙法师辞疾未赴至夏首重命固请既辞不获免延入东栢堂寻迁式轨殿后居徽音殿缉论无辍至神龟元年夏诏曰大法弘广敷演待人修论法师灵辩德器渊雅早传令闻可延屈赴宣光殿讲大品般若於是四部交欢十方延庆讲讫敕侍中太傅清河王元择安置　师式轨殿楼上准前修论夏则讲华严冬则讲大品法师与弟子灵源候时缉缀忘寝与食至神龟三年秋九月其功乃毕略经广论凡一百卷首尾五年成就十帙(故前云数处是也)后属时衅法音中歇法师息讲全真避时养道以正光年正月八日在融觉寺迁化年三十有六於是孝明皇帝敕曰其论是此土菩萨所造付一切经藏即上目录分布流行弟子道泉灵源昙显等慨先师之速逝痛玄籍之将掩乃与清信君子敬写净本流布道俗此论虽盛传汾晋末流京洛长安硕德每有延望永淳二年有至相寺沙门道贤及居士王玄爽房玄龄等并业此经留心钻仰遂结志同游诣清凉山祈礼文殊因至并州童子寺见此论本殷勤同请方蒙传授流布京洛等。
　　钞后魏安丰郡等者纂灵记云元延明也准此二人皆姓元王字误书以二人并是祖宗英俊灵辩之室家非谓王家宗室也言五香者摄瓶仪云栴檀郁金龙脑麝香香白芷也。
　　▲钞僧德圆余如传说者传云楮生三载香气氛馥别造净屋香泥壁地结坛净器浴具新衣匠人斋戒易服出入必与渐熏香剥楮取皮浸以沉水护净造纸毕岁方成别筑净基更造新室乃至柱梁椽瓦并濯以香汤每事严洁堂中别施方栢牙座周布香华上悬宝盖垂诸玲佩杂以旒苏白檀紫沉以为经按并充笔管书生日受斋戒香汤三浴华冠净服状类天人将入经室必夹路焚香呗先引之圆亦形服严净执炉恭导散华供养方乃书写圆胡跪运想注目倾心才写数行每字皆放光明照於一院举众同见莫不思感久之方歇复有神人执戟现形警卫圆与书生同见余人则不睹焉又有青衣梵童无何而至手执天华忽伸供养前后灵感杂沓相仍迄经二岁书写方毕盛以香函置诸宝帐安彼净堂每伸顶谒后因转读函发异光至於严洁敬绝今古此经递授於今五代有清净转读者时亦灵应昭然其经今在西大原贤首法师处守护供养又复有修德禅师亦种楮等事与此相类如传云唐定州中山修德者不知氏族苦节成性守道山林以华严起信安心结业於永徽四年发心抄写故别为净院植楮树凡历三年兼之华严灌以香水洁净造纸复别筑净台於上起屋召善书人沩州王恭别院斋戒洗浴净衣焚香布华悬诸幡盖礼经忏悔方升座焉下笔含香举笔吐气每日恒然然禅师犹日入净室运想每写一卷施缣十疋一部总六百缣而尽竭志诚并皆不受才写经毕俄从募化德以经成设斋庆之大众集已德於众前烧香散华发弘誓愿才开经藏放大光明周七十余里照定州城城中士女普皆同见中山斋众投身宛转悲哽忏悔准上二传须知若造经像理应净洁若能精至如此感应实繁佛在金棺敬福经像主若云顾匠真是天魔若吃酒肉五辛虽造经像数如尘沙其福甚少劫烧不入龙宫不敬之罪死入死狱不如不造。
　　钞邓元爽者更有雍州万年县人康阿(姓也)禄山(名也)以调露二年五月一日(高宗年代)入冥见东市卖药人何容师为在生煮鸡子故与七百人入镬汤地狱容师遂嘱禄山曰吾弟四子行证稍有仁慈君为语之令写华严经一部若写此经七百人皆得解脱矣禄山既放还往东市卖药何家以容师之言具告行证证大悲感遂於西太原寺贤首法师处请华严经令人书写初写之夕合家梦其父来喜畅无已至永隆元年八月庄严周毕请僧斋庆会中乃见容师等七百鬼从并来斋处礼敬三宝周跪僧前忏悔受戒事毕而去。
　　钞僧法诚等者传具云姓樊氏雍州万年县人也幼年出家以诵华严经为业因遇慧超禅师隐居蓝谷高山遂屏嚣烦披诚请益后於寺南岭造华严堂(云云如钞)钞悟乃随往等者纂灵记云悟乃严整衣钵相与而去悟问所之答云弟子是山神宅居岩壑请师勿怪遂与蹑迹而进神曰师受持华严得神通未答曰未神即捧僧以腾空俄至所居忽见绮宇华堂广博严丽庭罗珍馔拟供千人将至斋时处悟高座悟曰更有余僧否神曰大有须臾当至悟曰贫道夏腊既卑不应此座神曰师受持华严理宜尊胜俄见异僧执锡持钵飞空降趾数过五百不知何从悟惊起欲礼众僧止之曰请勿起动师既受持华严即是我等所尊敬处各自默然食讫飞空而去莫测所之悟告神曰幸愿檀越垂示来途其神庭中有十余小儿状可三岁露形游戏神语童曰汝等一人供侍法师诸童相推踟蹰未进神厉声呼之一童便即依命谓悟曰请师开口既视口中乃云师大有病童遂取手爪上垢投僧口内须臾复云更开口见已言曰师病略尽即跃身飞入口中童果是药精悟遂获神通神曰劳师降重更无厚供以此轻酬幸无见责悟曰惭愧於是执别飞腾云际经三旧处跏坐空中遥语同侣曰余华严经力蒙致仙药神仙位别不可同居共住多时幸施欢喜当来之世相见佛前於是凌空渺然远逝其所诵本亦随同往莫知所在。
　　钞焕如临镜下传正云梦普贤指授因忽诵得其文始终如镜然更有汾州抱腹嵓一沙门名慧永於塔中顶戴此经三年之后文义俱晓时即号此塔为华严塔也。
　　▲钞樊玄智下言弱岁者集玄云十五已下谓之弱岁言前后数百粒者传云舍利数百粒随身供养或分施诸人名山胜地无远必造后因游止坊州赤沙乡村北谷有山去村三里於中有石窟觉道者所智止其中二十四载昼诵华严夜修禅观优游卒岁以此为恒诵经之际每有杂类鸟兽咸萃林中寂然无声以听音响豹虎猛兽时亦驯伏尝为恶人劫夺推坠岩下虽悬嵓百仞宛然无损至永淳元年人见龛内光怪往观之乃居士之从迁化众共出之光乃随灭焚尸起塔时年七十六。
　　▲钞逆旅者显用记云逆迎也关东呼逆关西呼迎旅谓羁旅客之别名即客店也勃者卒也抱者持也。
　　▲钞升天止修罗下屡者数也恤者挫也屈者劳也勍者强也言须臾送归者传中止修罗阵竟诸天咸曰任师所愿我当与之沙弥云我不求余愿唯求无上菩提诸天谢曰如师大愿诚非我力未审法师更求何事答云余非所愿也凡经少时遂即送归衣染天香终身不绝其数载右胁而卧无疾而终自云得生净佛国土永昌元年二月四日于阗三藏因陀罗波若在神都魏国东寺亲与贤首说之。
　　钞即解脱和尚下言询求定舍者询问求学禅定所舍之心谓昏沉掉举等也未几者非久也言请证此心者祈请诸佛证盟此悟心也言余广如传及或是大圣化身等者传具云闻空中焚香偈已弥加勇猛自尔之后证入愈深高山景行是焉攸属於是远近辐辏请益如流咨承教诲乃盈三百既而大树爰集有待成劳仍策兹四众俱令一食其房宇匾隘露坐者多遂使瓶钵绳床映满山谷脱循循善诱随事指挥务改其所滞略无常准故游门之伍莫不窥其庭奥也然足不出寺五十年学成禅业者将逾八百自后希风景赖波澜复过乎数倍矣又恒岳之西清凉东南俗名之大黑山有清信女先来目盲常独在山中坐禅恒州道俗每六斋日赍香华珍味来就供养文殊师利於正食时忽闻空中曰五台佛光山内文殊师利菩萨在此教化汝可往彼必得悟道众并闻莫不倾骇则依空告驰往佛光其间险阻二百余里盲女抗手先登初无引示脱见之惊起即授深宗据斯言说或大圣之权耳及将命终知己诸德经宵疑别夜有大虫至脱恒以饮泉悲号良久别明日中如常剃落礼拜众僧讫还本禅房端然坐化时年八十一贞观十六年也道俗哀恸若丧所天即於寺内凿龛而处龛面西南向咫尺双扉至今观之俨如生也。
　　钞道英其行迹多亦广如传说者於栢梯寺修止观已后在京师住胜光寺从昙迁法师听采摄论迁特赏异之听讲之暇常供僧役因事呈理既以调心常云余瞑目坐禅如有所诣及开目后还合常识故於事务游观役心使空有无滞耳然其常坐开目如线动逾信宿初无顿睫后入禅定稍程异迹常任直岁与人争地忽现廛尸气绝色变俄欲胮胀归心启悔乃言笑如常又坐池六宿卧雪三夕唯言火炙土坌诚难测也一日讲起信论至真如门奄然不语怪近观之气绝身冷众知灭想即而任之经于累宿方从定起又曾亢旱(云云如钞)及将终索求剃发还坐披以大衣告门人曰无常至也不可自欺即令诵此经贤首偈至于属纩令侍人称佛奄然神逝贞观十年九月也春秋八十初将终感群鸟数万悲鸣房宇青衣二童执华而入紫色如光从英身出腾焰数丈及明雾结周二十里人物失色三日方歇晋州行化之侣闻变顿赴如丧重亲又感所乘之牛吼鸣泪流不息断绝水草经于七日将欲藏殓才下一镢地忽大震周十五里皆大骇怖又感白蚁两道远属龛柩白鸟二头翔鸣随送至于龛所详英道开物悟慧解人神故得灵相氛氲存亡总萃不负身世诚斯人乎。
　　钞灵干等者传后云大业三年置大禅定寺有敕擢为道场上坐僧徒一盛匡救有功至八年正月二十九日卒於寺春秋七十有八及葬於终南之阴。
　　钞求那跋陀下五明者一声明二医方明三工巧明四咒明五因明此唯世间法故后崇佛法下方学佛法也言余如传说者传复云元嘉末谯王屡有怪梦跋陀答曰京师将有祸乱未及一年元凶构逆至若丞相阴谋预陈三谏之略世祖遥望悬知一在其中策杖江中神童忽至焚香楼下山鬼自移登御座而齐高居钓台而极物若斯盛德未暇详举而自幼以来恒执香炉未尝辍手每食辍分施飞鸟乌或驯之集手而食至太始四年正月觉体不愈使与太宗及公卿等告别临终之日延伫而望之见天华圣像满中遂卒春秋七十有五太宗深加痛惜慰赠甚厚公卿会葬荣哀备焉。
　　钞此云宝意下言持笏者一名手板品官所执释名笏忽也有事书其上以备忽忘也都讲者僧史云敷宣之士击发之由非旁人而启端难在座而孤起昔支遁讲维摩许询为都讲许一问众谓支无以答一义众许无以难如是问答连环不尽是知都讲实难其人今之都讲乃是举唱经文盖是像古之都讲耳言焚香者应侍者之职也维那者具正应云羯摩陀那此云授事意以众事指授於人也亦云知事亦云悦众谓知其事而悦其众也言梵呗者具云梵呗梵摩此云静止具云匿呗正云婆师此翻赞叹十诵律云亿耳(人名)作三契声以赞佛虽哀不伤虽乐不淫和故为法乐也。
　　钞杜顺事迹颇多者准传记云姓杜氏雍州(即西京京兆府)万年县人也(西京郭下两县谓万年长安今和尚本住启夏门外数里杜光村属万年县界杜光村即杜陵也)和尚才生三日有一奶母自来求乳养满三月其母腾空而去孩童之时常於宅后冢上为众说法闻者皆悟大乘至今说法冢见在十五代兄行营十万军众柴水无备请独知柴水取水一担三军备足取柴一担众使有余於一夜中潜取十万人垢腻衣服洗濯悉徧不令众知乃不举锋刃独降贼军便退将士不伤不乐官荣请归养亲至年十八於魏禅师处而求出家(即因圣寺弥禅师也弥俗姓魏故云魏禅师)时感地动禅师亲与落发忽有地神捧盘承之禅师叹曰释迦如此岂非圣人乎后行化庆州使君暗请须臾便去复有五百贫人相随赴会使君虑供不备和尚曰但心平等无有不办及斋了其五百贫人化为菩萨罗汉空中而去有张弘畅者家畜牛马性极弊恶人皆患之卖无僦者和尚示语慈善如有闻从是已后更为抵啮尝引众骊山夏中栖静地多虫蚁无因种菜和尚恐有损害就地指示令虫移徙不久就视如其分齐恰无虫焉和尚时患肿脓溃外流人皆有敬而吮者或有以帛拭者寻即瘥愈余脓发香流气难比拭帛犹在香气不歇三原县人曰萨埵者生来患聋又张苏者亦患生痖和尚来与共语遂如常人永即痊复武功县僧毒龙所魅众请和尚救之即端对坐龙遂托病僧言禅师既来义无久住极相劳挠寻即释然故使远近瘴疠淫邪所恼者无不投造和尚不施余术坐而对之无不差者由是神树龙庙见即焚除巫觋所事躬为屏当和尚因行南野将度黄渠其水泛涨至而流断才及上岸宛尔如初尝赴斋请斋主抱一孩儿欲乞长命云前后数子皆不宜育今特修斋和尚加持乞与长寿和尚熟视曰此汝冤家也斋了与汝忏悔斋余令抱孩子至於河边和尚遂抛子入水夫妻啼泣尤滞和尚曰汝子不失即时以手一指其孩子化为六尺丈夫立於波间责之曰汝前生杀我取我金帛推我溺水不因和尚与我解冤誓不相赦和尚尝将鞋履一緉置於市门三日不失人问其故和尚曰吾从无量劫来不盗他人一钱报应如此於是为盗者悉悔过易心於终南山集华严所诠之义作法界观文既已成就聚火焚烧契合圣心一字无损时感海会菩萨现身赞叹同伸供养和同笃性绵密情兼慈爱道俗贵贱皆事邀请於毁赞二途未尝采录所以感通幽显声闻朝野太宗皇帝仰其神异请师入内皇帝亲迎帝问师曰朕尝寒热所苦久而不愈闻师神力何以蠲徐师曰圣德御宇妖何能为但平治苍生普伸大赦圣体必愈帝纳师言择日御按大赦天下帝疾遂愈於赐大师号为帝心禅师王族及以懿臣归心请戒以贞观十四年无疾坐脱於南郊义善寺春秋八十有四又重立碑文云其年於十月二十五日入内辞太宗皇帝升太阶殿隐化於御床留大内供养七日同座送于樊川北原凿埪埪处之即今会圣院京邑同嗟制服亘野面色不变经月愈鲜安坐三周身体不散至今骨锁犹在灵异时闻皇帝归心王臣敬奉每年十月二十五日埪埪所设会即华严埪埪是也又无尽灯记云有一门人师未终前告假师问将何往僧曰欲暂往五峰礼文殊去师微笑曰汝必欲去吾有一偈可助汝行色当消息之偈曰游子漫波波台山礼土坡文殊秪者是何处觅弥陀僧不喻旨遂去至台山遇老士问子何来僧曰礼文殊来士曰文殊今不在山子来何益僧曰文殊今在何所士曰在长安教化众生去也僧曰某是长安人今长安谁为文殊士曰杜顺和尚乃文殊耳僧闻耸然失声曰杜顺是我师也奄忽中老士乃失僧审所告不妄兼道而回至浐水水忽瀑涨凡三日方济到寺和尚昨日已化矣以此方知是文殊应身也。
　　钞即藏和尚下愈者悦也能竭其力者论语曰事父母能竭其力自是伏膺下自从也是此也伏俯也膺胸也意云从此之后申弟子之礼乃深入华严无尽之玄旨言余如别传者若崔志远传甚详未见其本若纂灵记即今钞引三度光者是其余云及俨将去世贤首尚居俗服俨语诸德曰此贤者盖无师自悟愿假余光共成佛事大兴华严其唯此人至咸亨中诸德连状以闻因之削染未进具戒奉敕於太原寺讲华严经名价日高道俗云集前后讲三十余徧圣历中奉敕於东都佛授记寺讲华严时感佛殿忽然震动天子嘉之命编国史宋高僧传云释法藏字贤首(此与今钞同纂灵即曰则天赐号贤首圆觉钞乃云帝谥号贤首)风度奇正利智绝伦薄游京师微露锋颕属奘师译经藏应名僧义学之选始预其间后因笔授正义润文见识不同而出译场(据纂灵记俨师死时尚居俗至咸亨中方削染奘师译经在贞观间与咸亨相去二十有余年贤首为僧奘已化去久矣而云应名僧选与奘同译经足见宋传悞也而说记事多不亲不知本何处说)至天后朝实叉难陀赍华严梵夹至藏与义净复礼再登其职寻於义净译场又与胜庄大仪充证义(次叙传法界观则天说金师子章并置镜灯喻与讲经感地动等余名不录)然据诸钞记每说祖师行迹多指在别卷少有详者以年纪浸远传记互有出没学者又不编录恐祖师行迹后人阙闻故上来备编首末唯此一传半得崔氏广本为恨耳愿诸达识见者补之。
　　钞纂灵记云京兆人姓王名明干等者若华严传但云文明元年京师人姓王失其名(云云)事同今钞若胡幽贞传乃云垂拱二年四月中贤首於大慈恩寺讲华严后散讲谒大德成尘二律师报贤首云今夏贤安坊郭神亮身死七日后苏入寺礼拜薄尘自云入冥有僧令诵偈云若人欲了知(云云)时贤首答尘曰此偈乃华严第四会中偈文尘初不记是华严犹未全信贤首乃索十行品捡看果是十行偈中最后偈也尘公叹曰才闻一偈则千万人一时脱苦况受全部讲通深义耶评曰贤首自叙乃云亡其名苑师修纂灵记乃云王明干而胡幽贞纂慧英所记乃云郭神亮今据华严传云永隆年中雍州长安县人郭神亮梵行清净因忽暴终诸天引至兜率天宫礼敬弥勒有一菩萨谓亮云何不受持华严对曰为无人讲菩萨曰有人现讲何以言无亮后苏具向薄尘法师叙其事以此而详贤首之弘转法轮亚迹参圣征矣上传文据此乃尘公为贤首说乃郭神亮入天宫之事而胡幽贞叙作入冥之事叙事不实此可见矣应是苑师於贤首后询得其名故今叙依纂灵为正故云王明干也。
　　▲钞长耳婆罗门等者据华严传乃云师子国长年婆罗门弥多罗第三果人也此云能友麟德之初来仪震旦高宗天后甚所尊重请蓬莱宫与长手皆传写之悞以僧传并华严传皆云长年沙门耳。
　　▲钞即十地经下疏钞云然闻有二义一泛尔闻为远益故二不取闻相故涅盘经云若有闻经不作闻相不作说相不作句相不作字相是一切乃作闻经当此宗旨前后圆融真实闻故言等佛者此经说佛智慧观境今能正闻如彼真观故言何况下问闻已等佛何更况耶答况能等也以读诵等岂不等於佛耶或可若更读诵修行等多佛故一多无碍方为真极经下释妨问经中但显於闻疏中何故云读诵思修耶释竟可知。
　　钞余诸感通下今有略举一二僧眺姓庄氏少出家以小乘为业驰誉江汉有象王哲公在龙泉讲三论心生不忍曰三论明空讲者着空言讫舌出三尺鼻眼两耳并皆血流七日不语有伏律师闻之曰汝太痴也一言毁经罪过五逆可信大乘方得免尔乃令忏悔舌还入如故便舆往哲所唯听大乘哲之亡为建七处八会方广斋百日既满即往香山神足寺足不踰阃常习大乘四时每讲华严经用陈忏谢贞观十一年四月三日在松林坐禅见有三人形服都雅赤衣礼拜请授菩萨戒授讫白曰禅师太利根若不改心必不信大乘者千佛出世犹在地狱闻此重励涕泣交流大哭还寺绕佛忏悔又劝化士俗造华严大品法华维摩思益佛藏三论等各一百部至十二年三月九日佛前礼忏安然坐化春秋八十余矣终后七日林树白色大泉浑浊过此方复焉又日照说天竺近占波城有伽蓝名毗瑟奴(人名也)於中有诸头陀僧并小乘学忽有大乘法师持华严经一夹来至其所诸僧不敬彼师留经夹而去诸僧不信大乘遂持经夹投之井内后数见井上光明上冲同於烈火即复勾取之其经夹不湿虽因信大乘是佛说犹谓不及小乘遂置小乘经下至明旦輙在其上疑人移之复取在下明旦亦然若数番诸师方信投诚忏悔华严一经盛行诸国又日照说尝游南天竺止一伽蓝名爰居此鸟名也见彼诸僧受持华严因问此伽蓝何因取於鸟名彼僧对曰昔有一比丘饮啖同俗每诵华严以为己业命终之后由破戒故生於南海作一鸟身大可三丈犹作人语诵经不辍时有一清信士从海采宝值恶风飘船覆没唯执片板过止一洲衣粮俱绝怀忧而住忽闻树上有诵经声即便候听乃见一鸟诵华严经怪叹良久遂赞言善诵善诵鸟闻赞声即下树语人曰汝能为我造一伽蓝否答曰我身命不终何能造寺鸟曰汝若能作当附贵宝送汝还乡人曰如言甚善鸟遂负人於背飞至宝山此人识宝乃多取诸珍因附鸟背飞空越海送於天竺至岸而下鸟曰君为我造寺还用我名以题寺号信士既深思含悲而别奉其珍物以事启王王乃封邑五百户令为造寺由是此寺以鸟为名也已上略举数条此经感应实则难思。

　　华严悬谈会玄记卷第三十八


　　音释


芟
　　(所岩切除草也音山)。

挺
　　(音定拔也)。

[((素-纟)*刀)/石]
　　(音略利也)。

悍
　　(胡旦切勇也)。

趯
　　(他历切跳跃也)。

戛
　　(古扎切措也)。

衅
　　(许靳切罪也)。

僦
　　(音就赁也)。

緉
　　(音亮鞋也)。

埪埪
　　(苦公切土埪埪也)。
　　华严悬谈会玄记卷第三十九

　　　　苍山再光寺比丘　普瑞集
　　疏第九总释名题等者总字二释一所释题为总故次疏云今初总题包於别义则一总题包众多之别义此对所诠名总又疏序云大方广佛华严经即无尽修多罗之总名以虽展至无尽皆名大方广佛华严经故名总题此对能诠名总今且约对所诠故云包於别义即所释之题名总也二云能释疏文为总故谓十门疏文总解释经之题目然总有二义一总者略也对下别解文义此释题目但总略也二总者广也对上疏序略释名题字各二义今各以十义释之故即广也若约所释题目为总者有所对望自在下文二释之中后释近宗以疏不云释总名题其总字在上故知后解为正言后明品称者以连总题因便释之故贞元疏云第九释经名题中先解经题后解品称既言释经名题明知品称因便释之。
　　疏今初总题包於别义下上总释名题总属於疏文此中总题者对於别义总目於题也故与上之义不同言该难思之法门者即所包之别义何义不在题中而一一皆为入法之诠门故云法门问法既难思何假经疏名义答不因名义岂知难思非知难思何能入法故十忍品云了法不在言善入无言际而能示言说如响徧世间佛经安立既尔故今疏释应然故经於无名之中强立七字之名疏於无言之内强说十门之义盖文影略耳或可中字误书盖是名字不劳异释。
　　疏一通显得名者此有多义解释不同一云谓通显诸经得名之异对彰此经得名不同则通在诸经二云广明他经得名不同比对此经得名通局之异则通在正题以理尽圆故三云疏文通显一题七字总从四复八单之义以得其名意谓今疏不约七字各别从一法得名故云通显则通即是显通显之得名则通在疏文疏中虽举诸经得名但是对显体式故钞云并非正要三解之中后一近宗。
　　钞以人为名约明法之所由者如思益梵天所问经虽举能问之人意明所问之法佛皆为说所问法故即人为明法之因由也余可例知言以法为目下如般若经虽文词浩博大意皆在般若正体余亦例知上为人法立名之总意下皆别显得名也。
　　▲钞须达挐者下疏云亦云须达多正云赈无依义云给孤独即长者之称仁而聪敏积而能散拯乏济贫哀孤恤老时美其德故立斯称优填梵语此云出爱。
　　▲钞如般若经者般若是实相体故神足是神通用故体是其定定能发通如足能行步故云神足十住是体断结是用渐备即十地之因一切智德即是妙觉之果。
　　▲钞如时非时经者彼经说冬春夏各四月每季分为八个十五日总为二十四个半月(与今俗法二十四气相似谓一年四时每一时中分成两节谓立春春至立夏夏至立秋秋至立冬冬至一节二气有四十五日八节总二十四气今准脚影出身法为度)以辨时非时经云冬初十五日七脚为时四脚半为非时(律钞说随人脚影量身影仍须午前七脚影名为时午后四脚半者即非时余可准知又准毗罗三昧经早起诸天食时中日诸佛食时晚畜生食时暮鬼神食时佛令断六趣因今同三世佛故论时非时也)第二个十五日八脚为时六脚八指为非时第三个十五日九脚为时七脚六指为非时第四个十五日十脚为时八脚三指为非时第五个十五日十一脚为时九脚四指为非时第六个十五日十二脚为时十一脚六指为非时第七个十五日十一脚半为时十脚三指为非时第八个十五日十一脚为时九脚四指为非时(冬四月竟下取意引之)春初半月以十脚及八脚少三指第二半月以九脚半及七脚少三指第三半月以九脚及六脚少三指第四半月以八脚及五脚少三指第五半月以七脚及三脚少三指第六半月以六脚及三脚少三指第七半月以五脚及三脚少三指第八半月以四脚及二脚少一指(上皆有时非时之言下皆准知春四月竟)夏初半月以三脚及二脚少四指第二半月以二脚及一脚少五指第三半月以二脚半及一脚少三指第四半月以三脚及二脚少二指第五半月以四脚半及二脚半第六半月以五脚及三脚第七半月以五脚半及三脚半第八半月以六脚及四脚半(夏四月竟已上冬初半月从九月十六日至三十日已下如次准之若是时量午前向西影若非时量午后向东影)乃至如是诸比丘我已说十二月时非时为声闻之所应作怜悯利益故(上皆经文恐学者欲知故备录也勿厌繁文)然今钞意但取依所说时立经名也言如密严经者上卷云如是我闻一时佛住出过欲色无色无想於一切法自在无碍神足力通密严之国非诸外道二乘行处等故并非正要下应有问云既是其类繁广疏何不广叙耶答意可知。
　　疏如智论等即彼论大般若经嘱累品处詺目此经为不思议解脱经故智论第一百卷云有不思议解脱经十万偈问净名经题下异名亦云不可思议解脱经宁知非是彼经耶答以彼论云十万偈明是华严也问彼净名经或有广本宁知非彼耶答彼论又云佛说不思议解脱经时有五百罗汉虽在佛边而不得闻或时得闻而不能用故知即是华严也。
　　钞论曰下谓大乘教法有十种义相殊胜而重言殊胜者有二义一能说主及所说法皆殊胜故二或所诠殊胜故能诠亦殊胜也上殊胜是所诠下殊胜语是能诠此总标也下十准知一所依相者谓阿赖耶是染净诸法所依故殊胜以其殊胜故如来言说亦殊胜也二所知相者体即徧计依他圆成是菩萨所知故殊胜如来依此言说亦殊胜也(下皆准知)三入所知相者体即唯识性谓闻思修三慧通漏无漏为能入所知相为所入今所入中唯识性故故彼本论释第三入胜相云多闻所熏习依止非阿赖耶识所摄如阿赖耶识成种子正思惟所摄等四彼入因果者体即六波罗蜜彼论释曰六波罗蜜虽是世法能引出世法能生唯识道故(意云修世间六度为因出世为果即此因果入彼唯识性故)五彼因果修差别者体即菩萨十地彼论云出世十种菩萨地名入因果修差别也(意谓即彼因果中取十地为修差别也)六增上戒者体即菩萨律仪论云菩萨所受持护禁戒名於修差别戒学相七增上心者体即诸定论云首楞伽摩虚空蕴等定说名心学相(上生钞云彦曰梵语首楞严此云一切事究竟或云究竟坚固国西曰此是旧梵语若正应云首楞严摩三摩地此云虚空蕴等持等持即定也破蕴如虚空唯有法实性名虚空蕴之定从境彰名即是大乘证法空之定也)八增上慧者体即无分别名无分别相九彼果断者体即无住涅盘十彼果智者体即三身论云如此三身是无分别智果若离自性身法身不成譬如眼根若离法身应身不成譬如眼识离根不成应知此二由所依能依故得相应若离应身已入大地菩萨无受用法乐若无受用法乐菩提资粮不应具足譬如见色若离应身化身不成若无化身诸菩萨在愿乐位中声闻瘦涩愿乐初法修行皆不得成是故决应有三身言由此所说下对小乘未信大者故作是说今疏所引当第十胜相中论文也。
　　钞离世间品十名下准下疏云初一约能诠依此生行故名为处余九约所诠功能立称二决彼行义定能感果故三证所证故四能证分明故五有智超胜故六悲兴万行故七一一圆融故八轨则具足故九即理涉事故十即事而真故故应尊重下劝学可知言出现品十名者下准下疏中立为五对一内深外绝对谓内证三德秘密藏故外则凡小不能测故二证寂开智对三现果成因对谓性净万德即是佛种今十门出现即示现义四越世顺佛对世尚不知安能破坏此十通是佛分齐境五净根演实对知生佛同源则能净故随缘不变之性诸佛本故而性相无碍因果圆融为不思议过此更无为究竟法前九别义后一总该。
　　疏依今梵本者因明钞云问彼土之言何名梵语答具云梵摩此云清净谓诸梵天远离诸欲光洁自在故云清净昔时世界初成立时光音天下降阎浮因食地肥等飞腾不起寻便住此展转染生以为人种本是梵胤故云梵也又印土人与梵天等言音无异故云梵也本是文本即贝多之经也。
　　钞毗佛略云方广者问梵云佛陀此云觉者此既有佛字何不翻有觉义耶答精微钞云神变经说一切梵字有界有缘随缘变生不定故为佛字是界余字是缘以毗略助之译为方广以陀字助之译为觉者有如此方言字是界若以人者助之便为储字若但以青字助之便为请字有此所以不应致诘问勃陀云觉者存略应云勃何故云即佛字耶答此但梵音轻重以随此方先已闻佛字生善故译者顺古但存佛字不云勃也既属果人则已有者义华字泛言已含杂华严亦带其饰义故皆存略而义无遗或可华严是体杂饰是用略用存体以顺唐人言好略故言修多罗云经者问修多罗何不翻为契经但译为经耶答今就敌体翻名但译为经良以梵本无欲底之言故不译为契若尔藏摄中疏亦无欲底何故译为契耶答彼为单经字恐滥席经故加契言助以拣之今言华严经而无滥涉故不言契问何不敌体翻为圣教答兼顺此方圣教亦为经故。
　　疏前三异名等者梁论但语其数涅盘等大略呼之智论言其总法一与三傍呼异名云总第二不具云略或三名皆总相少略也不须总略别分二品十目多分从别义立名不能总该一切义理也。
　　钞不得总该等者此有三节相蹑而起显不得为经总名一二品十目各从别义立名一一别名不得总该一部义理故不可立为经名应有问云若十目皆取得为经名否第二意答云不可具举故亦不可为经名也意云不可十种别目皆举共为一名也问若不可具举准前十名疏中释出现十目云前九别义第十总该前九皆为不思议究竟法也释离世间品十目云初一能诠具下九故为具后九所诠一一别义故今若举世间品之第一或出现品之第十已得其总何须备举十名方为总耶故第三意答云虽各得其总唯局当品不通一部之总名出现十名总别局於出现一品离世十名总别唯局离世一品岂得下总结也。
　　疏故今译等者以立名本欲呼召一部能诠文言云经何故复言大方广佛华严今由经诠彼义故以所诠六字而为经名一法即大方广人即佛华严二法即大方广佛喻即华严三具体即大方具用即方广四有果即佛有因即华严复单悉周故云理尽义圆又理尽四复义圆八单故标经首。
　　钞而具前四对之复者对前诸经四对之义皆具故设有时处等虽显文似阙而约义以含谓时无别体依法假立时随於法遍六字中处有四种大即法性土方即自受用土广即他受用及变化土则何所不具问余经立名皆依经说今此题目下经而无说处为依何立答以今经阙立名之文具本之中应具建立或如楞伽等经结集者立名未可详定已上但泛论得名。
　　疏二对辨开合者下谓此疏中以七字相对辨於开合於五对中有五重开合皆前合后开也一合则一题开为教义能诠教依所诠义设教义互相关涉(已下作对皆立关涉准此明之)问若依七字皆是能诠何以唯经字是教若各就所诠应皆是义何成一对答经字直呼一部能诠故是教也大等六字语一部下所诠即是义也又六字虽亦能诠别对经字是所诠故经义虽通所诠对上六字能诠义显故成一对也二合则但是义故开则分为法喻又此中若约教迹钞说有总别一对严字为总上五字皆别纲要云严字通能所人法等故三合则但是所喻之法开则分能所证言亦名境智一对者问梵言佛陀此云觉者即有觉之者为能证人可尔何亦名智答前约结归其主为能证人今约克性唯智能证故亦名境智一对亦犹菩萨证得初地岂是假者证耶实即智能克证亦得说言菩萨证得或取人中别法为能证也四合则唯所证之法开则分为拣持以方广名言遍转故以大字拣之云大之方广也言大之一字下探玄记云谓大字是能拣方广为所拣此是拣义理应方广是能持持於大义大字所持言拣大异小者谓此言方广於大小中是大非小故大字为能拣方广上持此大义言简实异权者谓此言方广於权实中是实非权故大字为能拣於表是实以经说广大甚深法非权宗所明故此含六重权实一破相始教方广为权立相始教方广为实以彼但明空此说中道故二或立相为权破相为实彼但遍计为空此明依他亦空故三始为权终为实四终为权顿为实五渐为权顿为实六偏为权圆为实大字拣上诸权方广持上诸实言简果异因者谓此言方广於因果中是果非因以是佛所证故大字为能拣既是果所证大非因位法余方广无此大故不名为果问下经正法广陈岂不说因答虽说於因属下华字今言方广故为果所证也言亦是体用一对者或为体用一对开合如前然准教迹方者是相大字是性亦性相一对合亦所证开为真俗故五合则唯人开则分为因果谓以上四对於一题中从下向上七字已毕今第五对於前次第之外别取第三对中人为果而独不成对又借下华字以喻其因即成因果一对也而云借者华字以属前喻今又取华为喻因故云借也是以单用下结释华字单合有异今具对佛字为果单以华字喻因也若合华严二字为喻体通喻上四字互严谓以人严法以法严人以体严用以用严体以性严相以相严性等皆曰华严也又单用华字及单用严字亦有互严义皆可通喻上四字如纲要云以德行之华严大方广之法界成十身之佛果等如彼广说又准教迹钞亦以华为能严上四字是所严即能所一对已上前后总有十对(今疏七对一教义二法喻三人法四境智五拣持六体用七因果依教迹拣出三对一总别二性相三能所故总为十对)若约次第说者一经字是教上六是义即教义对二严字是总上五是别即总别对三华字为能严上四所严即能所对四华严是喻上四是法即法喻对五华字是因佛字是果即因果对六佛是能证人上三所证法即人法对七佛是能证智上三所证境即境智对八广字是用上二是体即体用对九大字是拣方广是持即拣持对一方字是相大字是性即性相对故此十对前能具后后不具前皆先泛明为合随义分异为开开则教义等不同合则为教义一对等上来十对依於圆数且示方隅但理可通随应作之故玄镜云大方广所证法也佛华严能证人也等。
　　钞上德若谷等者明皇注云上德若谷者虚沿而容物大白若辱者纯洁而含垢广德若不足者大成而执谦建德若偷者立功而不衒质真若渝者淳一而和光大方无隅者不立小圭角大器晚成者且无近功大音希声者不饰小言说大象无形者能应万类道隐无名者功用不彰无名氏也夫唯道善贷且成者虽隐无名氏而实善以冲和妙用资贷万物且成熟之意云下钞主释也余但因便引之正用大方无隅之一句故唯释此一句也言借其言用者意显不取其义彼谓大道体无方隅故学道者不立小圭角今大方下明今意也。
　　▲钞以严通能所下总标华为能严下别释若约三大互严亦华为能严故言佛是严成之果者此有二义一望上三大之法以三大法严成佛果之人故以佛为所严三大为能严此亦应有以人严法影在上华为能严大方广为所严之中二望下二句又以因望果佛亦所严此中影略以果严因以互严故故云华严二字合则亦喻上之四字也即释严中者即下具彰义类释严字中但互严义以为喻体至下具明。
　　疏并略以十义释之者问既是具彰义类又复云略其义何耶答一字法门海墨书而不尽虽各具彰十义以表无尽而云略者不亦宜乎然虽各以十义释之而体式非一且分五节一大方广三字各约义用类同释故大则十皆常徧义同方则十皆轨持义同广则十皆繁多义同二佛字约体全同释以七字配於十义其体全同非是义同故三华字法喻相似释以十佛义似於十华四严字能所互严释字是体同故五经字局於当字释然次下钞云七字互释而云经字十义不互释者言总意别故体势非一故显义无定故或可虽不以余六字释经字然以经字释余六字故如教大等亦互释也。
　　疏一体大下即总融万有无障碍理为体其相用等皆同真性一一具常徧之义言即是大字者意显虽举相用等常徧唯释题中大字也。
　　钞古人亦各十义等者探玄记云一境大二心大三行大四位大五因大六果大七体大八用大九教大十义大今明下清凉意以具德之法一文即具一切如海一滴具百川味亦复此滴非彼滴等今且於一题明之一部等文例可知也应从义显且依缘起相由一门消文今用大字为缘余六字为起所起不离能起所起全在能起之中故大字具余六字皆是大字中六字故云则七字皆大非谓全失余六字作大字以常徧为缘则轨持等义皆常徧互不相滥故玄镜云具十无尽故称大也若以体大为缘何法非体下皆准知故行愿钞云於七字中一一字皆有七字义。
　　钞涅盘云所言大者下证上二义等者问经题泛云大字何知是体大耶答当经文阙取涅盘文为例以彼经佛自释大涅盘经之名其释大字既云常徧明是真如故知大字即体大也以起信释体大即真如为体故是则用涅盘起信之文成华严之义妙之至也言先证常义即涅盘第三等者彼疏云佛告下叹教善随其经文初中后别为上中下合法称根能生行心故名为善第二句中义味深者名义为味不同余处名字为味义能津心令人爱乐如世美味故名为味第三句中其文善者言词才巧不增不减故曰文善第四句中纯具梵行明其行圆宝藏无阙彰其理圆亦可纯备彰其因圆宝藏无阙明其果满经有此胜故劝奉持自下第二辨经名德令人乐持先总敕听许为宣说下正说中有八复次初一正出经功德大者名之为常依於大名辨其大德此经具有六义释大已如上辨(指彼第一疏也)今且以常义显之如八大河下依涅盘名辨涅盘德先喻(其第三卷命品云一名恒河二名阎摩罗三名萨罗四名阿梨罗跋提五名摩诃六名辛头七名博叉八名悉陀是八大河及诸小河悉入大海然此八大河谓阿耨达池四面各出一河为四大河四河流出去四十里各分出四通为二十河今唯言八者准胜鬘经东之五河人皆具见余三大河名称普闻十二小河不见不闻故但言八大河也)后合此经如是下破相趣寂此经所辨同前八河故云如是降伏烦恼离烦恼魔及诸魔性灭余三魔然后下证实舍相以证实际除妄无妄可在云舍以相难舍如身命故或可安放身命如大涅盘中取契合义是故下总结之。
　　钞故生公序云者引证也正取末文既云大矣所以称常证上大具常义也故钞云正顺今意若释彼文者谓自然真理以智证悟之时亦宜合符契所证之真理未证之时真则无差悟证之后所证真理岂容改易不易之体湛然寂而常照既其真理悟及未悟无有差别但从我迷情则乖背於真理所以真理之境事不在於我诚能涉入修求便返迷归於极理虽归极得本实无始起若实有初始则必有终尽若实有始终真常之理以之暗昧若寻其旨趣乃是我初会之非寂照之体在於今有寂照之体出於上古即是莫先於大也所以称常既其常矣必灭於生死之累故云般泥洹也般泥洹即涅盘梵音之轻重也。
　　钞涅盘第二十五下明深故名大今以深义成前常义故言以体绝常境者以虽曰常而出於念何可为常境而缘之耶或可绝於寻常之境总相显其深义也言如人最长者即显胜故名大今亦以胜义成前常义故言无有一法等者略钞第三云是义势之先后非时分之先后由是最先故称大也如人最长以生在先故称为大不约身量说大小也故老子云下引证也有物混成先天地生证其先义强名之曰大名也即大名之下有先义故释曰下彼以虚无为道故名大先於天地而生故今不取彼义但以其大及之言可证此真理为诸法之本为大为先之义故引之也。
　　钞四相品文下泥洹经云佛告迦叶菩萨具四德能为人说大泥洹经一自行非邪二能正他人三随问而答四善因缘达识根性尽一卷经唯广征释此四种法故云四相品也。
　　▲钞故远公下涅盘疏第二云先解大义释之初言大者其性广博以广释大二如人下以常释大但喻无合与上文中所言大者名之为常其义相似三以胜释大胜有二种初言是人若住正法名人中胜住正故胜后备德故胜。
　　▲钞彼更有多下涅盘疏第一初云大义有六一常故名大故下文言大名为常二胜故名大如世胜人名为大人故下文言是人若能安住正法名人中胜胜故大涅盘如是三广故名大故下文言大名广博体穷法界名性广博四多故名大故下文言譬如大藏多诸珍异涅盘如是多有种种妙法珍宝故名为大五高故名大故下文言譬如大山人不能上故名大山涅盘如是凡夫二乘乃至十住不能到故名之为大六深故名大如海渊深名为大海故下文言大者名不可思议渊深难测名不思议。
　　▲钞今以多即约用下通妨也应有问云彼经既有多高等六义名大何故但引常徧耶故此释也言多即约用者即三用大中收也此释体大故不言多言高即约果者即四果大中收也此释体大故不言高其余深胜二义於常义中已含之也故唯遍常二义以释体大。
　　▲钞复是别文者以疏云其性广博犹如虚空有似一处经文故拣别之上句其性广博是一处文下句犹如虚空别是一处文也以虚空周徧喻理体周徧证成徧故名大也然准彼经合文言解脱亦尔似以虚空性无逼迫喻涅盘无逼迫之义今借其文但喻遍义思之可见。
　　疏二者相大下但释同别之相而大具常徧准前释之。
　　钞然远公下拣滥也应有问云远公约三种涅盘亦是体相用三与此何异耶於此拣云远公三大通於因果以性净涅盘凡圣皆有故今明佛所证法中有三大即唯果有也。
　　疏谓业用普周等者行愿疏云如体包徧故彼钞云即前无边之相以遍於体一一如体故成大用一一能包能徧一入一切为遍一切入一为包交参涉入互相无碍重重无尽也今周即周徧普即普包也。
　　钞南经四相品下彼彼云迦叶复问下牒佛已说为问也若佛已度下执迹为难耶输陀罗者此云持誉以是因缘下执迹疑实唯愿已下请佛通释下佛答之先呵难词能建下释释意如何明纳妃生子之事是大涅盘所起德用非实烦恼释相如何泛举涅盘所起德用类以释之大般涅盘能建大义者总举类答义犹用也建犹起也大般涅盘能起大用用相非一名建大义下广辨之於中先敕听劝说诫莫生疑下为说之文别有四一举菩萨位大涅盘能建大义仰类如来二我已久住是大涅盘下正就如来能建大义初中有二初明菩萨证实起化乃至言菩萨住涅盘者於大涅盘随分克证故名为住所入涅盘性是缘起作用之法是故入中无心化现乃至第二明佛能建义中初明如来住大涅盘种种化现已后经文广说化现二十五有等(今缺引第四节也)。
　　▲钞彼经即约果用下约彼此以拣别也言今意明即体之用者显此经三大相即故此以广字释大字故言下佛果有下会释也此有二释一问彼经既约果用云何证此即体之用耶释云下文佛果有相用者皆由本自有故故佛相用即是本有相用所以将果用证上即体之用也二或可问曰既七字互释下文释佛字十义佛果亦有相用即与彼经何别答此问佛果虽有相用皆本有故与彼别也二释随通。
　　疏四果大谓智断依正等者智即菩提断即涅盘依即国土正即佛身普周法界者以徧释大略其常义疏谓大智为主下余行如盲智犹有目以智运行能到彼岸故智度论云说前五度譬如盲人第六般若事同有目若不得般若开导前五便堕恶道不成出世。
　　疏七者教大下有二意一行愿钞云每说一会或一位义终皆结通云十方亦如是说故二精微钞云谓此经中一文一句尽是通方之说故遍十方亦是称性之谈故通三际遍十方中十方通三际故云重重。
　　疏八者义大十行愿钞云重重无尽固不在言随相门中亦浅深备说二地中广明十恶十善即该人天乘也四谛品及五地十重四谛即该声闻乘也六地十重十二因缘即该缘觉乘也八部般若不出三天偈文涅盘法华出现品中一两门说尽如斯事类不可具陈。
　　疏九者境大下以所化众生为境大故十者业大者即前能所文义化生为境能化之业常徧故。
　　钞而言等者下科此钞文大分为二初叙四论大性后今疏体大下以疏十大配彼七大性故言等取杂集者本论无着造释论师子觉造而各别行后安慧菩萨杂糅合为一本名杂集论般若即无着所造金刚般若论也。
　　▲钞不广说之者此句是钞词也以彼以中但总相释相大字云与七种大性共相应故而不别别广说之耳。
　　▲钞了知广大等者梵言补特伽罗此云数取趣谓数数造业取於诸趣即目於人法目一切诸法即了人法二无我理故。
　　▲钞此与瑜伽大同者一法全同二心即瑜伽发心三信解者谓信及胜解瑜伽唯胜解无信此小异也四净心与瑜伽增上意乐名异义同精纯唯善故是净心此心无退进之不息即增上意乐也五六二名全同七果者即瑜伽圆证也。
　　钞若与对法会者谓将般若论七大会上杂集七大性也一缘大教法即法性然若而为境故名境大性杂集二般若论心即杂集行大性发心为众行之本故言即由净心者净字误书应是发字或可发心离垢故曰净心以发心中有大悲故无沉寂之垢行利他行有大智故无爱见等垢行自利行不错无妨三般若论信解即杂集智大性於境印决即是胜解瑜伽於境决断即名为智杂集理实则异无谬大同信亦澄清於境何谬略不言之不尔既言信解岂但胜解一法或信是胜解之果以因显果故不言之四般若论净心无恶杂故即杂集论精进大性瑜伽论增上意乐亦进之无退故此与前行二利净心不同五般若论资粮即杂集论方便善巧由大悲故不住涅盘由大智故不住生死而为善巧方便与当所证无住涅盘为资粮故六般若时即杂集第七业大性穷生死际尽未来时故云时般若於是时中建立佛事而为作业故云业杂集七般若果即杂集第六证得大性(瑜伽谓圆证也)谓证佛功德云证得此即为果故杂集云果言杂集依体下拣别二论六七次第也问二论六七云何不次答杂集约依自证得之体起用无穷又虽得果而不舍因故证得居先业在於后般若论约时通因因时已能建立佛事至果极成乃至穷未来际即从其因义在前果义居后余五大性杂集般若二论意同言依教起行下此总论七类大性从因至果之次第也一依教法为境二起大行心三智及信解於甚深理善通达故四以纯净心精进长时五由悲智为无住涅盘资粮善巧方便不滞生死涅盘二边证大下还依杂集之次且从一义结故杂集即是对法者但名异尔前后互举勿谓是两论也以未杂糅时名对法已糅后名杂集也已上摄论但总标七大性余三论虽各别明七大性义而杂集论兼广释之皆大同小异此上皆是他文。
　　钞今疏总会下以疏十大配彼七大性故一体大即彼杂集第三智大中彼取能知曰智今取所知二无我理曰体也二相大者有二一或亦智大所知摄不离理体故恒河性德相即相入亦智所知故二亦般若论一法大性摄即教所诠亦为境故三用大即杂集第五方便善巧积集资粮而是即真体之用为教法之所诠亦境摄故四果大全同杂集证得及般若果故五因大已上疏中释因大之文总摄彼五大性故一前疏云发菩提心钞云即十信发心故即般若论心大性瑜伽论发心大性亦是杂集论行大性及本故非即行也二前疏云起解钞云即十住位即摄瑜伽胜解大性杂集智大性般若信解大性以十住位智住真性故二前疏云行愿证钞云行是十行愿是十向证是十地即摄杂集行大性虽有三位通望果证皆名行故是十地因下拣滥也问既云是证何非杂集证得大性故此答也四前疏云精勤匪懈钞云通策於前即般若论第四净心大性及杂集论精进大性五前疏云成就诸位即摄瑜伽及般若资粮大性及杂集方便善巧大性以前钞指云次文当知故今对以明也六智大全同杂集第三智名而义小异以彼论释但了二无我性此通了性相等故故前相大亦为所知七教大即杂集境大性瑜伽般若法大性八义大通前诸论所说六种大性但除杂集境大瑜伽般若法大性皆是教故九境大名同杂集初一境大性而义同般若论时大性及杂集方便善巧皆化生为境故十业大同般若论第六时大性而具含般若杂集二论时业二名言为对题中下谓题中七字十大为能摄今略十大二字三论七大性为所摄而云说十者为对能摄有十所摄七大亦开为十故也开合如上可知故云下结归疏文也言或相大一种下问向明七大性义何有恒沙等相大耶故此答也此有二义一云彼既不说三大故相大一种般若杂集二论略无(瑜伽既大同般若故略不损也)上但依义且为是配二又通约十大唯是当宗彼明七大随教各殊故无相大亦无失也问既教旨殊何得引彼释此答而彼不离此是所流故以末显本故今会他文明本末交映也。
　　疏用多繁兴等者约当字释即是用多繁兴若约前十皆多者但取广多名多则前十皆多问体大何得复名用耶真性岂是多耶答约用为门则无法非用无障碍理岂碍多耶谓直谈真体理实是一今望能依事法有多故所依体性随事局故亦有多也即明一徧一切下以广大二字相滥故此拣也大约徧义广约摄义以分二字亦可反此者谓大摄广徧亦得问大之与广既皆有徧摄二义二字云何差别答大则徧摄皆体广则徧摄皆用乃成天隔故精微钞云以皆业用一称体徧二称体摄能称徧摄俱名为广所称徧摄俱名为大。
　　疏一广依义者广在能诠二广说义者广在所诠三广破义者广在所破故四广超义者亦广在所超以真如理无有诸法能比类故五广治义者广在能治诸行故六广摄义者约所摄名广故七广德义者广在所摄德胜故八广生义者广在所生之果故九广绝义者广在所绝心识等故十广知义者亦於所知立名广故。
　　钞言前四即杂集下一节钞文科分为三。
初具引二论以配疏文(二)
初引杂集(二)
　　初引论(言前)　　二配疏(释曰)

二引入大乘(二)
　　初引论(言后)　　二配疏(释曰)


二广会二论显其同异(三)
　　初就显会相似(然其)　　二破古失论意(而刊)三正显其同异(二)
　　初约大同以四摄六(若欲)　　后约小异并开为十(今取)


三释疑归题以彰互释(二)
　　初释疑(然为)　　后归题(若欲)



　　钞一切有情等者谓一切言教繁广为所依处一切有情当得利益大乘即是能诠故疏云为生依故则广在能诠为所依也二宣说是能说广大甚深法即是所说之义故广在所依三广破诸障广在所破故钞云集论约所破此约能破以能破显所破故四无法不超即广在所超又所明法理虽广皆有无比之义即广在能超故行愿钞云言广超者有二义一德相於世间法法法超过为广二德相之法法法皆超世间为广(上云法法是所超之世法下云法法是能超之德相)言此方广等者结显也意云此方广广破无比三名四义皆是大乘由义差别故立三名也准此虽只言方广已能持大义可证前拣持一对中持义谓今既名无大字得属大乘前拣实异权拣果异因等虽名无实果等字明依义判也。
　　▲钞故对疏四次第无差者即前后次第也但今疏加一二等言次之耳。
　　▲钞毗佛略者此云方广是摩诃衍者起信钞云具足应云摩诃衍那此云大乘但总拣小乘故此与前集论结显意同虽有六种方广皆是大乘差别名也言为诸众生下即五广治义此约能破能治前诸障故集论第三约所破故或所治唯是烦恼障故次钞云一治烦恼言亦有众多下即六广摄义广摄三乘五乘故言众多乘也疏云通摄无边异类法者即摄无量乘准别教说故所摄名广言亦以多下即七广德义福慧二严各具多德故云多严亦广在所摄之德故言亦能出生下即八广生义能生无量广大果报故疏云果海者没同果海故即广在所生言非是下即九广绝义非是一切分别言念所称说度量故即广在所绝故次钞云体绝众相不思议故行愿钞云以本性照体独立不可以智知不可以识识故拟心即差言断除下即十广知义问论但云断除邪见疏何立名为广知耶答由断智障故无所不知即广在所知知即能知或可二论十义中三广破五广治十广知皆通能所但第三总治二障第五别治烦恼第十别治所知以为异耳。
　　▲钞释曰下亦但前后次第全同但疏加五六等言次之耳。
　　▲钞然其下就显会其相似其字即指入论以近前引故不引名但云其也入论第一约所破集论第三约能破故同(应更有集论总入论别如上可知)集论第四约法为无比入论第五约心不能知故异也此上四义唯约名显相似故拣也。
　　▲钞而刊定下彼以入论第一同集论第三不分能所及总别故一失意也又以总拣之言为释名之义二失意也。
　　▲钞若欲下以大同故合也可知。
　　▲钞今取小异下由小异故开也言入论二约所摄者约所说三五诸乘为所摄也言集论二约通辨下显二论通别有异也以集论通明德果入论别开三四三约二严言通因者因亦有故言四约能生唯果者能字或错疑是所字即约所生唯果若约能生不唯是果应是唯因也或可不错以钞中显此能生通其二义若约能生唯因若约所生唯果互影略故故下归题亦以广生为因故学者细思言三约下显总别有异集论总该二障入论别分二障言已如前会者即前钞云集论约法不可比类此约心不能知故并不同。
　　▲钞然为顺下为有问云上广十义何不如大方等各十义皆顺一题之次第耶故此答也可知。
　　▲钞若欲下即依题及义为次故字义开合不同言十广说是义者说即诠说此有二义一若约所诠义为广说即是上六字二若通能所诠为广说即通上七字。
　　疏解佛十义者下即用一题望於十佛约体全同配归十佛以释佛字即是七字皆佛也。
　　钞十佛即是十身者准离世间品疏云然佛就内觉身多就相故立名不同耳言三昧佛即福德身者三昧福严中胜故余义如前依主中辩。
　　▲钞大即法界佛者行愿钞云若心若境法法皆佛名法界佛言方是本性下以方是称性之德相智是本性之智德故全同也行愿钞云玄鉴深远故即众生本觉智慧心性之佛言广即涅盘佛下以涅盘化身周徧法界故广也行愿钞云即是化身化用自在故化毕归寂故名涅盘佛谓应化涅盘也言亦随乐等者随佛大悲意乐及他见佛善根意乐无不现生故若贞元疏广字亦即威势身威势亦是用故言佛是梵音下唐梵正相当故言华即愿佛下以华喻因愿及三昧正是其因故摄因属果即是佛故言严即业报佛下取华字万行因上总有能严之义成相好庄严身也言教法住持下以法住则佛住故教即住持佛也言心伏胜故者谓虽威势能伏於他以心降伏最为殊胜如慈心降魔等行愿钞云万法由心回转故心为威势总摄七字若玄镜中又配佛字以初成正觉威光赫奕映菩萨故应义通无执一文以为定也又前十身配於十佛亦但依义文不具说贞元疏云心佛即是化身随心化故明知义无方也又圭峰圆觉钞云十佛中初五及十局於果位余该凡圣八简散心九简虚妄六七俱摄谓法界佛若心若境若性若相无非佛故其心者万法虽众不出一心唯心知觉故。
　　钞然此五对一一相属者谓以一切智断烦恼障证一切法性能自开觉如睡梦觉以一切种智断所知障达一切法相亦能开觉一切有情如莲华开故五对一一相属也或可初对了俗由於证真果位之中任运得俱不同因地有俱不俱故五对皆俱故云相属。
　　▲钞是根本智者以所证法性是诸法之根本乃是一切之智名一切智亦根本之智名根本智或此智与后得为根本了俗由证真故是根本即智言一切种智是后得智者由於所证俗谛有诸种类悉无谬故亦依主立名言后得智者以初入圣起无漏智必先起真智后起俗智亦后得即智问五地已去真俗双运何名后得答既了俗由於证真依义次第名后得智。
　　▲钞二所断障中下非如二乘单断不同因中未究竟断烦恼障障理所知障障事烦恼障依我执起通於根随烦恼即障所知障依法执起与根随类同然依法起所知不是障被障障所知若据敌体而障正障其智今於所缘事境不能明了应名智障今从境立名云所知障是所知之障也。
　　▲钞三所证理下谓所证理即是境故亦犹义之言境故知所证之理不唯真理谓一切法性即真法性远离虚幻名谛一切法种类之相易知云俗此义不谬故亦名谛不同二乘及因位菩萨有未究竟故以所证二谛为佛也以一切智下对能证释所证由所证彰所断明上之三对复互相属也。
　　▲钞四所成益下自既能尔令他皆然不同二乘独善及因中未能必然言上之下总拣上三对六法也此有二义一通二别初通者上三对六法俱通自利利他此尽理言之以能证所断所证之中皆有二利故又自利本欲利他利他即是自利故后别义者从显别配以一切智由断烦恼证法性即自利上三皆能自开觉以一切种智断所知障觉法相为利他上三皆是亦能开觉一切有情即前三对别别相属此一对总相属也。
　　▲钞五显觉相下显自他开觉之相也近显第四对之相既四包前三即通以喻显前四对觉之行相也谓以觉字合一切智及所觉诸法之性以睡梦合所断烦恼即是能自开觉之相也以华开合种智断所知障以莲子合所证法门即是亦能开觉一切有情之相也言前即觉察察深理故后即觉悟者悟诸法故亦可前是觉悟证悟彻源故后为觉察无非审的故。
　　▲钞离觉觉者所谓离於能觉及於所觉虽无能所而双非而无所不觉不碍两存故云尽觉或双泯能所没同果海而尽觉故。
　　钞七事记中者即六成就中开闻及我谓二故言今并起之者先总释胜义也一能觉下别明胜相天鼓但能惊觉忉利天众令知修罗贼军来去安危佛令惊觉一切众生种现习气三种烦恼生灭有无二天鼓能护自天众破他修罗故息苦佛能救一切众生苦苦坏苦行苦之三苦能破蕴魔天魔烦恼魔死魔之四魔也三天鼓令天众受色声香味触五欲之乐佛令一切众生受涅盘乐四天鼓令天众生贪爱缚着之心佛令众生起无漏智或上四佛令众生如次悟苦集灭道欲令知断证修故胜天鼓也具此下总结。
　　▲钞二不由他悟下以真智内发不从他得故云无师梵行品云成就慧身不由他悟疏云若见有他安称为悟既曰心悟自亦不存寂而能知岂唯定之方寸不取况於人乎。
　　▲钞三断二无知下由二障故於真俗谛无由证知唯佛能尽断故四已过下凡夫二障所覆故唯睡二乘所知障在故亦睡得单身空智实非究竟以为究竟是妄智故亦梦佛二障尽故不睡情谓斯绝故不梦五犹如下涅盘第九说如赤莲华为日所照无不开敷即十地无漏行成如日照佛智自发如华开。
　　▲钞六性净无染下本性清净不能染故应得之性因时虽有烦恼有五义故不染一离一切相故名为佛二性是能对治故意在能治故三佛性非是惑障安足处故非惑所住处故四性不变故涅即黑泥缁谓彩黑如白玉投於黑泥而不转为黑色佛性在惑而不被染五妄惑炽然不能染实性如幻刀虽利不能斫石言因时下举劣况胜前应得性时有惑尚不能染况至得果时惑尽无余岂当有染耶。
　　▲钞七具足三义即是三佛者三身也以化报法次第配之或就一佛身具三义故。
　　▲钞八具足三德者永嘉大师云法身不痴即般若般若无着即解脱解脱寂灭即法身三德圆融举一全收。
　　▲钞同体三宝者谓具觉照义为佛具轨持义为法具和合义为僧也。
　　▲钞释曰下释疏略指之意一觉胜天鼓即一切种智二不由他悟即一切智三断二无知即离烦恼障及所知障等以有同佛地论故疏略指然有少别相故钞具出也。

　　华严悬谈会玄记卷第三十九


　　音释


赈
　　(音轸富也)。

填
　　(徒坚切塞满也)。

瘦涩
　　(上所以切损也下音色)。
　　华严悬谈会玄记卷第四十

　　　　苍山再光寺比丘　普瑞集
　　疏五释华十义者谓世间之华有含实等十义具其二意一似於十佛十佛即是一题故七字皆华也此非约华以喻於因二似於十度之因感前十佛之果则十义皆配於因也钞中具斯二意故今应皆约二意意以疏文一含实义者华为能含实谓子实以为所含今取能含是实之含依主释也以此即喻清净法界含恒沙性德即法界佛当题中大字又取所证目能证配般若度证法界故二光净义者喻本有大智明即自相不昧如华光义显则离染清净如华净义即本性佛当题中方字又配智度於文明显三微妙义者喻万行之用一一称法界体如华微妙称其体故举因显果即涅盘佛当题中广字又既是称体之行配於方便度也四适悦义者喻於化用顺物根宜如华适悦他故即随乐佛亦当题中广字(已上二佛俱是应用皆当广故)又配尸罗顺物机故五引果义者喻众行为因生正觉之佛果如华引果故举因显果即成正觉佛当题中佛字又配忍辱引生佛果故六端正义者喻行愿相符俱无所缺如华端正无缺漏故即是愿佛又配愿度如名易知七无染义者喻万行契寂动静离过如华无染故即三昧佛又配禅定如名可知已上二佛俱是其因当题中华字而言佛者举因显果故八巧成义者喻所修功德作业善巧作业善巧成就如华安布巧相集成故即业报佛当题中严字又配施度善巧故九芬馥义者喻众德住持法眼常全故流馨弥远遍益尘方故如华恒郁烈馨香远腾故即住持佛当题中经字三宝住持故又配力度即力持身故名同可知十开敷义者喻众行敷荣本欲令心开觉如敷华令心开故即是心佛总当七字不离心故又配精进敷荣练磨心地故。
　　钞此意亦如下意云以此十华配十度之意能感前十佛之果正如下经以十度因成十身果故故彼下引经属当为欲下正引经文即成下钞词指属(下皆准知)若配一题此即严字布施能严自他故施满他心故相好悦物自心嘉施果体庄严故二尸罗及七方便皆广字戒遍止恶故净身遍至亦发一切善故随自他意无不生也其无边善巧之用广周遍故化身之色不可睹也三忍即佛字谛察诸法深证无生非佛菩提何能深证又法界品疏钞云忍兼忍理故不思议获威势身以忍德内充而威势外彰今具从一理故唯配菩提身四精进即总七字教理益根无懈息故威势弥深又法界品疏钞云进策万行故故能胜成菩提身今亦又是一理为威势身也五禅八愿二度皆华字并是因故禅唯一心故是福度之最福德之果无等故故云无与等身也愿穷来际住劫无穷故住一切劫六般若度即大字照实性故九力度即经字持令不灭故力不可摇悉过一切也十智度即方字智为性德故智穷事法随物成身上依义配十字故不次第仍照前十佛十身理皆可见。
　　▲钞末云下上约行布以十度因别成十身此下约圆融总名多因成於佛身则圆融行布之异也言即圆净下无行不具万德顿具无果不克言上约相显下指上钞文以十华义配配於十度约其法喻相显行布义说若约圆融则随一一度一一行皆圆具十华之义融通无碍无劳文说可以意得。
　　钞其引果华亦喻下以疏中引果华喻万行严身华喻功德钞中不但如疏亦德喻二因也华字喻因故言生因者如种生现等了因者如灯了物故此二无碍则逈异余宗为圆宗因也。
　　▲钞净行品下但证神通等如华不约草木华为证然神通下释疑四前果上用故与果俱故疑云神通岂不通因耶故此释也且就金玉之华下如金玉华与身俱故神通等相与佛体俱也。
　　疏即上十华同严一佛等者谓能严之华十华总取所严之佛十中唯一仍为严不同故成十义行愿钞云十华即是十度十度同严一佛。
　　钞言为严不同下是约喻明也如以十宝严一金佛次以十宝严一银佛等能严十宝虽同望於所严以分能严之异以严金佛之十宝但属金佛之能严十宝非银佛之能严十宝等法中亦尔以十华之因同严一法界佛次以十华之因同严一本性佛等则十华之因望其所严十佛以分能严十华之因有异严法界佛之十华非严本性佛之十华等故疏云为严不同亦有十义即是总将十华历徧十佛故成十义也此但取庄严之义不取严字为大智也。
　　▲钞第二别释者又以十种华义次第严前离世间品中十佛如一含实义严法界佛二光净义严本性佛乃至十开敷义严心佛言义同一度成一佛者同前所引法界品普眼长者处说之义也上之总别二种十义既即以华义转成严义配题七字彰其互释不异於前思之可了。
　　疏更有十义等者前但以华严佛即华字能严佛字为所严今以因果等皆有互严故逈异於前言一用因严果等者因为能严果为所严此正显所严故下句云以成人也下九例知然言是佛华严者是总指故故钞云用因严果是华严之佛故。
　　钞然亦是下谓此十义正取互严义兼是下文别释得名之中合释之义疏恐其繁故钞补之问若与下同与下何别答下取释名此取互严故不同也言若约下显作释体式也以此中持业依主二释名同法相而义全异持业即约圆融依主即约行布五对可知言如第一用因严果下以华为能严佛为所严以佛妙果由因得故此是严义故佛果从华因以彰名是华之佛名佛华严作释之后目於佛故下皆准知二佛之华严有本钞文少一严字贞元疏云是佛之华严故即以果严因也三即以人严法谓昔修殊因今得果佛方能严显法之体用故四即以法严人谓以大方广体用之法门严彼因圆令果妙故五即以体严用六即以用严体若贞元疏云五即大之广六即广之大以方广之言义通开合单言广者用也合云方广亦是用也以对上大字为体故亦应准前钞云大方为体广字为用令准知故文虽出没义理无违七即以体严相八即以相严体九即以义严教疏中由所诠难思者影取难议也能诠离言者影取离念也以互彰故上皆如疏可知故钞不释十诸因互严者以有多义故略释也疏举禅智互严等取前之四度钞举前后各二度等中间二六度既尔万行例然各有名字既相关涉亦可作释故云多义然此诸因互严准贞元疏云合在华严二字之中。
　　▲钞前四成对下释疑疑云五对十义以显互严何故前四成对后一非对耶故此牒疑情而释之此有二意一不可以能诠之言说彼所诠方令所诠微妙难思故不可以教严义疑者难云不以言教诠显何能令义全彰故亦有教严义故第二意释云举其一边义应准知故疏不言更为欲显诸因互严故别说之。
　　钞禅非智下已上泛释大意此下别消疏文问因有六度万行疏中何偏举禅智为体式耶答修行之要常所行用故偏举之谓禅无智下反成以智严禅也智不得禅下反成以禅严智也言施不得戒下反成以戒严施智论云菩萨布施时应分别知不持戒人若鞭打拷掠闭系枉法得财而作布施当堕马牛中虽受畜生形负重鞭策羁绊乘绮而常得好屋好食为人所重以人供给又如恶人多怀嗔恚心曲不端而行布施当堕龙中得七宝宫殿妙食好色又如憍人多慢嗔心布施堕金翅鸟中常得自在有如意珠以为缨络种种所须皆得自恣无不如意变化万端无事不办又如宰官人枉滥人民不顺治法而取财物以用布施堕鬼神中作鸠盘茶鬼能种种变化五尘自娱又如多嗔狠戾嗜好酒肉之人而行布施堕地行夜叉鬼中常得种种欢乐音乐饮食又如人刚愎强梁而能布施车马代步堕虚空夜叉中而有大力所至如风又如有人妬心好诤而能以好房舍卧具衣服饮食布施故生宫观飞行夜义中有种种娱乐便身之物如是种种能分别知(上皆无戒故不严於施也)言戒不得施下反成施严戒也言不舍财法者梵网经云乃至不舍一针一草有求法者不为说一句一偈即犯悭重即以施严戒也。
　　疏又上来等者谓因果互严等皆有力用交彻相资四句有体无体相即四句也言今更约理行互严者理行二释一即於前五对之外以华严二字对上大方广三字为理行互严一对也以非前之五对数故疏云更约也二或行即前人法一对也大方广为理佛华严名行问华严名行可尔佛字何名为行又下作句皆言因行何以佛字亦是行耶答出现品云应知无碍行是如来行应知真如行是如来行故佛亦有行也又佛权实无碍智望所证真俗融通理亦名为因非是因位之因以因智证理故名因也问前有五对何故唯就人法互严一对说二四句耶答以就显胜故行通该因果理兼体相用故问教义最宽何不依之答以能所诠非是行人行用之要又缺教严义故不依之二释随取。
　　疏一理由修显等者谓行为有力能严理为无力所严则以万行之华严於理故即无不还证此法身摄末归本故二理为有力能严行为无力所严则以性起华严修成行故即无不从此法界流从本起末故。
　　钞一此上正释等者如珠光彻於珠体珠体彻於珠光以交彻互融故云不二本末不坏理行历然故云而二。
　　▲钞上句即反成行融理者谓若不从真所流之行无以契真体无关涉故有作之修终体各别故成上第一句行融归理即无不还证此法身也次非起行下谓若不是发行之真不从行方显不相关故不是行体故不许随缘故成上第二句理融其行即无不从此法界流也具斯二句为第三句故。
　　▲钞三正成前义者成第三句义也以万行从真流故一一称真真体故令因行悉皆圆满正成上理融行也行该真体故令果满正成上行融理也问题中六字何故疏但结云佛华严耶答乘前因圆果满言故或可理果自然行由人致故偏言之又人不得法何名佛华严耶。
　　钞然上互融等者第三句力用交彻故不二不坏两相故而二今夺不坏两相令双泯故云二而不二是知不二而二二而不二之言但存泯异耳问泯行可然理云何泯答设言理是本有亦但对根安立故疏云超情绝想以双泯故非严法本离因故恐谓是非严云非不严则遣之又遣上互严之迹云非严不坏严义云非不严严与非严两义俱超也。
　　钞以华严像等者探玄记云日照三藏说西域有一供养具名为骠诃其状具有六重下阔上狭饰以华宝一一重内皆安佛像杂华严饰此是喻依互严义是喻体以喻映法者以喻中但有能严之华则无所严之像影取法中大方广佛之四字为喻之所严也以法映喻者法中但有大方广佛四字为所严则无能严之因影取喻中华字为法之能严也故云法喻交映言以因行严佛者其言犹略若约互严应更云以果严因等也已上但依理行作两重四句尽理言之五对皆然思之可了。
　　钞谓一出生等者前疏云一曰涌泉二曰出生三曰显示前钞引杂心论云一出生二曰涌泉三显示等前钞云疏中依义次第故云一涌泉二出生等问今钞何不依论次第又不依前疏次第耶答今不取义之次第但泛引之贞元疏云一涌泉注而无竭故二出生展转滋多故三显示显示理事故四绳墨楷定邪正故五贯穿贯穿所说故六摄持摄持所化众生使归本源不令攀染六尘轮回六道故七常万古常规故八法千叶真轨故九典正理无邪故十径出生死之径路故问上六字十义皆随义以配一题彰其互释唯经字十义未见配於七字答此有多义一者经之十义皆唯能诠上六字皆所诠其义全异不可配也二者但以前配属类例亦可配之一涌泉即大字称性无竭故九典即方字正法之理无邪谬故二出生即广字展转广多故三显示五贯穿即佛字如所证法显事理贯性相故六摄持即华字所化是因故四绳墨即严字邪正区别庄严正法故七常八法十径皆经法眼常全真可轨则依斯捷径速出生死故或七八十皆通七字教(题中经字)理(上之六字)常法(七八)为所履故(十也)三者经无别体全揽六字声名句文连合成经故上六字皆具经之十义总名为经而为门亦无相滥谓大经方经等不同大等十义之中各别配也良以义类而有二种一别义类谓上六字随一字中各以二义而为流类如常徧称大七字之上具常徧义皆名为大等二总义类唯是经字总以十义而为义类谓余六字具十义故皆名经也大具十义名为体经方具十义名为法经等此上三意随取皆得。
　　疏第四别释得名者谓疏文别别解释七字各各得名也或可别为解释七字得名别也或可此科总以六释钳定一题前得名即离释后释名即合释梵云杀贷三摩娑此云六合以义加之应云六离合释先离后合离之解义合以结名故若一义为名理同自体即不作释以不能离合故故十住钞云西方释名有其六种一依主二持业三有财四相违五带数六邻近以此六种皆有离合若一字名即非六释以不得成离合相故言大以当体得名者若相若用等皆归於体常徧更无可待故云常体等方则体相等法皆轨持故广即以相皆包博佛即究尽诸法实相云朗万法幽邃悟彻二死处究时长难破之暗云悟大夜之重昏华以万行既圆能感佛果证穷法界故身严德备严即以华功用资发体用令显是饰法也庄真应身顿超群像即成人也经则无法不诠无生不化此上离来解义。
　　钞此中得名各取前七字别义者即具彰义类中体大常遍二义等为七字别义也言类前可知者类前具彰义类中义可知或类前总叙名意中略释名题之义可知也。
　　疏后释名者下即合以结名也一就法中下谓大方广一名为所称量六释为能称量言体用相对者总指离解大字为体方广为用大之方广谓方广相用是自名依於大体有相关涉从大得名合释之后自於方广名大方广作依主释依谓能依即方广主谓所依即大也依他主法以彰自名故钞云此约行布以能所依等各别也下皆准此(钞释指同前对辨开合者而文互出不同前疏云大方是体大方无隅故即以相归体皆名为体广即是用依此作释合云大方之广今不云者影显示故今以大为体方广为用前作五对中不说亦影略以明)言有体之相用故者即於方广相用自体外说於大体有无顺行布义故也问上言体用相对今云有体之相用者其故何耶答以相用总对於体俱得称用故上云体用相对而於用中相用不同故别言之言若相即下十住钞云用能显体体能持用名持业释故钞云此约圆融以体用一对是所依体事释中即言与相即理同故云圆融问法相持业体用俱存彼此极成今既同相即门者能即废己名为无体如大即方广既废大体则唯有方广之用相即之义可然何成持业释也答此言能即无体但以缘起之法不能自立由方广是能成故名有体大是所成离能成外无自体故名无体岂同断无又若一向无体缘起何法今为能成夺之故云废己同他故成相即以为一体大即方广以体就用持业释也或可方广体上持此大用名持业释问大为体方广为用离持解义为所依体事今何方广名体大为用耶答体用之言不局碍故如十对体事体用一对在有力无力缘起中则名为用在无体有体缘人中皆名体即临时分其体用也今以方广能成义为所即故名体大是所成义为能即故名用即摄用归体持业释也二释之中若约三大名义前解为胜若约法无定相后释近宗(上皆约缘起相由因释若唯心等因如前可知)二就人中下问佛之华华自体应是因位之行何言非因位之行耶答此是念念得果之因非是解脱道后所弃舍因位之行故或可是佛果之因华非余果之因华故云佛之华今疏且从一理也言华之佛下即依前因位所得之佛非余不得佛行家之佛故依主持业准上可知三以人法相对下今疏望前对辨开合亦互出不同前以大方广为法佛名为人即人法一对今疏以大方广名法佛华严为人亦互影略作释皆通言非权小下以佛华严从大方广得名故非小权乘之佛华严也又大方广从佛华严得名故非因位所证得之法也上皆拣别依主问既云华严何故非因位答以佛字该之故欲显胜故。
　　钞即前对辨开合之中下以此中所辨法体即前对辨开合而前但散明法体今欲离解其义合以结名为异耳但除下彰其具缺以法喻下显缺所以以对辨开合之中用华严二字通喻大等四字今於前法喻一对之中但取佛字为果华字喻行与前异也所以除之言四对之中下对前开合体式有异此有二义初约宽狭辨异二约上下辨异(更有异义如向疏中具辨)言而前五对下通难也难云若前五对从宽向狭从下释上何故第五分明因果对耶非最狭故又非最上故故此答谓从宽向狭至简持对中义已尽故复借华字对人中佛字为因果一对故在后明也。
　　钞应云大方广下此由离解能所诠别则单言经时为是何经故今经得大方广佛华严之名即合释后方拣余经故又但言大方广佛华严为何教所诠耶今大方广佛华严得经之名即合释后拣非论中所诠皆拣别依主也行布圆融如前可知言经中有下谓经是自名上六字是义本是他名今取以为经名即分取他名有财释也十住钞云有财释者谓从所有以得名如佛陀此云觉者即有觉之者名为觉者此即分取他名如世有财者故言如对藏论下举例也此即全有财释勾连前文钞置两个故字隔成二义明是两意也不尔经中有大方广佛华严即分有财何有全有财义耶故十住钞云如俱舍非对法藏论对法藏论者是婆沙论名世亲依彼造俱舍论故此亦名对法藏论此全取他名有财也准此以目经名之经字即误书也应是自字或举例无妨如准以上六字为名故言佛华严有大方广者即人从所有法以彰名亦分有财释也若但云大方广即全财也。
　　疏第五展演无穷者谓始从最清净法界舒展流演以至无尽也最清净者以自性无染非除障方净故净中之极云最清净然下卷文云乃至一字无字今亦应从无字展出一字一字展为清净法界等文彰略故或具在清净之中广钞云清净者绝相义也言开为理智者开是展演义故佛为能开法界是所开处理智为所开或法界等待前望后当体自为能开理智等为所开二义皆通下准此知。
　　钞然此下四门下指文所出也一展法界等者此第一重展法界为上六字也言虽有六字下谓上以理智配於六字而不取六字但取理智二法问大方广为理则可尔佛华严三字何皆为智耶答华能严大方广严能显大方广佛能穷证大方广故皆佛智也。
　　钞即大是体性包含等者大举包含影兼周徧方广周徧影取包含若尔何分体用答但体性包徧与业用包徧以成异耳此中疏言总连合等者即总连合上六字以诠体用果此所诠之能诠总云经也问贞元疏云总连合成诠即题中七字今疏何云总连合成诠即题中经字耶答此有两重能所诠一上六字为能诠体用因果为所诠二经字为能诠上六字为所诠贞元疏总就两重能诠今疏但就后重能诠各据一理亦不相违。
　　疏初会总故者根本会故言大威光大子者即毗卢遮那品也。
　　钞一但世界品下即世界成就品初牒前现相品今问许答说中已具题目明於题中展成初会言十海者下以深广故并称为海。
　　▲钞而名小开合者此中二约合明前中二五别开此中九十别说前中七约合说故云小开合也故下钞云第一智观第一海第二智观第二海及第五海第三观第四第四观第三第五观第六第六观第八第七观第九第八观第十第九第十并观第七但看前例次第可知言清净智者下疏云离所知障次断分明故贯下九句皆应置清净言然皆以多故深故细故重迭难知逈超言念皆云不思议也二众生即报类差别业即善恶等殊故十海中开为第二一切众生海及第五一切众生业海而因果虽殊同是所化众生故合为一三即法界都称或化众生法谓安立施设方便轨则等四能化诸佛数量无边五即所化根欲差别难知六即所应之时前就所观但云三世今就佛智故云一念普知七称性大愿为现身说法遍化之因八应根作用神变无方九转称性大法轮海十谓随方施设言音差别若约所观摄演说海在法轮中今此开二言唯一愿海是因等者此约能知之智如是料拣若约所知如文可见问若约所知以愿为因可尔若约能知经既云诸佛世尊知一切世界等智何名因耶答疏云称性大愿为现身说法遍化之因故以此智为因也言三世通因果者因中果中皆有三世也。
　　钞则题目该於一会者以依一会能诠所诠立於一题复以一题开成一会故却该一会也言遮那遍中者下显疏中遮那遍中之言该其二品一遍华藏世界即华藏品二遍法界中一切世界即世界成就品也彼偈云下成就品文也无边剎海既皆遮那严净故亦遍一切世界海也况第六经下即现相品文第五经下即妙严品文下疏云前半严净佛土后半调伏众生兼显人法为严之义为大菩萨从大法喜正所生故最妙法者拣非权小昔以妙法净所化心故所感土亦有清净佛子来生其国还雨妙法言皆普徧义者谓上说依报法界重重正报必遍故并是果德即佛子也言故遮那遍中之言下结法所属谓上虽引四品五段经文皆证遍中之言该成就品也问初会具有六品何故疏中唯约三品以示一题耶答以世界成就华藏世界毗卢遮那此之三品是初会正陈所说前之三品但其由序故不言也或可疏虽不言钞文影出以遍中之言该现相妙严二品文也如钞可知普贤三昧显虽无文理亦合具应云普贤三昧亦佛华严经云入一切诸佛毗卢遮那如来藏身菩萨三昧疏云此虽果定菩萨问入故云菩萨三昧故即佛华严也言果证法界下就圆证说不遮因中亦分证也。
　　疏又展此会等者展总成别复有四周因果之异及广明大方广体用之法望因为所修望果为所证也四周皆尔。
　　钞总有二十六节放光者一照此一三千界二照十方邻次各十世界三百世界四千五十千六百千七百万八一亿(千万为亿也)九十亿十百亿十一千亿十二百千亿十三那由他亿十四百那由他亿十五千那由他亿十六百千那由他亿十七无数十八无量十九无边二十无等二十一不可数二十二不可称二十三不可思二十四不可量二十五不可说(此上皆有世界之言)二十六尽法界虚空界已上所照分齐其能照者即世尊两足轮所放百亿光也故下疏云唯放一光同时顿照尽虚空界但谓言不并彰说有前后随根心现节节各见则如来光节节而照金色文殊节节而至乃至法界各见亦尔在佛文殊节节皆遍如月普遍百川各见言悉皆明现者谓其一一世界中所有诸法於光明中悉皆明现也。
　　钞此云例上等者主经为能例伴经为所例以上光明觉品主经已尽法界虚空界故为其能例所例伴经应知亦尔。
　　钞皆悉重重等者第九虽说尘中有剎等但是一重今说重重无尽第六虽遍法界之会各有重重主伴但是同类界中说之故亦不同也。
　　钞明从一法界下应有问云此中正明於展何故有举题总收举本总收之义耶故此答也意云虽言其收意明展至无尽皆从一法界无明无相中展成无尽令知其本。
　　疏第六卷摄相尽者谓法体自能卷摄非由於他也卷则以后望前摄则以前望后乃至法界之相亦不存故言相尽也。
　　钞不出九会是第四节者若约卷中当第六节此指展中故云是第四节耳或是六字甚妙。
　　钞而有二意等者初意当疏中非理不智等二者下当疏中亦摄智从理等言初摄二为一等者於第二意中复有其二初义可知。
　　▲后理体性离一亦不存者当疏中体性自离已下文耳又准前展等者疏外以前展为例释成卷也言若从七字倒收等者别明一理而有二意初摄归大字先正释后引证二大体性离下大亦不存也准此例前展中亦应尔也谓从离言绝思展为大字又从体展用为大方广从法展人为佛华严从义展教以为经等妙义无方不应一准。
　　疏上来诸门者即指上七门也言如前已辨者如前展中已辨也。
　　钞先以法摄等者谓人法中随应举之以义而言无不圆收先指前不出总题者即前展中疏云皆不出大方广佛华严故今疏云或以七字摄尽如前已辨但前明从一题展至无尽今以一题收摄无尽故异也。
　　钞谓或於无字中者谓於无名字中假立一字以摄尽也或可无字与一字分为二义初无字摄尽如前疏云无字皆摄华严性海既以义圆收何待言其一字后一字摄尽中或教如教体中何所不收或义如义理分齐亦圆收也开则万法合则一性一切唯心亦义圆收也问此何异於第九摄归一心答此但泛明随举一字圆收第九门中以前八门皆归一心则总别异耳若尔何名以义圆收但是别故答无有不收之法故名圆收以人法中但是法为门故况唯是法中一义尤显成别为门别故理各有归互不相违。
　　▲钞疏有三节者一教义二理智三人法问疏云或人法摄尽此中人摄与次人摄何殊答此以法为门则无非法者故人亦在中彼以人为门则无非人者故法亦在内虽各举一全收而为门自异故言亦更应言或法界字摄者疏外补出也一部所诠不离法界故。
　　▲钞顺於后表三圣故者华即普贤普贤行故严即文殊文殊以解起行故佛即圆解行之普贤文殊证法界体用之普贤文殊成毗卢遮那光明遍照以行解证三字摄尽也亦应云下此下皆疏外补出也。
　　▲言从所诠故者通指入法界及理行果也。
　　▲钞教即经字下前疏七字摄尽总举题为能摄今以教理行果配归一题欲显四字摄尽既即总题总无不摄或教义成处下泛言四字该摄一切言故总卷之下谓上释约其总相此下於四字中各卷成一法以摄无尽也或信解行证下问但收一部何名圆收答教虽无边岂出四义文且配归一部实则无不该收言如下当知者指下别释文义中当知也。
　　▲钞谓加一理字者或可加一教字开能诠故复诠上四。
　　▲钞理即所信等者等取所解所行所愿所证所信即十信也。
　　▲钞或七字下问前疏已指七字今何重说答前但总指此约增数至此复言一题通目无尽法者乃至十类之经皆名大方广佛华严经故此犹约部类言之既以义收何法不摄。
　　▲钞或八字下以是宗中八字故义如前说既是经宗无不贯故即摄尽也或九字下先举总体言无障碍法界前法界言虽亦是总此更表具德加无障碍言又不开理实故既约增数以明故且略其不思议言又前宗中已说义在其中故或十字下即前大字十义顺文对故少不次也十表无尽至此略毕又举此为式余准知故。
　　钞然有二重先约人法对辨二圣者谓理智为法普贤文殊名人或可人即华严法即大方广将此人法对辨普贤文殊二圣人也一释之中后解为胜若依前解人及二圣皆是普贤文殊云何分别能所对辨耶应但言约法辨二圣何言约人法对辨二圣耶问疏中既有三圣何言二圣耶答佛无别法合前二成具理智之人法故。
　　▲钞后於人法中各有二圣下即华严名人大方广名法各有二圣如疏中配言佛字当中下疏云佛即圆解行之普贤文殊者此以佛字向下取华严二字收人中二圣第一重也证法界体用之普贤文殊者此以佛字向上取大方广三字收法中二圣第二重也成毗卢等通上两重又唐梵双言逐便释故以成文故或可佛字当中等言即通就前二科中释也以佛字皆於前二科内皆在大方广法下华严人上故云佛字当中两重总收前科疏云佛即遮那具能所故后科疏云佛即圆解行等此即但说两科以为两重故前钞标两科云然有两重不尔钞文何不解前科佛字耶二释随取以后科中亦有两重故。
　　钞谓心体离念等下正是起信论显示正义中释觉义之文也彼疏云心体离念者离於妄念显无不觉虚空有二义以况於本觉一周遍义谓横遍三际竖通凡圣故二无差别义谓在缠出缠性恒无二故言岂非大耶者即是钞词指属言一心六度万行皆起者前中心体相用者心是所观真心此中一心六度者心是能观观心则能所有异言觉心性相等者觉者即上观心也在因名观在果名觉即是能觉心性相者心是能具真心体相是所具三大等即是所觉言一念相应觉者谓觉心初起心无初相始觉合於本觉无复始本之异故云相应故经云下即离世间品文也言觉性无觉下绝能所故觉相历然下不坏能所故此二不二下存泯无碍故此皆修生之智。
　　▲钞觉非外来下明全依本智全同所觉全同本智则新本冥符全同寂体则能所一味言一亦不为一者法句经文也具云一亦不为一为欲破诸数如斯下总结谓始则因文悟理终则观成契入如其能尔虽观文字心无取舍岂但弃於文字便为真正故得逢文义俱能发畅对根宜悉善调伏故云未曾一念不契华严问何故但契华严不言大方广等答华严是能观之止观若能止观双运证体相时即大方广由证此故即是佛也故虽只言华严便以义具上之四字或可成文便略故不言之然疏中更有性海二字即是归极之所。
　　疏第十泯同平等者谓泯心境二法同一真如则举心即境举境即心平等无有障碍也言为未了等者先释泯异归同平等之义为未了自心者令了自心云何了耶若知下释既触物皆心谁为能了能了不立所了安在故梵行下如彰地位中已释言然今学法下叙此门之来意也言多弃内而外求者以弃自内心而外求他境故言好亡缘下好亡外缘而内照自心执心执境故并为偏执今既心境如如故平等无碍。
　　钞前八法师所知等者此释疏然今法学下文也谓或有依前八门所说秪寻文解义而已即法学之者弃自心而外求但名解法与他而为轨范自乏正行故若依第九修习禅定好乐亡缘内照自心为所崇尚此是失前九门正意故疏会为偏执俱滞二边故。
　　▲钞即借帝网下喻家喻也谓镜灯是能喻帝网为所喻帝网为能喻重现无尽为所喻今云借者以彼喻重现无尽此喻平等无碍故云借也或可彼总喻一切法此别喻心境故云借也。
　　疏见夫心境互照者若了上喻之者则解见心境而互相照现实由本觉之智入心入境故既本智双入是谓境即心故心中悟境心即境故境上了心故心境重重互现而本觉智性常在於心境也。
　　钞但取明了之义者以灯为喻但取灯上明了之义喻於本智或可两镜一灯皆明了故明了即是喻体心境本智唯一真心随义别故皆有明了之义言智性色性下即起信论文以智性证上入心以色性证上入境本无二者证双入也此文或可亦证心境俱有明了义也知一切法下梵行品文由本智入心入境故一切法即心自性也则双证二义可知故此下释成双入义。
　　钞尊容喻真佛等者性本是佛名真佛故言今人只解下遮非或举浅解以显深义也今明下显正也虽但言如为总融万有即是一心之理故名如也言作佛者如镜新明合於本明义言作故亦无能合所合言心佛重重者境中见重重心佛心中见重重境佛疏文语略但言心佛又欲成文义已说故而本觉性一下即真佛唯一也今以像喻真云即尊容之双入。
　　疏皆取之不可得下谓上心境二法皆以心取之不可得其形相即成止也以心照於心境而不可穷尽即成观也。
　　钞双融前二者两镜互照虽重重递现一灯尊容双入亦影现重重皆以手取之不可得法准应然上来心境二法重重互现名为心境今取之不可得名为两亡故成止也而照前互现不可穷心境交彻故名观也。
　　疏境境互望者以此境对彼境本觉之智双入彼此二境故此境悟彼境之佛彼境了此境如来一一同前心心等例知。
　　钞境有多境等者染净等境一一互望本智真佛皆入等回向品云阿僧祇净光宝常放无碍大智光明普照法界等言心有多心下善恶等心一一互望本智真佛双入等亦尔双泯双融皆成止观与前不别故疏云皆一致也言唯证相应下上皆因分假此为门故若诸行者能与如是观行相应冥同果海故。
　　疏三智正觉世间等者以众生世间即所化根谓等觉已还故智正觉世间即能化主此不同泛言智正觉世间也若泛言智正觉世间者亦通等觉已下十地菩萨以六七识已转成无漏智正觉性故今以能化主言拣之故唯目佛也言主则为二者以器世间主谓水神火神等及众生世间主谓天王龙王等俱名诸王故唯二也佛非世间下通妨也问佛非世间生灭之法何名智正觉世间耶故此答也既佛之自体非世间从所统器及众生受世间称者世间之智正觉名智正觉世间智正觉世间即主名智正觉世间主依主持业二释如次例前诸王各分器界及众生故是器即世间众生即世间器世间之主众生世间之主持业依主二释如次。
　　疏妙谓法门等者问前会梵音中翻就此方而无妙字何以此言妙耶答具云法门威德乃有妙义由法门威德令三世间体用深广难思故名为妙此则言简理周译者善巧言即主之所得者即是三世间主之所得故言其地坚固并於一切法成最正觉者皆妙严品文言三业周普者上成最正觉即意业周普其身充满一切世间即身业周普其音普顺十方国土即语业普周也所以长行下总指第二卷已下至第五卷经文皆长行中说诸王各得法门为严偈赞中以赞佛德皆显严佛上皆明智正觉世间严也。
　　疏众生不严下反显也若顺释者众者有法门威德庄严力方感佛兴佛以三业周普众德庄严故方能为主就佛所变事理相融重重无碍方为真佛依处也。
　　疏显遇有德者佛严众生也众生得法庄严微妙辅翼如来显佛超绝胜过一切即众生严佛也亦应更有器界庄严显化主真极海会大众堪为法器义不异前遇者有德显佛超胜故疏略不言有科云三严相成故知应尔也。
　　疏今明序已兼正等即序分中所明深理已兼正宗之义故广赞下却归序意。
　　疏谓所得法等者谓由得深法智眼方开能净三世间故又所得法可重如眼亦法本净如眼不唯自净复能净於世间故又净即严义但名异耳故今新译为妙严也。
　　钞即今法门威德者兼和会三处也谓梵本具译云法门威德晋译云净眼今译云妙严名殊义一也以法门威德即法眼清净故既能法眼清净即能妙严世间故。

　　华严悬谈会玄记卷第四十(终)


　　音释


愎
　　(音必恨也)。

钳
　　(音乾束物也)。
