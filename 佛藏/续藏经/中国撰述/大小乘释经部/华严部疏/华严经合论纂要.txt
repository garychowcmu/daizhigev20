续藏经   华严经合论纂要
　明 方泽纂


　　华严经合论纂要目次

卷上
　　沙门慧研序(此序既载於续藏经第五套合论卷首故今省之)　　十门分别　　世主妙严品第一　　如来现相品第二　　普贤三昧品第三　　世界成就品第四　　华藏世界品第五　　毗卢遮那品第六

卷中
　　佛名号品第七　　四圣谛品第八　　光明觉品第九　　菩萨问明品第十　　净行品第十一　　贤首品第十二　　升须弥山顶品第十三　　须弥顶上偈赞品第十四　　十住品第十五　　梵行品第十六　　初发心功德品第十七　　明法品第十八　　升夜摩天宫品第十九　　夜魔天宫偈赞品第二十　　十行品第二十一　　十无尽藏品第二十二　　升兜率天宫品第二十三　　兜率天宫偈赞品第二十四　　十回向品第二十五　　十地品第二十六　　十定品第二十七　　十通品第二十八　　十忍品第二十九　　阿僧祇品第三十　　如来寿量品第三十一　　菩萨住处品第三十二　　佛不思议法品第三十三　　如来十身相海品第三十四　　如来随好光明功德品第三十五　　普贤行品第三十六　　如来出现品第三十七　　离世间品第三十八

卷下
　　入法界品第三十九　　自跋　　圆理跋



　　华严经合论纂要目次(终)

　　 

　　大方广佛华严经合论纂要卷上

　　　　唐太原长者　李　通玄　撰
　　　　明　携李　比丘　方泽　纂
　　夫有情之本。依智海以为源。含识之流。总法身而为体。以为情生智隔。想变体殊。达本情亡。知心体合。今此大方广佛华严经者。明众生之本际。示诸佛之果源。其为本也不可以功成。其为源也不可以行得。功亡本就。行尽源成。源本无功。能随缘自在者。即此毗卢遮那也。以本性为先。智随根应。一悲济物。以此为名。依本如是。设其教泽。滂流法界。以润含生。於是寄位四天。示形八相。菩提场内。现兰若以始成。普光法堂。处报身之大宅。普贤长子。举果德於藏身。文殊小男。创启蒙於金色。以海印三昧。周法界而降灵。用普眼法门。观尘中之剎海。依正二报。身土交参。因果二门。体用相彻。以释天之宝网。彰十剎以重重。取离垢之摩尼。明十身而隐隐。无边剎境。自他不隔於毫端。十世古今。始终不离於当念。其为广也。以虚空而为量。其为小也。处极微而无迹。十方无卷。匪亏於小相之中。纤尘不舒。含十方而非碍。智海果德。殊分於五位之门。常住法堂。示进修於九天之上。此方如是。十剎同然。圣众如云。海会相入。智凡无碍。状多镜以纳众形。彼此无妨。若千灯而共一室。此经总有四十品胜典。玄开果德之门。百万亿妙言。咸举佛华行海。十身十会。阐十十之法门。十处十方。启十通而疏十辩。出现品内。示因果以结始终。给孤独园。利人天之明法界。目连鹙子。隔视听於对颜。六千比丘。启十明於路上。觉城东际。五众咸臻。古佛庙前。同登十智。善财发明导首。用彰来众齐然。又成五位法门。具德行某轨范。令使启蒙易达。解行无疑。还信首文殊之前。正证妙峰之顶。经过五众。成一百一十法门。至慈氏之园。结会一生佛果。返示文殊初友。明以果同因。后入普贤妙身。彰体用圆极。此经明大方广佛华严者。大以无方为义。方以理事为功。广则毫剎相含。佛乃体用无作。华喻行门可乐能敷理事之功。严即依正庄严之义。释此一部。总作十门分别。
　　一依教分宗　　二依宗教别　　三教义差别　　四成佛同别　　五见佛差别　　六说教时分　　七净土权实　　八摄化境界　　九因果延促　　十会教始终


　　△第一依教分宗者。夫智境圆寂。何法不周。理事二门。一多相彻。只为器有差殊。轨仪各异。始终顿渐。施设不同。初学之士未谙教迹。执权成实。迷不进修。故今咸举众宗。略分十法。
　　一小乘戒经为情有宗。如来创为凡夫造业者说。是应作是不应作等。且约凡情虚妄之处。横计诸恶。以教制之令生人天。如华严经持戒。则以身身业语语业意意业佛法僧戒等十法谛观。求其梵行了不可得。是名清净梵行。是名持佛性戒。得佛法身故。初发心时便成正觉。不同小乘有取舍故。
　　二梵网经菩萨戒为情有及真俱示宗。为欣乐佛果者说卢舍那为本身。千百亿为化身。顿渐俱示一教被二根。然仍化身所化。方来至本身也。华严则一下顿示本身本法界等。
　　三般若经说空彰实为宗。如来初为人天凡夫说二乘教。系着理事俱实。不能离障。故说十八种空法。乃至四谛三世等一切皆空。空却无明诸障等业。自性涅盘方显。华严则空有之法。势不单行。以文殊普贤智行交参。事理相彻。一品之中。四十品经同入。一言之内。十万颂文齐麾。以性齐时齐行齐。故成佛亦齐。不同彼教成坏别时。因果前后故。
　　四解深密经为不空不有宗。如来於有教空教之后。和会有无二见。为不空不有。即说五六七八等识皆以第九阿陀那纯净识为依。如瀑水流。生多波浪。诸波浪等以水为依。引彼凡流就识成智。以智随缘。照机利物。异彼二乘权学破相成空。智随缘时。无性相。无生灭。异彼凡夫系而实有。故名不空不有。虽复如是於心识之处令知空有无二。非如华严直为上上根人。顿彰根本智佛体用性相法报果海。
　　五楞伽经以五法三自性八识二无我为宗。在南海楞伽山说。其山高峻。得神通者方能升往。表心地法门无修无证者方能升也。下瞻大海。表心海本自清净。识波浪动。因境风转。若达境空。心海自寂。心境俱寂。事无不照。如海无风。森罗炳现。故说种子业识为如来藏。顿示根熟菩萨。异彼二乘灭识趣寂。亦异般若修空菩萨乐空增胜。亦异深密别立九识接引初根渐令留惑长大菩提。不令其心植种於空。亦不令其心如败种。深密乃入惑之初门。楞伽维摩。直示惑之本实。然是秽土山峰化佛即识成智法门。与华严华藏境界佛果法果之门。行相悬绝。
　　六维摩经不思议为宗。入道方便与华严略同。如云夫求法者应无所求。乃至观身实相观佛亦然。我观如来前际不来。后际不去。今则无住等。其他身相净土神通法门种种各别。如手断东方。足指按地。室容多座。芥纳须弥。处於生死。现身有疾等。皆有往来分剂。自他未忘。非如华严尘含剎海。身徧十方。如光如影。法如是故。
　　七法华经会权入实为宗。引彼三根归於一乘。名与华严略同。然其轨范有多差别。如教主即是化身。来证之佛还过去多宝如来。非是无量相海功德之身一时一法界之法。光照万八千土。非彰无尽境界。三变净土。非华严即此娑婆即是华藏互相含入无移转相。龙女转身成佛。意令三乘心生奇特。趣真知见。非是法界缘起凡圣体同。情在即凡。情亡即佛。俯仰屈伸皆菩萨行无转变相。往南方无垢世界。自他彼此犹隔。非即自他相彻因陀罗网境界。龙女成佛虽复顿印无时之门。而亡乘余风未殄。未能顿证。远劫方登。故授远记。非是初发心时便成正觉。设有余习。以佛知见而莹治之。无佛知见。但成折伏。不得入佛驶水之流。还经远劫方能入也。
　　八大集经以守护正法为宗。於欲界上。色界下。安立宝坊。集诸人天魔梵等皆就宝坊。勑令守护正法。诸不往者。四天王放热铁轮逐之。
　　九涅盘经佛性为宗。在跋提河。以神力故地无沙石荆棘。非华藏金刚为地等。见佛涅盘涕泪盈目。非是法界身云。忽然而有。无所从来。忽尔而无。无所从去。一切时处示现色像。有无自在。皆是大菩萨等。能证菩提。所证涅盘。二俱灭故。方应真理。故云生灭灭已寂灭为乐。如来隐身不现。及诸能所心尽名大涅盘。令诸三乘乐着行者离行离修。非是理行无碍一时顿印法尔如然。无有始终先后生灭成坏等。位阶十地。尚不了了见性。非十住初心便成正觉等。牛食雪山肥腻草者。纯得醍醐不作乳酥。一下直顿。体不变移。及诃二乘见佛八相成道等皆为曲见。即同华严智入三世而无来往。一念见道新故总无等。令屠儿广额贤劫成佛。以破阐提无佛性见。如法华龙女成佛。以破三乘远系。二经大意皆令三乘舍权入实。但诸事宜。不能全具。唯是华严根本佛门。理事性相。轮圆具足。
　　十华严经以根本佛乘为宗。又以因圆果满法界理事自在缘起无碍为宗。直以毗卢遮那自体智慧果德普示众生。还令大心众生信佛果德。成自因位。还修理智万行大悲果德。初发心时便成正觉。和融理行。任运成满。以是法界智故。法界性相本唯真智。所有分别。全是智为。无明体真。即是佛故。一念相应一念佛。一日相应一日佛。不须变易。方成佛也。龙天变易。岂为佛耶。三乘之人亦变易。何故待三僧祇。方乃成佛。当知此宗见性成道。如幻住世。化如幻众。不出不没。性无变化。本来如是。即是佛故。随缘六道行菩萨行。变化神通。接引迷流。乃至苦行麻麦剃发染衣藉草等事。为化外道及诸三乘。非是自须如是。
　　△第二依宗教别者。夫任器现形。应根施教。如空谷响。应击成音。谷响无心。亦无处所。但以随缘而能普应。如来雨法亦复如斯。称自根缘。得自心法。随根增广而成熟之。约立先德十家教行。
　　一后魏菩提流支立一音教。谓一切圣教唯是如来一圆音教。但随根异。种种差殊。如经一雨所润等。
　　二陈真谛三藏立二教。一渐。约渐悟。大由小起。即涅盘等经。二顿。真往顿机。大不由小。即华严经。
　　三后魏光统律师立三教。一渐。二顿。三圆。
　　四齐大行法师立四教。一因缘教。谓小乘萨婆多等部。二假名教。谓成实论等。三不实教。谓般若等。四真宗教。谓华严涅盘等。
　　五护身法师立五教。於前四教内真如佛性以为真教。即涅盘是。五法界教。即华严法界无碍门是。
　　六思大禅师智者大师等立四教。谓藏通别圆。藏即小乘。亦名三藏学者。通谓渐教。通被三根故。别谓顿教。顿说大乘法门。不通小故。圆即法界圆满一即一切一切即一无碍法门。华严法华经等。
　　七新罗元晓法师造疏。亦立四教。谓三乘别教。三乘通教。三乘分教。一乘满教。谓华严经普贤教。
　　八唐吉藏师立三教。初说根本法轮即华严。中说枝末法轮即三乘。最后说摄末归本法轮即法华。
　　九梁云法师立四教。谓羊鹿牛车为三乘。四衢道中所授大白午车为第四乘。
　　十唐印法师立二教。一释迦经屈曲教化身说。二华严经十身教卢舍那说。
　　右十家并当世英才。旨虽不同。同明佛日。思智二德位已升堂。云公演法雨华亭下。悟灵山於即夕。法眼逾明。登果位於今辰。道齐遐古。只如佛说内外中间之言遂即入定。五百罗汉解各不同。佛出定后同问谁当佛意。佛言并非我意。又问不当佛意。将得罪耶。佛言虽非我意。各顺正理。堪为圣教。有福无罪。况此诸德各有典据。今藏法师承禀俨法师所立五教。深有旨趣。一小乘教。二大乘始教。深密经中定性二乘俱不成佛。此说未尽大乘法理。故为始教。三终教。定性二乘及阐提无佛性者悉当成佛。犹未尽大乘至极之说。立为终教。上始终二教并依地位渐次修成俱为渐教。四顿教。但一念不生。即名为佛。不从渐次。故曰顿教。五圆教。一位即一切位。一切位即一位。普贤法界帝网重重。主伴具足。故名圆教。如此经说。藏法师作如是和会。又西域戒贤法师。远承弥勒无着。近踵护法难陀。依深密经瑜伽等论立三教。初鹿苑小乘四阿含经说生空。未说法空。二般若教说诸法空。未说唯识道理。三深密经等具说三性三无性等。智光论师。远承文殊龙树。近禀提婆清辨。依般若等经。中观等论。亦立三教。此乃西国法将。皆诠圣教。一方轨式。仰惟高旨。未可佥量。今通玄自参圣旨。该括佛兴始末。略立十教。
　　一时说小乘纯有教。如戒经等。
　　二时说般若破有明空教。
　　三时说解深密经和会空有教。
　　四时说楞伽经契假即真教。类翻无明业种之识为如来藏。明与无明。其性无二。然希出俗。未现同缠。
　　五时说维摩经即俗恒真教。破前四教令彼三乘净相心亡。入缠无碍。
　　六时说法华经引权归实教。
　　七时说涅盘经舍权向实教。相尽见性之门。
　　八说华严经於剎那际通摄十世圆融教。经云入剎那际三昧。降神乃至涅盘。为依本性理智本无时故。名之为入。非是本法性中而有出入三昧。以化仪轨则。施方便言。不可无言滞其化迹。令诸群品都无所归。是故明人莫言世尊一人入剎那际三昧。诸佛世尊常於法身智海与众生数等诸三昧门。应众生见。本无出入。应如是知如来三昧出入之相。此法界门。头尾长短始终路绝。该括诸教诸行一切境界。总作一时一际之法。犹如众流皆归海故。出此法外别生情量。总是权门。如此法门。佛不出世。亦无涅盘。从初发心以三昧力。顿现三界三世一际。诸法一味。解脱涅盘常寂灭味。因果一际。诸性一性。诸相一相。诸行一行。三世一念。一念三世。乃至十世。自在无碍。名为常转法轮。入一总得余。为法界一际故。入余总得一。为法界体无碍故。如圆珠无方。如明镜顿照。如虚空无隔。如响无依。如影不碍。如化人所生。此法门者是该括始终一际无出无没常转法轮。一切权乘总在其中一时而说。以俱不出法界。无三世故。但以各依自见无量差殊。此一乘教是始成正觉时说。若依情是最初成佛时说。若依智无始终说。
　　九共不共教。人天三乘共在佛海中。而见闻各别。大小不同。又一切众生本与诸佛共法共智共时共身共心共乘。而知见解脱各各不共。如五百声闻同在会如聋如盲。是其事也。
　　十不共共教。如此经会中天龙八部等各各差殊。同得闻佛果德法门。如是十教总是如来於本法界一剎那际一时一声顿现如响。随诸众生自分根力渐顿不同。
　　△第三教义差别者。夫大雄世尊身心性相都无所为。但以性起大悲。称法同体。从无作智随缘教生。一雨所滋任生各异。或名同而义别。(如渐教十地圆教十地等)或言别而义同。(十方世界法门皆是四谛法门)法不自施。随根教立。且约最上之徒及以渐渐之众粗十法。
　　一佛日出兴教主别。此经以毗卢遮那为教主。毗。华言种种。卢遮那。华言光明遍照。即以法身悲智为名。不同权教牟尼。华言寂默。但赞法身无言说相。不言智悲。又华冠镮钏。即俗即真。无出俗剃发之相。又无边相海非三十二相等。
　　二光明表法别。初会以告众云集。故放齿光。将谈果海。故放眉间中道果光。将说十信以果成因之法。故放眉间还入足下之光。十住以创陟圣阶故足指放光。十行以发行故放足趺光。十回向以智行回旋自在。故膝轮放光。十地以功终故。还放眉间果光。出现品以自果佛现还放果光灌文殊顶。以谈自佛万行故放口光灌普贤口。如是十度放光。表因果次第不相杂乱。不同余教放光无次第也。
　　三问答主伴别。此经总相具德有三。谓佛。文殊。普贤。佛表果德无言。当不可说不可修不可得不可证。文殊因位可说。以说法身果德。普贤自行可行。行其行海。充徧法界。用此三德。利乐众生。文殊成赞法身本智。普贤成差别智之行德。一切诸佛皆依二尊者以为师范。成就极果。或说普贤为长子。为建行成满众生故。又东方震为长男。为青龙。为春生。像日出堪施作务。随缘运用故。普贤为行首故。文殊为小男。创证法身本智。初生诸佛家故。为启蒙之首故。又艮为小男。在丑寅间。平旦创明。暗相已无。日光本着。像初住始见道故。又住东北方清凉山。托世间法。令易解故。又一切处文殊。法身智徧故。所从来金色世界。金体白而相黄。表法身无作唯无依智为白。无依智用无贪恚相。即有和气为黄。为福庆色也。观音在金刚山西阿。西为金为白虎为凶为杀。於不善处行慈运悲是观音也。文殊普贤观音三法。是十方佛所共行。观音为善财十回向中第七慈悲位中知识。主方便波罗蜜。以方便法行於非道。非权学六度菩萨有畏爱者之所堪也。
　　四因果圆满别。如涅盘无行等经六生灭灭已。寂灭为乐等。但明法身无作之果。以不具行故。权教积行满三僧祇劫之果。言从行修成。以不了无明本是法身智慧。厌而以空观折伏现行烦恼。欣别净门故。又化佛所有功德。总是修生。如云然灯得光明。忍辱得端正等。华严则不然。一念顿证法界法门。身心性相本唯法体。任无依智施为运用。即是佛也。恒沙德用法尔具足。普门法界。诸障自无。用别对治别修别断。不见变化。变与不变。无别性相。普观一切无非法门无非解脱。以是因果同时之法。为法界海中因果不可得故。不可得中因果同时无障碍。故位位中菩萨入定皆有十方同名佛来。菩萨是因。来佛是果。表体用相彻。因果无二故。以法界智。行菩萨行。设同凡事经过多劫。而於自见不移时故。
　　五地位行相别。依大乘根品有六种所乘之门。阿弥陀经念佛愿生净土门。为未见性有自他往来。是为一。无量寿观经作净土观行所生净土门。从心想生非了性故。是为二。般若经修空无我观门。以破凡夫实有。二乘我执。故多修空法。空增胜故。虽行六度得六神通。然是析法明空。不见佛性。不生佛家。是为三。深密经和会有无观智门。以般若修空。坏缘生法故。说缘生自体涅盘。和会有无。不令互斥。但立十地断惑行相。而无三贤十信。未是理事相摄法也。又仁王经说五位十地。多生积行修假真如。又有教说地前伏惑。地上见道。并对权根。非为实说。是为四。渐见佛性进修门。如仁王深密大品三经立假真如。以成十地。是为三种权教十地。涅盘经十住少分见性。乃至十地未能了了。是为分证十地。而牛食肥腻草纯出醍醐。即为明证十地。并华严一乘十地。是为实教三种十地。权实十地凡有六种。是为五。顿证佛性理智万行圆融门。如华严经法门是法界大宅。一切权教总居门外。中间安立轨像无一事空施。故子为佛位。丑为信位。寅为住位。卯为行位。辰为回向。巳为十地。午为等觉。未为晦明入俗。申酉戌亥为所化。故易坎为君。离为臣。震为上相。为青龙。为吉庆。酉为上将。为白虎。为凶害。如来治坎而发明。普贤为智相。主万行。观音以大悲为上将。治凶危。文殊为觉蒙之师。互体交参。以持佛家之法。皆令众生住於中道。以是身皆金色。其诸菩萨皆以自证果德为名。皆以自证本法为国。非众生行业影像地水火风之国。皆以本智利生行果为所事佛。一一法像。帝网重重。是为六也。总论诸教地位行相有此六种乘。有修真者勿滞权门虚烦多劫。
　　六重令善财证法别。如文殊觉首等说十信法门。善财於福城东见文殊而证信位。法慧等於须弥顶说十住法门。善财见德云等十人而证十住。夜摩天说十行法门。善财见善见等十人而证十行。兜率天说十回向法。善财见青莲华等十人证十回向。他化天说十地法门。善财至婆珊婆演底夜天等十善知识所。一一证之。三禅天说佛华三昧等觉位中普贤境界法门。善财参摩耶夫人已下十位。一一仿而行之。令成后则。於菩提场中始成正觉时说佛果法门。善财於毗卢楼阁中参弥勒菩萨而证佛果。以至果同因。因果相彻。无先后故。弥勒还令善财见初友文殊。以由普贤行。得成正觉已。常以普贤行导利众生。与普贤同故。便见自身入普贤身中。以令后学解证无疑。又文殊普贤弥勒三人一处。表通因彻果故。三人之道是三世之通途。源始之法际。古佛道法。本来常如。处迷者自没轮回。迷解即本来全得。无生无灭。无作无为。修之者。放逸者。皆有所作。故曰欣寂不当放逸还非。以皆缠情。自乖圣性。当以定慧力善自观之。勿滞其事。
　　七六位菩萨来众别。如信位内文殊觉首等从金色等世界。不动智等佛所来。金为白色。明法身本体不动智。明法身之内无作性智是根本智。文殊即能证之因。不动智即所证之果。表从本智所来。来处是己身之智。所来是因。明因从本智果来。如全将金体以成镮钏。全将佛体以成菩萨。全将佛果以作自身。举此同体无二因果。以成十信法门。还令学者信果成因。还修果法。以成因位。十住初心便成正觉。所谓以少方便疾得菩提是也。十住十行十回向十地及等觉位中所有菩萨众海。皆是佛果位海。非是凡夫。虽法界品逝多林舍利弗等影响声闻。示同聋瞽。以令实声闻人。回心向大。非劣众也。
　　八所施法门事理别。权乘中说有情有佛性。无情无佛性等。华严即是越情实教。如十林菩萨以慧为国。明一切境界总为慧体。有情无情无二见也是法住法位。世间相常住。又可作情无情计耶。故山河树木皆能现佛菩萨身。及说法。与佛体同。能同能别。自在无碍。一一境中纤尘之内。佛身出现。剎海重重。佛身无尽。佛身毛孔。亦复如是。境界重重。互相彻入。不论如是情与非情。
　　九与诸三乘得果别。声闻观苦集二谛深生厌离。作无常不净白骨等观。知身空寂。智灭身亡。不生悲智。名之为灭。以此灭处名为涅盘。设从空起。亦无三毒。如咒毒蛇。咒力持故。毒不得起。以修人无我法。三毒业空。灭伏诸苦。名为道谛。楞伽云。譬如昏醉人。酒消然后觉。彼觉法亦然。得佛无上身。言若知过回心。亦成佛也。缘觉人知十二缘自体皆空。身心无主。性恒无我。以无我故。十二缘灭。任性逍遥。不趣声闻之寂。亦无菩萨悲智。权小菩萨但说六波罗蜜。未说方便等四波罗蜜。不能入生死海。犹修假真如观。破空有二执。成不生不灭法门。九地以来未明佛性。为修假智乃成障故。此华严为上上根人顿示本法。十住初心便同诸佛。以依本智法。即无所修故。本无障故。任运悲智。不作而成。随缘六道。无非法界。了缘生法。自体恒真。更无修作。所有念虑。皆从智生。但知任运对现色身。说法应机。如响相对。恒处生死流。法身恒寂。虽经多劫。体不移时。入死出生。非没生也。故五地修十种四谛观。六地修十种十二缘。故十方佛皆说四谛法轮。以知苦集元是根本智故。不同三乘有欣厌故。
　　十付法流通别。三乘之教付嘱诸圣。及诸凡夫。以法未真。易信解故。且令圣凡共质令教流行。此法界根本法轮出情难信之教。要待入证。生在佛家。为佛真子。方是流通。但有圣说无入证者。不名流通。但有凡夫说教。无入证者。亦非流通。为自法不明。疑情犹在。不破自他暗。未能决定知佛意故。故付大心凡夫入证位者。令诸凡夫直下自信。证十住位。生在佛家为佛真子。有是流通。
　　△第四成佛同别者。夫智身寥廓。总万像以成躯。万像无形。与智身而齐体。违真相隔。得本形同。只为乖本相殊。致使化仪差别。今约人天权实之流。分为十种。一佛身别。如经说有九十七种相。及无尽相身。非三十二相等。
　　二成佛时别。如云如来不出世。亦无有涅盘。即是法界无始终前后之时。不出不没不成不坏。如来常住在世常转法轮。能如是知。即是佛出兴也。非如化佛逾城出家成道等。
　　三菩提树别。即高显殊特庄严宝树。如金刚藏身中所见之树。意明徧一切处之树。非化佛木树高下但称人间。
　　四座别。妙宝莲华师子之座。非藉草也。
　　五大众别。皆智圆多劫一际无前后时众也。
　　六示相别。权乘中八相成道等。此一乘即以初发心住会法身本智以为正觉。情绝始终。不见时迁。及以不迁。不乖当念。蕴功即佛。应真自性常转法轮。法华经云。吾从成佛已来经无量阿僧祇劫。此是回彼三乘。就实而论。其实如来不出不没不成不坏。常住在世。
　　七转法轮别。毗卢遮那一乘法轮。所谓佛乘。法华经云。佛乘唯有一。无二亦无三。乃至乘如来乘直至道场是也。如龙女剎那成佛虽有转相。亦是一乘之门。有说龙女是化者。苦哉翻成谤也。
　　八说法处别。化佛说法或尘苑或给园。皆有处所往来。此经十处十会及一切尘中。佛身佛国重重无尽常转法轮。不去不来不出不没。
　　九大会庄严别。十方来众皆云十佛剎尘。位位地地十百千以次增多。为明无尽。一一众会皆徧法界。一一尘中众会重重。皆与法界虚空等。乃至於一小众生身中成道说法众海重重。其彼众生不知不觉。如是众会皆为诸佛菩萨性徧一切处。身土众会皆徧一切处。
　　十所授法门别。为法界自体法身古佛迷在无明。顿以方便三昧而令现之。十住初心全得佛果。一念一时一际一法界门。顿收文殊普贤万行理事。更无情量。卷舒延促。不废随俗时劫日月岁数。然其岁劫当自不移。了知苦谛本来圣谛。元无诸苦。亦无涅盘。如是信解。如是证入。以少方便。疾得菩提。即以智幻门幻生其身。等众生界。同众生事。即以无碍念门。了众生根。即以师范门。以成轨则。即以众艺门。训诲众生。即以无依道场门。法无所着。即以无念门。念而不着。即以净智光明门。恒照无碍。安立诸法。度脱众生。即以无尽相门。不坏色身。即以诚愿语门。出言诚谛。即以幻住门。常住世间。成就众生诸根解脱。此十法是善财等觉位内善知识利安众生之门。令诸学者顿修悟入。以此十法善住世间。非如三乘厌苦乐灭。亦非留惑乐空出缠。别求净土。
　　△第五见佛差别者。情存相隔。见绝体齐。身立影生。情留佛异。佛由情应。以此乖真。心尽情亡。智身自称。随缘无作。动寂俱真。如是相应。名毗卢遮那也。只可归真去假。不可滞假亡真。略立十种差别。使创信者返末而还源也。
　　一人中见佛但有三十二相。
　　二诸天见佛八十种好。
　　三诸龙见佛或同人见。或见但为大龙王。余畜例然。
　　四诸仙见佛但为大仙。
　　五外道见佛与己同类。
　　六八部神等见佛与己为王。
　　七小乘人见佛为大声闻。
　　八缘觉人见佛还为缘觉。
　　九权教菩萨见佛。但为三千大千世界之主。福智充徧大千世界。
　　十佛乘中见佛。为十佛剎尘莲华藏世界海法界主。福智充满一切诸剎。无尽相海重重故。如上见佛不同。皆由信乐差别。是故当发广大心。信广大教。发广大愿。行广大行。人广大智。利益成就无尽众生。成大菩提。若不如是。终非究竟。劳而功少。何如直往一切智之本智中也。
　　△第六说教时分者。夫道源虚寂。三世智圆。会万像。齐有无。混去来。印今古。情亡智立。想绝悲存。一雨普滋。百卉齐得。圆音遐布。获益随根。略依权实分十种时。
　　一力士经说佛成道一七日即於鹿园说法。
　　二大品经说佛初鹿苑转四谛法轮。
　　三法华经说三七日诣鹿园。
　　四四分律及萨婆多论云六七日方说法。
　　五兴起行经云七七日方说法。
　　六三分律云八七日方说法。
　　七大智度论云五七日方说法。
　　八十二游经云一年不说法。
　　九今唐朝藏法师判佛成道。定经二七日后方说华严经。
　　十今依法界门法身本智理事大悲之宗。不依情量时分之说。古今见尽。常转法轮。无始无终。法如是故。情亡心尽。任智利人。即是佛出兴转法轮时。法华经云吾从成佛已来经无量阿僧祇劫。量既本无。拟将何为说法时也。
　　△第七净土权实者。夫遮那法界。体相括於尘沙。方广灵门。净秽互参於无极。但随自修业用见境不同。致使圣说乖违。依根不定。或权分净土於他国。指秽境於娑婆。或此处为化仪。上方为实报。文殊住东国而来。观音处安乐而至。如是权仪各别。启蒙的信无依。今略会诸门。约申十种。
　　一阿弥陀佛净土。为一分取相凡夫。未信法空实理。以专忆念。念想专故。其心分净。得生净土。是权未实。
　　二无量寿观经净土。为一分未信法空实理。乐妙色相者。令其想彼色像。想成就故。而生佛国。此权非实。
　　三维摩经净土。佛以足指按地。加其神力。暂现还无。是实报土。未具陈广[弓*夹]。是实未广。
　　四梵网经净土。说千华并百亿四天下等。为三乘菩萨见未广故。分示报境。未成圆满。是权未实。
　　五摩酰首罗天净土。为权教菩萨染净未亡者。说此欲界阎浮提为有漏。彼摩酰天为实报。亦权未实。
　　六涅盘经净土。言有实报净土在西方过三十二恒河沙国土外。此三千大千世界总是秽土。亦为权乘中一分染净未亡者说。是权非实。
　　七法华经净土。有移置天人三变之相。亦为染净未亡者说。是权非实。
　　八灵山会所指净土。令三乘人知此土即秽恒净。诸众信可。未能自见。是实非权。
　　九唯心净土。自证自心当体无心。性唯真智。不念净秽。称真任性。心无恚碍。利安众生。是实净土。以自净故令他亦净。云随其心净即佛土净。
　　十毗卢遮那净土。即华藏世界。净秽总含。无秽无净。无有上下彼此自他之相。一一佛土皆充法界。无尽佛土不出一尘。以法为界不限边际。相海纯杂。色像重重。此为实报。
　　△第八摄化境界者。夫佛境无边。弥纶法界。随情广狭。见有差殊。今依权实略示五门。唯冀舍条从本。返末还源。速证菩提。无令稽滞。
　　一人中见佛但化一阎浮提。
　　二诸天见佛。随自见境。见佛亦然。如帝释梵王及诸天王是菩萨位。即依菩萨位配所见广狭。非凡夫天也。
　　三二乘中大罗汉以天眼力。见佛摄化三千大千。如那律云。我以天眼见释迦佛土三千大千。如观掌中庵摩勒果。如小罗汉即不定以久伏忍力能断结。使未有神力通变等事。或见摄化一阎浮提。以次罗汉或见佛化四天下等。
　　四权教菩萨见佛境界。初地百佛。二地千佛。随位渐增。
　　五实教菩萨。初地见多百佛。二地见多千佛。多百多千即是无尽之百无尽之千。以实言之。三贤十地皆悉齐见。如帝网等。法界虚空总皆平等。不分小大。但行布之中寄位阶降。
　　△第九因果延促者。夫法界无始无终。智体非因非果。但为有情存量。假寄其名。劈竹登梯。随根迟速。量绝情亡。名后何立。故因果延促。如空中鸟迹。如石女生儿。今依根别。约立十门。
　　一小乘善来得阿罗汉果。
　　二小乘一生得阿罗汉果。
　　三小乘三生得阿罗汉果。
　　四小乘六十劫得阿罗汉果。
　　五缘觉四生得缘觉果。
　　六缘觉迟经百劫得缘觉果。
　　七权教菩萨定经三僧祇劫得成佛果。
　　八法华实教会三归一。令龙女剎那成佛。以破三乘迂滞。
　　九兜率天子三生成十地果。
　　十善财一生成佛。一生者。一剎那际情亡见谢。三世一念。更无所生。名为一生。如是无生便成佛果。如本生故名为一生。还同龙女一剎那际情尽时亡。名之为佛。
　　△第十会教始终者。夫慧日世尊。称法界而徧照。智周万有。与凡圣而同真。十处十会。如帝网之重重。十剎十身。若镜像之相入。举一门众门俱发。谈一品诸品齐摩。道树始生。九天同届。普光一集。十处咸登。今古无差。旧新一念。不离一位。便分五位之门。一行之中乃建尘沙行海。欲使一念相应。功程不枉。今分十法以约纪纲。
　　一毗卢遮那始成正觉。即世主妙严一品经是。言始成正觉者。古今相彻为始。契法如是为成。依法如是非心造作。名之为正。智达斯理。名之为觉。此经三十九品。如璎珞经说於三禅天说十一地佛华品。即总有十处十会四十品。并在初成正觉时。以一剎那际海印法门一时顿说。以法如是为前后故。作重会三会普光殿者。以皆情计。违本法故。於一念内现三世事为众生故。非於本法而有三世。为明本法。岂从末也。如十定品离世间品皆云菩提场中始成正觉。普光明殿入剎那际三昧。叙致文字不无前后。捡参经意。总是通括一时一际一法界智用法门。但随法位菩萨名别。非佛去已重来。以普光明殿为法界德果大宅。智之本都。而十定门是法界体。普贤离世间行是法界用。故三度一处总是一时一会。非可情计前后往来。虽余九会。亦总在一会一时一法界一智海法门重重无尽。一时隐现无障无碍。是故此经有五种因果徧周。初会六品为示成正觉因果徧周。二会至六会二十品为信及进修因果徧周。十定十通十忍等品为定体徧周。普贤行品离世间品为行海徧周。法界一品为法界不思议大圆明智海徧周。故五处序致品首皆云世尊在摩竭国等。明此五法是一时一处一法界一体用一切诸佛一同之法。等周圆满。无前后义。如王宝印一时顿印。无先后成文。以总别同异成坏六相并十玄门融通道理自见。十玄门者。同时具足相应门。广狭自在无碍门。一多相容不同门。诸法相即自在门。秘密隐显俱成门。微细相容安立门。因陀罗网境界门。托事显法生解门。十世隔法异成门。主伴圆融具德门。此六相十玄徧一切法。徧一切时。徧一切处。理事圆融。性相无碍。今於一法界内随其进修治习方便行相门中。寄位表法。分其十处十会。一菩提场。二普光殿。三须弥顶。四夜摩天。五兜率天。六他化天。七三禅天。八逝多林。九觉城东。十一切国剎及尘中一切虚空法界。如是等会。总是普光明殿法界大宅之所含容。以故此经和会因果成一际门凡有六处。一初会中普贤菩萨入如来藏身三昧。以世界海漩法门。示佛本源法界华藏世界海因果始终报得之门。普贤是行。如来藏身是体。即明以用入体。理事相彻。二如来宝座轮台基陛一切庄严具中出众菩萨。法空大智为佛座体。普贤万行为用庄严。即明理事因果体用相益。三普光明殿三说始成正觉一际法门。即明摄末归本。四如来出现品如来放眉间光灌文殊顶。口中光灌普贤口。令二人共相问答。说佛出现果德法门。文殊为智体。普贤为行用。即明智行相彻。以此彻处即名为佛。初会中佛即佛自所成佛。出现品中佛。即菩萨自力所及。因信佛故。发行修进。自佛果成。还与前所信佛无异。五逝多林世尊入师子频呻三昧。而普贤说颂。三昧是理。普贤是行。明以行会理。放眉间光明普照一切。而文殊说颂。光是行用。文殊是理。明以理会行。六善财於弥勒楼阁中和会文殊普贤及弥勒始终因果。都为一际。体用彻故。
　　二示果劝修。即如来现相品至毗卢遮那品五品经是。如来口光告众令集。普贤以佛长子治佛家法。入佛三昧。举佛果德。令众敬爱起信乐修。
　　三信心成备。即如来名号品至贤首品六品经是。此六品共成信位。文殊为觉蒙之师。故举自心根本不动智佛。以成所信之门。若心外有佛。不成为信。以心外有见。即邪见故。
　　四入真实证。即升须弥山品至明法品六品是。明从信心升十住法王山顶。智照无碍。又山表定。定能发慧。从兹已去。任法无功。始终俱佛。不从八地方具无功。法流水中初水后水一性水者。因佛果佛一性佛故。无初中后。不隔念故。无念可隔。因果便终。一念相应一念佛故。不论相好及与神通。相好神通。从此正觉中得。若证正觉即不着诸相。但以觉道恒相应故。神变相好。不求自至。设至於后福智终时。三世一时不移毫念。如宝王印。一时顿印无先后成文。
　　五发行修行。即升夜摩天宫品至十无尽藏品四品是。夜摩是空居天。明从须弥山顶至相尽际。证佛智身依本智法空。行普贤行也。
　　六理事相入。即升兜率品至十回向品三品是。以十行事法回入十住理中。令理事无碍。体用相彻。兜率在欲界五天之中。表根本智差别智。智悲均融。处於中道。
　　七蕴修成德。即他化天十地一品是。以十地法门但於十住十行十回向中蕴积功成。任运淳熟。果终智满。住法本宫。恒徧一切。更无升进。佛常现在。非是新来。故无升天并迎赞品。此天依他起化以成己乐。表此位依众生故而行悲智。无自心想。
　　八随缘无碍。即第七会三禅天人佛华三昧。说十一地等觉位中普贤法门。明十地自分道终。等觉位中以普贤行徧周法界重重无碍。此天忧喜情亡。表等觉定乱情亡。唯智悲利俗。此会来文未足。据璎珞说。
　　九因果位终。即普光明殿说十定品至如来出现品并离世间品总十二品经是。以十定品至离世间品总括五位十地佛位及普贤万行始终因果门前后彻故。故十定离世间二品之初皆序始成正觉而与初会二会相同。以十定是文殊智体。离世间是普贤处世大用。总在普光法堂一时都会。但依位法。菩萨众号有异。非是去已还来。譬如空中百千宝镜。置一佛像在地。以众菩萨围绕庄严。於彼百千镜中一时顿现。一一镜中影像互相参入都无往来。如来亦尔。於始成正觉之时。天上人间十方国土一时顿现。互相参彻都无来去。
　　十令凡实证。即逝多林法界一品是。如来入师子嚬申定。现法界果德普庄严广大境界。令生信乐。达佛实相。以法界性中安立信等六位方便进修。不离体用。不坏方便。其智弥高。其行弥下。随立知行。不迷因果。令觉者善明总别。依位成功。不滞於始。不离於初。如六千比丘皆是凡夫。於文殊所。顿明十耳十眼。普身十方。成就佛法。而不离文殊足下。又一万诸龙。五百优婆塞。五百优婆夷。五百童子。五百童女。并是凡夫。皆信法界佛果而登十住十地等。於中举一善财以例同然。如善财因文殊发心。而智满后还见文殊。以法界中一切法总神总真。总不思议故如来神力说。以法界体凡圣一体故於人间说。如是法门诸有信解及证入者。犹如师子王之子。初生之时虽则未能如其师子王力势自在。而师子相全体无异。一切诸兽已皆畏之。诸信证者亦复如是。虽未能堪力用如佛。而信者已种佛种。证者已生佛家。为佛真子。与佛智同。超彼权乘得神通菩萨九地等见。故云设有菩萨读诵八万四千法藏得六神通。於此法门不闻不信。又云不退诸菩萨亦复不能知。以是出生死之不退。非是达根本无明得根本智处生死之不退故。并是法界智海大宅门外施设草庵姑免火难者故。大方广佛华严经者。大是无方义。方是法则义。广是理智徧周义。佛是智体无依住义。智自在义。华是徧法界无尽行义。以行能开敷自他果故。严是庄饰义。以十信中有作行华开敷十住位中妙理智慧果故。复生十种无作行华。常以互严自利利他之道。故行为严饰义。此经以毗卢遮那大智法界本真自体寂用圆满果德法报性相无碍佛自所乘为宗。令初发心者志乐广大。还得自心无依住性根本不动智。与诸佛智合一无二故。是故此经常以佛果为进修道迹。是佛根本大智古迹修差别智故。若异佛古迹而有进修。无成佛义。如三乘且免一分粗生死苦。非是依佛智体古迹修佛乘也。又此经以一切众生根器佛一圆音一念三世无始无终常转法轮以为教体。大要言之。一切众生诸烦恼海。一切众生随分善根。人天乐果。声闻缘觉菩萨佛乘解脱涅盘名句文身语业等。及一切善恶果报虚空法界言与无言一切法无非教体。此经始终徒众形相。总有二百二十八众形类部从庄严道场形类各异。当会事意皆有所表。初一品有四十七众。表意如下。

　　○世主妙严品第一

　　诸天神王八部及菩萨导利众生之众。皆是世间之主。佛成正觉咸来庆赞。各与佛剎尘教眷属。或将无量部从共严海会。以主伴交参同彰法象。故曰妙严。此经是法界智之真我。见法界智之真佛。闻法界智之真谈。入法界智之真理。当是文殊普贤神洞真源道齐智海者之所传持。非三乘人所能也。一时者。法界无时。是佛说法时也。摩竭提此云徧聪慧。以人多聪慧名国。阿兰若法。此云最寂静处。是阎浮提最中。故诸佛成道皆於此也。场是拣秽处。菩提场表治惑。明示现成佛治众生惑也。始成正觉者。古今情尽为始。心无所依为正。理智相应为觉。得如是法名为成也。其地金刚所成。地上有十种宝严者。法身因。报得金刚地。十波罗蜜成其宝严以严地也。宝树行列。树上有十种严者。覆荫众生行为因。报得宝树。以智行相彻。故一切严具树中现像。以方便破暗。故树出光明。以愿兴智。故光中雨宝。因果彻故。宝中菩萨如云出现也。宫殿楼阁充徧十方而亦十种严者。大悲含育以成其宫。大智利生以成其殿。以智观照为楼。知根设教为阁。大愿徧周故充十方。以十波罗蜜随大悲生。复成十种依报。而无边菩萨咸集其所也。其师子座高广妙好亦十种严者。於大众中得无所畏。故称师子。法界以为座因。故无限量。以智随万行。故十种具足严座。以因位十地法云润泽。故座出音说佛境界悦众生也。如是庄严皆是如来大智大愿任运报得。如龙游云起。虎啸风生。报感应然。非物能与为也。智入三世悉平等者。智能随俗。言入三世。俗体本真。故言平等。以总别同异成坏六相义该括。即总而全别。即别而全总。即同而俱异。即异而俱同。即成而俱坏。即坏而俱成。皆非情计一异有无等生灭相故。以自体无念力大智照之可见。其身充满一切世间以下。总明如来身语智三业依正随用自在也。十佛剎尘菩萨围绕。上首菩萨名普贤者。行与理齐。利生皆徧曰普。随缘成德曰贤。次九个菩萨上字同名为普者。明此十普之义是一人之普。一一菩萨具十普也。下明别者。明一一普贤能徧别故。普义方得成也。此十普众。是十方佛同行之行。更无旧新。如王大路。其奈不行之何。此十普菩萨是佛自普贤行果。如来是正觉之果。如来所居华藏净土。是佛报得依果。一切众生以自根性观佛三种因果。及佛自普贤门而生信心。若不如是从何生信。是故如来以此三种因果而令众生信乐修行。海月光大明菩萨直至大自在天王凡四十众。每众主伴十人。总四百人。表佛自行十住十行十回向十地中四百个波罗蜜门。以四位中四十个波罗蜜门每一个波罗蜜门自具十波罗蜜。故成四百个波罗蜜门。前普贤一众十人。皆具十普之德。十人互参自具十众。十人当百。还表佛自行等觉位一百个波罗蜜门。以故虽则四十一众。还当五十众。主伴五百人。表佛自五位五百个波罗蜜门。海月光大明菩萨至大自在天王都为四十众。通十普贤一众。并菩提树内流光众。如来宫殿众。如来座内众。十方诸来菩萨众。菩萨毛孔众。如来眉间毫中众。都为四十七众。菩提树内众并宫殿众前已释。座内众明是如来往昔自行。与古同因彰果众。诸来众是兴供众。毛孔光明众是法界性起无碍一多同异自在大悲无尽不思议众。如来眉间毫中众是示果成因生信利生众。此是成佛后以十信心位乃至十住十行十回向十地等觉遍法界法门众。举此自修因果。还令学者仿之。
　　海月光大明等十菩萨是佛果位中以普贤行入俗利生之众。以其行异。其名亦异。以普徧别。方成普义。以明十住初心一下顿乘古法。不移旧迹。如大王路。新旧同行。以此开悟迷流。还令学古。一同自法。故寄位初发心住。以表初住所行檀波罗蜜中主伴十波罗蜜。海月光大明菩萨表檀波罗蜜。以檀波罗蜜为主。余九个菩萨名号为伴。以法施广济为海。令他清凉为月光。自他普照为大明。故表檀也。云音海光无垢藏菩萨表戒波罗蜜者。性戒大悲普雨法音为云音。性戒如海。不宿死尸。而万法总净为海。光无垢藏。故表戒也。功德宝髻智生菩萨表忍波罗蜜者。髻是首饰。忍为上首。故宝严其顶。以能忍故是智生也。功德自住王大光菩萨表精进波罗蜜者。利生不倦自在如王。普令开晓故大光也。善勇猛莲华髻菩萨表禅波罗蜜者。明从凡起信入证之初。一念无思。顿超诸想。真智冥会。是勇猛义。以禅体处世即真。不染寂乱。为莲华髻也。普智云日幢菩萨表般若波罗蜜者。以慧雨法为云。慧光破暗为日。摧邪显正名为幢也。大精进金刚齐菩萨表第七方便波罗蜜者。大悲坚固。入俗无疲。名大精进。坏他坚垢名金刚。以处智悲中际为齐。齐是身之中也。香焰光幢菩萨表第八愿波罗蜜者。大愿弘芳为香。以智随愿破惑为光。入邪破障为幢。如八住善知识毗目仙人示作外道。与邪同行。破邪师道等是也。大明德深美音菩萨表第九力波罗蜜者。以法师位善说法故以为名也。大福光智生菩萨者。明此是智波罗蜜也。此十菩萨名。明初住中以此十法治染净成法身悲智之门。计此修治法合一法。今说诸波罗蜜各各不同。明於一法上以十法修治惯习增明以成其一。其法不离旧行。时亦不移旧时。时无性故。三世无去来故。但於一法上具十法行门体用。但於一法上修行生熟处。分一住二住。但於一法上会悲智愿行生熟浅深不同。随不同处。分其地位差别。以六相义圆通可知。非是法之异也。此下诸神王天众。皆以自一为主。余九为伴。一一名义随位配列。
　　妙色那罗延等十执金刚神。表第二治地住法门。主戒波罗蜜中十波罗蜜。以戒防护为执。戒体不坏为金刚。以性齐诸佛。智同真理。随普贤行。处世护持。自心合理。其智自神。不思不为而通万有曰神。非鬼神之神也。妙色那罗延神表戒波罗蜜中檀波罗蜜门者。以性戒成檀。感招妙色。那罗延是不坏义。以性戒破惑。得不坏身也。日轮速疾幢神表戒中戒者。戒光无缺名日轮。见者应真名速疾。自他惑尽为幢。心无异念为执。性不可破为金刚。称真自在名之为神。须弥华光神表戒中忍行。以法忍高胜为须弥。以忍严行。人见皆悦为华。观者破慢为光。余七神义。以次配知。此是第二治地住中十住主伴十波罗蜜门。
　　华髻庄严等十身众神。表第三修行住法门。主忍波罗蜜中十波罗蜜。如叹德云。皆於往昔承事供养一切诸佛。已成诸佛何藉供养。明以众多身云众多严具。於一切时供养一切众生令其成佛。为众生与佛体无有二。是调忍义。是身众义故。华髻庄严神表忍中之檀。以忍最胜报得顶严也。光照十方神表忍中戒者。以忍为戒体。法忍戒光令众喜悦为光照也。海音调伏神表忍中忍者。闻诸善恶毁赞多如潮音不生忧喜。又自以声如潮教化令无失时。是调忍义也。余七神义以次配知。
　　宝印手等十足行神。表第四生贵住法门。主精进波罗蜜中十波罗蜜。以智随精进满足众行为足行神。宝印手神表精进中檀者。明以法宝智印行精进行。引接众生。手是引接义莲华光神表精进中戒者。居生死海如莲不染。见者发心名为光也。精净华髻神以法忍无垢为清净。又得顶严。以忍是华[鬘-又+万]义。故表忍也。摄诸善见神表精进中精进者。常摄诸根不令起见。即无见不善。是精进也。余六神义以次配知。
　　净庄严幢等十道场神。表第五具足方便住中十波罗蜜。以禅波罗蜜为体。道场是除蕴秽义。以禅能治蕴。如世间场。为明禅定净六七识之取染。显般若能开妙慧简择理智体之本实。故禅以为场体。般若以为人功。普贤万行以为驮运。至法界普光大都一切种智藏中。此中十神。一神为一波罗蜜。为自益益人之行。其义以次配。
　　宝峰光曜等十主城神。表第六正心住中十波罗蜜。以般若为体。以空慧自在守护心城为主城神。十住品正心住经云。此菩萨闻十种法心定不动。是申明城义。善财参第六住知识海幢比丘。见其端居寂默出入息尽。是证此城义也。宝峰光曜神表般若中檀者。以法空慧至相尽处为宝峰。以无性妙慧广施含生是光曜也。余九神以次配释。略知法则。如道场神主城主地等神总是女神。为明慈悲故。而实体中无男非女。俱随事示现。
　　普德净华等十主地神。表第七不退住中十波罗蜜。以方便波罗蜜为体。以大悲生育万有。性无退动。为主地神。
　　宝峰开华等十主山神。表第八童真住愿波罗蜜中十波罗蜜。以第八无功智不动为山。应真自在为神。
　　布华如云等十主林神。表第九法王子住。主力波罗蜜。明说法如林。广多覆荫。故是法师位也。
　　吉祥等十主药神。明第十灌顶住。主智波罗蜜。於中十神主智波罗蜜中十波罗蜜。以智能知根与法药为神。已上十众百人寄同神位。表佛自行十住一百个波罗蜜门。
　　柔软胜味等十主稼神。表第一欢善行檀波罗蜜中十波罗蜜。如世间禾稼为资粮。长养色身。佛法即以十波罗蜜行为资粮。长养法身。令习气渐微。出世悲智习气惯使成辨。三乘说十信十住十行十回向为道前资粮。初地已上为见道加行。以初地始见道犹未明了。此经十信中全信自心与佛无异。十住初心以方便三昧见道。初住已上诸住总为见道之位。十行十回向十地总为加行。总为资粮。为资粮加行与佛因果同进。故以普贤行。用资悲愿成满。以初住所见法身理智性果。用资普贤行。不属人天有为。故五位进修法身理智性果并普贤行。於一真法界中互为资粮。废一即二不成。为以理智佛果严行。以行严果。如黄瓜果华同出。华果相资。名佛华严也。
　　普发迅流等十主河神。表第二饶益行戒波罗蜜中十波罗蜜。善财饶益行知识释天童子。於河渚中聚沙。以术利人为行。明戒体。此以河神为戒体。前后相似。普发迅流明应一乘之种。普洁泉涧主河神明应三乘及人天等善法以为戒体。是普洁义。若不如是。行行不满。
　　出现宝光等十主海神。表第三无违逆行忍行中十波罗蜜。以法性大悲以为忍体。如海处其下流。能容一切无明高慢生死之流。皆为法流而无妨碍。为无违逆行。
　　普兴云幢等十主水神。表第四无屈挠行精进行中十波罗蜜。以法性之水常勤精进。知根而益无屈其心。如水含润随物而益。各得其所而无挠也。
　　普光焰藏等十主火神。表第五无痴乱行禅波罗蜜中十波罗蜜。以即寂而恒照。即事而恒理。悲智照用而无碍。故火神为定体。火在天为日。在人为心。在方为南为离神。在法为虚无。为中道。为正。为智照万有。善财南行为若此也。
　　无碍光明等十主风神。表第六善现行般若波罗蜜中十波罗蜜。风即辰巳之间巽神。为言说。为教令。易巽上坤下为观。曰风行地上可以观。象大人设政教而天下从之。明第六波罗蜜智慧功成。善现言教教化众生。又上值角宿为天门。主僧尼齐戒法则。象以口为天门。吐纳风气。施教成化。故以智为风神。方者法也。大象无方。取其法耳。
　　净光普照等十主空神。表第七无着行方便波罗蜜中十波罗蜜。一切法空能生大悲方便。摄化众生而无所着。故主空神表方便也。
　　徧住一切等十主方神。表第八难得行中十波罗蜜。以愿波罗蜜为主。为智用无功。其功难成。故以愿防之。念其本愿引智起行。令行周徧。不住涅盘。不住生死。以第八无功智成。圆摄十方之法。饶益众生。
　　普德净光等十主夜神。表第九善法行中十波罗蜜。以力波罗蜜为主。明法力已成。法王功办。常处生死长夜。以法照明世间。
　　示现宫殿等十主昼神。表第十真实行所行智波罗蜜中十波罗蜜。智日恒明为昼。智无为而应万有为神。示现宫殿神表智中檀者。以悲宫智殿成就众生。悲智空殿展转相益也。已上十众百人表佛十行一百个波罗蜜门。
　　罗睺等十阿修罗王。表第一救护一切众生离众生相回向檀波罗蜜中十波罗蜜。阿修罗释为非天。虽亦天趣所摄。为多谄诈。无天妙乐。又处大海。而海水不没。像菩萨大悲方便有如谄诈。虽入生死而无人天五欲之乐。虽出世间而无涅盘寂灭之乐。涅盘生死不住不没。咸得自在。名为王也。罗睺此云障明。其手能障日月之明。毗摩质多。此云响高。以与天帝战时。扬声大叫能震山岳为名。此修罗表檀中戒者。明以大悲大愿音声誓度三界六道。故悲愿为戒体也。
　　大速疾力等十迦楼罗王。表第二不坏回向戒波罗蜜中十波罗蜜。迦楼罗。即金翅鸟。两翼相去三百三十六万里。於大海上以清净目观命尽之龙。以翼簸水两辟而搏取之。显菩萨常於生死海上。以法空清净智眼观有根熟众生。而以止观两翼搏。置自性清净涅盘之岸。以海不宿死尸。明大悲大智性戒不宿人天三乘染净二见死尸。如金翅簸海。波未合时取龙而出。为速疾力也。
　　善慧光明天等十紧那罗王。表第三等一切诸佛回向忍波罗蜜中十波罗蜜。紧那罗。此云疑神。似人而顶有角口似牛。人见疑之。象以法忍力生於六道同行利生。似凡而智如佛。似圣而行同凡。故表为疑神也。
　　善慧等十摩睺罗伽王。表第四至一切处回向精进波罗蜜中十波罗蜜摩睺罗伽此云大蟒。亦云胸腹行。是守护伽蓝神。象精进四生六道无处不入。利人匍匐。离慢谦敬。是菩萨事也。
　　毗沙门等十夜叉王。表第五无尽功德藏回向禅波罗蜜中十波罗蜜。夜叉此云苦活。亦云伺察。毗沙门天王领夜叉众在须弥山北面。象以禅定夜叉。伺察守护一切众生苦活之心。令不妄起。得大功德藏也。
　　毗楼博叉等十龙王。表第六随顺坚固回向般若波罗蜜中十波罗蜜。毗楼博叉天王领龙众住须弥山西。毗楼博叉此云种种眼。象以般若种种空慧庄严诸见。令见无着。如龙游空隐显自在降雨润物。表空慧有无自在。雨法益生。龙有五种。善住龙王为一切象形龙主。难陀龙王为一切蛇形龙王。无热恼龙王为一切马形龙主。婆楼那龙王为一切鱼形龙主。摩那龙王为一切虾蟇形龙主。诸龙皆能变形。唯初生时睡时瞋时行欲时不能变形。诸龙皆有金翅鸟怖。热沙堕头怖。风吹宝衣露身生苦。唯无热恼龙王不以蛇形行欲。又无上三种患。因以名之。此约三乘所说。今此一乘中龙王。其德并是入不思议乘佛果位中菩萨。为化众生徧於诸道普现其身。令於此会贺佛出兴。酬其本缘。寄位表法。娑竭罗此云海。表大悲入生死海。德叉迦。此云能害。以其嗔时嘘视。人畜皆致命终。亦云多舌。表般若善说多法。害诸烦恼。
　　增长等十鸠盘茶王。表第七随顺一切众生回向方便中十波罗蜜。鸠盘茶是啖精气鬼。亦名冬瓜鬼。以其阴囊大如冬瓜。行则擎置肩上。坐则踞之。增长天王领之住须弥山南。以其贪求食啖。表菩萨尽与随行断一切贪求也。
　　持国等十乾闼婆王。表第八真如相回向愿波罗蜜中十波罗蜜。乾闼婆此云寻香。有香气处作娱乐以求其食。持国天王领之住须弥山东。象以真如法界五分法身无染之香。恒愿娱乐众生。令其爱乐。
　　月天子表第九无缚无着解脱回向力波罗蜜。以性空慧力照烛众生。净烦恼热。令得清凉。故托事於月。十个月无以次配义。
　　日天子表第十法界无量回向主智波罗蜜。如日处空。照临万有。其位在上。其功益下。象此位其智甚高。其行弥下。人天神鬼外道邪行畜生地狱尽同其行。如日月其形在上。其功在下。善恶俱照。十日天子以次配智中十波罗蜜。长阿含经云。月上有城正方一千九百六十里。二分天金。一分琉璃作。遥看似圆。天子五百岁。子孙相袭一劫。日月相近。光影相映即有亏盈。日广五十由旬。其城正方二千四十里。纯金所成。寿命子孙同月。以风持故绕须弥山。总是四天王摄。已上十众表佛自行十回向一百个波罗蜜门。
　　释迦因陀罗等十忉利天王。表初欢喜地檀波罗蜜中十波罗蜜。忉利。此云三十三。此天在须弥山顶。其顶四埵各八辅天。并帝释天主为三十三。此天身长一由旬。衣长倍之。而重六铢。寿一千岁。一日一夜当人间百年。三十日为月。十二月为岁。帝释亦名释提桓。亦名憍尸迦。亦名释迦因陀罗。此天在山顶相尽处。明从前位习气之有为。升此初地法空之际。一分习气尽。故寄表此天。如十住十行寄表如神。十回向如王。此十地如天。明其进修渐渐惯习殊胜。以六相十玄门该之。总是一剎那中同异。不可作情计也。
　　善时分等十须夜摩天王。表第二离垢地。夜摩此云时分。以依空而居。无日月天。光自相照。不分尽夜。但莲华开合知昼夜时分。天身长二由旬。衣长四由旬。重三铢。寿二千岁。日月岁数与忉利倍。此众十天表戒中十波罗蜜。以上上十善戒治欲界现行粗惑习气。三地修九次第定方无三界烦恼。生如来家。同如来性。
　　知足等十兜率陀天王。表第三发光地忍中十波罗蜜兜率此云知足身长四由旬衣长八由旬寿四千岁日月岁数与夜摩倍最后身菩萨於此教化此地以修九次第定得出三界作炼金不失铢两喻明以九次第定炼之以法眼观之以行加之无亏本法但转明净。
　　善变化等十化乐天王。表第四焰慧地十波罗蜜。以精进为体。此天常以变化以自悦乐。表此位以三十七助道法门庄严慧业。对治三界邪见等障。炼磨心地令更明净。用化众生以为自乐。为焰慧也。
　　得自在等十他化天王。表第五难胜地。此天依他起化以为己乐。在欲界顶魔王住处。明菩萨欲境难超五地以来五欲境界未全自在。但为观照诸波罗蜜修行力故不没其中。未同八地无功法流自在。故以禅定为体。修十谛观。治三界染净惑障余习。得工巧明门教化众生。令他得乐以为己乐。若不尔者是魔眷属。此天身长十六由旬衣长三十二由旬。寿命日月岁数悉与前倍。
　　尸弃等十大梵天王。表第六现前地般若中十波罗蜜。梵以音语得名。尸弃天王发大梵音。其诸梵众各各自谓唯与我语。於大千界而最自在。颜如童子。身白银色。长半由旬。衣如金色。无男女形。禅悦为食。寿命一劫。乐修禅寂。此位以毗瑠璃宝磨真金转明净作喻。明此菩萨以十种十二缘生观及十空三昧为毗瑠璃。用磨智慧转转明净。明观无明成根本智更明净也。
　　可爱乐光明等十光音天王。表第七远行地方便中十波罗蜜。光音是二禅。已灭忧苦。出语口中光生。表七地菩萨大悲行满。自苦己无常度他苦。而教光破暗也。
　　清净名称等十徧净天王。表第八不动地愿波罗蜜中十波罗蜜。此三禅天。禅悦喜动。风灾犹至。表八地功用已终。无功智现。无生法乐智净习气犹在。诸佛加劝令忆本愿。方随智行广利众生。
　　爱乐法光明幢等十广果天王。表第九善慧地力波罗蜜中十波罗蜜。此四禅天。无出入息。三灾不及。色果意识虽在。而已无欲界意识。象此地说种种法无心意识。为大法师任智法明一切具足。
　　妙焰海等十大自在天王。表第十法云地智波罗蜜中十波罗蜜。此天一众皆勤观察无明之法。明十地无相智成。缘真法执内外习亡。大自在天居四禅之顶色。究竟天中。表十地智悲自在之极。此是引进方便托事表法。故摄化境界。渐渐增胜。如实而言。一乘法界。理事同参。一微尘内诸佛国土人天同处。身尘毛孔如影相入。十玄门该之。不可随化相说。已上十众寄同天位。表佛自行十地一百个波罗蜜门。
　　如是菩萨神王诸天。总明如来自行五位因果行门。以智如虚空。无形无色而大用徧周。不往而速。不来而至。不作而用。应物而成功。号之为神。以无作智性一念徧知十方同异差别。而於诸境自在无碍。号之为王。体净无垢。非质所留碍。而隐现自在。号之为天。是故寄位同神同天同人。乃至十方异生悉同其事。而非天非人非鬼神之神。如佛实非牛王龙王象王。但托事表法以令易解。此下从大自在天王直至海月光大明菩萨等四十一众。各序所得解脱门。各说十颂。初颂皆纯赞佛。后九颂皆每颂三句赞佛。一句自庆所得同佛。唯海月光众。但赞佛德与自所入之法相似。而总序四百二十个解脱门。四十一众主伴四百一十人。以普贤一人自得十解脱门。九个普菩萨加净德妙光自为十人。故得四百二十个解脱门。以明同得佛解脱同入佛知见。以明不悟是凡悟即同佛。以与后学作样式令仿之也。
　　大自在天王至忉利天王十众主伴百天王。得百解脱门赞佛十地行果。
　　日天子至阿修罗王十众百王。得百解脱门赞佛十回向行果。
　　主昼神至主稼神十众百神得百解脱门赞佛十行之果。
　　主药神至海月光大明菩萨等十众百人得百解脱门赞佛十住行果。
　　普贤一人独入十解脱门明独当等觉位中十法。一即一切。一多自在。延促自由。总摄之义。普贤众中九人加净德妙光一人为十。得十解脱门。净德妙光是文殊别号。明等觉位中因果理智万行圆融。
　　尔时如来师子之座一切庄严具中一一各出佛剎尘数菩萨。其诸上首各兴供云说颂赞佛。各随方面化座而坐者。明以法身为座体。普贤万行为座上庄严。无作智为座上佛。座出菩萨是古佛旧行。明今佛合古行古行合今佛。古今不二。亦明因果不二。故於本行报得果内。还出本自行因之众。又座外普贤众是佛利他之行。座内之人是佛自行所契普贤之众。此之大众。古今诸佛一道无二。众生乘之。即名乘如来乘至於道场。以一切法。皆道场也。
　　尔时佛神力故其地六种十八相震动者。明常随佛众。诸天神王众。及座内古今诸佛同因众。树内流光众宫殿内十悲众。当佛自众来集得益贺佛众心喜动。故地随动。此明自众大集一终。然后面门放光普集他土亦来。明无自他中之他。化仪主伴龙行云应法事合然。以真法性尘剎普周。一剎那中三世同际还以一多相含不同门该括。如是放光集众。意令知佛境界相参无二。已上是初成正觉显示五位行门一终因果。

　　○如来现相品第二

　　如来现相者。以诸菩萨及一切世间主默念佛地佛境界等三十七疑。乃於供具中出声说颂致问。而如来心即知众疑於齿间放光。其光徧於十方。出声说颂云集十方众海。是现佛境界自在相也。供具说颂。明心境无二。以一切法总是法界不思议体也如来知众所疑。以法界心同众生心也。现齿光相。以口齿是吐纳言音之处。表告众令集也。十方世界蒙佛光明皆有佛剎尘数菩萨从其佛所而来。皆兴十种世界海尘数供养云者。此他土来众。是无自他中之他。以成化仪主伴。其十种供养云表十波罗蜜行也。此诸菩萨身毛孔中一一各现世界海尘数光明。一一光中现世界海尘数菩萨。一一菩萨徧入法界安立海所有尘。一一尘中悉有佛剎微尘数剎。一一剎皆有三世诸佛。其诸菩萨一一悉能往诣同事利生者。明法界不思议体性身心境界。自他无碍。能同能异。如帝网境界。重重参映也。如来眉间毫相放光名普照十方藏者。明是十地菩萨智满中道教行之光。光所出众上首名一切法胜音。即是十地满足中道果行。将此中道觉行悲智圆满法界行门毫尘剎海无障碍法。答前大众三十七问。使令现在及以未来信此十地法界因果法门行满十方咸令获益故经云欲令一切大众得於如来无边境界神通力故放眉间光。其光还入佛足下者。足下是初信发行之际。欲令大众所信所行。是佛果海理智体用不相离法也。上首坐莲华台诸眷属坐华须者。表万行主伴。与前菩萨毛孔流光所出之众相似。明法界理智中圆满自在之行。无体可碍也。

　　○普贤三昧品第三

　　普贤菩萨入毗卢遮那如来藏身三昧者。毗卢此云光。遮那云种种遍照。如来是法性之体藏身是含容众法之智。明以理智教行随根利益。三云正。如寅月三阳生为正月。又一止为正。以一心止。其道自正。昧云定。五蕴情识冥昧不行。即真智现前。故三昧是正定也。普贤入者。普贤三昧恒无定乱。如十定品中灌顶大士起诸想念而求普贤。则普贤常在三昧。定乱俱真。但以普贤绍佛法界大智之家。为佛万行徧周克家之长子。将谈佛家果海。及众生业报海。故须入定以成化仪轨则也。普贤入此三昧时。尽法界虚空界一切国土所有微尘一一尘中有世界海尘数佛剎。一切剎中有世界海尘数佛。一一佛前有世界海尘数普贤。皆亦入此三昧。一一普贤皆有十方物现摩顶及与智者。明普贤行徧周法界。如天帝网光影交参。重重无尽。以差别智与根本智相契为十方佛现以二智相及为摩顶。相印可为与智也。从三昧起者。以将举佛果海及众生海。故从果体起其行用也。

　　○世界成就品第四

　　普贤菩萨举世界海种种形状种种依住。及诸苦乐净秽皆随众生自业所成。众生业转变。则剎海转变。众生业成坏。则剎海成坏。众生业染净。则剎海染净。以众生心行无边。故诸剎海无有边际。佛菩萨於如是剎海。皆以大愿大悲大行及不思议变化之力而得清净庄严。以众生业海无尽。故佛菩萨广大身语智行果海亦无有尽。明佛菩萨普贤行海。皆从众生业行海起。令诸修学之士知众生境界即佛境界。众生心界。等法界虚空界。光影相入重重无碍。非彼人天权学所有一异净秽自他往来诸曲见也。

　　○华藏世界品第五

　　华藏世界者。普贤菩萨举佛五位行业报得庄严果海。开廓众生知见。以此广大报土是莲华所持。而含藏一切世界。名为华藏也。此华藏世界下有十种风轮持载者。是大愿波罗蜜中十波罗蜜所成之报。以法身无性。若无志愿。则一切行皆不能成。如无舵舟随波漂转。故以大愿智轮持诸万行。报感风轮持诸世界也。世界在莲华藏。是法身随行无染无依智报。华名种种蕊香幢。是差别智不倾惑报。香水海是无量无边大慈悲报。香水河是进修不息报。金刚地是平等性坚固行报。轮围山是大慈防护戒行之报。众宝妙华是开敷万行报。宝树是覆荫众生行报。夫报不虚得。故云皆是毗卢遮那如来往昔於世界海尘数佛所净修世界海尘数大愿所严净也。世界种者。三千大千世界数至一恒河沙为一世界海。海世界数至一恒河沙为一世界性。性世界数至一恒河沙为一世界种。此华藏中有不可说佛剎微尘数世界种。最中心香水海内世界种有二十重世界。上下相去各佛剎尘数世界。此娑婆世界在第十三重。最下第一重有一佛剎尘数世界围绕。次第增至最上第二十重有二十佛剎尘数世界围绕。此世界种外十方环列有十个世界种。亦各有二十重。其高下相去其围绕渐增。悉与中心世界种同。此十个世界种外周围有一百个世界种。此一百个世界种内最近轮围山十个世界种。上下略举四重。重数虽少。还与二十种者高下齐等。其九十个世界种不言重数总计一百一十一个世界种。如天帝网分布而住。其间重重世界如日月星等。以风持载而处於空中也。此诸世界种以何因者。中心一个世界种是佛根本不动智报。其外十个世界种是佛五位法门一因一果之报。一一有二十重是十波罗蜜一因一果之报。重重中所有佛是胜进之果。次外一百个世界种是五位中五十个波罗蜜一因一果所成之报。其内十个世界种只四重是四摄法利生之报。以四摄法即是十波罗蜜之行。故还与二十重之高下齐也。此华藏中杂类世界种种分别者。是所摄之众生各随自业所成之报。以众生自业差别。故同在一处而境不同众生妄想业风所持国土。与佛菩萨大愿智风所持实报国土。本是一土。佛菩萨行徧众生界。则其报土亦自徧众生界。但由众生行业差殊。自不能见。如世灵神鬼物与人同处而人不能得见也。此华藏世界圆摄三世者。以三世即一念。一念即无念。於无念中不坏诸念无时中不癈诸时。故佛及众生三世行业报境总於其中互相显现。如百千镜四面俱悬。前后影象相参彻也。此华藏世界隐现自在者。顺法身则万象俱寂。随智用则万象都生。随大悲则恒居生死。随理智则生死恒真。是故隐现万端而纯杂无碍也。夫佛国本空。而此华藏如是广大者。为二乘滞寂废行。及权教乐生他土。及怖空众生。随境存业。不能解脱。是故彰此福智愿行广大境界。令知佛土无生无灭但为利益众生而以本愿力故常住其中。

　　○毗卢遮那品第六

　　此品来者。以前五品举现在毗卢遮那佛果恐诸后学意疑古无旧迹。今何所来。故此品引古佛应世道迹。印今毗卢遮那出世之法相袭不异。引古以成今信。还以今佛之号名品。还是普贤说。以来文未足。故此品无结终处也。此上六品经有三法六周徧义。毗卢遮那如来是无相法身。文殊是大智。普贤是大行。此三法是五位进修之体。其世主妙严品明佛智身周徧。如来现相品齿光十方告众。明佛语业音声周徧。普贤三昧品明佛体用行门周徧。世界成就品明佛身行周徧。华藏世界品明佛智悲万行圆满报土周徧。此品明佛无时智体三世周徧。学者体此三法六周徧义。信佛所行规式。以成自己信心。方是悟佛知见不差谬也。此上说菩萨众生染净业报及佛报土。是答前世主所疑佛海佛境界海菩萨行海波罗蜜海众生海等默问也。

　　大方广佛华严经合论纂要卷上


　　大方广佛华严经合论纂要卷中

　　　　唐太原长者　李　通玄　撰
　　　　明　携李　比丘　方泽　纂

　　○佛名号品第七

　　前初会举佛果海。令诸学士信诸佛所得之法。此二会之初遂。举众生本不动智本有之法。令诸学士自信自心是佛。与诸佛不异。此下直至如来出现品。中间举五位加行进修之法。是学者自心成佛之规范也。佛名号者。信自法界根本智印。普印一切诸法一切名言。皆自体性离。皆即法界性。诸佛皆以称此诸法性离之法成佛。则一切法一切名言。总是自法界性成正觉相。如举不动智等十佛。及十住中十个月佛。十行中十个眼佛。十回向中十个幢佛等。皆是自体根本智随行所成之号。乃至於众生界中为佛为天为神为王为人为仙。徧一切处转化众生之身皆亦法界智对现色身之号。以如是等佛名号义令诸众生直下自信自佛。不乐权教他净土佛。不滞小乘三僧祗劫所成佛也。重叙菩提场始成正觉而坐普光明殿者。菩提场是法界体。普光明殿是法界报宅。法报二体性相一真。本末无异。不移本处而徧诸处故重叙也。诸菩萨愿。佛开示四种佛剎。及十住十行等三十二疑念者。与初会中世主疑念相似。但此会要信自心是佛。於自心法中应再问也。四种佛剎者根本处是圣凡共住处。名佛住佛剎。五位中进修之法庄严法身智身名庄严佛法性佛剎。示成正觉转法轮名清净佛所说法佛剎。神通应现随根出世名体性佛威德佛剎也。世尊知诸所念。即随类为现神通者。随一切国剎一切众生各现名号。如下文殊所说佛号及五位中随位所现行果之号是也。於是十方各过十佛剎尘世界外於金色等十世界不动智等十佛所。有文殊等十菩萨各与十佛剎尘菩萨俱来诣佛所。各於所来之方化作莲华藏师子之座结跏趺座者。超过十使中莫知涯际之业。名为过十佛剎尘世界。信自法身白净无染及法身随行之法。名为金等十色世界。信自根本智及智身随行之果名为不动等十智佛。文殊此云妙德。信自根本智中择法妙慧及随法异行之慧名为文殊等十大菩萨。以智身周徧主伴无尽名为各与十佛剎尘众俱。无边佛土不出微尘毛孔。本无内外远近去来。但以昔迷为隔。今悟为来而诣佛所。一切诸法不离本法名为各於所来之方。无染名莲华。无畏名师子。含藏众法而无染。处世利人而无畏。名为化作莲华藏师子之座。会万即一而不拘。散一即万而不乱。名为结跏趺座也。东方金色世界不动智佛所菩萨名文殊者。东方为初明。为震动。为春生。金体白而色黄。表内契无垢白法。外现应真和气黄相。金位在西。而云东方金色。以金胞於寅。胎於卯。成形於辰。生於巳。养於午。冠带於未。相於申。旺於酉。表信心为圣胎。至初住方生佛家。故东方为金色。於正动中而无所动。故佛号不动智。一切妙行皆慧而生。故文殊为诸佛母也从智南方妙色世界无碍智佛所菩萨名觉首者。南方为虚无。为火。为日。为目。为文章。达法虚无。则法自妙。故名妙色。法本虚明自无留滞。故佛号无碍智。了诸法性。超然尊贵。名觉首也。西方莲华色世界灭暗智佛所菩萨名财首者。西方为白虎。为刑杀。为昏暗。於不善处而无所染。名莲华色。於昏暗处而不能昧。名灭暗智。既不自昧。则破他暗。有法财利物之义。名财首也。北方薝葡华色世界威仪智佛所菩萨名宝首者。北方为玄武。为坎水。坎为陷为险。水外黑而内明。象以明德施刑政为君。就卑而润物。象设教於童蒙为师。薝葡是黄色华。黄是福庆之色。於愚诈乖背之际以智德转化。而成福庆名薝葡华色。以诸范轨引接庸凡名威仪智。以贵重法普应众求名宝首也。东北方菩萨名德首者。东北方为艮为山为止。为小男。象以庄重不迁之德启发蒙幼也。东南方菩萨名目首者。东南方为巽为风化。为长养万物。象智眼观根而教化成就也。西南方菩萨名勤首者。西南方为坤土。为信顺。为安静。为生育。为负戴。象大悲恒顺好生之德。荷负利生重任无疲倦也。西北方菩萨名法首者。西北方为乾金。为刚徤。为君。为父。象以高明刚徤之德君临众生而抚字之也。下方菩萨名智首者。下方为风轮。风甚坚密。象力波罗蜜善说诸法无摧破也。上方菩萨名贤首者。上方为日月星宿。处空照物。象智波罗蜜照明众生最贤最胜故名贤首。如是十方之义。在方无方。但取其法。以无定法。则无定方。一一方法。交含圆摄。如云一切处金色世界。一切处不动智佛。一切处文殊菩萨则非世间之定方也。世界皆名为色者。乍信自佛之心。犹是生灭色心。未生佛家。非能实证也。举十方各百亿万种佛名号。令诸众生各别知见者。以佛名号徧一切法。徧一切名字。平等清净。不可取舍。总是法界中诸法性离佛号。皆令悟入自法界自佛知见。以成信位。故文殊童子说也。

　　○四圣谛品第八

　　四圣谛者。谛是实义。言苦集灭道四法皆实义也。谓之圣者。以能达苦性真。了集如幻住如法住。修如法道。不厌不着。不欣不取。一如法界无去来性。无住处性。非如声闻厌苦断集慕灭修道。证有得之涅盘。则是苦集灭道总是一乘圣谛也。举十方世界说四圣谛各百亿万种名随众生心悉令调伏者。明佛语业说法徧周。以一切世间不离苦集。一切出世间不离灭道。以能总摄多法入於法界。故但说四圣谛也。

　　○光明觉品第九

　　光明觉者。佛以光明开觉众生自心性光。使无碍也。光从世尊两足轮下初照十方各一世界。其光次第如广乃至第十广照十方各百亿世界尽法界虚空界。十方一一世界各有一大菩萨与十佛剎尘菩萨俱来诣佛所。其大菩萨谓文殊等。所从来国谓金色等。本所事佛谓不动智等。一切处文殊随光十度加广。而十度说颂叹佛德者。足下光是初会眉间还入足下之光。表所信初行之因。全是中道之果。其光次第广照尽虚空界。是令后学解了自心广大境界无碍无尽。一一以心光观徧。复观能观之心亦无内外。然后以无作方便定印之。入十住初心。生如来智家。以能开廓智境自信自心智身行身徧周无尽。故云一切处金色世界一切处不动智佛一切处文殊也。

　　○菩萨问明品第十

　　问明者。前品既开广大信解。於是文殊等十菩萨以各名下之法互相扣问。各以自行之法说颂而答。令诸学士除疑发行也。十菩萨发明十信之行者。文殊首问心性是一。何报差殊。觉首答以迷真作业。全业是真。知真而业谢。是信位之首觉也。二问业体既真何藉种种随时之化。财首答以业境本虚。随化亦假。如是惠施。是法财也。三问平等法界。何以妍[娟-月+虫]苦乐不同宝首答以受因行异。来悉无从。知受性离。是尊贵法也。四问法唯一味。何以说无量法门。德首答以一即一切。一切即一。入是法门。德之首也。五问同於佛福田中。所种福果。何以不齐。目首答以福果由心轻重。如水因器方圆。知此者是智因也。六问法应均益。学者何以不俱解脱。勤首答以修行懈怠。如少火湿薪。不能然也。七问受佛正法。何以随贪瞋痴。法首答以多闻而不修行。如说食终不饱也。八问智为上首。何故复赞施戒诸度。智首答以随宜说法。如随病立方。是智业也。九问诸佛一道。何以国土寿命等有诸不同。贤首答以众生心行不同。自见差别。非佛有异也。十者诸菩萨共问佛诸境界。而文殊答以佛境界如虚空。非识可识。亦非心境界也。此以佛之知见示令悟入。以文殊妙慧不动智佛。是凡圣等共有之佛也。

　　○净行品第十一

　　净行者。前明信解。此遂顿翻贪瞋痴诸见无明。成其大愿。长养大悲。一切见闻觉知皆悉清净。皆成法界智行。故智首问云何得无过失身语意业等一百十问。而文殊举百四十愿答之也。百四十者。信位通后五位随位修道上烦恼。位各二十。有百二十。根本十无明皆因身边二见。则有二十。故以百四十愿。一时总防。不令障道。此之大愿虽有为心念。然十住之后万行之海。皆由此胜上缘力得成。故信入者。达此有为心愿。全是根本智中妙择之慧。动寂俱真。入普贤门。否则累劫勤苦。一念贪瞋。一时焚尽。设修无漏祗证二乘。设是菩萨。但生净土。无成佛缘。以不入此信门也。

　　○贤首品第十二

　　贤首者。深心信解。常念利生为贤。顿彰法界中佛文殊普贤三法无尽果行为首。前五品成信位中自己解行。此品举信位中所信佛果功德无尽之行以信既成。乘如来乘。一往不退。以信自己全身全心一切境界总是法界体用理智。本无依住。本无所得。诸佛如影。众生如化。一切语言分别如空中响应无作缘任物成声。如是之法。住在何所。退至何处。若也有所依住。放却依住即还退失。以不成信故也。有大自在方网三昧门入出隐现同时无碍者。以任无作智随缘普应无去来性而可取舍。如响应声。如水潜流滋生卉木。如春在百花。如风鼓万物。以喻思之。以智照之。计执情亡。任真理智本如是自在也。此上六品十信法门皆文殊为法主者。以文殊是根本智中择法妙慧。择法既定。方可行行证入佛住。以十信未是证入。故文殊不入三昧。亦无十方佛来现在前也。

　　○升须弥山顶品第十三

　　第三会升须弥山顶者。表十住法门从信升证。须弥山在七重山七重海之内。出水高八万四千由旬。纵广亦尔。东面黄金。西面白银。南吠瑠璃。址是玛瑙所成。四洲在七海七山之外。去须弥甚远。忉利天在山顶。中即帝释所都。山似腰鼓。巍然高耸。非手足攀揽可登。表十住生如来家。非生灭心攀缘可到。又方便称性之定。不沈不举为山。从定生慧。顿了无明。是山顶相尽处也。世尊不离菩提树下及普光明殿而升帝释殿者。明法界智身。恒徧一切处。无去来离向。表法升进。示来升也。帝释遥见佛来。即庄严其殿安置普光明藏师子之座。及设诸网帐等各十千种。请佛入处者从信位来。为遥见佛。以方便定。名为安置。得佛普光明智。於法自在。故以名座。教行漉诸众生为网。慈以护育为帐。惠以覆荫为盖。於一行中具无尽行。一圆音中具差别教。皆明白可观。以为缯绮。万行以严智境为十千珠璎。柔和忍蔽以为衣服。清净以为天子。净智自在以为梵王。以真实证为佛入处也帝释说颂叹古十佛皆曾入此殿者。明十住门今佛古佛无异法也。十佛者。迦叶此云饮光。以身光能饮诸天日月之光悉不能现。拘那牟尼。此云金佛。迦罗鸠驮。此云断所应断。毗舍浮。此云徧自在。尸弃。此云持髻。毗婆尸。此云净观。弗沙。此云增盛。提舍。此云说法度人。波头摩此云赤莲第十即然灯佛也。其殿忽然广博普容诸天住处者。明身心荡然称法界性。光明朗彻无有自他表里。法如是也。

　　○须弥顶上偈赞品第十四

　　十方各过百佛剎尘世界外有法慧等十慧菩萨各与佛剎尘数菩萨俱从因陀罗华等十华世界殊特月等十月佛所而来各化作毗卢遮那藏师子之座而座者。迷亡智现。智境增广为过百佛剎尘世界之外。一迷一切迷。一悟一切悟。为各与剎尘众俱。初以佛慧证佛所住。故十菩萨下名。皆同为慧。开敷智华住佛智家。故十世界同名为华。智灭烦恼。身心清凉。故佛同名为月。转化种种无明皆成智光。徧照心境皆成无畏解脱。更无散动。是为化作毗卢遮那藏师子之座结跏趺坐也。法慧菩萨从东方因陀罗华世界殊特月佛所来者。因陀罗。此云能主。表初住以智行檀。主摄万行。自他清凉也一切慧菩萨从南方波头摩华世界无尽月佛所来者。表二住无染戒相。赫奕可观。恒清凉也。胜慧菩萨从西方宝华世界不动月佛所来者。表三住忍智尊贵。无能挠乱使热恼也功德慧从北方优钵罗华世界风月佛所来者优钵罗此云青莲。青为五色之首。表四住精进以率诸行。速疾成道也。精进慧从东北方金刚华世界水月佛所来者。表五住禅体坚固。能清诸行。离浊乱也善慧从东南方妙香华世界解脱月佛所来者。表六住般若无相妙用。普熏诸境令不着也。智慧从西南方悦意华世界无上月佛所来者。表七住方便随顺。众生悦从。皆令入最胜道也。真实慧从西北方阿卢那华世界星宿月佛所来者。阿罗那此云红莲。赤白相匀为红。赤象悲。白象智。表八住愿由智起悲智相匀。令差别境悉明朗也。无上慧从下方那罗陀华世界清净月佛所来者。那罗陀此云人持。此华香美。人皆持佩。表九住善说妙法。令人持奉。得净智也。坚固慧从上方虚空华世界明了月佛所来者表十住无依大智照彻万像也。世尊从足指端放光者。明从十信足下之光。渐上足指之端。表证佛所住。始发真实步也。十菩萨说颂赞十住法各观察十方者。明十方同也。

　　○十住品第十五

　　法慧菩萨入无量方便三昧。十方各过千佛剎尘世界有千佛剎尘诸佛同名法慧现在其前与其智力及摩顶者。以从无思方便入无作真智而普净攀缘染习。名为入无量方便三昧。以真入十住。超胜前法为过千佛剎尘世界。以与诸佛同体。为同名佛来。以智辩同佛。为诸佛与其智力。以能辩论最上之法契及於佛为摩顶也。法慧从三昧起说十住二百法者。每住中十法以成当位。十法以为升进。十住总二百也。十住者。一以初心入道便同佛住。名发心住。二以净治心地。令离惑习。名治地住。三以惑除进道。名修行住。此三种住。修出世心。破世间烦恼障。四以三界惑净生如来家。入世间智家。名生贵住。治世间法则及生死烦阓不自在障。五以禅门普入世间。名具足方便住。治真俗身边二见。及六十二见之障。六以心空无碍名正心住。治寂用不自在障。七以烦恼无动名不退住。治同行摄生不圆满障。八以无功智现。清洁无染。名童真住。治在廛同事世间余习智不清净障。九以法力自在。处佛储位。名法王子住。治说法不自在障。十以受佛智职。如轮王取四海水盛贮金瓶灌太子顶方授王位。名灌顶住。治悲智不自在障。如是十种对治皆一时一法一心一智无前后法门故法云地受佛智职亦名灌顶菩萨。其地位位皆相含摄。但以治惑习气惯练以渐而熟。故须建立次第诸行位也。十方各万佛剎尘菩萨同名法慧而来作证。十方世界悉亦往证者。明十住。尽十方土。无异说也。

　　○梵行品第十六

　　梵此云净。前信位中世间智见万法。以愿成为净行。此十住中以智观察身语意及业佛法僧戒等十法。如幻如梦如影如响亦如变化。求其自性悉不可得。令诸后学住无住之住。念无念之念。行无行之行。利无众生之众生。不思不惟而知万法。不造不作而亦大功。是则广兴万行而无行可得。名为净行。行净故心净乃至众生诸佛国土无不净也。

　　○初发心功德品第十七

　　称法界性无缘利物。而自成就无边庄严。名为功德言以佛果根本不动智不思议法界乘而发其心。故志愿解行。无分毫不与三世诸佛齐等。如小流入海水性无别。如轮王太子。初生即具王相。故初发心时便成正觉。故以种种譬喻极赞发心功德与法界虚空等。言发如是心住如是住。非世言辩可筹量也。

　　○明法品第十八

　　明法者。增明十住智德志。乐使更进也。六通者十方对现色身为身通。常闻十方诸声而声尘无碍为天耳通。常见十方色象而色尘无障为天眼通。明知三世因果为宿命通。徧知众生心念为他心通。随智徧智诸法而无情欲渗漏之心为漏尽通也。三明者。宿命天眼漏尽。亦名三明。此之通明称性而通。称性而明非三乘行业报得之六通三明也。四无畏者。一切智无畏。漏尽无畏说障道无畏。说尽苦道无畏也。十力者。是处非处力。业力。定力。根力。欲力。性力。一切至处道力。宿命天眼漏尽力也。十八不共法者。身无过失。口无过失。念无过失。想无过失。心无不定。无不知已舍。欲无减。精进无减。慧无减。念无减解脱无减。解脱知见无减。身业随智。口业随智。意业随智。智知过去。及知未来现在无碍事也。住於深定不沉不举者。称真理智。寂用自在。离於二乘灭尽定并色无色界息虑禅。为不沉。亦离空观并净土菩萨留惑润生等。为不举。也闻诸佛土悉愿往生者。不出尘毛徧供十方诸佛。非来往也。此上六品法慧说十住法门。

　　○升夜摩天宫品第十九

　　第四会十行法门升夜摩天者。此天知时分依空而住。表证后依法空行行。知时应物。以智体徧周非有来去。故诸会皆云不离菩提场而升也。天王化作莲华藏师子座者。法空智行无能所心。所作如化。名为化作。无染妙行。含容众善。无畏之智。恒处生死。以名座也。庄严具皆百万计者。比前会十千为升进也。四种帐四种盖皆百万者。四摄法四无量心皆无尽也。叹古十佛曾入此殿者。明十行理智与古无殊。此十佛还是约行外进所成之号。前十住位须弥山顶所叹十佛。亦是随位会古之号。明入位古今同也。

　　○夜摩天宫偈赞品第二十

　　十方各十万佛剎尘世界外。有功德林等十林菩萨各与剎尘众俱从亲慧等十慧世界。常住眼佛等十眼佛所而来。各化作摩尼藏师子座坐者。以行荫众生。如林广多。众鸟所归。故皆名林。以行从慧生。故名世界。以佛智眼观根利生。故佛皆号眼。摩尼。此云离垢宝。以智行无垢无畏名其座也。世尊从足趺上放光者。明从十住足指之光。渐上足趺。表行行渐高也。十菩萨各说颂者。各以自名下义发明十行法也。

　　○十行品第二十一

　　功德林菩萨入善思惟三昧。十方各过万佛剎尘世界。有万佛剎尘诸佛同名功德林现在其前与之智摩之顶者。以离沉掉心。观察审定。安立法门。名善思惟。了达心源无尽智行。同十方佛无尽福慧。为同名佛来与智摩顶也。十行者。一以檀行自他喜悦名欢喜行。补特伽罗。此云数取趣。摩纳婆。此云少年。亦曰儒童。言不分别善恶老少。明檀行平等。二以性戒利人名饶益行。三以忍行随顺名无违逆行。四以勤励自强名无屈挠行。五以禅体恒明名离痴乱行。六以妙慧张施名善现行。七以方便利生而无所着名无若行。八以无功智现名难得行。九以善说法行名善法行。十以智行诚谛必无谬误。名真实行。如是十行总是一时一智无次第中之次第也。十方各十万佛剎尘菩萨同名功德林而来作证。十方世界悉亦往证者。明智行之体交参交徧。法尔如是十方同也。

　　○十无尽藏品第二十二

　　十无尽藏者。一以信力诚证法行无怯曰信藏。此是十行位中之信。非文殊觉首等十信之信。二曰戒藏。成就普饶益戒。不受戒。不住戒。无悔恨戒。无违诤戒。不损恼戒。无杂秽戒。无贪求戒。无过失戒。无毁犯戒。三曰惭藏。仰惭诸佛。四曰愧藏。愧宿世恶。五曰闻藏。以多闻慧说法利生。六曰施藏。谓分减施。竭尽施。内施。外施。内外施。一切施。过去施。未来施。现在施。究竟施。七曰慧藏。世出世间皆无所有。而普觉悟一切众生。八曰念藏。正念诸法无诸过失。九曰持藏。持佛法藏。恒不癈忘。十曰辨藏。以此十法总含无尽之法名十无尽藏。成前十行之行。使无有尽。起后十回向法。使更升进。令诸学士行门不滞也。此上四品十行法门功德林为法主者。明万行利生。是功德之林也。

　　○升兜率天宫品第二十三

　　第五会十回向法门升兜率天者。此天在欲界五天之中。无下夜摩忉利着乐之心。无上化乐他化放逸之行。欲界木六天。以四王天是忉利所辖。故曰五天。而兜率为中。表十回向大悲行门。与理智均融不徧。最后身菩萨所居。表虽在五欲之中。而於欲境无染着也。世尊不离菩提场及须弥顶夜摩天而升诣者。明智体无依无作而徧於十方。随感应现也。遥见佛来者。明从十行向十回向也。敷座请佛者。大悲赴俗开敷众善也。诸庄严皆百万亿计者。大悲行门无限量也。有一百八十四个百万亿种庄严具庄严宝座宝地及虚空皆徧满者。白法布教以为金网。妙行护生以为华帐。尊贵智行覆生。以为宝盖。以忍为鬘。以戒为香。戒中诸行以为粖香。观照为楼。悲为宫。智为殿差别智以为之阁。万行垂被为璎珞。四摄下化为璎珞四面垂下。引接滞溺为缯带。法空以为座。法音和悦为铃。开敷道行为华。定心不动为幢。回转不滞为幡。悦可众生以为妓乐。频婆帐。此云身影。此帐以光莹应物现影得名。宝悉底迦。是佛胸臆德相。此云乐有。言有佛乐。方有此相。天牟陀罗即天鼓。以福智大悲徧众生界。故诸庄严满虚空也。又有一百八个百万亿种色类部族或合掌礼敬。或持幡散供。或菩萨众中神天间错。或天众中杂诸八部。不依次第者。明此位以智从悲。成大悲海。以无限徧周法界之行於人天六道中一时等化。随根授法。或次或超。或信或住。或位阶十地。或人天诸乘。非有次序也。次欲色界诸天而不及无色界者。以无色定沉。不堪应化也。又有十个百万亿叙善根所生等者。明如是庄严皆心行所成。不虚来也。先住兜率宫菩萨。雨出过诸天供者。本位为先住。加行为新来。以诸供具从法身智慧解脱知见而生。为出过诸天也。各各见佛如对目前者。根本智相应也。古十佛曾入殿者。今古同也。

　　○兜率天宫偈赞品第二十四

　　金刚幢等十幢菩萨从妙宝等十妙世界无尽幢等十幢佛所来者。以大悲行摧破众生烦恼。而自无动。故菩萨下名皆幢。以妙行利生。故世界上字皆妙。以生死海中智果无倾。故佛号下字亦皆幢也。十菩萨所表法者。一以施行无尽。又尊贵而不坏。为无尽幢佛妙宝世界金刚幢菩萨。二以大悲无相戒风。悉吹香具。令心平等。普得安乐。不被诸境所动。为风幢佛妙乐世界坚固幢菩萨。三以忍体无着而白净。勤勇而不息。为解脱幢佛妙银世界勇猛幢菩萨。四以精进之行为世模范。不亏真理。发大智光。为威仪幢佛妙金世界光明幢菩萨。五以禅门发起利生明慧。而自体无垢。不亏本智。为明相幢佛妙摩尼世界智幢菩萨。六以常然智慧。破虚妄而可贵。为常幢佛妙金刚世界宝幢菩萨。七以方便居尘不污。而恒同事。为最胜幢佛妙波头摩华世界精进幢菩萨。八以智随愿行自在利生。而无染无垢。为自在幢佛妙青莲华世界离垢幢菩萨。九以法力净他。令入净戒。成其差别智明。为梵幢佛妙栴檀世界星宿幢菩萨。十以无依妙智徧观十方。自性无有。而不坏诸安立法。为观察幢佛妙香世界法幢菩萨。以香无形而普熏。象智也。此十菩萨各化作妙宝藏师子之座而坐。其身悉放百千亿光者。明以法宝处世无畏。而智光普照也。世尊从膝上放光者。膝是起居回旋屈伸自在之处。表十回向在生死而恒涅盘。在涅盘而恒生死。自在无碍也。各说颂者。各说一法共明十回向义也。

　　○十回向品第二十五

　　金刚幢菩萨入智光三昧十方各过十万佛剎尘世界有十万佛剎尘诸佛同名金刚幢现在其前与其智力加持及摩顶者。大悲智光照俗俱真以名三昧。超胜前位。故过十万剎尘世界。一切处智身无二。故同名佛来。智与佛契。故佛加持及摩顶也。十种回向。一名救护一切众生离众生相回向者。言法身无性。智体无依。众生无相。正行救护而无所作也。二名不坏回向者。以性戒无成坏体。虽随生死。不坏法身。虽随分别不坏无作。虽行诸行。不坏无依门也。三名等一切佛回向者。以法忍无贪瞋痴业。诸所行愿悉同诸佛也。四名至一切处回向者。言法身智身愿身行身充满一切世界而无去来。所谓圆转世界。日月是。流转世界。江河是。侧世界。如四王天住须弥山侧是。覆世界。胡蜂窠是也。五名无尽功德藏回向者。言以无尽境界为一禅门。无尽众生无明行相而为佛事。承事无尽诸佛。遍知无尽诸法。而不坏无心。是功德藏也。心相本无。大小计尽。身为智影。国土亦然。智净影明。大小相入。故云於一毛孔见阿僧祇佛出兴於世得入法无尽藏也。六名随顺坚固一切善根回向者。言依慧行施。以身肉手足国城妻子饮食床座资身具等六十一种皆悉行施。而恒回向随顺佛法。不坏智身。成就通化。长大慈悲也。七名等一切随顺众生回向者。言以方便大悲观诸众生如影如象而行惠济。为随顺众生。以众生心差别。则剎土差别。故云众生不违剎。剎不违众生。以三世无体。全是一际。故云过去不违未来。未来不违现在也。八名真如相回向者。言以大愿兴起无作真如中大智大悲大陀罗尼门大神通道力。令称真自在也。九名无着无缚解脱回向者。言以无依住智。调和大愿。成就大悲利生法力。观诸佛剎众生剎。如影如化。令普参入悉无碍也。十名等法界无量回向者。以法界无中边无造作无来去无时分可得。而回向智亦如是不思议无限量无碍自在。名为等法界回向。此十回向通彻前后五位。但以惯习须安次第。若论修行。当一时齐进。始得成为佛住佛行佛回向佛地也。宝树形如半月者。以半月形饰其树也。八楞妙宝者。八正道报也。宝威仪者。以宝作菩萨形而威仪庠序也。宝化事者。此宝能作化事。化作种种事法。是一智而行万行之报也。宝音者。以音可宝。非有质状。皆明由愿起行庄严佛剎而普回向一切众生。皆愿得是宝严剎也。世界震动诸天兴供者。以得闻是大法。群心喜动。而地天庆赞也。十方各有百万佛剎尘菩萨同名金刚幢来作证者。明智会道同也。此上三品十回向法门金刚幢为法主者。明大悲智行入生死海无倾动也。

　　○十地品第二十六

　　十地者。明如来普光明智以成地体。如经如是菩萨已践如来普光明地。即大圆镜智一切种一切智智。十住十行十回向不离此体。而道力未充。更以十波罗蜜十重进修令其圆满。名为十地。乃无升进中进修。无层级中层级。十地之体。若无十信自信自心佛果。不成为地。十信初心。若无十地十一地之果。信亦无成。以是始终无异之法。故十住十行十回向皆有随位进修果佛号也。世尊在他化天者。此天依他起化。居欲界顶。表为利他而修十地功终道满行也。不叙世尊升往及敷座兴供等言。亦不别立十方菩萨国土及本所事佛者。明十地并后十一地但取十回向中理智大悲妙用蕴积。使德行功熟。更无异法来也。金刚藏等三十七个菩萨俱名藏者。表十地俱以三十七助道法。助成智悲大愿含容众德。以满无功佛德用门。故名藏也。一人独名解脱月者。是助道法中得法清凉之行果也。悉从他方来者。明从十回向法来也。菩萨名苏利耶藏等者。苏利耶此云日之照用。俱苏摩。此云悦意华。优钵罗。此云青莲华也。金刚藏菩萨入菩萨大智光明三昧者。大智光明即是如来眉间所放十地智慧中道之光。名菩萨力焰明。亦是初会中如来眉间光名菩萨力智光。总是十地道终智光。今今入三昧说十地道。还是此之大智光明。以根本智成大悲行也。金刚藏说十地名而不辩释。解脱月三度致请。及佛眉间放光照及。然后说十地行相者。明极果大法不轻授也。光灌金刚藏顶者。明十地是一切智顶尽也。
　　初欢喜地者。以起广大志乐深心生如来家。有多庆悦也。发广大志超凡夫地生如来家者。此同初住。明五位法行虽广。同是一佛智印一时同进之法。故十地返成十住十行十回向法。非是别有法来。如从谷生苗。苗还成谷。如弥勒还令善财却见文殊。明果不离因中之果。论主颂云。前后五位加行门。不离十地智悲起。是故十住初发心。发心即入十地智。犹如迅鸟飞虚空。不癈游行无所至。亦如鱼龙游水中。不癈常游不离水。如是五位行差别。不癈差别不离智。是也。离五怖畏者。谓不活畏。恶名畏。死畏。恶道畏。大众威德畏也。诸波罗蜜净治诸地有总相别相同相异相成相坏相者。如五位升进随位安立十波罗蜜。十菩萨十国土十佛名号。总是一波罗蜜中随行成名。一中具十。十中具百。五位加行具有五百。如是多义。皆具一中。名之为总。其行殊途。名之为别。一智无二。名之为同。随行报殊。名之为异。能成别报。名之为成。因果本虚。名之为坏。又三世久劫差别为别相。以智普观在一剎那为总相。随业长短为异相。情亡见尽长短时无为同相。智无依住为坏相。应根与法为成相。自余诸法一一皆具此六相门。又此六相互为主伴。一相中有六相义。十玄义亦在此通。十玄谓同时具足相应门。广狭自在无碍门。一多相容不同门。诸法相即自在门。秘密隐显俱成门。微细相容安立门。因陀罗网境界门。托事表法生解门。十世隔法异成门。主伴圆融具德门。亦是其义。此之六相。阙一即理智不圆。若人善见。得智无碍总持门。观通世间一切法也。以智明了粗细等世界者。有形为粗。无形为细。如阎浮提多类杂居为乱住。四王天住须弥山侧为侧住。胡蜂等为倒住。土居众生只欲入。为若入。人等身中八万四千户虫居。随人行动。为若行。水居众生一向流去。为若去。各依自业互容而住。为帝网差别。即华藏世界也。悯诸众生堕於邪见无明憍慢渴爱谄诳悭嫉贪恚愚痴忿恨欲流有流无明流见流之十八种烦恼中不能自出。即生大慈光明智者。以此十八种烦恼皆依十二有支为根。成八万四千尘劳。初住菩萨恶业邪见已除。而习气未尽。十行十回向以法加治。渐渐微薄。初地正智增明。已无悭嫉忿恨嗔五种习气。唯有见道随行法执。其十三种烦恼。至七地悲终智满。方成随愿智用。然未为断烦恼。以法执现行。七地犹在。法执习气。十地方无。十二有支微习直至佛果方尽。以此安立五位十度十十治之。法则相似。皆以初三波罗蜜治从缠出世之道。故善财初及二三皆比丘表之。次三波罗蜜治出世间世间之惑。即以弥伽解脱海幢表之。次方便愿力三法。治入世间中出世间令悲智自在。即以优婆夷仙人婆罗门表之。次以世间出世间智悲自在。即以王女从智生悲表之。五位进修位位有此四种势分。又五位升进大意有六。一十住创生佛家。且除正使烦恼。二十行治随世现行习惑。三十回向起大愿力和融智悲。使世间出世间无碍利物。四明十地长养蕴习悲智功圆。五明十一地普贤行满。六明成佛位终如来出现。如离世间品是佛果后普贤恒行。法界品即明前后一部经之大体。如是差别行位总在初发心住中。以是一时法也。见多百佛云者。如二地见多千佛等。皆约地地中治习增明之教。均谓之多。则均是身尘毛孔等周法界无尽之多。非三乘情计量也。多作阎浮提王者。随自修证力势之量为世间主。满其行愿如后地作诸天王。俱明升进自在。均谓多作。则是大率。非要必作。如作诸天。亦是第一义天。一切智天。非十善业报天也。不离念佛法僧者。以法身智行为治习之法则。毗卢遮那是佛。文殊是法。普贤是僧。自性三宝无可离也。
　　二离垢地者。以修上上十善性戒体离垢也。此菩萨念十恶业是三恶道因。十善业是生人天三界至有顶天因。上品十善畏苦修真。是声闻乘因。伏尽三界烦恼入变化生死。有入灭定。经劫不觉。又上品十善自觉缘生成独觉乘。亦得变化生死。为根利故。回向大菩提经十千劫。又上品十善。修广大愿。心有限量。是三乘中菩萨行因。唯上上十善修佛果智。成普贤行为最上乘。如是念者。悯众生苦并三乘曲见。以上上十善智对治欲界中随缠烦恼。普令众生得解脱也。堕於邪见等者。身见边见见取戒取。并恶慧恶欲三界六道生死稠林。皆因邪见而起。故标为首。若明诸见无体。诸见即是法界缘生。起唯法起。见唯法见。随智而见。即是佛知见也。随逐邪道者。九十五种并人天魔梵三乘圣人虽苦乐不同。未入法界圆门。皆邪道也。入魔境界者。谓五蕴魔烦恼魔死魔天魔也。入欲流有流无明流见流生死洄澓湍驰奔激不暇观察者。欲等四流迅速逐境。从见起诸妄业。无暇起观调伏之也。我慢原阜者。谓憍慢。慢慢。过慢。卑慢。我慢。增上慢。邪慢。七慢层积。如原上有阜也。具足一切种一切智智者。加行熏修所成为一切种。根本智即一切智。又智即根本智所成差别之智根本智。由三昧现。差别智则加行观察力修成。以明若不一一加行。即根本智滞寂。与声声同也。
　　三发光地者。以修色无色界八禅。善达世间禅体对治三界障惑益令明净。名为发光。以初地二地但治欲界烦恼。而上二界息想住定障犹在。此地善达八定禅体。得出三界智慧光现前也。修忍波罗蜜者。明三地三界业惑障垂尽。名为得无生忍。初住得佛智慧生如来家。则十行十回向总得无生法忍。若论粗细进修。前三贤位以佛智慧调伏。名为伏忍。初二三也。始是顺无生忍。四五六地世间障亡。方名得无生忍。七八九地。方名无功用寂灭忍也。八禅定者。有觉有观。离生喜乐。是初禅天定。无觉无观。定生喜乐。是二禅定。离喜住舍。是三禅定。苦喜忧灭舍念清净。是四禅定。超一切色想。住无边虚空处。是空处定。超一切虚空。住无边识处。是识处定。超一切识处。住无所有处。是无所有处定。超无所有处。住非有想非无想。是非非想处定。此是三界顶。此地入法界无作大定。虽修八禅磨炼三界习气令智明净。而恒随顺法性。心无所依。心无所依是法界大定体也。此地神通自在而不证漏尽通者。明普贤行中未满本愿故也。
　　四焰慧地者。以修三十七助道观门。观自性无依。慧光益明净。重治欲界细惑也。得彼内法生如来家者。以智返照。无俗不真。名为内法生如来家。以总相言。则初住初地与此地一体无二。以别相升进言。则初住以创开佛慧为生佛家。初地以智德神通得出三界智为生佛家。此地达世间智与出世间智自在无碍为生佛家也。三十七助道观者。观身内外空无性相。观受不在内外中间。观心无住。观法无我。名四念观。勤行此观。名四正勤。心称所观得法无我。名四神足。以得法无我故获得信进念定慧之五根。以观达真不退为根。随行不染。此五即为五力。随境不退便获七觉分法。曰念曰择法曰精进曰喜曰舍曰猗。猗是心称理义。曰定。以得此七觉分。便获八正道。谓正见正思惟正精进正念正定正语正业正命。善能分别人天外道三乘一乘邪见正见邪定正定邪行正行品为正语。善显佛智慧业。一切众生同共有之。名为正业。普令人天外道世间生死及三乘出世解脱皆回向一乘无依住智为正命也。修欲定断行者。以四念观有觉有观。是欲定。勤观四念。断诸邪行。为断行也。依止厌等者。对治世恶法。是依止厌。性自无着。为依止离。灭诸恶法。为依止灭。至无依处。是回向於舍也。无畏者。谓一切智无畏。漏尽无畏说障道无畏。说尽苦道之四无畏也。不共法者。即佛十八不共法也。六十二见者。谓如去。不如去。亦如去亦不如去。非如去非不如去。是过去四见。边。无边。亦边亦无边。是未来四见。常。无常。亦常亦无常。非常非无常。是现在四见。五蕴每蕴有四见为三十。三世五蕴为六十。总断常二见为本。共六十二见。若以四念等观观之。则诸见总为佛事。为诸见无性。总是佛知见也。
　　五难胜地者。以无依无作自体之禅。善知世法无定乱性。复以四谛十谛。并通世技妙能。重治色无色界细惑。下地不如。为难胜也。善知四谛者。达苦体无。苦无灭性。道无生性。则此四谛皆是圣谛。性无二也。十谛者。俗谛。第一义谛。相谛。差别谛。成立谛。事谛。生谛尽无生谛。入道智谛。菩萨地次第成就乃至如来智成就谛也。为利生故。该习文字算数图书印玺。方药疗治。渊才讽咏。妓乐谈说。地中伏藏。日月星宿。鸟鸣地震。夜梦吉凶。身相休咎等咸善观察无错谬者。以得称法性禅。妙用泛应。动寂自在。悉无碍也。
　　六现前地者。以般若波罗蜜善观十二缘生。得十三昧。故世间出世间一切智慧皆现前也。十二缘生者。曰无明曰行曰识。此三为过去缘。曰名色曰六入曰触曰受曰爱曰取曰有。此七为现在缘。曰生曰老曰死。此三为未来缘也。逆观顺观十二缘生。达无生理。教化众生者。夫缘生之法。性自本无。众生横计。枉流生死。备经诸苦。不自觉知。若能如理观察。离诸妄见。便得识种业谢。三界报亡。任性缘起。不没死流。对现色身。应根利物。是故诸大菩萨恒於法界无作自性缘起大圆明普光智中。直以一切众生生死海便为一大道场。随根随时作佛事也。凡夫无智。执着於我。行於邪行。积集增长罪行福行不动行者。罪行谓三恶道。福行谓六欲天。及人等诸散善福。不动行谓四禅四空天。及小乘三果分段生死四果。并净土菩萨变易生死。诸不动行虽免粗苦。未具大悲。皆名邪道。如是等类各随自业积集增长。一乘菩萨积集增长具佛悲智。成满菩提。虽总十二缘生。乘缘各差别也。离我我所但有生灭犹如束芦者。明虽有分别相似生灭。了中虚无。如束芦苇。其相虽有。而一一中虚也。三苦者。迷境自性攀缘不息为行苦。触受是苦。更加贪恋及以憎嫌。苦更加苦为苦苦。从名色乃至老死是坏苦。若观缘生。情有理无。即三苦灭也。三解脱门现前者。以达缘生无性故空。无自体故无相。唯有无缘之悲故无愿。曰空曰无相曰无愿。是三解脱门也。合空三昧者。空慧之定。与诸凡圣情无情合也。起空三昧者。动寂自在也。
　　七远行地者。以行方便波罗蜜入无量世界。入无量教化众生业。以前地中三空三昧现无量无作智慧等众生行普令徧周为远行也。修三空三昧不舍众生者。明虽证三空而大悲利生。非如二乘修空。自惑灭已。不起智悲。净土菩萨修空灭惑愿生他方。闻佛教化。自力成已。乃还秽土始利生也。虽毕竟灭烦恼焰而能为一切众生起灭贪嗔痴烦恼者。贪。嗔。痴。慢。疑。身见。边见。见取。戒禁取。邪见。名为十烦恼。亦名十使。贪嗔痴慢身见边见。此六是根本烦恼。余四皆从此六生起。欲界四谛上各有十烦恼。并六种根本。有四十六。色界除瞋。四谛上各有九烦恼。并六根本。有四十二。无色界亦四十二。总一百三十。乃至八万四千。十使中前五名五钝使。随行事上数生习气。为修道障。后五名五利使。以诸见不妄。理不现前。为见道障。须陀洹断见谛障尽。斯陀含阿那含断修道障总未尽。阿罗汉断三界见谛修道二障尽。故不生三界。三乘菩萨以空观折伏三界十使十缠修六波罗蜜生於净土。亦云色界上别有十地报生之天名摩酰首罗。无明住地亦未断尽。十缠谓无惭。无愧。眠。悔。悭。嫉。掉。沉。忿。覆。此十缠随十使起。亦与十使作生起因。一乘菩萨从十信。信自分别心即不动智佛。以禅定力起无作智。所有烦恼一时普印。顿同智体。无有三世长短延促之相。亦无成佛不成佛之见。但以智行对治诸惑习气渐使微薄。此地。中一切烦恼全成智用。故但为众生而起灭烦恼焰也。此地念念满足菩提者。以总相言之。总是如来根本普光明智寂用无碍菩提。以修进别相言之。则有五十种随行菩提。约其大体但有五种。一空无相菩提。三乘一乘共得。但大悲愿行寂用不同。二普光明无依住智菩提。此唯一乘初发心住便成正觉。但以惯习浅深。安立十波罗蜜五十重升进层级。三大愿能起大智发生大悲利生菩提。以由大愿起智成悲。是诸法不自生。智及愿行俱无自性。是不从他生。法无和合。是不共生。要因愿起。是不无因。故云佛种从缘起。而三乘人或乐空。惑滞寂。不入此宗。故八地无功智现。犹恐滞寂。以愿防之。四大悲能随染净不染不净菩提。即此七地以世间出世间智悲。入於世间同凡夫事。圆满普贤行门。虽同俗染。智无染性。如莲华在水。性自无湿。故恒处生死而生死恒寂。非三乘积行之所能知。五智非万行圆满无作菩提。若总相门。智体不异。即初住十总具。若别相门。则十住得一分同体智门。十行得一分同体行门。十回向得回向大愿和融智悲之门。初地至六地以前三位规式。长养成就出缠大智。然其慈悲犹是志愿。此七地方始创居同俗。成就处缠不污大悲。然仍有无作有作二种习气。至八九十地悲智圆满任物利生。无作方终。十一地所利众生等同法界。不为而用。不作而应。以普光明智与一切众生虚妄心体性无二也。如二世界一染一净。是二中闻难得过者。明六地纯净。七地纯染。於二中间滞於染净。非以大方便神通愿力难可越也。经云超二乘者。此是译师误题圣旨。当云超过三乘。初住生佛家来即超三乘。但以自力未全。如王太子虽超诸臣。犹是王力。此地如太子长大。诸臣畏之。是自力也。
　　八不动地者。以任无功用智。不思不为而应通万有。神化无方。如空谷响。无心而应众音为不动也。譬如比丘具足神通入灭尽定分别皆息。不动地菩萨亦复如是。得无功用念务皆息者。此约小况大。比丘神通。即天耳等六通。与净土菩萨名数相似。而广狭不同。以二乘通化不遍他方佛土。净土菩萨得往他方。此一乘十通。性自遍周十方剎土毛孔重重。以智自在故也。诸佛现身三加七劝者。明自行无功所及。法尔智现。如世帝王德备。自感凤翔麟集。又若不起广大差别智业。恐同滞寂。故加劝也。此菩萨知诸众生心之所乐。能以众生身国土身业报身声闻身独觉身菩萨身如来身智身法身虚空身一一互作者。以住无心想中现身同别悉自在也。知如来身有菩提身愿身化身力持身相好身威势身意生身福德身法身智身者。就如来身上自有此之十身。以菩提心起愿成身为菩提身愿身。随众生所现为化身。十力所持为力持身。福智万行庄严为相好身。示现摧伏诸我慢为威势身。逐众生情所欲为意生身。具足庄严为福德身。体如虚空为法身。知无边法为智身也。善思量相者。任智所知。无情识也。共相不共相者。三乘一乘共一无生相为共。有慈悲无慈悲为不共。又凡圣一体是共。迷悟不同为不共也。虚空身无边相者。法身起智随行所感差别相多也。童真地者。无功用智始现。是初童蒙入於真智无过失也。生地者。无功智无觉观刺之所伤也。示成正觉者。入佛境界自力所持也。有大势力神通自在者。七地已前是修生报业神通未得自在。此地无功智报业神通广大自在也。
　　九善慧地者。位位第九为法师位。此地法力成就善知众法。说法自在为善慧也。如实知定。不定法行者。如色无色界八禅是定。以有生灭亦是不定。三乘出世寂灭是定。以有取舍亦是不定。一乘菩萨法界禅是定。寂用自在故亦不定也。如实知随眠稠林者。曰欲受曰瞋曰有恚曰爱曰慢曰无明曰见疑。此七种恒相迷覆智境。号之随眠。以多障蔽为稠林也。受生稠林者。一剎那中八百生灭同时起也。习气稠林者。以多生习气盘结如林。此经五位法门皆是治习气之方便。如地前一分生如来家顿断粗惑。地上渐治习气。故初地明观世法。二地以戒治欲界惑习。三地修八定治上二界惑习。四地以助道观重治欲界之习。五地通世枝能以治上二界细惑之习。六地满出缠之智。七地入利生方便。八地无功现前。九地行成任运。十地功圆佛用。总是治习法也。久远随行相者。烦恼连环也。无边引起相者。识种蔓延也。眠起一义者。七种随眠烦恼。现行十缠十使为起烦恼。眠为眠之与起体无二性。故曰一义。十使中贪嗔痴慢为修道障。三地方除。余六为见道障。六地出世智慧具足方得除也。与心相应不相应相者。心与境合为相应相。不与境合而妄缘之。是心不相应相也。无记相者。空无相无性无作名为圣道。不与生灭和合名为正定。又四圣谛为圣道。修於八禅入九次第定为正定。九次第定亦名灭尽定。此之灭定约有四种。以四谛观识心灭现行烦恼。并智都灭。为声闻灭定。以十二缘灭现行烦恼。并智亦灭。为缘觉灭定。性相空寂都无所缚行六波罗蜜生於净土。或以随意生身住於娑婆。或以一分慈悲留惑住世。设入寂定。但随无相理灭为权教菩萨灭定。了达根本无明即是普光明智。以此为体。位位增明。起诸愿行至寂用自在。是一乘之灭定也。二俱舍不定相者。正邪俱舍。无定无乱。始应真也。此地为大法师以四无碍智说一切法者。总辩法身平等自性之理。名法无碍智。能辩诸法总别同异。名义无碍智。所说无谬。名词无碍智。所说无断无尽。名乐说无碍智也。善守护如来法藏者。一乘三藏三乘三藏及仁义礼智信。并是菩萨之所安立。三藏即戒定慧。通一切法藏也。用菩萨言词而演说者。明佛为觉体。体无分别。所有出生灭度转法轮等。皆是菩萨事业。故演说用菩萨言也。众财陀罗尼者。陀罗尼是总持义。明法财世财咸具足也。威德陀罗尼者。言持三千威仪八万细行。令诸见者悉解脱也。
　　十法云地者。大悲愿力功终行满。登於法王之位。以大慈悲云。於生死海雨法无尽。为法云也。得一切智智受佛职者。明元将一切诸佛智悲之地以作五位修行大体。分分修习福德智悲并为成就此地根本智悲之地。至此功满堕在佛数。名为受佛智职也。得离垢三昧者。明此地悉离染净涅盘悲智功用不均平垢。并下地智悲万行未自在垢。又此地无功习气亦无。故名离垢自徧周定也。海印三昧者。以大智海印自性圆明清净无垢。印三世境界悉周徧也。一切佛现前三昧者。明此离垢三昧与体性三昧并与一切诸佛同一体性也。最后三昧名受职者。明此地智满行周。无作大悲任运处世。成就寂用无碍三昧王也。受职定现前时有大莲华忽然出生量等百万三千大千世界者。明智悲行满。法合等用法界利生无限量智悲报得。其华茎台须叶种种庄严。皆是法身智身万行报果。十三千大千世界微尘数莲华以为眷属。是一行遍一切行。一切行遍一行善根报得。此华是初说十信时普光明殿如来前所现之华。眷属华上诸眷属众是如来眉间毫中所出之众。前是举果劝修。此是智满行终之果。大菩萨坐华王上。与华相称。是根本智。眷属众生诸华。是差别智也。此菩萨处大华上从足至顶十处放光作诸事业者。明悲智愿行普周徧也。足下光照大地狱及阎罗王界者。极增上恶业。如电激顷直往无王管摄极苦之处。为大地狱。有王管摄小地狱为阎罗王界。明菩萨慈光无处不遍也。其光还入诸佛足下者。前普光明殿如来足下放光成其十信。今十地道满而光还从佛足而入。以明返果还因。时不移。法不异。因即果之因。果即因之果也。十方佛放光来灌此大菩萨顶者。明此地佛智创现与诸佛齐。而佛果智相印合也。知声闻行集者。观世间苦空无常不净皆磨灭法。修二百五十戒净欲界苦。修八禅知上二界业皆是无常。入第九定身智俱尽。至有头上击鼓不复闻声。又有厌患分段身化火自焚。入变易生死。是声闻集也。缘觉集者。谓十二缘。此四谛十二缘。十地位内亦修。法是一种。而心量见道自逈别也。知众生业化者。明众生以自烦恼造业。所有身形住处受用。一一皆自业力所成。更无余物能与之也。分别无分别化者。谓分别此无分别之法。教化众生使开解也。入如来身秘密者。於身尘毛孔中现无量土无量身。无量示现成佛涅盘。如是一事一时同异自在。十方咸然。总是如来普光明智普应而无作也。知佛入劫智者。众生业妄执有时劫长短。菩萨以智方便破彼迷情。则长短相入。念劫等也。入毛道智者。不定性众生轻扬如毛。以方便化令生信也。入示现遍行智者。一切众生及九十五种外道诸行悉与同事而转化也。入示现逆行智者。示作魔王恼惑行人。意使坚固。及行非道。无不利生。如作阿阇王弒父事等。使知得道则业除也。世间了知不了知智者。或令人了知是圣。或不令人了知是圣是凡也。此菩萨一念顷悉能领受十方佛大法明大法照大法雨者。十方世界出生法无不总知总解为大法明。一切众生根业好恶无有不见为大法照。随众生根一时等雨法雨为大法雨。以智齐佛。故一念顷悉能受也。此菩萨随心念力神通德用悉自在者。如人天六道一切众生业报境界一依心造。此菩萨以无作法身大智之力。随所心念莫不十方一时自在皆悉知见。以称性无依等虚空量普光明智体周满十方。以无性智。大用随念。以不忘失智。随念皆成。以具总别智总别同异。成坏皆作。以广狭大小自在智化通无碍。以与一切众生同体智。能变众生境界纯为净利。以自他无碍智。一身而作多身。多身而作一身。以法界离量智。能於毛孔广容佛剎。以等虚空无边无方之智。而一念现生满十方而无去来。以如响智而能响应等现等众生形。以具足圆满福德智。能与众生同居而恒住妙剎。若非圣所加持。众生不见。如是智力神通。虽等虚空无体性。如隋意摩尼虽性无能所无造作。而与一切众境同色。非如虚空但广大而无用也。金刚藏菩萨入一切佛土体性三支行恒处生死差别利生。为七十异名。总明八地九地十地十一地乃至佛果位。而常不癈七地已前三空七觉之方便也。普贤菩萨入师子奋迅定而普眼菩萨三入三昧渴仰求觅竟不得见普贤身者。普贤以法身根本智。纯成处生死中差别大智行门。常居大行智海与一切众生无边想念齐兴普用。如师子奋迅时全身诸毛一时普震。名为大用定海。非可以入出三昧求觅。而普眼虽登法云灌顶位。犹是十地前自利利多之普贤行。未是十一地后纯处生死大用之普贤行。故不得见也。佛言普贤现近我坐初无动移者。明不离根本智而有大用也。普眼承旨即与无量想念乃见普贤於佛前坐莲华座。或从他方世界相续而来者。普贤行身。犹如虚空。无造作无去来无生灭。犹如谷响。但有应物之音而无处所。如幻术文字。求其体性了不可得。而想念之体亦无处所可得。全体是普贤身。故兴想念时即普贤现身时也。
　　佛自说十定名。普贤说十定用者。佛是根本定。普贤是差别智用也。十定一名普光大定者。正智徧周。照迷破惑也。云以三千大千世界为一莲华。现身坐此华上。身中复现三千大千世界。其中有百亿四天下。一一四天下现百亿身。一一身入百亿百亿三千大千世界者。明法身无相理。所现世间报境及世间法。皆如影像重重不碍也。云罗睺阿修罗王本身长七千由旬。化形长十六万八千由旬。於大海出其半身须弥山齐。然不坏本身相者。言修罗尚尔。何况菩萨了心如幻。了世如梦。而不能现本法界自在神力也。二名妙光明定者。以根本智为体。如幻智为用。以根本故多入一中。以如幻故一现多境。一多自在。自他相入为妙光也。七金山日影喻此定者。七金山即十地品末所列。除雪山香山须弥山耳。重重影现。喻帝网身土互相涉入。不住不离。若住则不能相入。若离则无相可入。若住世间内。则不能身包世界。若住世界外。则不能徧入世间也。光色世界者。日月星是帝王宰辅人众共业所化。以有天住其中。故名世界也。三名次第徧往诸佛国土定者。以智用自体徧周。即神通徧周。如空谷响应击成音。自无能所造作也。四名清净深心行定者。以无量供具供无量佛。然於诸佛出兴入灭如焰如幻了不可得。虽则如焰如幻。然见佛闻法。皆忆持不忘。而普为众生说如是法也。五名知过去庄严藏定者。一念中入过去不可说劫中佛出兴国土庄严次第法。亦根本智中具差别智也。如歌罗逻入胎时一念间识则托生者。歌罗逻此云薄酪。初受胎相。喻极速也。六名智光明藏定者。能知未来一切劫中佛出现等事一念悉含诸剎为藏也。七了知一切世界佛庄严定者。悉入十方悉见诸佛教化庄严事也。八一切众生差别身定者。一身入定多身起多身入定一身起。一多自他同异皆自在也。九法界自在定者。一毛孔中虚空无大小量。即与无尽虚空等。故於一毛孔中入定。自然能知一切世间及世间法悉尽无遗。以称法界智无小大内外量也。香山顶上无热恼池流出四河。东名私陀入震旦达于东海。即此方黄河之源。南名恒伽即恒河。入南印度达于南海。西信度河达于西海。北缚刍河达于北海者。池表菩提心。四河入海表四智河入佛智海也。十无碍轮定者。明悲智愿行神通道力满众生界。无有休息。不离一念。遍入三世。不离毛孔。等周十方也。伊罗钵那象王住金胁山窟中。知帝释意。即於窟没。於天上出。於象身化作种种乐具载帝释王。至园游观复自化身与诸天同其形相而共娱乐。帝释欲还复作象身载送还宫。而於窟住者。伊罗钵那此云香叶。窟旁多香叶树。故名其象。金胁山即第一金山之胁。此喻菩萨虽入佛位。同於诸佛。终不弃舍菩萨度众生行。如象王虽能化身同於诸天。而常不失象王本身。为释王天之所乘也。

　　○十通品第二十八

　　十通者。从十八定起十种不思议因陀罗网境界无作无碍利生自在神通。一以尽知诸心。名他心智神通。二以尽见十方。名天眼智神通。天即第一义天一切智天之天。非如阿那律但观三千大千世界如观掌中庵摩勒果三乘天眼之天。三以尽知过去。名宿住智神通。四名知尽未来际劫智神通。五以尽闻十方名无碍清净天耳智神通。六以不动本处而徧十方名住无体性智神通。七名善分别一切言词智神通。八名现无数色身智神通。九以差别智用。名一切法智神通。十以不癈大智大悲利生大用。而恒在大定。名一切法灭尽三昧智神通。如光影之应现也。

　　○十忍品第二十九

　　十忍者。以神智通达而成十种法忍。一以闻佛所说不惊不怖名音声忍。二以深冥法性。随顺了知。名顺忍。三以诸法都寂。智照湛然。名无生忍。四以诸法生起而无起相。名如幻忍。譬如以巾幻成一马。巾喻法性。原非是马。幻术喻业惑。用有体无。马喻依他起法。相有实无。故马生即是不生。马即是巾。诸境界相全即智体。故名如幻。五以境无境相。名如焰忍。六以知无知相。名如梦忍。七以闻无闻相。名如响忍。八以现无现相。名如影忍。如水中月不漂不沉。喻菩萨同世迁流不漂生死。证真寂灭不沉涅盘。故名如影。九以有无有相。名如化忍。譬如化人非凡非圣。非有非无非世间生。非世间灭等。故名如化。以如化忍。了诸法相悉皆如化。十以菩萨智行无依无住。无障无碍。不可破坏。无有限量。名如空忍也。十定十通十忍皆普贤说者。以此三法是十一地等觉位中入生死海方便大悲一德之功用。亦是五位菩萨所共修习无前后无穷尽法门。故属普贤也。

　　○阿僧祇品第三十

　　阿僧祇品继十定十通十忍之后者。以十定十通十忍已满十一地行。自阿僧祇品至如来出现品凡八品。总明佛果中三业广大自在法也。此广大数法并随好光明法为佛果二愚。而佛自说者。明虽入等觉位。若不能以智眼知此广大数法。及随好功德多少之量。则犹有此二障。故名二愚。唯佛差别智满。方能洞了。故佛自说。此广大数法是佛心业自在法门。故心王菩萨问也。洛叉此云亿。俱胝此云兆。此方黄帝算法自一至十百千万亿兆京垓柿壤沟涧正载。凡二十三。从壤已去有三等数法。其下者十十变之。中者万万变之。上者亿亿变之。此品用上等数法。故云俱胝俱胝为一阿庾多等。直至不可说不可说转。凡百二十大数以为一终者。长行述能数之数广多。偈颂显所数之德无尽。总明佛果普贤行愿虚空不可量。劫尘不可比。广大无限。世数莫及矣。

　　○如来寿量品第三十一

　　此品举佛寿命自在。而心王菩萨说者。以佛心王之命。随根延促。任物自在。如根本智无生灭长短来去。佛寿命亦无生灭长短来去。而随物长短也。

　　○菩萨住处品第三十二

　　此品举菩萨住处亦心王说者。明佛以菩萨摄持世间之行住於诸处。住处虽有所依。化行无方不至而住持自在。故属心王。震旦或云真丹。亦云支那。此云思虑。以此国人多所思虑。即禹贡内地。迦叶弥罗即罽宾国。清凉山文殊与一万菩萨同住。即五台山。举阎浮提人中海中诸处。余三天下例然。经文阙也。

　　○佛不思议法品第三十三

　　不思议法者。想心不及为不思。名言不及为不议。明佛身口智三业广大自在。任性徧周。不为而应。非情识所思虑议论也。此品以大众思惟佛十种不思议法。而青莲华藏菩萨知其心念。举佛国土身眼耳鼻等三十二种普周法门。告莲华藏菩萨者。青为五色之首。以根本智圆明无染名青莲华藏。以差别智一切无染名莲华藏。以佛三业广大之用一业演十为三十。以三十积不离真俗二谛为三十二。以此三十二种。一一演十。成三百二十种因陀罗网互参法门。意明佛三业大用真俗三法百千万乃至不可说至此皆满。故佛号两足尊。以青莲华藏表真智。莲华藏表俗智。故此二人自相论说自己不思议广大法门凡三百二十种也。毗舍阇是鬼趣。此云啖精气。

　　○如来十身相海品第三十四

　　十身相海者。三十二相属化身佛。以形色言。八万四千相属报身佛。以定慧言。此无尽相海属十身。以是佛之广大利生徧周圆满普贤无尽大行。报得十华藏世界微尘数庄严福相身。故名十身相海。还是普贤说也。初举顶上三十二种宝庄严大人相者。万善根海皆以三业二智为体。故感招报相之首以严佛顶也。通顶及身略举九十七种大人相者。以能净三界九品烦恼。於九品烦恼上各成十波罗蜜行海。故报生九十种大人之相。以七觉助道方便。共成九十七种大人相也。九品烦恼者。欲界一品。色界四禅四品。无色界四禅四品。是为九也。

　　○如来随好光明功德品第三十五

　　随好光明者。随是无依止义。是佛自果无依大智清净功德所成相好光明。以阿僧祇品因终。随好果极故。皆佛自说。又好劣於相。而有如是难思之用。则相之用弥更难思。恐物不信。亦须自说。以宝手表法身妙慧性光引接众生。故告宝手菩萨也。举为菩萨时足下随好名圆满王。常放四十种光。中有一光名清净功德。阿鼻地狱众生蒙光息苦生兜率天。闻天鼓出声种种劝诫。及说种种真实忏悔。心即解脱。得十地者。如佛化身三十二相有八十种随好。今佛十华藏世界尘数相。则其随好弥多。故略举一好。一好但说其劣。故举足下。足下一好复有多光。其四十种光表信住行向四位智行之光。以十地但成四位之功不别有法。故不及之。佛之果光复不可说。故举菩萨因光。因中多光但举其一。以是离垢无依智印所成。而普照自在。为圆满王。为清净功德。地狱众生以宿亲近善友修十信心。以不专修还作恶业随极苦狱。以宿信种不坏。光及其身。以光威力。息苦生天。若无信种。纵有光照。亦不觉知。复因信力及毗卢遮那菩萨三昧中无作自在妙慧之力。得闻无形天鼓无作妙声诸所劝诫。诸所实相忏悔法门。顿灭罪障登十地也。八万四千烦恼者。十烦恼中一一互参具十。成一百烦恼。受想行识及意为五蕴。此一百烦恼一一具有五阴。成五百烦恼。色声香味触为五尘。五荫缘於五尘互为主伴。成一千烦恼。皆以末那识与六识相因而造。成为七千。以三世流转相因。则三七成二万一千。贪行多者二万一千。嗔行多者二万一千。痴行多者二万一千。贪嗔痴等分者二万一千。是为八万四千。以一念成。则三世俱成。一烦恼成。则八万四千烦恼随成也。诸天子承天鼓教知恩报恩。持诸香华供养毗卢遮那菩萨。蒙香众生亦得消灭八万四千烦恼。成就香幢云自在光明。乃至见其盖者。种金网转轮王恒河沙善根。住此转轮王位放大光明众生遇光皆得十地者。明随好光明种种利生广大自在。初诸天子闻天鼓说法得十地果。二以见其华盖得金网转轮王位。而於百千亿那由他佛剎尘数世界教化众生。亦是十地。三以众生遇此轮王放光亦得十地。此三种十地齐等法门。各与尘数多类同时类成。总是一随好中一光之力。余好余光所有力能。弥更多也。此之光明神通自在者。此中虽不论神通。然大智现前。大悲大愿法尔应得神通变化。以为利生权便。如人十善生天。亦得天中通化。况菩萨也。

　　○普贤行品第三十六

　　普贤行者。一行徧一切行而恒不杂。一切行即是一行而恒不殊。如锦众缕成文。缕缕色异。缕缕皆锦。非是锦外之缕。亦非缕外别有其锦。此品继随好光明者。言既有极果性智之光。必有处俗之行。理行体彻方成不二自在之门。故普贤说也。菩萨於他菩萨起一念瞋心即成就百万障门者。以瞋兴道甚相违背。令诸菩萨慎防护也。略举一百障门云作恶神恶鬼障者。以得一分求道之念助成势力。故随恶神鬼中怒不可当也。知众生心行智者。此名他心智。以自无心。自他障绝。即自心与众生无二。以此能知他心。乃至诸佛妙理。亦以无心契同。无自他远近。即智徧十方而无来往。即对现色身应根说法。即一身多身。相入自在。故曰少作功力疾成正觉也。十方各过十不可说佛剎尘数世界外有十佛剎尘数同名普贤菩萨。各从普胜世界普幢自在佛所来此作证。十方一切世界悉亦往证者。普贤无尽无二之行。至此皆满。故同名普贤来此作证充满十方。处道谦和为普胜世界。能破自他憍慢及诸烦恼号之普幢。虽居生死。不与染俱。名为自在。普贤大行法则皆同。故云於一切处悉演此法也。颂云佛说众生说及以国土说三世如是说种种悉了知者。明普贤之行尽三际徧十方。若自若他若凡若圣。一一宣明。无隐覆也。

　　○如来出现品第三十七

　　如来出现者。以文殊是法身妙理根本智慧之门。普贤是差别智行大悲之门。若无普贤。则理智滞於空寂。若无文殊。则诸行入於无常。须此二门参彻。方名为佛。五位进修至此。二法圆满。自佛出现。如善财参德生童子有德童女。表智悲行满。便见弥勒如来。亦是此义。故如来於眉间放中道果光。入性起妙德菩萨顶。令问自佛果极至顶法门。又放口中教光灌普贤口。念说自佛果极差别万行智悲圆满之法。性超妙德是文殊别号。从十信以来皆亦游履文殊普贤二法。但以至此和会方熟。然法界中。时不动。智不动。行不动。法会常然。是故从说十信以来。或升天表法。或身徧十方。终不离普光明殿本智之体一剎那际。而此品自果已终之法。还於普光明殿中说。如善财参弥勒佛后。却见初友文殊。却入普贤身中是也。如来出现有十无量法。第一有十种出现因缘者。一以大千兴造。喻佛出现众缘所成。二以洪霪大千。喻佛出现法门广大难知。三以云雨无从。喻出现机感而现无所从来。四以大雨难知。喻非大机不知。五以大雨成败。喻灭惑成德。六以一雨随别。喻一味法。随器差殊。七以胜处先成。喻佛胜缘先济。八以事别由因。喻佛德殊由智。九以四轮相依。喻佛慈悲负载如地。方便随器如水。十力能持如风。无依无碍则如空轮。十以大千饶益。喻佛利生德别而皆被也。第二有十种身者。一以虚空周遍。喻法身周徧十方。法身无身。无所去至。无去至故。无所不至。二以空无分别。不碍显色。喻智身无着无碍。不碍利生。三以日光饶益。喻威势身随机大小皆蒙法利。四以日光等照。卑处光迟。喻菩提身平等随应。而机小者得益恒迟。如初成正觉身日。先照菩萨山王。是菩提身义。五以日益生盲。喻庄严身处处潜益。如生盲人虽不见日。起居食息犹赖日光。喻极苦处佛慈潜及。如随好光明息地狱苦是庄严身义。六以月光映蔽星宿。随时盈缺现诸净水。人人对目。喻意生身圆回等住。心澄佛现。无向无背。是圆回义。随宜修短智体恒然。是等住义。七以梵王普现。喻化身无心普应。八以医王延寿。喻力持身尽未来际。九以摩尼利物。喻福德身严剎利生。雨宝利贫是严剎义。十以如意宝王除灾满望。喻愿身。众生得见。满其愿望。此即十地中十身但不次耳。第三有十种音声者。一以人天等异。万类齐闻。名随类音。以风云雷电雨形声各随世界差别喻之。二名随乐音。以降雨滋别喻之。三名随根解音。以天女妙声喻之。四以化不失时。根熟必闻。名随时音。以梵声及众喻之。众即当根熟义。五名无生音。以响声随缘喻之。六名无主音。以劫尽唱声喻之。七名甚深音。以降澍难思喻之。八名法界音。以众水一味喻之。九名无断音。以天鼓开觉。喻佛徧入法界化无断绝。十名无变音。以权含实。如云含雨。故以渐降成熟。喻佛虽随宜说。而实智无变。此十圆融一味是圆音也。第四有十种心者。心是知名。如水是湿名。佛知全如。如外无智故。佛知全智。一以虚空无依喻无依成事智。二以法界湛然喻体无增减智。三以大海潜益喻体均益生智。四以苏竭龙宫中大宝能生海内诸宝。喻佛用兴体密智。五以日藏等四宝变消海水。喻佛灭惑成德智。俗典谓沃焦石能消海水。或测度而知。或见宝不辩。以为是石。又谓注尾闾壑。此但见其消以名之耳。六以虚空含受喻依持无碍智。如云怀六合於胸中。而灵照有余。镜万象於方寸。其神常虚。即是此义。七以药王生长喻穷劫利乐智。八以劫火尽烧喻知无不尽智。九以劫风持坏喻巧令留惑智。十以尘含经卷喻性通平等智。谓无不具有佛智慧德相等。此十圆融略显智相寄显佛心。未尽佛心一毫。故更应以无量无碍等知佛心也。第五有十种境界者。上明能知之智。今辨所缘之镜。二俱无量。有如函盖。所谓一切世间境界。一切三世境界。一切剎境界。一切法境界。一切众生境界。真如无差别境界。法界无碍境界。实际无边际境界。虚空无分量境界。无境界境界。此十境界无量。如来境界亦无量也。第六有十种行者。前明智境无边。今彰运用无尽。一以契如成行。为真如行。二以情亡为法界行。二以鸟所飞空。喻非量行。心弥虚。行弥旷。终日行而未曾行。四至十。文显。其金翅劈海喻即智之悲。日月无思喻悲不失智也。第七有十种成正觉者。一谓智与理冥。能行不二。二谓印现万机。即海印三昧。三谓性相甚深。言所不及。四谓得四法界量等三论。以诸事理。即我所证。彼尚即我。等之何难。是以圣人空洞无像。物无非我。会万物以为之我。其曰众生量及一切剎一切法一切三世量等。即是事法界。真如量法界量等。即是理法界。无碍界量。即事理无碍法界。一切愿量一切行量。即事事无碍法界。是名四法界。五谓佛及众生同一无性。故得皆成正觉。妄性本虚。生元是佛。真性叵得。非今始成。众生不如是知。故须佛化。六谓成佛不成佛法界常然。如世界成坏。虚空无增减。七谓成佛如化人化心化作如来。非可思议。八谓现一广大身。一一身悉亦广大等。九谓毛含法界。如理而含。亦如理而徧。故无非佛身。十谓如自心念念成佛。一切众生心亦念念成。以诸佛成佛即此心也。第八有十种转法轮者。谓能转之心。所转之法。所得之果。能诠之教。所显之理。此五体性寂寥。终日言而未曾言。六谓触言皆轮。七谓即用而寂。八谓一即多而无主。九横则无遗。十竖则无尽。用而恒寂。故喻书字普入一切事一切语等而无所住也。第九有十种般涅盘者。般是入义。涅盘是圆寂义。义充法界。德备尘沙曰圆。体穷真性。妙绝相累为寂。转化既周。安住秘密。为物示灭。是涅盘义。一谓体性具常。二谓德用圆备。三谓出没常湛。四言其体不迁。如日现水。水浊影灭。五谓示灭妙存。六谓随缘起尽。七谓存亡互现。如幻力持经劫。或有事讫便隐。八谓大用无涯。以寂无动故无所不动。尽未来际恒作佛事。九谓体离二边。身若是实。则不可灭。身若是虚。何能起灭。若有方所。此现彼无。由非实故。起灭无恒。非虚故能无不现。无方故感处即形。十谓结归无住。不住生死而不舍众生也。第十有十种见闻亲近者。此十善根不出智断恩之三德。服少金刚。是喻智德。少火烧多。是喻断德。药王徧益。喻恩德六根皆益。末举业重众生见闻不信。亦种远益。如骂药还灵。骂沉还香。骂佛犹胜敬诸外道。如跋陀婆罗等骂常不轻。千劫受罪。罪毕还遇常不轻化度。骂尚终益。况於深信解行悟证。庆幸可复言耶。此法门不入余众生手唯除生如来家法王真子。若无真子此法门不久散灭。如转轮王无正太子。王灭之后王之七宝七日之内自然散灭者。明三乘无利生悲智。皆名余众生。若无大心凡夫信乐悟入。则众生界佛种断绝。法不流通。故不付嘱诸大菩萨。而流通乃仗大心士也。会中大众皆得一生记者。明自既得果而所化之众皆亦三世见亡。见如实法。同一体性。为得一生记也。此经有三终因果者。初会是佛自分五位因果一终。第二会直至八会此品是学佛之士信及五位进修因果一终。十会法界一品。是善财修证为世榜式五位因果一终。是为三终。如下九会离世间品是成佛后恒利世间普贤无尽之行。故出现品遂付嘱流通也。

　　○离世间品第三十八

　　第九会还於普光明殿说离世间品者。普慧以五位法与二百问。普贤所酬二千法门。是成佛后纯用利生普贤常行。与初会中佛自普贤行功用相似。故初会中亦普贤为法主。善财参学已毕。却入普贤身中。亦是证入此之法门。夫法界中成佛不成佛俱不可得。但法界虚空界众生界无尽。则普贤行终无有尽。此之大行三世十方诸佛一道齐同。其间示现修行成佛乃至涅盘。总是普光明智中普贤之行。故还於普光明殿说。以成佛亦一念成。说教亦一念说。人间天上一时顿印。故升天诸会皆云不离普光明殿。而此品还序始成正觉之时。离世有二义。世间性空是为性离。行成无染是为事离。以悲无不智。故世无不离。常在世间。未曾不出。智无不悲。故离无不世。常越世表。无不游世。是离世义也。二百问者。初二十句问十信行。次二十句问十住行。次三十句问十行之行。次二十九句问十回向行。次五十句问十地行。后五十一句问因圆果满行。此品是成佛后利生常行。而复致问如此。以是一念顿印之门。一念该一切念。一切念。念念体同。以故圆融行布同别自在。此经四翻六位。初会约信分。二会至八会约解分。此约行分。法界品约证分。是四分。而四分皆六位法也。

　　大方广佛华严经合论纂要卷中


　　大方广佛华严经合论篡要卷下

　　　　唐太原长者　李　通玄　撰
　　　　明　檇李　比丘　方泽　纂

　　○入法界品第三十九

　　入法界者。后迷创达。名之为入。身心境界。性自无依。名之为法。一多通彻。真假是非障亡。名之为界。又纯与智俱。非情识境。名为法界。又达无明识种。纯为智用。不属迷收。是无依智之境界。名为法界。又以智体无依。无方不徧。普见真俗总不思议。毛孔身尘参罗众象。无边境界佛剎重重。智凡同体。境像相入。名为法界。又以一妙音遍闻剎海。以一纤毫量等无方。以大小见亡。物我同体。识谢情灭。智通无碍。名为入法界。此乃三世诸佛无始终之常果。前五位进修皆以此为体。至此惯习成满。任智施为。还源旧法。本无迁也。世尊在室罗筏国逝多林给孤园者。室罗筏亦名舍卫。此云好道。以国人好道得名。逝多林是祗陀太子所植。亦名祗陀林以佛所居而多人逝往得名。给孤园是须达多长者所置。以长者惠济孤老得名。园即此方之寺。前诸会皆云不离菩提场普光明殿。又三度在普光明殿。而此法界会。直言在逝多林人间之园以明前六位不离菩提之体而有进修。不移根本普光明智。不迁剎那之际而为智境。而此法界升进已终。自佛果满。如百川入海俱失本名。但以无功用行任运利生。故人间之园。即法界智园。亦以明众生性即法界性。众生世间即正觉世间也。列一百四十菩萨而都云菩萨五百人俱者。十个幢菩萨。即十住中十慧菩萨。以彼十住智慧摧坏烦恼。至此法界果位号之为幢。十个威力菩萨。即十行中十林菩萨。以众善行之力。能成法界果行。号为威力。十个藏菩萨即十回向中十幢菩萨。以彼摧破偏见。会融理智悲愿。能成众德。至此法界果中号之为藏。十个眼菩萨。即十地中三十七个藏菩萨。以彼含藏众德。则法眼分明。普见法界。故此号之为眼。此四十菩萨一一具有十波罗蜜。是为四百。次下天冠等一百菩萨。是法界中根本智上十波罗蜜之行。互体圆融。一中具十。十中具百。故云五百人俱。此诸菩萨皆以文殊法身根本智为体。皆以普贤差别智为用。以此二法总该五位。及法界因果。通收总别同异成坏之法。故普贤文殊而为上首。不思议境界经云。无量菩萨现声闻形其名曰舍利弗大目连等。而下文舍利弗令海觉比丘观文殊云云。以明能随佛行入於法界。非实声闻。故云及与五百声闻众无量世主俱。皆生佛家不断佛种也。世尊知诸大众同时念请如来境界自在云云。即入师子频申三昧者。涅盘经云。师子频申有十一事。喻佛频申三昧。亦十一事。一摧破魔军诈师子故。二示众神力有十力故。三示住处净法界土故。四令邪见凡夫诸兽知归处故。五怖惊群党故。六觉悟无明眠众生故。七为行恶法兽舍放逸故。八令菩萨诸兽知归附故。九调外道二乘香象令如聋盲舍憍慢故。十令诸菩萨子息顿证故。十一庄严正见四部增威为邪党所怖故。频申表适悦无疲也。入此三昧而一切世间普皆严净。所住楼阁广博无际。及有种种具足庄严者。明法界境界等虚空界。而一一行门具足万行。徧周剎海。即上第三佛所住处净法界土也。十方世界有诸菩萨皆与尘数眷属来集兴诸供者。明波罗蜜海主伴繁兴。亦即上第八归附事也。此逝多林有如是妙宝庄严。一一庄严皆相映彻互体重重自在无碍。而舍利弗等虽在林中如聋如盲不能闻见者。舍利弗。此云鹙子。以母目明利如鹙得名。目犍连此云采菽氏。是菉荳仙裔。迦叶此云饮光。离婆多此云供养。须菩提此云善现。阿劣楼驮此云无灭。难陀此云欢喜。劫宾那此云黄色。是黄头仙裔。迦栴延。是一宗之姓。延即胤。言是其乱。富楼那此云满慈。此诸声闻既皆生佛家。又与诸菩萨世主同能念请。而此深法境界。乃如聋盲。释有二义。一约本迹。就本能念。就迹还迷。二唯约迹。理处不隔。故得同疑。未积大心故不闻见。如叶公好龙。真龙难睹。不如此示。不显法真。故诸大声闻示同小乘不见不闻法界自在不思议事。以令实声闻人回心向大也。普贤菩萨以种种法句及说颂开显此师子频呻三昧者。此三昧是法界之理。普贤是法界之行。以行会理故属普贤门也。世尊欲令诸菩萨安住此大三昧放眉间光明普照一切国剎。时诸菩萨见佛所照深入佛功德海。各於其身及逝多林一切物中化现种种大庄严云充满法界。而文殊菩萨说颂宣示此光所照庄严神通事者。光明是法界行用。文殊是法界理。以理会行故属文殊门。以明理行主伴交参互融。是入法界自在之大宅也。时诸菩萨以佛三昧光明照故。得无量大悲门。以无量入众生身云。周匝徧满十方法界。以无量方便法门。教化调伏一切众生。而亦不离逝多林如来之所者。明法界理行非一非异非合非离。充徧十方而无作无动也。此上为法界本门。从文殊出阁后就俗利生为法界末门。本不异末。卷而恒舒。末不异本。舒而恒卷。本末无碍。同入法界。就末开三。一六千比丘会。二福城东诸乘人会。三善财参五十三人历位进修弘通大教之会。文殊童子出善住楼阁者。草创入俗启蒙。故名文殊以为童子。从根本智起利生差别智行。为从楼阁出。以万行主伴翼从。故与无量菩萨同行。以差别行上侍卫守护之德。为常随诸天神王。故主火神名智光照耀。主昼神名阐明佛日也。六千比丘会者。舍小向大。故舍利弗等出自住处。顿印六位。故六千为伴。随顺正教入法界智。故绕佛三匝而往文殊之所。以正道随处利生。故观文殊所行左右八步平坦。十方常有道场随逐。法界智行威重安详。故文殊如象王回观诸比丘。以承智力执亡见谢触处圆通。故诸比丘得无碍眼三昧。以皆有信种。即言下成道。不历五位。不离根本智。起差别万行。入法界果门。故皆不离文殊足下。而普身十方成就佛法也。福城东会者。以人多修福名城。以乍於诸动用中得不动智。故於城东。修多罗此云长行经。以闻文殊法界经得万行差别智。故一万诸龙发菩提心得不退转。以五位中五百波罗蜜门信中顿具。故优婆塞优婆夷童子童女各五百人皆从城出诣文殊也。善财童子弘通大教会者。童从立从里。言自少立志里中。以法身信种为胎。以七觉华具於信中。为七伏藏生七宝牙。信中十波罗蜜为处胎十月。以五位五百行门总於信中顿印。为五百宝器宝物盈满。以报非无因。故文殊观此童子。知其入胎及产感生众宝得善财名。以欲令其信自性清净觉本不动智。直下无生无灭无修无证。令成信位菩提。故文殊为善财说诸佛法令其发菩提心。以菩提心无学无修。但行菩萨行对治习气。则菩提心自恒明现。如云散太空。太空自空。不更求空。但行悲智万行以为方便安住菩提。如一切行有一不明有一不行有一取舍。即有障碍。即菩提心非圆满法。以菩萨行即菩提心。如其不尔。即是无常之行。即是三乘菩提。故善财既发菩提心。遂问文殊云何学菩萨行修菩萨道。而菩提心乃不更问。以前诸会所说五位生熟升进之法。未见凡夫证入。欲举善财作后学标榜。并以诸师名及居处方国圣凡神王缁白外道人天男女托象表法。且以南方为正为明为虚无。心达虚明正智。则一切处皆南。背则皆北。故文殊令善财南询真善知识。而赞德云比丘之德指往参承。自德云以下展转前指凡五十三。以欲策进前法无滞旧闻。故皆悬赞前师之德。以法界中安立文殊为根本智。普贤为差别智。弥勒为文殊普贤中无作之果。此三法成一法界体用自在门。徧与五位所标五十善知识而为体用。故有五十三师。以五十法门皆有因果。如十住十行等会皆有十菩萨十佛以标因果。是为一百。并法界中根本十波罗蜜。故经一百一十城。以文殊普贤弥勒三法但与诸胜进位作因作果。而自无因果。如世帝王自无阶品。但以威德自在。随诸有功官属作阶作品而号令之。故一百一十之外无别所表。以弥勒是当来佛。为令后学有所凭望。故舍毗卢遮那而取弥勒为所证果也。五十三如左。
　　第一善财登妙峰山参德云比丘证发心住者。云有四义。普徧表定。润泽表福。荫覆表悲。澍雨表智。故名德云。以灭有无是非身边诸见之诤。故是比丘。比丘此云息诤。以无念寂静如山。则无相妙理便现。以止观力得入佛住。故登山至相尽处十方观察而求觅之。别山表从方便禅门入於本无定乱之法。徐步表不乱。经行表不滞於定。故见此比丘乃在别山除步经行。以证初住生在佛家。全见众生是佛果体。三界六道如光如影无实无虚。性自无垢。不坏肉眼见诸众生。不坏法眼。境界无体。不坏智眼幻生万境。见诸佛身有无自在。故德云告善财言。我常见十方无量佛乃至不可说佛剎微尘数佛。我知忆念诸佛境界智慧光明普见门也。
　　第二海门国见海云比丘证治地住者。以性戒如海。不宿生灭死尸为海门。以能即生死海为大智海。而以此法恒润众生。故名海云。以得妙峰山相尽智光。用观现行根境世间成一切智。知十二缘生无明苦海全是三世诸佛广大性海。离生死海别无成佛之处。故海云言我住此国十有二年。以此性海非有限量。而具足智慧功德。故言此海甚深甚广而有众宝庄严。以诸凡夫恒以无明行识名色六入触受之七缘为现行。贪着不舍。以成爱取有之三缘。从此三缘成来世生与老病死之二缘。为众苦波浪所漂。循环不息。二乘权学却又厌而舍之不生大悲。故此海云直以根本妙慧顿照缘生体相自性无依。顿为大智海也。此海出大莲华云者。以智无染之行为出大莲华。尼罗此云青。青为五色之首。茎表根本智。故以青宝为茎。以行恒与智称。故华弥覆大海。阿修罗在海。水至半身。以智行不没生死之海。故阿修罗执持其茎。以智施诸性戒洗诸心垢。故龙王雨以香水。以无缘慈无为而应。故诸神王恭敬礼拜。以智无能胜。为佛身高。以智作用为伸右手。以智行印合为摩我顶。以根本智为普眼。以差别智为之经。普观众生根境而设诸教。众生无尽。则教无尽。故言华上有佛身极有顶即伸右手而摩我顶为我说普眼经。而大海量墨。须弥聚华。欲书此中一品。一品中一义。一义中一句。不得少分也。於千二百岁持此经者。以方便慧转一千二百烦恼。皆令得解脱也。
　　第三楞伽道海岸聚落见善住比丘证修行住者。以观十二缘竟。重观六根上现行分别习气。皆成智种不复留滞。名为过六十由旬。楞伽山在南海高峻难登。今於生死海顿成智海。已得超登之路安忍而住。不被生死魔惑。故至楞伽道海岸处见善住比丘也。见此比丘於虚空中行者。以不住三界不住出三界。故於空中来往。以法音普化智光破惑。故诸龙王震雷激电而为供养。以智悲行谦小自持。故迦楼罗王作童子形婇女围绕而共合掌。以十波罗蜜利生自在。故此比丘为是十王所恭敬也。以入大智自在之门。染净二障不能留碍。诸妄有镜触处消融。与虚空等。故言我得普速疾供养诸佛无碍解脱门。一念中徧往十方佛剎。而穿墙度壁入地履水皆如空也。
　　第四达里鼻茶国见弥伽长者证生贵住。达里鼻茶此云消融。谓从圣教消诸谬解。弥伽此言云。谓含润雨法。见弥伽於市肆中千人围绕说轮字庄严法门者。以前三师皆比丘。表出世功成。出世之智不离世间。故弥伽俗士。入世不染。故市肆中。智身自在。主伴交参。故千人绕。轮是圆转义。以一名字一音声无自性法门。与无量名字无量音声作体。即无量名字无量音声总是一字。字一音声。故一多圆转。互为庄严。一一世间诸法悉是出世间法。一一出世间法悉是世间诸法。说诸法有时一一性空。说诸法无时不坏众相。故真俗有无圆满转变互为庄严。以一一法总别同异成坏同时圆转庄严。故名轮字庄严门。以弥伽是俗身。菩提心是真理。俗谛要须归顺真谛。故弥伽闻善财已发菩提心。遽下座致礼。以欲策令前进故告善财言。我唯知此妙音陀罗尼法门。陀罗尼此云总持。妙音总持即轮字庄严门也。
　　第五住林城见解脱长者证具足方便住者。以与弥伽同处俗中。故不别指国。以生死众生多处智士以为禅林。故言南有聚落名为住林。以十二缘生而为禅体。故善财游行十有二年而至。前海云观十二缘生得出世心。此中不坏缘生不着缘生游行是不住义。以五蕴性自禅。故见解脱五体投地。以真俗不二故合掌。以定体渊深徧周圆满故解脱入无边佛剎旋陀罗尼三昧。而十方各现十佛剎尘诸佛道场。旋与漩同。漩澓是深义。十是满义。以三昧中自智果佛自因行湛然皆现。故长者言我入三昧时见龙自在王等十方十佛及十上首菩萨。以自心应真是佛。一念相应一念佛。念念相应念念皆佛。无心外国。无心外佛。故又言我若欲见安乐世界阿弥陀佛等皆随念见。以一切智悲万行境界总是禅林性自无碍。故言我唯入出此无碍庄严解脱门也。
　　第六阎浮提畔见海幢比丘证正心住者。以至出世间智慧极畔。故在阎浮提畔。唯得世间出世大悲。未得入俗同缠大悲。故是比丘。以智如海能摧诸惑。故名海幢。经行地是用。三昧是寂。表依用有寂。地侧表不住寂用之中。而任运自在。离出入息。表称理而寂称理而用。性自徧周。非有入出。故见此比丘在经行地侧入于三昧离入出息。长者居士婆罗门是世间行德行人。足是行处。故见此三众从其足出周徧十方。剎帝利是王种。婆罗门是净行。膝是卷舒自在处。以净智自在。故此二众从其膝出。腰是世间行欲之处。仙绝欲人。以智幻生同众生行而自无欲。故等众生数仙人从其腰出。龙表雨法润生。胁是荫覆处。故龙众从其胁出。胸是勇猛义。卍从十。从四周旋转。是梵行无尽义。修罗是不没义。以精勤万行不没生死海。故阿修罗众从胸卍字中出。以化众生不舍诸乘之行。而二乘背佛悲智大用。故二乘众从其背出。肩是荷担义。夜叉罗剎可畏之状是守护义。以荷担大事守护众善。故夜叉等从其肩出。紧那罗乾闼婆是音乐神。腹表包含众法。以恒歌咏赞扬一切佛法。故紧那罗等从腹而出。转轮王有转法轮义。故从面门。口间而出。日轮破暗。故从目出。眉表中道。帝释号能主。以住中道主导众生。故帝释从其眉出。以生死中智行为首。故头出诸菩萨。以智果极尊。故顶出诸佛。明以空慧幻生诸身。起化如云充满十方。成就教化庄严众生。而性同虚空都无思觉。故於定中现如是身云相也。又见其身一切毛孔皆出尘数光者。全身总是法界无碍教光也。善财住立一日乃至六月复经六日。然后海幢从定出者。一日一夜表檀满。七日七夜表七支戒。满半月表忍满。忍唯自利。不益於他。是半义。一月表精进满。六月表第六住。六日表第六波罗蜜成。以但得清净慈未得大悲方便同众生行。故海幢言我唯知此般若波罗蜜三昧门也。
　　第七海潮处见休舍优婆夷证不退住者。以如应化生而不失时为海潮处。以万行处於生死为普庄严园。以大悲无染为优婆夷。以柔和善思现为女身而非女心。以供佛利生智悲万行所生依正。故见休舍容相妙好。园林宫殿池治众物皆宝庄严。以悲与智会。故休舍言十方佛悉来处于宝座为我说法。以八万四十烦恼皆示同行而接引之。达生死性与佛智性本来一性。更无退怯。故言八万四千大众皆在此园与我同行。悉於菩提而得不退。以於初三比丘处得出世心是一。於弥伽解脱海幢处得世间出世心是二。至此第七住入世行悲是三。此三皆彻一切智海。故言我从三十恒河沙佛所净修梵行。以能入於生死教化众生。而达生死众生及以教化之行皆涅盘行无出无没究竟安隐。故言我唯知此离忧安隐幢也。
　　第八海潮处那罗素国见毗目瞿沙仙人证童真住者。以愿波罗蜜发起智业会其悲门。融为一体。方得无功大用广利而无思。如潮震荡而无作。故亦在海潮处。那罗素此云不懒。以无功智利生不懈为国。毗目瞿沙此云出声可畏。以出言摧邪为仙人名。以智同异道而无异见。故是仙人。波咤罗树似此方楸树。尼拘律树叶似柿叶。以具智悲荫物之德。故见仙人居处林苑种种庄严。草座鹿裘。是少欲相。以具万行。故仙人领徒一万而衣鹿皮。以五尘之境皆归智地。故善财五体投地。以无功智无能倾动。故仙人言我得无胜幢解脱。以会智境徧周。故仙人执善财手。善财即见自身徧往十方十佛剎尘佛所。以执手是加持义。凡第八无功智初。恐或滞寂不能任运智悲。须圣加持策发。故执其手。以圣加持入法。得入法后自力常然。如济河后不更负舟。故放手还在本处也。
　　第九伊沙那聚落见胜热婆罗门证法王子住者。伊沙那此云长直。以摄化长其直道无诸谄行为住处。以智同邪。力能胜诸烦恼毒热。入於神用。示同外道五热炙身而引邪徒归於正智。故婆罗门名为胜热。刀山表法力破惑。火聚表金刚智光。以了自性解脱。力用自在。无有怖畏。而能照割众生长夜烦恼。故婆罗门登彼刀山投身火聚。以逆境难测。故胜热劝善财登刀山入火聚。而善财怀疑。以是力用不思议境要须入证。故诸天龙神王皆於空中赞胜热德劝令勿疑。伊那跋罗此云臭树。此龙往因损坏此树。感头上此生臭树。故以名之。以智契会即便证入。故善财上刀山未至中间得善住三昧。才触火聚又得寂静乐三昧。以此一行随诸众生乐欲不同各见无尽差别行门。一如空中所赞。故言我得无尽轮解脱也。
　　第十师子奋迅城见慈行童女证灌顶住者。以任运大悲而不染受生爱习为童女。以悲从智生而自在无畏。故父是师子幢王。以此住智悲圆摄五位中智悲更无异路。故五百童女而为侍从。以能住佛所住包含五位佛因果门。故居毗卢遮那藏殿。以大悲行据一切智说五分法身香白净教覆被众生。故坐龙胜栴檀足金线网天衣之座。以此智殿悲宫是一切众生共所入处。五位菩萨共所都止。故见无量众生入王宫中。以法身明净为颇梨地。以净行住持。为琉璃柱。以智防护为金刚壁。以戒外严为阎浮檀金墙。以教光照俗为光明窗牖。以心无垢浊报生皮肤金色。以智照覆众生。报生绀青目发等。故见殿中依正如是庄严。以一法具一切法一时会入。而智境交参重重无尽。故童女令善财观。而见一一壁一一柱一一镜像中皆悉互含一切诸佛境界相也。童女言此是般若波罗蜜普庄严门。我於三十六恒河沙佛所求得。各以异门入者。以一位总含诸位为普庄严门。以十住十行十回向为三十。以十信是信此三法。十地十一地亦只此三法惯熟。更无新法。以三法而成六位。是为三十六。以此住中通该六位。一一位皆有无尽行愿。行相虽殊。法无差别。是为三十六恒河沙佛所各以异门入也。右十善知识。德云明禅观显发自心佛智普见诸佛境界门。海云明观生死海十二缘本来清净佛国海门。善住明法身智自在无碍出俗门。弥伽明处俗修行世间文字普入门。解脱明身含佛剎万境自性禅定门。海幢明出缠寂用无碍神通门。休舍明处世成长大悲门。毗目明无功智现同邪门。胜热明摄邪苦行门。慈行明智满悲圆总摄诸位智悲同时具足门。此下建立十师自利利他十行门者。十住中非不具自利利他之行。但恐入於世间差别境界不能自在。故须十行法门炼磨之也。
　　十一至三目国见善见比丘证欢喜行者。以智眼观根。法眼知法。慧眼决择正邪。此三原一。随用名三。若无三目。自亦先迷。何堪利物。故以名国。以心离世间。方堪入世同光利物化令灭诤。故初行即见比丘。以同尘之行其多如林。以入生死度诸众生出於生死。又令众生起大悲愿入於生死。如是展转犹如一灯然百千灯。冥者皆明。明终不尽。是往返义。故见其在林中经行往返。以能行行。故见其壮年。行正故貌端。顺道而行故发右旋不乱。智高德满。故顶有肉髻。心白智净。故皮肤金色。言不妄出。故颈文三道。智宽见博。故额广平正。善说虚无法门。故唇口丹洁如频婆果。此果是南方赤色之果。以智业清凉。故胸题卍字。七觉行满。故两手两肩两足及马王阴藏七处平满。以教漉诸众生。故其指网缦。以摄生行徧。故天龙八部所共围绕。以能随根转化。方无定方。法无定法。故主方神随方回转而导引之。以行无染。故足行神持莲承足。以禅显生智慧。故地神现诸宝藏。以高能卑。如易地山为谦。故须弥山神头顶礼敬。以出言典雅令人爱乐。风是言教义。香华是爱乐义。如易风地为观。故风神雨妙香华。以於生死夜中生发万善。故主夜神名以春和。以初行行为年少。以一行中总具十住十行十回向三法。而不离八正道为三十八。以此生中即是无前后始终之生中。故善见言我年既少出家又近。我此生中於三十八恒河沙佛所净修梵行。以一念迷亡剎那互参三世。智无远近。尘中具含剎海。故言或有佛所一日一夜净修梵行。乃至或有佛所至不可说劫修梵行也。
　　十二名闻国河渚中见自在主童子证饶益行者。以戒香普闻名国。以入廛自在。无染之戒如河流必入智海。故自在童子在河洲渚。以嬉戏皆佛事。故见其聚沙之戏。以技艺神用入於世间而出世间为戒体。如海云以生死海即智海为戒体。海船师不住此岸彼岸而运度人为戒体。喜目夜神以大悲为戒体。随位升进不同。智通则位位总具。故自在主言我知一切工巧神通智法门。得知世间书算印界处医工农贾及练仙药善相并随根授法之能。界谓世界。处谓众生住处。书治中忘障。印治不守护障。医治四大不调障。工谓方伎。上知天文。下知地理。中察人情。四民所业九流所营悉善其事。治入世不自在障。算谓菩萨算法。治取与生疑障。此中所叙与阿僧祇品略同。但菩萨以法算知。非如彼品佛知自然知也。
　　十三海住城见具足优婆夷证无违逆行者。以忍如海容受百川名城。以忍中具足诸行故以名人。以是忍相故见其色相端正素服垂发。以具万行故一万童女围绕。以法界智因陀罗网弛门小含无尽。又加法界智愿力广大之心。以一微尘许食令十方一切众生食之皆得充足不减毫末。以一尘食即法界量无里外中边限所碍食。故具足言我得无尽福德藏解脱门能以一小器中饮食普施无限众生皆令充饱。以四无量心所摄。故无量众生从四门入也。
　　十四大兴城见明智居士证无屈挠行者。以精进大兴利益名城。以观根审法为明智。以居家善俗为居士。以四摄七觉之行处生死阛阓而无疲。故见其在市四衢坐七宝台。以精进行具众福德断诸苦乏。故明智言我得随意出生福德藏解脱门。以财法二施皆是空无依智所生。故无量众生从种种国来各随所欲而有求请。居士仰视虚空如其所须悉从空下复为随根而说诸法。以初住创明佛慧生如来家。四住治三界惑净佛智现前生如来家。八住生如来无功智家。十住智悲普济登灌顶位生如来家。今第四行以观法空门了缘生解脱。治三界余习。法身智现。亦为生如来家。故言此会大众已生如来家也。
　　十五师子宫城见宝髻长者证离痴乱行者。以禅定无畏名城。以定体徧该诸行。如五住解脱长者身含尘剎以境从体为禅。此第五行以体就用而诸尘境总一禅收。至法之顶。故名宝髻。以行体寂用恒定。生死市廛无所亏损。故见其在市。以禅中具十波罗蜜及八正道。故其居十层楼阁宅有八门。如初层施食表檀。乃至最上层如来充满表智。此十层总摄五位及通收佛果。以法界无依住禅为体。皆以禅中十波罗蜜为庄严也。宝髻言我因过去尘劫佛入城时奏诸音乐烧一丸香供养功德回向三处今感舍宅如是者。过去尘劫表超情入定。乐音表说法。明因定起慧。一丸香表一种定香而具五分。三处谓常见佛常闻法常贫离苦。言於十住中已得定体。今於十行禅门得寂用自在也。得无量福德宝藏解脱者。以禅中具足万行也。
　　十六藤根国见普眼长者证善现行者。以般若深固彻法源底。如藤根深至水际名国。以智慧徧知故名普眼。以慧门重重尊高难入。故见其城雉堞崇峻。以三空慧荡无涯际。故衢路宽平也。普眼言我善疗诸病者。言能习世医家。亦以表法。如风病表想念多者以数息治。黄病表贪欲多者以不净观治。痰热病表愚痴多者以十二缘生观治。鬼魅病表取着妙相不离魔业及天报神通。以法空观治。蛊毒病表有所得心能生诸缠害业。水病是爱。火病是瞋。如是等病皆能以法对治之也。我又善合诸香者。言习世技。亦以表法。如智慧善说教香令熏恶业诸臭咸成智香。辛头波罗此云岸。此香出信度河岸。表四智河必入性海。闻此智香必登彼岸。阿卢那跋底香。此云赤色香。表虚明心境皆得解脱之香。乌洛迦栴檀香。乌洛迦是蛇名。此蛇最毒。常患毒热。以身绕栴檀树。其毒乃息。表闻说无法可得之香。烦恼热息也。我知令一切众生普见诸佛欢喜门者。以慧令诸境皆入佛境也。
　　十七多罗幢城见无厌足王证无着行者。多罗幢。此云明净。以出世明净智慧入世行悲。而观根同事。不妄接人名城。无厌足梵语阿那罗。以利生自在而无倦名王。以万行入世。故见十千大臣共理王事。以善巧方便智现逆境而治。故十万猛卒将诸恶人斩首挑目等楚毒无量也。王令善财入观宫殿胜妙庄严而言我知如幻解脱者。明此治罚之业皆是如幻大悲自化恶人复化诸猛卒听王处治。令实众生惧而断恶。而实不与一蚊一蚁作苦害事。何况於人。故感如是庄严。明若逞情恼害众生。当沦坠矣。
　　十八妙光城见大光王证难得行者。以无功智中差别妙用名城。以根本无功自在智名王。以治前位智悲未满之习令平均自在。方入无功妙用。故经游人间渐乃至城。以无功智悲难可契会。虽加观照犹希指印。故至城已向旧住人而更询访。以具智悲差别诸行。故见其地树宫殿台观华池皆宝所严。言城纵广十由旬。一由旬当此方十七里。又言其城内有十亿衢道。一一道间无量众生止住。则非世间由旬之量所容。则是根本智大城。则是十度互参无尽之衢。故随众生根业而见此城广狭净秽种种不同。以此智王普示法则。如八卦九宫皆有方法。上方乾象二十八宿及十二时支干日月五星等。皆昭法象。人王法之以施政令。觉王取以表法。故善财赞王犹如虚空贤现种种法门星象。以无依智入等众生心与之同体。无有别性。有情无情一性无二。皆随智转而作佛事。如世帝王有道百兽率舞凤鸟来仪。匹夫至孝亦感氷池跃鱼冬竹抽笋。何况智彻其源。行齐法界。慈含万物。神会群灵。自无其心。以万物之心为心。如摩尼珠以众色为色。故王入大慈顺世定门。而城野人众鸟兽之属咸来敬礼。山原草树莫不回转。池泉河海腾注王前。诸天神王皆雨供也。第七行与此皆王者。明悲智力用随位不同而无二道。故第七第八住皆在海潮处。第七第八回向则观音正趣同会而见。若女若仙若王若菩萨。则力用不同之象也。
　　十九安住王都见不动优婆夷证善法行者。以说法自在为王都。以法力无染为不动优婆夷。以智母方便之父守护。心不染境。谦下之悲。故言身是童女而父母守护也。善财入宅触其堂宇金色光明即得五百三昧门者。以悲室教光所烛。得入五位五百门也。入此三昧如七日胎者。以智入慈。柔和适悦也。凡见此女皆无染心者。以无爱染之业。故身无淫相而令见者心皆正也。不动言过去修臂佛时王名电授我为王女见佛相好而发道心。尔所劫来尚不生念欲之心况行其事者。以从无功智行愿波罗蜜接引众生故名修臂。以智见道速疾。故名电授。从智修慈故为王女。第八前犹染悲习。今至第九染习已无。故言无念欲心。以法师位治说法不自在障。要须无厌。故言我得求一切法无厌足三昧也。
　　二十都萨罗城见出家徧行外道证真实行者。都萨罗此云喜乐出生。以智度圆满普身利俗皆令喜乐以名其城。以智齐佛为出家。以示同邪见及三乘等尽同其事名为徧行。仲尼老庄亦是其类。以凡修学未入法界理事交参身土相彻十玄六相之门。皆为外道。今此徧行随类益生有同外道。非外道也。善财中夜见城东山草树发光如日出者。生死夜中大智日也。见外道山顶平坦处行者。山顶表智高胜。平坦表悲平等。以不偏住智悲为经行也。外道言我知至一切处菩萨行者。以智通万有对现色身。如响应声而非往来质也。此下安立十回向者。以十行虽成就世间治化艺行。而未能依自佛果普贤行法界无碍门处生死海不出不没。故须十回向也。
　　二十一广大国见鬻香长者证救护一切众生离众生相回向者。以广兴大愿名国。以和合智悲理事涅盘生死染净想念分别总成一丸。而总别自在。名为鬻香。以入生死大悲无染。故是俗士。亦名青莲华。以香性无依而发善灭恶。表大愿无依而发行利生。以根本智香王出在无明中。差别智香出在万境。故长者言我知香王及一切香出处。亦知调合香法也。人间有香名曰象藏因龙斗生若沾其香身则金色者。表初住以止观龙与十二缘斗。生智慧香。众生入者便成正觉也摩罗耶山有牛头栴檀香若以涂身入火不烧者。此山在南天竺境。表治地住以无性之理涂莹戒体。入三毒火不能烧也。海中有香名无能胜若以涂鼓其声发时勇敌自退者。表修行住法忍成就恶怨自退也。如是等十种香表十住者。以和融十住十行中真俗悲智二门令其自在。以成回向之门。此回向初入大悲之海。恐遗智觉。故以十香表十住法。以一具诸理。故以合香表之也。
　　二十二楼阁城见婆施罗舡师证不坏回向者。南海卑湿之地人多楼居。又楼表智。婆施罗此云自在。以性戒大悲入生死海而得自在。如舡不住此岸不住彼岸及以中流。而运度人。故为船师。以戒中主伴万行於生死海度人故见其在海岸百千商人围绕。以生死海中湛寂不动。故舡师言我知海中一切宝洲。以空不空如来藏为知宝处。以恒沙性德为知宝类。以悟佛性为知宝种。以达众生根为知宝器。以依根设教令现智德为出一切宝。净土菩萨一分自在如龙。以净秽未亡为龙宫难处。声闻能空三毒为夜叉难处。缘觉居涅盘海佛智不现为罗剎难处。以生死海成法界门。故言如是等难我悉回避。以知爱取有之业为知漩澓深浅。以情识想念多少为波涛远近。以爱心喜怒为水色好恶也。亦知日月星宿运度晷漏者。言达世中阴阳玄象以用利人。亦表差别教行随根成熟方法轨则岁月久近也。知舡铁木坚脆机关涩滑者。表根器成熟未成熟。三乘回心未回心。堪入生死未堪入生死也。运诸商人至于宝洲采诸珍宝却将领还阎浮提者。表从初住经历诸位与其法则。十地道满至十一地送还旧住生死海中行普贤行也。我得大悲幢行者。大悲性戒无倾坏也。
　　二十三可乐城见无上胜长者证等一切佛回向者。以长者善决断人事。又善说法令人可乐名城。以忍行最胜为长者名也。见其在城东无忧林中无量商人居士围绕说法者。以智发生众善为城东。以能忍则无忧而广荫为林。以智易愚以善贸恶为商人。以德化俗为居士。皆法象也。我知至一切处修菩萨行清净法门者。以如一切佛回向一切众生所行无不徧也。此上三师皆俗流者。表回向是回真向俗也。
　　二十四输那国迦陵林城见师子频呻比丘尼证至一切处回向者。输那此云勇猛。迦陵此云斗争。以精进入俗灭真俗染净二见之诤名其国城。以慈行无疲为频伸。以此位同彼四住四地出三界缠。生如来家。是出俗相。故是比丘。比丘舍饰好。表忍。尼表慈。在胜光王园。王表智。言此精进位和会忍智慈。总摄五位之行为一法界也。见其园中有一华树如忉利天波利质多罗。及见种种宝座宝地布以迦邻陀衣者。波利质多罗。此云香徧。此树根华枝叶悉香。徧熏忉利天。迦邻陀。此云细绵衣。明其依报具足也。见其处种种座为种种大众说种种法者。明摄化之行直至十一地邻佛之众总皆徧摄。以一位遍五位。一一位遍法界。重重磨炼。成五十三法一百一十城总别同异成坏自在无尽帝网门也。善财与园中众树悉右绕此比丘尼者。树是行报生。表众行随顺忍智慈也。比丘尼言我得成就一切智解脱者。言能入普眼舍得等十般若门。诸法皆坏曰舍。皆成曰得。即成即坏即坏即成是普眼舍得也。
　　二十五险难国见婆须蜜女证无尽功德藏回向者。以此女定於污染可畏之境。令人难信。故名险难。以禅入於染境皆成智境。以大悲处俗。大智无染。名宝庄严城。婆须密。此云世友。以与人天而作师友。女表处真不证。在缠不污。示行染法而非染心。示为女身。而实相中非男非女。但以法界悲体以为之女。婆须蜜亦云易财。谓现世间淫染之行以易财。此乃不染而染。染而不染。普贤智幻境界。自身如幻。世间如化。无心染境。无境可染。心无自性。境亦本无。此非世情思度。亦非情见愚惑所行。必也智彻真源。行齐法界。乃可体斯道也。此女在市廛北自宅中住者。表愚险阛阓生死大夜是菩萨自宅。无有别宅也。婆须蜜言我得离欲际解脱者。以法界智王。处污无垢。乍能信入。即得禅悦。故云暂见於我即离贪欲。得欢喜三昧。以从定生慧。了音声性。故云暂与我语。即得音声三昧。执我手是求引接义。升我座是无相智增义。观我目瞬是见谛义。抱我是不离义。唼我唇吻是受教义以明凡所亲近皆入一切智门。异彼三乘但求出缠而不达法界智王处污无垢。任运利生。无缚无解。是永离贪欲际也。又言过去佛时文殊劝我发心施一宝钱。故得此解脱者。文殊劝表从智生定。宝钱表定能圆通诸法。发心是离欲。舍钱是离贪。一钱虽少。而能舍所重之心与多不异。即是无尽功德藏也。
　　二十六善度城见[鞥-合+(白-日+田)]瑟胝罗居士证随顺坚固一切善根回向者。[鞥-合+(白-日+田)]瑟胝罗。此云包摄。表智慧广大。包一切法也。居士置一塔室安栴檀座而不置形象者。意明诸佛众生无生灭相。方便以将栴檀座塔表示。令知自身性相如座上无相本佛。了性如空。达相如化。开佛知见。无始无终。无今无古。故言我开塔门得佛种无尽三昧不般涅盘解脱。常见十方三世佛也。
　　二十七补怛洛迦山见观世音菩萨证随顺一切众生回向者。补怛洛迦。此云小白华。此山多生此华。菩萨谦小悲行如之。观世音是生死海大悲利生之生。与文殊法身妙理。普贤智身万行三法以成毗卢之德。若翻观自在。则是观世出世间理智自在。则是第六般若门摄。非此方便大悲之门。故知旧经翻观世音为是。菩萨居小白华山。示令众生不作小非。不弃小善也。见西面岩谷中泉流莹映树林蓊郁香草柔软右旋布地者。西是杀害刑凶须行悲化之地。菩萨大悲至极。就物利生。不居自报。故处众生岩谷秽境。泉流表悲心莹彻。树林表慈功密荫。香草表芳词悦人。右旋表众生顺化也。见观世音金刚石上结加趺坐。无量菩萨坐宝石者。表金刚智随悲。妙用交参而无动也。菩萨言我成就大悲行解脱者。明观音是古今诸佛大悲之体。故下直至十地皆不离大悲之门。而此位入俗大悲成满。故云成就也。正趣菩萨从空而来至轮围山六种覆动放身光明映彻日月诸天等光皆如聚墨而诣观音所者。以正智无依。故正趣从空而来。轮围山是众生妄执报境。以智现而妄谢。故震动。以无漏智光。非世业报之光所及故如聚墨。以正趣大智增明还归悲位。故诣观音所也。
　　二十八见正趣菩萨证真如相回向者。以智悲无二体。故同在小白华山也。正趣言我从东方妙藏世界普胜生佛所得普门述疾行解脱者。以自妙理智藏无生而常生。为东方妙藏世界。以从根本智生差别如幻智身。无来性而响应十方。为普胜生佛所得速疾行也。从彼发来已经尘劫。一一念举尘数步。一一步过尘数佛土。一一佛皆以妙具而供养者。以智性自徧周。不疾而述。而超出情量。故一念过尔所佛土。以无作智印。超如幻业用。无功而成。为妙具也。
　　二十九堕罗钵底城见大天神证无缚无着解脱回向者。堕罗钵底此云有门。以法师位有大法门。开达众生名城。以智如天。善恶现象。赏罚应时。恒应灵万有而无思无为为天神。即此界乾坤。凡天地日月五星名山大川五岳四渎河海社稷之神。皆菩萨应身。非世鬼神力所能也。大天长舒四手取四海水用洗面者。表用四摄法审观众生而摄受也。言成就云网解脱者。以大悲云普雨教网漉众生也。大天示现金银七宝及诸供具皆如山聚授与善财。令以檀行摄生者。明以无作智所生如幻大悲。业用无穷匮也。
　　三十菩提场见安住地神证等法界无量回向者。以此位会菩提理智慈悲五法为一。而皆圆满为菩提场。以慈悲处下。生诸法门。负育众生为地神。前天神是清净智之妙用。此地神是大悲之体。体恒用而恒寂故名安住。天动地静。象智悲覆载。含养为私而化成也。见安住等百万地神咸放光明普震大地。者明悲智至此圆满。染净业谢也。安住以足按地阿僧祇宝藏自然涌出者。表大悲心地之藏悉能明现。任无功而神用备也我得不可坏智慧藏解脱者。以悲从智起。即无可坏。而法界行中无智不含。无悲不满。故名藏也。往世尘劫以前承事诸佛得此解脱者。以大悲无限。虽成道般涅盘。总是无始终之家事也。
　　三十一迦毗罗城见婆珊婆演底夜神证欢喜地者。迦毗罗。此云黄色。此城因上古黄头仙得名。表智会中道。为中宫福庆之色。婆珊婆演底。此云主当春生。表主当初地出生万行。夜神表生死夜之大智。自此以下九个夜神。一个瞿波。总是俗流女类。表菩萨大悲如女人生养子孙而无疲倦。以处灵神位中。主持护佑世间。虽本身不离佛会。而亦不碍十方示现其身也。夜神朱衣梵冠璎珞一切星宿炳然在身者。表初地通具十地之法。故大悲差别智照悉圆备也。夜神言我得破一切众生痴暗法光明解脱能於夜暗密云风雨盗贼游行之时。若山若海旷野险难处。或作舡师海神鱼龟王王。或作好鸟灵树屋宅坦道或现日月星电。令诸众生离暗怖者。明大悲行委曲周济也。言於尘劫已来常为女身修习此法者。明大悲深厚不求出世以本法界中无世可出也。
　　三十二菩提场见普德净光夜神证离垢地者。处俗大悲不离本觉体。故亦在菩提场也。普德言我得寂静禅乐普游少解脱者。以戒体本禅。一切境界性自禅。性自徧也。云救护众生一心不动修习初禅。乃至息灭众生热恼修四禅者。明法身戒体性自恒定。恒随悲用。称根摄化总皆禅门。虽同禅天所修。而无欣禅乐寂之心。云厌离生死修三禅。是译师之误。应云性离生死修三禅也。
　　三十三菩提场右边见喜目观察众生夜神证发光地者。右是悲位。明以菩提起行。成其忍慈喜目是忍慈之相。观察是不舍众生也。夜神身一一毛孔出无量化身云。充满十方。说十波罗蜜行相者。明化行无处不至。云禅波罗蜜所有资具。即施戒忍精进般若等一一寂静是也。复於一一毛孔出无量众生身云及诸天人王等相似身云。周徧十方者。处处同类同事摄也。如是身云徧於一切众生前现有情无情诸声说自种种化生法者。明法界智用有情无情同一体性。故对现色身无碍无尽也。云往古转轮王即文殊。觉悟我之夜神即是普贤。其王宝女即我身是者。表依根本智起差别用而行大悲。不限时劫。盖修出世即一念现前。而行大悲则无尽时也。
　　三十四此会中见普救众生妙德夜神证焰慧地者。此位智悲圆满生如来家。不离菩提。故在此会也。见其夜神於一切世界一切趣中一切时中随诸众生形貌言词行解普以方便而化度者。以其得普现一切世间调伏众生解脱故也。夜神举过去圆满清净劫有须弥山尘数佛兴。时转轮王莲华化生。王有一女即我身者。以智体圆净名劫。以精进中升进差别智果为尘数佛。以智无染。故王从莲生。以悲智契及。故王女即我也。彼时莲华十度放光令知佛出现者。表十波罗蜜智成也。言从过去一百一十佛所得此解脱。又都举从剎尘佛者。以十地十一地互参因果为一百一十佛。以智满行徧。自心如佛。行总如佛。见总如佛。十方世界无一不佛。为剎尘佛。若一法一物而非佛者皆邪见也。我於尔所劫尔所佛时或为夜神或为轮王乃至或为妓女者。妓表法悦。如是诸身皆表佛果中随位之行。所事诸佛。皆表随位之果。故行果相及。则诸佛自相应。若离自行自果而有所见。即非正见。设强求而得见。亦即是暂化现。非实佛也。
　　三十五去此不远见寂静音海夜神证难胜地者。此位以禅定修世工艺。不离菩提体及精进行。而有巧能。故去此不远。寂静是定。音海是用。明定体无为而响应普也。此夜神是前普救夜神母者。表定体能生精进之行。若一切行不本於定。则有疲劳时也。我得念念出生广大喜庄严解脱者。明禅悦徧周。理行互严。利生广大也。云於往古供养不退转法界音等十佛而得此解脱者。表一地中具修十地行果而后得也。次复生此娑婆世界供养迦罗鸠驮及毗卢遮那等四佛者。表五地前初地至四地之果也。又云於此劫中未来一切诸佛我悉供养及一切世界一劫劫中所有未来诸佛我皆供养者。明禅体性圆。三世一际。如世水镜。空中乾体。普含众像。所供诸佛是行中果。设约事中亦不违此表法。以所见他佛亦是自智相及。自行相应。乃得见耳。
　　三十六佛会中见守护一切城增长神证现前地者。以护众生心城。增长菩提心内智慧之力为神名也。夜神言我得甚深自在妙音解脱者。明一音徧法界音。无体无分别。能转一切法。教化众生。以一切智慧皆现前得自在也。言过世界转尘数劫得此解脱。其最初佛号法海雷音光明王。其佛灭后有王出家云者。以能转变一切世间众生微尘数差别名言。总成般若言音海。名为世界转尘劫。以根本智为最初佛。以说法破惑自在为佛名。以出缠智慧已成。出缠觉观已亡。为佛灭。以三空智现为王出家。以空慧起出世之悲。故王女亦为尼也。法欲灭时千部异众多有斗争将灭佛法者。明空慧未具入俗大悲也。又举百佛而言我皆供养。表六地中具修十地胜进互参之果。而不及十一地果相者。以空慧门未是普贤入缠之行。故十定中三十个空慧菩萨皆入灌顶地。而不见普贤之身。海幢入灭定。亦表此空慧也。
　　三十七见佛会中开敷树华夜神证远行地者。表以方便於无生死中入於生死徧行诸行。以前地出缠门入缠利俗。如休舍优婆夷八万四千烦恼皆同行故名开敷树华也。夜神言我知出生广大喜光明解脱者。明四摄四无量心咸彻透也。言往古法音圆满王有五百大臣六万婇女七百王子。时王设大施会有长者女名宝光明。与六十童女俱在会中。其王即毗卢遮那。其宝光明女即我身是者。恶世苦多时。表行悲之地。王表智。五百大臣表五位齐行。六万婇女表悲徧六道。七百王子表七觉行宝。光明女表悲。六十童女俱会。表六位之悲皆与智会。其王即毗卢。表智为处俗行果。故毗卢佛华冠环钏。亦是俗身也。
　　三十八道场中见大愿精进力救护一切众生夜神证不动地者。以无功智任本愿力。一往利生。表为神也。见其坐普现一切宫殿摩尼王藏师子座者。表无功智中无垢智用徧现一切处也。见其现日月星宿影像身。及随众生心普令得见诸身者。智体对现也。夜神言我得教化众生令生善根解脱者。以得无性之智。则一切善根自然生也。举菩萨智轮如日游空无有昼夜。如幻人住世无有忧喜等喻。以答其发心久近之问者。明菩萨解脱非可以时量计也。举往古法轮音虚空灯王佛满一百年坐於道场。时胜光王太子善伏具二十八相捄狱中罪人后五百岁中修梵行者。无功智如响普照而无依。以为佛。一地中满十地百波罗蜜为满百年。王表智。太子表行慈行。狱表慈境。出家五百岁修行。表出有功用家。於无功用通彻五位。以未满九地十地四重因果。故太子但具二十八相。於三十二相中阙其四也。
　　三十九岚毗尼园见妙德圆满光夜神证善慧地者。岚毗尼。此云乐胜。是佛诞生之园。以法乐众生名园以善慧地妙慧圆满善说教名神也。举十种受生藏生於佛家。而言我从无量劫来得此自在受生解脱者。言已得无功大智。将及登受佛职於此地中学佛说法辩才。名为处胎受生也。经於百年世尊果生此园。亦於三千大千世界中一一岚毗尼园示生。亦於十方一切世界一一尘中而示诞生者。以从此地升於十地为经百年。以无作智体如空如幻一念降灵周於法界而无彼此来往间断之时。为一切处生也。诸天女等持诸供具向毕洛叉树前候佛下生者。毕洛叉此云高显。表佛之德。言圣人作而万物睹也。举往古悦乐劫中八十那由他佛出现时。国王夫人与二十亿婇女诣金华园攀树而生菩萨。彼时乳母即我身者。以从八地无功智来为八十那由他佛以悲智二行法悦充满为二十亿婇女与王夫人俱。以缘大悲而生大智。故攀树而生。乳母亦悲为我身也。
　　四十迦毗罗城见瞿波女证法云地者。以黄色城表智悲二德体用徧周。育载万有而无体。象戊巳土寄王四季而无专时。以智悲无先后。故与初地同此城中。瞿波此云守护地。表护大悲地。是如来为太子时第三夫人。表慈悲法悦。非世五欲之妻。下文又云久远已来常为佛妻。表智悲不相舍离。夫应真智会。体遍十方。不可以质碍论。不可以形相解。现同人间示同人法。现同天处与天同风。地狱畜生随类差别。非可以一行知。非可以一身解。普贤行身。法如是故。约立十门以赞其德。一智体无依随器现相门。二即相如影性无尘俗门。三智影本无。器随心现门。四智无彼此。如响应缘门。五众生妄见。非智有作门。六智无所作。随梦幻生门。七如幻生。非有欲想门。八如空愿力。十方对现门。九无作大悲彻俗利生门。十智通含识。俗观恒真门。此十法门是瞿波之行也。时普现法更光明讲堂中有无忧德神与一万主宫殿神来迎善财者。一万表万行。主宫殿神表慈悲覆护。来迎表智慈相及也。见瞿波有八万四千婇女围绕。而诸婇女皆从王族生。表八万四千烦恼。皆以慈悲同行。而悲皆从智生也。瞿波言我於过去为长者女名曰妙德。时王太子名威德主。即今如来。我与太子成其婚礼同往见佛及闻法者。表此地中智悲契合。不相舍离。彼时所见胜日月等五十佛。表五位皆行之果。其菩萨众及天龙八部地风水火诸神。表六道中佑众生行徧也。我於彼时得观察一切菩萨三昧解脱已经尘劫。犹未能尽知菩萨行者。以普贤行本无有尽欲令法云大士升入十一地普贤行门。故十定中灌顶大士不见普贤之身。此下十师即十一地中普贤行也。
　　四十一此世界中见摩耶夫人证从悲起智幻生成佛门者。此世界中表大悲含摄之境。不分远近内外方隅。摩耶此云天后。表常处世间无功大悲。是如来母。表大悲幻生大智。此法界门惯习悲智凡有八度。一即第七住休舍优婆夷修习慈悲。而第八住一分无功智现。为从悲修智门。二即第十住师子幢王女为智悲具足门。三即第七行无厌足王为慈悲方便门。四即第八行大光王为无功之行行悲门。五即第七第八回向观音正趣同会为悲智圆融无二门。六即第七地开敷树华神为大悲发行徧周门。七即十地瞿波女为悲智圆满普含法界门。八即此佛母名为无功用慈悲起智幻生成佛入普贤行无穷门。十地已前慈悲大愿从根本智生。有修学长养。十地后一切功终。纯是慈悲为法界体。以悲幻生对现智身利生无息为生佛也。宝眼主城神劝善财守护心城。莲华妙德身众神赞摩耶身。而摩耶耳珰放光入善财顶。又有守护法堂罗剎王令善财观身观心如梦如影而求善知识者。宝眼表悲中智眼。耳光表教音。罗剎此云可畏。表啖众生无明三毒。以此三众之法为十一地前方便。引入普贤大行中也。善财受行其教。即见宝莲地涌摩耶於上现无量同众生事业色身者。明无身心自性。是见悲智幻生身处也。摩耶言我身相如本。而能容受十佛剎尘菩萨众海。皆於腹中游行自在。或一步过三千大千世界者言普贤大悲行海广大无尽同虚空也。三世诸佛我悉为其母者。任运利生之智。皆从大悲母生。名为生佛非必三十二相等也。诸佛将成佛时皆於脐中放光照我身者。脐处身分之中。起气通於上下。以能生长生长是悲义。表处悲中。如眉光表智中也。言从往古不可思议劫得此智幻解脱者。明不可以久近度量。须数亡情尽智现方知。故唯佛能知此劫之数也。此下诸师亦云我唯知此余不能知者。明同中具别。非如十地已前滞障不达也。
　　四十二。三十三天见正念天王女天主光。证智悲自在正念诸法无失现前门者。前梵行品中正念天子至此名王。又有女。表无念而任运智悲。无方而神化自在为天为王。非在处所也。天女言我得无碍念解脱者。言三世劫量一念了然。如今现前。以无念智。法如是也。於中劫数所有诸佛我皆供养者。此是无久近中久近之状。以无时之智境。一念而周。不由造作也。此下总是俗流不标神相异状者。表出世道满。但恐利生行不广大不自在。更无离染离净求解脱心。但乘法性舡张大悲帆。以大智为舡师。顺本愿风吹波罗蜜网。游生死海。漉诸有着之鱼。置无依智岸。住法界宝堂。如下弥勒楼阁是也。
　　四十三迦毗罗城见徧友童子师证徧满十方世法师范门者。黄色城表不离中道。轨治俗典。童子师如此方仲尼。仲尼头顶下如返宇。象尼丘山顶中下以为名。表处卑发蒙。孔子生兖州艮之分野。象化小男童蒙。上值角宿主众善之门。以乘角气而生。非世凡流也。徧友不言而令善财往见众艺者。明师范之法。正者不亲教。付之以助教。但不决之事问之。表德不孤必有邻。辅赞成其化也。
　　四十四见善知众艺童子证徧周十方字智门者。众艺童子是徧友门人。如颜回之类。言得善知众艺解脱。恒唱持四十二字母。入无量般若波罗蜜门。以此诸字母尽摄一切文字。故持一字即是持一切字。持一切字即是一字。是般若门也。唱阿字时入菩萨威力无差别境波罗蜜门者。阿此云无。以达一切空无之法。是菩萨威力无差别境也。唱多字时入无边差别境波罗蜜门者。多是普贤差别智行境也。
　　四十五见贤胜优婆夷证世间一切正邪吉凶诸方技术师巫博说利生门者。无法不了名为贤胜。以其居尘利物。或作博说世筮玄占未达。或作良医方药救世不安。辨宝物以定伪真。刊名言而释文义。奇才果智。莫不普明。鬼魅众邪。皆能制伏。含普贤之智海等文殊之法身。佛果处躬。化灵万有。无方不至。无行不行。如云佛以法为身。通达一切法。故无法不知。无法不达。方可为天人师。若只求出世一切总无。即二乘道然以法无依处。身亦无依。虽徧万有而自无体故言我唯得此无依处道场解脱也。
　　四十六沃田城见坚固解脱长者证处世无着念清净解脱门者。沃田表智德润人。坚固表利生无懈。以无相智庄严诸念。即於诸法。念自无着。是解脱也。
　　四十七沃田城见妙月长者证处世净智光明门者。此会方便大悲与前无相解脱一体无二。故亦在沃田城。十住十行十回向十地则七八二位相融。此十一地则六七二位一体。是其升进形势。以大悲光破众生惑。是净智光明解脱也。
　　四十八出生城见无胜军长者证无相法中得无尽相门者。以大愿出生众行名城。以胜诸生死魔。毛无胜军。以一切心境总是无尽佛相。是无相中无尽相也。
　　四十九法聚落见最寂静婆罗门证诚显语门者。法聚落表法师位以法界为聚落。最寂静表力波罗蜜处俗不俗。处喧不喧也。诚愿语解脱者。以一切言说皆性自真。人法皆如。无虚言也。
　　五十妙意华门见德生童子有德童女证智悲圆满处世幻住门者。妙意华表智中妙行。童子童女表无欲无染柔和谦顺。而智悲均齐。故如来出现品中文殊普贤亦参彻也。童子童女言我等得幻住解脱者。以达佛境众生境皆智幻生。住於幻境。无实无虚。心境都融。性相无碍。身土相入。光影重重。体彻圣凡。性圆今古。常住世间而无依止。故又言幻境自性不思议也。此下指见弥勒满一生佛果者。一生即无生之生。非三世前后之生。弥勒文殊普贤三法。徧为五十位因果之体非於五十位外别有法来也。
　　五十一德生有德以不思议善根力令善财身柔软光泽而指其性海岸国大庄严园毗卢遮那庄严藏广大楼阁中见弥勒菩萨证一生所得佛果门者。海岸表升进一生佛果。临於生死海岸。庄严园表入生死智悲以严佛果。毗。此云种种光明表差别智。遮那。此云徧照。表根本智。此楼阁表法界体用普光明智。成诸万行广利含生。以故量等虚空。一切世间及以众生咸处其内同住游止而不觉知。如善财入此楼阁中所见种种世界如经具明。以佛智海大悲利生大愿以成楼阁。住於一切众生生死园中。故云从善巧方便生。从福德智慧生。生无来处。灭无去处。皆是如幻智住生灭之相还如众生业力生灭都无去来体相可得。名为毗卢遮那庄严藏楼阁。弥勒。此云慈氏。世尊授记一生补处。是一生佛果。盖法界幻住智境。一一国土一一尘中无尽佛海一道常然。无生无没。无去来今但以普贤大行随众生时宜。示有成佛涅盘授记未来等事。故世尊化迹未终。弥勒示居补处。其实弥勒已与诸佛等无异也。德生有德广赞慈氏善知识德。令善财亲近承事。而云不应以限量心行於六度。住於十地净佛国土事善知识者。明六度十地皆是出世一分净见未亡。未具普贤行。不同毗卢遮那佛报相果海功德身。具足华冠璎珞环钏众相福海。但得同於出世化佛舍诸饰好厌生死身。是故十一地满。教令入法界门。会根本果体。达无明本元法界大智之境。自具无边功德报相。又加普贤行愿海差别智所成无限庄严报身。而不令其住於引俗化境有限量之行门也。善财於是五体投地於楼阁前以种种赞叹法赞此楼阁是具无量功德之大圣所住处者。明佛果海。赞叹莫尽也。弥勒菩萨从别处来向大众叹善财德。及广赞菩提心功德者。以随俗摄化不居自报为别处来。以一切神通道力菩萨万行转烦恼海成一切智海。皆以菩提心为根本。菩提心无依。智亦无依。一切所作皆无依住。万行如化。利生如幻。神通道力如空中月普现众水。皆是菩提心之功能。若不依菩提心而有所得。皆非自法。故菩提心功德不思议也。弥勒弹指出声。其楼阁门即开者。弹指是去尘义。声是震动启发义以尘去执亡。即智门自开也。善财入已。其门还闭者。以迷亡智现为开。智无内外出入迷悟。名为还闭。言浑然还源也。见其阁中广博无量同虚空者。智境无量也。其中庄严皆宝成者。智慈行愿皆尊贵也。其中所有神化境界及见弥勒三世行业。乃至弥勒往所事佛及善知识亦为善财说诸法者。以法身智境。法尔恒然。无物不神。无法不妙。是为神化境界。以古今三世不移一念。是故见三世事。以三世性圆。则炽然常说。故闻往所事佛为说法也。弥勒自摄神力。所现境界并无者。以诸法自性如梦如幻如影。如像常存常泯。常一常异。令知真如之性。法尔随缘。虽则随缘。法尔归性也。告善财言我成一切智时。汝及文殊俱得见我者。会三也无古今智。则三世佛一时相见。故言此解脱门名。入三世一切境界不忘念庄严藏也。言我於摩罗提国拘咤聚落婆罗门家生者。摩罗提此云高出。拘叱此云多家。表智高出而行广多。且从净种生也。
　　五十二弥勒还令善财见初友文殊者。明至果同因。以初信心时。普光明智寂用常然之门。非有古今三世始终出入故也。善财经游一百一十城到普门国欲觐文殊者。一时普印前所修法。是一百一十城。十方诸佛及一切众生同一法界国土。是普门国。是见文殊身处也。文殊遥伸右手过一百一十由旬摩善财顶。叹其能发如是愿行。为诸善友摄受。乃令善财成就阿僧祇法门。而令其入普贤行道场者。摩顶表因果相即。过一百一十由旬表已过五位因果。令入普贤道场。是令住佛果后普贤常行也。文殊置善财於自所住处还摄不现者。明佛果后不异处凡之时。以成佛后佛法本无。故不现也。善财见大千世界尘数善知识者。以法身智。等周法界。故普见一切。皆不异於文殊体也。
　　五十三善财於金刚藏菩提场如来座前起等虚空界广大心便见普贤於如来前坐宝莲华座者。以佛果后究竟不离初信心中金刚藏智菩提妙理。而起法界因陀罗网恒行门也。普贤伸右手摩善财顶。善财即得一切佛剎尘三昧门。如於此处摩善财顶。如是十方一一世界一一尘中一切佛所普贤菩萨悉亦如是摩善财顶。所得法门悉亦同者。明法界恒常佛果恒常普贤之行。相及相应。方得诸佛已成旧果。普贤旧行。亦明行满不离因。时不迁。智不异也。善财於普贤毛孔剎中行一步过不可说剎尘世界。如是而行尽未来劫犹不能知一毛孔中剎海次第。剎海藏。剎海差别。剎海普入。及剎海成坏等所有边际。乃至佛海菩萨众海所有边际。皆不能知者。普贤广大无尽行境界法如是也。当是之时善财得普贤诸行愿海。与普贤等。与诸佛等。一身充满一切世界。剎等。行等。正觉等。神通等。法轮等辩才等。大慈悲等。不可思议解脱自在悉同等者。明无尽行海。是三世十方佛所同行。是究竟道。更无成佛不成佛之见也。

　　大方广佛华严经合论纂要卷下(终)


 刻华严合论纂要后序

　　余始阅华严普贤三昧。大疑且骇。至梵行品。知一切法即心自性处。不觉心动。它日读李长者传。言有合论四十卷。虽未获睹。寔私庆焉。传曰。长者讳通玄。唐宗室也。美须髯。朗眉目。丹唇紫[月*巳]。冠桦皮。衣麻长裙。博袖散腰。徒跣。以开元七年。至太原盂县。有高仙奴者。异之馆之斋中。每旦唯食枣十颗栢叶饼一枚。沉静冲逸。未尝接人。事踰三年。迁马氏古佛堂侧。筑土室以居。日常危坐。又十年。忽囊负经书以行。行二十里。偶一虎当途驯伏。长者抚之曰。吾将着论释华严经。能为择栖止处否。爰以经囊负其背而随之。至神福山原下土龛前蹲驻。因取囊置龛中。虎妥尾而去。其龛莹洁。广六七肘。圆转上下称之。殆天设也。长者援毫。心冥佛慧。夜輙口出白光。以代灯烛。于时忽有二女子。容华绝丽。皆以白巾蒙首。日为长者汲泉炷香。奉纸墨。每於卯辰间。具净馔。置长者前。斋讫。彻器引去。莫测所之。凡五载。论毕。遂灭迹不见。开元二十八年。长者年九十五。一日出谓里人曰。汝等好住。吾将归矣。遂返。是晚烟云凝布。岩谷震荡。有二白鹤。翔空哀唳。其余飞走悲鸣满山。翌日里人共往候之。则端坐逝矣。由此观之。长者盖普光会中。乘愿流通人也。吴兴旧有论板。已罹灾毁。诸剎印本又皆残缺。搜访久之。真如寺大宗禅老。向余笑曰。往吾获一部。独见完好。流虹雨庵。借观十年已久。今雨庵化去。门人不以归。我岂迟子耶。余大喜。随偿原费。担负来山中。则论入经。总一百二十卷。琳琅焕映。甫旬日。而雨庵故院火。鞠为煨烬矣。於戏法宝住世。巧有神卫。若此於是洗心潜玩。见长者将一切人本法界无尽藏中不动智宝。圆彰顿显。焰涌光腾。彻於言外。当是时。悲欣无量。便欲转似人人咸令自见。顾联函积几匪堪[木*巂]佩。乃用节其丰词。缩其普义。仿三周文势。厘为三帙。名曰纂要。如以寻丈之躯。而临咫尺之镜。威仪态度亦仅可观。然未缘入梓。藏之箧笥。垂三十年。文选大夫五台陆公。道叶宗乘。志深弘护。昨以太常乡还。言及斯纂。适符大心。遂捐净金。偈成胜举。长者於公。所谓千载而下旦暮之遇也。昔普庵肃禅师。因览论序。达本情亡。知心体合大悟。因言曰。长者乃於经首。痛下一锤。大地山河等闲俱碎。乃至云。普贤文殊与我同参。善财童子是甚茄子。余谓。普庵瞻前失后。殊不知此中字字句句皆是长者击情捣见之金刚杵也。披文胜士奋不顾身。冲锋犯锐。而能别展生涯。则为深报长者恩矣。
　　隆庆元年冬十月朔旦禾郡精严寺前住山释　方泽　撰



　　毗卢法门。展一句为百千万句。亦未为广。总百千万句以为一句。亦未为略。吾友无参有作广作略之能。顾皆不用。独取枣柏大士四十卷论文。促为三帙。广略适中。而义已备。又况枣栢大士未举笔已前底肝胆。尽在其中者。虖有者谓也只是个减文字汉。山僧却向它道。你未见无参在。
　　天宁沤室比丘　云东圆理　跋
