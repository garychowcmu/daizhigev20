四谛论四卷


小乘论
四谛论四卷
婆薮跋摩造陈三藏真谛译


　　

四谛论卷第一
思择品第一
　　般若遍诸法　　大悲摄众生
　　无相说正道　　顶礼人天尊
　　大圣栴延论　　言略义深广
　　大德佛陀蜜　　广说言及义
　　有次第庄严　　广略义相称
　　名理互相摄　　我见两论已
　　今则舍广略　　故造中量论
　　利益说受者　　正法得久住
　　若人达四谛　　四信处难动
　　不更视他面　　永离四恶道
　　八等人天识　　后必至苦际
　　故造四谛论　　不由求慢等
　　缘起义多种　　句味前后次
　　他难及救义　　总别相应理
　　证义及譬喻　　依此说四谛
　　愿众生知此　　得天道涅槃
　　圣谛有四。此言是经何因何缘。佛世尊说如此经。云何圣谛有四不增不减。云何圣义及与谛义。若以圣故名为谛者。前二不应名谛。若言圣家谛故名为谛义则不定。复有经说。谛唯是一无有第二。云何四义而不破坏。复有经说。一切行法是名为苦。故唯二谛。四谛义不成。复次增一中说。安立诸法从一至二乃至众多。云何谛义独不增一。复次四相既其不同。云何一时而得并观。复次四相婆罗门谛。及与圣谛有何差别。持散偈曰。
　　云何四圣谛　　非谛不定境
　　唯二增并观　　净圣谛何别
　　云何诸佛于四谛中同有一意。云何唯以四谛为诸佛上品正说。云何同观四谛为境。智慧平等而果有差别。云何阿罗汉于四谛中智圆无余。不同诸佛得一切智。若不同者。于四谛中应有无明。若一切法四谛中。摄胜奢波叶譬经。应须救解。若不救解应有五谛。若无五谛余法非谛。若苦等四名圣谛者。又说。一苦具足圣谛。如是等经则不须说。若四谛智说名为苦。是义不然。若知一谛亦知余谛者。说后三谛则为无用。云何在先说于苦谛。若未说因先说果者。何得不违一二缘生。云何说灭谛后说道谛。持散偈曰。
　　一意上果异　　一切智叶譬
　　四违一无用　　先苦因缘灭
　　圣谛有四。云何佛世尊说此经。答有诸弟子应得圣道。先在外道禀受邪法。或事常行外道。或不住一处道护命道相违道老声闻道思瞿昙道鸟翅衣道事水道编发道事火道裸形道等。如是诸道各赞己法。唯有我法真实无余谛不相违无死为果。他法不尔。闻此言已无决定智。如是等法何者真实。何者不实。是诸弟子于谛非谛。起无明惑为显实谛。是故大仙说如是经。譬如有人为伪璎珞之所欺张。令其得见真实璎珞。复次有诸别法说如此义。若舍俗饰持沙门相。住阿兰若处行头陀法。值遇白法减舍财物。守护惭羞登上戒车。控制根马。磨练闻仗被服定铠。因此等行。自谓我等是真沙门。是诸人等起沙门增上慢。令其得见真实沙门故。佛世尊说如是经。为显此义。为通达四谛。于圣法中成实沙门。不由余行。如沙门经说。若有如此具如经说。实沙门者。由四谛观故得成立。不由世间修行究竟共得有流而名沙门。如裸形偈说。
　　复次已免九难。前佛已生其厌离因法。以善根香熏习其心。已长圣道资粮意行俱净。应通达圣谛。是勤行心。为令服圣谛智药故。佛世尊而说是经。如可治病医则施药。复次闻恶道苦最极难忍生厌怖心。为如此人显不堕恶道因缘。故说此经。何以故。八地狱中受生众生。六方火焰之所围绕。举体洞然如融金色。其出入息皆是火焰受烧热苦。复有诸人饥食铁丸渴饮铜汁。或剉或斫或破或抽受种种苦。有众色狗及铁嘴鸟等之所啖食。或受饿鬼生。饥渴苦恒随逼身。咽如针孔。恒欲食饮终无饱足。渴行求水宿业所逼。若近河边便见河燥。或见脓血屎尿臭秽遍满。值花果树变成空林。如偈说言。
　　月炙如夏日　　风触如火焰
　　雨渧如洋汤　　履地如热灰
　　是故饿鬼受苦最剧。或生畜生道。恒被笼系斫破鞭打。互相吞食更相疑畏。心恒不安。受如此苦。或生修罗。怨结悭吝慢触犯受是等苦。佛诸弟子闻诸恶道有如是苦。畏自堕彼。欲显四谛知见不是堕因缘故说此经。如人应堕海底施以船筏令其得济。如经中说。若有众生于如是苦能如实见则得解脱四种恶道及生老病一切诸苦。复次为令众生远离五种邪欺诳语。一能生众恶。二恶人受行。三贤人远离。四能发起烦恼。五欺诳为体。为令他说利益众生五分正语。一自德相应。二善人受行。三生长善根。四令离生死蕀刺稠林。五令至实乐离五邪言行五正语。故说此经。譬如令舍伪宝取真宝。如经中说。莫说实邪恶言。若僧聚集应行两事。一圣默然。二圣正法言。复次有诸凡夫。各自执着诸别异谛。我执是实他执为非。由此执故互相斗诤。如生盲见象。欲显最胜无死斗诤。无更起无颠倒。是圣谛智慧故说此经。为现此意。执着断常说我诸人互相斗诤。见四谛人则不如是了达真空故。如佉多柯经说。复次依正师长住空闲处。受头陀行减损生具。守护六根节量饮食。初后夜觉乐一心听。如理思量正说及诵。端坐寂定数息观门。由此因缘成熟相续。心地静细或聚动弱。为如是人令得通达故说此经。如润滑人施其利药。若真实义唯以智根名为通达。应知此根缘四圣谛。是通达经此中应说。复次为破四惑显两方便故说此经。如偈所说。
　　生起灭离闇　　种种诸邪执
　　六十二种见　　因果中无明
　　为破此等惑　　欲显不动理
　　及系解脱缘　　故佛说此经
　　复次梵等诸天仙等诸人。婆利等修罗道龙等。说药叉等神。阎摩等。犹不见四圣谛故。不出三界狱。如蚕处茧。回转六道犹如车轮。漫走闇中堕深坑崄受大烧热。若见四圣谛。则破无明闇得智光明。解脱四恶道。则不仰观诸道。由是四圣谛真实无二无倒无诤。能成如来出世胜用。欲显此义故说此经。论主欲显四谛义无与等者故。说首卢柯。
　　知外谛不离　　律理行胜负
　　不能度生老　　死忧悲大海
　　则此圣智人　　贪嗔引斗诤
　　智者求解脱　　外谛不应知
　　若人见圣谛　　免恶道胜法
　　离过无染浊　　常行四等心
　　众苦所遍满　　解脱三界狱
　　聪慧求涅槃　　应须见圣谛
　　持散偈曰。
　　弟子及沙门　　免难畏恶道
　　过失与邪执　　师尊破显梵
　　云何圣谛。唯有四种不减不增。答此问非问。一切处如是无穷故。复次身见断见常见无事见。为对治此四。是故圣谛有四。复次为对治四倒故说四谛。犹如四念处。复次为离四种邪执事故。由一切众生有四种邪执。何者为四。谓果因解脱方便邪执。一果邪执者。我见念爱业所生阴界入等。不净臭秽犹如死狗。三苦火随烧。无常金刚之所破坏。我我所者使作者受者。使受者之所远离。此中净乐常我执。是果邪执。为离此执故说苦圣谛。二因邪执者。谓世主梵王自在人。双时自性定自然非因宿业亡尊曰宿药地水火风邻虚空等。此非因不平等因执为生因。是名因邪执。为离此执故说集谛。三解脱邪执者。归五入毗纽体极入空。至世俗住无苦上独存离我德三定果暂舍永舍。如是等执解脱者。非定非永名解脱执。为破此执故说灭谛。四方便邪执者。谓远离五尘饮食衣服卧具住处。风水花果根芽枝叶米面油滓牛粪。以此等物为饮食故。树皮茅藤板编草青鹿皮。用此等物以为衣服。或复舍此地上。并杵板刺灰聚。卧此等上。或首下脚上。或随向日热炙身。恒着湿衣恒住水中。大行投岩赴火永没水。依时节业尽无因。由此等行谓得涅槃。是名方便邪执。为离此执故说道谛。以事四故。故说四谛。犹如圣道。复次为分别希有法故。圣谛有四。何以故。取阴是众生依着处故。说苦应知不可依着。由贪爱故无有寂静。贪爱灭故则有寂灭。苦灭者我慢寂灭。心苦对治故。由修道故无明寂灭。道能对治无明故。复次一切求解脱人。灭苦得乐。是其胜用。灭苦云何。由集灭故。得乐由修道故。圣谛有故。复次经论师说。若人观见生死过失。观涅槃功德。则入正定聚。生死过失云何。谓受生识起失。此识起因即是贪爱。涅槃功德云何。谓识不起乐此识不起方便。即是圣道故说四谛。复次分别世出世因果故说四谛。复次通达四种故。复次依住四种故说四谛。复次别相四种故说四谛。问圣义及谛义云何。答圣义有八。一自在。若系属他则不自在。名为仆隶。不名为圣。诸佛及弟子。于心及法二处自在。故名为圣。二免贪爱好。如许自在人出家。三圣种生故。名为圣人。如生婆罗门种。四于圣地生。地者谓真实无生。譬如生中国地。五行离生死如婆罗门。六不乘生死车。如舍则无著。七不更生故。犹如陈种。八恭敬应往。以福德故。犹如皇帝。持散偈曰。
　　自在离贪奴　　圣种圣地生
　　行离不乘车　　不生恭敬往
　　谛义有七。一不倒是谛义。譬如火相。二实有是谛义。如经中说。三无变异是谛义。四无二行是谛义。譬如树提伽蛇耶达多行。五不更起是谛义。从此智不更起。不同火轮智。六不相违是谛义。譬如业及圣戒。七文义相称是谛义。何以故。言苦者必苦为义。由此七义故名为谛。
　　汝问。若以圣故名为谛者。前二不应名谛。又若言圣家谛故名为谛者。义则不定者。答谛是圣因。能生圣故。譬如梵住。故名圣谛。如经中说。四足为圣与义相应。复次圣人所说。故名圣谛。如导师路。如经中说。若诸如来。已正当说皆说四谛。问若以圣说名圣谛者。凡夫亦说应名凡谛。答承佛神力说故。成立佛正教故。非凡谛。如舍利弗行因缘。复次圣人故先所了故。譬如仙药。复次圣人依真实见。故名圣谛。譬如世谛。问凡夫依不实义见。应非圣非谛。答无清净眼则不能见。譬如生盲择真似宝。如翳眼人谬见多月。凡夫醉狂不得见。此譬如草头百象。复次智习论说以体圣故。故说圣谛。譬如乌蛇赤米。复次经中说。无上圣慧所照了故。故说圣谛。汝问。复有经说谛唯是一。无有第二。云何四义而不破坏者。答以无倒义故。一品类异故。四譬如四倒复次由谛义故。一譬如圣道事用异故。四譬如道分。复次法相通故。一譬如色相别故。四譬如四大。复次无我平等故。一无我者一切平等。譬如同异。复次无变异故。依心解脱说。谛唯一更无第二。何以故。苦等圣谛皆有变异。如经中说。一切有为空虚是破坏法。是一真实无坏心解脱。如变异相相应皆实不虚。四义亦尔。是故圣谛有四。汝问。复有经说。一切行法是名为苦故。唯二谛四义不成者。答分别部说意。一切有为法无常故苦。不由第一谛义故苦。为离此故。于世尊所修清净梵行。是名苦谛。后当广说。是故四义不坏。复次三苦种说种经。一切有为分分摄。有为苦者说具足分。如依苦苦说苦种苦根苦界苦受等。依坏行苦说亦如是。依一切受说苦。若无常是苦故。说一切有为。或依行苦说生起。是苦有生是苦色生。即是苦生。或说是苦谛。以种种意说苦。是故皆不相违。复次无变异故。依涅槃说一切有为苦苦田故。苦相相应故。故苦四谛义不失。汝问。复次增一中说。安立诸法从一至二乃至众多。云何谛义独不增一者。答义真实故。无颠倒故。佛说一切皆名为谛。虽一二三名为增一。谛无增一。为分别谛观故说有四。为安立智及相故如四念处。如前因缘成立四谛。是义应知为知圣谛故四。知苦有因即得见法。如经中说。若人见十二缘生名为见法。通达出世十六相。皆由见谛故。系属因缘是无常义。譬如鼓声。以难陀经为证。若无常是苦。若苦是无我。若无我是空。若人知此则得见法。通达十六相。得灭惑离苦。以是义故。圣谛有四。复次最上品故。不共智境界故。故无增一。如问复次四相不同。云何一时而得并观者。答由想故。经中说。修习无常想。拔除一切贪爱。是想境界即是苦谛。一切贪爱即是集谛。拔除即是灭谛。无常想即是道谛。以是义故。虽四不同一时得见。复次由思择故。如经言。因无常等想。思择五阴贪爱。未生不得生。已生则灭。此中五阴即是苦谛。贪爱即集谛。不生及灭即是灭谛。无常等思择即是道谛。以是义故。一时得见四谛。复次由观失故。如经言。观结处过失贪爱即灭。结处即苦谛。贪爱即集谛。灭即灭谛。过失观即是道谛。以是义故一时见谛。复次一时见谛。譬如火。火者是可烧等物。一时烧熟热照。观者亦尔。害生静出各各自相离灭。证修同在一时。复次譬如日。日者是可干等物。谓水种闇花各各异相。干熟破开同在一时。观谛亦尔。复次譬如灯。灯者是可烧等物。谓炷油闇物各各异相。烧干破照皆是一时。观谛亦尔。复次譬如船。船者是可到等不同相物。谓彼此两岸物流到离。载断皆在一时。观谛亦尔。分别部说。若聚苦相观达生灭心。厌有为修无愿解脱门。若观有为唯有生灭。不见余法。修空解脱门。若观寂静不见有为及生灭相。修无相解脱门。此中苦相即是苦谛。相生是烦恼。业即是集谛。相灭即是灭谛。是法能令心离相见无相。即是道谛。若见无为法寂离生灭。四义一时成。异此无为寂静。是名苦谛。由除此故无为法寂静。是名集谛。无为法即是灭谛。能观此寂静。及见无为。即是道谛。以是义故。四相虽别得一时观。后更思量故不广说。持散偈曰。
　　相思择过失　　火日灯船譬
　　苦相脱门故　　一时观四谛
　　汝问。婆罗门谛及圣谛有何差别者。答世尊真圣真婆罗门。此谛故无差别。譬如释与天帝与。复次婆罗门谛道谛所摄。圣谛者。道果对治道境界所摄。复次一向善是婆罗门谛。善恶无记是圣谛。复次唯道是婆罗门谛。道果是名圣谛。汝问。云何诸佛于圣谛中同有一慧者。答通达无余法。相平等故。譬如净眼观色。复次证见法故。譬如火热明。此事世间一慧所共证故。复次熟磨法镜故。诸佛通达法界。知此一切三世。皆如现在。譬如众多水镜月面影一。持散偈曰。
　　两人一无异　　道善果故异
　　无余证见故　　法镜故同慧
　　汝问。云何唯以四谛为诸佛上品正说者。答能拔众生度生死海。譬如出世法。复次谛中最胜故。譬如谛胜。复次能摄一切诸法真实故。犹如胜奢波叶譬。复次梵释等诸天不曾见故。乐行健力毗搜纽天等。智足未履故。智勤远行诸外仙人所得故。复次无分别智境界故。若能知此一切功德之所庄严。如舍利弗等及佛世尊。复次义具足故。由不共故。此说功德最胜。是故四谛名上品正说。汝问。云何同观四谛为境故智慧平等而果有差别者。答不由境同故智慧同。譬如定及贪欲等。复次由智慧差别故。故果有差别。譬由业差别故。果有差别。复次修道异故。故得果不同。譬如种子不同果有差别。复次观过失下中上品故。故得果不同。汝问。若阿罗汉于四谛中智圆无余。与一切智则应无异。若不然者。于四谛中应有无明者。答阿罗汉不知四谛外。诸佛境界非是无明。所以者何。但有说故。若阿罗汉不知四谛外言说。非是无明。如胜奢波叶譬经说。复次佛世尊已决判故。于苦等谛不知是名无明。不知四谛外四皮陀皮陀分等。不名无明。复次正对谛智对治烦恼。说名无明。非是不知一切智者。四种别说为无明。何以故。自苦一分识相续各各异。依约无始生死。阿罗汉亦不能见是心。如是已生。由如此增上缘缘等。及思惟等。善恶无记等。如是因所生缘所摄。在如此地迹位时中。次复第二心。次复中后心。如此方法。始自刹那罗婆牟休多。日夜半月一月时节。年数生变及灭自相续中。阿罗汉亦不能见。何况能见一切一切种自苦。若自苦尚其不见。何况能见他苦。是故阿罗汉不能见一切智境界。四谛中总别非是无明。复次离四谛无明对治。智境界外。复有余法在。声闻境界有阿罗汉。亦不能见。如舍利弗言。我不见有人天。能见知我。入初定观及称量我令我退起。唯拣世尊此寂定名。乃至目连亦不能解是舍利弗所入所起。乃至化度陀难蛇耶婆罗门。及其外生优波低舍。如定智慧辩说修习等。他不能及。如舍利弗。迦叶波亦尔。是故离四谛无明等对治。是名非智。非是无明。汝问。若一切法四谛中摄。胜奢波叶譬经。应须救解。若不救解应有五谛。若无五谛余法非谛者。答自然灭等不出谛外识境界故。非所观故。云何非所观。若知此法不得流尽及苦尽故。不离仰视外道面故。非诸见不能动如帝释幢。若通达此。不得称为微细通达。如射破发端不可遍行故。是故不须修学。复次余论师说。一切法由相故皆入谛摄。虽然皮陀及皮陀分宿传世本量判。僧佉愉伽实广论。欲尘论。鞞世师论。医方论。相论。算数论。时智论。兽论鸦域论。明论。歌舞庄严论。人舞论天舞论。天仙王传等论。外道论。常行外道等。乃至九十六种。复有草药藤树等。皮根心花果叶等力。熟德味等。复有世间不可思议希有四大变异业果报等。有论能分别此。佛依此论说胜奢波叶譬。如是等义不为汝说。不生功德故。能起诸惑故。增长有为故。是故不说。譬如毒药相憎药。反质咒幻化皮多罗论等。以损恼他故。佛所不说。非为四谛外故。所以不说。汝问。若苦等四名圣谛者。又说是苦具足圣谛。如是等经则不须说。又若汝言于苦谛是名苦者。是义不然。答是经说智为苦谛。如境无分别故。如说四量。复次由境界安立故。智得成立。譬如六识。复次由功能故。智体唯一。约能为四。如四正勤智亦如是。复次四圣谛智为总故。于四谛观说智为胜。由此义故说智如境。复次欲显决定出离是四谛功德故。随说一苦具足圣谛。与义相应。若了义说者。苦等是了义谛。何以故。佛说苦等有生等相故。安立四种观故。若不如此。唯有一观名为修习。若取此经分别诸谛。唯有一谛。所谓道谛。谓说无为谛故。是经非证此义。依阿毗达磨及藏论故得成立。汝问。若知一谛亦知余谛。说后三谛则为无用者。答我不说见苦谛即见余谛。我说一时见四谛。一时离一时除。一时得一时修故。说余谛非为无用。譬如说苦谛。复有为境界数量故。如说道数量。复次四中随知一已即通余谛。如知一粒则通余粒。是故四谛并皆有用。复次入观门故。观取阴即离舍爱念。如知怨家。取阴者是苦谛。爱念即集谛。离舍即灭谛。知是道谛。依苦观门。其义如此。知贪爱已即舍。由此苦不生贪爱即集谛。所贪爱即苦谛。苦不生即灭谛。知即道谛。依集谛观门如此。知有为寂灭已。若人证此。无明即灭。有为贪渴即寂静。有为寂灭即是灭谛。此所离法即是苦谛。无明贪爱即是集谛。知即道谛。依灭谛观门如此。知助道法即生修习。烦恼障与其相违。即舍。由舍此故有更生。助道者是道谛。有即苦谛。烦恼业即集谛。舍此及有不生是即灭谛。依道谛观门如此。由诸谛观门故。虽复观一说于余谛。非为无用。汝问。云何在先说苦谛者。答为止息苦修四谛观。及出家住于梵行故先说苦。复次生老死等众苦无边念念恒逼。行人观此求觅苦因。譬如师子。复次外缘不能治无始时节是根本病。行人观此求觅病因。譬如医师。复次遍满三界灾横疾恼。行人观此求觅其因。如寻毒树。复次粗故失故。厌恶依止故。惊怖处所故。故先说苦。汝问。若未说因先说果者。何得不违十二缘生者。答生次第故。十二缘生先因后果。思择次第故。于四谛中先果后因。是故二说皆不相违。复次果中有迷缘因计果。如经言。若此有彼亦有。由此生彼亦生。若因中有迷缘果计因。如经言。老死等有何法令有。由此义故。各有所破。皆不相违。逆顺说故。二说不同。逆说缘生。是名四谛。是故不违十二缘生。汝问。云何先说灭谛后说道谛者。答有二种义。一顺二逆。如经中说。戒清净为心清净。心清净者为慧清净。乃至解脱知见及明解脱。是名顺说。逆说者。解脱者以离欲为缘。离欲者厌恶为缘。厌恶者以实见为缘。乃至无忧悔者。以戒清净为缘。
略说品第二
　　问四谛次第云何。答。
　　粗横重结所　　依道怖事果
　　病火怨依债　　热毒逼害境
　　欲显粗大境故说苦谛。得苦相已。此法何因生故说集。此法尽何处次说灭。此法因何得故次说道。复次无始横网是名苦。横根名集。永离横根是名为灭。能拔除者说名为道。复次极重名苦。执重名集。舍名灭。能灭执名道。复次结处名苦。是结名集。结尽名灭。观过名道。复次取亦如是。复次依处名苦。世间凡夫虽为取阴所害。犹起依着。如依怨家谬为亲友。依所安爱名集。因此安爱住三有狱不求出离。譬如狂囚。无依爱名灭。无方所依止故。如瞿提经说。能灭依爱名道。观依过故。如观烧屋。复次六道名苦。以无乐故。犹如秽厕。业烦恼名集。为道因故。离道名灭。无假名物故。譬如火灭。如鹿头经说。能引出诸道故名为道。如婆罗呵马王经说。复次怖畏名苦。我爱名集。无畏处名灭。上实乐故运至无畏处名道。复次作事名苦。事因名集。拔除事因名灭。能拔名道。复次似果名苦。似种子名集。似种子坏名灭。似种子坏因名道。复次苦如病。集如病因。灭如无病。道如治病药。复次苦如火。集如薪。灭如火尽。道如火尽因。复次似怨名苦。结恨名集。除结恨名灭。能除因名道。复次似衣名苦。似尘名集。尘净名灭。净因名道。复次苦如债。集如贫。灭如离贫。道如财物。复次苦如烧热。集如烧热因。灭如清凉。道如凉具。复次苦毒发。集谛如毒。灭如离毒。道如阿伽陀。复次苦如逼恼。集如能恼。灭如离恼。道如离恼因。复次苦如杀害。集如能害者。灭如离杀。道如离杀因。复次苦应知。集应除。灭应得。为此三事故修圣道。次第如此。四谛体相云何。偈曰。
　　似真理足品　　有为相影识
　　虚妄一切三　　逼有等十二
　　有诸法师说真似二谛。生者贪爱果故名为真苦。道者业果名为似苦。生因贪爱名为真集。牵六道业名为似集。生因爱尽名为真灭。六道因尽名为似灭。能灭生因正智名为真道。戒等方便能离道因说名似道。又理足论师说。识为真苦。与此相应色等亦名为苦。自爱名真集。与此相应业等亦名为集。自爱尽为真灭。由此尽故余尽亦名为灭。正见名真道。若此不生余不至灭。由此生故余亦名道。又假名部说。谛有三种。一苦品。二品谛。三圣谛。苦品者。谓五取阴苦。品谛者。逼恼为相苦。圣谛者。是苦一味。集品者谓贪爱集。品谛者能生为相。集圣谛是集一味。灭品者谓沙门果。灭品谛者寂静为相。灭圣谛者一味为相。道品者谓八分圣道。道谛者直离为相。道圣谛者一味为相。又分别部说。一切有为皆苦。由无常故。非初谛故苦。为离此故。于世尊所修净梵行。是苦圣谛。一切因皆名集。以能生故。非第二谛故集。为断此故。于世尊所修净梵行。是集圣谛。一切有为寂离名灭。由寂静故。非第三谛故灭。为证此灭。于世尊所修净梵行。是灭圣谛。一切善法皆是道。能出离故。非第四谛故道。为习此道。于世尊所修净梵行。是名圣谛。又说执相为烦恼。烦恼及烦恼所起业名集。若从此有有名集圣谛。有生名苦圣谛。如此从第二谛生第一谛。若心舍离执相达无相界。由此因故烦恼。烦恼所起业断。由此断故无复因缘。有不更生。此不更生名灭圣谛。此法能令心舍离执相证无相界。是正见等名灭道圣谛。如执相余影似道妄分别等亦如是。又分别论中说。世尊不依一切苦。假说苦谛。若尔何为为显无记果。执取阴性体相故。假说苦谛。假说苦因法。为别离此故。于世尊所修净梵行。是真苦谛。不依一切。因假说集谛。为显能生后有因性体相故。假说集谛。假说集因法。为断此故。于世尊所修净梵行。是真集谛。不依一切灭。假说灭谛。为显轮转道断性体相故。假说灭谛。假说灭因法。为证至故。于世尊所修净梵行。是真灭谛。不依一切道。假说道谛。为显能除惑道性体相故。假说道谛因法。为修此故。于世尊所修净梵行。是真道谛。又藏论说。略明苦有二种。一与憎会。二与爱离。此二二处。一身二心。因爱三种故。则成三苦。集谛有三。爱见及业。爱见二惑名为后集。由此已有业。粗妙集灭谛有三。一见一处惑灭。二欲一处惑灭。三有一处惑灭。道谛有三。一见道。二修道。三成守道。此三即三根。复说。苦者逼相。集者生相。灭者寂静相。道者能出离相。复说。苦者有相。集者能有相。灭者离相。道者能离相。
分别苦谛品第三之一
　　何者为苦谛。略说如此已。云何广分别。于苦聚中云何说生为初。云何为生。云何生相。云何生事。云何生缘生。云何苦。若生是苦三种乐生义则不成。生之与起云何为异。阿罗汉五阴未灭。云何说生已尽。云何为老。云何老相。云何老事。云何老缘。云何老苦。齿落相等不皆遍有。苦非不遍。云何说老是苦圣谛。有为不住念念灭故。云何有老。持散偈曰。
　　分别初四生　　苦三及差别
　　尽四老并苦　　齿落等念灭
　　云何为病。云何病相。云何病事。云何病缘。云何病苦。若由病故身恒苦者。云何不违此偈。
　　无病第一利　　知足为胜财
　　无疑为上亲　　涅槃无比乐
　　若天道无病。一切众生以病为法。此言应救正道。论说病为业果。是业果苦非苦圣谛。佛说苦名为病。又偈说饥为第一病。如此二说云何为异。云何为死。云何死相。云何死事。云何死缘。云何死苦。放逸死。破戒死。生缘死。此三何异。又有觉无觉死。有悔无悔死。有放逸无放逸死。有着无著死。有调伏不调伏死。少分调伏死。其义云何。五阴念念自灭。他害等死。云何得成。云何为怨憎会。云何怨憎会相。云何怨憎会事。云何怨憎会缘。云何怨憎会苦。若怨憎类有聚会者。永不相离。此义应至。云何为亲爱离。云何亲爱离相。云何。亲爱离事。云何亲爱离缘。云何亲爱离苦。老等聚会即怨憎会。少壮等离即亲爱离。更说怨会爱离。云何非重说耶。云何所求不得。云何求不得相。云何求不得事。云何求不得缘。云何求不得苦。欲尘即苦至得亦苦。求之不得云何为苦。以何因缘求之不得。云何略说五取阴为苦略义。云何诸阴何相。阴有何义。是色识等同有为相。云何说五阴与取阴云何为异。云何说取阴为苦阴。不名苦阴者何义。随正见一苦已即通达苦谛。何用广说诸苦相耶。经中亦说。色乐亦在乐处。若取阴是苦。经则相违。云何此经独说略言。余经说色苦乃至识苦取阴。复何因缘苦。总略义云何。
　　汝问。何者为苦谛。略说如此已。云何广分别者。答有诸弟子乐略正教。如舍利弗等开智受化。是故略说。有诸弟子乐闻广说。如难陀及弗迦婆等。广分别智故为广说。复次有诸弟子。因力最强。如大迦叶。已增长善根故为略说。缘力弱者。如莎提等。未增长善根故为广说。复次利根如鸯崛摩罗等故为略说。钝根受化如蛇奴等故为广说。复次多闻弟子如阿难等。能持闻藏。是故略说。少闻弟子如周罗般陀等。智慧钝弱故。广分别说。复次富圣言胜德如离婆多等。数习内观故为略说。未有圣言及胜德。如阐那等未习内观。为广分别说。
　　汝问。于苦聚中云何说生为初者。答曰。苦始故。老病死等诸苦生为最初。譬如无悔等世出世法以戒为初。如是老病死等。生为足所。故说生为初。不相离故。复次由生能故。若生已有老病死等。能害身根心等。譬如火若火已成则有烧熟照等。非不有火生亦如此。是故先说。复次不相离故。假使众生得离老病。决不离生。以行苦故。是爱果故。道所治故。故先说生。复次平等过失故。一切众生同受生害。譬如无常杀鬼。复次随逐一切有分故。生者遍无明等十二有分。譬如毒乳。复次遍三界故。生者遍三界。如牛同异。故先说生。复次苦根故。生者根苦。老病死等为枝叶苦。如经中说。一切诸苦以生为本。以生为因。如经广辩。故先说生。持散偈曰。
　　苦始能不离　　等失随有分
　　遍三界苦根　　是故先说生
　　云何为生者。答偈言。
　　生五经等说　　得阴初续心
　　生分与诸伴　　胎位及五种
　　释曰。如经阿毗达磨藏论。十二缘生等。心思择论中广说生应知。复次业增长品随眠为伴。引接生因缘法。聚集所得种种众生处。得阴入界等。是名为生。复次临续生时初识受生。是名为生。如经说。由识入故。名色和合。若说生次第。识初起名生。复次余论师说。生分初识与伴俱起。是名为生。复次生有多种。谓柯罗等胎位差别。乃至出胎如受生经说。复次生有五种。如偈言。
　　得圣法名生　　胎位姓家成
　　聚同异及有　　唯有名为生
　　释曰。得圣法名生。如经中说。已免奴位从我口生。复次有已生圣法律中。如鸯崛摩罗经说。复次住胎位名生。谓柯罗啰頞浮陀伽诃那等。譬如种子芽茎枝等。复次姓家成名生。如金宝等刹利等生。复次聚同异类名为生。形相有异。谓人象马等。譬如婆罗多罗等树。复次有名为生。谓阴入界等有。是名为生。如说有花有子等。此论唯说有为生。何以故。本故贪爱果故。故言唯有名为生。云何为生相。云何为生事。云何为生缘者。答有显是生相。种种苦为事业有为生缘。云何苦者。答三苦火所烧故。是受生处非所爱乐。非福行果。聚同异类苦苦所烧。所受生处是所爱乐。是福行果。聚同异类坏苦所烧。所受生处不动行果。聚同异类行苦所烧。譬如野火烧绕大树。故说生苦。复次众苦所依故。若有生者身心众苦之所依集。非不生时。譬如鹿苑众仙所依。复次阴入界等有。显名生处。处生已斫破。刺擘解析分离堕失等苦平等随生。以无常怨不可遮故。如王子境及以坏器。故说生苦。复次生者是诸苦藏。忧悲恼生非苦根本。老死因缘诸病发起。痛入失类。诸恶依止。碍坏所践。疲极城门。怨具库府。烦恼续流。此生是闇非灯可治。深坑难出。无火大烧。是怨难觉。是拄不疑。是痛无药。是缚非绳。蕀林无导无有光火。婴儿赞叹。慧人毁訾。乐有所爱。诸佛菩萨引大悲因。有学所离无学除尽。诸佛自觉。立名为苦。故说生为苦。复次胎位苦故。临受生时赤白和合。有识来托受杂秽苦。次柯罗啰。頞浮陀伽那。卑尸等位。受转熟苦。如痈熟苦。既坚实已身分生时。受迫大苦。如大家苦。在胎卧时两藏重逼。譬如罪人下蒸上压受大困。由母饮食威仪失度。若走若跨若行泅水。伸屈役力被打痛恼。服相违食。由此威仪饮食故。支节如解。受种种苦。如犯王法受诸拷楚。故生为苦。临出胎时。其身柔软如芭蕉心。产门迮逼如压油车。受压迮苦。又初出胎时身如新疮。手水衣触如热灰灌。如刀剑解。受难忍苦。故说生苦。若生是苦。三种乐生义则不成者。答为分别业报异故。为安三界差别故。为显有三受故。由此应知。三安乐生行苦所摄故。是苦谛故。苦所逼故。苦众多故。故生是苦。复次有福行果故。有三乐生。如偈说。
　　福德果报乐　　随意得成就
　　速得最寂静　　如愿般涅槃
　　无常恶毒所杂故。苦如杂毒食。虽具百味色香触好。若有食者决得死报。一切生死亦如是。杂无常毒故说为苦。复次为生时乐住时乐故说乐生。此安乐生坏时苦故。圣人厌此坏苦。如憎粪秽。故说生苦。生之与起云何为异者。答化生一名起。余三名生。复次入胎名生。出胎名起。复次有分次第生名生。一时具生名起。藏论中说。生者属识。托胎种子故。起者属业。能散置识诸道中故。阿罗汉五阴未灭。云何说生已尽者。答有既灭故说生已尽。复次因缘灭故。此生无后生法故说生尽。譬如由贪爱灭故说苦谛灭。复次为拔除生根本说已尽。譬如有树已断根故。虽富花叶等亦说已灭。生尽亦尔。复次当来应尽故说生尽。譬如山顶弃掷坏器。虽未至地已说其破生尽亦尔。故说罗汉生尽。云何为老者。答少壮灭失。次第度位。四大衰损。诸行变异。身缓节疏。色形粗丑。诸根羸弱。念识智行无所能为。归向死门是名为老。复次微细过根。遍入物中。后时方了减损变异。此法名老。何以故。老若入齿则现落相。若入皮中皮则缓皱百种黎黮。若入毛发则现脱白。若入四大大则疏弱。若入根门则根无力。若入身形形体战动举止不安。若入于心心则掉荡忘失忆智。若入背脊则偻屈。若入支节支节蹉戾。少壮软滑悉皆失故。现故坏相。复次老有二种。一依减失。二能依减失。一依减失者。诸大血肉膏骨髓等稍就减失。由此减失得相似果。谓走跳跨驷申屈去来勤力担负等。并皆损失。二能依减失者。谓眼耳等根见闻等用。皆不分明。由不分明得相似果。念智意灭心地勤力担负等并皆损失。如经及藏论。十二缘生论中广说。是名为老。云何老相云何老事云何老缘者。答减变熟坏故等。名为老相。少壮损失软滑去离憎恶事来。名为老事。阴界入生。是名老缘。此老又为忧悲等之处。云何老苦者。答此老能生众生憎恶相。已夺可爱色勤力忆智引就死王。如犯王法禁伺劓刖付杀者处。老亦如是。故说老苦。复次众生辩言身力根。能取持思量弃掷识及智力无间无眴。老日逼夺。如热时日解脱五翳盛光普照。小坑浅水皆悉干竭。老亦如是。故说老苦。复次老者。令色形丑陋能夺爱德。除灭少壮及无病乐。勤力担负念智忍门。思识悉能损夺。诸根羸弱无复势用。如罗刹女吸人精气趣向死处。故说老苦。复次少身莲华亲心所爱。色形端政悦他心眼。为老霹雳之所变异。卷缩破坏目心不悦他人憎恶。故说老苦。复次能坏身根念智。故说老苦。由身坏故。行住坐卧屈申转侧等皆不自在。由根坏故。见闻嗅尝触等皆不分明。又有说言。我闻不明还似婴儿。由念坏故更事不忆。不了所说曾见不识本。故说为老。犹如行相。又跋私弗部。说有为诸法实有暂住。此住有异。是有为相说名为老。如经中说。此身得住百年。或说有四识住。以是义故说名为老。若有为法实念念灭。少壮不成亦无命根。云何为病者。答曰。身界不平等生长。乖违不平等生长时。说名身病。若平等时说名无病。如佛世尊因耆婆说。如来身界今至平等。复次自性更互相违。不识恩养。身界毒蛇触忤名病。复次病有二种。一身二心。身病复有二种。一因界相违名缘内起。二因他逼触名缘外起。是身病者。由名因处有差别故。品类多种。名差别者。谓漏癞痈疽气嗽肿癖疟风狂等。因差别者。谓痰风胆及等分病。或单或二或三或四。如是痰等有六十二为病家因。处差别者。谓头眼耳喉心腹等。是名身病。若广解者有四百四。心病者因邪妄起。谓忧烦等。此病亦有二种。一缘内境名内门惑。二缘外为境名外门惑。由名因处有差别故。品类多种。名差别者。谓贪嗔慢痴见疑谄曲欺诳等。因差别者。谓净相失相有无等相为心病因。处差别者。谓色等六尘。如经说。色爱乃至法爱。此中所明。但论身病不说心病。云何病相云何病事云何病缘者。答病者逼恼身为相。苦忧为事。本界不平等是缘。云何病苦者。答世间聪明人。随其自能欲有造作。由疾病故并不成就。违愿故苦。是故疾病能为苦因。如火为烧因日为光因。老死等亦尔。为苦因故苦。复次能害本故。故说病苦。譬如蕉竹芦苇。复次生痛受故。能害命际令寿终故。如火毒伏故说病苦。复次苦苦所摄故。生及相续中。众生不能忍受。譬如象子落野火中。是故病苦。复次不得自在故。若人遭病。于四威仪及想皆不自在。其身低垂不能申屈行动等事。譬如木人关戾断绝。复次能舍寿命故。如人遭病不能忍痛。求火毒伏自舍寿命。譬如陀尼柯罗汉。复次一切方便不可疗治。来命必终故。故说病苦。譬如頞底仙人断痢汤药。复次所憎厌故。逼害为性起。长无明故。智慧恐种故。困苦为体故。不安依处故无学情忘。由智坏故。选择取舍之所远离。不识是事非事。犹如愚人。以此义故。故说老苦。如大德佛陀蜜说。诸佛世尊无量数劫。生长善根。具足十力。有十自在。胜破四魔。得四无畏。平等能观一切方便。秋时净空圆月可爱。那罗延坚固身节身力。形皮肤等相为老所损。故说老苦。此义佛在阿罗毗国。优陀夷比丘。依佛说偈。
　　恶老汝可患　　侵污爱妙色
　　是身悦众心　　由汝故变异
四谛论卷第二
分别苦谛品第三之二
　　齿落相等不皆遍有。苦非不遍。云何说老是苦圣谛者。答遍满三界诸行变异。说名为老。是苦圣谛。如寿命灭。如经言。一切众生以老为法。复次诸天身形微妙稍损变害。前后异故。非无有老。细故难知。犹如其身。复次住前后异。是有为相遍满诸行说名为老。如牛同异。有为不住念念灭故。云何有老者。答一切有为法。刹那刹那灭实无有住。依相续住。故说老相。如江灯雨。是江水流。念念不住见相续不断。世人说言。此江流急。或言江长。灯雨亦尔。复次生死中间说名为老。何以故。初五阴起是名为生。最后阴坏是名为死。是二中间诸阴变异。病对治故。死生挍具故。说病为苦。若由病故身恒苦者。云何不违此偈无病第一利等。答冷热等病来逼迫故。说身恒病。免癞漏等重疾病故。游戏威仪读诵思修有力有能。故依此身说于无病为第一利。复次行苦火所燃故。说身恒病。暂离苦故。说无病为第一利。复次恒治助故说常病。身界暂调故。说无病为第一利。若天道无病。一切众生以病为法。此言应救。答阴生为苦遍满三界。是天道病。如经中说。色生是苦。生诸病依处故。如色余阴亦尔。又经说。比丘若说病者。是五阴别名。乃至痈刺等。又余师说。天将退时身心粗动。是名天病。正道论说。病为业果。是业果苦非苦圣谛者。答是业果报不离爱果。是故说业果报即说爱果。贪爱不离业故。如灯与光。业爱我见识果苦为性故。苦谛所摄故。不相违佛说苦名为病。又偈说饥为第一病。如此二说云何为异者。答若说病苦。重中轻病皆悉被摄。饥则不尔。故二说有异。复次不可治故。说饥为第一病。何以故。饥苦难治。治不穷故。如间日疟病。若眼病等则不如此。复次无止际故。是饥病者。从生至终永无暂息。余病不尔。复次饥病恒须治故。如朽弊屋相似无病。如怨诈亲。遍一切处故。揣食众生并患饥苦。如地狱品说。是故饥病最为第一。云何为死者。答命根断绝说名为死。遍一切众生故。由有火大能消饮食。身界毒蛇相乖违故。其性尽灭由此灭故。诸根无食随火而灭。心及心法根为上缘。以根灭故心法随灭。暖命及识舍离身根。是时名死如偈说。
　　暖命及意识　　若舍离于身
　　眠尸委在地　　如枯木无知
　　复次同聚所得。阴界入等相续断绝。是名为死。死有二种。一自性死。二横死。自性死者。复有二种。一由业尽。二由命尽。横死亦有二种。一者自横。二者他横。复次死有三种。一随刹那死。二横死。三因尽死。随刹那死者。从托胎以来。乃至柯罗逻等十一位。无眴无息刹那谢。如偈说。
　　从初夜众生　　爱托住于胎
　　无碍自然去　　一向往不回
　　又如经说。比丘汝等刹那刹那生老及死。是名随刹那死。横死者。毒火刀杖等自作或他作。因此命根断。是名横死。因尽死者。感长寿业尽灭无余。是死贞实。唯罗汉有。犹如灯尽。是名因尽死。云何死相云何死事云何死缘。答命根断绝。是名死相。舍离本道是名死事。生为死缘。云何死苦者。答怖畏苦故。是人临终为死金刚之所破坏。应往他方。非所究悉。将离亲友。我之爱热所护身屋崩破坏时。永离所作生重怖畏。故说死苦。复次火烧热故。若人曾经作恶不乐行善。将命终时破戒因故。见未来生恶道相现。起大忧悔身心焦恼。如死法经说。故名死苦。复次剧胎苦故。是人在胎中时恒受重苦。或母饮食相违威仪疲极。他所逼苦。虽受大苦而不失命。若死苦来顿夺前苦命根即绝。出胎亦尔。虽受大苦亦不失命。死苦若来夺此生苦命根即灭。复次在少壮位。受用六尘不知厌足。与所爱亲共住未久。由少壮无病性力自在财物胜故。恒起醉慢。是时若死其苦无比。若人过少壮位。财宝巨富谷帛资生。皆悉具足。或被王重罚。或遭困病。作是思惟。我必应死。其心已决。眼满热泪咽喉噤塞。观爱亲属目不暂眴。死王将去何苦剧此。是死至者如大山来。行四方便亦不能制。如大力怨不可摧伏。食啖一切如马口。火烧曝一切如劫末日。一切众生所不能度。如海水动不能过岸。如金刚霹雳碎五阴山。如大猛风拔倒身树。如伽楼罗吞啖阴龙。如饮味鬼伺人过失。如大怨贼恒夺命宝。如重罪人心无安乐。如恶国王重罚难谢。如春等时必定当有。以是义故说死名苦。放逸死破戒死生缘死。此三何异者。答慧命断故。名放逸人死。戒清净命破坏失故。名破戒人死。寿命根断故。名生缘死。复次退惰正法名放逸死。失比丘性名破戒死。退聚同分名生缘死。又有觉无觉死。有悔无悔死。有放逸无放逸死。有着无著死。有调伏不调伏死少分调伏死。其相云何。答行善凡夫圣及菩萨。正起忆念舍寿命根名有觉死。异此名无觉死。破戒人死名有悔死。持戒人死名无悔死。由五醉故。不恭敬行法律学处名放逸死。异此名不放逸死。于父母妻子等起爱着心而舍寿命。名有着死。异此名无著死。阿罗汉等在六恒住调伏六根。舍寿命根名调伏死。行恶凡夫散漫心死名不调伏死。有学圣人舍寿命根名少分调伏死。五阴念念自灭他害等死云何得成。答诸阴实念念灭。相续恒流。依相续故。他害等死得成。如约相续故说灯灭。复次诸根无事能故。譬如破瓶。复次寿命根坏故。有人说言。寿命根非刹那刹那灭。何以故。若念念灭寿命亦无。时死非时死他害死等皆不得成。三种病亦不得成。是故命根非念念灭。云何为怨憎会者。答怨憎亲爱不定故。若尘是所憎怨是其聚会。亦是所憎。如人于猪食。外曰。若尔苦谛不成立。以不定故。答不为怨亲尘不定故。怨憎会所生苦不定。如境界不定。生善则定。恶亦如是。怨憎会苦亦复如是。复次宿世恶业相似果聚集。名怨憎会立名为苦。复次怨憎会苦者。约苦受及资粮说。何以故。一切众生爱乐憎苦故。是受会名怨憎会。复次恶友共聚。多过失故名怨憎会苦。如偈所说。
　　与恶友共聚　　非聚多过失
　　是功德最大　　离则无忧悔
　　善友共聚价　　我思难判决
　　分离时是苦　　是共聚等价
　　复次修净戒人。观细失怖畏。犯受恶戒事是其怨憎。生悔热故。恶觉观起。是修行人。憎怨能枯灭善法故。烦恼烧燃是圣人怨。能逆心静故。此中说恶业法烦恼果相应是名怨憎会。云何怨憎会相。云何怨憎会事。云何怨憎会缘者。答非所爱聚为相。心忧为事。业烦恼为缘。云何怨憎会苦者。答逼恼为体故。如恶邻里。为苦因故。如兽见狼。逼身心故。如毒刺在体。嗔恚缘故。如见本怨。无安因故。如无忧王传。复次与种种重苦品类相应。能害自身故。如阿难宿传。非爱相应多生求欲。求欲因缘生种种苦。如偈言。爱苦人求。复次由恶友故生大惊怖。如鹿见猎师。如人坐卧天衣所覆宝床。烧赤铁针以刺其身。身心战动生大困苦。是故名为怨憎会苦。若怨憎类有聚会者。永不相离。此义应至者。答一时境界性用相续。共相连知诸法恒相聚会。怨憎聚会异此义故。难不得成。复次苦受是名怨憎。此受不离于心。如是义者顺难。答如经中说。如摄有多种会义亦然。如持散偈言。
　　一分具分心　　道用类相应
　　类处及自性　　经说名法摄
　　如摄有多种会亦如是。谓一境不相离。相对相着等。是故此难违顺皆得。云何为亲爱离者。答是亲爱尘或名众生或。非众生。与其别离名亲爱离。复次少壮无病寿命家色形富贵自在亲友相离。亦名爱别离。复次善业果报六入触摄。是退失名爱别离。如退天道。复次乐受破坏名爱别离。何以故。此乐受是爱着处。由此爱着于色等境亦生爱着。是乐受伴。谓想行识等亦所爱着。若论实义唯乐受坏名爱别离。云何亲爱离相。云何亲爱离事。云何亲爱离缘者。答离爱类为相。心忧悲为事。遭败为缘。云何亲爱离苦者。答因爱别离。是诸众生忧悲内然。犹如空树野火烧腹。如经说。若天退堕爱别离苦剧于地狱。如目连宿传。复次若众生疑闻见忆念亲爱别离忧悲苦生。是故名爱别离苦。复次父母妻子所爱眷属别离因故。如并失财懊悔失心。如着鬼狂漫语啼哭闷绝战掉。如临死人。如失王位重苦所逼。如无识无知痴乱默然。如船舶破没忧悲海。故名爱别离苦。老等聚会即怨憎会。少壮等离即亲爱离。更说怨会爱离。云何非重说者。答老等聚会少壮等离。如此二苦罗汉亦有。唯无憎会。如偈。
　　若一切永无　　怨憎及亲爱
　　无忧无染心　　是人得涅槃
　　以此义故不名重说。复次由老病等无分别苦。与罗汉共。如前偈说。恶老汝可患等。怨憎会苦及爱别离因分别起。皆属心苦。未离欲人则有此苦。复由老病等名依内苦。怨会爱离名依外苦。故非重说。何所求不得者。答远离苦与苦不会。则得欢乐与不相离。求此不得名求不得苦。复次与生中老病死等诸苦。求不相会而不能得。是生定法故。故名求不得苦。复次求与怨憎不会亲爱不离。既不能得故。名求不得苦。外曰。此苦在前。二苦已显现。何用重说。答非所爱共聚名怨憎会。是所爱分离名爱别离。今求怨不会求亲不离。翻前二种立此为苦故非重说。复次已得未舍。与所憎尘共聚。名怨憎会。已得未舍。与所爱尘不得共聚。名爱别离。未得未舍。是所。爱尘求不能得。名求不得苦。由三世安立故非重说。云何求不得相。云何求不得事。云何求不得缘者。答求不得者。违逆意欲为相。以忧渴为事。现无功用宿不作善为缘。云何求不得苦者。犹如如意瓶等破故。失求王位等愿。复次苦因缘故。是所求欲五尘。由不能得欲火所然。如述波伽等烧然成灰。故名求不得苦。复次三时中能生苦故。是所求利我应不得。今不得已不得。由此生忧悲等苦故。名求不得苦。命尘即苦至得亦苦。求之不得云何为苦者。答以不定故。得者未必皆苦。何以故。若得信根不名为苦。复次是厌忧依止故。求不得者。能生求者厌恶忧恼心得五尘利。则不如是是乐想故。复次如少壮身老为后故。说名为苦。如是得五尘利败为后。说名为苦。如取阴为苦依止说名为苦。得五尘利说名为苦。义亦如是。以何因缘求之不得者。答因缘不具故。譬如种子若无有缘芽不得生。由宿世悭吝嫉妒邪见嗔故坏大家因。今求不得。如郁多罗比丘等宿传。因恶法故离苦受乐求不能得。譬如阿鼻地狱众生。求不得者。略说三因。一无宿世善。二自无功用。三他不爱敬。云何略说五阴为苦。答为摄初中后苦故。生为初苦。死为后苦。老等忧悲等名为中苦。复次为摄有间苦故。有间苦者。如老病死等。无间苦者。恒随一切有分。复次为摄各各自相无边众苦故。故说五取阴名通相苦。何以故。诸苦别类无边故。假使如来于无量劫广说苦相亦不能尽。复次生等诸苦如火。五取阴如薪。如烧然经说。复次五取阴为生等诸苦田地。何以故。取阴生苦名生取阴。变异苦名老取阴。逼恼苦名病取阴。破坏苦名死取阴。非爱聚苦名怨憎会取阴。亲离散苦名爱别离取阴。所须不遂名求不得。略义云何。答有三种。一多二异三一处。谓三世分散种类不同。摄在一处。故名为略。复次略有二种。一义略。以一义摄多义。譬如真宝。二名句偈略。能摄略义。如真宝器。如是苦有多义多名。但以一义一名摄之。皆尽说名为略。问诸阴何相。阴义云何。诸阴同一行相。云何不立一阴。阴及取阴二种云何。答如是等问。五阴论思择品中已广分别。问云何说取阴名苦。不直名阴苦。答欲分别谛有四相故。说取阴为苦。若直说阴是苦。则二谛不成。何以故。明阴戒定等五阴皆成苦谛故。问取阴何义。答爱欲是取义此阴能生取。为取所生与取相应。取所随逐能有取故。故名取阴。问随观一苦则通达苦谛。何用广分别诸苦相耶。答行人须广观众苦生厌离心。生厌心已能观通苦得入正观为此用故应须广说。复次为分别生老等苦生思择智。得此智已观苦一义。决无分别智。因此得生此智。以平等为境不劳功用。自然而流无有觉观。名第八智。依法境生。如宝象譬。问如经中说名为乐是乐依止。云何而说取阴为苦。答如偈言。
　　执对治乐故　　颠倒欲故乐
　　经说为苦故　　正见故无乐
　　此义如五阴论广说。于轻品苦中及苦对治中。起于乐想实唯是苦。问此经中云何说略余经广辩色为苦。答为多闻慧人。是故略说取阴为苦。若无闻慧则为广说色取等为苦。如是为见光未见光人故广略说。问云何说取阴为苦。答苦盛逼故。如人处七宝楼。种种严饰可爱五尘。能悦其心生大欢乐。小针所刺即生苦受。忘失前乐如碱酸味。复次苦最多故。谓老病死爱别离怨憎会求不得。忧悲苦恼觅守失苦逼害苦等。取阴中最多乐少。虚妄如坏井水。问略说八苦其义云何。答众苦依止故生名苦。能令变坏故老名苦。能逼困身故病名苦。能灭诸根故死名苦。非爱共聚故怨憎会名苦。可爱相远故爱别名苦。悕望不遂故求不得名苦。是众苦相故取阴名苦。譬如射堋。复次有者。是真实苦有即是生。生是何法。谓名及色。色为老病死所害。名为别离怨憎会求不得苦所害。取阴为众苦所害。复次老病死名为身苦。以无分别故。爱别离等三名为心苦。由分别起故。生及取阴是身心二苦。复次由生说行苦。由死说坏苦。所余五句说名苦苦。此三苦以取阴为因。复次取阴有起名生。六道出现故。身变熟名老。以萎悴故。身界不平等及增长名病。令相违故。命终阴坏名死。离本道故。非爱受因共聚怨憎会乖意相应故。爱受因相远名爱别离。与爱不共故。所欲不遂名求不得。如愿不成故。为一切苦种本田故。取阴名苦。诸苦自生无功用故。
思量集谛品第四
　　说苦谛已。云何次第说于集谛。集者何义。云何自问及答。是渴爱何者。渴爱何相。何事何缘。是渴爱是言胜义。云何渴爱即集。此言自足。说渴爱已。何用复说能感后有。能感后有其义云何。能感后有决定喜欲相。随处处爱着。云何作多种说喜欲。何义随义。云何处处爱着重言。云何有诸别惑能作集相。云何但说渴爱为集。何因独说渴爱为集。不说诸业。若贪爱等。亦是业烦恼集。云何说但苦集耶。无明缘观味缘三受缘等爱。其异云何。已说四大触名色各为诸阴因。复说渴爱为因。此二说云何不相违。渴爱无明我慢业食皆为苦因。此等异相云何。喜欲欲欲等其义云何。藤林等是贪别名。其义云何。
　　汝问说苦谛已。云何次第说集者。答已决心信果。未识信因。令识信因故。次说集为显苦谛随属因缘。复次为受化者迷十二缘生故。说苦谛依因缘生。复次苦谛犹如机关。随属因缘故。自性羸弱及无我相。复次世间贪爱坚锁之所系缚。不能出离生死牢狱故。显所缚能缚。复次有诸众生作如是计。此苦谛者。无有始终。难可除灭。由此执故不修正勤。是故佛说。苦虽无始。由因缘生故可除灭。譬如种子。故应修正勤。汝问集何义者。答平等聚生是名为集。离此三义则不成因。复次令起有本泉源能成能现。遮因缘是名集义。汝问。云何自问及答者。有诸弟子不解怯畏定心。护此三事故。佛自答者。为破难邪因显立正因。有诸异执。谓梵王自在及天人。时性四大空邻虚等。以为正因。为破邪执欲显正因故。佛自答。复次于十二缘生等诸经。已说多种集。有诸弟子未知此经定以何法为苦集故。佛自答。为欲令得决定智力。复次为覆智受化不通达略教中义。为令开觉故佛自答。复次为胜智受化觉观多故。不执持令智坚固故佛自答。复次为了智受化令得决定智力故佛自答。复次为分别智弟子令得了别。犹如燃灯。故佛自答。汝问是渴爱何者。渴爱何相何事何缘者。答是诸众生恒观有为法功德。依有用资粮心无厌足。故名渴爱。如饮碱水。如人盛夏昼日光照热渴所逼。周遍觅水来饮碱海。碱海有竭此渴无尽。如是世间凡夫。常为生死资粮爱欲焦然其心。邪妄分别令生热渴。一向专求五欲快乐。眼耳身识及心忆持所受用物。已得未得永无厌足。故说此法名为渴爱。复次不知厌足名为渴爱。如火草薪果苏蜡等。是所烧燃。于取类中无有厌足。世间凡夫贪爱然心。于人天中上妙五尘。念念受用不知厌足。如项生王。复次渴爱类见性别异故。各为二种。类异者。于取阴中起我执我爱。是名缘内类贪。于非取类中起我所执。是资粮爱名缘外类贪。见异者。依因有见愿有胜生。是名有爱依。无有见愿乐我断名无有爱。性异者。贪爱倒起覆藏为事。犹如云网。故名上心。贪爱随眠随逐为事。犹如蹑毒。名离心爱。复次渴爱因依缘业别异故。各为三种。因异者。愿乐未曾得尘。是爱名求觅苦因。于已得尘心生贪着。是爱名守护苦因。于已失尘心生懊恼。此爱名忧悲内热苦因。依异者。谓众生处所受具。众生者。乐得未来阴。求欲生故名依众生。爱处所者。乐三有道常求此处。名依处所爱。乐好声触色味香等尘境界。求欲受用。名依受具爱。缘异者。谓贪爱能作烦恼业苦缘。及缘此三起。业异者。谓平等不平等相续渴爱。平等爱者。依道理求觅受用。名平等爱。翻此名不平等爱。相续爱者。随眠贪爱无始相逐名相续爱。复次渴爱取道对治资粮别异故。各为四种。取异者。于欲界中欲喜迷闷渴爱贪着。名为欲取。于我言见戒等中渴爱着亦尔。道对治异者。谓四圣性所对治故。资粮异者。谓饮食衣服卧具医药。复次渴爱依三受别异故为五种。于乐受中生二种爱。谓聚集爱及不相离爱。于苦受中亦生二种。谓不聚会爱及相离爱。于舍受中起无明爱。复次渴爱以事异故。离为五种。谓未得求得以愿为事。二生愿乐已求觅为事。三求觅得已增长为事。四增长已守护为事。五既守护已后时失坏忧悲为事。复次渴爱依五阴故五。依六根故六。依六根各有三受故成十八。复次依结及离结故三十六。如是等是贪爱树随眠为根。我爱资粮受为身干。三界贪爱为其高大。六爱聚为枝。爱行为茂叶。百八爱为花。生等为恶果。如此渴爱为苦集因。为苦生因。名为渴爱。此中应知。渴爱相者。心喜为相。事者无厌足等十一种为事。缘者观有为功德为缘汝问。是渴爱是言胜义。云何渴爱即集此言自足者。答渴爱多种。若能感后生乃是定集。余则不取。若不尔者。闻正法等亦应为集。复次是渴爱能感未来。若不能感则非所取。复次是渴爱若与喜欲相随。则名为集。若不尔者则非所取。复次为欲简除似集谛法故。言是渴爱。复次是守为显证量。如现世苦因渴爱生证量所得。当知去苦生不离渴爱。如郁伽长者经说。汝问。说渴爱已何用复说能感后有者。答渴爱者。此言未了故。说能感后有显定渴爱。若但说渴爱是集。则阿罗汉渴爱水等亦应是集。若有渴爱能为灭渴爱。依止亦应成集。汝问。能感后有其义云何者。答能令识等阴着后有故。何以故。我及我所是所执处。如是渴爱能令识等执着此处。如尘着湿衣种子着湿田。复次能生未来有故。如母生子。复次能为未来生食。故如识食触。食复次能引能爱。故故说能感后。有又有往昔耆旧诸师释佛说。渴爱有四因缘。能感后有。一能使相缘。如经言。随眠贪爱未被拔除。是苦恒生恒续犹如龙池。二能摄诸道故。如经言。比丘若于色等境界。起贪欲爱着。是识随依色住。受想行亦如是。三能结能续。如经言。能结能缝不舍境故。令未来世三有得生。四能令受生。如经。于此四食处若有爱欲。名色即生。汝问能感后有决定喜欲相。随处处爱着。云何作多种说者。答此三句皆是渴爱别名。譬如人手名为頞悉多。亦名柯罗。亦名波尼。复次果伴境界别异。是故多说能施。未来果故。说能感后有。喜欲为伴故。说喜欲相随。取种种境故。说处处爱着。复次有法但感后有。不与喜欲相随。如随眠贪爱。有法但与喜欲相随。不能生有。如不堕界贪。故应具说多名。汝问。喜欲何义者。答喜者于有资粮中心生安乐。说名为喜乐。此中生欲名为喜欲。譬如色欲。复次喜种类欲名为喜欲。譬如宝瓶。复次是乐有染名喜心著名欲。合此二种故名喜欲。譬如名色。复次喜欲更互相生。故名喜欲。如庵罗子等。汝问。相随义云何者。答共义名随。此随眠与上心为伴。能生后有。复次外爱共行故。说内爱与喜相随。譬如爱取。复次随者。得地为义。复次分别部说。相随有四种。一境界相随。二相应相随。三间杂相随。四缘起相随。境界相。随者如经说。若人起觉观。分别与色相随。相应相随者。如经言。此心与慈相随。间杂相随者。如经言。是人修习信根与慈相随。复次有经说。染着憎恚相随思惟相随。缘起相随者。如经言。修习正见与无放逸相随。此论所明喜欲。即是间杂相随。汝问。处处爱着重言云何者。答于三有中爱着种种诸界。于诸界中爱着种种生处。于诸生处爱着种种众生聚。于众生聚中爱着种种诸根。于诸根中爱着种种诸尘。于诸尘中爱着种种诸业。复次心猴行境不定。恒乐取尘随逐渴爱种种诸有及有资粮。由随摄舍处处爱着。复次观着求处行不定故。如偷稻牛。复次弃取余尘亦不离欲。譬如五囚人母欲说处处爱着。汝问。有诸别惑能作集相云何但说渴爱为集者。答为最胜故。若渴爱王所至之处。一切惑众皆同聚集。复次由渴爱摄故。若渴爱不令余惑啖味。余惑则灭。若诸惑不起。贪爱亦不起。何以故。无分别依故。复次设无余惑。但有贪爱生死亦起。如手抟湿沙。复次难分别故。由此渴爱亦入善法。但观口故如内怨家。复次至门不入故。如阿那舍至涅槃门。由贪爱故不能得入成上流人。问无明亦胜。何故不立。答不然。无明盲人由渴爱故堕阴坑苦。譬如盲象。求欲后生。故受来报不由无明。譬如生盲入诸门。以是义故。故说渴爱为集。汝问何因独说渴爱为集不说诸业者。答烦恼胜故。何以故。贪爱等是实生因。业不如此。云何知耶。业虽具在。为贪爱尽故。诸阿罗汉无复后生。前来已说有真似集。贪爱等能为有因故。是实集谛业为引有因故。说为相似集。复次贪等由道所灭。业则不尔。何以故。诸佛等究竟修道已。犹闻有残业在。复次业不堕界故。不名真集。汝问。若贪爱等亦是业烦恼集。云何说但为苦集者。答有如是义。此中为立四谛故说为苦集。何以故。于圣谛中简择真实因故。说渴爱等为苦谛集。复次有及生阴渴爱为集。是渴爱于现世中与生等诸缘。共作烦恼业集。不如渴爱独为苦集故。但说渴爱为苦谛集。复次定以随眠渴爱为苦谛集。为显此义。佛说偈言。
　　如树根未拔　　虽断犹更生
　　随眠爱未除　　苦体恒相续
　　约缘内渴爱。说缘爱起取。约缘外渴爱。说缘取起求觅业。汝问。无明缘观味缘三受缘等爱其异云何者。答经说无明为爱。缘此爱为烦恼缘起。经说观味亲境起常邪等见。因此起爱。是爱为业缘起。经说由贪爱故得三种受。是爱为受缘起。复次一切烦恼无明为缘。此贪爱缘无明起故。说缘无明爱。一切诸见为诸业缘。缘此诸见起贪爱。此爱名业缘爱。一切诸苦三受为体。缘此起爱名苦缘爱。复次不信了为因。名缘无明爱。观有为法乐常等味邪智为因。名缘观味爱。余类为因名缘爱爱。此爱为缘起。及界有三。由境界有六。汝问。已说四大触名色名为诸阴因。复说渴爱为因。此二说云何不相违者。答为显有因故说渴爱有已。为显等分因故说四大。为显种种因。故说于触为触不一故受有三。为坚信因故说名色。如大缘生经说。阿难。若识不托母胎。是迦罗啰。得结实不。不得世尊。阿难。若无迦罗啰。是识能托胎不。不能世尊。由此二法更互相持故得坚住。复次无始时因名渴爱。一期因。谓四大刹那因。谓触及名色具二因。谓宿世因及现功用因。复次五阴宿世因。谓渴爱于受生中四大为初因。如迦罗啰为頞浮陀等因。俱起因名触。先时及俱起因名为色。汝问。渴爱无明我慢业食皆为苦因。此等异相云何。答渴爱为无别异因。业为别异因。食为引持苦因。无明及我慢为一切因。复次渴爱能为有因。业为道因。食为平等因。无明及我慢为更互因。复次渴爱为苦真正因。是苦根本故。所余因为资粮。集助贪爱故。汝问。喜欲欲等其义云何。答尘已到故心生欢喜。由喜生爱故名喜欲。求未得尘名欲。因此生爱名为欲欲。汝问。藤林等是贪别名。其义云何。答欲尘为境界。能染于心故。说欲染贪着四定及果是名色欲。贪着三摩跋提及果。是名有欲。能障涅槃行。说名为刺。能烧热心说名欲火。能垢污心说名欲尘。能令心浊说名欲垢。能缠绕心说名欲辫。无思计故说名欲缚。令痴迷故说名欲闷。心沉名欲着。随有行故说名随流。常悕望故说名无厌。得无饱足故说名为贪。障出离故说名为盖。能覆藏故说名烦恼。令不离有故说名为结。不正思惟所触恼故。说名为锥。能萦朿刺故说名为藤。向上转增故说名大。欲周普界道丛根尘胜乐等故说名为遍。着种种尘起种种着。说名爱着。于生死资粮未得及得心生欢喜。说名喜欲无厌。积聚欲尘利养名为渴爱。如是方便轮回送引不离生死。说名欲将。游烦恼水结爱行绳。说名欲网。从上下流入生死海。说名爱河。譬如变异渴病所逼入尘海。由此无有饱足故名渴。如海吞流。如火烧薪等。此惑无满。说名无休。能结死生前后无间。故名为缝。此渴爱在。能令生死相续不断。或由自由他能受六道生死故。于余惑中说名为集。具如大有品中广说。此品解贪爱有十一种应知。一名。二义。三体。四用。五因。六对治。七净。八不净。九生次第。十立难。十一救义。若行人识此起观。自行教他不迷道理。故说此义。
四谛论卷第三
分别灭谛品第五
　　经说苦灭。云何此言。何所因起。何法为灭。何相何事何缘灭名。何义无余灭。离灭舍断弃。此七义何异。云何尽无余。名为灭谛。不说念念灭等。若渴爱灭名为灭谛。无余涅槃则非灭谛。渴爱尽者。应名集灭。云何说苦灭。若由渴爱尽故苦灭者。无渴爱人即应无苦。现见有苦。此理云何。十结惑中但说渴爱灭为灭谛。安立四果。云何得成。十二缘生中说灭有十二种。云何但说渴爱尽为灭。持散偈曰。
　　何节及前义　　七义与念灭
　　界他灭罗汉　　十结十二灭
　　汝问。经说苦灭云何此言何所因起者。答由是法生故是法有。是法灭故是法无。譬如灯。复次已说苦谛渴爱为因。今说由渴爱尽故显苦灭。譬如病缘灭故疾病不起。复次是渴爱流遍满三有。无始时起欲对治有故。故阿罗汉无渴爱灭。为破外道如此邪执故说苦灭。云何汝问。何法为灭。何相何事何缘者。答灭有多种。一中间灭。二念念灭。三相违灭。四无生灭等。中间灭者。如施戒定三摩跋提能灭三有。由此施等随得免离所对治法。谓贪嗔等暂时不起。名中间灭。念念灭者。一切有为随刹那谢。名念念灭。相违灭者。此有为法与相违因其性相乖。相续灭故名相违灭。此三名相似灭。无生灭者。有因灭尽故。五阴应生不复得生。此名真灭。又余师说。因及有因渴爱后有不生名灭。复次与渴共除烦恼爱业苦不生名灭。复次是真实用经无所有离有离无。是般涅槃名为灭谛。如瞿昙传说。复次灭有二种。一非择灭。二择灭。非择灭者。有为诸法自性破坏。名非择灭。如空石堕择灭者。由智火故惑薪烧。是名择灭。如因火薪尽。复次灭有三种。一未有灭。二伏离灭。三永离灭。若惑未生未得缘地。名未有灭。若惑已生已得缘地。由世出世道现时不起。名伏离灭。若惑已伏离灭因灭无余故。未来决不生。是名永离灭。如经言。未生欲欲未来永不复生。亦知此灭。又分别部说。灭有三种。一念念灭。二相违灭。三无余灭。譬如灯灭。又余师说。灭有四种。一自性灭。二无生灭。三中间灭。四永离灭。不由因灭名自性灭。如偈言。
　　诸行悉无常　　生灭是其法
　　若有生还灭　　此寂灭是乐
　　又经言。若法有生是法必灭。不由功用。如物轻重自然浮沉。名自性灭。由因无故果不得生。名无生灭。如经言。由无明灭故三行不起。如七流中种芽。因坏果则不生。名无生灭。由定力者名中间灭。如经言。伏离上心惑。名有时心解脱。九种次第灭。如难提柯比丘缘事为证。名中间灭。由八圣道灭。名永离灭。如经言。若人修无常想。能灭一切结及随眠惑。以明生故无明永灭。名永离灭。犹如覆器及被燃炬。此论正辩永离灭。何相何事何缘者。无所有为灭相。心不烧热为事。通达实际为缘。大德说寂静为相。心安止为事。极解脱知见为缘。汝问。灭名何义者。答此灭名尼卢陀。尼者训无卢。陀训遮障。渴爱等法能障。此中永无故。名尼卢陀。相违法生起故。渴爱流永不更生。如熟烧坏赤色生故本青色相永不更生。汝问。无余灭离灭舍断弃。此七义何异者。答此皆是涅槃别名。此七名依器故说。如涅槃有六十别名。复次上心及随眠俱尽。如树拔根名无余灭。次第灭尽。如斧柯喻故名为灭。昔缚着处由道力故无有缚着。如富贵人不着贫贱。是名为离。胜异昔退如圣人离。恶尽故名为灭。又如前义名尼卢陀。是名为灭。若法与惑相离。譬如舍物。是名为舍现世。是与未来永不相续。譬如内根。是名为断灭。不更取如覆水器。是名为弃。复次一切渴爱品类净尽。故名无余。渐坏名灭。由观过去不起着心。名为远离行。断结尽缘起亦无。故名为灭。解脱烦恼。是名为舍。缘智初惑永灭。是名为断。先取我执今则置舍。故名为弃。汝问。云何尽无余名为灭谛。不说念念灭等者。答由无余灭故未来苦不更生。不由念念灭等故说。无余名为苦灭。不说念念灭等。若观无余灭寂静等相。能灭诸惑。念念灭等则不如是。复次随属道故。胜余法故。真实善故。不共得故。烦恼不能坏故。不违言故。安心缘故。故说无余名为苦灭。不说念念灭等。汝问。若渴爱灭名为灭谛。无余涅槃则非灭谛者。答余论师说。清净梵行果故。故烦恼灭名为灭谛。一切假名灭名无余涅槃。此论所说无余涅槃界是真灭谛。何以故。为得此灭修净梵行。如富楼那七车譬经中说。诸阿罗汉惑尽无余。而老病死寒热饥渴害缚等苦犹尚未免。是故无余涅槃界是真灭谛。此真灭谛由因尽故得。故说渴爱尽是真灭谛。优波及多道理足论说。能令至无余涅槃界故。故贪爱尽得名灭谛。虽然有余无余二涅槃界。皆名灭谛。何以故。因灭名为有余。果灭名为无余。由因灭故。故有因灭。如灯尽故光尽。是故二灭皆名灭谛。汝问。渴爱尽者应名集灭云何说苦灭者。答苦火以渴爱为薪。若无渴爱苦薪苦火即灭。如薪尽火灭。复次苦谛以爱食得住。由爱食断故苦谛即尽。故说苦灭。复次耆旧师说。不为离过去及现在苦。于世尊所修净梵行。何以故。过去自性已灭。与现在决应相离。未来有苦为令不生。于世尊所修净梵行。是苦不生。由渴爱尽故。约后际苦尽说爱断苦灭。汝问。若由渴爱尽故苦灭者。无渴爱人则应无苦。现见有苦。此理云何者。答忧悔热苦寂静故。如手长者经说。复次永离心病故。如已拔心刺。复次求欲苦断故。如富足六尘。由渴爱灭故。诸阿罗汉永离心苦故不违理。复次非过去未来现在苦名为苦谛。亦非圣道所破。何以故。过去已尽未来未有。与现世决定应相离故。但由通达实际故。渴爱灭尽。由离渴爱故。为后际苦不生修八圣道。以是义故说阿罗汉无苦。如渴病譬。汝问。十结惑中但说渴爱灭为灭谛安立四果。云何得成者。答贪爱有四种。须陀洹果道等所破。由此灭故。余结共起一时俱尽。说名灭谛。是故安立四果于理不失。复次同一相一味故。若说渴爱尽则说一切结尽。如说八圣道即说一切道品。以同相故。共成一事故。复次有诸余惑。亦能立集谛相。而渴爱正能续未来生。能令后有。以是义故。独说渴爱名为集谛。如是一切惑尽皆入灭谛相。但有因灭尽。是渴爱灭名为灭谛。汝问。十二缘生中说灭有十二种。云何但说渴爱尽为灭者。答如前问此难自遣。复次如道断爱尽欲灭涅槃。此五名义。一但更互相显。是故由说渴爱尽故。即说十二道断。复次渴爱尽为通灭。十二道等灭名为别灭。问涅槃别名有六十六句。其义云何。答无为等一切句。相貌赞叹。因立对治违反等。应广解释。何因如此。是涅槃无生无长无灭。非因缘所作。违反有为。故说无为。(其一)高出三界离于偏低。无与等者。故说无下。(其二)永离诸流诸流不生。非流迹处。故说无流。(其三)非虚妄非颠倒非相违。故说真谛。(其四)不疑诸界毒蛇怖畏。穷三有际舍功用处。度生死海。故说彼岸(其五)。极智所了故说听细(其六)。如优昙花世间希遇。故说难见。(其七)不老不破故说无坏。(其八)无动本有故说恒在无争。(其九)对治除法。体不亏故说无失。(其十)过眼境界。无法与等。故说无譬。(其十一)无有贪爱诸见慢执故无戏论。(其十二)惑火灭尽故说寂静。(十三)过死王界故说甘露。(十四)是极美味寂静可爱故说极妙。(十五)寂静无苦故说为止。(十六)真实善法故说为安。(十七)无烧热渴故说爱尽。(十八)生他叹讶故说希有。(十九)于生死中未至此德说未曾得。(二十)老等诸横所不能害。故说无枉。(二十一)内无所少外无恶障。故说无灾。(二十二)无后有生苦究竟安乐。故说涅槃。(二十三)异有无相故说难思。(二十四)与离生过失乐相应。故说不生。(二十五)四魔不至故说无迹。(二十六)不由因成故说非作。(二十七)非悲行处故说无忧。(二十八)一得不退故说名住。(二十九)无法能似故说无等。(三十)永离取欲故说无求。(三十一)无前后际故说无边。(三十二)难可通达故说微细。(三十三)无有可逼故说无损。(三十四)无惑染着故说离欲。(三十五)无诸过失故说名净。(三十六)结缚皆断故说解脱。(三十七)离依止故说非住。(三十八)无有二法故说非对。(三十九)无等等故说为等。(四十)诸入没处故说无害。(四十一)外人不得故说甚深。(四十二)离佛正教不可了知。故说难解。(四十三)观此功德令到彼岸。故说能度。(四十四)上法之定上故说无上。(四十五)攒搜法海所获贞实。上人所得。故说为胜。(四十六)万行所得最上无价。故说圣果。(四十七)离恐怖因故说无畏。(四十八)圣爱坚固故说不舍。(四十九)凡圣等有故说遍满。(五十)功德难称故说无量。(五十一)不属六道故说无数。(五十二)体极贞固故说不破。(五十三)诸法无首故说为尊。(五十四)最净可称故说应赞。(五十五)众圣所栖故说为舍。(五十六)能救众苦故说归依。(五十七)战斗寂静故说无争。(五十八)本有非作故说无假。(五十九)离欲嗔痴故说无垢。(六十)除无明闇故说为灯。(六十一)诸受寂静故说为乐。(六十二)免色等坠故说无堕(六十三)四流不没故说为洲。(六十四)散心不证故说不动。(六十五)遣荡十相说无所有。(六十六)无所依故说名无著。经部问曰。何法名思择灭。答结离名思择灭。问结离何法。答是思择灭。若尔此二互相释。终不能显二法体相。是故应别方便说其体相。圣人无分别证智所知。是其体相。如是可说。为善异于余物。或说名结离。或说思择灭。诸经师说。一切无为非是物有。何以故。不如色受有。于别物何者唯以无触名为虚空。如经言。闇中无碍无覆名为虚空。由般若力与现在随眠惑。体性相违余后不生。名思择灭。离此思择因缘不具余不得生是名非思择灭。譬如一期中间横死残果不续。异部师说。随眠烦恼后不得生。是思择力故名思择灭。由缘不具后苦不生。是中思择无力故说非思择灭。论曰。是义不然。若离思择此灭不成故。知属思择灭。又诸部说。若法已生生后自灭。自性灭故名非思择灭。若如此执非思择灭。应是无常。何以故。法未坏时未有灭故。难曰。若尔思择灭亦应无常。何以故。思择在先后得灭故。答此灭不以思择为先。何以故。未生法不生。在思择后。无此义故。所以者何。未思择时未生不生法本来已有。是法应生。思择正起后不得生。由思择力。此惑昔来未有生障。今断其生思择力。外曰。若定以不生为涅槃者。云何通释国譬经。经云。修数习多行信等五根能灭。过去现在未来苦灭者。名涅槃不生。唯属未来非现在过去。答有如此经义不如文。何以故。能缘三世苦惑灭故说苦灭。如余经说。汝等应舍是色爱欲。由爱欲灭。汝等色阴则灭离。乃至识阴亦尔。以此义故灭三世苦。其义应尔。外曰。若说苦灭。其义可然。又国譬经云。修习五根能灭过去现在未来世惑。云何不违此经。答如前解释。又有别解。过去惑者宿世所摄。现世惑者今生所摄。此二世惑。于相续中已成种子。能生未来惑芽。由此种子灭故。故说三世惑灭。如果报尽说业因尽。是未来苦及惑。由种子无故永不更生。是故经中说。三世惑灭。若不如此过去现在有何所灭。何以故。于已灭法及向灭法功用何施。外曰。上胜经说。一切有为无为法中。是离欲法因是不有。云何不有胜余不有。答我不说无为定是不有。如我前说。如是故有。如世人言。声有先无声有后无。不由此有言使无物成有当知无为其义亦尔。虽同是无而有。无可赞胜于余。无如一切灾横毕竟不生。此无为胜最可赞叹。为受化者起愿求心。故佛赞叹。外曰。若无为唯是无法。是灭则成圣谛。何以故。无所有故。答若尔。谛是何义。外曰。无颠倒是谛义。答是二法圣人观皆无颠倒苦。如相苦相无如无相。以是义故何乖圣谛。外曰。云何无物为第三谛。答立为圣谛。已如前说。依第二后次说故为第三。外曰。若无为唯是无法智缘。虚空及与涅槃则无境界。答我不说一切智以有法为境。若缘有为非去来世。则有物为境。若缘余法则无法为境。外曰。若汝许无为有物何所有。答若我许无为有物何所有。外曰。若汝许者我义被守。答诸天应守。若许可守汝许不实。何以故。是无为法不如色受其性可证。不如眼等其事可见。是物是灭。云何可别是无为与有为事不相关。何以故。互非因果故。但违反渴爱是其道理。如说是惑本无名曰无为。外曰。若立无为是有。由此惑至得断故。可说此灭是此惑灭。若说无为是无法者。此无为何因能决至得。经言。是比丘已至得现法涅槃。若涅槃是无何可至得。答由对治起得相续。与惑后生毕竟相违。故说至得现法涅槃。又诸阿含说。唯以无法是名涅槃。经言。是苦灭无余舍穷尽。及离欲苦不来续不生。是静是妙。何者舍。一切取并渴爱尽及般涅槃。外曰。何故不许于中余物不生。说此不生名为涅槃。答我见此执无有胜能。汝谓于中余物不生者。为是有故余物不生。为由得故余物不生。若是有故余物不生。涅槃恒有三有。应永不生。若由得故余物不生。诸阿罗汉得证此时。阴即应灭。若如汝执有此过失。故知但无所有名为涅槃。如偈说。譬是正道理。偈言。譬如灯光灭。心解脱亦尔。如灯光灭非是有物。佛心解脱。亦复如是。
四谛论卷第四
分别道谛品第六
　　经说道谛。云何此言。何所因起。若道能灭渴爱。则不应说行至苦尽。若不尔者。是言相违。若俱灭集苦。云何经中不具足说。若道能尽苦。修道办人应无品苦。若不尔者。则不应言行至苦尽。若有为法于无为中无有行至。云何说言行至苦尽正行义。言正行者八圣道是。决言何用圣名何义。云何但说道名为圣。不说余助道若道异分应说其相。若言道唯是分。则具分与分无有差别。道名何义。云何此经说于具分。余经不具。若道是有为。云何佛说。本昔已有。若是无为。云何说言有为。若道是一。一人修时余人应得。譬如衣等若不尔者。则不应说由此一道。若诸圣人同得一道。云何智慧不同。若智慧不同。云何解脱平等。若道非心。无情等物亦应有道。若心非心。法修则不具。若是心法。诸相违法云何一心并有。若道至除惑。则相违法一心并有。若不至者于他相续云何不除。若分俱起则有多作意。若次第起则但有一分。云何止立八分不增不减。云何不取欲等余法。云何一法作三种说。中道能灭福恶行至尽苦。云何说正见为初。云何说先行正见有何义。见者既无孰为能见正见。与十善正见两异云何。若由正见一时见谛应有多境。若不尔者非念念灭。若正见已了诸谛。余分何用。正觉何义。云何三法成一。若依二定证得流尽。正觉不具道分有阙。此义应救。正言何义。若有语言道修无定。何以故。佛说定以声为刺。若无不成道分。正业何义。一切分皆是正业。云何说一名为正业。若离名正业。离则非作。云何成业。离挝打等。云何不说名为道分。正业正命与十善正业正命两异云何。正命何义。正命若身口业摄。云何别立。何者正精进。何相何用何缘何义。若但灭恶是善则无二精进。若非善者灭谛则非善。若一心修正勤即具足者。则无四正勤。若次第修者。则助道修不具何者正念。何相何用何缘何义。诸有为法刹那不住云何成念。何以故。他见他忆无此义故。若一切诸法皆是念处。念根即是念处则义不相应若念。犹自不能守一法者。云何经说有念一守。云何有时能忆有时不忆。何者三摩提。何相何用何缘何义。正定若是定。须陀洹人应无欲嗔。若不尔者则违道理。
　　汝问。经说道谛。云何此言何所因起者。答此问不为开智人说。何以故。由闻其名已了义故。从大悲所起辩涅槃道显隐覆义。欲广说言灯。为分别智弟子故佛自问。何以故。由先问后解多有利益。广辩缘起已如前说。复次受化弟子问诸外道闻种种道。未能决了是道邪正。为除疑倒无明等心故。佛自问自答。何者为道。是八圣道。如疑路人导之善道。汝问。若道能灭渴爱。则不应说行至苦尽。若不尔者是言相违者。答圣人从初发心是修行用欲除灭苦。为此起道故。说行至苦尽。是苦尽由因灭得成。是故除因。譬如师子。复次诸佛观一切众生堕于苦难。发心修道。为除他苦。是修行用如国譬经说。又余经说。苦尽是出家修梵行用。如七车譬经。又如来出世为三事故。令他苦尽。是最第一故。言行至苦尽。复次一切有为无常故苦。离有为法故说苦尽。如筏喻经说。法尚应舍何况非法。复次由八圣道能除取阴。是故通说二灭言不相违。汝问。若俱灭集苦。云何经中不具足说者。答是渴爱灭由苦尽得显。复次因尽非是正用。以苦尽为正。复次圣道能灭有为及与取阴。故说苦尽通渴爱灭。汝问。若道能尽苦修道办人应无品苦。若不尔者。则不应言行至苦尽者。答依因缘尽故说苦尽。如说火尽名为灰尽。亦如根灭说为树灭。复次圣道能灭邪分别苦。而不除宿业报苦及界地及苦。譬如气嘘旃陀罗及优波斯那等。复次圣道于有余涅槃能灭心苦。于无余涅槃能灭身苦。复次圣道能灭后有阴苦。但宿行所作随逐未灭。如轮及箭。汝问。若有为法于无为中无有行至。云何说言行至苦尽者。答涅槃无行道亦无行。虽俱不由归向涅槃令得涅槃故。说行至苦尽。譬如国路。复次是方便言。如说诸流行没水渧行尽。流及水渧于尽中无行。而世说有行。行至苦尽亦复如是。汝问。正行何义。答由此了知实义故说正行。又以进趣为行。如说行一切处道。又能往安隐处故。说为正行。复次正是不背义。行是归向义。由此不背归向涅槃故名正行。汝问。正行者是八圣道。是决言何用者。答为反余道。为成立一切处行道。为显不往余处。复次能穷一切道苦。能遮一切烦恼业报烧热。能除自他恶骂重罚恶道死等怖畏。能除积骨如毗富罗山。能干乳血泪。以此功用故说决言。汝问。圣名何义者。答由体无流一味解脱众生。依此相续得名圣人。譬如善法。如经中说。是圣正见。复次圣人所行故名为圣。譬如王路。复次圣人所说。故名为圣。譬如师路。复次圣众所事。故名为圣。譬如牛路。复次令至极圣。故名为圣。譬如国路。如经说。圣正解脱。汝问。云何但道名为圣。不说余助道者。答同一相故。皆名为圣。譬如火性。复次同一解脱味故。譬如海水同一碱味。复次八道最为上首。能摄余助道。如象迹譬经说。汝问。若道异分应说其相。若言道唯是分。则具分与分无有差别者。答是具分与分差别之相。亦可见可说。譬如五分三昧。亦如五分比丘住五分处。道亦如是。与分有异。是分平等说名为道。何以故。是八种分若至平等位能除烦恼。若沈若起则不除惑。犹如调弦。复次是分圆满说名为道。能办事故。譬之如车。虽然若真实义分中说具分。譬如五分音乐及五分定。道亦如是。唯分为道今论所说。唯分是道六义证成。一说道。经言五根是道行至涅槃。此五根即是道分。故知唯分为道。二为经言。三身摄道。三身唯分。三由灭。经言。正见行于灭离道无灭。四由除。经言。若修习正见。能除欲等。若离于道则不能除。五由出离。经言。正见等诸分能出离此。若非道不能出离。六由清净道。经言。般若是道。为得清净。般若即正见。故知分是道。汝问。道名何义。答道以求觅为义。何以故。由此能得真实义故。亦以行为义故。亦以行为义者。如世间言。此道行向舍卫国等。道亦如是。归向涅槃。复次真实义门方便行生理。如此等皆是道义。汝问。云何此经说于具分。余经不具者。答法藏论说。假名有二种。一自在假名。二依他假名。说自体诸分名。是自在假名。如正见等道分。依他假者。如念等门及余助道分。何以故。此道品修非是散修。复次为胜逼故。念处等中随一法胜逼故。念处等中随一法胜余同一名。譬如碱酸等味。有诸余味随胜得名。又如诸界随一胜故。余随得名。复次于欲界中说道具分。色无色界或五或四。为灭自体。四对治故。余或增减。随界地故。以此义故有具不具。汝问。若道是有为。云何佛说是古昔道。若是无为。云何复说是有为法者。答由此古言道是有为。何以故。有为之法有新有故。譬如谷等。若是无为不应此言。譬如虚空及以涅槃。如说身是昔业而非无为。如说圣种及法诸师。是故由此古言道非无为。今论所辩道是有为。何以知之。由广分别故。如谛相应经及答达磨尘那。问由有为相故。如经言。依正思惟若道未生得生。已生得增长。有生长故知是有为。由舍除故。又如经言。法尚应舍何况非法。灭是无为则不可舍。缘内起故。如经言。是道依内起此归依难得。若是无为不依内起。由业名故。如经言。是道非黑白业能灭诸业。若是业者非无为法。由有食故。如经言。七菩提分以食为因。若无为者不须食因。以此义故道是有为。汝问。若道是一一人修时余人应得。譬如衣等。若不尔者则不应说由此一道者。答多道非一。何以故。果不同故。由道异故。故果有异。如路异故行异。复次体异故道异。谓见道修道等。亦如四苦乐迟速。复次根异故道异。谓九学九无学辟支佛佛。由根差别。是故有异。依种性故说由一道。如世说一谷。如经言。三世诸佛若观若说是此四谛。而苦等三谛体实不常。由一道言亦复如是。汝问。若诸圣人同得一道。云何智慧不同。若智慧不同。云何解脱平等者。答观一切一切种境界得成正觉。是故佛道不同二乘。如经言。若人当知一切一切种境界。当知是人名为世尊。通达平等道故。唯灭本惑三乘人等。如经言。解脱五阴与解脱无异。如多种火各烧然薪灰尽无异。由火不同热触光明威德有异。如是智慧差别。所灭惑除解脱是同故。佛定智威德及恩。由道差别难可思量。如大轮经说。汝问。若道非心法无情等物亦应有道。若心非心法修则不具。若是心法诸相违法。云何一心并有者。答心是生死分是世间法。道是出世法。两不相应。如法非法故。说道非心法。依境名心。求能名道。两若一体则自性自知。为免此失故。说道非心法。譬如寿命及无想无心等定。虽非心法而壁等中无道。亦如是。道虽有心非心处位。达皆有故无不具修。复次修有三种。谓守习研故无不具然。道亦可说是心法。何以故。与正思惟同生灭故。譬如一心。如经言。以心作增上故得一心。是名心定。即是道分。同一出离。同成一事。故共一心而不相违。汝问。若道至除惑。则相违法一心并有。若不至者于他相续云何不除者。答道不至惑而能除惑。如道不至破戒能除自破戒不除他破戒。除惑亦尔。于自他相续虽俱不至。但除自惑不能除他惑。分别部说。非至非不至此时除惑。以不生为灭故。譬如治病。苦受已至医不能治。何以故。不可转苦为乐故。苦受未至医亦不治。何以故。无所有故。若尔为何所治。但作违缘。令未生苦永不得起。道能除惑亦复如是。汝问。若分俱起则有多作意。若次第起则但有一分者。答由成一事故得俱起。非缘别境故。无多意相杂俱起。由功能故差别可见。譬如欲等。汝问。云何止立八分不增不减者。答此问不穷。是故置答。复次对治八邪分故说八分。
　　复次为摄三身。复次为对治三刺三结三火三毒故说八分。复次藏论中说。能成八功德心故说八分。由得正见故心清净。由得正觉故心鲜洁。由得正言故心平但。由得正业故心无悔。由得正命故心软滑。由得正精进故心随教。由得正念故心安住。由得正定故心不动。汝问。云何不取欲等余法者。答但取胜法。或取强用。或取能任重担。或俱摄尽正言正业正命。是须陀洹分信为三摄故。须陀洹具四智信。欲即是信。
　　复次此信亦正见摄。须陀洹人得智信故。喜猗舍正定所摄。是故八分摄诸分尽。汝问。云何一法作三种说。或说中道能灭福恶行至尽苦者。答由三胜事故。譬如日能破闇名光。能分别昼夜名日。能分别刹那等故名时。本圣道亦尔。能离二边故名中道。能除黑白二业名灭福恶。拔除身心苦故。故说行至苦尽。或除三世道故说行至苦尽。汝问。云何说正见为初者。答为上首故譬于王。如经言。一切有为法中般若最胜。
　　复次能作胜功德故。若智慧胜诸德皆胜。如舍利弗由正见故不观他面。如首罗长者由正见故其心难动。如阿输柯王由此正见他不能引。如质多罗长者能拔除灾横本故。如经言。由明起故无明灭尽。是故正见为初。汝问。云何说先行者。答由得正见余分。得出世得无流得不共。或说由正见力余分得解脱道名。如经言。比丘是正见人。身口意业为得可爱胜美果故。如经广说。故以正见为先行。汝问。正见有何义者。答谓不倒证照为见。自所依止真实种类无倒证照。
　　复次真如名正观名为见。如实观圣谛故名正见。
　　复次正者可赞叹义。见者光明义。可赞光明故名正见。如经言。诸光明中此光最胜所谓正见。
　　复次胜德境智行。是名正见。何以故。是正定位说名正见。如种子譬经说。复次理足论说。由境正故智正。不由智正故境正。有为有流相相应故一切唯苦。决定知此是名正见。如佛为大迦旃延说。
　　又藏论说。对治无智疑智倒智。能度苦等。真实此智名为正见。汝问。见者既无孰为能见者。答众缘聚集共成此见。无别一物为其见者譬如花果。又如偈说。
　　有见无能见　　何法为见者
　　从缘和合生　　见色言是虚
　　是法集时见　　合散无能见
　　但因缘所作　　如戾人无者
　　法从缘生。不可说属一。如佛为破求那说。我不说识为能识。何以故。此名具分假名所作故。汝问。正见与十善正见两异云何者。答俗智在十善。真智在八正。能感后生。以苦为果。观业为境。如此正见在十善法。能灭三有。涅槃为果。缘谛为境。如此正见在八圣道。汝问。若由正见一时见谛应有多境。若不尔者非念念灭者。答一时能成四事。故说一时。不为境异故。理足论说。修观行人以圣智慧。通达毛孔能断诸惑。
　　又余经说若通观三受。诸事已办。无更所作。由通相法谛无我相。是故一时通观四谛。如次第观中缘无常苦无我一时通苦谛。汝问。若正见已了诸谛余分何用者。答一切诸分能灭自对治。各各有用如吐下方。
　　复次一切诸分。于自事中各为上首共成一事。譬如车分及车车分。各有自事共成运载。道分及道亦复如是。汝问。正觉何义者。答未曾有计今日如生。是名正觉。
　　复次是平等法由想行缘起故。
　　复次体相境界果共相扶合。故名正觉。
　　复次如见随择不舍名为正觉。如牛齝食。汝问。云何三法成一者。答同一相故如余道分。
　　复次善听计平等故。譬如定分。
　　复次缘涅槃为境。如无相定故三成一。汝问。若依二定证得流尽。正觉不具道分有阙。此义应救者。答若依二定修八正道。但无初定觉观分。非无道分中觉。譬如初定及三摩提无有觉观。
　　复次由事成故说有正觉。不由体在故。如有学五根。
　　复次能拔除对治故说有正觉。譬如正言。汝问。正言何义者。答永受誓不破名为正言。如瞿师罗传。
　　复次是言清净。由除愿取垢灭故。
　　复次法然所得永善行。是名正言。正言戒有二种。
　　一不令知。如经言。是人离妄语等。二令知。如经言。是人时语实语等。汝问。若有语言道修无定。何以故。如佛说定以声为刺。若无不成道分者。答道分故非刺。譬如正觉喜觉分等。
　　复次声刺不定。如见女人。经言。数见女人为修梵行刺。然非阿罗汉刺。已除刺故。
　　又经言。大象说在定行立等亦静。若观行人正思说法。心则有定。不由有言故无定。经部师说。但离四言即是正言。如世间说。已离如正作。如说。此马快行此人善续。汝问。正业何义者。答经说。离身恶业名为正业。
　　又经说。是身业不析不流不颁。自在无取能生寂静。是名正业。
　　复次由观过失远离杀生。不作不行遮止不乐。是名正业。汝问。一切分皆是正业。云何说一名为正业者。
　　答若离此名别名不显。如法界法入等。非眼识等所缘故。不令他知。说名正业。一切诸业所依止故。譬如业基。汝问。若说离作名为正业。离则非作云何成业者。答不作故起恶业作守护善。应知是业。如经言。我说作我说不作。
　　复次能除黑白二业故说不作。能作对治业故说名作。
　　复次正业亦名正业除。由此名故作不作义。此名得成。譬如由眼说见由眼亦说不见。若不作云何知有此业。答有多因缘此业可知。由经言。色有三种。一有见有碍。二无见有碍。三无见无碍。又说有无流色。又说由七福德利故。又说由教他亦有十业道。又说比丘有法非十一入摄。谓无见无碍不说无色。
　　复次若无此业。八分圣道则不具足。何以故。正入观时不行三业故。难曰。是义不然。何以故。在方便中已修三业故。如经言。是人如是见如是知是正见。得修圆满及正觉精进正念正定。先时正言正业正命先已清净。答依世间离欲道戒故说此言。
　　复次波罗提木叉戒亦不应有。何以故。当受时有。后在异心不应说名比丘比丘尼。
　　又经说。此业名为堤塘。能遮破戒故。若无不能止恶。经部师说。此证殊多。甚为希有义不如此。何以故。汝言。由说三色故。知有无作者。是义不然。诸观行师目连阿尼楼驮等说。有定境色由定力得。此色非眼根境界故说无见。不障处所故名无碍。若汝言。若尔云何名色者。此与无作等故。还难汝义。汝言。由说无流色知有无作者。是义不然。此色亦是定力生。由定无流故色亦无流。
　　又诸师解。阿罗汉色亦是无流。非流依止故。难曰。此义不然。如经言。何者有流法。谓一切眼一切色等。此色非流对治故说有流。若尔此色或有流或无流。答若尔何有。难曰。相相杂故。答如有流相无流相。不知有何相杂。复次若色入一向有流。云何经中偏简择说不通途说。经曰。有流色者。谓有取心坚覆藏所依故。名有流色。汝言。由七福德利故知有无作者。此义不然。经部师说。如汝受用施主施物。由受者功德被利益故。施主虽在异心。由前施作意熏修相续次第转胜。由此胜故能生未来随多少报。依此相续说施主功德生长。若汝言。由他相续胜负及随用故。若在异心是相续转胜。云何得成者。是义不然。何以故。与无作等故汝执无作。由他相续胜负。及随用因他相续。云何得成。问不增长福德种类中无教云何恒生。答由数习缘戒定作意故。乃至眼中增长随逐。问若尔郁伽长者经其义云何。经言。若比丘持戒行善。受用施主衣食等。已修无量心定。身证此定入林中住。由此受用施主福德善乐增流无量。应当信知。此中有何作意。故知相续转胜是正道理。汝言。若无作无教如他作业业道。云何得成者。经部师亦作此说。由此教故。他或离或受杀害等苦故。能教者于微细相续善恶增胜。由此转胜能生未来随多少报。若人自作随事成时相续转胜。名为业道。是义应知。果假因名故。是身口事果。假身口名义亦如是。如意身口无教。有大德说。依众生取阴。由三时作意。得杀生罪。谓当为我杀正杀杀已。此解亦不然。虽有三意业道未必得成。何以故。未断母等命根。起三意人无逆罪故。若人自害他命。由此三意得罪可然。难曰。等不可见。何故憎嫉诽谤无教而信受相续转胜。答无此憎嫉。但由心运身业道事成。若谓行者有别法异心。我所不喜。由心加行是事得成。此事成故相续转胜。是义可喜。何以故。由心相续果得成故。汝言。法入佛不说无色知有无教者。此义已答。如定境界色。汝言。若无此业八道不成故知有无教者。此义应辩。朋友汝应为说。入谛观人正言正业正命。云何得有。此人在观为有言说作业。求觅四事故有此三。为当不尔。答不然。何者正在观时。得此三种无教。由此得故。若出观后不在邪言等中。但住正言等。是故因中假得果名。故说无教名正言等。论主答是中何不执如此。若正在观中离于无教。得在如是意。得如是依。由得此故。后出观时不在邪言等中。但住正言等。是故因中假得果名。故说相续转胜名正言等。以此义故。道有八分。
　　又上座部说。但不作恶名为三分。何以故。由圣道力法决定不作。依止无流道故名无流。未必一切处被数法。皆真实有如八世法。谓得不得名无名誉毁乐苦。是中不得更无别法。
　　又余师说。波罗提木叉戒。是三道分。依先方法作信受意。由此作意能防身口遮所作恶。说名波罗提木叉戒。若汝言。人在异心则无守护者。是义不然。由数习故。犯戒缘来作意即至。说此作意名为堤塘。何以故。由忆先誓差不作恶。为有此用故须受戒。
　　复次若如汝立。有别无教能遮破戒者。则不应有失念犯戒。不须广辩。若尔不尔。决定应知。八正道中戒有三分。为道基故。譬之如地。以先行故。譬如王。能度生死蕀刺稠林故譬足。可爱香故如天檀叶。清净传传能到涅槃。如七车譬。又余师说。引经为证。是道果故。恭敬利养因缘故。非守护对治故。翻令知所得故。知有此戒。又余师说。云何无教是色而非身受。答无教属身口业。为色所摄。身受者与心相应。为名所摄。
　　复次无教是身业故属身。受是心法故属心。
　　复次无教亦戒亦色色阴所摄。身受心法受阴所摄。今论所辩此法心业所依故。由身口成就假得其名。此法与受何异。答受阴所摄此法通诸阴摄。何以故。依相续故。汝问。离挝打等云何不说为道分者。答有学圣人未寂静故。譬如制罪。以不遍故如非梵行。以不定故。如布疏陀分。为资粮故譬如施等。今论所辩分明八戒。此中说名三圣道分。汝问。正业正命与十善正业正命有异云何者。答可坏除不可坏除。从出世正见起。无流甘露为果。从世正见起有流取阴为果。能生福德是名业道。能离福德名为道分。汝问。正命何义者。答正命有二种。一白衣离五种贩卖。二出家人出离五种邪命。复次依理求觅受用衣食等四缘。复次知足无失圣种所摄。及守护身口。复次先因智慧远离身心邪具。是名正命。汝问。正命若身口业摄。云何别立者。答通在二摄。由义异故。别立可知。譬如诸阴通是行摄。由义异故别立四阴。复次体有二故。譬如身观。经言。于身观身住。复次正命异前二分。譬如惑数。汝问。何为精进者。答行于处处随地差别。为得种种善法。策起身心不舍荷负。复次为灭恶法证于善法。常行勇猛。是名精进。复次修行是处不倒身心勤力。是名精进。汝问。何相何用何缘何义者。答策起身心为相。不退堕为用。起精进类为缘。藏论中说。精进者勇猛为相。不沈为用。四正勤为缘。胜利行为义。若懈怠人行无胜利行。
　　复次难胜力故。若人有精进。于烦恼战斗有难胜力。若懒惰人则无此事。复次此行能散破除舍。是精进义。汝问。若灭恶是善则无二精进。若非善者灭谛则非善。答灭恶者唯是无物。善则不尔。故精进有二。复次灭恶名真实善。所余即三善。何以故。有四善故。离破戒臭名为灭恶。戒香发起名为生善。譬如热静异于冷生。汝问。若一心修正勤即具足者。则无四正勤。若次第修者则助道修不具。答一心得修四正勤。譬如一心通观四谛。何以故。由此修故。未生诸恶不得生。已生诸恶不得住。善法未生得生。已生得坚住。是故精进由体故一。由用故四。又分别部说。若持戒观行人。为除定对治修四正勤。已生之恶能障定。由精进故灭。未生破戒后不得生。未生定得生。已有净戒得坚固住。以是义故。精进唯一事用有四。复次有说。四正勤次第起。譬如得定。何以故。有正勤但能破上心惑。有余正勤能拔随眠惑。又有正勤。能生未生根。又有正勤。能令已生坚固。故道品修非是散修。有正勤故。汝问。何者正念者。答不忘先所知境。是名正念。犹熟取相。如经言。心悎心系等是名为念。汝问。何相何用何缘何义者。答境界后忆为相。心境不离为用。六念为缘。自忆令忆名为念义。譬如菩提自觉令觉。复次藏论说。心澄净为相不忘失。若失还现。复次能守境界是智依止。故名为念。复次念有四种。一随执名句味。二能随所执义。三能随所思义。四能随通达所思义。今论所辩正明第四。汝问。诸有为法刹那不住念云何成。何以故。他见他忆无此义故者。答若知者异念则不成。如张见王忆。若智相续异念亦不成。如见牛不忆马等。若智一念亦不成。无后智故。及此三义则名为念。又释若不相关则他见他不得忆。如此人见彼人不忆。若因缘相关则他见他得忆。譬如童子少壮老弱智念得随逐生。复次譬如种子。不相关故。麦种不生谷芽。若因果相关而有异者。是谷类等种子芽茎支节叶位得随逐生。若一念亦不成。因果不立故。如种子恒一芽则不生。由相关不异不一故念得成。汝问。若一切诸法皆是念处。念根即是念处则义不相应。答今论所辩。念根即四念处。但不以境界分别根故。譬如智根智量。
　　复次念处有三种。一自性念处。但生忆念譬如王。二杂念处。若法能助于念。亦名为念。如王臣佐亦得王名。三境界念处。由念缘此起。亦得名念。如王住处。是故念根即是念处。义不相违。汝问。若念独自不能守一法者。云何经说。有念一守者。答念是守护中第一增上缘。故说一守。譬如王胜。如经言。一切诸法念为增上缘。为守护故。复次一念能护一切行。故说一守。如经言。是念行一切处。复次一切念能守六根。如当门人。复次是念能录一心。如人手捻阴阳筒口。复次能守一相续故名一守。如护一子。复次六根被系。于一念柱不散住自境。如六众生同系一柱。是故经言。有念一守。汝问。云何有时能忆有时不忆者。答有三因缘故能生念。一数习。由数习身口意如梦中见。二相。由顺逆相忆。似不似境。三澄清。由心澄净念即得起。如净器水得见面像。若反此三则不得忆。又临死及初生重苦所逼。忘失本念故不忆宿命。复次有六因缘能生于念。如偈言。
　　顺逆及数习　　一处共会聚
　　定力及因力　　此六为念因
　　顺者。如见他似儿便忆自子。逆者。由触热故忆昔时冷。数习者。如所串行事自然忆。一处会聚者。如人见庵罗树忆其酸味。定力者。如得三明人忆宿住事。因力者。犹如圣人及大行善人忆过去生。汝问。何者三摩提。答经说心定住静名三摩提。又阿毗达磨藏说。能摄法不散。名三摩提。复次是心相续。烦恼恶风所不能动。如密室灯。复次三摩提有二种。谓世间出世间。世间者。能生世间果报。与觉分相离。能伏上心惑。出世间者。能令度离世间与觉分相应。能拔随眠惑。今论所辩。是出世定。汝问。何相何用何缘何义者。答心定住为相。伏对治为用。依心学为缘。复次藏论说。一心为相。不散为用。四定为缘。安心令直为义。如箭师调簳。世间说为三摩提箭。此言调直箭。如是调直心相续名三摩提。如偈言。
　　心跳掷散动　　难守亦难遮
　　智人使调直　　如箭师调簳
　　复次能安心平等。譬如驭车取平坦路避崄曲道。观行人亦如是。能安置心于平等处门境相行。能遮不平等恶故。名三摩提。复次五盖病销。如人不病名三摩提。汝问。正定若是定。须陀洹人应无欲嗔。若不尔则违道理者。答所对治定在。由得果故验其得定。譬如五根。复次专心向定故。譬如蜂虽系秽处心慕莲花。故知恒在花处。圣人亦尔。虽处欲尘心乐寂静。故知恒在定。复次如须陀洹人。无明虽在而明不失。复次如佛婆伽婆。虽有觉观不出散心。恒在定故。须陀洹人定亦尔。故不违理。问圣道八分次第云何。答由能依理观圣谛故。先立正见。于所观法执视不舍。次立正觉。从此次立正言正业正命。于所观法为离为得。次立精进。于所离得永不忘失。次立正念。由念不失。于所见境心不散动。次立正定。
　　复次若八法俱起则无次第。而次第说不无道理。若人欲起涅槃。应先求正见。如人欲行必须有眼。如所见理执视简择。次立正觉。如所择说次立正言。何以故。若有语言。依觉观故。如言而行次立正业。此二清净。次立正命。是人住戒。若起勤策次立精进。有精进故则念不失。次立正念。由有念故心一不散。次立正定。
　　复次阿毗达磨藏说。此行以智慧为根本。何以故。四谛境深非智不了故。先立正见心触此境。次立正觉。由此二分。于四谛中对自令知。次立正言由前二分如言发行。次立正业。由前两分。口说身行受用四谛。次立正命。身心勤策为进谛理。次立精进。由此精进。于四谛境心用澄净。次立正念。由此正念。于四谛境心及诸法永不散动。次立正定。复次由正见故。是观行人不堕增上慢中。能如实分别自所得故。由正觉发起正言。是自所得能传至他。由此正言能立能破能决。令他信有智慧。由有正业宁舍寿命不犯非法。故令他信有圣所爱戒。依法如量求用四缘故。由正命令他信有圣种知足。复次由正见正觉。及因正言能师子吼。由正业正命能显所说义。由正精进未得令得。未灭令灭。由有正念沈起平时不忘三相。故定无障。由有正定灭除定障。能引六通诸德故后俱解脱。
　　复次阿毗达磨藏说。由正见故说信根信力及欲。何以故。由有智慧信欲成故。由精进故。能摄正勤及精进根力觉分。由正定故摄心如意足。及定根定力喜猗舍定觉分等。以是义故。当知三十七品。是八道内摄。复次正见及正念。是毗婆舍那分。由此灭无明故。慧解脱为果。所余道分属奢摩他分。由此离欲故。心解脱为果。是故略说道有二分。一毗婆舍那。二奢摩他。复次藏论说。正言业命三为戒聚。由有此戒拔除嗔恶根本。正觉精进正定三为定聚。由此拔除贪欲恶根。正见正念二为慧聚。由此拔除无明恶根。以此义故。道有三分。
　　复次道有四。一方便道者。由此无碍道生。无碍道前皆名方便。二无碍道者。正能除障碍对治故。惑不碍故。名为无碍。三解脱道者。解脱无碍道所碍之惑。初起名为解脱。四胜道者。从解脱道后所余诸道。皆名胜道。问此四云何名为道。答由此进至涅槃故名为道。若尔解脱及胜云何名道。答道种类故。转胜故。令前至后故。能至无余涅槃故。说名为道。复次道有四种。一苦道迟智。二苦道速智。三乐道迟智。四乐道速智乐道者。谓依止四定具分故。定慧平等故。无功用行故。以是义故。名为乐道。离此皆名苦道。谓依止未来定中间定三空定等。不具分故。定慧不等故。有功用行故。未来定者有慧少定。三空有定少慧。中间定者分不具故。定慧皆少。以是义故名为苦道。此之二道。若信根人得名为迟行。若智根人得名为速行。是八分圣道。约定约根故有四行。复次圣道或说三十七助觉。何法为觉。以尽智无生智名之为觉。由三种人成三品觉。谓声闻菩提。辟支菩提。无上菩提。能灭无明令无余故。是自事已作不复更作。如实觉故。是名为觉。助者。三十七法随从尽智无生智故名为助。由名故说三十七。不由于体。今论所辩体唯有十。谓信精进念定慧喜轻安舍戒觉。阿毗达磨师说。体有十一。即开戒为二。所谓身口。复有阿毗达磨师说。体有十三。谓足欲及心故。经一切所得法。皆是助觉。但此十既胜故偏举之。言三十七者。谓四念处。四正勤。四如意足。五根。五力。八圣道。七觉分。问此七科助觉安立何处。答凡有四位。一初发行位。二通达位。三见位。四修位。问次第云何。答是观行人已住于戒。已能了别生死过失涅槃功德。离四谛观无别方便。能了知此过失功德。为摄多境散心令住一处。为生对治伏四颠倒。令心如理入四谛观。是故在先观四念处。由四念观已别诸法可取可舍。为取善舍恶故。次修行正勤。因四念观正勤得成。由正勤观惑障已净。助法已立心随意住故。次立四如意足。由此定力。于不疑境心有增上。由此信故。于不懈怠心有增上。由此精进所得善心。有助无障。于不忘境心有增上。由此念故摄在一境。于无散中心有增上。由此定故。如实观境心有增上。由当体增上故。于不退位。心有增上。由不退故。于通达分心有增上故。次立五根。是五根增长至最上上品故。下惑不能破故。余世间法不能胜故。无流心次第缘故。不退圣位故。以是义故。次立五力。已见彼此得失。已得真路。已得决心。已得眼。已得足。由五力故得出世行。故次立八圣道。由八圣道破见谛惑已。得近尽智无生智故。转此道名七觉分。是故次第立三十七。四念处观是初发行位。即解脱分。四正勤名忍位。四如意足是名位。五根名相位。五力名第一法位。此四通名决了位。八圣道名见位。七觉分名修位。尽智无生智名究竟位。是果非因故。不立为道。复次此道或说名梵轮。梵轮者。佛世尊及弟子所转故。此圣道有六种义。譬之如轮。一速疾行。谓或一心。或十二心。或十五心。遍行三界四谛故名速疾。二舍此到彼。谓舍世间到出世间等。三上下行故。谓或在法忍。或在类忍等。四从此至彼。谓从师师相续解。至弟子相续解。五毂辐辋相似故。戒有三分为毂。正见正觉正精进正念为辐。正定为辋。六圣王轮。未伏能伏。已伏能守护。由无碍道能伏。解脱道能守。以是义故。名为梵轮。复次此八圣正见有五分。戒有六种。谓三业教无教。精进有九分。正念有八分。正定亦八分。此圣道若广说则有三十七分。若中说则有八分。若略说或三分。或二分。偈言。
　　若人求涅槃　　灭止及妙离
　　应常行精进　　听思修四谛

下一部：乾隆大藏经·小乘论·辟支佛因缘论一卷




乾隆大藏经·小乘论·四谛论
