辟支佛因缘论一卷


小乘论
辟支佛因缘论一卷
失译人名今附秦录


　　

辟支佛因缘论
　　波罗奈国王悟辟支佛缘一。
　　辅相苏摩悟辟支佛缘二。
　　月爱大臣悟辟支佛缘三。
　　王舍城大长者悟辟支佛缘四。
　　波罗奈国王月出悟辟支佛缘五。
　　拘舍弥国王大帝悟辟支佛缘六。
　　波罗奈国王亲军悟辟支佛缘七。
　　转轮圣王最小子悟辟支佛缘八。
波罗奈国王悟辟支佛缘第一
　　归命一切智世尊　　了达三世大灯明
　　归命无上出要法　　并及应真诸胜僧
　　我闻寂静辟支佛　　悟解因缘之所行
　　心无瑕秽除烦恼　　善护禁戒常清净
　　譬如秋天无云翳　　淡泊自守林薮间
　　今我渴仰彼功德　　诚心敬顺生信乐
　　虽于彼所欲怀疑　　彼力感我强令信
　　孰闻快士清真行　　而不生于敬信心
　　我今将说辟支佛　　功德妙行之少分
　　昔从先师相传闻　　唯述正言无伪说
　　大象行道象子随　　是故我今开显示
　　问曰。辟支佛以何因缘。默然自守恒入舍心。住于山林幽谷河侧寂静之处。心行寂故。亦无言说。譬如犀角独一之行。何故如是。
　　又问。辟支佛有何功德。答曰。宿旧诸师咸作是说。
　　昔佛于三十三天宫殿说法。将欲来下还阎浮提。
　　尔时帝释敕毗首羯磨。为佛作三道宝阶。还阎浮提。此三道阶下柱僧尸沙国。如来尔时从彼天宫乘阶而下。时释梵天王与其眷属。雨华供养。时莲华比丘尼见佛来下。即便化作转轮圣王威仪形像七宝导从。时众人等睹其如是。咸皆生疑。怪未曾有。各作是言。颇复有能神力超绝踰胜于彼比丘尼不。
　　尔时世尊。见诸时众睹三道阶深生奇特。复见莲华比丘尼作此神变咸生渴仰。为欲增长彼信心故。即告时会。有辟支佛。神力过于彼比丘尼。云何名胜彼快士者。佛未出世则于中出。为诸众生而作利益。示其色相。现有饥渴。受取衣食。为作福田。庄严法行。清净寂灭。调伏离欲。令诸众生得见之者。恶心永息舍离刀仗。犹如犀角独一之行。
　　传从诸师得闻此事。闻何事耶。我昔曾闻。迦叶佛时有人出家。于十千岁修行梵行护持正戒。修行忍辱迳常精勤。以修行故。众多比丘皆来亲近。时诸比丘咸作是言。当教授我。以教习故。是等比丘心皆甘乐。以众闹故不得见谛。临终之时而作是念。我见十力其所说法。微妙深远难可得闻。然我得闻。以放逸故不获道果。我虽清净持戒能行忍辱以教化众人。愦闹之故侵毁定心。如彼霜雹害于善苗。是故令我不获道果。即说偈言。
　　我今溺三有　　众恶烦恼中
　　犹如老瘦象　　没于深淤泥
　　如彼辟支佛　　独处于林间
　　譬如犀一角　　远离诸徒众
　　如避猛炽火　　应当独修行
　　远离于愦闹　　愿我常远离
　　徒党众愦闹
　　发是誓愿。命终生天天上受乐。福尽命终生迦尸国。波罗奈城中梵摩达王第一夫人胎中。入胎之时夫人身体。譬如清池有柔软花。尔时夫人觉有娠已。以偈白王。
　　我觉有娠来　　欢悦生恩惠
　　此必是儿志　　宜应赦有罪
　　时王闻欢喜　　寻即赦天下
　　又复白王言　　复应广布施
　　王闻益欢喜　　寻即开库藏
　　赈赐贫穷人　　无不充足者
　　尔时夫人生太子已。端政殊特。如似满月。年始八岁聪明慈仁。其父王崩。国人爱乐如盛满月。时有辅相名曰言说。言说辅相。即立太子以绍王位。虽复年稚本誓愿力。不作众恶体性贤善。于诸众生有深悲愍。虽处王宫志求闲静。虽处华堂犹如冢间。虽处愦闹修行禅思。厌患生死称量其过。以道修心弃舍王务。诸臣谏曰。今日大王。专行道行不理国事。若如是者。众恶必起败王风化。譬如渡海。若无船师必为诸难之所败坏。即说偈言。
　　王承祖先嗣　　籍地如法得
　　唯垂理万民　　愿莫放舍国
　　若王正法治　　诸善无过者
　　人帝应当知　　护国福最胜
　　尔时其王闻是语已。叹息思惟。说偈答言。
　　我若不理国　　吾国必当败
　　我力能护国　　边恶不敢侵
　　我若治国者　　王务尘我心
　　若有犯罪者　　必须加毁害
　　当言系闭彼　　当截彼手足
　　彼应入死罪　　彼应挑其眼
　　如今浊恶世　　必当须刑戮
　　若行刑戮者　　即是栴陀罗
　　时王即告所亲爱臣。汝今且听。吾所食者不过一味。吾所衣者不过一袭。所坐卧处不过容身。自此而观。何用多求而无厌足。王位所以称尊号者。以其教令必行无不承肃。唯有此事取异众庶。又告辅相。王者所重唯此一事。我今付汝。汝今应当畏于后世正法治国。赋敛依旧莫违常限。即说偈言。
　　我虽生王宫　　承籍祖先后
　　而我未习学　　刑戮挝罚事
　　我今怖畏故　　不能造此业
　　汝今莫效我　　但当育民庶
　　世人皆愚痴　　各自作愆过
　　于所犯罪中　　复生其恐怖
　　汝当以正法　　抚育施无畏
　　当依于正法　　化导于民庶
　　时王说偈已。即便以国付此大臣。而此大臣既得国已。于二年中宽纵无度。不恤万民。恣心极意。作诸非法渐渐经久。荣位深重便生憍逸。行诸非法如河暴涨多所损坏。城中富有一切税夺。时城内人皆谏之曰莫为此事。闻他忠言倍生嗔恚。颦蹙作色而作是言。汝等何敢发如是语。诸人惧畏不敢应王。由是之故。所行无道日日转盛。如火得干薪其炎转炽。淫荒暴乱所为勃逆。王所爱妇亦复妻掠。时王夫人见其如是。懊恼垂泪而往白王。嗔心猛盛唇口[目　　需]动。言不解了。犹如婴见。以此情事具向王说。王闻是已即召令来。而语之言。我之妃后汝尚隐忍。能行非法。况复万民。王即教诫。自今已后更莫如是。时彼辅相。见王嫌已并民厌患。即便弃国逃至他土。将彼国王及其军众。还向本国规欲讨伐。时本国中诸旧辅相。将兵逆拒破其军众生擒将还。旧辅相等。复白王言。彼人侵毁于王。即将彼臣诣于王所。时王见其颜色既变有惭惧相。王曰。怪哉生死。即说偈言。
　　愚痴覆蔽心　　不觉后大苦
　　为小乐缘故　　今受此惭耻
　　譬如上善食　　色香皆具足
　　其中杂毒药　　愚人不观察
　　贪味故取食　　食消则成害
　　王告诸辅相。彼之愆过虽复尤重。然我意者不欲加害。复说偈言。
　　一切皆爱寿　　宜速赦彼罪
　　不见害他命　　而得安乐者
　　犯罪深重者　　应向生慈心
　　彼自招罪害　　当宜生哀矜
　　若害于彼命　　自毁所爱法
　　诸旧臣等即白王言。我等今者。虽违王敕必当加害。终不纵舍。即于王前拔剑斩之。王见杀已即生厌恶。见前境界。便见过去修忍之心。寻时开解悟辟支佛道。如优钵罗花开敷之时。踊身虚空。一切臣佐合掌仰瞻。辟支佛厌生死者。证道如是。我今所得持戒果报。即说偈言。
　　我虽服璎珞　　心修净梵行
　　检身调伏根　　淡泊常寂灭
　　于一切人所　　而舍兵刀杖
　　修于独一行　　如犀牛一角
　　说是偈已须发自落。时净居天即奉袈裟。寻即飞空诣雪山中。时彼山中有辟支佛。而问之言。汝处王位。厌恶何事悟斯道迹。即说上偈而用答之。是故如来为不能修行忍故。故说忍辱因缘。以贪亲近愦闹故。故说不亲近因缘。欲使解辟支佛功德故。故说辟支佛因缘。佛为诸天于善法堂上。说辟支佛因缘。佛于三十三天。使诸天生厌恶故。故说斯事婆四咤辟支佛。于毗舍离。说舍身入涅槃。今现有塔。名优陀耶。
辅相苏摩悟辟支佛缘第二
　　坚持禁戒不毁行　　诸有智者得解脱
　　不从他学不恼彼　　独一之行如犀角
　　曾从诸师闻如是说。迦叶佛时有一比丘。于十千岁修行梵行。坐禅得忍修持禁戒。离于愦闹具头陀行。命终生天。于天宫中受五欲乐。从天寿尽。生婆翅多城辅相夫人提婆胎中。尔时夫人说偈白夫。
　　我今有娠　　心甚爱乐　　必有福人
　　来为我子
　　由是之故。乃于一切常生悲愍。又我今者。放逸心息。更无欲意。譬如海中摩梨大山能截水波。今我欲息。亦复如是。我今畏于妄语。常思实语。又如功德善人畏于缺失。今我慎惧亦复如是。我今见酒如睹毒药。畏他财物如畏火聚。如是众恶今悉舍离。皆由我胎福德之子。淫欲既除用为快乐。尔时辅相即语妇言。今恣汝意修行五戒。夫人尔时修行众善。满十月已而生其子。字曰苏摩。渐渐长大。一切经论。六十四艺。无不明达。端正殊妙犹如满月。能使父母情愿满足。遂至盛年。辅相请王。我今年老当为后世听我修福。时王答言。我今不能于汝修福而为障碍。汝以汝子苏摩。使代汝处以供给我。任汝修善。辅相欢喜。王以苏摩用为辅相。给赐爵赏倍胜于父。众人爱敬。同于往古牛王大臣。能生一切女人爱敬。时王夫人爱着苏摩。语苏摩言。汝今若能称我愿者。能使举国并及于王尽随从汝。又能使汝不得恶名。其所施教与王无异。尔时苏摩执志坚固。而不怯弱。以偈答言。
　　请听所说　　莫见嫌责　　我闻此语
　　如渗入地　　譬如羸马　　困乏之时
　　骑入战阵　　不堪前进　　我见他妇
　　情无染着　　心意不开　　如夜藕花
　　凡在所敬　　与母无异　　况在夫人
　　是我所尊　　我坚持心　　敬事所尊
　　我为臣子　　不应为逆　　又我情欲
　　发动之时　　见他妇女　　自然休息
　　彼瀑水起　　多诸波涌　　我如秋水
　　自然洁清　　尔时夫人　　心自念言
　　彼若断我　　亲昵意者　　我必于彼
　　而生诽谤　　即白王言　　辅相苏摩
　　兴意无理　　欲侵辱我
　　时王意惑疑审尔不尔。时苏摩往至园苑。见两牛耕槅在项上极大疲苦。生厌恶心。时王本惑信夫人谗言。即便遣使往杀苏摩。尔时苏摩如马被射箭彻于骨。即自思惟。人当贵时。所爱之色尽来在前。如杂毒食极为香美食。欲消时身则败坏。如人贪五欲其味甚鲜。譬如金屋为火所烧。人贪其色入中被害。命欲尽时心意扰乱。即自安慰而自念言。我持净戒无有毁缺。我之持戒。知牦牛爱尾。我守禁戒。犹如贫人得地伏藏勤加守护。而说偈言。
　　粗涩崄恶道　　我已得度之
　　我遭厄急事　　护戒而不舍
　　犹如大海潮　　不失于期限
　　今我守持戒　　其事亦如是
　　说是偈已。尔时诸天并诸善神。见此辅相誓愿如是。皆生欢喜。时诸恶鬼寻着夫人。夫人狂发。即于王前为鬼所著。而说偈言。
　　我今自坏破　　我应身受死
　　彼是纯善人　　不应加伤害
　　我之痴婴愚　　口吹须弥山
　　不能令动摇　　彼实无秽行
　　我妄生是谤
　　时彼辅相。于园苑中。思惟厌恶得辟支佛。踊升虚空须发自落。时净居天即奉袈裟。尔时诸人劝请之言。愿莫舍我而上天上。时辟支佛说如上偈。以答诸人。飞至雪山。见诸辟支佛。亦以上事。而具说之。
月爱大臣悟辟支佛缘第三
　　海潮不过限　　牦牛守尾死
　　如月性自冷　　不可变令热
　　调伏诸根者　　守护戒亦尔
　　是名独一行　　如犀角无二
　　往昔诸大师　　展转相教授
　　我从先胜闻　　今欲显说之
　　过去世时有辟支佛。名曰月爱。于婆伽婆迦叶佛所。种诸善根善修戒行。恒以智慧观于诸阴皆悉无常。于彼佛所竟不获得沙门道果。于彼命终即生天上。以宿善力受天快乐。天寿尽已下还人间。生瞻婆国中大长者家。初生冲雅。恒依戒禁而自修身。观其善行过于宿老。亦不轻躁。无有嗔嫌。所有资财周给贫乏。随家丰俭与众共分。以戒璎珞而自庄严。其父命终顺法治家。彼城人民见其忠谨。深生敬信同于师长。其年盛壮姿貌端政。诸少妇女。一切见者无不耽爱。诸商估客以其忠实咸来依附。于时北方有诸估客。多乘好马至瞻婆国。时瞻婆国王尽取其马。王心暴虐不依正法。王自思惟。我今多取彼马。云何当得不与价直而得其马。即与佞臣集议此事。佞臣白王言。若酬其价库藏竭尽。王即答言。我于今者若不与直。我之恶名流布天下。一切国民当患于我。复当断绝四方商估。佞臣复言。为王计者。不须钱财而得其马。复能令王恶名不出国民不患。今王国内月爱大臣。为一切人之所体信。彼若来索。王但当言。我遣月爱送金付汝。时彼估客有万匹马。其一一马各直一万金钱。若王但言月爱大臣与其直者。国内人民必生疑惑。或疑于王。或疑月爱。王之恶名不必彰露。亦复不为万民厌患。诸商估人来白王言。归我马价。我欲还家。王即答言。我先不使月爱偿尔价耶。宁可再过与尔直乎。诸估客等即答王言。此月爱者从先已来。实不与我马之价直。而彼忠信宁舍身命。终不妄语言与我价。即说偈言。
　　假使月雨火　　日雨于冷水
　　压沙得膏油　　钻水而得酥
　　火中生莲花　　欲令彼月爱
　　作粗犷妄语　　终无有是处
　　诸估客等复白王言。人中之天。设使月爱审如王敕言与我者。我终不恨。时王即召月爱而语之言。汝先不在我前我与汝金偿一估客耶。王即动目现作诡相。汝不从我我定杀汝。时月爱臣私自思惟。我于今日。为从实语。为用王言。复自惟忖。为取法身胜耶。此身胜也。即自决计。我今宁舍此身。终不舍于戒法身。即说偈言。
　　我今自思惟　　于此二身中
　　为当舍何身　　复谛自观察
　　宁捐鄙秽形　　终不舍戒律
　　若当舍法身　　恶名即流布
　　我处众善手　　为彼所携持
　　若我为恶者　　我自不甘乐
　　心生悔热火　　舍此秽身已
　　当趣于地狱　　自毁禁戒行
　　终不得安乐　　但为一形乐
　　亏损无量身　　若当护戒者
　　无量身安乐　　是故我应当
　　覆护于法身　　不令有毁坏
　　为利正法故　　当断于妄语
　　月爱大臣即白王言。愿王开恩莫忿于我。我实不忆见王与彼价。时王即大怒扣剑而言。云何不见。月爱大臣自定其意。而作是念。
　　宁为圣法死　　不为愚痴生
　　一切诸有生　　谁有不死者
　　我今若受死　　为法故丧身
　　决定生天上　　何足生惊畏
　　即答王言。假使王今切割我身碎如胡麻。所受禁戒终不放舍。今我住于仙圣道中。若以此舌作妄语者。非我所宜。
　　我今若当为王故作妄语。后堕地狱。何所恃怙。王时羞愧。倍增嗔忿怒眼视之。如炽然火。月爱尔时心生欢喜。今正是我生定意时。今正是我秉持法时。更于何处欲求闻法。今日此即为我说法。今我为法乃至舍命。今王于我真大亲友。如是念法即时开悟。得辟支佛。踊身虚空。令破戒者见其如是皆生惭愧。为修善者增长信行。为实语者现实事果。于虚空中须发自落。时净居天奉其法服。飞往香山。与诸辟支佛。共集一处。说偈如上。
王舍城大长者悟辟支佛缘第四
　　譬如稠林中　　欲挽大树出
　　枝柯相妨碍　　求出将无由
　　在家如稠林　　众务如枝柯
　　虽欲求出要　　缚着永无因
　　静处于林野　　观境修其心
　　解脱众缘务　　离诸所亲爱
　　修于独一行　　如犀角无二
　　先师相传授　　我得闻斯事
　　昔有辟支佛。于过去五佛所恒修诸善。为优婆塞乐着家事。虽睹诸佛不求出家。然其专心持在家戒。无有毁犯。善根渐增。于迦叶佛所出家学道。乐修头陀六物具足。厌恶于欲。于彼命终得生天宫。从天寿尽。生王舍城大长者家。此长者家财富无量仓库盈溢。以渐长大遂至盛年。父命终后从意快乐。如毗沙门子那罗究伏罗。在己家中乐诸缘务。生育男女各三十人。库藏仆从其数甚众。男女婚娶其事众多。但营目前忘所修法。为缘务所缚。不舍家业于仆从所闻诸亲戚多有死丧。女某甲舍既遭丧祸又失业。焉广闻如是丧失之声。愁毒懊恼。如似百箭一时入心。亦闻美善可爱之语。家之估客大获珍宝。安隐还归。其子某甲产生男儿。又闻已女生于福子。复生欢喜。闻向衰利。忧喜交集。犹如作伎所旋之轮。与一亲友至园苑中。适行游观到一林间。见有一人斫于大树。枝柯条叶繁美茂盛。使多象挽不能令出。斫一小树无诸枝柯。一人独挽都无滞碍。即挽出林。见斯事已。即自思惟而作是言。我于今者得见因缘。即说偈言。
　　我见伐大树　　枝叶极繁多
　　稠林相钩挂　　无由可得出
　　世间亦如是　　男女诸眷属
　　爱憎系缚心　　于生死稠林
　　不可得解脱　　小树无枝柯
　　稠林不能碍　　观彼觉悟我
　　断绝于亲爱　　于生死稠林
　　自然得解脱
　　即于彼处得辟支佛道。时彼亲友即语之言。日已向暮可共还家。答亲友言。汝自归家。我向家因今以断竟。亲友问言汝云何断。答言。我昔由爱故着居家。今我已断如此爱业。人所爱着妻子眷属。小子稚孙恩爱憍恣。若见父时。弄声不了。疾走攀缘。恋着此事故生爱着。我于妻子及以眷属。如此之事爱心永息。我本在家营理众务。或出或入。或言与彼。或言取此。或言应作。或言不应作。如此之事我今已断。已舍欲乐。获解脱乐。伐爱树根。闭诸趣门。灭大闇障。我于赤子反似怨家等无有异。今我如是。云何而当复还家耶。时其亲友即还家中语其男女。男女大小闻其不来。悉往就看。眷属既至。但见其父。沙门法服飞升虚空。男女白言。今以何事厌恶眷属。处虚空中。即说上偈。以答男女。
　　既说偈已。即时飞至雪山之中。与诸辟支佛。共集会已。还来到本得道园中。舍身涅槃。时其眷属为造塔庙。时人因名为多子塔。凡诸智人善根成熟。以少因缘便得开悟。
波罗奈国王月出悟辟支佛缘第五
　　妻子亲友财　　生死中过患
　　处林寂解脱　　犹如犀一角
　　从善逝所闻　　传至于我师
　　我复从师闻　　今当演说之
　　昔有辟支佛。于迦叶佛所。万二千岁修行梵行。恒修忍辱慈悲众生。乃至微戒不曾毁犯。命终生天。彼天命终。下生人间波罗奈国国王之家。月出时生因名月出。以渐长大立为太子。其父王崩绍继王位。以宿善力作正法王治国。遣辅相子典领小国以女妻之。此辅相子勇力绝伦。多有眷属。自恃憍豪越逸过度。时国王子。以辅相子是姊妹夫。极成亲昵。因其私屏闲宴之处。阴遘谗计语王子言。尔之叔父兄弟眷属其数甚多。而世人多用妇语。尔之父王一旦倾覆。尔之诸母或生谗谄。自用其子以此推之汝父王位必不至汝。曼王未觉宜早图之。夫王位者天下之尊。极乐之处与天无异。一切世人无不信伏。若为国主以法治国。命终之后必得生天。譬如美肉众皆嗜之。王位亦尔。无不贪者。即说偈言。
　　譬如水未至　　宜务造桥梁
　　瀑流若卒至　　不得有所为
　　王位亦如是　　宜应先图之
　　擒获在汝手　　尔乃可自安
　　兄弟更相嫉　　后求甚不易
　　王子思惟言　　如此亲友者
　　将欲陷坠我　　如灰覆炽火
　　现在既无乐　　来世获大苦
　　尔时王子具以上事。往白父王。王闻子语。颦蹙怒眼目如赤铜。王当是时。敕语使言。曼其未泄。急追将来。时王子闻辅相子来。即便出迎。既相见已。寻时遇患。使还白王言。王子病极成痿笃。王闻是事即自出看。既睹其子所患困笃。命在危惙。四大苦痛。见此事已。便自思惟。此王位者。甚为大恶。然彼辅相父子。阴教我子。悖逆天常。欲为不轨。而我王位非彼能得。我子今者。患苦垂命。一切世人皆生贪嫉。以此而言。当知王位恶鄙弊处。何故鄙弊。以王位故舍其善行。为王位故害父及祖。为亲厚者。作大过恶。舍于惭愧能使憍逸。为少乐故不畏后世。即说偈言。
　　如蛾投炽火　　贪国盲亦尔
　　深着于得失　　作以及不作
　　没国事淤泥　　不得寂定处
　　作是思惟时　　身行极清净
　　逮得厌恶心　　即获辟支佛
　　复有师云。此王见儿患已。即便还宫。有一邻国亲厚之王。为贼所逼。即遣使来求索援助。此王闻已。寻将兵众往救彼王。既到彼国连兵交刃。极相杀害。乃至妇人胎中。小儿剥而杀之。王见斯事。深于王位生于厌恶。即说偈言。
　　贪国微小乐　　没溺欲泥中
　　欲忿既增长　　斗战生是非
　　以贪财利故　　互共相杀害
　　不求胜解脱　　尽灭于王位
　　如大炽火中　　飞蛾投而死
　　怪哉生死中　　所作事颠倒
　　极作劬劳业　　返获其苦殃
　　如彼高山巅　　崖傍有蜜蜂
　　愚人贪少味　　不觉堕坠苦
　　如是自思惟　　即得辟支佛
　　即告子言。汝能不用恶人之言。无勃逆意。汝若治国必以正法。我今以国付嘱于汝。吾将欲去。子及辅相一切眷属。闻王此语。悉皆懊恼涕泣流泪。合掌白王。不审大王。欲何处去。尔时父王踊身虚空。在日出山上。说如上偈。着沙门服。作十八种变。国人见者无不欢喜。譬如调马若见鞭影即便调顺。智人亦尔。见他受苦心即调顺。
拘舍弥国王大帝悟辟支佛缘第六
　　父母及妻子　　谷帛财宝等
　　智者深观察　　暂过如客舍
　　弃舍于爱欲　　独行如犀角
　　我昔从诸师　　传授闻此事
　　昔有曾于迦叶佛所作比丘。智慧聪敏柔和忍辱。于日日中。常观诸法真实体性。所谓观阴苦空无常无我。犹如芭蕉热时之炎。如幻如梦如水泡沫。能善观察自修其心。命终生天。于天寿尽下生拘舍弥城。为国王子。名曰大帝。其父王崩。承嗣先业绍继王位。如劫初诸王。善修戒行正法治国。尔时城中有大长者。财富无量。与大帝王。少为亲旧。极相厚昵。彼大长者身婴重病。王闻其疾躬自往问。见长者病形容萎悴。王心不乐低头愁惨。时彼长者以七宝钵盛满中金。用奉献王。王言长者。汝今疾苦极困笃耶。长者对曰。愿王顾视听我所说。
　　我家大巨富　　犹如毗沙门
　　爱语及财宝　　多集亲友众
　　妻子与眷属　　僮仆诸走使
　　我皆恣所欲　　待遇极丰厚
　　今我死时至　　无一为我伴
　　王即慰劳言　　此语极真实
　　汝子与诸亲　　财宝众库藏
　　及我勇健力　　象马车步兵
　　虽有如是等　　无能救拔者
　　我等诸亲友　　见汝遇苦患
　　但有慰喻言　　忧愁流涕泪
　　及汝命将绝　　无能救济者
　　唯当自持汝　　由来所作善
　　王谛观其病　　心如得禅者
　　深悟诸苦患　　众生决定有
　　一切有生类　　必为病所趣
　　病常恼患人　　无有哀愍心
　　一切世间人　　决定入死道
　　都不生厌畏　　言此我妻子
　　彼是我亲属　　此是我财贿
　　彼亲厚于我　　我亲友于彼
　　意为痴所病　　横作如是想
　　火灾患在前　　愚盲而不睹
　　上来诸所亲　　无能拔济者
　　于此正思惟　　即获辟支佛
　　王之所亲内外眷属。见王得道绝弃世事。为爱别离火之所烧燃。生大恼热。时辟支佛身升虚空。作十八种变。说如上偈。
　　复有说云。此王为王子时。入园苑中。见诸盲者更互相捉。闻王子出。谓有饮食。在于道侧。不见道路。堕大深坑。有即死者。有头破者。手脚折者。身体碎坏。尔时王子见是众苦。厌患思惟。而作是言。此觉悟我。如是盲人亦曾富贵。由纵逸故今得是苦。我于今者睹是事已。宜好捡行。不应放逸。即说偈言。
　　譬火烧金鬘　　而用为首饰
　　金鬘虽珍妙　　炽火终成害
　　王位亦如是　　当慎莫放逸
　　此盲觉悟我　　不宜自宽纵
　　因此王位故　　身起大憍慢
　　威迫国人民　　皆令生苦恼
　　后自受苦时　　苦剧百千倍
　　目睹他受苦　　云何能自安
　　此即是我师　　示我众苦患
　　作此思惟时　　即获辟支佛
　　尔时王子。大赐盲者钱财珍宝。沙门法服身升虚空。现诸神变。语诸亲言。而我今者。不以嗔恚怖畏忧愁故。不嫌汝等故。我舍亲爱国土人民。都无怨亲钱财宝物。如上说偈。
　　戏笑众乐具　　弃舍如涕唾
　　忍乐于出离　　断灭于诸苦
　　能尽贪爱痴　　其心得解脱
　　由得解脱故　　独一如犀角
　　曾从先师所　　得闻如是事
　　昔有辟支佛。于过去佛所修诸善根。于最后身生拘舍弥国。为拘舍弥王。其国土内有大灾变。大旱恶风五星倒错。王召太史占相之徒。说偈问言。
　　何缘有是灾　　大旱不降雨
　　虚空无云翳　　观日无威光
　　食肉诸恶鸟　　乌鹫及鸱枭
　　迥翔虚空中　　见者生恐怖
　　咸言如是灾　　是谁之所作
　　能使诸妖异　　怪变乃如是
　　尔时太史即答王言。随我所知今当为说。如我意者。一切国民必有逼迫苦恼之事。王复问言。当以何方禳此灾患。太史白言。王若欲令国安隐者。当随我语。即说偈言。
　　王若能退位　　脱服与余人
　　具足满六月　　微服而行乞
　　灾患自消除　　王当如满月
　　王随彼语。即舍其位。微服行国。渐渐经历。行到婆翅多城。到彼城已。有异国王兴军来伐。婆翅多王为国乐故。兴兵往拒。两阵交战二王俱死。婆翅多城诸王子等。竞共诤国。复大战斗。毗罗仙王见是事已。唱言怪哉。即说偈言。
　　王位虽尊豪　　其乐甚轻微
　　云何为是故　　具受诸苦毒
　　竞心生斗战　　乐着随众恶
　　如蝇贪食蜜　　着蜜无不丧
　　人亦复如是　　为贪小乐故
　　斗战自伤害　　王位可鄙贱
　　多集诸苦恼　　患害用至灭
　　如饮杂毒浆　　毒消身败丧
　　为一己身故　　多有所伤害
　　愚贪王者乐　　乐少苦甚多
　　我从今永止　　更不求此乐
　　而此国事务　　忧怖充其中
　　荣乐须臾顷　　忧患苦延长
　　譬如妙金屋　　火焚炎炽然
　　智者畏烧害　　不应入其中
　　作是思惟时　　即悟辟支佛
　　以神通力故　　须发自然落
　　即作沙门形　　踊身升虚空
　　寻于虚空中　　即说如上偈
　　即飞至雪山中诸辟支佛所。时彼辟支佛问言。以何因缘得悟道果。具说上偈答之。
波罗奈国王亲军悟辟支佛缘第七
　　世间戏笑乐　　及爱我我所
　　悉皆放弃舍　　心意得解脱
　　诸根悉寂定　　独行如犀角
　　我昔从先师　　传闻如此事
　　过去波罗奈城王名曰亲军。有二夫人。心甚爱悦。乐着欲事。恒为放逸。耽荒如醉。亦如香山逸象。香流出时入摩梨山自纵欲事。时二夫人更相妒嫉。各相伺便。其一夫人便以毒药与其亲信。亲信赍药与彼夫人。夫人得药狂闷而卧。甚大苦毒寻便命终。第二夫人见其命终。诈现懊恼。自顼其发。捶胸而哭。举宫哀戚。王闻其死生大苦恼。夫人左右所有直人。所著璎珞严身之具。悉皆挽绝。以土坌身。忧毒入心。如彼群鹄为鹰所逐。如金翅鸟惊诸龙女。宫中婇女为死所惊。亦复如是。尔时宫中。譬如冢间。又如黑尘掩蔽光明。诸宫人等为忧所弊。亦复如是。王闻宫人如是忧苦。心中惊动。天冠璎珞着身服饰。皆弃于地。入到丧边。见诸婇女。哀苦理极。王见是已生大愁恼。而自思惟。即说偈言。
　　譬如盛暑日　　能炙好花萎
　　死日消人形　　面色变青黑
　　唇齿尘垢秽　　眼陷鼻角戾
　　歌舞妙容仪　　矗直如木石
　　先者能令我　　爱着极乐处
　　云何卒今日　　能生我怖畏
　　可恶生死患　　不净极臭秽
　　如梦虚不实　　亦如芭蕉心
　　无有坚实相　　如幻泡焰沫
　　暂现如水波　　智者所厌恶
　　不知观察者　　横生乐着想
　　于此不净中　　横生于身想
　　迷闷而守着　　犹如睡眠者
　　如是思惟未久之间。烧夫人尸丧事已竟。第二夫人为藏已过。食好饮食诈自懊恼。言欲断食。现作哀惨。然恐其过彰露发觉。心中愁结。以愁结故。饮食不消。即成大病。王见病已倍增懊恼。即生厌恶。如此皆是生死过患。即说偈言。
　　如女能生爱　　生累极众多
　　人中无不尔　　因爱生于乐
　　还复生大恶　　爱为苦根本
　　见爱合会时　　必知是无常
　　我所爱乐者　　端政与盛年
　　一旦死来集　　以是故当知
　　云何有是乐　　谁有智慧人
　　恩爱合会时　　而当生喜乐
　　畏老病死患　　是故我永离
　　作此思惟时　　即得辟支佛
　　即着王者衣服璎珞。飞升虚空。于虚空中说如上偈。变成沙门。飞到雪山中诸辟支佛所。
转轮圣王最小子悟辟支佛缘第八
　　过去无量劫时。有一转轮圣王。千子具足。其最小子见父乘金轮宝七宝具足。四兵翼从鼓盖容饰悉皆具备。其最小子即问母言。我当何时得是盖等种种容饰。母即答言。汝至骨朽亦不得是。儿即问言。何以不得。汝有九百九十九大兄。应得绍位。计其次第。都不至汝。儿即思惟。我既不得如是容饰。生必有死形骨腐败。以是种种思惟生死过患。即时觉悟得辟支佛。身升虚空作十八变。母即复请愿莫远去。园苑中住受我供养。时辟支佛受诸母请。即住后园。日日供养经历多时。时辟支佛厌是有身。即便弃舍而入涅槃。诸母恋念。大积香薪以烧其身。收其舍利盛着宝瓶。即于后园为起大塔。时转轮王游四城还。到后园中见有大塔。怪而问之。时守园者即白王言。是王最小之子。得辟支佛。于此涅槃。诸母于此为其起塔。时转轮王即召其母。而问之言。我子云何死而起此塔。时其母等具以上事而白于王。王责其母。我儿欲得何不语我。今虽涅槃。以王容饰置于塔上。由是因缘。无量劫中。恒为转轮圣王。食自然福至今不尽。若处生死。应二千五百世为转轮圣王。由成佛故。得二千五百宝盖。阿阇世王上佛五百宝盖。毗舍离律车子上佛五百宝盖。海龙王上佛五百宝盖。阿须罗王亦上佛五百宝盖。天帝释亦上佛五百宝盖。尔时世尊唯不受一盖。何以故。为将来弟子若乏衣食供养。以此福力当使人天自然供给。以是因缘当知。贤圣福田深广无量。

 
