大丈夫论二卷


大乘论
大丈夫论二卷
提婆罗菩萨造北凉沙门道泰译


　　

大丈夫论卷上
施胜品第一
　　敬礼等正觉　　大悲哀世尊
　　因彼起正法　　三界中真济
　　众中第一尊　　无量功德藏
　　菩萨本所行　　我当说少分
　　我今哀愍彼　　开演妙施门
　　一切诸贤士　　应当欢喜听
　　菩萨行施时　　大地皆震动
　　巨海涌众宝　　慧云雨妙花
　　无心犹如是　　况有情识者
　　菩萨施广大　　犹如虚空界
　　假使五通仙　　充满十方刹
　　听闻犹尚难　　况复分别说
　　无有地方所　　而不以求施
　　净水浸大地　　无有不遍处
　　无有一切物　　菩萨所未施
　　无有一众生　　不曾受施者
　　论者语大地　　一切应礼汝
　　何故礼大地　　菩萨行施处
　　菩萨一日施　　种种众杂物
　　辟支佛百劫　　不能知边际
　　所以不能知　　大悲为施体
　　能成种智果　　施因为最大
　　此是智者说　　施能到彼岸
　　若一到彼岸　　诸度悉具足
　　波罗蜜义者　　名为和集声
　　譬如多人处　　名之为大众
　　菩提之种子　　能成大智果
　　一切众事具　　莫不由施成
　　施是生天道　　出世之胞胎
　　无相施为妙　　平等为最胜
　　身及物皆施　　无有所吝惜
　　一切处皆施　　无有方所者
　　一切时皆施　　无有不施时
　　于此四施中　　心智常不动
　　如是行施者　　名不思议施
　　若施一众生　　一切尽蒙乐
　　若不如是施　　是名为欺诳
　　虽名施一人　　是为施一切
　　所以名一切　　大悲心普故
　　大悲所以普　　为求种智故
　　施佛及罗汉　　世名良福田
　　不悲平等施　　是为最胜施
　　无量财宝施　　不如暂止息
　　悲心施一人　　功德如大地
　　为己施一切　　得报如芥子
　　救一厄难人　　胜余一切施
　　众星虽有光　　不如一月明
　　众生垢心重　　所施恒为己
　　菩萨悲心施　　如灰去众秽
　　救济慈悲施　　普为群生类
　　如是慈悲施　　功德无穷尽
　　如此微妙施　　安乐诸众生
　　贪求佛智慧　　心无有厌足
　　如是悲心施　　能除无明障
　　开导愚冥者　　使得智慧眼
　　能灭诸结使　　消伏老病死
　　施与悲心俱　　众生之甘露
施胜味品第二
　　大悲所起施　　意愿成菩提
　　如是知见人　　能成一切施
　　如是一切施　　终成一味智
　　大悲心为体　　能起种种施
　　种种救众生　　得到于智处
　　能除诸爱结　　及以无明垢
　　能令一切众　　悉皆得安乐
　　如是悲心施　　谁不生爱乐
　　大悲心所起　　功德之施利
　　不能生爱乐　　背离于救济
　　是人为爱系　　菩提甚难得
　　诸欲求佛者　　爱乐施甘味
　　智人喜惠施　　甘乐菩提味
　　深见三有过　　涅槃味甚乐
　　速疾欲远离　　一念顷不住
　　又见于施乐　　复过于涅槃
　　爱乐施自在　　心则忘菩提
　　心既忘菩提　　谓菩提难得
　　自观乐施心　　由悲众生故
　　不觉施味乐　　施有三乐味
　　一者求报施味。二者求解脱施味。三者求大悲心施味。此三种味者名增长乐味施。
施主体品第三
　　受者得无量珍宝心大欢喜。施者行少施时心大欢喜。过于受者百千万倍。能如是施者是为第一行。
　　成就救济者　　饮大悲甘露
　　菩萨行此行　　永除悭病老
　　菩萨悲心以施为体。世间众生以结使为体。纯以众苦以为一味。为得乐故行悲心施。日以照明为用。月以清凉为性。菩萨以悲为体。智慧及财施安乐于一切。如从歌罗逻乃至老时十时差别虽至于老不舍婴孩之相。菩萨虚渴施心救济众生亦不舍凡夫。离欲至于非想不离凡夫之相。菩萨不舍施心救济众生亦复如是。欲除施渴当饮大施之水。施渴暂息余渴不已。爱乐施故。一切众生依食而存。大悲亦尔。依施而存。菩萨法身不依饮食而得存济。大悲为食菩萨身存。悲心如火。欲施如饥。施与好食。菩萨乐与无有厌足。悲如大海施如沃焦。救济心为水如沃焦吞流。欲向菩提以众生为伴悲心为体。施无厌足如海吞众流无有止息。
　　一切众生来　　各各索异物
　　菩萨皆施与　　心无有疲惓
　　诸苦恼众生　　尽皆为除灭
　　设有未除者　　心无有厌足
施主乞者增长品第四
　　有大悲者能处生死。种种施与灭众生苦。若能如此善住生死。
　　福德善丈夫　　悲心施惠手
　　拔贫穷淤泥　　不能自出者
　　悲心为体能行大施灭众生苦。如盛热时兴大云雨。起大悲云雨于施雹。摧破贫穷如坏山石。拯贫穷者无限齐施。令彼穷者永离贫苦。以大施雨普益一切。众生贫穷永无住处。菩萨为救众生修行施时。魔及眷属皆生嫉妒愁忧苦恼。菩萨修行无量财施法施之时。悭贪嫉妒悉皆惊号莫不愁怖。
　　慈心端严身　　悲心为千眼
　　施为金刚杵　　菩萨如帝释
　　悉皆能摧坏　　贫穷阿修罗
　　菩萨悲心弓　　种种施为箭
　　破贫穷怨贼　　永无有住处
　　悲心坚固根　　爱语以为茎
　　忍辱为枝条　　布施以为果
　　求者为鸟鹿　　乞者如大风
　　能吹施果落　　贫者得满足
　　菩萨出时夜　　慈心如满月
　　净施以为光　　求如拘牟头
　　以净施光明　　令彼得开敷
　　乞者既得满足欢喜悦豫转相施与亦如菩萨。施乞求者展转相闻亦如菩萨。菩萨布施流闻一切。诸贫穷者皆来归向。如旷野树行人热时皆往归趣。菩萨爱乐名胜得解脱。何以故。能使乞求者来使我得施福故。以施福故名得胜处。一切众生皆来归集。如是大士悉应敬礼。菩萨心喜即觉身轻。以此相故当知必有来乞求者。若有人来语菩萨言。有乞者来。菩萨欢喜即以财物而赏使者。菩萨即以余物而与乞者。见乞者来欢喜爱敬。求者言乞。作此语时怀怜愍心。若有乞者不知菩萨。
　　体性乐施。菩萨执手欢喜与语。犹如亲友。坏彼不知使生知相。彼乞求者得财欢喜。傍人见之亦复欢喜。愿此救济我者长存于世。此乃乞者真济。菩萨见乞者时身心欢喜。面如满月。使彼乞者欢喜悦豫如甘露涂心。菩萨和颜悦色用慈心眼视于前人如饮甘露。譬如有人盗窃他物至市卖之若得速售心大欢喜。菩萨得施乞者物时。心大欢喜复过于是。如巨富人多饶财宝千子具足随意恣与爱念欢喜。不及菩萨于乞者心大欢喜。菩萨见乞者时心大欢喜。胜于他人见所亲者。若见前人得多财宝。随心恣意而自[矛　　合]高。菩萨见之倍生欢喜若见乞者发言时。菩萨施渴心重。耳闻乞言如饮甘露。若闻乞言心生爱重无能坏者。若闻具足则坏其爱心。菩萨于乞求者常生爱念。若闻其足声则坏其爱味。菩萨观前受施福田。颇有共我等者遂见贪爱。众生则与我等。所以者何。彼贪心无足我施心无厌。彼贪心者爱大施主。菩萨见多乞者亦深生爱敬。贪求者常求施主。欲乞施者常求乞者所欲与之。菩萨常与世人相乞者。皆就施者而乞。菩萨就乞者而施。乞者闻施者财物匮尽生大苦恼。菩萨求乞者不得之时心生忧恼复过于彼百千万倍。于求乞者菩萨思惟。佛言求不得苦真复如是。菩萨于乞求者生难遭想。所以者何。若无乞者檀波罗蜜则不满足。无上菩提则不可得。是故于乞求者深生悲恼。若有乞者无上菩提便为手执不难。菩萨闻乞者言与我与我心生欢喜。此今即便与我无上菩提。世间愚痴众生若闻乞财则生轻慢不生爱敬。菩萨念言所以名为乞者。多是愚痴众生以悭心故与作恶名。如是人者乃可名为施者。虽有财物复无施心。虽有财施心复无受者。若具足三事是大福德人。如有贫人得大宝藏心生恐惧。或王贼水火来见侵夺。遇值亲友而语之言。我今为汝作诸方便令无丧失即大欢喜。菩萨得乞者以为善伴。心大欢喜亦复如是。菩萨悲心遍一切处。于彼乞者特生怜愍。菩萨悲心见乞者和颜悦色。使彼乞者生必得之想。乞者见菩萨颜色和悦之时。即生决定必得之想。菩萨见乞者时。语言。汝来欲须何等随意而取。安慰之言。善来贤者莫生恐怖。我当为汝作依止处。如是种种安慰乞者。常以爱语使彼乞者心得清凉。种种财宝随意而与。诸乞求者贪火炽盛。菩萨常以施乳灭贪求火。若能如是种种施者。名为生人。若不如是名为死人。受施者大得财物。余人见之欢喜赞叹。菩萨尔时菩提之果如在掌中。悲心净则施净。若无悲心施不清净。菩萨作是思惟。善调顺意者敬悲心胜能使施净。菩萨见贫穷者悲心极重。众生极贫得菩萨施便成巨富。譬如有人得如意珠所欲皆得。诸贫穷者得值菩萨一切贫苦悉皆除灭。菩萨先行财施。次舍所亲。又舍手足。复舍身命。如是渐渐次第而舍。菩萨往乞者所与其财宝。唤其乞者与其诸亲。若乞者自来现求索相与其手足。若发言求索便舍身命。若不来者自往施之。有来求者尚舍身命。况复财物而不施与。菩萨成就悲心如自己体未曾舍离。见来求者。于己身所生于他想。菩萨身中生其恼热。云何愚痴乃于我身生于他想。语乞者言。一切财物先皆与汝。都是汝物。汝今但取。云何言乞。诸求者言。何时见与。菩萨报言。我先于三界尊前发弘誓愿。是时与汝。汝今云何方从我乞。菩萨发心愿一切众生于我财物生己有想。如辛头河飞鸟走兽往至其所随意而饮无遮护者。与以不与先以舍离更不言与。亦复不生欢喜之心。何以故。先以与竟。以一切所舍使诸众生皆当得乐。菩萨于一切众生是走使者。一切众生皆是施主。诸贫穷者心充足时。菩萨尔时檀波罗蜜悉得满足。檀波罗蜜满足之时知功德满足。悭贪者见乞者时则背其面。修功德者见乞者时欢喜瞻视亲近。乞者则得。菩萨施时见受施者展转相施便生欢喜。一切众生赞叹欢喜。菩萨闻其赞叹心大欢悦胜得解脱之乐。菩萨悲心施时。见一切众生多得财宝充足快乐。诸众生等得快乐已。而发愿言。我当久处生死修诸功德不求解脱。菩萨既见众生能久处生死心大欢喜。我今便为得现果报。设当不得菩提亦为具足。
胜解脱品第五
　　菩萨思惟。常所爱胜解脱者来觉悟我。彼来者不为财宝。为欲成就我大事故来。菩萨或为人王。修诸功德者来而白王言。有乞者来。王即念言。此言乞者乃是胜解脱来。我今得之。王自念言。我今不为贪着王位。为欲利益一切众生。不应空居王位。应修施果满足。而彼使者乃是觉悟我者。凡为乞者甚难为颜。心怀惭耻言色变异。菩萨即知其意而安慰言。若有所须随意而求。乞者既得财物心大欢喜。施者受者二俱欢喜如涅槃乐。三有生死炽然大苦。菩萨处之如涅槃乐。何以故。为欲救济诸众生故。菩萨念言。悲众生者即是我解脱。以大施惠救济众生。众生得乐即是我解脱。虽复大施若无悲心不名为施。若有悲心施即是解脱。菩萨思念。我于往昔三界尊前闻解脱极乐。我今已证。何以故。称意而施即是解脱。若阿罗汉解脱乐与悲心所起施乐相似者。我则爱之。若不相似我则不爱。唯爱施乐以为解脱。悲心起施所得快乐无有比类。无悲心施解脱之乐百千万分不得为喻。悲心起施所得喜乐。若当可以喻为喻。最为极大。是故不可为喻。
施主增长品第六
　　悲心起施能与众生乐聚。如是施主与众生乐者。胜于解脱名为最胜。施主成他乐。因修悲者于一切众生得平等心。如是者名为檀越。不能如是施者名为乞者。若行施时使闻者悲泣。是名善施。若不如是不名善主。若行布施能使受者子孙恣意受用欢喜赞叹名健施主。若乞而与不名施主。自往而与名善施主。若舍一切财物爱心而与不名施主。有悲心虽不与物名大施主。诸来求欲皆使随意。使称本望名善施主。不能称彼本望虽复大富名贫穷者。富者虽与无悲愍心。名曰与不名施主。悲愍心施是名施主。若不食啖无有果报。施虽与不名为施。无悲心施虽与不名为施。有悲心者虽复不施名之为施。若求报施者名为施者。商贾之人亦可名施。若求报施果报犹尚无量。况有悲心不求报施果报何可称计。若求报施唯可自乐。不能救济徒自疲劳。悲心施者能有救济。后得果时能大利益。贫穷者不如有财者。有财者不如能食。能食者不如能施者。悲心施者善一切众生。富者应施。施者应悲。富者能施富得坚牢。施者能悲施得坚牢。修施者得富。修定者得解脱。修悲心者得无上菩提。果中最胜。
恭敬乞者品第七
　　菩萨思惟。因彼乞者得证菩提。我当以此菩提回与一切众生。以报恩故。我今因施众生得无比乐。因此乐故得成菩提。如此菩提我当施与乞者。我今因施乞者得于快乐胜解脱乐。因中施乐犹尚如是。况无上菩提。我当舍之施诸乞者。如是乞者其恩甚重无以可报。如此乞者乃能与我作大乐因。若以财宝不足报恩。当以所得无上菩提而施与之。以我福故。愿使乞者于将来世亦如我今成大施主。菩萨内自思惟。因于乞者得施快乐。使乞者得无上菩提为法施檀越。诸乞求者见菩萨大施。而问之言。为求何等而等行大施。菩萨各答言。我今不求人天果报声闻涅槃。愿得无上菩提拔济一切众生。诸悭贪者而作念言。菩萨云何能行大施心不疲厌。菩萨答言。我师三界尊悲念一切众生。我今无以报师恩故施无疲厌。一切之乐无胜解脱乐者。我爱众生胜爱解脱。我以爱念众生欲令得解脱故修种种施。若生死不极苦者。我施终不求菩提。以生死苦故我施求菩提。拔生死苦者谁之所作。烦恼以业之所造作。使一切众生以悲心为体常乐惠施。
施悭品第八
　　不念恩人无有悲心。若无悲心不能行施。若不施者不能济渡众生生死。无悲心者无复亲友。有悲心者能有亲友。计我者以爱为体。救济者以悲为体。心有重爱无有知者。有重悲心者亦无能知。若不行施覆蔽悲心。如以画石乃知真伪。若见苦厄者能行大施则知有悲心。悭心多者正使所亲从乞则成怨憎。悲心多者假使怨家亦如亲友。悭心多者虽施泥土重于金玉。悲心多者虽施金玉轻于草木。悭心多者丧失财宝心大忧恼。悲心多者虽有财宝无施处时心怀悲苦。复过于彼。舍财物者。凡有二种。一者命终时舍。二者布施时舍。死时舍者。一切都舍无有毫厘至后世。布施舍者。舍于少物得大果报。何有知者见此过患而不行施。若行施时令受者喜悦自亦喜悦。若人不能深生喜悦便自欺诳。若有乞者有所求索。为求有故施与少物心则欢喜。复有施者自往施与。不求果报而行大施。余有少许心中快乐不可为喻。设有美食若不施与而食啖者不以为美。设令恶食得行布施。然后食者心中欢喜以为极美。若行施竟有余自食。善丈夫者心生喜乐如得涅槃。无信心者谁信是语。设有美食有饥者在前不能施与。是人食尚不能施与。况胜解脱能施与人。设令多有财物有来乞者。尚无施心。况施少物。不见是人于生死中有少乐处。适可住于涅槃。若人于大水边不能以少水施与。生死之中苦恼无量。汝莫在中住。适可速入般涅槃。如有大水欲施人不以为难。如有悲心欲取涅槃亦不为难。世间粪土易得于水。悭贪之人闻乞粪土犹怀吝惜。况复财物。
财物施品第九
　　如有二人。一则大富。一则贫穷。有乞者来。如是二人俱怀苦恼。有财物者惧其求索。无财物者我当云何得少财物与之。如是二人忧苦虽同果报各异。悲恼念者生天人中受无量乐。悭贪者生饿鬼中受无量苦。若菩萨有悲愍心于前众生便为具足。况复与少物。如人大富多有财宝。随意而用心生欢乐。菩萨悲心念施忧恼过于是人百千万倍。有悲心者无有财物。见人乞时不忍言无悲苦堕泪。见苦恼者不能堕泪。何得名为修行悲者。胜者设闻他苦尚不能堪忍。况复眼见他苦恼而不救济者。无有是处。有悲心者见贫苦众生无财可与。悲苦叹息无可为喻。救众生者见众生受苦悲泣堕泪。以堕泪故知其心软。菩萨体净悉皆显现。何以故。知其显现。见苦众生时眼中堕泪。以是故知菩萨其体净软。菩萨悲心犹如雪聚。雪聚见日则皆融消。菩萨悲心见苦众生。悲心雪聚故眼中流泪。菩萨有三时。一者见修功德人。以爱敬故为之堕泪。二者见苦恼众生无功德者。以悲愍故为之堕泪。三者修大施时。悲喜踊跃亦复堕泪。计菩萨堕泪已来多四大海水。世间众生舍于亲属悲泣堕泪。不及菩萨见贫苦众生无财施时悲泣堕泪。菩萨入救众生禅极乐心相应无尽宝藏自然而出。一切乞者自然而至。善丈夫者能以财物大施乞者。乞者得财物已亦行大施。菩萨能以财物施于众生使其富足。以等悲心。闻乞者声为之雨泪。乞者见菩萨雨泪。虽不言与当知必得。菩萨见乞者来时极生悲苦。乞者得财物时心生欢喜得灭悲苦。菩萨闻乞言时悲泣堕泪不能自止。乞者言足尔时方止。菩萨修行种种施已众生满足。便入山林修行禅定。云何灭除诸众生三毒苦患。菩萨财物倍多无乞者可施。我今何为守之而住。今当舍之出家。
舍一切品第十
　　菩萨大有财物无有乞者。唤之不来菩萨思惟。故当断诸结使无有来者。菩萨悲心。一切众生众苦围绕。发愿度诸众生。菩萨诸有所索一切皆舍无物不与。欲求佛智最上救济一切众生。尊有胜悲心欲行救济何物不舍。有悲心者为他故涅槃尚舍。况复舍身。舍身命财有何难也。舍财物者不如舍身。舍身者不如舍于涅槃。涅槃尚舍。有何不舍。悲心彻髓得自在悲。作救济者大菩萨施都无难也。是一切众生最亲与他作向乐因。悲者一切都舍离诸疲劳。一切众生真济。怨亲平等身命尚与。何物不舍。一切众生极重财利。乐爱命重于财物。一切众生舍财为易舍命为难。菩萨舍一切财物欢喜。不如舍身命时得胜欢喜。种种施味悉知。以施为食。因之得存。与他乐者欲知施身气味故施身。见他乞支体者心中欢喜胜于舍财欢喜。如乐施者得欢喜乐。不如菩萨舍身时得胜欢喜。阎浮提人乞财物者。无我福德故得乞身者来。舍财者财物由他或不称意。舍身者我得自在。随意舍与不由于他。此身不牢不定速朽之物。可爱念者可速疾取。诸食肉者语菩萨言。汝今以热肉血施我。我当何以报恩。菩萨报言。若欲报恩者更语余人。有悲心者能施身肉可往取之。若能如是便是报恩。语乞者言。汝今为我取不坚身。使我得坚牢身。汝恩极重。何以可报。未来世中舍身之果即用施汝。我为救济一切众生故舍于身命。舍身者得于法身。得法身者得一切种智。使一切众生皆得此果。舍此身者得于法身。法身者能与一切众生利乐。能如此思惟。云何不生喜乐速舍此身。菩萨舍身时作是思惟。我为众生作亲友者。我以度生死。应度一切众生脱于生死。以是故我今舍身。菩萨作是思惟。我此舍身功德不属悲众生数。还以养我功德法身。若心如是决定之时舍身无有难相。菩萨舍身所以不难。以当成法身故。是故欢喜。贪爱重者多得财时欢喜无量。不及菩萨舍身欢喜百千万倍。菩萨以智慧悲心为体。为众生故求于法身。菩萨舍身时乐胜于世人得转轮圣王自在快乐。如刹利种若坏敌阵。能舍身命得生天上。舍身命时欢喜无量。菩萨以智慧悲心舍于身命时欢喜最胜。复过于彼。凡愚众生为财利故在于敌阵舍于身命。成为解脱投岩赴火丧身无数。况复菩萨以智慧悲心为一切而不舍身命。愚痴众生以爱着心为国土故舍于身命。菩萨智慧悲心为物而舍身命。何足为难。菩萨发誓愿时一切皆舍。虽有是语一切众生实未得利。修行布施尔时一切众生得利益受用。菩萨舍身不足为难。知身无常苦空不净。为众生故而不舍离。是则为难。菩萨悲心为众生舍身不足为难。乐舍无有厌足。此则为难。假设使一凡夫令返大地力不能就甚生忧恼。菩萨见苦众生未度脱时。心怀悲恼复过于是。以悲心故。菩萨观身轻于草土。为众生舍身何足为难。若人为己身故一念中受不杀戒。是人命终必生天上。菩萨为众生舍于身命。所有功德生死之中无有受处。唯至菩提乃能容受。菩萨若闻有人来乞身时。即时生念。我已久舍此身而不自取。方从我索必当谓我有悭惜心而试我耳。
舍阴受阴品第十一
　　阿罗汉舍后边身得涅槃乐。不及菩萨为众生舍身时乐。阿罗汉得解脱。不如菩萨为众生故受身时乐。菩萨生念我以不取涅槃为众生故得受是身。是最为妙。菩萨念言。我舍身命用施。复更受身不入解脱。是为最胜。我乐闻如来济度众生功德。我得救众生悲心气味不取涅槃。甚爱乐此事。菩萨为众生舍身施时。虽不证涅槃胜得涅槃者。以不得为众生舍身气味故。菩萨受是阴身极是大苦。如为众生舍身时乐等无有异。世间凡人为贫穷病苦之所缠逼。不能舍离乐欲舍身。众生厌患阴身不能救济者欲速入涅槃。菩萨思惟涅槃甚乐。生死阴身极为大苦。我当代一切众生受此阴身之苦使得解脱。阿罗汉身尽佛亦身尽。身尽虽同不能救济。佛灭身为善。
舍身命品第十二
　　菩萨为一切种智故。大悲心为众生故。舍身舍命得果报不空。若一切舍身不得果报名空舍身。菩萨舍身为着财众生欲使生羞耻故。菩萨为众生舍身命者。易于悭贪者舍一团饭。菩萨舍于身命为悭贪者生其羞耻。菩萨所以施命为护他命故。何以故。他命即是我命。菩萨虽舍身命不济他者。为观阴身过故。为益众生复更受身。若非大悲何有智者而乐阴身。若无大悲。施味者不能乐处生死。菩萨常乐行施。大悲自在随受生死身如涅槃乐。
现悲品第十三
　　菩萨悲心极大在于身中无有知者。菩萨舍身命时一切天人所以得知。菩萨悲心极以深大。遍一切众生无有见者。以财施法施无畏施悉得知见。一切众生身者无不是病无有知者。以三事故知其有病。何者为三。饮食衣服汤药即是病相。菩萨悲心以三事得显。何者为三。即是财法无畏施也。菩萨与一切众生作乐。为灭一切众生苦故舍身救之。菩萨不求果报视如刍草。菩萨大悲作种种方便。犹如乳聚以血施人易于世人以水用施。如菩萨昔日五处出血施诸夜叉鬼。踊跃欢喜无可为喻。为欲救济一切诸众生故。有余人问菩萨言。大悲者有何气味。能使舍血易于舍水。大悲心菩萨答言。以不求果报为他得乐故舍身命。何以故。乐无相为首入悲心乐。有人见菩萨大悲疑之为是悲体。以大施故知是悲体。世人生疑。为当悲来入菩萨身中菩萨往入悲中。菩萨舍身者一切所不能共。唯大悲者能。得一切种智时一切众生所不能共。有大悲心为益众生所欲皆得。无有难者决定得空。心欲利益众生大悲常在心者。无上菩提便如在手中无异。得住无生忍者。能显现陀罗尼得住十地。自在当知如佛。
法施品第十四
　　财施者人道中有百千万。财施果报。能得法施。唯大悲者。能得法施财施果报。后身得无量乐。悲者法施现证涅槃。乐施欢喜甘露满足。菩萨悲一味。以是因缘无一刹那欲趣解脱。种种法施竟请诸听法者。我得法施果时必受我请。菩萨时施名为欲施非根本施。成佛时施名根本法施。
　　佛智处虚空　　大悲为密云
　　法施如甘雨　　充满阴界池
　　四摄为方便　　安乐解脱因
　　修治八正道　　能得涅槃果
　　财施除众生身苦。法施除众生心苦。无量劫财施为得法施果。法施能与众生无畏施。极厌患生死智者求涅槃。悲救众生者求于法施。菩萨受钱财为修施故。修行施时为得法施。见众生有二种贪爱愚痴。贪爱多者施财宝。愚痴多者施与其法。施财者为其作无尽钱财。施法者为得无尽智故。财施者为得身乐。法施者为得心乐。随所化众生所欲得义称意。满足称之无疲惓意。得大功德法施欢喜。增益端正如秋满月。常为众生心眼不离。财施者为众生所爱。法施者常为世间之所敬重。财施者与愚人所爱。法施者为智者所爱。财施坏财贫穷。法施坏功德贫穷者。此二种施谁不敬重。财施者能与现乐。法施者能与天道涅槃之乐。乐爱悲者能爱一切众生。爱一切众生即是爱己。阿罗汉舍于众生入涅槃去。尚不为智者所爱。况苦众生者谁当爱乐。常行惠施远离十恶恭敬父母。若如是者是报我恩。若欲续佛种者。当以悲心为首饶益于他。常能思念成就众生事。
大丈夫论卷下
发菩提心品第十五
　　施事已足为一切众生亲者。未曾一念不与悲心相应。菩萨悲心遍缘一切无不缘者。以悲心遍故。后成佛时得一切种智无有障碍。以悲心故。舍声闻解脱发菩提心。此初一念之心。唯佛知其边量。况菩提行解脱乐。方初一念发菩提心。犹如大地金大地土不相方喻。初发心时以能净诸结使招一切功德。菩提是发心果。为一切众生求乐。菩萨发菩提心竟。未发愿者问。解脱云何。以何因缘故问。以发心者如从解脱中来。是故问言。云何为解脱相为往到解脱故知为解脱来耶。已发愿者答言。发菩提心时欢喜快乐犹如解脱。是故得知。欲供养一切佛者当发菩提之心。欲报佛恩者当发坚牢菩提之心。除发菩提心更无有法能至菩提。若无菩提心则不得佛果。若不得佛果则不能救度众生。欲与一切众生无量大乐当发菩提之心。何以故。菩提心者。是一切众生乐因。一切诸色不离四大。一切乐事不离菩提心。怪哉。云何乃不畏生死之苦乃畏无畏菩提之心。若欲止息一切众生苦者。无过发菩提之心。发菩提心者是初止息因。初止息得无上止息。得财宝利不如得功德利。得功德利不如得智慧利。得智慧利不如得菩提心利。若放逸废忘不念菩提心者。如禽兽无异。汝今云何不发悲心。当知悲心者即是大菩提。欲趣向佛智应发菩提之心。为结使所障者不能发解脱之心。为业报障者不能发菩提之心。云何邪趣。云何正趣。为有爱所牵以四空为解脱者名为邪趣。发菩提心修八正道名为正趣。为得富报者修行于施。为得乐报者修行悲心。为欲救济安乐众生者当坚发菩提之心。不修福者有三事难得。一者不得亲近善友。二者不能悲心厌离。三者不能敬尚佛慧。未发菩提心者应当发心。若发菩提心者得一切种智。
功德胜品第十六
　　有人等以财物施一福田。心不同故得报有种种。有得三有乐者。有得寂灭乐者。有得利他乐者。思愿胜故得报不同。以爱心作福者受报时愚闇。悲心修福者受果时得于智慧。不败坏菩提心为饶益众生作福者。当知此福为福中最胜。其余修福名相似福非第一福。修一味智慧。当知此福为最第一。饶益世间故三宝种不断。知业知果知归依佛慈悲。计我行福如行恶者甚可惭愧。善丈夫者见人天世间无救。终不为己修福。生死中苦尚不可闻。况复眼见。众生受身极可患厌。云何为我修福作业悲者所不能作。一刹那顷不离悲心为众生亲友。云何为我作福。有尝功德味者得自在修福得他报恩胜气味。梦中尚不为己修福。况复觉时。以智能见过终不求有造福。悲心者终不为解脱修福。智者弃求有业。悲者弃解脱业。所以者何。悲者为利益他故。无胜智慧平等造作。因福一果福无与等者。从十力得智。为己得乐舍利他乐名背恩者。唯我能知。从佛得知故一切众生是我修福之伴。设当得果而独受用名背恩者。极难得乐岂得独受。其如是丈夫为一切所弃。设得千涅槃乐不为饶益。不如救一众生苦胜得千涅槃乐。解脱乐尚不独受。何以故。见世间众生无归无救故。尚不独受解脱乐。况复无上菩提。
胜解脱品第十七
　　更有余三昧定慧境界众生皆悉作佛。以有此三昧故不欲取于解脱。头陀除一切过恶寂灭如在口中。真济者为众生苦故而不证取。
　　定慧悲自生　　见世间众苦
　　世间真济者　　终不越度去
　　如海潮终不过限。修悲者百劫苦行。若能度于一人终不出生死力。能得解脱。为众生故处于生死。于三种施一切时常如节会。不乐己乐为他作乐。日夜于生死中而不处。欢喜快乐如处涅槃。菩萨常为众生作利益业欢喜乐味智。菩萨乃于梦中得欢喜乐。胜于解脱。菩萨得为他作乐欢喜气味。诸有众生不得气味证于解脱。智人若得解脱知利他乐欢喜气味者。必当还来利益众生。畏于生死为自利益求于解脱以为极乐者。不如菩萨受阴身时欢喜快乐为利他故。若自一已受逼迫苦者乃可入于涅槃。一切众生受逼迫苦。云何舍于众生入于涅槃。见自己苦者入于涅槃。悲者见一切众生苦皆住己心。云何舍于众生入于涅槃。若能为他作乐欢喜即是涅槃。若不如是即是生死。于众生有平等悲者为他作乐欢喜即是涅槃。佛所赞说。若解脱如利益一人欢喜乐者为智者所爱。若与他重乐不计功者即是解脱。悲者为他作乐不望果报。若能如是即是解脱。若不如是即是生死。若为己求乐者即是苦也。舍于己乐为他求乐即是涅槃。世间众生以破苦故名为解脱。修悲者能破他苦即是胜解脱也。破他苦者二俱得乐。何有智者舍二解脱取一解脱。世间人言。有智者得于解脱。菩萨作是思惟。我不信是语。何有智人舍救他乐取于解脱。自己得乐能与他作乐。三有中乐胜解脱乐。菩萨为众生受苦。胜于他人为己得解脱乐。
饶益他品第十八
　　世间众生为己乐故。于生死中身心疲劳。菩萨心得休息悲心作饶益。他生死中除对治法更无有乐。菩萨除利益他更无有乐。菩萨得作利他欢喜乐。知利他者即是自利。舍自己利爱利他乐。知利己乐即是利他乐。知利他乐即是利己乐。知利他乐时即自己乐故。人有上中下。愚人者见他得乐心生苦恼。中人者己自苦时知苦。上人者见他乐时心生快乐。见他苦时如自己苦。菩萨四摄法中与他同利。云何同利。他苦则苦他乐则乐。是名同利。悲心平等无有他想。菩萨与众生同苦同乐。菩萨自己身特生苦恼。何以故。不能救众生苦故。不观过去不观未来。随众生意作灭苦对治。菩萨自意亦如他意。世间众生与他利乐还望返报。菩萨与他利乐不望其报。菩萨虽悲心平等爱一切众生。然于怨憎中倍与利乐。于怨憎边与利乐时心中欢喜。如舍身命时欢喜者名为平等。若不如是名不平等。于怨憎中倍与利乐者名称悲心所作。菩萨于一切众生等生悲心。然于恶行众生倍生怜愍。譬如大富长者唯有一子爱念之心彻于骨髓。菩萨爱念一切众生亦复如是。如有恶子不欲父得胜己事者是名背恩。一切怨憎众生于菩萨所同一味恶。菩萨于怨憎人生同一味悲心。世间众生得报恩者生其欢喜。若菩萨于怨憎人所与其利乐。心生欢喜倍过于是。世间众生若骂时他不还报便大欢喜。菩萨得他骂时心大欢喜。有爱心者于三界中悉皆普遍。菩萨悲心亦普遍三界。菩萨悲地狱众生不如悲爱着三界愚痴众生。众生乐于己乐为无量大苦之所系缚。菩萨为利他乐故为无量大苦之所系缚。一切众生皆同一事。皆欲离苦得乐。与他利乐为胜有为。利向己者亦是悲因亦是喜因。为利向他者见之生于悲喜。自为己利所以生悲。见其得乐所以欢喜。四无量心者内心欲修缘。四摄法者为众生利乐名为最胜。修四无量者能与世法及出世法。因世法出世法及四无量心都是同一境界。何以故。同一利益众生。同得一无上菩提果故。悲者能利他。智者能舍。不生希有心。不生高下心。
胜施他苦品第十九
　　菩萨见他苦时即是菩萨极苦。见他乐时即是菩萨大乐。以是故菩萨恒为利他。凡愚众生见他苦时自己为乐。见他苦不以为苦。贤人者自苦以乐乐他不以己苦。凡愚众生为己少乐而大苦他。贤人者为与他少乐自受大苦。恶行者修少乐因得大乐时虽生欢喜。不及菩萨以少乐利他人时心大欢喜倍过于是。菩萨见他受苦以身代之。身虽受苦不以为苦。心中快乐生大欢喜。菩萨悲心得自在乐。不为三有诸苦之所逼恼。菩萨饮悲甘露故不为诸苦所苦。不为苦所苦故能为他受苦。凡愚众生见他苦时心中生乐。见他乐时心中生苦。菩萨见他苦时则苦乐时则乐。无悲心者见他苦时如月极冷。有悲心者见他受苦如夏盛日。不问愚智见他苦时。皆生厌离生忧恼因。有悲心者深生怜愍作决定心。一切众生苦即是我苦。菩萨作念。若不能发大精进者。何由能坏此大苦。菩萨与一切众生同利苦乐皆同。须勤劳得成菩提。菩萨作念。我得菩提已舍与一切众生。还于生死之中。从初发心还至菩提。复舍与众生然不可得。菩萨为利他故行四摄法终不疲厌。犹如大地持一切物终不疲厌。为己身者自受其乐尚生疲厌。菩萨为他作乐不生疲厌。菩萨为他作乐。见阿鼻苦如涅槃乐。于余苦边有何疲厌。若为一众生受乐自受无量地狱。常作勇猛与他作乐不生疲厌。以何因缘为他作乐不生疲厌。菩萨观一切众生。不见他想都如自己。众生为结使所著。于一切处皆欲害他。为悲所持者。于一切苦无不欲受。菩萨为他受逼迫苦。如苦者乐解脱乐。菩萨乐代他受逼迫苦时即大悲心净。智慧观他受苦悲心即在中住。悲心住处则苦不得住。虽复悲者为一切众生苦之所缠。如是为他利乐心生欢喜胜解脱乐。菩萨见他受苦如自己苦。自己得乐欲与他人。自觉胜于涅槃。悲者常欲自受其苦与他乐。悲之与苦不得一刹那顷而得共住。行恶者见他苦时欲得远避。见他得乐心不喜悦。菩萨见他苦时不欲远离。无爱者无一切苦业。何以故。除他人苦生大欢喜故。菩萨与他大乐不必欢喜。见他与人少乐心大欢喜。何以故。体性尔故。菩萨见他得乐自己亦乐。菩萨见人与他少乐。云何不生欢喜。
爱悲品第二十
　　若人不知身心常为极苦所缚。则不能知他心中苦。无悲者无恶不作。若见他衰祸心不调软。此人名为极恶行者。若有重恩者何时能念。临死之人虽有美药以为极苦。为极行恶。无福德者得慈悲甘药作极苦想。若人巨富多饶财宝。但自食啖不与他人为人所呵。虽有智慧多闻若无悲心。亦为人之所讥呵。若见苦恼众生难得悲心者非功德器。犹如破器不任盛水。有悲心者见苦众生虽不能救济。可不能叹言苦哉众生。见众生为贪欲嗔恚愚痴所病。生老病死之苦常为众苦之所恼逼。怪哉众生堕是大苦。世间众生身苦心苦。常为结业之所破坏。呜呼怪哉。世间众生逼迫之苦。何有菩萨而不生悲。身住于驶流没生死无穷可畏大苦海。众生常为苦苦所苦。行苦所苦。坏苦所苦。若见一苦足生悲因。况复具足三苦。愚痴众生常为百千诸苦所苦。若见一苦应生悲心。况复百千诸苦。应当了知。世间诸苦于一一苦中未生悲心者应当生悲。已生悲心应当增长。况复无量。若闻世间种种无量诸苦。石尚应软。况有心者而不生悲。若闻世间悲呼之声。枯树犹应生华。况有心者而不生悲。世间苦一味心柔软者易生悲心。有悲心者菩提之果便在掌中。
觉悟儜丈夫品第二十一
　　悲心极丰富　　利他已生乐
　　贫穷悲心人　　不能贪此乐
　　婴愚爱自在　　悲心则背去
　　悲心已背去　　众苦皆来集
　　爱自在者。处生死中欲分苦与他共回流生死。悲心者。于世间众生分寂灭乐共之而去。有爱心者乐于三有。知爱过者则乐涅槃。作利益他者则乐悲心。爱自在者常乐世间。受身为己乐故。悲自在者常乐受身。为乐他故。爱自在者常乐己乐以为自缚。悲心者恒为欲与他乐而为自缚。爱自在者常为己乐无有疲厌。悲心者为与他乐而无疲厌。愚爱小者不爱自己亦不爱他。菩萨亦爱自己。愚痴众生常为我者。实是为他。
大丈夫品第二十二
　　菩萨悲心唯有一事之所逼迫。常为他事苦来逼迫。更无余事。是名成就悲聚。弃于涅槃如弃其苦。受于有身如取解脱。与世间利乐者名此为悲。知涅槃功德生死过患然不舍有为。如是一切尽是大悲功德。一切处离欲。以涅槃为体而不取涅槃。名勇健者。大悲因缘故能入生死周旋往返。观诸有尽灭知众生是苦为救为依。心持大悲厌恶己身求十力身大悲之处得处悲处功德。如转轮圣王虽有千子然爱相好具者。佛亦如是。于一切众生爱有悲心者。唯能作福无智无悲名为丈夫。有福有智名善丈夫。若修福修悲修智名大丈夫。应看悲者。有悲者应共语说。敬礼悲者具一切功德。
说悲品第二十三
　　世间人天阿修罗等。受身有种种苦。唯有菩萨彻髓悲者。知一切善法以悲为首。智人当知。如似一切诸字悉昙为首。一切善法皆入悲中。如似一舍众色皆入。若见虚空净即见大悲净。见虚空无边大悲亦无边。佛说。若欲现前见我当恭敬大悲。若欲见我。当观三界皆悉受苦。苦无边故大悲亦无边。苦住故大悲亦住。大悲住在。何处住在。一切众生贪欲嗔恚愚痴生老病死种种苦聚与诸眷属在中而住。有大悲心能知他苦。此名与佛共住。有三种施一切功德养身。犹如乳母。是名大悲。
施悲净品第二十四
　　犹如雪山生一切药。大悲雪山生三种施。一切功德除悲更无有法能与世间作乐。施作悲体能为世间作种种乐。无上果报为三施所成。悲是三施之因。众生祖母能生如来。一切众生无上最胜归依谁不恭敬。能生三施是名大悲。菩萨大悲功德极多在心中住。唯有一事而不远离无有染着。常作利益他事无有疲厌。世间出世间乐及利他乐。皆从悲生。是以我今恭敬于悲能利益世间大悲者。我亦恭敬种种功德。实如所说有二功德最胜。能利益他及自净悲。悲能净于施。是以我今爱敬施能庄严于悲。我亦爱敬悲诸有同悲音者。亦复爱敬悲能净心体施能净业道。能净心体能净业道。即能净涅槃道能净无上菩提道。悲能净舍。无悲者垢污于舍。施能净悲悲能净施。是名世间端正。悲能生信敬。犹如大地为众华庄严。大悲亦复如是。世间众生为烦恼日之所烧逼。得悲心者皆生凉乐。犹如夏热之时得清凉风皆得止息。
爱悲胜品第二十五
　　施缘取。取缘爱。有爱则有取。无爱则无取。有悲必有舍。无悲亦无舍。爱故取增长。舍故悲增长。爱恩者生爱。是过患怨则增长悲心。爱增长为自己乐则害他。悲增长能与他乐自己则苦。爱增长而害他者则非希有。悲心者舍己身命而与他人。是为希有。爱著者名愚贱人。常在贫穷受诸苦恼。有悲功德者常处富贵。贪爱者可得断绝。有止足时得智慧则能断绝止足。得悲心者无有止足。常施他故。爱心者能招集一切诸苦成大苦聚。悲心者能生一切功德。若悲不舍不净业者我所不欲。设悲不能救济我亦不欲。若悲不乐求菩提亦非我所欲。爱心者能生一切苦。悲心者能生一切乐。从悲起身口业者。名为胜业。悲心者能为一切众生作无尽乐。
智悲解脱品第二十六
　　智悲二事何者为胜。智者唯能自归依。悲者能使他人归依无上之道。有悲无智非智者所爱。有智无悲亦非智者所爱。能障无上道。智不与悲心相应。能障无上道智。菩萨以为无智。一念不乐生死悲不欲解脱。解脱味如甘露悲者以为无味。如美食无盐以为无味。解脱虽甘若无悲心菩萨以为无味。若大悲与解脱别解脱皆应敬礼。以大悲是诸佛母故。解脱者名永无余灭一切事。悲心如善咒。能咒死者还活。若受有相续不断身者是常过。若取解脱是断过。离二边故名之为佛救一切众生。若无佛者则无解脱。若无悲者亦无得佛。悲能生解脱。以是事故菩萨取悲。悲体一事能作二事。一能救众生。二能生佛种智。
发愿品第二十七
　　菩萨思惟。一切众生共有无量种苦。我当发于悲心成一切种智。灭一切众生无量种共有之苦。菩萨见一切众生沉没无量无边生死苦海得平等悲心。婴愚无知乐解脱者生放舍心。世间大苦聚生我胜悲心。菩萨思惟。我有悲心观苦众生未得菩提道。我云何使众生得解脱道。菩萨思惟。一切世间我最少福。我今不能救济众生。菩萨思惟。我于三界众生作大亲友。而众生常为身苦心苦逼恼。我今名为空恶活者。菩萨思惟。我生不能破世间苦。不能利益众生我用受是身为。菩萨思惟。我是一切众生亲友。我当养育于怨家所作大利益。菩萨思惟。一切众生能为我作端严业。不使一众生作不端严意。菩萨作是思惟。言利他者。求他人之相都不可得都如自己。何者为他即是利己。菩萨思惟。若有可愿处使一切众生身心之苦一时俱集我身。常为受之使众生得乐不以为苦。菩萨思惟。我菩提道中住一切所有诸苦。我皆能堪忍。所以者何。众生没溺生死苦海我不能度脱。菩萨思惟。虽有重结使然菩提道难得。如是但有悲智二事为伴心终不疲厌。菩萨思惟。善逝所行道我今从中去。我今于世间悲心施众生。当思惟。我如彼无异。菩萨思惟。我今为世间依救当发弘誓。愿修大庄严智慧为善伴。我今佛慧牙将生。菩萨思惟。我欲灭众生苦。使一切众生得乐。欲作一切事。我常为悲心之所教诏。菩萨思惟。生死之苦闻尚疲厌。悲者能得堪忍世间苦故。为悲心尚向生死门。菩萨思惟。生死苦极可厌恶。欲入涅槃。大悲语言。苦恼众生未度。云何舍弃而去。菩萨思惟。有为苦具足涅槃出世乐。我今知生死有为苦涅槃无为乐。悲心常乐三种施。菩萨思惟。我甚畏诸有。以悲心救众生故乐处诸有。悲心语菩萨言。我使汝处生死终不放汝。何以故。为报恩故。菩萨思惟。解脱乐为度众生尚不欲食。悲心遮我使不得食。况生死不坚牢乐。菩萨思惟。一切乐中第一佛说涅槃。是涅槃虽乐我智不欲去。所以智不欲去者悲和合故。菩萨思惟。我今敬尚涅槃。所以者何。涅槃中无生老病死故。涅槃虽乐悲心所牵。为众生故而不得去。悲心是诸佛之母。是以不舍向于涅槃。若涅槃就我犹尚不证。况弃众生而向涅槃。菩萨思惟。我欲向涅槃。悲是佛母就我与乳。云何舍去无上菩提。设当不与众生利乐我亦不求。况复涅槃。菩萨思惟。不应向涅槃舍无归依众生故。悲心故使我不证涅槃。涅槃是尽生边。若无生者何能救拔众生。菩萨思惟。受生者有二种乐。一者救众生乐。二者解脱乐。我云何舍二种乐取一种乐。菩萨思惟。一切凡夫尽共有一切种智性。一切种智凡夫易得。以是故我爱凡夫不爱解脱。菩萨思惟。随有苦众生处悲心得生悲得增长。以是故。我爱有中。菩萨语悲心言。汝使我得清净增长。使一切众生尽得清净尽得增长。菩萨语悲心言。众生在苦为百千众苦之所逼迫。今日使众生必得安乐与我成办此事。菩萨语悲心言。众生为爱所缚为死所摄。见世间无归无依为救众生故受种种苦。菩萨思惟。我爱大丈夫。见有众生堕在苦中舍涅槃乐。为安乐众生自勉励此事。菩萨思惟。向救众生得无生忍决定智得授记别。得授记别者我今供养恭敬。菩萨思惟。佛得遍净眼。使我现前合掌请佛。愿授我记。
等同发愿品第二十八
　　十方诸佛现在前者为救众生事。我今作发菩提愿。一切众生所作事我已堪任为作。诸佛大悲皆称我等。善哉。我所有若智若福。使我一切无归依为作解脱。世尊使我常莫乐小智之心。世尊使我如世尊具足十力。若众生结使炽火烧心。使我以法水灭众生结使炽火。摧破魔怨得贤智得转法轮坏一切众生衰恼。随有一切众生。我皆一时为转法轮。一切所作福皆用为是。以此福德使我得最胜法身。犹如虚空遍一切处。得二种身教化世间。以我此福与诸佛和合。无救众生使得解脱。种种烦恼异相作苦能为苦因。我所有福以智慧力灭众生苦。使我以此福一切众生满虚空界为作一味乐。使我常满所愿阴盖贼众能劫功德世间畏死。使我以此福救藏一切众生。随世间几时而住我善法亦住。以我善故一切世间出世间悉皆离苦得乐。常一时和合一切众生。菩萨思惟。自今已去常从乞者请受教令。从今以往常于我身所深生体信莫生他想。种种所欲随其给使满足。菩萨思惟。使我从今乃至菩提无有一身不见佛时。菩萨思惟。使我从今生死长远设我不见佛时。莫一刹那顷离于悲心。菩萨思惟。使我迫至成佛见外众生所受诸苦极逼恼我身我皆代受。使我身得彻髓悲心。使我身身得使佛智解脱。菩萨思惟。使我悲心犹如虚空。一切山河树木飞鸟走兽皆依空住。一切众生一切时皆入我悲中。我依一切众生得立善根。以我此善回与一切众生得解脱果。一切道路桥船方所皆是众生共有。使我一切诸善亦一切众生共有。菩萨思惟。地水火风一切众生共有。使我所修诸善亦一切众生共有。我因一切众生所得善根。回与一切众生得无碍智。菩萨思惟。我所作诸善使一切众生得离魔界入于佛界。使我得智恒十波罗蜜佛智现前。使一切众生得安隐乐得不动心。一切众生所有衰恼。使互相救济。菩萨语福德言。一切众生为无明所障不知自苦他苦。汝当开解。菩萨布施行净水时。使一切众生除有爱结渴得无上道悲。我施水时愿使一切众生免恩爱僮仆恒得自在得法财富。使我福如河。慈心无垢花。持戒以为底。施如驶流水除众生渴苦。使我悲心恒如大河。菩萨思惟。我悲心如海。净戒如海潮。忍辱如波浪。智如海虫动。慈心如一味水。凡我所施者使成慈心海。使施福得悲甘露。除众生生老病死。
胜发愿品第二十九
　　若我于一众生起于悲心与利乐时。愿使大悲坚固。以悲灭众生苦。使一切众生苦皆来逼我。我今以此无畏施福。使一切众生皆得大悲。我今所有忍辱功德。于将来世刀兵劫时。以我悲心灭一切众生嗔。以施食功德饥馑劫时使得饮食充足一切众生。以水施众生功德使成就悲心住一切众生心中。以衣施众生功德使一切众生得惭愧心。以灯明施佛因缘功德。使我将来得于佛日灭一切闇。以施眼功德使我将来世。愿一切众生速得佛眼。以我舍头功德使一切众生向菩提心。以我药施因缘功德。使一切众生除生老病死。以我走使供给众生功德因缘。使一切众生得无上无漏成菩提道。以我华幢盖供养佛塔因缘功德。使一切众生得高胜福。以我旛供养舍利功德因缘。使一切众生除闇得明。以铃声供养因缘。使一切众生得梵音声。以香华璎珞供养因缘功德。使一切众生除诸结使垢烦恼臭秽。以供养三宝因缘功德。使一切众生常值三宝不曾空缺。以我于崄道中为诸商贾除崄道畏功德因缘。使一切众生出生死畏。以我度众生海难功德因缘。使一切众生度生死海。以我所有净善因缘功德。使一切众生摧破四魔得成正觉。我当得三菩提。我于众生虽道是语。为欲安慰众生故说是语。以此功德使一切众生得无上菩提。一切众生菩提即是我菩提。一切众生为痴所障使得无上菩提。以此因缘功德使一切众生于前成佛我最后成。以我于生死中往返因缘功德。使一切众生皆得作佛。以我发善心功德因缘。使一切众生皆得佛智。若有见闻受持读诵者。皆作无上菩提之因。我欲满一切众生欲愿。我愿故未满。若我见苦众生悲吟之声。以此功德使一切众生皆得作佛欢喜瞻睹。设我修诸善行不使一切众生作佛者。我尚不喜闻。况复履行。菩萨语功德言。汝若不能拥护众生作依止者。我亦不欲于汝及以果报。何以故。为众生修福不自为己故。若众生尽我善如虚空。于三时中与众生乐。施以菩提心。胜丈夫悲发愿。此名说悲心。亦名五种说。亦名救众生。总名大丈夫行贤。偈有五百。古书有八百。阿阇梨犊子部提波罗大菩萨生在南方。是所作竟。

 
