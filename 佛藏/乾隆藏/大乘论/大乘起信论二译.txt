大乘起信论二译三卷


大乘论
大乘起信论二译三卷
马鸣菩萨造唐实叉难陀译梁真谛译


大乘起信论卷上马鸣菩萨造
唐三藏唐实叉难陀奉制译
　　归命尽十方，普作大饶益，
智无限自在，救护世间尊；
　　及彼体相海，无我句义法，无边德藏僧，
勤求正觉者。
　　为欲令众生，除疑去邪执，起信绍佛种，
故我造此论。
　　论曰：为欲发起大乘净信，断诸众生疑暗邪执，令佛种性相续不断故造此论。有法能生大乘信根，是故应说。说有五分：一、作因，二、立义，三、解释，四、修信，五、利益。

　　此中作因有八：一、总相，为令众生离苦得乐，不为贪求利养等故；二、为显如来根本实义，令诸众生生正解故；三、为令善根成熟众生不退信心，于大乘法有堪任故；四、为令善根微少众生，发起信心至不退故；五、为令众生消除业障，调伏自心离三毒故；六、为令众生修正止观，对治凡小过失心故；七、为令众生于大乘法如理思惟，得生佛前，究竟不退大乘信故；八、为显信乐大乘利益，劝诸含识令归向故。
　　此诸句义大乘经中虽已具有，然由所化根欲不同，待悟缘别，是故造论。此复云何？谓如来在世所化利根，佛色心胜，一音开演无边义味，故不须论。佛涅槃后，或有能以自力，少见于经而解多义；复有能以自力，广见诸经乃生正解；或有自无智力，因他广论而得解义；亦有自无智力，怖于广说，乐闻略论摄广大义而正修行。我今为彼最后人故，略摄如来最胜甚深无边之义，而造此论。

　　云何立义分？谓摩诃衍略有二种，有法及法。言有法者，谓一切众生心。是心则摄一切世间、出世间法，依此显示摩诃衍义：以此心真如相，即示大乘体故；此心生灭因缘相，能显示大乘体、相、用故。所言法者，略有三种：一、体大，谓一切法真如，在染在净，性恒平等，无增无减，无别异故；二者、相大，谓如来藏本来具足无量无边性功德故；三者、用大，能生一切世、出世间善因果故，一切诸佛本所乘故，一切菩萨皆乘于此入佛地故。
　　云何解释分？此有三种，所谓显示实义故，对治邪执故，分别修行正道相故。此中显示实义者，依于一心有二种门，所谓心真如门、心生灭门。此二种门各摄一切法，以此展转不相离故。
　　心真如者，即是一法界大总相法门体，以心本性不生不灭相。一切诸法，皆由妄念而有差别；若离妄念，则无境界差别之相。是故诸法从本已来，性离语言，一切文字不能显说；离心攀缘，无有诸相；究竟平等，永无变异，不可破坏，唯是一心，说名真如。故从本已来，不可言说，不可分别，一切言说唯假非实，但随妄念无所有故。言真如者，此亦无相。但是一切言说中极以言遣言，非其体性有少可遣、有少可立。
　　问曰：若如是者，众生云何随顺悟入？
　　答曰：若知虽说一切法而无能说所说，虽念一切法而无能念所念，尔时随顺妄念都尽，名为悟入。
　　复次，真如者，依言说建立有二种别：一、真实空，究竟远离不实之相，显实体故；二、真实不空，本性具足无边功德，有自体故。
　　复次，真实空者，从本已来，一切染法不相应故，离一切法差别相故，无有虚妄分别心故。应知真如，非有相，非无相，非有无相，非非有无相；非一相，非异相，非一异相，非非一异相。略说，以一切众生妄分别心所不能解故，立为空。据实道理，妄念非有，空性亦空，以所遮是无，能遮亦无故。
　　言真实不空者，由妄念空无故，即显真心；常恒不变，净法圆满，故名不空。亦无不空相，以非妄念心所行故，唯离念智之所证故。
　　心生灭门者，谓依如来藏有生灭心转。不生灭与生灭和合，非一非异，名阿赖耶识。此识有二种义，谓能摄一切法，能生一切法。复有二种义：一者、觉义，二者、不觉义。
　　言觉义者，谓心第一义性，离一切妄念相。离一切妄念相故，等虚空界，无所不遍，法界一相，即是一切如来平等法身。依此法身，说一切如来为本觉。以待始觉，立为本觉。然始觉时，即是本觉，无别觉起立。始觉者，谓依本觉有不觉，依不觉说有始觉。又以觉心源故，名究竟觉；不觉心源故，非究竟觉。
　　如凡夫人，前念不觉起于烦恼，后念制伏令不更生；此虽名觉，即是不觉。如二乘人及初业菩萨，觉有念、无念体相别异；以舍粗分别故，名相似觉。如法身菩萨，觉念、无念皆无有相；舍中品分别故，名随分觉。若超过菩萨地，究竟道满足，一念相应觉心初起，始名为觉；远离觉相微细分别究竟永尽，心根本性常住现前，是为如来，名究竟觉。
　　是故经说：若有众生，能观一切妄念无相，则为证得如来智慧。又言心初起者，但随俗说，求其初相终不可得。心尚无有，何况有初？是故一切众生不名为觉，以无始来恒有无明妄念相续未曾离故。若妄念息，即知心相生、住、异、灭皆悉无相；以于一心前后同时皆不相应，无自性故。如是知已，则知始觉不可得，以不异本觉故。
　　复次，本觉随染，分别生二种差别相：一、净智相，二、不思议用相。
　　净智相者，谓依法熏习，如实修行，功行满足，破和合识，灭转识相，显现法身清净智故。一切心识相即是无明相，与本觉非一非异，非是可坏，非不可坏。如海水与波，非一非异，波因风动，非水性动；若风止时，波动即灭，非水性灭。众生亦尔，自性清净心，因无明风动，起识波浪；如是三事皆无形相，非一非异，然性净心是动识本。无明灭时，动识随灭，智性不坏。
　　不思议用相者，依于净智，能起一切胜妙境界，常无断绝。谓如来身具足无量增上功德，随众生根，示现成就无量利益。
　　复次，觉相有四种大义，清净如虚空明镜：一、真实空大义，如虚空明镜，谓一切心境界相及觉相，皆不可得故。二、真实不空大义，如虚空明镜，谓一切法圆满成就，无能坏性。一切世间境界之相皆于中现，不出不入，不灭不坏，常住一心。一切染法所不能染，智体具足，无边无漏功德为因，熏习一切众生心故。三、真实不空离障大义，如虚空明镜，谓烦恼、所知二障永断，和合识灭，本性清净常安住故。四、真实不空示现大义，如虚空明镜，谓依离障法随所应化，现如来等种种色声，令彼修行诸善根故。
　　不觉义者，谓从无始来，不如实知真法一故，不觉心起而有妄念。然彼妄念自无实相，不离本觉。犹如迷人，依方故迷；迷无自相，不离于方。众生亦尔，依于觉故而有不觉，妄念迷生。然彼不觉自无实相，不离本觉，复待不觉以说真觉。不觉既无，真觉亦遣。
　　复次，依于觉故而有不觉，生三种相不相舍离：一、无明业相，以依不觉，心动为业；觉则不动，动则有苦，果不离因故。二、能见相，以依心动能见境界，不动则无见。三、境界相，以依能见妄境相现，离见则无境。
　　以有虚妄境界缘故，复生六种相：一、智相，谓缘境界生爱、非爱心。二、相续相，谓依于智，苦乐觉念相应不断。三、执著相，谓依苦乐觉念相续而生执著。四、执名等相，谓依执著分别名等诸安立相。五、起业相，谓依执名等，起于种种诸差别业。六、业系苦相，谓依业受苦，不得自在。是故当知，一切染法悉无有相，皆因无明而生起故。
　　复次，觉与不觉有二种相：一、同相，二、异相。
　　言同相者，如种种瓦器，皆同土相；如是无漏无明种种幻用，皆同真相。是故佛说：一切众生无始已来常入涅槃。菩提非可修相，非可生相，毕竟无得，无有色相而可得见。见色相者，当知皆是随染幻用，非是智色不空之相，以智相不可得故。广如彼说。
　　言异相者，如种种瓦器，各各不同；此亦如是，无漏无明种种幻用相差别故。
　　复次，生灭因缘者，谓诸众生依心意识转。此义云何？以依阿赖耶识，有无明不觉起，能见、能现、能取境界分别相续，说名为意。此意复有五种异名：一名业识，谓无明力不觉心动。二名转识，谓依动心能见境相。三名现识，谓现一切诸境界相。犹如明镜现众色像，现识亦尔，如其五境对至即现，无有前后，不由功力。四名智识，谓分别染净诸差别法。五名相续识，谓恒作意相应不断，任持过去善恶等业令无失坏，成熟现未苦乐等报使无违越，已曾经事忽然忆念，未曾经事妄生分别。
　　是故三界一切皆以心为自性，离心则无六尘境界。何以故？一切诸法以心为主，从妄念起。凡所分别皆分别自心，心不见心，无相可得。是故当知，一切世间境界之相，皆依众生无明妄念而得建立，如镜中像，无体可得；唯从虚妄分别心转，心生则种种法生，心灭则种种法灭故。
　　言意识者，谓一切凡夫依相续识，执我、我所，种种妄取六种境界。亦名分离识，亦名分别事识，以依见、爱等熏而增长故。
　　无始无明熏所起识，非诸凡夫、二乘智慧之所能知。解行地菩萨始学观察，法身菩萨能少分知，至究竟地犹未知尽，唯有如来能总明了。此义云何？以其心性本来清净，无明力故染心相现，虽有染心而常明洁，无有改变。复以本性无分别故，虽复遍生一切境界而无变易。以不觉一法界故不相应，无明分别起生诸染心。如是之义甚深难测，唯佛能知，非余所了。
　　此所生染心有六种别：一、执相应染，声闻、缘觉及信相应地诸菩萨能远离；二、不断相应染，信地菩萨勤修力能少分离，至净心地永尽无余；三、分别智相应染，从具戒地乃至具慧地能少分离，至无相行地方得永尽；四、现色不相应染，此色自在地之所除灭；五、见心不相应染，此心自在地之所除灭；六、根本业不相应染，此从菩萨究竟地入如来地之所除灭。
　　不觉一法界者，始从信地观察起行，至净心地能少分离，入如来地方得永尽。相应义者，心分别异，染净分别异，知相缘相同。不相应义者，即心不觉，常无别异，知相缘相不同。染心者，是烦恼障，能障真如根本智故。无明者，是所知障，能障世间业自在智故。此义云何？以依染心，执著无量能取所取虚妄境界，违一切法平等之性。一切法性，平等寂灭，无有生相；无明不觉，妄与觉违，是故于一切世间种种境界差别业用皆悉不能如实而知。
　　复次，分别心生灭相者，有二种别：一、粗，谓相应心；二、细，谓不相应心。粗中之粗，凡夫智境；粗中之细及细中之粗，菩萨智境。此二种相，皆由无明熏习力起，然依因依缘：因是不觉，缘是妄境。因灭则缘灭。缘灭故，相应心灭；因灭故，不相应心灭。
　　问：若心灭者，云何相续？若相续者，云何言灭？
　　答：实然。今言灭者，但心相灭，非心体灭。如水因风而有动相，以风灭故，动相即灭，非水体灭。若水灭者，动相应断，以无所依、无能依故。以水体不灭，动相相续。众生亦尔，以无明力令其心动；无明灭故，动相即灭，非心体灭。若心灭者，则众生断，以无所依、无能依故。以心体不灭，心动相续。
　　复次，以四种法，熏习义故，染净法起无有断绝：一、净法，谓真如；二、染因，谓无明；三、妄心，谓业识；四、妄境，谓六尘。
　　熏习义者，如世衣服，非臭非香，随以物熏则有彼气。真如净法，性非是染，无明熏故则有染相。无明染法，实无净业，真如熏故说有净用。
　　云何熏习染法不断？所谓依真如故而起无明，为诸染因。然此无明，即熏真如；既熏习已，生妄念心。此妄念心，复熏无明，以熏习故不觉真法；以不觉故，妄境相现。以妄念心熏习力故，生于种种差别执著，造种种业，受身心等众苦果报。
　　妄境熏义有二种别：一、增长分别熏，二、增长执取熏。
　　妄心熏义亦二种别：一、增长根本业识熏，令阿罗汉、辟支佛、一切菩萨受生灭苦；二、增长分别事识熏，令诸凡夫受业系苦。
　　无明熏义亦二种别：一、根本熏，成就业识义；二、见爱熏，成就分别事识义。
　　云何熏习净法不断？谓以真如熏于无明，以熏习因缘力故，令妄念心厌生死苦，求涅槃乐。以此妄心厌求因缘复熏真如，以熏习故则自信己身有真如法本性清净，知一切境界唯心妄动毕竟无有。以能如是如实知故，修远离法，起于种种诸随顺行，无所分别，无所取著。经于无量阿僧祇劫，惯习力故，无明则灭；无明灭故，心相不起；心不起故，境界相灭。如是一切染因、染缘及以染果，心相都灭，名得涅槃，成就种种自在业用。
　　妄心熏义有二种别：一、分别事识熏，令一切凡夫、二乘厌生死苦，随已堪能趣无上道；二、意熏，令诸菩萨发心勇猛，速疾趣入无住涅槃。
　　真如熏义亦二种别：一、体熏，二、用熏。
　　体熏者，所谓真如从无始来，具足一切无量无漏，亦具难思胜境界用，常无间断熏众生心。以此力故，令诸众生厌生死苦，求涅槃乐，自信己身有真实法，发心修行。
　　问：若一切众生同有真如等皆熏习，云何而有信、不信者？从初发意乃至涅槃，前后不同无量差别，如是一切悉应齐等。
　　答：虽一切众生等有真如，然无始来无明厚薄无量差别，过恒沙数我见、爱等缠缚烦恼亦复如是，唯如来智之所能知故，令信等前后差别。又诸佛法有因有缘，因缘具足，事乃成办。如木中火性，是火正因；若无人知，或有虽知而不施功，欲令出火焚烧木者，无有是处。众生亦尔，虽有真如体熏因力，若不遇佛诸菩萨等善知识缘，或虽不修胜行、不生智慧、不断烦恼，能得涅槃，无有是处。又复虽有善知识缘，傥内无真如熏习因力，必亦不能厌生死苦、求涅槃乐。要因缘具足，乃能如是。云何具足？谓自相续中有熏习力，诸佛菩萨慈悲摄护，乃能厌生死苦，信有涅槃，种诸善根，修习成熟；以是复值诸佛菩萨示教利喜，令修胜行，乃至成佛入于涅槃。
　　用熏者，即是众生外缘之力。有无量义，略说二种：一、差别缘，二、平等缘。
　　差别缘者，谓诸众生从初发心乃至成佛，蒙佛菩萨等诸善知识，随所应化而为现身：或为父母，或为妻子，或为眷属，或为仆使，或为知友，或作怨家，或复示现天王等形，或以四摄，或以六度，乃至一切菩提行缘；以大悲柔软心、广大福智藏，熏所应化一切众生，令其见闻及以忆念如来等形增长善根。此缘有二：一、近缘，速得菩提故；二、远缘，久远方得故。此二差别复各二种：一、增行缘，二、入道缘。
　　平等缘者，谓一切诸佛及诸菩萨，以平等智慧、平等志愿，普欲拔济一切众生，任运相续，常无断绝。以此智愿熏众生故，令其忆念诸佛菩萨，或见或闻而作利益；入净三昧，随所断障得无碍眼，于念念中，一切世界平等现见无量诸佛及诸菩萨。
　　此体、用熏复有二别：一、未相应，二、已相应。未相应者，谓凡夫、二乘、初行菩萨，以意、意识熏，唯依信力修行。未得无分别心修行，未与真如体相应故；未得自在业修行，未与真如用相应故。已相应者，谓法身菩萨得无分别心，与一切如来自体相应故；得自在业，与一切如来智用相应故。唯依法力任运修行，熏习真如，灭无明故。
　　复次，染熏习从无始来不断，成佛乃断。净熏习，尽于未来毕竟无断。以真如法熏习故，妄心则灭，法身显现，用熏习起故无有断。
　　复次，真如自体相者，一切凡夫、声闻、缘觉、菩萨、诸佛无有增减，非前际生，非后际灭，常恒究竟；从无始来，本性具足一切功德。谓大智慧光明义、遍照法界义、如实了知义、本性清净心义、常乐我净义、寂静不变自在义。如是等过恒沙数非同非异、不思议佛法，无有断绝，依此义故名如来藏，亦名法身。
　　问：上说真如离一切相，云何今说具足一切诸功德相？
　　答：虽实具有一切功德，然无差别相。彼一切法皆同一味、一真，离分别相，无二性故。
　　以依业识等生灭相，而立彼一切差别之相。此云何立？以一切法本来唯心，实无分别，以不觉故，分别心起，见有境界，名为无明；心性本净，无明不起，即于真如立大智慧光明义。若心性见境，则有不见之相；心性无见则无不见，即于真如立遍照法界义。若心有动，则非真了知，非本性清净，非常乐我净，非寂静，是变异不自在，由是具起过于恒沙虚妄杂染；以心性无动故，即立真实了知义，乃至过于恒沙清净功德相义。若心有起，见有余境可分别求，则于内法有所不足；以无边功德即一心自性，不见有余法而可更求，是故满足过于恒沙非异非一、不可思议诸佛之法无有断绝。故说真如名如来藏，亦复名为如来法身。
　　复次，真如用者，谓一切诸佛在因地时，发大慈悲，修行诸度、四摄等行，观物同已，普皆救脱，尽未来际不限劫数。如实了知自他平等，而亦不取众生之相。以如是大方便智，灭无始无明，证本法身，任运起于不思议业种种自在差别作用；周遍法界与真如等，而亦无有用相可得。何以故？一切如来唯是法身。第一义谛，无有世谛境界作用，但随众生见闻等故，而有种种作用不同。
　　此用有二：一、依分别事识，谓凡夫、二乘心所见者，是名化身。此人不知转识影现，见从外来取色分限，然佛化身无有限量。二、依业识，谓诸菩萨从初发心，乃至菩萨究竟地心所见者，名受用身。身有无量色，色有无量相，相有无量好，所住依果亦具无量功德庄严，随所应见，无量无边，无际无断，非于心外如是而见。此诸功德，皆因波罗蜜等无漏行熏及不思议熏之所成就，具无边喜乐功德相故，亦名报身。
　　又凡夫等所见，是其粗用；随六趣异种种差别，无有无边功德乐相，名为化身。初行菩萨见中品用，以深信真如故，得少分见。知如来身无去无来，无有断绝，唯心影现，不离真如。然此菩萨犹未能离微细分别，以未入法身位故。净心菩萨见微细用，如是转胜乃至菩萨究竟地中见之方尽。此微细用是受用身，以有业识见受用身。若离业识则无可见，一切如来皆是法身，无有彼此差别色相互相见故。
　　问：若佛法身无有种种差别色相，云何能现种种诸色？
　　答：以法身是色实体故，能现种种色，谓从本已来，色心无二。以色本性即心自性，说名智身。以心本性即色自性，说名法身。依于法身，一切如来所现色身，遍一切处无有间断。十方菩萨随所堪任，随所愿乐，见无量受用身、无量庄严土各各差别，不相障碍，无有断绝。此所现色身，一切众生心意识不能思量，以是真如自在甚深用故。
大乘起信论卷下
　　复次，为令众生从心生灭门入真如门故，令观色等相皆不成就。云何不成就？谓分析粗色渐至微尘，复以方分析此微尘，是故若粗若细一切诸色，唯是妄心分别影像，实无所有。推求余蕴渐至刹那，求此刹那相，别非一无为之法亦复如是，离于法界终不可得，如是十方一切诸法应知悉然。犹如迷人，谓东为西，方实不转；众生亦尔，无明迷故，谓心为动而实不动。若知动心即不生灭，即得入于真如之门。
　　对治邪执者，一切邪执莫不皆依我见而起；若离我见，则无邪执。我见有二种：一、人我见，二、法我见。
　　人我见者，依诸凡夫说有五种：
　　一者、如经中说：“如来法身究竟寂灭，犹如虚空。”凡愚闻之不解其义，则执如来性同于虚空，常恒遍有。为除彼执，明虚空相唯是分别，实不可得，有见有对待于诸色，以心分别说名虚空。色既唯是妄心分别，当知虚空亦无有体，一切境相唯是妄心之所分别。若离妄心，即境界相灭，唯真如心无所不遍。此是如来自性如虚空义，非谓如空是常、是有。
　　二者、如经中说：“一切世法皆毕竟空，乃至涅槃真如法亦毕竟空。本性如是离一切相。”凡愚闻之不解其义，即执涅槃真如法唯空无物。为除彼执，明真如法身自体不空，具足无量性功德故。
　　三者、如经中说：“如来藏具足一切诸性功德，不增不减。”凡愚闻已不解其义，则执如来藏有色心法自相差别。为除此执，明以真如本无染法差别，立有无边功德相非是染相。
　　四者、如经中说：“一切世间诸杂染法，皆依如来藏起。一切法不异真如。”凡愚闻之不解其义，则谓如来藏具有一切世间染法。为除此执，明如来藏从本具有过恒沙数清净功德，不异真如。过恒沙数烦恼染法，唯是妄有，本无自性，从无始来未曾暂与如来藏相应。若如来藏染法相应，而令证会息妄染者，无有是处。
　　五者、如经中说：“依如来藏有生死，得涅槃。”凡愚闻之不知其义，则谓依如来藏生死有始；以见始故，复谓涅槃有其终尽。为除此执，明如来藏无有初际，无明依之生死无始。若言三界外更有众生始起者，是外道经中说，非是佛教。以如来藏无有后际，证此永断生死种子，得于涅槃亦无后际。依人我见四种见生，是故于此安立彼四。
　　法我见者，以二乘钝根，世尊但为说人无我，彼人便于五蕴生灭毕竟执著，怖畏生死，妄取涅槃。为除此执，明五蕴法本性不生，不生故亦无有灭，不灭故本来涅槃。
　　若究竟离分别执著，则知一切染法、净法皆相待立。是故当知，一切诸法从本已来，非色非心，非智非识，非无非有，毕竟皆是不可说相。而有言说示教之者，皆是如来善巧方便，假以言语引导众生，令舍文字入于真实。若随言执义增妄分别，不生实智，不得涅槃。
　　分别修行正道相者，谓一切如来得道正因，一切菩萨发心修习令现前故。略说发心有三种相：一、信成就发心，二、解行发心，三、证发心。
　　信成就发心者，依何位，修何行，得信成就，堪能发心？当知是人依不定聚，以法熏习善根力故，深信业果，行十善道，厌生死苦，求无上觉，值遇诸佛及诸菩萨承事供养，修行诸行，经十千劫信乃成就。从是已后，或以诸佛菩萨教力，或以大悲，或因正法将欲坏灭，以护法故而能发心。既发心已，入正定聚毕竟不退，住佛种性，胜因相应。或有众生，久远已来善根微少，烦恼深厚覆其心故，虽值诸佛及诸菩萨承事供养，唯种人天受生种子，或种二乘菩提种子。或有虽求大菩提道，然根不定，或进或退。或有值佛及诸菩萨供养承事，修行诸行，未得满足十千大劫，中间遇缘而发于心。遇何等缘？所谓或见佛形相，或供养众僧，或二乘所教，或见他发心。此等发心皆悉未定，若遇恶缘，或时退堕二乘地故。
　　复次，信成就发心，略说有三：一、发正直心，如理正念真如法故；二、发深重心，乐集一切诸善行故；三、发大悲心，愿拔一切众生苦故。
　　问：一切众生，一切诸法，皆同一法界，无有二相。据理但应正念真如，何假复修一切善行，救一切众生？
　　答：不然。如摩尼宝，本性明洁，在矿秽中；假使有人勤加忆念，而不作方便，不施功力，欲求清净终不可得。真如之法亦复如是，体虽明洁具足功德，而被无边客尘所染；假使有人勤加忆念，而不作方便，不修诸行，欲求清净终无得理。是故要当集一切善行，救一切众生，离彼无边客尘垢染，显现真法。
　　彼方便行略有四种：
　　一、行根本方便。谓观一切法本性无生，离于妄见，不住生死；又观一切法因缘和合，业果不失，起于大悲，修诸善行，摄化众生，不住涅槃。以真如离于生死涅槃相故。此行随顺以为根本，是名行根本方便。
　　二、能止息方便。所谓惭愧及以悔过，此能止息一切恶法令不增长。以真如离一切过失相故。随顺真如止息诸恶，是名能止息方便。
　　三、生长善根方便。谓于三宝所起爱敬心，尊重供养，顶礼称赞，随喜劝请，正信增长，乃至志求无上菩提。为佛法僧威力所护，业障清净，善根不退。以真如离一切障，具一切功德故。随顺真如修行善业，是名生长善根方便。
　　四、大愿平等方便。谓发誓愿尽未来际，平等救拔一切众生，令其安住无余涅槃。以知一切法本性无二故，彼此平等故，究竟寂灭故。随顺真如此三种相发大誓愿，是名大愿平等方便。
　　菩萨如是发心之时，则得少分见佛法身；能随愿力现八种事，谓从兜率天宫来下，入胎，住胎，出胎，出家，成佛，转法轮，般涅槃。然犹未得名为法身，以其过去无量世来有漏之业未除断故，或由恶业受于微苦，愿力所持，非久被系。有经中说，信成就发心菩萨，或有退堕恶趣中者，此为初学心多懈怠不入正位，以此语之，令增勇猛，非如实说。又此菩萨一发心后，自利利他，修诸苦行，心无怯弱，尚不畏堕二乘之地，况于恶道？若闻无量阿僧祇劫勤修种种难行、苦行，方始得佛，不惊不怖，何况有起二乘之心及堕恶趣？以决定信一切诸法从本已来性涅槃故。
　　解行发心者，当知转胜，初无数劫将欲满故，于真如中得深解故，修一切行皆无著故。此菩萨知法性离悭贪相是清净施度，随顺修行檀那波罗蜜；知法性离五欲境无破戒相是清净戒度，随顺修行尸罗波罗蜜；知法性无有苦恼离瞋害相是清净忍度，随顺修行羼提波罗蜜；知法性离身心相无有懈怠是清净进度，随顺修行毗梨耶波罗蜜；知法性无动无乱是清净禅度，随顺修行禅那波罗蜜；知法性离诸痴闇是清净慧度，随顺修行般若波罗蜜。
　　证发心者，从净心地乃至菩萨究竟地，证何境界？所谓真如。以依转识，说为境界；而实证中，无境界相。此菩萨以无分别智，证离言说真如法身故，能于一念遍往十方一切世界，供养诸佛，请转法轮，唯为众生而作利益，不求听受美妙音词。或为怯弱众生故，示大精进，超无量劫速成正觉。或为懈怠众生故，经于无量阿僧祇劫，久修苦行方始成佛。如是示现无数方便，皆为饶益一切众生。而实菩萨种性、诸根、发心、作证，皆悉同等，无超过法，决定皆经三无数劫成正觉故。但随众生世界不同，所见所闻根欲性异，示所修行种种差别。
　　此证发心中有三种心：一、真心，无有分别故；二、方便心，任运利他故；三、业识心，微细起灭故。又此菩萨福德、智慧，二种庄严悉圆满已，于色究竟，得一切世间最尊胜身；以一念相应慧，顿拔无明根，具一切种智，任运而有不思议业，于十方无量世界普化众生。
　　问：虚空无边故，世界无边；世界无边故，众生无边；众生无边故，心行差别亦复无边。如是境界无有齐限，难知难解。若无明断，永无心相，云何能了一切种，成一切种智？
　　答：一切妄境从本已来，理实唯一心为性。一切众生执著妄境，不能得知一切诸法第一义性。诸佛如来无有执著，则能现见诸法实性，而有大智显照一切染净差别，以无量无边善巧方便，随其所应利乐众生。是故妄念心灭，了一切种，成一切种智。
　　问：若诸佛有无边方便，能于十方任运利益诸众生者，何故众生不常见佛，或睹神变，或闻说法？
　　答：如来实有如是方便，但要待众生其心清净，乃为现身。如镜有垢，色像不现，垢除则现。众生亦尔，心未离垢，法身不现，离垢则现。

　　云何修习信分？此依未入正定众生说。何者为信心？云何而修习？信有四种：一、信根本，谓乐念真如法故；二、信佛具足无边功德，谓常乐顶礼、恭敬、供养，听闻正法，如法修行，回向一切智故；三、信法有大利益，谓常乐修行诸波罗蜜故；四、信正行僧，谓常供养诸菩萨众，正修自利利他行故。
　　修五门行，能成此信，所谓施门、戒门、忍门、精进门、止观门。
　　云何修施门？谓若见众生来从乞求，以己资财随力施与，舍自悭著，令其欢喜；若见众生危难逼迫，方便救济令无怖畏；若有众生而来求法，以己所解随宜为说。修行如是三种施时，不为名闻，不求利养，亦不贪著世间果报，但念自他利益安乐，回向阿耨多罗三藐三菩提。
　　云何修戒门？所谓在家菩萨，当离杀生、偷盗、邪淫、妄言、两舌、恶口、绮语、悭贪、瞋嫉、谄诳、邪见。若出家者，为欲折伏诸烦恼故，应离愦闹，常依寂静，修习止足、头陀等行；乃至小罪心生大怖，惭愧悔责。护持如来所制禁戒，不令见者有所讥嫌，能使众生舍恶修善。
　　云何修忍门？所谓见恶不嫌，遭苦不动，常乐观察甚深句义。
　　云何修精进门？所谓修诸善行，心不懈退。当念过去无数劫来，为求世间贪欲境界，虚受一切身心大苦，毕竟无有少分滋味。为令未来远离此苦，应勤精进不生懈怠，大悲利益一切众生。其初学菩萨虽修行信心，以先世来多有重罪恶业障故，或为魔邪所恼，或为世务所缠，或为种种病缘之所逼迫，如是等事为难非一，令其行人废修善品。是故宜应勇猛精进，昼夜六时，礼拜诸佛，供养赞叹，忏悔劝请，随喜回向无上菩提，发大誓愿无有休息，令恶障销灭，善根增长。
　　云何修止观门？谓息灭一切戏论境界是止义，明见因果生灭之相是观义。初各别修，渐次增长，至于成就，任运双行。
　　其修止者，住寂静处，结跏趺坐，端身正意。不依气息，不依形色，不依虚空，不依地、水、火、风，乃至不依见、闻、觉、知。一切分别想念皆除，亦遣除想。以一切法不生不灭皆无相故，前心依境次舍于境，后念依心复舍于心，以心驰外境摄住内心，后复起心不取心相。以离真如不可得故，行住坐卧，于一切时如是修行恒不断绝，渐次得入真如三昧，究竟折伏一切烦恼，信心增长，速成不退。若心怀疑惑，诽谤不信，业障所缠，我慢懈怠，如是等人所不能入。
　　复次，依此三昧证法界相，知一切如来法身与一切众生身平等无二，皆是一相，是故说名一相三昧。若修习此三昧，能生无量三昧，以真如是一切三昧根本处故。
　　或有众生善根微少，为诸魔外道鬼神惑乱。或现恶形以怖其心；或示美色以迷其意；或现天形，或菩萨形，乃至佛形相好庄严；或说总持；或说诸度；或复演说诸解脱门、无怨无亲、无因无果，一切诸法毕竟空寂，本性涅槃；或复令知过去、未来及他心事，辩才演说无滞无断，使其贪著名誉利养；或数瞋数喜；或多悲多爱；或恒乐昏寐；或久不睡眠；或身婴疹疾；或性不勤策；或卒起精进，即便休废；或情多疑惑，不生信受；或舍本胜行，更修杂业，爱著世事，溺情从好；或令证得外道诸定，一日、二日乃至七日，住于定中得好饮食，身心适悦，不饥不渴；或复劝令受女等色；或令其饮食乍少乍多；或使其形容或好或丑。若为诸见烦恼所乱，即便退失往昔善根。是故宜应审谛观察，当作是念：“此皆以我善根微薄，业障厚重，为魔鬼等之所迷惑。”如是知已，念彼一切皆唯是心，如是思惟刹那即灭，远离诸相，入真三昧；心相既离，真相亦尽，从于定起诸见烦恼皆不现行，以三昧力坏其种故，殊胜善品随顺相续，一切障难悉皆远离，起大精进恒无断绝。
　　若不修行此三昧者，无有得入如来种性。以余三昧皆是有相，与外道共，不得值遇佛菩萨故。是故菩萨于此三昧当勤修习，令成就究竟。
　　修此三昧，现身即得十种利益：一者、常为十方诸佛菩萨之所护念；二者、不为一切诸魔恶鬼之所恼乱；三者、不为一切邪道所惑；四者、令诽谤深法重罪业障皆悉微薄；五者、灭一切疑诸恶觉观；六者、于如来境界信得增长；七者、远离忧悔，于生死中勇猛不怯；八者、远离憍慢，柔和忍辱，常为一切世间所敬；九者、设不住定，于一切时、一切境中，烦恼种薄，终不现起；十者、若住于定，不为一切音声等缘之所动乱。
　　复次，若唯修止，心则沉没，或生懈怠，不乐众善，远离大悲，是故宜应兼修于观。云何修耶？谓当观世间一切诸法生灭不停，以无常故苦，苦故无我。应观过去法如梦，现在法如电，未来法如云，忽尔而起。应观有身悉皆不净，诸虫秽污烦恼和杂。观诸凡愚所见诸法，于无物中妄计为有。观察一切从缘生法，皆如幻等，毕竟无实。观第一义谛非心所行，不可譬喻，不可言说。观一切众生从无始来，皆因无明熏习力故，受于无量身心大苦；现在、未来亦复如是，无边无限，难出难度，常在其中不能觉察，甚为可愍。如是观已，生决定智，起广大悲，发大勇猛，立大誓愿：“愿令我心离诸颠倒，断诸分别，亲近一切诸佛菩萨，顶礼供养，恭敬赞叹，听闻正法，如说修行，尽未来际无有休息，以无量方便拔济一切苦海众生，令住涅槃第一义乐。”作是愿已，于一切时，随己堪能，修行自利利他之行，行住坐卧常勤观察应作、不应作，是名修观。
　　复次，若唯修观，则心不止息，多生疑惑，不随顺第一义谛，不出生无分别智，是故止、观应并修行。谓虽念一切法皆无自性，不生不灭，本来寂灭，自性涅槃，而亦即见因缘和合，善恶业报不失不坏；虽念因缘善恶业报，而亦即见一切诸法无生无性乃至涅槃。
　　然修行止者，对治凡夫乐著生死，亦治二乘执著生死而生怖畏。修行观者，对治凡夫不修善根，亦治二乘不起大悲狭劣心过。是故止、观互相助成，不相舍离。若止、观不具，必不能得无上菩提。
　　复次，初学菩萨住此娑婆世界，或值寒热、风雨不时、饥馑等苦；或见不善可畏众生，三毒所缠，邪见颠倒，弃背善道，习行恶法。菩萨在中心生怯弱，恐不可值遇诸佛菩萨，恐不能成就清净信心，生疑欲退者，应作是念：“十方所有诸佛菩萨，皆得大神通无有障碍，能以种种善巧方便，救拔一切险厄众生。”作是念已，发大誓愿，一心专念佛及菩萨。以生如是决定心故，于此命终必得往生余佛刹中，见佛菩萨，信心成就，永离恶趣。如经中说：“若善男子、善女人，专念西方极乐世界阿弥陀佛，以诸善根回向愿生，决定得生。”常见彼佛，信心增长，永不退转；于彼闻法，观佛法身，渐次修行得入正位。
　　云何利益分？如是大乘秘密句义，今已略说。
　　若有众生，欲于如来甚深境界广大法中，生净信觉解心，入大乘道无有障碍，于此略论当勤听受、思惟、修习，当知是人决定速成一切种智。若闻此法不生惊怖，当知此人定绍佛种，速得授记。假使有人化三千大千世界众生令住十善道，不如于须臾顷正思此法，过前功德无量无边。若一日一夜如说修行，所生功德无量无边，不可称说。假令十方一切诸佛，各于无量阿僧祇劫，说不能尽。以真如功德无边际故，修行功德亦复无边。若于此法生诽谤者，获无量罪，于阿僧祇劫受大苦恼。是故于此应决定信，勿生诽谤，自害害他断三宝种。一切诸佛依此修行成无上智，一切菩萨由此证得如来法身。过去菩萨依此得成大乘净信，现在今成，未来当成。是故欲成自利利他殊胜行者，当于此论勤加修学。
　　我今已解释，甚深广大义，
功德施群生，令见真如法。
大乘起信论序扬州僧智恺作
　　夫起信论者，乃是至极大乘，甚深秘典，开示如理缘起之义。其旨渊弘，寂而无相。其用广大，宽廓无边，与凡圣为依，众法之本。以其文深旨远，信者至微。故于如来灭后六百余年，诸道乱兴，魔邪竞扇，于佛正法毁谤不停。时有一高德沙门，名曰马鸣，深契大乘，穷尽法性，大悲内融，随机应现，愍物长迷故作斯论。盛隆三宝，重兴佛日，起信未久，回邪入正，使大乘正典复显于时。缘起深理，更彰于后代；迷群异见者，舍执而归依；闇类偏情之党，弃著而臻凑。自昔已来，久蕴西域，无传东夏者。良以宣译有时，故前梁武皇帝，遣聘中天竺摩伽陀国取经，并诸法师。遇值三藏拘兰难陀，译名真谛。其人少小博采，备览诸经，然于大乘偏洞深远。时彼国王应即移遣，法师苦辞不免，便就泛舟，与瞿昙及多侍从，并送苏合佛像来朝。而至未旬，便值侯景侵扰。法师秀采拥流，含珠未吐，慧日暂停，而欲还返。遂嘱值京邑英贤慧显、智韶、智恺、昙振、慧旻，与假黄钺大将军太保萧公，以大梁承圣三年，岁次癸酉九月十日，于衡州始兴郡建兴寺，敬请法师敷演大乘，阐扬秘典，示导迷徒。遂翻译斯论一卷，以明论旨。玄文二十卷，大品玄文四卷，十二因缘经两卷，九识义章两卷。传语人天竺国月支首那等，执笔人智恺等。首尾二年方讫。马鸣冲旨，更曜于时；邪见之流，伏从正化。余虽慨不见圣，庆遇玄旨，美其幽宗，恋爱无已。不揆无闻，聊由题记，傥遇智者，赐垂改作。
大乘起信论马鸣菩萨造
梁天竺三藏法师真谛译
　　归命尽十方，最胜业遍知，色无碍自在，救世大悲者。
　　及彼身体相，法性真如海，无量功德藏，如实修行等。
　　为欲令众生，除疑舍邪执，起大乘正信，佛种不断故。

　　论曰：有法能起摩诃衍信根，是故应说。说有五分。云何为五？一者、因缘分，二者、立义分，三者、解释分，四者、修行信心分，五者、劝修利益分。
　　初说因缘分。
　　问曰：有何因缘而造此论？
　　答曰：是因缘有八种。云何为八？一者、因缘总相，所谓为令众生离一切苦，得究竟乐，非求世间名利恭敬故；二者、为欲解释如来根本之义，令诸众生正解不谬故；三者、为令善根成熟众生，于摩诃衍法堪任不退信故；四者、为令善根微少众生，修习信心故；五者、为示方便，消恶业障，善护其心，远离痴慢，出邪网故；六者、为示修习止观，对治凡夫、二乘心过故；七者、为示专念方便，生于佛前，必定不退信心故；八者、为示利益，劝修行故。有如是等因缘，所以造论。
　　问曰：修多罗中具有此法，何须重说？
　　答曰：修多罗中虽有此法，以众生根行不等，受解缘别。所谓如来在世，众生利根，能说之人色心业胜，圆音一演，异类等解，则不须论。若如来灭后，或有众生能以自力广闻而取解者；或有众生亦以自力少闻而多解者；或有众生无自智力，因于广论而得解者；亦有众生，复以广论文多为烦，心乐总持少文而摄多义能取解者。如是此论，为欲总摄如来广大深法无边义故，应说此论。
　　已说因缘分。
　　次说立义分。
　　摩诃衍者，总说有二种。云何为二？一者、法，二者、义。
　　所言法者，谓众生心。是心则摄一切世间法、出世间法，依于此心显示摩诃衍义。何以故？是心真如相，即示摩诃衍体故；是心生灭因缘相，能示摩诃衍自体、相、用故。
　　所言义者，则有三种。云何为三？一者、体大，谓一切法真如平等不增减故；二者、相大，谓如来藏具足无量性功德故；三者、用大，能生一切世间、出世间善因果故，一切诸佛本所乘故，一切菩萨皆乘此法到如来地故。
　　已说立义分。
　　次说解释分。
　　解释分有三种。云何为三？一者、显示正义，二者、对治邪执，三者、分别发趣道相。
　　显示正义者，依一心法有二种门。云何为二？一者、心真如门，二者、心生灭门。是二种门皆各总摄一切法。此义云何？以是二门不相离故。
　　心真如者，即是一法界大总相法门体，所谓心性不生不灭。一切诸法，唯依妄念而有差别；若离心念，则无一切境界之相。是故一切法从本已来，离言说相，离名字相，离心缘相，毕竟平等，无有变异，不可破坏，唯是一心，故名真如。以一切言说，假名无实，但随妄念，不可得故。言真如者，亦无有相，谓言说之极，因言遣言。此真如体无有可遣，以一切法悉皆真故；亦无可立，以一切法皆同如故。当知一切法不可说、不可念故，名为真如。
　　问曰：若如是义者，诸众生等，云何随顺而能得入？
　　答曰：若知一切法，虽说无有能说可说，虽念亦无能念可念，是名随顺。若离于念，名为得入。
　　复次，此真如者，依言说分别，有二种义。云何为二？一者、如实空，以能究竟显实故；二者、如实不空，以有自体具足无漏性功德故。
　　所言空者，从本已来，一切染法不相应故。谓离一切法差别之相，以无虚妄心念故。当知真如自性，非有相，非无相，非非有相，非非无相，非有无俱相；非一相，非异相，非非一相，非非异相，非一异俱相。乃至总说，依一切众生以有妄心，念念分别，皆不相应，故说为空。若离妄心，实无可空故。
　　所言不空者，已显法体空无妄故，即是真心；常恒不变，净法满足，则名不空。亦无有相可取，以离念境界，唯证相应故。
　　心生灭者，依如来藏故有生灭心。所谓不生不灭与生灭和合，非一非异，名为阿黎耶识。此识有二种义，能摄一切法，生一切法。云何为二？一者、觉义，二者、不觉义。
　　所言觉义者，谓心体离念。离念相者，等虚空界，无所不遍，法界一相，即是如来平等法身。依此法身，说名本觉。何以故？本觉义者，对始觉义说。以始觉者，即同本觉。始觉义者，依本觉故而有不觉，依不觉故说有始觉。又以觉心源故，名究竟觉；不觉心源故，非究竟觉。
　　此义云何？如凡夫人，觉知前念起恶故，能止后念令其不起；虽复名觉，即是不觉故。如二乘观智，初发意菩萨等，觉于念异，念无异相；以舍粗分别执著相故，名相似觉。如法身菩萨等，觉于念住，念无住相；以离分别粗念相故，名随分觉。如菩萨地尽，满足方便，一念相应觉心初起，心无初相；以远离微细念故，得见心性，心即常住，名究竟觉。
　　是故修多罗说：若有众生能观无念者，则为向佛智故。又心起者，无有初相可知，而言知初相者，即谓无念。是故一切众生不名为觉，以从本来念念相续，未曾离念，故说无始无明。若得无念者，则知心相生、住、异、灭；以无念等故，而实无有始觉之异。以四相俱时而有，皆无自立，本来平等，同一觉故。
　　复次，本觉随染分别，生二种相，与彼本觉不相舍离。云何为二？一者、智净相，二者、不思议业相。
　　智净相者，谓依法力熏习，如实修行，满足方便故。破和合识相，灭相续心相，显现法身，智淳净故。此义云何？以一切心识之相，皆是无明。无明之相，不离觉性，非可坏，非不可坏。如大海水，因风波动，水相、风相不相舍离，而水非动性；若风止灭，动相则灭，湿性不坏故。如是众生自性清净心，因无明风动，心与无明俱无形相，不相舍离；而心非动性，若无明灭，相续则灭，智性不坏故。
　　不思议业相者，以依智净，能作一切胜妙境界。所谓无量功德之相，常无断绝，随众生根，自然相应，种种而现，得利益故。
　　复次，觉体相者，有四种大义，与虚空等，犹如净镜。云何为四？一者、如实空镜，远离一切心境界相，无法可现，非觉照义故。二者、因熏习镜，谓如实不空，一切世间境界悉于中现，不出不入，不失不坏，常住一心，以一切法即真实性故。又一切染法所不能染，智体不动，具足无漏，熏众生故。三者、法出离镜，谓不空法，出烦恼碍、智碍，离和合相，淳净明故。四者、缘熏习镜，谓依法出离故，遍照众生之心，令修善根，随念示现故。
　　所言不觉义者，谓不如实知真如法一故，不觉心起而有其念。念无自相，不离本觉。犹如迷人，依方故迷；若离于方，则无有迷。众生亦尔，依觉故迷；若离觉性，则无不觉。以有不觉妄想心故，能知名义，为说真觉；若离不觉之心，则无真觉自相可说。
　　复次，依不觉故生三种相，与彼不觉相应不离。云何为三？一者、无明业相，以依不觉故心动，说名为业；觉则不动，动则有苦，果不离因故。二者、能见相，以依动故能见，不动则无见。三者、境界相，以依能见故境界妄现，离见则无境界。
　　以有境界缘故，复生六种相。云何为六？一者、智相，依于境界，心起分别，爱与不爱故。二者、相续相，依于智故，生其苦乐，觉心起念，相应不断故。三者、执取相，依于相续，缘念境界，住持苦乐，心起著故。四者、计名字相，依于妄执，分别假名言相故。五者、起业相，依于名字，寻名取著，造种种业故。六者、业系苦相，以依业受果，不自在故。当知无明能生一切染法，以一切染法皆是不觉相故。
　　复次，觉与不觉有二种相。云何为二？一者、同相，二者、异相。
　　言同相者，譬如种种瓦器，皆同微尘性相；如是无漏无明种种业幻，皆同真如性相。是故修多罗中，依于此真如义故，说一切众生本来常住入于涅槃。菩提之法，非可修相，非可作相，毕竟无得，亦无色相可见。而有见色相者，唯是随染业幻所作，非是智色不空之性，以智相无可见故。
　　言异相者，如种种瓦器，各各不同；如是无漏无明，随染幻差别，性染幻差别故。
　　复次，生灭因缘者，所谓众生依心、意、意识转故。此义云何？以依阿黎耶识，说有无明，不觉而起，能见、能现、能取境界，起念相续，故说为意。此意复有五种名。云何为五？一者、名为业识，谓无明力不觉心动故。二者、名为转识，依于动心能见相故。三者、名为现识，所谓能现一切境界。犹如明镜现于色像，现识亦尔，随其五尘对至即现，无有前后，以一切时任运而起常在前故。四者、名为智识，谓分别染净法故。五者、名为相续识，以念相应不断故，住持过去无量世等善恶之业令不失故，复能成熟现在、未来苦乐等报无差违故，能令现在、已经之事忽然而念，未来之事不觉妄虑。
　　是故三界虚伪，唯心所作，离心则无六尘境界。此义云何？以一切法皆从心起，妄念而生。一切分别即分别自心，心不见心，无相可得。当知世间一切境界，皆依众生无明妄心而得住持。是故一切法，如镜中像，无体可得；唯心虚妄，以心生则种种法生，心灭则种种法灭故。
　　复次，言意识者，即此相续识。依诸凡夫取著转深，计我、我所，种种妄执，随事攀缘，分别六尘，名为意识。亦名分离识，又复说名分别事识，此识依见、爱烦恼增长义故。
　　依无明熏习所起识者，非凡夫能知，亦非二乘智慧所觉。谓依菩萨，从初正信发心观察；若证法身，得少分知；乃至菩萨究竟地，不能尽知；唯佛穷了。何以故？是心从本已来，自性清净而有无明，为无明所染有其染心，虽有染心而常恒不变，是故此义唯佛能知。所谓心性常无念故，名为不变。以不达一法界故，心不相应，忽然念起，名为无明。
　　染心者有六种。云何为六？一者、执相应染，依二乘解脱，及信相应地远离故；二者、不断相应染，依信相应地修学方便，渐渐能舍，得净心地究竟离故；三者、分别智相应染，依具戒地渐离，乃至无相方便地究竟离故；四者、现色不相应染，依色自在地能离故；五者、能见心不相应染，依心自在地能离故；六者、根本业不相应染，依菩萨尽地，得入如来地能离故。
　　不了一法界义者，从信相应地观察学断，入净心地随分得离，乃至如来地能究竟离故。言相应义者，谓心念法异，依染净差别，而知相缘相同故。不相应义者，谓即心不觉，常无别异，不同知相缘相故。又染心义者，名为烦恼碍，能障真如根本智故。无明义者，名为智碍，能障世间自然业智故。此义云何？以依染心，能见、能现，妄取境界，违平等性故。以一切法常静，无有起相；无明不觉，妄与法违，故不能得随顺世间一切境界种种知故。
　　复次，分别生灭相者，有二种。云何为二？一者、粗，与心相应故；二者、细，与心不相应故。
　　又粗中之粗，凡夫境界；粗中之细及细中之粗，菩萨境界；细中之细，是佛境界。此二种生灭，依于无明熏习而有，所谓依因依缘：依因者，不觉义故；依缘者，妄作境界义故。若因灭，则缘灭。因灭故，不相应心灭；缘灭故，相应心灭。
　　问曰：若心灭者，云何相续？若相续者，云何说究竟灭？
　　答曰：所言灭者，唯心相灭，非心体灭。如风依水而有动相，若水灭者，则风相断绝，无所依止；以水不灭，风相相续；唯风灭故，动相随灭，非是水灭。无明亦尔，依心体而动，若心体灭者，则众生断绝，无所依止；以体不灭，心得相续；唯痴灭故，心相随灭，非心智灭。
　　复次，有四种法，熏习义故，染法、净法起不断绝。云何为四？一者、净法，名为真如；二者、一切染因，名为无明；三者、妄心，名为业识；四者、妄境界，所谓六尘。
　　熏习义者，如世间衣服，实无于香。若人以香而熏习故，则有香气。此亦如是，真如净法，实无于染，但以无明而熏习故，则有染相。无明染法，实无净业，但以真如而熏习故，则有净用。
　　云何熏习起染法不断？所谓以依真如法故，有于无明。以有无明染法因故，即熏习真如；以熏习故，则有妄心。以有妄心，即熏习无明；不了真如法故，不觉念起，现妄境界。以有妄境界染法缘故，即熏习妄心；令其念著，造种种业，受于一切身心等苦。
　　此妄境界熏习义则有二种。云何为二？一者、增长念熏习，二者、增长取熏习。
　　妄心熏习义有二种。云何为二？一者、业识根本熏习，能受阿罗汉、辟支佛、一切菩萨生灭苦故；二者、增长分别事识熏习，能受凡夫业系苦故。
　　无明熏习义有二种。云何为二？一者、根本熏习，以能成就业识义故；二者、所起见爱熏习，以能成就分别事识义故。
　　云何熏习起净法不断？所谓以有真如法故，能熏习无明；以熏习因缘力故，则令妄心厌生死苦，乐求涅槃。以此妄心有厌求因缘故，即熏习真如，自信己性，知心妄动，无前境界，修远离法；以如实知无前境界故，种种方便，起随顺行，不取不念，乃至久远熏习力故，无明则灭；以无明灭故，心无有起；以无起故，境界随灭；以因缘俱灭故，心相皆尽，名得涅槃，成自然业。
　　妄心熏习义有二种。云何为二？一者、分别事识熏习，依诸凡夫、二乘人等厌生死苦，随力所能，以渐趣向无上道故；二者、意熏习，谓诸菩萨发心勇猛，速趣涅槃故。
　　真如熏习义有二种。云何为二？一者、自体相熏习，二者、用熏习。
　　自体相熏习者，从无始世来，具无漏法，备有不思议业，作境界之性，依此二义，恒常熏习。以有力故，能令众生厌生死苦，乐求涅槃，自信己身有真如法，发心修行。
　　问曰：若如是义者，一切众生悉有真如，等皆熏习，云何有信、无信，无量前后差别？皆应一时自知有真如法，勤修方便，等入涅槃。
　　答曰：真如本一，而有无量无边无明，从本已来，自性差别，厚薄不同故。过恒沙等上烦恼，依无明起差别；我见、爱染烦恼，依无明起差别。如是一切烦恼，依于无明所起，前后无量差别，唯如来能知故。又诸佛法有因有缘，因缘具足，乃得成办。如木中火性，是火正因；若无人知，不假方便，能自烧木，无有是处。众生亦尔，虽有正因熏习之力，若不遇诸佛菩萨善知识等以之为缘，能自断烦恼入涅槃者，则无是处。若虽有外缘之力，而内净法未有熏习力者，亦不能究竟厌生死苦、乐求涅槃。若因缘具足者，所谓自有熏习之力，又为诸佛菩萨等慈悲愿护故，能起厌苦之心，信有涅槃，修习善根；以修善根成熟故，则值诸佛菩萨示教利喜，乃能进趣向涅槃道。
　　用熏习者，即是众生外缘之力。如是外缘有无量义，略说二种。云何为二？一者、差别缘，二者、平等缘。
　　差别缘者，此人依于诸佛菩萨等，从初发意始求道时，乃至得佛，于中若见若念，或为眷属父母诸亲，或为给使，或为知友，或为怨家，或起四摄，乃至一切所作无量行缘；以起大悲熏习之力，能令众生增长善根，若见若闻得利益故。此缘有二种。云何为二？一者、近缘，速得度故；二者、远缘，久远得度故。是近远二缘，分别复有二种。云何为二？一者、增长行缘，二者、受道缘。
　　平等缘者，一切诸佛菩萨，皆愿度脱一切众生，自然熏习，恒常不舍。以同体智力故，随应见闻而现作业。所谓众生依于三昧，乃得平等见诸佛故。
　　此体、用熏习，分别复有二种。云何为二？一者、未相应，谓凡夫、二乘、初发意菩萨等，以意、意识熏习，依信力故而修行。未得无分别心，与体相应故；未得自在业修行，与用相应故。二者、已相应，谓法身菩萨得无分别心，与诸佛智用相应。唯依法力自然修行，熏习真如，灭无明故。
　　复次，染法从无始已来，熏习不断，乃至得佛，后则有断。净法熏习，则无有断，尽于未来。此义云何？以真如法常熏习故，妄心则灭，法身显现，起用熏习，故无有断。
　　复次，真如自体相者，一切凡夫、声闻、缘觉、菩萨、诸佛，无有增减，非前际生，非后际灭，毕竟常恒；从本已来，性自满足一切功德。所谓自体有大智慧光明义故，遍照法界义故，真实识知义故，自性清净心义故，常乐我净义故，清凉不变自在义故，具足如是过于恒沙不离、不断、不异、不思议佛法，乃至满足无有所少义故，名为如来藏，亦名如来法身。
　　问曰：上说真如其体平等，离一切相，云何复说体有如是种种功德？
　　答曰：虽实有此诸功德义，而无差别之相，等同一味，唯一真如。此义云何？以无分别，离分别相，是故无二。
　　复以何义得说差别？以依业识生灭相示。此云何示？以一切法本来唯心，实无于念，而有妄心，不觉起念，见诸境界，故说无明；心性不起，即是大智慧光明义故。若心起见，则有不见之相；心性离见，即是遍照法界义故。若心有动，非真识知，无有自性，非常、非乐、非我、非净，热恼衰变，则不自在，乃至具有过恒沙等妄染之义；对此义故，心性无动，则有过恒沙等诸净功德相义示现。若心有起，更见前法可念者，则有所少；如是净法无量功德，即是一心，更无所念，是故满足，名为法身、如来之藏。
　　复次，真如用者，所谓诸佛如来，本在因地，发大慈悲，修诸波罗密摄化众生，立大誓愿，尽欲度脱等众生界，亦不限劫数，尽于未来。以取一切众生如己身故，而亦不取众生相。此以何义？谓如实知一切众生及与己身，真如平等无别异故。以有如是大方便智，除灭无明，见本法身，自然而有不思议业种种之用；即与真如等，遍一切处，又亦无有用相可得。何以故？谓诸佛如来，唯是法身、智相之身。第一义谛，无有世谛境界，离于施作；但随众生见闻得益，故说为用。
　　此用有二种。云何为二？一者、依分别事识，凡夫、二乘心所见者，名为应身。以不知转识现故，见从外来，取色分齐，不能尽知故。二者、依于业识，谓诸菩萨从初发意，乃至菩萨究竟地心所见者，名为报身。身有无量色，色有无量相，相有无量好，所住依果亦有无量种种庄严，随所示现，即无有边，不可穷尽，离分齐相；随其所应，常能住持，不毁不失。如是功德，皆因诸波罗密等无漏行熏，及不思议熏之所成就，具足无量乐相，故说为报身。
　　又为凡夫所见者，是其粗色；随于六道各见不同，种种异类，非受乐相，故说为应身。复次，初发意菩萨等所见者，以深信真如法故，少分而见；知彼色相庄严等事，无来无去，离于分齐，唯依心现，不离真如。然此菩萨犹自分别，以未入法身位故。若得净心，所见微妙，其用转胜，乃至菩萨地尽，见之究竟。若离业识，则无见相，以诸佛法身，无有彼此色相迭相见故。
　　问曰：若诸佛法身离于色相者，云何能现色相？
　　答曰：即此法身是色体故，能现于色，所谓从本已来，色心不二。以色性即智故，色体无形，说名智身。以智性即色故，说名法身，遍一切处。所现之色无有分齐，随心能示十方世界。无量菩萨，无量报身，无量庄严，各各差别，皆无分齐，而不相妨。此非心识分别能知，以真如自在用义故。
　　复次，显示从生灭门即入真如门。所谓推求五阴，色之与心，六尘境界，毕竟无念。以心无形相，十方求之终不可得。如人迷故，谓东为西，方实不转；众生亦尔，无明迷故，谓心为念，心实不动。若能观察知心无念，即得随顺入真如门故。
　　对治邪执者，一切邪执皆依我见；若离于我，则无邪执。是我见有二种。云何为二？一者、人我见，二者、法我见。
　　人我见者，依诸凡夫说有五种。云何为五？
　　一者，闻修多罗说：“如来法身，毕竟寂寞，犹如虚空。”以不知为破著故，即谓虚空是如来性。云何对治？明虚空相是其妄法，体无不实。以对色故有，是可见相，令心生灭。以一切色法，本来是心，实无外色。若无外色者，则无虚空之相。所谓一切境界，唯心妄起故有；若心离于妄动，则一切境界灭，唯一真心无所不遍。此谓如来广大性智究竟之义，非如虚空相故。
　　二者，闻修多罗说：“世间诸法毕竟体空，乃至涅槃真如之法亦毕竟空。从本已来自空，离一切相。”以不知为破著故，即谓真如涅槃之性唯是其空。云何对治？明真如法身自体不空，具足无量性功德故。
　　三者，闻修多罗说：“如来之藏无有增减，体备一切功德之法。”以不解故，即谓如来之藏，有色、心法自相差别。云何对治？以唯依真如义说故，因生灭染义示现说差别故。
　　四者，闻修多罗说：“一切世间生死染法，皆依如来藏而有，一切诸法不离真如。”以不解故，谓如来藏自体具有一切世间生死等法。云何对治？以如来藏从本已来，唯有过恒沙等诸净功德，不离、不断、不异真如义故。以过恒沙等烦恼染法，唯是妄有，性自本无，从无始世来未曾与如来藏相应故。若如来藏体有妄法，而使证会永息妄者，则无是处故。
　　五者，闻修多罗说：‘依如来藏故有生死，依如来藏故得涅槃。’以不解故，谓众生有始。以见始故，复谓如来所得涅槃有其终尽，还作众生。云何对治？以如来藏无前际故，无明之相亦无有始。若说三界外更有众生始起者，即是外道经说。又如来藏无有后际，诸佛所得涅槃与之相应，则无后际故。
　　法我见者，依二乘钝根故，如来但为说人无我。以说不究竟，见有五阴生灭之法，怖畏生死，妄取涅槃。云何对治？以五阴法自性不生，则无有灭，本来涅槃故。
　　复次，究竟离妄执者，当知染法、净法皆悉相待，无有自相可说。是故一切法从本已来，非色非心，非智非识，非有非无，毕竟不可说相。而有言说者，当知如来善巧方便，假以言说引导众生。其旨趣者，皆为离念，归于真如。以念一切法令心生灭，不入实智故。
　　分别发趣道相者，谓一切诸佛所证之道，一切菩萨发心修行趋向义故。略说发心有三种，云何为三？一者、信成就发心，二者、解行发心，三者，证发心。
　　信成就发心者，依何等人，修何等行，得信成就，堪能发心？所谓依不定聚众生，有熏习善根力故，信业果报，能起十善，厌生死苦，欲求无上菩提，得值诸佛亲承供养，修行信心。经一万劫，信心成就故，诸佛菩萨教令发心。或以大悲故，能自发心；或因正法欲灭，以护法因缘，能自发心。如是信心成就得发心者，入正定聚，毕竟不退，名住如来种中，正因相应。若有众生善根微少，久远已来烦恼深厚，虽值于佛亦得供养，然起人天种子，或起二乘种子。设有求大乘者，根则不定，若进若退。或有供养诸佛未经一万劫，于中遇缘亦有发心，所谓见佛色相而发其心，或因供养众僧而发其心，或因二乘之人教令发心，或学他发心。如是等发心悉皆不定，遇恶因缘，或便退失堕二乘地。
　　复次，信成就发心者，发何等心？略说有三种。云何为三？一者、直心，正念真如法故；二者、深心，乐集一切诸善行故；三者、大悲心，欲拔一切众生苦故。
　　问曰：上说法界一相，佛体无二。何故不唯念真如，复假求学诸善之行？
　　答曰：譬如大摩尼宝，体性明净，而有矿秽之垢；若人虽念宝性，不以方便种种磨治，终无得净。如是众生真如之法体性空净，而有无量烦恼染垢；若人虽念真如，不以方便种种熏修，亦无得净。以垢无量遍一切法故，修一切善行以为对治。若人修行一切善法，自然归顺真如法故。
　　略说方便有四种。云何为四？
　　一者、行根本方便。谓观一切法自性无生，离于妄见，不住生死；观一切法因缘和合，业果不失，起于大悲，修诸福德，摄化众生，不住涅槃。以随顺法性无住故。
　　二者、能止方便。谓惭愧悔过，能止一切恶法不令增长。以随顺法性离诸过故。
　　三者，发起善根增长方便。谓勤供养、礼拜三宝，赞叹、随喜、劝请诸佛。以爱敬三宝淳厚心故，信得增长，乃能志求无上之道。又因佛、法、僧力所护故，能消业障，善根不退。以随顺法性离痴障故。
　　四者，大愿平等方便。所谓发愿尽于未来，化度一切众生使无有余，皆令究竟无余涅槃。以随顺法性无断绝故。法性广大，遍一切众生，平等无二，不念彼此，究竟寂灭故。
　　菩萨发是心故，则得少分见于法身。以见法身故，随其愿力能现八种利益众生，所谓从兜率天退，入胎，住胎，出家，成道，转法轮，入于涅槃。然是菩萨未名法身，以其过去无量世来有漏之业未能决断，随其所生与微苦相应，亦非业系，以有大愿自在力故。如修多罗中，或说有退堕恶趣者，非其实退，但为初学菩萨未入正位而懈怠者恐怖，令彼勇猛故。又是菩萨一发心后，远离怯弱，毕竟不畏堕二乘地。若闻无量无边阿僧祇劫，勤苦难行证得涅槃，亦不怯弱，以信知一切法从本已来自涅槃故。
　　解行发心者，当知转胜。以是菩萨从初正信已来，于第一阿僧祇劫将欲满故，于真如法中深解现前，所修离相。以知法性体无悭贪故，随顺修行檀波罗密；以知法性无染，离五欲过故，随顺修行尸波罗密；以知法性无苦，离瞋恼故，随顺修行羼提波罗密；以知法性无身心相，离懈怠故，随顺修行毗黎耶波罗密；以知法性常定，体无乱故，随顺修行禅波罗密；以知法性体明，离无明故，随顺修行般若波罗密。
　　证发心者，从净心地乃至菩萨究竟地，证何境界？所谓真如。以依转识，说为境界；而此证者，无有境界，唯真如智，名为法身。是菩萨于一念顷，能至十方无余世界，供养诸佛，请转法轮，唯为开导利益众生，不依文字。或示超地，速成正觉，以为怯弱众生故。或说我于无量阿僧祇劫当成佛道，以为懈慢众生故。能示如是无数方便，不可思议。而实菩萨种性根等，发心则等，所证亦等，无有超过之法，以一切菩萨皆经三阿僧祇劫故。但随众生世界不同，所见所闻根欲性异，故示所行亦有差别。
　　又是菩萨发心相者，有三种心微细之相。云何为三？一者、真心，无分别故；二者、方便心，自然遍行利益众生故；三者、业识心，微细起灭故。又是菩萨功德成满，于色究竟处，示一切世间最高大身。谓以一念相应慧，无明顿尽，名一切种智，自然而有不思议业，能现十方利益众生。
　　问曰：虚空无边故，世界无边；世界无边故，众生无边；众生无边故，心行差别亦复无边。如是境界，不可分齐，难知难解。若无明断，无有心想，云何能了名一切种智？
　　答曰：一切境界，本来一心，离于想念。以众生妄见境界，故心有分齐；以妄起想念，不称法性，故不能决了。诸佛如来离于见相，无所不遍，心真实故，即是诸法之性，自体显照一切妄法，有大智用无量方便，随诸众生所应得解，皆能开示种种法义，是故得名一切种智。
　　又问曰：若诸佛有自然业，能现一切处利益众生者，一切众生若见其身，若睹神变，若闻其说，无不得利。云何世间多不能见？
　　答曰：诸佛如来，法身平等，遍一切处，无有作意故，而说自然；但依众生心现。众生心者，犹如于镜，镜若有垢，色像不现。如是众生心若有垢，法身不现故。
　　已说解释分。

　　次说修行信心分。
　　是中依未入正定众生，故说修行信心。何等信心？云何修行？略说信心有四种。云何为四？一者、信根本，所谓乐念真如法故；二者、信佛有无量功德，常念亲近、供养、恭敬，发起善根，愿求一切智故；三者、信法有大利益，常念修行诸波罗蜜故；四者、信僧能正修行自利利他，常乐亲近诸菩萨众，求学如实行故。
　　修行有五门，能成此信。云何为五？一者、施门，二者、戒门，三者、忍门，四者、进门，五者、止观门。
　　云何修行施门？若见一切来求索者，所有财物随力施与，以自舍悭贪，令彼欢喜。若见厄难，恐怖危逼，随己堪任，施与无畏。若有众生来求法者，随己能解，方便为说。不应贪求名利恭敬，唯念自利利他，回向菩提故。
　　云何修行戒门？所谓不杀、不盗、不淫、不两舌、不恶口、不妄言、不绮语，远离贪、嫉、欺诈、谄曲、瞋恚、邪见。若出家者，为折伏烦恼故，亦应远离愦闹，常处寂静，修习少欲、知足、头陀等行，乃至小罪，心生怖畏，惭愧改悔，不得轻于如来所制禁戒。当护讥嫌，不令众生妄起过罪故。
　　云何修行忍门？所谓应忍他人之恼，心不怀报，亦当忍于利、衰、毁、誉、称、讥、苦、乐等法故。
　　云何修行进门？所谓于诸善事，心不懈退，立志坚强，远离怯弱。当念过去久远已来，虚受一切身心大苦，无有利益。是故应勤修诸功德，自利利他，速离众苦。复次，若人虽修行信心，以从先世来，多有重罪恶业障故，为邪魔诸鬼之所恼乱，或为世间事务种种牵缠，或为病苦所恼，有如是等众多障碍。是故应当勇猛精勤，昼夜六时，礼拜诸佛，诚心忏悔，劝请随喜，回向菩提，常不休废，得免诸障，善根增长故。
　　云何修行止观门？所言止者，谓止一切境界相，随顺奢摩他观义故。所言观者，谓分别因缘生灭相，随顺毗钵舍那观义故。云何随顺？以此二义渐渐修习，不相舍离，双现前故。
　　若修止者，住于静处，端坐正意；不依气息，不依形色，不依于空，不依地、水、火、风，乃至不依见、闻、觉、知。一切诸想，随念皆除，亦遣除想。以一切法本来无相，念念不生，念念不灭。亦不得随心外念境界，后以心除心。心若驰散，即当摄来住于正念。是正念者，当知唯心，无外境界，即复此心亦无自相，念念不可得。若从坐起，去来进止，有所施作，于一切时常念方便，随顺观察。久习淳熟，其心得住；以心住故，渐渐猛利，随顺得入真如三昧，深伏烦恼，信心增长，速成不退。唯除疑惑、不信、诽谤、重罪业障、我慢、懈怠，如是等人所不能入。
　　复次，依是三昧故，则知法界一相。谓一切诸佛法身与众生身，平等无二，即名一行三昧。当知真如是三昧根本，若人修行，渐渐能生无量三昧。
　　或有众生无善根力，则为诸魔外道鬼神之所惑乱。若于坐中现形恐怖，或现端正男女等相，当念唯心，境界则灭，终不为恼。或现天像、菩萨像，亦作如来像，相好具足。或说陀罗尼，或说布施、持戒、忍辱、精进、禅定、智慧，或说平等、空无相无愿、无怨无亲、无因无果，毕竟空寂，是真涅槃。或令人知宿命过去之事，亦知未来之事，得他心智，辩才无碍，能令众生贪著世间名利之事。又令使人数瞋数喜，性无常准。或多慈爱，多睡多病，其心懈怠。或卒起精进，后便休废，生于不信，多疑多虑。或舍本胜行，更修杂业，若著世事种种牵缠。亦能使人得诸三昧少分相似，皆是外道所得，非真三昧。或复令人，若一日、若二日、若三日，乃至七日，住于定中，得自然香美饮食，身心适悦，不饥不渴，使人爱著。或亦令人食无分齐，乍多乍少，颜色变异。以是义故，行者常应智慧观察，勿令此心堕于邪网。当勤正念，不取不著，则能远离是诸业障。应知外道所有三昧，皆不离见、爱、我慢之心，贪著世间名利恭敬故。
　　真如三昧者，不住见相，不住得相，乃至出定，亦无懈慢，所有烦恼渐渐微薄。若诸凡夫，不习此三昧法，得入如来种性，无有是处。以修世间诸禅三昧，多起昧著，依于我见，系属三界，与外道共。若离善知识所护，则起外道见故。
　　复次，精勤专心修学此三昧者，现世当得十种利益。云何为十？一者、常为十方诸佛菩萨之所护念；二者、不为诸魔恶鬼所能恐怖；三者、不为九十五种外道鬼神之所惑乱；四者、远离诽谤甚深之法，重罪业障渐渐微薄；五者、灭一切疑、诸恶觉观；六者、于如来境界，信得增长；七者、远离忧悔，于生死中勇猛不怯；八者、其心柔和，舍于憍慢，不为他人所恼；九者、虽未得定，于一切时一切境界处，则能减损烦恼，不乐世间；十者、若得三昧，不为外缘一切音声之所惊动。
　　复次，若人唯修于止，则心沉没，或起懈怠，不乐众善，远离大悲，是故修观。修习观者，当观一切世间有为之法，无得久停，须臾变坏；一切心行，念念生灭，以是故苦。应观过去所念诸法，恍惚如梦；应观现在所念诸法，犹如电光；应观未来所念诸法，犹如于云，忽尔而起。应观世间一切有身，悉皆不净，种种秽污，无一可乐。如是当念一切众生，从无始世来，皆因无明所熏习故，令心生灭，已受一切身心大苦。现在即有无量逼迫，未来所苦亦无分齐，难舍难离，而不觉知。众生如是，甚为可愍。作此思维，即应勇猛立大誓愿：“愿令我心离分别故，遍于十方修行一切诸善功德，尽其未来，以无量方便救拔一切苦恼众生，令得涅槃第一义乐。”以起如是愿故，于一切时、一切处，所有众善，随己堪能，不舍修学，心无懈怠；唯除坐时，专念于止。若余一切，悉当观察应作、不应作。若行若住，若卧若起，皆应止、观俱行。所谓虽念诸法自性不生，而复即念因缘和合，善恶之业、苦乐等报，不失不坏；虽念因缘善恶业报，而亦即念性不可得。
　　若修止者，对治凡夫住著世间，能舍二乘怯弱之见。若修观者，对治二乘不起大悲狭劣心过，远离凡夫不修善根。以此义故，是止、观二门，共相助成，不相舍离。若止、观不具，则无能入菩提之道。
　　复次，众生初学是法，欲求正信，其心怯弱。以住于此娑婆世界，自畏不能常值诸佛，亲承供养，惧谓信心难可成就，意欲退者，当知如来有胜方便，摄护信心。谓以专意念佛因缘，随愿得生他方佛土，常见于佛，永离恶道。如修多罗说：“若人专念西方极乐世界阿弥陀佛，所修善根回向愿求生彼世界，即得往生。”常见佛故，终无有退；若观彼佛真如法身，常勤修习，毕竟得生，住正定故。
　　已说修行信心分。
　　次说劝修利益分。如是摩诃衍诸佛秘藏，我已总说。
　　若有众生欲于如来甚深境界得生正信，远离诽谤，入大乘道，当持此论，思量修习，究竟能至无上之道。若人闻是法已，不生怯弱，当知此人定绍佛种，必为诸佛之所授记。假使有人能化三千大千世界满中众生令行十善，不如有人于一食顷正思此法，过前功德不可为喻。
　　复次，若人受持此论，观察行，若一日一夜，所有功德无量无边，不可得说。假令十方一切诸佛，各于无量无边阿僧祇劫叹其功德，亦不能尽。何以故？谓法性功德无有尽故，此人功德亦复如是无有边际。其有众生，于此论中毁谤不信，所获罪报，经无量劫受大苦恼。是故众生但应仰信，不应诽谤，以深自害，亦害他人，断绝一切三宝之种。以一切如来皆依此法得涅槃故，一切菩萨因之修行入佛智故。当知过去菩萨已依此法得成净信，现在菩萨今依此法得成净信，未来菩萨当依此法得成净信，是故众生应勤修学。

　　诸佛甚深广大义，我今随顺总持说，回此功德如法性，普利一切众生界。

 
