妙法莲华经论优婆提舍二卷


大乘论
妙法莲华经论优婆提舍二卷
婆薮般豆菩萨造元魏三藏勒那摩提共僧朗等译


　　

妙法莲华经论优波提舍卷上
　　顶礼正觉海　净法无为僧　为深利智者
　　开示毗伽典　祇处牟尼尊　及菩萨声闻
　　令法自他利　略出勒伽辩
　　归命过去未来世　现在一切佛菩萨
　　弘慈降神力　愿施我无畏　大悲止四魔
　　护菩提增长
序品第一
　　如是我闻。一时佛住王舍城耆阇崛山中。与大比丘众万二千人俱。皆是阿罗汉。诸漏已尽无复烦恼。心得自在善得心解脱善得慧解脱。心善调伏人中大龙。应作者作所作已办离诸重担。逮得己利尽诸有结。善得正智心解脱一切。心得自在到第一彼岸。菩萨摩诃萨八万人。皆于阿耨多罗三藐三菩提不退转。皆得陀罗尼大辩才乐说。转不退法轮。供养无量百千诸佛。于诸佛所种诸善根。常为诸佛之所称叹。以大慈悲而修身心。善入佛慧通达大智到于彼岸。名称普闻无量世界。能度无数百千众生。此法门中初第一品明七种功德成就。何等为七。一者序分成就。二者众成就。三者如来欲说法时至成就。四者所依说法随顺威仪住成就。五者依止说因成就。六者大众现前欲闻法成就七者文殊师利答成就。又序分成就者。此法门示现二种义成就。何等为二。一者示现一切诸法门中最胜成就故。二者示现自在功德成就故。如王舍城。胜余一切城舍故。耆阇崛山胜余诸山故。如经如是我闻一时佛住王舍城耆阇崛山中故。众成就者。有四种义成就。何等为四。一者数成就。二者行成就。三者摄功德成就。四者威仪如法住成就。数成就者。谓大众无数故。行成就者有四种。一者诸声闻修小乘行。二者诸菩萨修大乘行。三者诸菩萨随时示现能行大乘。如颰陀婆罗等十六人。具足菩萨不可思议事。而能示现种种形相。优婆塞优婆夷比丘比丘尼等故。四者出家人威仪一定。不同菩萨故。皆是阿罗汉等者十六句。示现声闻功德成就故。皆不退转阿耨多罗三藐三菩提等者十三句。示现菩萨功德成就故。阿罗汉功德成就者。彼十六句示现三种门摄义应知。何等三门。一者上上起门。二者总别相门。三者摄取事门。上上起门者。谓诸漏已尽故名为罗汉。以心得自在故名诸漏已尽。诸漏已尽故名为阿罗汉。以心无烦恼故。名心得自在。以善得心解脱善得慧解脱故。名心得自在。以远离能见所见故。名无复烦恼。已善得心解脱慧解脱故。名心善调伏。人中大龙者。行诸恶道如平坦路无所拘碍。应行者已行。应到处已到故。应作者已作。人中大龙已尽对治。降伏烦恼怨敌故。所作已办者。更不后生。如相应事已成故。离诸重担者已应作者作。所作已办。后生重担已舍故。逮得己利者。已舍重担证涅槃故。尽诸有结者。已逮得己利断诸烦恼因故。善得正智心解脱者。诸漏已尽故。一切心得自在者。善知见道修道智故。到第一彼岸者。善得正智心得解脱善得神通无诤三昧等诸功德故。大罗汉等者。心得自在。到彼岸故。众所知识者。诸王王子大臣帝释梵天王等皆识知故。复声闻菩萨佛等。是胜智。彼胜智者。皆善知故。名众所知识。总别门者。皆是罗汉等十六句。初句总余句别故。皆是罗汉者。彼罗汉名有十五种义应知。一者应受饮食卧具供养恭敬等故。二者应将大众教化一切故。三者应入聚落城邑等故。四者应降伏诸外道等故。五者应以智慧速观察法故。六者应不疾不迟说法。如法相应不疲惓故。七者应静坐空闲处。饮食衣服一切资生。不积不聚少欲知足故。八者应一向行善行不着诸禅故。九者应行空圣行故。十者应行无相圣行故。十一者应行无愿圣行故。十二者应降伏世间禅净心故。十三者应起诸通胜功德故。十四者应证第一义功德故。十五者应如实知同生众得诸功德。为利益一切众生故。摄取事门者。此十五句。摄取十种功德。示现可说果不可说果故。一者摄取得功德二句示现。如经诸漏已尽无复烦恼故。二者三句摄取诸功德。一句降伏世间功德。如经心得自在故。二句降伏出世间学人功德。如经善得心解脱善得慧解脱故。三者摄取不违功德。随顺如来教行故。如经心善调伏故。四者摄取胜功德。如经人中大龙故。五者摄取所应作胜功德。所应作者。依法供养恭敬尊重如来故。如经应作者作故。六者摄取满足功德满足学地故。如经所作已办故。七者三句摄取过功德。一者过受故。二者过求命供养恭敬故。三者过上下界已过学地故。如经离诸重担。逮得己利尽诸有结故。八者摄取上上功德。如经善得正智心解脱故。九者摄取应作利益众生功德。如经一切心得自在故。十者摄取上首功德。如经到第一彼岸故彼诸菩萨十三句功德二门摄应知。一者上支下支门。二者摄取事门。上支下支门者。所谓总相别相应知。皆于阿耨多罗三藐三菩提不退转者。是总相。余者是别相。彼不退转有十种示现。一者住闻法不退转。如经皆得陀罗尼故。二者乐说不退转。如经大辩才乐说故。三者说不退转。如经转不退法轮故。四者依止善知识不退转。以身心业依色身摄取故。如经供养无量百千诸佛故。于诸佛所种诸善根故。五者断一切疑不退转。如经常为诸佛之所称叹故。六者为何等何等事说法。入彼彼法不退转。如经以大慈悲而修身心故。七者入一切智如实境界不退转。如经善入佛慧故。八者依我空法空不退转。如经通达大智故。九者入如实境界不退转。如经到于彼岸故。十者应作所作住持不退转。如经能度无量百千众生故。
　　摄取事门者。示现诸菩萨住。何等清净地中。因何等方便何等境界中。应作所作故。地清净者。八地已上三地无相行寂静清净故。方便者有四种。一者摄取妙法方便住持妙法。以乐说力为人说故。二者摄取善知识方便。以依善知识所作应作故。三者摄取众生方便。以不舍众生故。四者摄取智方便。以教化众生令入彼智故。境界者易解。复有摄取事门。示现诸地。摄取胜功德。不同二乘功德故。八地者。无功用智不同下上故。不同下者。下功用行不能动故。不同上者。上无相行不能动自然而行故。于九地中。得胜进陀罗尼门具足四无碍自在故。于第十地中不退转法轮得佛受位。如转轮王子故。以得同摄功德故。摄功德成就者。示现依何处依何心依何智依何境界行依何等能办故。依何处者。依善知识故。依何心者。我依众生心教化。毕竟利益一切众生故。依何智者。依三种智。一者授记密智。二者诸通智。三者真实智。依何等境界行依何等能办者。即三种智摄应知。威仪如法住成就者。有四种示现。何等为四。一者四众围绕。二者前后。三者供养恭敬。四者尊重赞叹。如经尔时世尊四众围绕供养恭敬尊重赞叹故。如来欲说法时至成就者。为诸菩萨说大乘经故。此大乘修多罗有十七种名。显示甚深功德应知。一名无量义经者。成就字义故。以此法门说彼甚深妙境界法故。甚深妙境界者。诸佛如来最胜境界故。二名最胜修多罗者。三藏中最妙胜藏成就故。三名大方广者。无量大乘门随众生根住持成就故。四名教菩萨法者。为教化根熟菩萨。随器法成就故。五名佛所护念者。依佛如来有此法故。六名一切诸佛秘密法者。此法甚深如来知故。七名一切佛藏者。如来功德三昧之藏在此经故。八名一切诸佛密处者。根未熟众生非法器不与故。九名能生一切诸佛者。闻此法门能成佛菩提故。十名一切诸佛道场者。闻此法门能成阿耨多罗三藐三菩提。非余修多罗故。十一名一切诸佛所转法轮者。此法门能破一切诸障故。十二名一切诸佛。坚固舍利者。谓如来真如法身。于此修多罗不坏故。十三名一切诸佛大巧方便经者。依此法门成大菩提。已为众生说天人声闻辟支佛等法故。十四名说一乘经者。此法门显示如来阿耨多罗三藐三菩提究竟之体。二乘非究竟故。十五名第一义住者。此法门即是如来法身究竟住处故。十六名妙法莲华者。有二种义。何等二种。一者出水义。不可尽出离。小乘泥浊水故。复有义。莲华出泥水。喻诸声闻入如来大众中坐。如诸菩萨坐莲华上。闻说无上智慧清净境界。证如来密藏故。二华开者。众于大乘中心怯弱不能生信故。开示如来净妙法身。令生信心故。十七名法门者。摄成就故。摄成就者。摄取无量。名句字身。频婆罗阿閦婆等偈故。此十七句法门者是总。余句是别故。如经为诸菩萨说大乘经名无量义。如是等所依说法随顺威仪住成就者。示现依何等法说法。依三种法故。一依三昧成就故。以三昧成就二种示现。何等为二。一者成就自在力身心不动故。二者离一切诸障。随自在力故。此自在力有二种。一者为随顺众生示现对治摄取觉菩提分法故。二者为对治无量世来坚执烦恼故。如经说此经已结跏趺坐入于无量义处三昧等。二依器世间。三依众生世间。震动世界及知过去无量劫事等故。如经是时天雨曼陀罗华乃至欢喜合掌一心观佛故。
　　依止说因成就者。彼诸大众现见异相不可思议事。如来应为我说。渴仰欲闻生希有心。名依止说因成就。是故放大光明。示现诸世界中种种事故。先示现外事六种震动等。次示现此法门内证深密法故。又依器世间众生世间数种种量种种具足烦恼差别具足清净差别佛法弟子差别。示现三宝故。复乘差别。有世界有佛有世界无佛。令众生见修行者。未得果得道者已得果。如经诸修行得道者故。数种种者。示现种种观故。略说四种观。一者食。二者闻法。三者明修行。四者乐。如经尔时佛放眉间白毫相光乃至以佛舍利起七宝塔故。行菩萨道者。教化众生依四摄法方便摄取应知。如经中说当推取。
　　自此以下示现大众。现前欲闻法成就问一人多人欲闻生希有心。是故唯问文殊师利。如是示现世尊弟子随顺法不相违故。今佛世尊现神变相者。为何等义。为现大相因故。为大相者。为说妙法莲华经故现大瑞相。为说所得妙法不可思议等文句故。有二种法故推文殊师利。一者现见诸法。二者离诸因缘。自心成就彼法故。示现种种瑞相者。示现彼彼事如彼事现没住灭应知。以文殊师利能记彼事故。以文殊师利所作成就因果成就。现见彼法故。所作成就者有二种。一者功德成就。二者智慧成就。因成就者一切智成就。因缘者相也。果者说大法。种种佛国土者。示现彼国土中种种差别应知。净妙国土者。无烦恼众生住处故。如经照于东方万八千世界乃至悉见彼佛国界庄严故。如来为上首者。诸菩萨等。依如来住故。以如来于彼国土一切大众中得自在故。如经又见彼土现在诸佛如是等故。
　　自此以下明圣者。文殊师利菩萨。以宿命智现见过去因果相。成就十种事如现在前。是故能答弥勒。现见过去因相者。自见己身于彼诸佛国土中修种种行事故。现见过去果相者。文殊师利自见己身。是过去妙光菩萨。于彼佛所闻此法门为众生说故。成就十种事者。何等为十。一者现见大义因成就。二者现见世间文字章句甚深意因成就。三者现见希有因成就。四者现见胜妙因成就。五者现见受用大因成就。六者现见摄取一切诸佛法轮因成就。七者现见善坚实如来法轮因成就。八者现见能进入因成就。九者现见忆念因成就。十者现见自身所经事因成就。大义因成就者。八句示现应知。一者欲转大法轮。二者欲雨大法雨。三者欲击大法鼓。四者欲建大法幢。五者欲然大法灯。六者欲吹大法蠡。七者欲不断大法鼓。八者欲说大法。此八句示现如来欲说大法等故。何等为八种大义。谓疑者断疑故。已断疑者增长淳熟智身故。根熟者为说二种密境界。谓声闻密境界。菩萨密境界。大法鼓二句示现以远闻故。入密境界者。令进取上上清净义故。取上上清净义者。进取一切智现见故。取一切智现见者。为一切法建立名字章句义故。建立名字章句义者。令入不可说证智转法轮故。现见世间名字章句意甚深因成就故。如经我于过去诸佛曾见此瑞乃至故。现斯瑞故。现见希有因成就者。无量时不可得故不可思议不可称不可量者。示现过彼阿僧祇劫不可得故。复示现五种劫。一者夜。二者昼。三者月。四者时。五者年。示现彼无量无边劫故。如经如过去无量无边不可思议阿僧祇劫。尔时有佛号日月灯明。乃至得阿耨多罗三藐三菩提。成一切种智故现见胜妙因成就者。以诸佛菩萨自受用示现故。如经次复有佛亦名日月灯明。乃至所可说法初中后善故。现见受用大因成就者。是时王子受胜妙乐各舍出家。复彼大众于尔许时。不生疲惓心故。如经其最后佛未出家时乃至佛授记已便于中夜入无余涅槃故。现见摄取一切诸佛转法轮因成就者。法轮不断故。如经佛灭度后妙光菩萨持妙法莲华经。满八十小劫为人演说故。现见坚实如来法轮因成就者。佛灭度后无量时说法故。如经日月灯明佛八子皆师妙光乃至皆令其坚固阿耨多罗三藐三菩提故。现见进入因成就者。彼诸王子得大菩提故。如经是诸王子乃至皆成佛道故。现见忆念因成就者。为他说法利益他故。如经其最后成佛者名曰然灯。乃至尊重赞叹故。现见自身所经事因成就者。以自身受胜妙乐故。如经弥勒当知。乃至佛所护念故。汝号求名者示现。知过去事故。复示现得彼法具足故。
方便品第二
　　经曰。尔时世尊入甚深三昧正念不动。以如实智观。从三昧安详而起。起已告舍利弗。诸佛智慧甚深无量。其智慧门难见难觉难知难解难入如来所证一切声闻辟支佛所不能知。何以故。舍利弗。如来应正遍知。已曾亲近供养无量百千万亿那由他佛。于诸佛所。尽行诸佛所修阿耨多罗三藐三菩提法。舍利弗。如来已于无量百千亿那由他劫。勇猛精进所作成就名称普闻。舍利弗。如来毕竟成就希有之法。舍利弗。难解之法如来能知。舍利弗。难解法者。诸佛如来随宜所说意趣难解。一切声闻辟支佛所不能知。何以故。舍利弗。诸佛如来。自在说因成就故。舍利弗。如来成就种种方便种种知见种种念观种种言辞。舍利弗。吾从成佛已来。于彼彼处广演言教。无数方便引导众生。于诸着处令得解脱。舍利弗。如来知见方便到于彼岸。舍利弗。如来知见广大深远。无障无碍力无畏。不共法根力菩提分禅定解脱三昧三摩跋提皆已具足。舍利弗。诸佛如来深入无际。成就一切未曾有法。舍利弗。如来能种种分别巧说诸法言辞柔软悦可众心。止舍利弗。不须复说舍利弗。佛所成就第一希有难解之法。舍利弗。唯佛与佛说法。诸佛如来能知彼法究竟实相。舍利弗。唯佛如来知一切法。舍利弗。唯佛如来能说一切法。何等法云何法何似法何相法何体法。何等云何何似何相何体。如是等一切法。如来现见非不现见。
　　论曰。自此已下。示现所说法因果相应知。如经尔时世尊入甚深三昧正念不动以如实智观从三昧安详而起。起已告舍利弗者。示现如来得自在力故。如来入定无能惊寤故。何故告舍利弗。不告余声闻等。随深智慧与如来相应故。何故不告诸菩萨。有五种义。一者为诸声闻所作事故。二者为令声闻回趣大菩提故。三者护诸声闻恐怯弱故。四者为令余人善思念故。五者为诸声闻不起所作已办心故。诸佛智慧甚深无量者。为诸大众生尊重心。毕竟欲闻如来说故。甚深者显示二种甚深义应知。何等为二。一者证甚深。谓诸佛智慧甚深无量故。二者阿含甚深。谓智慧门故。甚深者是总余者是别。证甚深者有五种一者义甚深依何等义甚深故。二者实体甚深。三者内证甚深。四者依止甚深。五者无上甚深。甚深者。谓大菩提故。大菩提者。如来所证阿耨多罗三藐三菩提故。又甚深者。一切声闻辟支佛所不能知故。智慧者。谓一切种一切智智义故。如经诸佛智慧甚深无量其智慧门难见难觉难知难解难入一切声闻辟支佛所不能知故。智慧门者。谓说。
　　阿含义甚深者。示现有八种。一者受持读诵甚深。如经舍利弗如来应正遍知已曾亲近供养无量百千万亿那由他佛故。二者修行甚深。如经于诸佛所。尽行诸佛所修阿耨多罗三藐三菩提法故。三者果行甚深。如经舍利弗如来已于无量百千亿劫勇猛精进所作成就故。四者增长功德心甚深。如经名称普闻故。五者快妙事甚深。如经成就希有法故。六者无上甚深。如经舍利弗难解之法如来能知故。七者入甚深。入甚深者。名字章句意难得。自在住持不同外道。说因缘法名为甚深。如经舍利弗难解法者。诸佛如来随宜所说意趣难解故。八者不共声闻辟支佛所作住持甚深。如经一切声闻辟支佛所不能知故。
妙法莲华经论优波提舍卷下
方便品之余
　　如是说妙法功德已。次说如来法师功德成就应知。如经何以故。诸佛如来自在说因成就故。如来成就四种功德故能度众生。何等为四。一者往成就。如经。如来成就种种方便故。种种方便者。从兜率天退乃至示现入涅槃故。二者教化成就。如经种种知见故。种种知见者。示现染净诸因故。三者功德毕竟成就。如经种种念观故。种种念观者。以说彼法成就因缘如法相应故。四者说成就。如经种种言辞故。种种言辞者。以四无碍。依何等何等名字章句。随何等何等众生。能受为说故。复有义种种方便者。示现外道邪法。如是如是种种过失故。示现诸佛正法。如是如是种种功德故。如经吾从成佛已来广演言教无数方便引导众生于诸着处令得解脱故。复无数方便者。方便令入诸善法故。复方便者断诸疑故。复方便者。令入增上胜智故。复方便者。依四摄法摄取众生令得解脱故。诸著者彼处处着。或着界或着诸地或着分或着乘故。着界者。着欲色无色界故。着地者。着戒取三昧初禅定地乃至非非想及灭尽定地故。着分者。着在家出家分故。着在家分者。着已同类作种种业邪见等故。着出家分者。著名闻利养种种诸觉烦恼等故。着乘者。着声闻乘菩萨乘故。着声闻乘者。乐持小乘戒。求须陀洹斯陀含阿那含阿罗汉等故。着大乘者。着利养供养恭敬等。着分别观种种法相乃至佛地故复种种知见者。自身成就不可思议境界。与声闻菩萨故。如经舍利弗如来知见方便到于彼岸故。到彼岸者。胜余一切诸菩萨故。复种种念观者。如经舍利弗如来知见广大深远无障无碍力无畏不共法根力菩提分禅定解脱三昧三摩跋提皆已具足故。又第一成就可化众生。依止善知识成就故。第二成就根熟众生。令得解脱故。第三成就力家得自在净降伏故。第四说成就者有七种。一者种种成就。如经舍利弗诸佛如来深入无际成就一切未曾有法故。二者言成就。得五种美妙音声说法。如经如来能种种分别巧说诸法言辞柔软悦可众心故。三者相成就。如经止舍利弗不须复说故。有法器众生心已满足故。四者堪成就。一切可化众生。知如来成就第一希有功德能说法故。如经舍利弗佛所成就第一希有难解之法故。五者无量种成就说不可尽。如经舍利弗唯佛与佛说法诸佛如来能知彼法究竟实相故。实相者。谓如来藏法身之体不变故。六者觉体成就。如来所说一切诸法。如来自证得故。如经舍利弗唯佛如来知一切法故。七者随顺众生意。为说修行法成就彼法何等如是等。如经舍利弗唯佛如来能说一切法故。第一种种法门摄取众生故。第二令不散乱住故。第三令取故。第四令得解脱故。第五令彼修行成就得对治法故。第六能令修行进趣成就故。第七令得修行不失故。此七种法为诸众生。自身所作成就故。又与教化成就者。依证法故。又说成就者。依说法故。此二种法如向前说。依此二种法有何次第而得修行。即彼前文句再说应知。
　　又依证法有五种。一者何等法。二者云何法。三者何似法。四者何相法。五者何体法故。何等法者。声闻法辟支佛法佛法故。云何法者。起种种事说故。何似法者。依三种门得清净故。何相法者。三种义一相法故。何体法者。无二体故。无二体者。无量乘唯一佛乘无二乘故。复有义。何等法者。谓有为法无为法。云何法者。谓因缘法非因缘法等。何似法者。谓常法无常法如是等。何相法者。生等三相法不生等三相法。何体法者。谓五阴体非五阴体。又何似法者。谓无常法有为法因缘法。又何相法者。谓可见相等法。又何体法者。谓五阴能取可取。五阴是苦集体故。五阴者是道谛体。复有依说法。何等法者。谓名句字身故。云何法者。依如来所说法故。何似法者。能教化可化众生故。何相法者。依音声取故。以依音声取彼法故。何体法者假名体法相故。
　　自此以下依三种义示现。一者决定义。二者疑义。三者依何事疑义。决定义者。有声闻方便证得深法作决定心。于声闻道中。得方便涅槃证故。如是三种证法示现有为无为法故。如经尔时大众中有诸声闻漏尽阿罗汉乃至亦得此法到于涅槃故。疑义者。谓声闻辟支佛不能知故。是故生疑。如经而今不知是义所趣故。依何事疑者。如来说声闻解脱与我解脱不异。是故生疑。生疑者生因中疑。此云何云何如来数数说甚深境界。前说甚深后说甚深不同声闻。如是等是故生疑。如经尔时舍利弗知四众心疑乃至而说偈言故。自此已下依四种事说。一者决定心。二者因受记。三者取受记。四者与授记应知。云何决定心。已生惊怖者令断惊怖。为利益二种人故。如来有决定心。此惊怖有五种应知。一者损惊怖。如所闻声取以为实。谤无大乘而作是言。如来说言阿罗汉究竟涅槃。我毕竟取如是涅槃。是故罗汉不入涅槃故。二者多事惊怖。以大乘众生生如是心。我无量无边劫行菩萨行。生惊怖心起取异乘心故。三者颠倒惊怖。分别我我所身见不善法故。四者悔惊怖。悔惊怖者。谓大德舍利弗等我不应证如是小乘法自止。即此悔心名为惊怖应知。五者诳惊怖。谓增上慢声闻作如是心。云何如来诳于我等故。因授记者。如经止止舍利弗不须复说若说是事一切世间诸天人等皆生惊怖故。因授记生惊怖者。有三种义。一者欲令彼大众推觅甚深境界故。二者欲令大众生尊重心。毕竟欲闻故。三者为令增上慢声闻离法座而去故。第二请示现过去无量佛教化众生。如经是会无数乃至闻佛所说则能敬信故。第三请示现现在佛教化众生。如经今此会中如我等比乃至长夜安隐多所饶益故。取授记者。以舍利弗等欲得授记。如经告舍利弗汝以三请岂得不说汝今谛听如是等故。与授记者。有六种应知。一者未闻令闻。二者说。三者依何等义。四者令住。五者依法。六者遮未闻令闻者。如经舍利弗如是妙法诸佛如来时乃说之如优昙华如是等。说者。如经舍利弗我以无数方便种种因缘譬喻言辞演说诸法如是等。种种因缘者。谓三乘。彼三乘者。唯名字章句说非有实义故。以彼实义不可说故。
　　依何等义者。如经舍利弗诸佛世尊唯以一大事因缘故出现于世如是等故。彼一大事者。依四种义应知。何者为四。一者无上义。除一切智智更无余事。如经欲开佛知见令众生知得清净故出现于世。佛知见者如来能证如实知彼义故。二者同义。以声闻辟支佛佛法身平等故。如经欲示众生佛知见故出现于世故。法身平等者。佛性法身更无差别故。三者不知义。以一切声闻辟支佛不知彼真实处故。不知真实处者。不知究竟唯一佛乘故。如经欲令众生悟佛。知见故出现于世。四者为令证不退转地示现与无量智业故。如经欲令众生入佛知见道故出现于世。又示者。为诸菩萨有疑者。令知如实修行故。又悟入者。未发菩提心者令发心故。已发心者令入法故。复悟者令外道众生生觉悟故。复入者。令得声闻果者入大菩提故。令住者。如经舍利弗如来但以一佛乘故。为众生说法。依法者。如经舍利弗过去诸佛以无量无数方便种种譬喻因缘念观方便说法是法皆为一佛乘故。如是等譬喻者。如依牛有乳酪生酥熟酥醍醐。醍醐为第一。小乘如乳。大乘如醍醐故。此譬唯明大乘无上。诸声闻等亦同大乘无上故。声闻同者。示诸佛如来法身之性同。诸凡夫声闻辟支佛等。法身平等无差别故。此譬喻示现因缘如向说。念观者。于小乘谛中人无我等。于大乘谛中真如法界实际。人无我法无我等观故。方便者。小乘中观阴界入。厌苦离苦得解脱故。于大乘中修诸波罗蜜。四摄法摄取自身他身利益对治法故。遮者。如经舍利弗十方世界中尚无二乘何况有三如是等故。无二乘者。无二乘涅槃。唯佛如来证大菩提。究竟满足一切智慧。名大涅槃。非诸声闻辟支佛等有涅槃法。唯一佛乘故。一佛乘者。依四种义说应知。如来依此六种授记。是故前说何等法云何法何似法何相法何体法如是示现何等法者。谓未曾闻故。云何法者。谓种种言语譬喻说故。何似法者。唯为一大事故。何相法者。为随众生器说佛法故。何体法者。唯一乘体故。一乘体者。谓诸佛如来平等法身。声闻辟支佛乘。非彼平等法身之体。以因果行观不同故。
　　自此已下说法为断四种疑应知。何等四种。一者何时说。二者云何知增上慢。三者云何堪说。四者云何不成妄语。何时说者。诸佛如来于何等时。起种种方便说法为断彼疑。如经佛告舍利弗诸佛出于五浊恶世所谓劫浊等故。云何知增上慢者。如来不为增上慢人说法。云何知彼是增上慢为断彼疑。如经若有比丘实得阿罗汉者若不信是法无有是处等故。云何堪说者。从佛闻法而起谤心。云何如来不成不堪说法人为断此疑。如经除佛灭度后现前无佛如是等故。云何不成妄语者。如来先说法异今说法异。云何如来不成妄语为断此疑故。如经舍利弗汝等当一心信解受持佛语诸佛如来言无虚妄无有余乘唯一佛乘故。乃至童子戏聚沙为佛塔如是诸人等皆已成佛道者。谓发菩提心行菩萨行者。所作善根能证菩提。非诸凡夫及决定声闻未发菩提心者之所能得故。如是乃至小低头等。亦如是。
譬喻品第三
　　舍利弗说偈。
　　金色三十二　　十力诸解脱
　　同共一法中　　而不得此事
　　八十种妙好　　十八不共法
　　如是等功德　　而我皆已失
　　此偈示现何义。舍利弗自呵责身。我不见诸佛不往佛所。闻法不供养恭敬诸佛。无利益众生事。未得法退。是故舍利弗呵责自身。不见者。不见诸佛如来大人相生恭敬供养心故。往者。示现教化众生力故。放金色光明者。见佛自身异身得无量功德故。闻者。能作利益一切众生故。力者。众生有疑。依十力断疑故。供养者。示现教化众生力故。十八不共法者。远离诸障碍故。恭敬者。生无量福德。依如来教得解脱故。人无我法无我。一切法平等故。是故舍利弗自呵责身。我未得如是法。于未得中退故。自此已下。为七种具足烦恼性众生。说七譬喻。对治七种增上慢应知。又三种染无烦恼人三昧解脱见等染慢。对治此故说三平等应知。何者七种具足烦恼性人。一者求势力人。二者求声闻解脱人。三者求大乘人。四者有定人。五者无定人。六者集功德人。七者不集功德人。七种增上慢者。颠倒求功德增上慢。以世间诸烦恼炽然。而求天人妙境果报。对治此故。说火宅譬喻应知。声闻人一向增上慢。我乘与如来乘无差别。如是颠倒取。对治此故说穷子譬喻应知。大乘人一向增上慢。无别声闻辟支佛乘。颠倒取。对治此故说雨譬喻应知。实无而有。增上慢人。以有世间三昧三摩跋提。实无涅槃而生涅槃想。对治此故说化城譬喻应知。散乱心实无有定过去。有大乘善根而不觉知。彼不求大乘。于狭劣心中生虚妄解。以为第一乘。对治此故说系宝珠譬喻应知。有功德人说大乘法而取非大乘。对治此故说王解髻中明珠与之譬喻应知。无功德人于第一乘不集诸善根。说第一乘不取为第一。对治此故说医师譬喻应知。第一人者。以世间种种善根三昧功德方便令戏后令入涅槃故。第二人者。以三为一令入大乘故。第三人者。令知种种乘诸佛如来平等说法。随众生善根种子生芽故。第四人者。方便令入涅槃城故。涅槃城者。诸禅三昧城。过彼城已令入大涅槃城故。第五人者。示过去善根令忆念。教入三昧故。第六人者。说大乘法。以此法门。同十地行满。诸佛如来密与授记故。第七人者。根未熟为令熟故。示现涅槃量。为是义故。如来说此七种譬喻。何者三种无烦恼人。染慢颠倒信故。一者信种种乘异。二者信世间涅槃异。三者信彼此身异。为对治此三种染。说三种平等应知。一者乘平等与声闻授记。唯有大乘无二乘故。二者世间涅槃平等。以多宝如来入涅槃。世间涅槃平等故。三者身平等。多宝如来已入涅槃。复示现身自身他身法身平等无差别故。是无烦恼人。染慢见彼此身所作差别。以不知彼此佛性法身平等故。即彼人我证此法彼人不得。对治此故。与诸声闻授记应知。彼声闻等为实成佛故与授记。为不成佛与授记也。若实成佛者。菩萨何故于无量劫。修集无量功德。若不成佛者。云何虚妄授记。彼声闻授记者。得决定心非成就法性故。如来依三平等。说一乘法故。以如来法身与彼声闻法身无异故与授记。非即具足修行功德故。是故菩萨功德具足。诸声闻人功未具足。言授记者有六处示现。五者如来记。一者菩萨记。如来记者。舍利弗摩诃迦叶等众所知识故。名号不同故与别记。富楼那等五百人千二百人等。同一名故俱时与记。学无学等俱同一号。非众所知识故一时与记。与提婆达多记者。示现如来无怨故。与比丘尼及诸天女记者。示现女人在家出家修菩萨行者皆证佛果故。菩萨授记者。如不轻菩萨品示现。礼拜赞叹言。我不轻汝。汝等皆当作佛者。示诸众生皆有佛性故。言声闻授记者。声闻有四种。一者决定声闻。二者增上慢声闻。三者退菩提心声闻。四者应化声闻。二种声闻如来与授记。谓应化声闻。退已还发菩提心者。决定增上慢二种声闻根未熟故。如来不与授记。菩萨与授记。菩萨授记者。方便令发心故。
　　又依何义故。如来说三乘名为一乘。依同义故与诸声闻授记。同义者。以如来法身声闻法身平等无差别故。以声闻辟支佛异乘故。有差别。以彼非大乘故。如来说言不离我身是无上义。一切声闻辟支佛法中不说此义。以不能解故。是故诸菩萨行菩萨行非为虚妄。无上义者。余残修多罗明无上义。无上义有十种应知。一者示现种子无上故。说雨譬喻。汝等所行是菩萨道者。谓发菩提心退已还发者。前所修行善根不灭。同后得果故。二者示现行无上故。说大通智胜如来本事等故。三者示现增长力无上故。说商主譬喻。四者示现令解无上故。说系宝珠譬喻。五者示现清净国土无上故。示现多宝如来塔。六者示现说无上故。说髻中明珠譬喻。七者示现教化众生无上故。地中踊出无量菩萨摩诃萨等故。八者示现成大菩提无上者。示现三种佛菩提。一者应化佛菩提。随所应见而为示现故。如经皆谓如来出释氏宫去伽耶城不远坐于道场得阿耨多罗三藐三菩提故。二者报佛菩提。十地行满足得常涅槃证故。如经善男子我实成佛已来无量无边百千万亿那由他劫故。三者法佛菩提。谓如来藏性净涅槃常恒清凉不变故。如经如来如实知见三界之相乃至不如三界见于三界故。三界相者。谓众生界即涅槃界。不离众生界有如来藏故。无有生死若退若出者。谓常恒清凉不变故。亦无在世及灭度者。谓如来藏真如之体。不即众生界不离众生界故。非实非虚非如非异者。谓离四种相故。有四种相者是无常故。不如三界见三界者。如来能见能证真如法身。凡夫不见故。是故经言如来明见无有错谬故。我本行菩萨道今犹未满者。以本愿故。众生界未尽愿非究竟故。言未满者。非谓菩提不满足故。所成寿命复倍上数者。示现如来常命方便显多数过上数量不可数知故。我净土不毁而众见烧尽者。报佛如来真实净土第一义谛摄故。九者示现涅槃无上故。说医师譬喻。十者示现胜妙力无上故。说余残修多罗应知。多宝如来塔。显示一切佛土清净者。示现诸佛实相境界中种种间错庄严故。塔者。示现如来舍利住持故。量者。方便示现一切佛国土清净。出世间无漏善根所生。非是世间有漏。善所生故。略者。多宝如来身一体。示现摄取一切佛法身故。住持者。示现诸佛如来法身自在身力故。示现无量佛者。示现彼此所作业无差别故。远离秽不净者。示现一切佛国土平等清净故。言多宝者。示现一切佛土同宝性故。同一塔坐者。示现化佛非化佛法佛报佛等皆为成大事故。自此已下示现法力持力修行力应知。法力者。五种门示现。一者证。二者信。三者供养。四者闻法。五者读诵持说。四种门弥勒品中示现。一法门常精进菩萨品示现。弥勒品中四种门者。一者证。如经我说是如来寿命长远时六百八十万亿那由他恒河沙众生得无生法忍故。此言无生法忍者。谓初地证智应知。八生乃至一生得阿耨多罗三藐三菩提者。谓证初地菩提故。八生乃至一生者。谓诸凡夫决定能证初地。随力随分。八生乃至一生证初地故。言阿耨多罗三藐三菩提者。以离三界中分段生死。随分能见真如佛性。名得菩提。非谓究竟满足。如来方便涅槃故。信者。如经复有八世界微尘众生皆发阿耨多罗三藐三菩提心故。供养者。如经是诸菩萨摩诃萨得大法利时于虚空中雨曼陀罗华如是等故。闻法者。如随喜品说应知。一法门。常精进菩萨品示现者。谓读诵解说书写等。得六根清净故。如经若善男子善女人受持法华经若读若诵若解说若书写是人当得八百眼功德乃至千二百意功德故。此得六根清净者。谓凡夫人以经力故。得胜根用。未入初地菩萨位应知。如经以父母所生清净肉眼见于三千大千世界如是等。又六根清净者。于一一根中。悉能具足见色闻声知香味触法等用应知。眼见者闻香能知。如经释提桓因在胜殿上五欲娱乐乃至说法闻香知者。此是智境鼻根知故。持力者。有三种法门示现。如法师品安乐行品劝持品等。广说法力应知。其心决定知水必近者。受持此经得佛性水。成阿耨多罗三藐三菩提故。修行力者五门示现。一者说力。二者行苦行力。三者护众生诸难力。四者功德胜力。五者护法力。说力者有三种法门。神力品中示现。一出广长舌者忆念故。二[口　　磬]咳声者。说偈令闻故。闻声已如实修行不放逸故。三弹指令觉悟者。令修行者觉悟故。行苦行力者。药王菩萨品示现教化众生。行苦行者妙音菩萨品示现教化众生。护众生难。观世音品陀罗尼品示现。功德胜力者。妙庄严王品示现。依过去功德。彼童子有如是力故。护法力者。普贤品及后品中示现。又说言受持观世音菩萨名及受持六十二恒河沙诸佛名彼福德平等者。有二种义。一者信力故。二者毕竟知故。信力者有二种。一者求我身如观世音毕竟信故。二者生恭敬心。如彼功德我亦毕竟得故。毕竟知者。决定知法界故。法界者名法性。彼法性入初地菩萨。能证入一切诸佛菩萨平等身故。平等身者。谓真如法身。是故受持六十二恒河沙佛名。受持观世音菩萨名。功德无差别。
　　第一序品示现七种功德成就。
　　第二方便品有五分示现破二明一。余品如向处分易解。

 
