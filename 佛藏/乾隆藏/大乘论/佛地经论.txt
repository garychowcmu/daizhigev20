佛地经论七卷


大乘论
佛地经论七卷
亲光等菩萨造唐三藏法师玄奘奉诏译


　　

佛地经论卷第一
　　稽首无上良福田　　三身二谛一乘众
　　我今随力造此论　　为法久住济群生
　　览诸师意我已净　　恐余劣智未能通
　　为令彼净生胜德　　故我略释牟尼地
　　论曰。佛地经者。具一切智一切种智。离烦恼障及所知障。于一切法一切种相能自开觉亦能开觉一切有情。如睡梦觉如莲花开。故名为佛地。谓所依所行所摄。即当所说清净法界大圆镜智平等性智妙观察智成所作智受用和合一味事等。是佛所依所行所摄故名佛地。能贯能摄故名为经。以佛圣教贯穿摄持。所应说义所化生故。应知此中宣说佛地饶益有情。依所诠义名佛地经。如缘起经。如集宝论。
　　略说此经所摄义者。谓显世尊佛土圆满功德圆满眷属圆满安立佛地五法总别受用和合一味事智。依净法界具诸功德三身差别。此则次第示现。如来居如是处。具如是德。如是众俱安立。如是地义差别。如是处者。谓佛净土即十八种圆满庄严广大宫殿。如是德者。谓佛世尊二十一种殊胜功德。如是众者。谓无数量诸大声闻摩诃萨众。成就种种微妙功德。地义别者。谓大觉地五法总别受用和合一味事等。后当广说。
　　于此经中总有三分。一教起因缘分。二圣教所说分。三依教奉行分。总显己闻及教起时。别显教主及教起处。教所被机即是教起所因所缘故。名教起因缘分正显圣教所说法门品类差别故。名圣教所说分。显彼时众闻佛圣教欢喜奉行故。名依教奉行分。
　　经曰。如是我闻一时薄伽梵。
　　论曰。如是我闻者。谓总显己闻。传佛教者言。如是事我昔曾闻如是。总言依四义转。一依譬喻。二依教诲。三依问答。四依许可。依譬喻者。如有说言。如是富贵如毗沙门。依教诲者。如有说言汝当如是读诵经论。依问答者。如有说言如是我闻如是宣说。依许可者。如有说言我当为汝如是而思。如是而作。如是而说。或许可言。是事如是有义此中唯依许可。谓结集时诸菩萨众咸共请言。如汝所闻当如是说。传法菩萨便许彼言。如是当说如我所闻又如是言信可审定。谓如是法我昔曾闻此事如是。齐此当说定无有异。有义此中亦依问答。谓有问言汝当所说昔定闻耶故此答言如是我闻。有义此中通依四种。依譬喻者。谓当所说如是文句如我昔闻。依教诲者。谓告时众如是当听我昔所闻。余如前说。我谓诸蕴世俗假者。闻谓耳根发识听受。废别就总故说我闻。有义如来慈悲本愿增上缘力。闻者识上文义相生。此文义相虽亲依自善根力起。而就强缘名为佛说。由耳根力自心变现故名我闻。有义闻者。善根本愿增上缘力如来识上文义相生。此文义相是佛利他善根所起。名为佛说。闻者识心虽不取得。然似彼相分明显现故名我闻。应知说此如是我闻。意避增减异分过失。谓如是法我从佛闻。非他展转显示。闻者有所堪能。诸有所闻皆离增减异分过失。非如愚夫无所堪能。诸有所闻或不能离增减异分。结集法时传佛教者。依如来教初说此言。为令众生恭敬信受。言如是法我从佛闻文义决定无所增减。是故闻者应正闻已如理思惟当勤修学。言一时者。谓说听时。此就刹那相续无断。说听究竟总名一时。若不尔者。字名句等说听时异。云何言一。或能说者得陀罗尼。于一字中一刹那顷能持能说一切法门。或能听者。得净耳根一刹那顷闻一字时于余一切皆无障碍。悉能领受故名一时。或相会遇时分无别故名一时。即是说听共相会遇同一时义。时者。即是有为法上假立分位。或是心上分位。影像依色心等总假立故。是不相应行蕴所摄。何不别显如下处等。但说一时昼夜时分诸方不定不可别说。又义不定。或一刹那或复相续不可定说。是故总相但说一时。
　　薄伽梵者。谓薄伽声依六义转。一自在义。二炽盛义。三端严义。四名称义。五吉祥义。六尊贵义。如有颂言。
　　自在炽盛与端严　　名称吉祥及尊贵
　　如是六种义差别　　应知总名为薄伽
　　如是一切如来具有于一切种皆不相离。是故如来名薄伽梵其义云何。谓诸如来永不系属诸烦恼故。具自在义。焰猛智火所烧炼故。具炽盛义。妙三十二大士相等所庄饰故。具端严义。一切殊胜功德圆满无不知故。具名称义。一切世间亲近供养咸称赞故。具吉祥义。具一切德常起方便利益。安乐一切有情无懈废故。具尊贵义。或能破坏四魔怨故。名薄伽梵。四魔怨者。谓烦恼魔蕴魔死魔自在天魔。佛具十种功德名号。何故如来教传法者。一切经首但置如是薄伽梵名。谓此一名世咸尊重故。诸外道皆称本师名薄伽梵。又此一名总摄众德。余名不尔是故经首皆置此名。薄伽梵德后当广说。
　　经曰。住最胜光曜七宝庄严。放大光明。普照一切无边世界。无量方所妙饰间列。周圆无际其量难测。超过三界所行之处。胜出世间善根所起。最极自在净识为相如来所都。诸大菩萨众所云集。无量天龙人非人等常所翼从。广大法味喜乐所持。作诸众生一切义利。灭诸烦恼灾横缠垢。远离众魔过诸庄严。如来庄严之所依处。大念慧行以为游路。大止妙观以为所乘。大空无相无愿解脱为所入门。无量功德众所庄严。大宝花王众所建立大宫殿中。
　　论曰。此显如来住处圆满。谓佛净土如是。净土复由十八圆满事故。说名圆满。谓显色圆满形色圆满分量圆满方所圆满因圆满果圆满主圆满辅翼圆满眷属圆满住持圆满事业圆满摄益圆满无畏圆满住处圆满路圆满乘圆满门圆满依持圆满。由十九句如其次第显示如是十八圆满。即此圆满所严宫殿名佛净土。佛住如是大宫殿中说此契经。
　　受用变化二佛土中。今此净土何土所摄。说此经佛为是何身。有义此土变化土摄。说此经佛是变化身。声闻等众住此土中。现对如来闻说是经。欢喜信受而奉行故。佛心所现故。出三界净识为相为说胜法。化此地前诸有情类。令其欣乐修行彼因故。暂化作清净佛土。殊妙化身神力加众令暂得见。若不尔者声闻等众应俱不见。有义此土受用土摄。说此经佛是受用身。此净土量无边际故。路乘门等是实德故。受用如是清净佛土。一向净妙一向安乐一向无罪一向自在余处说故。解深密说。三地已上乃得生故。说此经佛具后所说二十一种实功德故。说余经时不列如是佛功德故。若暂化作如是净土如是妙身。加众令见。应如余经分明显说。然不说故。是受用土及受用身。声闻等众是佛化作。或诸菩萨现作此身。庄严佛土说法会故。若尔此是地上菩萨所应见闻。何故于此化佛土中结集流布传法菩萨。为欲示现一切智者及所居处超过一切世间法故。如是示现欲令所化生欣乐故。为令发愿当生如是清净佛土。见如是佛闻如是法。修彼因故。为生广大胜解有情及诸菩萨胜欢喜故。欲令增上意乐胜解界坚牢故。结集流布。又是法胜于此宜闻。然处非胜化身相粗不可宣说。故受用身居受用土。为初地上诸菩萨说。令传法者结集流通。若尔何故不但说彼所说法耶。若不说处及能说者。不知此法何处谁说。一切生疑故须具说。如实义者。释迦牟尼说此经时。地前大众见变化身居此秽土为其说法。地上大众见受用身居佛净土为其说法。所闻虽同所见各别。虽俱欢喜信受奉行。解有浅深所行各异。而传法者为令众生闻胜悕愿勤修彼因。当生净土证佛功德。故就胜者所见结集。言薄伽梵住最胜等。乃至广说如来功德。
　　最胜光曜七宝庄严者。谓大宫殿用最胜光曜七宝庄严。或大宫殿七宝庄严故最胜光曜。言七宝者。一金。二银。三吠琉璃。四牟婆洛揭婆。五遏湿摩揭婆。六赤真珠。谓赤虫所出名赤真珠。或珠体赤名赤真珠。七羯鸡怛诺迦。就此所重且说七宝。其实净土无量妙宝绮饰庄严。非世所识。放大光明普照一切无边世界者。谓大宫殿放大光明。普照一切无边世界。或大宫殿其体周遍无边界故。放大光明普照一切。由此二句显佛净土显色圆满。如是净土显色圆满。形量云何。无量方所妙饰间列。谓大宫殿妙饰间列无量方所。或大宫殿无量妙饰方所间列。言无量者。或数无量。或处无量。如慧为先安布间饰。是故说名妙饰间列。云何佛土净心为相。非外工具世匠所成而有。如是如慧为先安布间饰。谓佛世尊昔菩萨时发巧便慧。如是如是加行誓愿庄严佛土。由先加行誓愿势力。于果位中虽无如昔戏论觉慧。而佛净识如是变现亦令菩萨识如是变故不相违。余处亦应依此理说。
　　如是净土形色圆满。分量云何。周圆无际其量难测。谓大宫殿其量周圆无际难测。或大宫殿其量无际周圆难测。又东方等分齐无故。长短等相难可测量。有义如来受用身土随所化生所宜而现。或大或小其量无定。虽现广大亦有边际。然就地前菩萨智等。说言无际其量难测。有义如来受用身土。三无数劫所修无边善根所感周遍法界。地上菩萨及诸如来。亦不能测其量边际。以无边故。如无始时。如实义者。受用身土略有二种。一自受用。谓诸如来三无数劫所修无边善根所感周遍法界。为自受用大法乐故。从初得佛尽未来际相续无变。如诸功德诸大菩萨亦不能见。但可得闻。如是净土以无量故。诸佛虽见亦不能测其量边际。二他受用。谓诸如来为令地上诸菩萨众受大法乐。进修胜行随宜而现。或胜或劣或大或小。改转不定如变化土。如是净土以有边故。地上菩萨及诸如来皆测其量。但就地前言不能测。由是二种差别故言。周圆无际其量难测。如是净土分量圆满。为三界处为不尔耶。超过三界所行之处。谓大宫殿处所方域。超过三界所行之处。非如三界自地诸爱执为己有。所缘相应二缚随增。是彼异熟及增上果。如是净土非三界爱所执受故。离二缚故。非彼异熟增上果故。如涅槃等超过三界异熟果地。若尔净土非三界摄。便是无漏。若是无漏有为所摄。即是道谛便是善性。云何得用色声香等为其体性。以十八界十五有漏八无记等余处说故。有义十八界通有漏无漏皆有善性。然据二乘境界粗相相似。说言十八界中十五有漏八无记等。有义净土定心所变。虽有色等似十界相非十界摄。非诸世间五识所得。如遍处等所缘青等。皆是自在所生色故。法界所摄。是故净土虽用色等为其体性。是无漏善亦不相违。若尔菩萨五识不缘受用土耶。虽依彼力自识变异。然相粗妙不相似故。非五境摄如来五识可不缘耶。佛缘事心作用相似。假名五识实非五识。恒在定故。余处宣说五识体是自性散乱。无有定故。若尔不从五根生耶。如来五根及色声等。相同根境假名五根。及色等境定心变故。实是法界自在生色。若尔四智应不同时。无有一时一类多识一身起故。许亦何失。如实义者。如来身土甚深微妙。非有非无非是有漏亦非无漏。非善非恶亦非无记。非蕴界等法门所摄但随所宜种种异说。余处说言。十八界中十五有漏八无记等。但就二乘异生等境粗相分别。不就诸佛诸大菩萨甚深境界故余处说如来非实蕴界处摄。所有善等皆是示现。乃至广说。如是净土为与三界同一处所为各别耶。有义各别。有处说在净居天上。有处说在西方等故。有义同处。净土周圆无有边际遍法界故。如实义者。实受用土周遍法界无处不有。不可说言离三界处。亦不可说即三界处。若随菩萨所宜现者。或在色界净居天上。或西方等处所不定。
　　如是净土方所圆满。既超三界异熟果地。如涅槃等应无有因。若有因者应三界摄。若言净土超过三界。还有超过三界法因。此应当说其相。云何胜出世间善根所起。谓大宫殿用出世间无分别智后所得智善根为因而得生起。非是无因。非大自在天等为因。云何净土超过三界。而用出世无分别智后所得智。世间净法为异熟因。不说与彼为异熟因。然为余因彼得生起。如苦法智忍品世第一法为因。此用本来无分别智后得无漏善法种子。三无数劫修令增广。为此净土变现生因。无分别智名出世间。后得过前说名为胜用胜出世无漏善根为此生因。或诸声闻独觉圣道名出世间。如来善根过彼名胜。此佛净土如来识中无漏善根为因而生。有义但是增上缘生。以外法故。有义亦是因缘而生。亲能生故。若不尔者应无因缘。外法相望非因缘故。一切外法皆用内法熏习为因。若尔外法既是共有。云何有情各别种子。共为因缘合生一果。勿以小心测量大法。外物岂是极微合成实有体性多因共感。但是有情异识各变。同处相似不相障碍。如众灯明。如多所梦。因类是同果相相似。处所无别假名为共实各有异。诸佛净土亦复如是。各别识变皆遍法界。同处相似说名为共。如是净土因相圆满。果相云何。最极自在净识为相。谓大宫殿最极自在。佛无漏心以为体相。唯有识故。非离识外别有宝等。即佛净心如是变现似众宝等。如前已说。境界相故。如入青等遍处定者。识所现相此即如来大圆镜智相应净识。由昔所修自利无漏净土种子因缘力故。于一切时遍一切处。不待作意任运变现。众宝庄严受用佛土与自受用身作所依止处。利他无漏净土种子因缘力故。随他地上菩萨所宜变现净土。或小或大或劣或胜。与他受用身作所依止处。谓随初地菩萨所宜。现小现劣。如是展转乃至十地。最大最胜于地地中。初中后等亦复如是。
　　如是净土果相圆满。其主云何。宫殿定有主依持故。如来所都谓大宫殿。诸佛世尊为主。非余以殊胜故。唯属世尊。或唯世尊住持摄受非余所能。自受用土虽遍法界。一一自变各自为主不相障碍。他受用土虽诸佛变。然一合相亦一相身。摄受为主不相障碍。
　　如是净土主既圆满。应有辅翼。主必摄受辅翼者故。诸大菩萨众所云集。谓大宫殿常有无量大菩萨僧共所云集。谓来朝者必为辅翼。既有无数大菩萨僧。常来辅翼故无怨敌能为违害。诸声闻等无如是事。谓初地上诸菩萨众。虽不能集诸佛自利受用净土。而能集会诸佛利他受用净土。诸佛慈悲于自识上。随菩萨宜现粗妙土。菩萨随自善根愿力。于自识上似佛所生净土相现。虽是自心各别变现。而同一处形相相似。谓为一土共集其中。如是地上菩萨净土。为是有漏为是无漏。有义无漏。谓自心中后得无漏净土种子愿力资故。变生净土。于中受用大乘法乐。以初地上诸菩萨众证真如理。得真无漏处真法流。住真净土常见诸佛。故所变土是真无漏道谛所摄。有义有漏。谓自心中加行有漏净土种子愿力资故。变生净土。于中受用大乘法乐。以彼菩萨虽证真如得真无漏。而七地来烦恼现起。乃至十地犹有修断烦恼种子。及所知障。第八识体能持彼故。现受熏故。犹是有漏无记性摄。有为无漏道谛所摄。决定是善。若十地中第八识体是无漏善。应如佛地不能执持有漏种子。不应受熏。第八识体既是有漏无记性摄。所变净土云何无漏善性所摄。又一有情无二实身。其身尔时既是有漏。所依净土云何无漏。是故十地菩萨净土是妙有漏苦谛所摄。如实义者。十地菩萨自心所变净土有二。若第八识所变净土。是有漏识相分摄故。是有漏身所依处故。虽无漏善力所资熏其相净妙。而是有漏苦谛所摄。随加行等所现亦尔。若随后得无漏心变净土影像。是无漏识相分摄故。从无漏善种子生故。体是无漏道谛所摄。
　　如是净土辅翼圆满。应有眷属。故次说言。无量天龙人非人等常所翼从。谓大宫殿唯有天等眷属围绕。无有余类等者。等取药叉揵达缚阿素洛揭路荼紧捺洛莫呼洛伽等。莫呼洛伽即摄大蟒。云何净土超过三界所行之处。而有天等以为眷属。天等皆是三界摄故。净识如是摄受变现。为严净土故不相违或为成熟所化有情。示现如是变化种类。如为调伏劫比拏王。现化无量转轮王众眷属围绕。或诸菩萨化作无量天龙等身住净土中。以供养佛。或自化身为天龙等。翼从如来故无有过。
　　如是净土眷属圆满。于中止住。以何任持。广大法味喜乐所持。谓于此中大乘法味喜乐所持食能令住。是任持义。已说净土超过三界所行之处。云何有食。又无漏法不应名食。食能长养三有众生。此断有故应不名食。是任持因故亦名食。如汝宗中生色界等入无漏定亦应名食。非过去食应名为食。过去无故。此亦应尔。是任持因故说为食。如有漏法虽障无漏。然持有漏得名为食。无漏亦尔。虽断有漏然持无漏云何非食。此净土中诸佛菩萨后得无漏。能说能受大乘法味生大喜乐。又正体智受真如味生大喜乐。能任持身令不断坏。长养善法故名为食。
　　如是净土任持圆满。作何事业。作诸众生一切义利。谓于此中自能现作一切有情一切义利。或令一切有情自作一切义利。现益名义当益名利。世间名义出世名利。离恶名义摄善名利。福德名义智慧名利。如是等别虽在寂定。由先所修加行愿力。任运能作一切有情一切义利。
　　如是净土事业圆满。有何摄益。灭诸烦恼灾横缠垢。谓于此中远离一切烦恼缠垢。及诸灾横。即诸烦恼名为缠垢。如是即名诸灾横因。烦恼缠垢此中无故。所作灾横此中亦无。又烦恼者。谓一百二十八根本烦恼。缠者即是无惭愧等。垢者即是谄诳憍等。灾横即是彼所发业及所得果。若所知障或诸随眠名为烦恼。即彼现起说名缠垢。本惑名缠。随惑名垢。所知障等名为灾横。此中何法名为摄益。即离烦恼灾横缠垢名为摄益。如世封主虽不摄受但不为灾。封户亦言主摄益我。此亦如是。又现证得解脱烦恼灾横缠垢。殊胜福智故名摄益。如是净土离内灾横摄益圆满。亦应无有外怖畏因。故次示现无畏圆满。远离众魔。谓于此中远离一切烦恼蕴死及以天魔。或能令他远离四魔。如是四种是怖畏因。由是能生诸怖畏故。此中无彼故无怖畏。烦恼魔者。谓一百二十八烦恼。并随烦恼。蕴魔者。谓五取蕴。死魔者。谓有漏内法诸无常相。天魔者。谓欲界第六自在天子。如是四种皆能损害诸善法故。说名为魔。由是四魔生诸怖畏。如来永离四种魔故。无诸怖畏。初地已上诸大菩萨。在净土中离粗四魔无五怖畏。如是净土无畏圆满。其所住处亦应殊胜。故次复说住处圆满。过诸庄严如来庄严之所依处。谓于此中佛所住处。胜过一切菩萨及余庄严住处。唯是如来妙饰庄严为所住处。由胜一切庄严住处。是故说名住处圆满。如是净土住处圆满。有何道路于中往来。大念慧行以为游路。谓于此中大念大慧。及以大行为所行路。所游履故名为游路。是道异名。闻所成慧名为大念。闻已记持无倒义故。思所成慧名为大慧。依理审思得决定故。修所成慧名为大行。由修习力趣真理故。大者念等缘大乘法而生起故。是彼果故。彼所摄故。履三妙慧净土往还。故名游路。此说菩萨因三妙慧。得入净土故名游路。若诸如来大念即是无分别智。由念安住真如理故。大慧即是后所得智分别诸法真俗相故。此二皆有造作净土增上业用。故俱名行。由此二智通生净土。故名游路。或大念行是自利行。内摄记故。大慧行者是利他行。外分别故。如其次第通生如来二种净土。故名游路。如是净土路既圆满。应有所乘御彼所乘行此道路。故次说言。大止妙观以为所乘。止谓三摩地。观谓般罗若。大义如前。此二等运故名所乘。乘此止观随其所应。行前道路。路是总位。位中止观别名所乘。
　　如是净土乘既圆满。应有入门。从彼入门御此乘入。故次说言。大空无相无愿解脱为所入门。谓大宫殿三解脱门为所入处。解脱即是出离涅槃。即大空等名解脱门。依从此门而入净土。遍计所执生法无我说名为空。缘此三摩地名空解脱门。相谓十相。一色。二声。三香。四味。五触。六男。七女。八生。九老。十死。即是涅槃无此等相。故名无相。缘此三摩地名无相解脱门。愿谓求愿。观三界苦无所求愿。故名无愿。缘此三摩地名无愿解脱门。由此空等三解脱门得入净土。故名为门。大如前说。此净土中亦应有事。路乘门等为令有情欣乐实德。故就行说。
　　如是净土门既圆满。如余宫殿应有所依。故次复说依持圆满。无量功德众所庄严。大宝花王众所建立。谓如地等依风轮等。或如世间宫殿依地。如是净土无量德众所严。大宝红莲花王众所建立。谓红莲花大宝所成。如是大宝无量功德众善所起。于众宝中胜故名大。此宝红莲。于诸花中最为殊胜。故名花王。或此宝花望诸菩萨善根所起红莲花众胜故名大。佛是法王。是佛最胜善根所起。故名花王。又此宝花极难得故名为大。宝花中最胜故名花王。此花非一。或花叶多故名为众。世尊住此花众建立大宫殿中。说是契经。是故说言大宫殿中。若就如来实受用身所依净土。名大宫殿量同法界。于中一一佛受用身是能说本名说此经。若就如来随菩萨宜现受用身。所依净土名大宫殿其量不定。于中诸佛同现一身。正说此经故。此宫殿分量方所不可定说。
佛地经论卷第二
　　经曰。是薄伽梵最清净觉。不二现行趣无相法。住于佛住逮得一切佛平等性。到无障处不可转法所行无碍其所成立不可思议。游于三世平等法性。其身流布一切世界。于一切法智无疑滞。于一切行成就大觉。于诸法智无有疑惑。凡所现身不可分别。一切菩萨正所求智。得佛无二住胜彼岸。不相间杂如来解脱。妙智究竟证无中边。佛地平等极于法界。尽虚空性穷未来际。
　　论曰。次显诸佛异余大师。故说世尊功德殊胜。又为其余生净信故。显示世尊功德圆满。应知。此中二十一种殊胜功德。显薄伽梵最清净觉。谓佛世尊普于一切有为无为所应觉境正开觉故。又于一切所应觉境净妙圆满正开觉故。又于一切如所有性尽所有性正开觉故。名薄伽梵最清净觉。不二现行者。显示世尊一向无障殊胜功德。谓凡夫二乘现行二障世尊无故。以诸凡夫现行生死。起诸杂染住着生死。声闻独觉现行涅槃。一向弃背利乐他事住着涅槃。世尊无彼现行二障。是故说名不二现行。趣无相法者。显示世尊调化方便殊胜功德。谓无相法即是涅槃。佛善了知三乘有情。随彼堪能调化方便。如实为说令彼趣证无相法故。住于佛住者。显示世尊观所调化殊胜功德。谓住大悲昼夜六时观世间故。逮得一切佛平等性者。显示世尊得一切佛相似事业殊胜功德。谓证诸佛相似事业平等性故。到无障处者。显示世尊永断所治殊胜功德。谓已证得解脱一切烦恼所知二障智故。及已永断一切障故。不可转法者。显示世尊降伏外道殊胜功德。谓佛正法一切外道不能退转。降伏彼已显正道故。所行无碍者。显示世尊降伏魔怨殊胜功德。谓所行者。即色等境。此所行境。扰乱心故。障碍善故。说名魔怨。诸佛世尊心善安定极悦意境亦不能乱。所有功德极善成满。一切恶境不能为碍。以能摧伏一切境界。一切所行不能拘碍。是故说名所行无碍。其所成立不可思议者。显示世尊安立法教殊胜功德。谓佛安立一切法教。超过一切寻思境故。游于三世平等法性者。显示世尊记别三世殊胜功德。谓如现在记别过去未来世事皆无碍故。其身流布一切世界者。显示世尊现从睹史天宫来下殊胜功德。谓现化身普于一切世界洲渚。同时流下入母胎故。于一切法智无疑滞者。显示世尊断一切疑殊胜功德。谓于诸法已得能除一切疑惑决定智故。于一切行成就大觉者。显示世尊于一切乘所化有情能随所应。示现自身殊胜功德。谓遍了知一切有情性行差别。如其所应现自身故。于诸法智无有疑惑者。显示世尊妙善了达一切法智。能随所应恒正教诲殊胜功德。谓于诸法怀疑惑者。无有堪能随应教诲。唯佛世尊证见诸法智善决定。能随所应无倒教诲无休废故。凡所现身不可分别者。显示世尊能正摄受无染自身殊胜功德。谓诸佛身非是虚妄分别所起。无烦恼业生离染故。以如来身非是杂染分别起故。不可分别一切菩萨正所求智者。显示世尊成就佛种不断方便殊胜功德。谓诸菩萨为令佛种无断绝故。勤修加行非声闻等。是故佛智唯诸菩萨正所应求。得佛无二住胜彼岸者。显示世尊自性身分殊胜功德。谓佛法身无差别相故。名无二。佛无二住即是法身。真如为体无差别相。于中一切二相分别皆不现行。缘彼胜定常住其中。故名为住。即无二住名胜彼岸。佛已穷到故名为得。不相间杂如来解脱妙智究竟者。显示世尊受用身分殊胜功德。谓受用身不相间杂。一切如来受用身体各各别故。如来妙智能令一切众生解脱。故名如来解脱妙智。佛于此智已得究竟。如是即说如来妙智不相间杂。于净佛土现受用身亦不相杂。大集会中现种种身。与诸菩萨受用法乐亦不相杂。如来于此智所现身。亦到究竟证无中边。佛地平等者。显示世尊证真如相殊胜功德。谓真如相无有中边。远离一切有为无为中边相故。远离方处中边相故。如是真如即是佛地平等法性。证此佛地平等性故。遍知一切为无为等于中不染。极于法界者。显示世尊证得果相殊胜功德。谓得穷极清净法界。如是法界是修道果。次后二种殊胜功德。显示世尊功德无尽。尽虚空性穷未来际者。显示世尊自利利他二德无尽殊胜功德。谓如虚空经成坏劫性常无尽。如来一切真实功德亦复如是。常无断尽。如未来际无有尽期。利他功德亦复如是。穷未来际常作一切有情利益安乐事故。
　　复次此中总别显示世尊殊胜功德。初句是总。由所余句开显其义。如是乃名善说法要。由二十一殊胜功德。是故说名最清净觉。不二现行者。显示世尊于所知境一切无障智转功德。谓声闻等于诸境界智有障碍。极远时方无边差别。诸佛法中无智转故。如来不尔。一切时方无边差别。诸佛法中一切种智无障碍转。于诸法相无知不知二种现行。是故说名不二现行。由此故名最清净觉。余句皆应如是配属。趣无相法者。显示世尊能入无二殊胜功德。谓自能入永离一切分别自相。解脱一切烦恼缠垢。离有无相清净真如亦令他入。住于佛住者。显示世尊任运佛事不休息住殊胜功德。谓无功用利有情事无有间断。安住圣天及梵住故。逮得一切佛平等性者。显示世尊于法身中所依意乐作业无别殊胜功德。谓一切佛真如净智。一切利益安乐意乐。受用变化二利他事无差别故。到无障处者。显示世尊已修一切障法对治殊胜功德。谓已修习一切烦恼及所知障对治圣道。已到解脱一切障处。所依所趣故名为处。不可转法者。显示世尊不为一切外道所伏殊胜功德。谓教证法皆不为他所退转故。所行无碍者。显示世尊虽生世间世法不碍殊胜功德。谓生世间利等八法不能碍故。其所成立不可思议者。显示世尊安立正法殊胜功德。谓十二分殊胜教法。出过一切寻思所行。非诸愚夫所能测度。宣说一切自相共相故名安立。游于三世平等法性者。显示世尊能正记别殊胜功德。谓于三世流转句义。曾现当生展转记别无颠倒故。记别去来皆如现在。分明无倒故名平等。其身流布一切世界者。显示世尊同时普于一切世界。示现受用及变化身殊胜功德。谓于一切无边世界。随所化宜现琉璃等妙色身故。于一切法智无疑滞者。显示世尊断一切疑殊胜功德。谓自决定乃能令他生决定故。于一切行成就大觉者。显示世尊入种种行殊胜功德。谓随所化有情所宜现同类身。令彼入故。于诸法智无有疑惑者。显示世尊了达当来法生妙智殊胜功德。谓于出过声闻等境。微细善种如瓦石中细金种子。如是等境无颠倒相皆遍知故。凡所现身不可分别者。显示世尊随其胜解如应示现殊胜功德。谓佛世尊虽无分别如末尼珠由诸如来增上力故。亦由自身胜解力故。见如来身如金色等。然诸如来无有分别。无异分别。广说如经。或同彼类。不可分别一切菩萨正所求智者。显示世尊无量所依所化有情调伏方便殊胜功德。谓由无量菩萨所依一切有情调伏方便。此由如来增上力故。得闻正法。思修次第获得妙智。异类菩萨摄受付嘱。展转相续无间而转。得佛无二住胜彼岸者。显示世尊平等法身波罗蜜多最极成满殊胜功德。谓于佛地无二法身。一切施等波罗蜜多平等圆满不相间杂。如来解脱妙智究竟者。显示世尊随其胜解示现无杂清净佛土殊胜功德。谓观有情胜解差别。示现种种不相间杂金等佛土。证无中边佛地平等者。显示世尊三身方处无有分限殊胜功德。谓证平等无初中后。诸佛三身于其佛地佛净土中。无有一切方处分限。极于法界者。显示世尊穷生死际。常现起作一切有情利益安乐殊胜功德。谓此法界善清净故。穷生死际。常起等流契经等法。为当来世所化有情。如应如时恒现起作利益安乐。尽虚空性穷未来际者。显示世尊无尽究竟殊胜功德。谓如虚空常无穷尽。诸佛法界所起功德亦复如是。无穷尽故。如未来际无有尽期。利乐一切有情加行无休息故。诸佛功德为性是常无尽。究竟为性无常相续不断。无尽究竟不可定说。以佛法身清净法界理性功德性是常故。受用变化二身功德。虽性无常无断尽故。无尽究竟。一切如来本发弘愿。为有情故求大菩提。若诸有情尽得灭度。尔时诸佛有为功德何不断灭。诸有情界无有一切尽灭度时。故佛功德无有断灭。所以者何。由法尔故。无始时来一切有情有五种性。一声闻种性。二独觉种性。三如来种性。四不定种性。五无有出世功德种性。如余经论广说其相。分别建立前四种性。虽无时限然有毕竟得灭度期。诸佛慈悲巧方便故。第五种性无有出世功德因故。毕竟无有得灭度期。诸佛但可为彼方便示现神通。说离恶趣生善趣法。彼虽依教勤修善因得生人趣。乃至非想非非想处。必还退下堕诸恶趣。诸佛方便复为现通说法教化。彼复修善得生善趣。后还退堕受诸苦恼。诸佛方便复更拔济。如是展转穷未来际。不能令其毕竟灭度。虽余经中宣说一切有情之类皆有佛性皆当作佛。然就真如法身佛性。或就少分一切有情方便而说。为令不定种性有情。决定速趣无上正等菩提果故。由此道理。诸佛利乐有情功德无有断尽。此利他德依自利德乃得无断。是故如来有为功德从因生故。虽念念灭而无断尽。由佛功德无尽究竟。是故成就最清净觉。其余诸句皆应如是一一配属。何故先说诸佛净土。后说世尊如是功德。为显如是诸佛功德依净土故。为显世尊依净佛土具如是德说此经故。
　　次显世尊眷属圆满。谓大声闻及大菩萨。余经中说调顺调顺而为眷属。解脱解脱而为眷属。是名如来眷属圆满。此说无量大声闻众无量菩萨摩诃萨俱。一切调顺皆佛子等。皆住大乘游大乘等。如其次第声闻菩萨眷属圆满。何故此中先说声闻后说菩萨。为于大乘生疑惑者。除彼疑故。为引不定种性菩萨生定信故。为已清净诸大声闻舍于自身尊贵慢故。谓于众前大声闻众近对世尊亲受化故。又诸声闻常随佛故。形同佛故。内眷属故。又令菩萨于声闻众生恭敬故。如契经言。菩萨不应于声闻众不生恭敬。由是赞叹声闻功德。亦令其余于声闻众生净信故。于此会中亦有余众结集法者。略说二众以其胜故。如经后言。世间天人阿素洛等一切大众。闻佛所说皆大欢喜信受奉行。前说净土最极自在净识为相。云何会中有声闻等而不相违。有何相违。诸声闻等同菩萨见故成相违。若声闻等亦如是见可作是说。诸声闻等虽预此会。障见净妙业所碍故。犹如生盲不见。如是净妙境界不可难言。既不能见不应在众。以虽不见如是净妙而见秽土化身说故。虽同一会自业力故所见各异。如见真金谓为火等。如于一处四种众生各别见等。或复如来神力加被。令暂得见闻说妙法。此是如来不思议力不可难。以根地度等化亦无过。为欲庄严说法会故。或佛化作。或诸菩萨之所化作。
　　经曰。与无量大声闻众俱。一切调顺皆是佛子。心善解脱慧善解脱。戒善清净趣求法乐。多闻闻持其闻积集。善思所思。善说所说。善作所作。捷慧速慧。利慧出慧。胜决择慧大慧广慧。及无等慧。慧宝成就具足三明。逮得第一现法乐住。大净福田威仪寂静。大忍柔和成就无减。已善奉行如来圣教。
　　论曰。无量大声闻众者。其数甚多难可算计。故名无量。闻佛言音。而入圣道故名声闻。并出家僧故名为众。一切皆是最极利根波罗蜜多种性声闻故名为大。有义皆住无学果位故名为大。如实义者。皆是不定种性声闻。得小果已趣大菩提故名为大。或众数多故名为大。如今大众一切调顺者。有义有学离见所断一百一十二种分别粗重烦恼。不[怡-台+龍]悷故犹如良马名为调顺。有义无学离见修断一百二十八种烦恼不刚强故。犹如真金名为调顺。如实义者。皆是回向菩提种性。一切堪能发趣大果。随佛意转如聪慧象。故名调顺。由佛教力彼圣道生。故名佛子。如说皆从世尊口生。正法生故。有义皆是趣大声闻。能绍佛种令不断绝。故名佛子。心善解脱者。离三界贪故。如说离贪心得解脱。慧善解脱者。已离一切染污无明故。如说离于无明慧得解脱。戒善清净者。如契经说。具足六支名戒善净。谓住净尸罗善自防守。别解律仪轨则所行皆悉具足。于微细罪见大怖畏。受学学处。或复皆得无漏戒故。名善清净。如实义者。住无学位回向大乘。自分戒净修菩萨戒。故名善净。趣求法乐者。求正法时欲趣大乐。谓佛菩提不求余事。或求法时为令他乐无求过意。离恶威仪。如实义者。此大声闻专求法乐。不求名闻利养恭敬。无量经典初中后分皆能听受。故名多闻。随所闻义皆能忆持令不忘失。故名闻持。数习文义令其坚住。是故说名其闻积集。世间愚夫恶思所思。恶说所说。恶作所作。出世圣者。超过彼法与彼相违。是故说名善思所思善说所说善作所作。三业清净随智慧行。于佛所说法毗柰耶。速入其义。故名捷慧。即于此中多入其义。故名速慧。能多行者说名速故。入微细义故名利慧。得能出离生死妙慧故名出慧。此慧能为涅槃了因。是故说名胜决择慧。胜决择故名胜决择。即是涅槃。此慧能为彼了因故。依彼立名。问答决择无穷尽故。名为大慧。深广圆满善通达故。名为广慧。有本复说甚深妙慧。谓他不能穷其底故。于软根等诸声闻众。此慧胜故名无等慧。此慧能招最上义故。名为慧宝。是诸声闻具此慧宝。是故说名慧宝成就。具足三明者。谓得无学三种明故。云何名为无学三明。一宿住随念智证通明。二死生智证通明。三漏尽智证通明。无学利根所得三通。除染不染三际愚故。说有三明。有义明者以慧为性。慧能除闇故说为明。有义无痴善根为性翻无明故。逮得第一现法乐住者。证得不退胜静虑故。大净福田者。永离烦恼如世良田速能生长广大果故。威仪寂静者。一切威仪正知住故。大忍柔和成就无减者。于苦堪耐易共住故。已善奉行如来圣教者。诸有所作已圆满故。如来圣教本为有情出生死苦。是诸声闻位登无学皆出生死。故善奉行如来圣教。若尔何故复为说法。为令回向大菩提故。是诸声闻皆住无学。尽此一报必入永灭无余涅槃。寂静安乐与佛无异。如余论说。何故引彼趣大菩提长时受苦。变易位中无诸苦受。斯有何过。行苦有故。是为大过。虽经此苦。令得如来三身功德大喜大乐故无有过。一切大乐不过涅槃。彼已证得。复何所少更求菩提涅槃。虽有寂灭安乐而无受乐。三菩提乐断受乐等。无量功德何用行苦有为乐耶。有为无漏犹如涅槃。是无漏故。非行苦摄。又若成佛能化无量所化有情出生死故。已成佛者。无此能耶。无始时来众生法尔。能化所化种性相属。不相属者即无化能。是故如来种种方便。化诸有情令得佛果。化彼所化若尔声闻或除七生。或除一生。或除上界处处一生。余一切生得非择灭。或一切生皆非择灭。云何更经三无数劫修菩提因而得佛耶。虽诸烦恼所润分段得非择灭。而由愿力受变易生。三无数劫修菩提因无有过失。非择灭者。众缘不具。于此时中毕竟不生。非永不生。彼虽长时住在生死。由定愿力资感生因。令其功能多时生果。即此一身展转增胜乃至成佛。如延寿法更不受生。故论说言。问回向菩提声闻为住无余依涅槃界。发趣无上正等菩提。为住有余依涅槃界耶。答唯住有余依涅槃界中。可有此事。所以者何。以无余依涅槃界中。远离一切发起事业。一切功用皆悉止息。问若唯住有余依涅槃界中。发趣无上正等菩提者。云何但由一生便能证得无上正等菩提。所以者何。阿罗汉等尚当无有所余一生。何况当有多生相续。答由彼要当增诸寿行方能成办。世尊多分依此回向菩提声闻。密意说言。若有善修四神足已。能住一劫或余一劫。余一劫者。此中意说过于一劫。彼虽如是增益寿行。发趣无上正等菩提。而所修行极成迟钝乐涅槃故。不如初心始业菩萨。彼既如是增寿行已。留有根身别作化身。同法者前方便示现于无余依涅槃界中而般涅槃。由此因缘皆作是念。某名尊者于无余依涅槃界中已般涅槃。彼以所留有根实身。即于此界赡部洲中。随其所乐远离而住。一切诸天尚不能睹。何况其余众生能见。彼于涅槃多乐住故。于遍游行彼彼世界亲近供养佛菩萨中。及于修习菩提资粮诸圣道中。若放逸时诸佛菩萨数数觉悟。彼觉悟已。于所修行能不放逸。复次回向菩提声闻。或于学位即能弃舍求声闻愿。或无学位方能弃舍。由彼根性有差别故。所待众缘有差别故。如是若在无学位中。回向菩提由定愿力。数数资昔感现身因。令于长时生果相续。渐渐增胜。乃至成佛功能方尽。此报虽亲有漏因感。然由无漏定愿资助。名不思议变易生死。无漏定愿不思议故。若有学位回向菩提。或随烦恼感生势力。感彼生已。于最后生伏诸烦恼。起定愿力资后身因。如前道理乃至成佛。或回心已即伏烦恼。起定愿力资现身因。如前道理乃至成佛。诸用无漏定愿资助。非烦恼者。皆不思议变易身摄。若烦恼力所感异熟分段身摄。若说声闻是化所作。不须如是问答分别。
　　经曰。复有无量菩萨摩诃萨。从诸佛土俱来集会。皆住大乘。游大乘法。于诸众生其心平等。离诸分别及不分别种种分别。摧诸魔怨。远离一切声闻独觉系念分别。广大法味喜乐所持。超五怖畏。一向趣入不退转位。息诸众生一切苦恼所逼迫地。而现在前。妙生菩萨。而为上首。
　　论曰。所言菩萨摩诃萨者。谓诸萨埵求菩提故。此通三乘为简取大故。须复说摩诃萨言。又缘菩提萨埵为境故名菩萨。具足自利利他大愿。求大菩提利有情故。又萨埵者是勇猛义。精进勇猛求大菩提故名菩萨。此通诸位。今取地上诸大菩萨。是故复说摩诃萨言何故赞说菩萨功德。为舍众生轻慢心故。有作是言。赞声闻众久修梵行诸菩萨众应当敬礼。又令众生起净信故。菩萨尚有如是功德。何况如来。于此赞说菩萨德中。显诸菩萨有三大事名摩诃萨。一者数大。以无量故。二者德大。谓住大乘游大乘等。三者业大。谓息众生诸苦恼故。利乐有情是菩萨业。从诸佛土俱来集会者。谓从十方种种佛土。为听法故俱来集会。亦应有此索诃世界菩萨来集。而结集者但说他方菩萨来集。为欲对治懈怠憍慢不来集会求闻法故。如是菩萨从彼方来。自求闻法非他所引。一切皆具大威神力。尚从他界极远方来。何况其余而不来集。前声闻众不说来集。在此方故。今说他方俱来集会故。知亦有此方菩萨。但略不说。就德大中应知略说九种德大。一精进大。谓皆住大乘由精进力。安住大乘拔济有情令离生死。及自发趣无上菩提。二因大。谓游大乘法。即十地等。以闻思修等。渐次而游。三所缘大。谓于诸众生其心平等。即于一切有情得自他平等。以大慈等平等方便故。四时大。谓离诸分别及不分别种种分别。即于一切时犹如一念。平等而转。劫名分别。以于一切劫与非劫分别断故。以不分别劫与非劫故。能长时修行无厌。五无染大。谓摧诸魔怨以舍一切所摄受故。能伏魔怨。如说菩萨若于一切所摄受事。知不坚实心不贪求。即能摧伏一切魔怨。六作意大。谓远离一切声闻独觉系念分别。即是远分断除一切二乘作意。七任持大。谓广大法味喜乐所持。即用大乘法味喜乐为食。八清净大。谓超五怖畏。即三业清净出诸怖畏。无犯戒等诸恶趣等。怖畏因故。五怖畏者。一不活畏。二恶名畏。三死畏。四恶趣畏。五怯众畏。如是五畏证得清净意乐地时皆已远离。九证得大。谓一向趣入不退转位。即得一切智记别。地时一向不退。前七地中犹有加行功用运转。未得不退无功用道。其余诸地得无加行功用运转。一向趣入不退转地。以不退地无功用道一向趣入。是故说名一向趣入不退转地。就业大中。息诸众生一切苦恼所逼迫地。而现在前者。谓诸菩萨能息一切有情内外苦恼逼迫地位现前。此地中有大悲大慈。由此二种能息一切内病等苦。外贫等恼之所逼迫。此二多作有情利乐故。得此者名为业大。复次皆住大乘者。谓住初地证得遍满真法界时。初得真实大乘法故。名住大乘。游大乘法者。谓第二地修行菩萨三聚戒故。大乘行法即三聚戒。于诸众生其心平等者。谓第三地得诸胜定。发四无量平等利乐诸有情故。离诸分别等者。谓第四地得三十七菩提分法。离诸分别及不分别种种分别。诸分别者。即见所断分别我见。初地已离。不分别者。即修所断俱生我见。此地中离。即此二种相应诸法名种种分别。行解异故。虽前后离尽处。总说如第四定说离苦乐。如第三果离五下分。有义。此地第七识中俱生烦恼一切远离。有义。此地第六识中。俱生我见一切远离。非第七识。以七地来犹有微细烦恼现行。若无第七应无染依。应不似五。第七细惑若已远离。五六七地六识粗惑应不现行。即违瑜伽解深密说。又如二乘金刚喻定。第七识惑与六识中最细烦恼。一时俱断。云何此中先离第七微细烦恼。后离六识粗烦恼耶。是故四地得无我智灭意识中。俱生我见未离。第七微细烦恼。及六识中余修断惑。此说伏离非是永灭。至第十地金刚心时。方顿断灭。修断种故。摧诸魔怨者。谓第五地观四圣谛皆平等性。摧伏执取生死涅槃差别魔怨。远离一切声闻独觉系念分别者。谓第六地观十二支染净缘起。皆平等性。远离二乘厌患杂染欣乐清净系念分别。广大法味喜乐所持者。谓第七地证无相理。于空智中起有胜行。受大法乐。超五怖畏者。谓第八地一切烦恼不复现行。离五怖因名超五怖。五怖畏果初地已离。一向趣入不退转位者。谓第九地决定趣入第十菩萨众行圆满不退转位。息诸众生等者。谓第十地得大法身。起大悲云雨大法雨。息除一切众生苦恼所逼迫事。复次如是十句经文。十到彼岸十大愿等。亦应配释。以初地上一一地中。普摄一切诸地行故。妙生菩萨而为上首者。谓能发起圆满功德诸三摩地。名为妙生。菩萨得此三摩地故。立妙生号。以菩萨名多依法故。如慈氏等。于此众中妙生菩萨最第一故。名为上首。是故次下唯告妙生。发起所说此经略故。唯列一名。所余众会但举其数。结集法者意在略故。
佛地经论卷第三
　　经曰。尔时世尊告妙生菩萨。妙生当知。有五种法摄大觉地。何等为五。所谓清净法界。大圆镜智。平等性智。妙观察智。成所作智。
　　论曰。如是已说教起因缘分。次当显示圣教所说分。唯告妙生一菩萨者。由是最胜教所被故。何故不告声闻众耶。以诸菩萨专意悕求一切智故。闻如是法生胜解故。生胜解已能趣入故。既趣入已能正行故。正修行已速成办故。声闻不能求一切智。虽有能求闻如是法不生胜解。虽生胜解不能正行。虽能正行不速成办。故不告彼。若尔何故。说此经时预在众会。为显时众最高大故。化作此类。为令回向菩提声闻发趣大故。引令入众。或诸菩萨现作此名故不相违。
　　略由四相安立佛地。一由数故。二由摄故。三由名故。四由决择差别义故。今于此中且说数摄及名差别。
　　一由数者。谓有五种法。后说自相。其数自显。何故说数。为决定故。唯有五法不增不减。法者即是持自相义。非与可爱果异熟义。二由摄者。谓摄大觉地。大觉是佛。具三种身。一者自性。二者受用。三者变化。后当广说。地谓大觉所依所摄所行境界。安立自相所缘差别。以一切法为境界故。安立所缘言摄一切。安立自相唯摄自体合为一故。大觉地中无边功德。略有二种。一者有为。二者无为。无为功德净法界摄。净法界者。即是真如无为功德。皆是真如体相差别。有为功德。四智所摄。无漏位中智用强故。以智名显。一切种心心所有法。及彼品类。若就实义。一一智品具摄一切功德法门。若就粗相。妙观察智摄四念住。观察一切身等法故。平等性智摄四正断及四无量。以四正断虽用精进为其自性。而由如来平等性智所摄受故。无高下相。四无量者。平等行故。此智所摄。四如意足。以三摩地为自性故。观察智摄。任持一切陀罗尼门。三摩地门。下经说故。如是其余静虑解脱等持等至。陀罗尼门三摩地门。无诤愿智通无碍解。如来十八不共佛法力无畏等。多分摄在妙观察智。神境智通多分摄在成所作智。漏尽智通漏尽智力。若说漏尽相续中有四智所摄。若说彼缘漏尽涅槃。多分摄在大圆镜智平等性智。第七遍行行智力者。四智所摄。慧等诸根慧等诸力。多分摄在大圆镜智平等性智。觉支道支多分摄在平等性智。苦等十智真无漏者。多分摄在大圆镜智平等性智。无忘失法。多分摄在大圆镜智。永断一切习气相续。多分摄在清净法界大圆镜智。波罗蜜多。若是无漏若似有漏。多分摄在后二智中。诸相随好。多分摄在成所作智。其余佛法。如其所应随相应摄。如是四智具摄一切佛地。无漏心及心法。若俱有法。若所变现品类差别。清净法界摄真如上诸相功德。是故五法具摄一切佛地功德。
　　三由名者。谓清净法界。广说乃至成所作智。清净法界者。谓离一切烦恼所知客尘障垢。一切有为无为等法无倒实性。一切圣法生长依因。一切如来真实自体。无始时来自性清净。具足种种过十方界极微尘数性相功德。无生无灭犹如虚空。遍一切法一切有情。平等共有。与一切法不一不异。非有非无。离一切相一切分别一切名言。皆不能得。唯是清净圣智所证。二空无我所显真如。为其自性。诸圣分证诸佛圆证。如是名为清净法界。大圆镜智者。谓离一切我我所执一切所取能取分别。所缘行相不可了知。不愚不忘。一切境界不分别知。境相差别一切时方无间无断。永离一切烦恼障垢有漏种子。一切清净无漏功德种子圆满。能现能生一切境界诸智影像。一切身土影像所依。任持一切佛地功德。穷未来际无有断尽。如是名为大圆镜智。平等性智者。谓观自他一切平等大慈大悲恒共相应。常无间断。建立佛地无住涅槃随诸有情所乐。示现受用身土种种影像。妙观察智不共所依。如是名为平等性智。妙观察智者。谓于一切境界差别。常观无碍摄藏一切陀罗尼门三摩地门诸妙定等。于大众会能现一切自在作用。断一切疑雨大法雨。如是名为妙观察智。成所作智者。谓能遍于一切世界。随所应化应熟有情。示现种种无量无数不可思议佛变化事。方便利乐一切有情常无间断。如是名为成所作智。
　　复次建立如是五法。因故果故。果差别故。因者即是清净法界。是能生长圣法因故。果谓圣智缘彼生故。依止彼故。此圣智果差别有四。随起建立。谓缘法界任持一切。随闻法故。于诸有情证得自他平等性故。开示正法胜方便故。利他因故。
　　复次建立如是五法。佛自体故。因故果故。佛自体者。清净真如为体相故。及缘此境无分别智为体相故。因谓无量常无间断。于诸有情平等性智。果谓饶益一切有情。二殊胜智观察可化不可化故。随其所宜成所作故。复次建立如是五法。谓于佛地果位差别。即智断果为佛地体。断果即是清净法界。于中一切障永断故。智有四种。大圆镜等。于佛果地诸心心法分位所现。诸功德中智最殊胜。以智为名。总摄一切有为德故。
　　复次如是所说法门建立五法。总摄佛地一切佛法。总摄无为诸功德故。闻熏成熟任持一切佛地所摄诸功德故。于诸有情常现起佛利益安乐平等事故。陀罗尼门三摩地门。无边无量福智庄严所随逐故。能成一切利乐有情变化事故。
　　复次如是所说四智。转何法得。摄大乘说。转识蕴得。何故转心而得心法。非得心法。四无漏心智相应故。假说名智故。论说言问正智。当言实有。当言假有。答当言俱有。此中智是实有。若智眷属诸心心法亦名为智。说之为假。故有二种。此中无漏心心法等智为主故。皆说名智。转识蕴依得四无漏智相应心。谓大圆镜心。广说乃至成所作心。转第八识得大圆镜智相应心。能持一切功德种子。能现能生一切身土智影像故。转第七识得平等性智相应心。远离二执自他差别。证得一切平等性故。转第六识得妙观察智相应心。能观一切皆无碍故。转五现识得成所作智相应心。能现成办外所作故。复有义者。转第六识得成所作。转五现识得妙观察。此不应尔。非次第故。说法除疑周遍观察非五用故。如是转去生死位中。四相应品心及心法。转得佛果四相应品心及心法。皆说名智。
　　复次如是所说四智相应心品。为何所缘。大圆镜智相应心品。若一相说。唯缘真如无分别智。非后得智。所缘行相不可知故。若具相说。缘一切法。庄严论说。大圆镜智普于一切所知境界。不愚迷故。此经中说。如依圆镜众像影现。如是依止如来智镜。诸处境识众像影现。言诸处者。谓内六处。言诸境者。谓外六境。言诸识者。谓六种识。如是智上有十八界众像影现。故知此智缘一切法。由此镜智于一切时缘一切法。故说如来具一切智。若不尔者。余智不定知一切法。如来不应名一切智。如是镜智。内缘自体功德种子。外缘一切。若真若俗所知境界。现身土等一切影像。缘真义边名无分别智。缘俗义边名后得智。虽缘一切行相微细不可了知。如阿赖耶。虽缘三境。以微细故。亦言缘境。不可了知故。不应以不可了知证此镜智。唯缘真如无分别智。非后得智。诸心心法。体虽是一义用有多。随用差别。分为二智。亦无有过。要达真理方了事俗。故虽一心义说先后。或似后得名后得智。余亦如是。平等性智相应心品。有义。唯缘大圆镜智。如染污意。缘阿赖耶为境界故。有义。唯缘真如实际。缘平等性为境界故。如实义者。此智亦缘一切为境。普缘一切平等性故。庄严论说。平等性智缘一切有情。自他平等故。随诸有情胜解。示现佛影像故。此经中说。证得十相平等性故。此平等性通真及俗。故缘一切亦无过失。若不缘俗即不能随一切有情胜解示现诸佛影像。亦不应以染污末那类平等智。唯缘镜智。凡圣异故。违圣教故。余不类故。妙观察智相应心品。普观一切自相共相。皆无障碍故。缘一切所知境界。成所作智相应心品。有义。唯缘五种现境。庄严论说。如来五根一一皆于五境转故。如实义者。成所作智亦缘一切于一切境皆无障故。庄严论说。成所作智于一切界起种种化。无有数量不可思议。作诸有情一切义利。此经中说。成所作智起作三业诸变化事。决择众生八万四千心行差别。宣说对治作四记论。受领去来现在等义。若不普缘一切境界。无此功能。又说。佛心无障自在。一一皆能照一切境。但作意力。或缘一法。或缘一切。且说五根于五境转。不言唯尔故不成证。集量论说。诸心心法皆证自体。名为现量。若不尔者。如不曾见不应忆念。是故四智相应心品。一一亦能照知自体。云何不与世法相违。刀不自割指端不能触指端故。不见灯等能自照耶。云何得知灯等自照。现见无闇分明显现。若不自照应有闇障。应不现见。由此故知灯等自照。灯等非闇何须照耶。如瓶衣等。体虽非闇无灯等照边有闇障。不得现见。灯等照时除彼边闇。令得现见。说名为照。灯等亦尔。自体生时边闇障除。令现得见故名自照。诸心心法虽有胜劣皆能外缘。内证自体。犹如光明既能照他亦能自照。非如刀等诸法。法尔不可一类此就粗相诸心心法。各有相见二分而说。集量论中辩心心法皆有三分。一所取分。二能取分。三自证分。如是三分不一不异。第一所量。第二能量。第三量果。若细分别。要有四分。其义方成。三分如前。更有第四证自证分。初二是外。后二是内。初唯所知。余通二种。谓第二分唯知第一。或量非量或现或比。第三自证能证第二。及证第四。第四自证能证第三。第三第四皆现量摄。由此道理。虽是一体。多分合成。不即不离。内外并知无无穷过。是故经言。
　　众生心二性　　内外一切分
　　所取能取缠　　见种种差别
　　此颂意言。众生心性二分合成。若内若外皆有所取能取缠绕。见有种种或量非量。或现或比多分差别。四智心品虽有多分。然皆无漏现量所摄。此义广如余处分别。义用分多非体有异。如一法上苦无常等。种种义别而体是一。
　　复次如是所说四智相应心品。为有相分见分等耶。定有见分照所照境。有自证分通照见分证自证分。证自证分照自证分故。亦定有若无如是三分差别。应无所缘。应不名智。相分不定。有义。真实无漏心品无障碍故。亲照前境无逐心变似前境相。以无漏心说名无相无分别故。又说缘境不思议故。有义。真实无漏心品。亦有相分。诸心心法法尔似境显现名缘。非如钳等动作取物。非如灯等舒光照物。如明镜等现影照物。由似境现分明照了名无障碍。不执不计说名无相。亦无分别妙用难测名不思议。非不现影。若言无相则无相分。言无分别应无见分。都无相见应如虚空。或兔角等应不名智。无执计故。言无能取所取等相。非无似境缘照义用。若无漏心全无相分。诸佛不应现身土等种种影像。如是则违处处经论。转色蕴依不得色者。转四蕴依应无识等。则成大过。有义。无漏无分别智相应心品。无分别故。所缘真如不离体故。如照自体无别相分。若后得智相应心品有分别故。所缘境界。或离体故。如有漏心似境相现分明缘照。若无漏心缘离体境。无似彼相而得缘者。观所缘论不应说言五识上无似极微相故非所缘。如是境相同无漏心无漏种起虽有相似有漏法者然非有漏。如有漏心似无漏相非无漏故。且止广论。如是分别但就世俗言说道理。非就胜义。若就胜义离言绝虑。既无相见。不可言心及心法等。离诸戏论不可思议。
　　复次如是所说四智相应心品。有几心法共相应耶。有二十一。谓五遍行五各别境。十一唯善。于一切处常遍行故。如来恒乐了所知境欲无减故。印境胜解常无减故。了曾受境念无减故。如来无有不定心故。恒决择故。极净信等常相应故。无染污故。无睡眠故。无恶作故。现证一切无寻伺故。有漏心品胜劣不定。所缘拘碍心法相应或多或少。无漏心品自在无碍。心法平等互不相障。
　　复次如是所说四智相应心品。何位初得。何位现行无漏种性无始本有依异熟识生灭相续。发心已去由外熏习渐渐增长。大圆镜智相应心品。金刚喻定现在前时。转灭一切有漏种子异熟识等。尔时方得最初现行一切佛果无漏种子。圆满依附。尽未来际常无间断平等性智相应心品。菩萨初地初现观时最初现行。从此已去后后地中。修令增长清净圆满。无漏观等现在前时恒常现行。若有漏心现在前时。则便间断。如是展转乃至十地。最后心时自此已后尽未来际。常无间断。如有漏位阿赖耶识。恒与末那一识俱起。无漏位中大圆镜智。亦应常与平等性智一时而起故。平等智亦无间断。妙观察智相应心品亦在初地。初现观时最初现行。从此已后渐修增长。若有漏心正现前时。或无心时。则便间断。如是展转乃至佛果。若入灭定亦不现行。成所作智相应心品。有义。初地已上诸位皆得现行。堕法流故。如实义者。佛果方起。以十地中有异熟识所变五根非无漏故。能依五识亦非无漏。有漏五根发无漏识曾未见故。于佛果上此智亦不恒现在前。作意起故。数数间断。
　　如是四智相应心品种子。本有无始法尔不从熏生。名本性住种性。发心已后外缘熏发渐渐增长。名习所成种性。初地已上随其所应乃得现起。数复熏习转增转胜。乃至证得金刚喻定。从此已后虽数现行不复熏习。更令增长功德圆满不可增故。持种净识既非无记不可熏故。前佛后佛功德多少成过失故。如是四智相应心品。一向是善。一向无漏道谛所摄。诸佛无有一切有漏种子法故。虽复现化作生死身业烦恼等似苦集谛。实是无漏道谛所摄。随世俗相名五十二十八蕴等。而实非是蕴处界摄。离戏论故。离诸相故。如是五法皆通假实。不待名言。此余根境皆实有故。若待名言。此余根境皆假有故。又净法界真如为体。是实有故。依真建立择灭等相。是假有故。诸心智等青黄色等。是实有故。不放逸等长短色等。是假有故。且止广论应释本文。
　　四由决择差别义中。略有三分。一者决择五法差别。二者决择受用和合一味事智。三者总颂净法界相具诸功德。三身差别五法别中。如其次第一一决择。
　　经曰。妙生当知。清净法界者。譬如虚空。虽遍诸色种种相中。而不可说有种种相。体唯一味。如是如来清净法界。虽复遍至种种相类所知境界。而不可说有种种相。体唯一味。
　　论曰。次当显示净法界相。释难决择法界差别。谓有难言。若诸如来法界为性。法界则用。真如为体。真如即是诸法共相。诸法既有种种差别。法界随彼。云何无有种种差别。法界若有种种差别。云何清净。非颇胝迦种种依止共相应故无种种相。为释此难故说最初太虚空喻。譬如虚空虽遍诸色种种相中者。如世虚空虽遍一切有形碍色等不等类差别相中。品类差别故名种种。自体集在觉慧等上分明显现。故名为相。即是行相而不可说有种种相者。而此虚空不可宣说有诸形碍种种色相。由此虚空其性自尔不应说故名不可说。或不能说名不可说。谓此虚空其性如是。不可宣说有其种种能表色相。亦不可说有其种种所表色相。而见虚空有种种相。及可说有种种相者。此见空中种种色相。非见虚空。及假说有种种色相。如青黄等。或长短等。非实是有。非假说有则有实事。云何遍在一切色中。无种种相体唯一味者。非此虚空由与种种色相应故成种种相。不舍自性体唯有一无障碍味。无异相故。如是如来清净法界等者。如世虚空有体无体。虽遍一切形碍色中。而不随成形碍差别。亦不可说有诸色相。虽亦说有唯假非实。由此虚空不舍自相取他相故。如虽假说虚空虚空而虚空性实不可说。清净法界亦复如是。虽假说言真空真空。而真空性实不可说。由此虚空先所说因种种依止共相应故。如颇胝迦。法界应有种种别者。有不定过。现见虚空。虽与种种色相相应。而无诸色种种相故。如烟雾等共相应故。有时见空有种种相。由自虚妄分别力故。但见烟等有种种相。非见虚空。以虚空性不可见故。如是由自虚妄分别增益力故。但见色等有种种相。非净法界。净法界中虽无真实种种境界言说法教。而有种种境界法教差别相转。非由彼有种种相故。亦令法界有种种相。以净法界离名言故。一切名言皆用分别所起为境。然诸法教亦不唐捐。是证法界展转因故。如见字书解所说义。由此法教是诸如来大悲所流。能展转说离言说义。如以众彩彩画虚空甚为希有。若以言说说离言义。复过于彼。如说。海慧。譬如有人以种种色彩画无色无见无对无表虚空。如墙壁等。甚为希有。诸佛世尊证得甚深离言说法。能以言说为诸有情补特伽罗。宣说开示复难于彼。如是广说。又颇胝迦法界为性亦清净故。非同法喻。所立因义。随一不成或俱不成。
　　经曰。又如虚空虽遍诸色不相舍离。而不为彼过所染污。如是如来清净法界。虽遍一切众生心性。由真实故不相舍离。而不为彼过所染污。
　　论曰。复有难言。若净法界遍在一切所知境界。亦与贪等诸烦恼垢共相应故。云何不如所余有漏心心法品成不清净。为释此难故。说第二太虚空喻。又如虚空。虽遍诸色不相舍离者。无有别处。故名不相舍离。遍在内行不见出外故。既在内行不见出外。不可定言是一是异。若有别处。是则虚空应有形碍。应是无常。而不为色过所染污者。如太虚空虽遍一切形碍色内。而不为色过失所染。色过失者。谓是生长贪嗔等因。非青黄等种种异相。又于空中所有云雾黑影色等。能令太虚舍净相故。及能障碍净见生故。名色过失。又于心上所增境相名色过失。为顺他意故作前说。非太虚空为彼诸色过失所染。自性净故。如是如来清净法界虽遍一切众生心性由真实故不相舍离者。如佛自心真实清净。本性光洁本性净故。一切众生心性亦尔。本性真实本性清净。心本性者。即是真如。一切众生心平等性。如说由何说心平等。由空性故说心平等。如是广说。心本性者。即心法性遍在一切众生心性。是故说名心平等性。为辩如是心法性故。说由真实不相舍离。由是有情本净心性。虽本性净复由今时客尘障垢新远离故。安立如来其心清净。又诸有情心平等性。即是真实是圆成实自性摄故。由诸有情心平等性真实相故。表不舍离。诸众生心又是心性真实相故。表不舍离。一切有情心性而转。此意说言。由遍转故不相舍离。而不为彼过所染污者。本性清净故。过谓贪等。能令心相成过失故。成垢染故。虽为客尘分别所转。非彼体故。不可全舍。可令清净。依此密意说如是言。此心本性清净光洁心之法性。说名为心。非离心法性有异性净心。云何有情心有贪等。自分别力所任持故。心之颠倒未永断故。此由无明力所起故。此义意言。譬如虚空本性虽净。而为眩翳损肉眼故。颠倒相现似不清净。如是法界本性虽净。由自分别所起贪等众因缘力。无明眩翳损慧眼故。颠倒相现似不清净。若一切种清净慧眼恒不见秽。又净法界若无差别。一切种净则名一切如来法身。亦名如来真实体性。于一切时常无变故。由此法界一切有情心相续中平等有故。说如是言。一切有情是如来藏。一切有情皆有佛性。为引不定种性有情。令心决定趣大乘故。就有如来种性有情。说如是言。一切有情皆当作佛。如有说言。一切无常一切皆苦。如是皆说少分一切非全一切若不尔者。便违所说。五种种性诸佛功德。应当有尽。无所度故。则违所说。如来功德常无断尽。不应无益。常住世间本期度生求佛果故。此净法界虽遍一切平等皆有。而由自障力所持故。如世生盲不见日月。如有颂言。
　　众生罪不现　　如月于破器
　　遍满诸世间　　由法光如日
　　由此道理。如先所说。亦与贪等诸烦恼垢共相应故。如余有漏心心法品。清净法界成不净者。有不定过。虚空虽与色垢相应。非不净故。心心法品虽与贪等烦恼相应。而用清净法界为性。非不净故。非同法喻。如说意乐不清净者。见心不净随彼亦说法界不净。由清净相不显现故。意乐净者。见与贪等垢相应心本性清净无垢秽故。法界常净。彼所立因如前不成。由是法界遍一切故。譬如虚空。非诸有情过所染污。此说法界遍一切者。所执法空普皆有故。不待成立。
　　经曰。又如虚空含容一切身语意业。而此虚空无有起作。如是如来清净法界。含容一切智所变化利众生事。清净法界无有起作。
　　论曰。复有难言。若诸如来清净法界真如为体。则无戏论亦无起作。云何得容利有情事因缘智生。若容智生则有起作。云何如来真如为相。为释此难故。说第三太虚空喻。又如虚空含容一切身语意业者。如太虚空。虽无作意而能容受有情三业。身语二业有形碍故。可须容受。意业云何。非无形质。有对碍故。须他容受。即以此事名为容受。谓彼生时不为障碍。有对碍物亦以生时无障碍故。说言虚空之所容受。此法亦尔。生时无障而得生故。亦得说言虚空容受。又有对物无对碍时。容受余物得往来故。依此法上假立虚空。意业亦尔。将欲灭时容受余物。令得生起。何为不得。依此法上假立虚空。若异此者实有虚空遍一切处。云何容受。若体实有不障碍故余法得生名容受者。一切无色实有体法皆无障碍。并能容受应名虚空。余处说言。唯色无故名虚空者。就世共知粗相而说。是故虚空容受三业亦无过失。而此虚空无有起作者。非此虚空如是分别。我容受此不容受彼。虽无作意而能容受。日月灯等所有光明亦复如是。虽无作意此彼分别。法尔生时能照诸色。如意宝珠亦复如是。虽无作意而能满足众生意愿。所余亦尔。且举虚空类显一切。如是如来清净法界含容一切智所变化利众生事者。谓诸如来清净法界任性而住。无有作意。安立一切利众生事。一切智者。圆镜智等。一切所变化者。身语意化。一切利众生事者。谓能成办一切有情胜利乐事。清净法界皆能含容。彼法生时为助因故。清净法界无有起作者。作意名起。能令其心舍余境界趣余缘故。心动名作。心虑动摇有所作故。谓净法界虽无作意。心虑动摇而能容受诸智变化利有情事。复次含容一切智所变化。利众生事者。谓净法界含容一切受用变化二身。所作利有情因无穷尽故。极广大故。无对碍故。虽无分别而增上力能生彼故。此总义言如虚空等容色生等作用转时。虽无有我我所作意戏论分别。而法尔力广作一切差别作用。如是如来住无漏界。虽无一切我我所等作意戏论种种分别。而先所修大愿力故。能起一切智所变化利众生事。如是如来第一难思安住法身。由先愿力所任持故。一切相好功德庄严。穷生死际劫量相续。虽无分别。而作一切智所变化利众生事。如来虽无如是分别。我于如是如是事业。当作不作。而本愿力一切能作。如先发愿。或入睡眠或入灭定。虽无作意随所要期觉悟出定。如海慧经作如是说。如诸苾刍要期钟声而入灭定。不闻钟声亦无分别。由要期力应时出定。如是广说。
佛地经论卷第四
　　经曰。又如空中种种色相现生现灭。而此虚空无生无灭。如是如来净法界中。诸智变化利众生事。现生现灭。而净法界无生无灭。
　　论曰。复有难言。若净法界遍在一切所知境界。不相舍离一向随转。是则法界应有生灭。若无生灭不应遍在所知境界不相舍离一向随转。为释此难故。说第四太虚空喻。又如空中种种色相现生现灭等者。此义意言。如太虚空遍在诸色。容受色相不相舍离一向随转。诸色虽复现生现灭。而虚空性无生无灭。如是如来清净法界遍一切境。含容一切智所变化利众生事。不相舍离一向随转。智等虽有现生现灭。而净法界无生无灭。就此密意。契经中说。曼殊室利不生不灭故名如来。乃至广说。就胜义谛。色等诸法亦无生灭。就世俗谛。施设生灭。是故言现。此意说言。就世俗相现有生灭。非胜义体实有生灭。净法界中诸智变化利众生事。亦复如是。
　　经曰。又如空中种种色相现增现减。而此虚空无增无减。如是如来净法界中。显示如来甘露圣教有增有减。而净法界无增无减。
　　论曰。复有难言。若净法界遍在一切不相舍离。如来圣教现见有增后当减灭。法界同彼应有增减。若尔法界应不清净。为释此难故。说第五太虚空喻。又如空中种种色相现增现减等者。如来圣教于诸外道一切世间邪劣教中。最为真实殊胜清净。犹如醍醐。亦如甘露。令得涅槃永不死故。如是圣教奉行证圣。得无学果。千载已前多分有故。说佛正法但经千载。非佛教法但住千岁。又声闻藏虽佛去世百年已后。即分多部。而菩萨藏千载已前。清净一味无有乖诤。千载已后乃兴空有二种异论。是故说言。如来正法但经千载。而净法界无增无减者。如来圣教就世俗理有增有减。非就胜义法界为性。无增减故。色等亦尔。法界为性无增无减。就胜义理犹如虚空。无增无减相。是故言现。谓就世俗识等变现似有增减。非就真性净法界中。色等诸法皆离戏论分别相故。
　　经曰。又如空中十方色相无边无尽。是虚空界无边尽故。而此虚空无去无来无动无转。如是如来净法界中。建立十方一切众生利益安乐。种种作用无边无尽。清净法界无边尽故。而净法界无去无来无动无转。
　　论曰。复有难言。若诸如来法界为体。如来施与一切有情利益安乐。或去或来。法界与彼不相离故。如所余法应有去来应有生等。若尔法界应不清净。法界若无去来等事。不应十方施诸有情利益安乐。为释此难故。说第六太虚空喻。又如空中十方色相无边无尽等者。如虚空界无边无尽。十方世界亦无边尽是故其中种种色相。亦无边尽。无一方边无诸方尽。成就时处。是故说名无边无尽。而此虚空无去无来无动无转者。以太虚空含容一切遍一切故。无作用故。如是如来净法界中。建立十方一切众生等者。利乐作用无边无尽。义如前说。清净法界无边尽故者。以净法界无边尽故。虽无行动。而增上力。能于十方无边世界无边有情利乐事转。而净法界无去无来等者。舍此就彼名去。舍彼就此名来。无动无转。初标后释。法界无者。无边际故。无形碍故。若有边际形碍诸法可说。异方去来动转非无边际形碍。法界如虚空等。得说去来动转作业。此总义言。清净法界是诸如来胜义自体。法界遍在一切有情相续中。有彼诸有情自善种子成熟力故。由净法界增上缘力。彼识生时如是作用变现。而转说名如来作诸众生利益安乐。除此作用。增上缘力更无如来法身能作有情利益安乐事用。如契经言。善男子。如来都无去来等事。而言如来去来等者。就受用身及变化身。无相违过。
　　经曰。又如空中三千世界现坏现成。而虚空界无坏无成。如是如来净法界中。现无量相成等正觉。或复示现入大涅槃。而净法界非成等觉。非入寂灭。
　　论曰。复有难言。若净法界离去来等。云何无有方所去来。而得正觉般涅槃等。若有去来还得前过。为释此难故。说第七太虚空喻。又如空中三千世界等者。此难不然。譬如世界现坏现成。而虚空界无成坏故。净法界中虽有诸佛现成正觉般涅槃等。而净法界真实无有成等正觉涅槃等事。若有此事。可为此故有去来等。如虚空中现诸世界灭坏生成。就世俗理非真实义。彼如太虚皆性空故。如是如来清净法界。现无量相成等正觉或复涅槃。亦由世俗非真实义。成正觉者。入涅槃者。皆无有故。缘生诸蕴非我性故。若净法界就真实义。有此二者应非真实。以真实法不舍自相取余相故。若许法界舍非正觉成等正觉。舍非涅槃得般涅槃。则非真实。若有意谓。即以此义名为真实等正觉者。曾无有时不等正觉般涅槃者。曾无有时不般涅槃。是故真实。若尔余事亦应如是。坏劫恒坏无时不坏。成劫恒成无时不成。瓶等无时不是瓶等。如是等事皆应真实。若尔不应修观行者。度炽火等遍满世界往余世界。应被其中火所烧等。获得增上胜解力者。于其地等应无自在转变作用。非得胜定自在力者。现等正觉非等正觉。现般涅槃非般涅槃。是故虽有先正觉位今涅槃位。而净真如不舍自相故。净法界非成等觉。非入涅槃。此中二种皆是增益为自相故。非真实有。作者作用。皆是遍计所执相故俱无所有。而言随觉一切法故名菩提者。此是出世无分别智成等正觉。此中亦以缘真如智二种分别。不现行故非等正觉非般涅槃。即依如是密意说言。天子当知。以一切法皆无生故。诸佛现生无得无证。乃至广说。遍计所执无所有故。生等分别亦无有故。由世俗理施设二故。由变化身示现二故。随顺所化有情意故。如来示现如是二事。且举二事类显一切。
　　经曰。又如依空种种色相坏烂烧燥变异可得。而虚空界非彼所变。亦无劳弊。如是依止如来净界。众生界内种种学处身语意业毁犯可得。而净法界非彼变异。亦无劳弊。
　　论曰。复有难言。若净法界遍在一切有情之类。云何有情得有毁犯。非法界中有诸毁犯。性清净故。制立学处亦应唐捐。以诸有情无毁犯故。若有毁犯应有劳弊。应同二乘非极清净。为释此难故。说第八太虚空喻。又如依空种种色相等者。此难不然。如虚空故。譬如依空诸草木等。种种色相坏等变异种种可得。而净虚空不为彼物之所变异。虽在其中而无变异。亦无劳弊。无有坏等苦所逼故。如是依止如来净界众生界内。虽有种种毁犯可得。而净法界无有变异。亦无劳弊。虽净界中现见有情自分别起身语意业二种毁犯。谓在家者害父母等。种种不善毁犯可得。诸出家者随其所应。亦有种种毁犯可得。及为遮止制立种种学处可得。此皆世俗有所违犯。而净法界非彼违犯之所变异。无异性故。亦无劳弊。无逼切故。若为苦逼不堪耐故。则有劳弊。如声闻等非净法界。不能堪耐一切苦逼。故无劳弊。犹如虚空。又如空中色等诸法。虽有坏等。但是世俗而非真实。如是如来净法界中。虽有毁犯制立学处。但假安立而非实有。所以者何。身等三业不善等性。皆由相应发起势力。假名建立。不由自性。非块石等。由发起力可实建立。为不善等身业亦尔。地等和合所成性故。语业亦如钟鼓声等。非不善等诸无表业。唯以不作为其性故。亦非实有。意业亦由相应势力立不善等。如余相应亦非实有。因既非实果亦应尔。故法界中若业若果。一切皆是分别所起。世俗识等变现而生。如变现相。如是建立皆非真实。
　　经曰。又如依空大地大山光明水火帝释眷属。乃至日月。种种可得。而虚空界非彼诸相。如是依止如来净界。戒蕴定蕴慧蕴解脱解脱智见诸蕴可得。而净法界非彼诸相。
　　论曰。复有难言。若净法界遍一切法。应无戒等无漏蕴相。不相离故。应如法界。亦非蕴性。为释此难故。说第九太虚空喻。又如依空大地大山光明水火等者。此难不然。如虚空故。譬如依空地等可得。非与地等共相应故。空成蕴性。如是依止如来净界。虽有戒等诸蕴可得。而净法界非戒等蕴。当知此中无漏净戒名为戒蕴。无漏定慧名定慧蕴。无学胜解名解脱蕴。无学正见名解脱智见蕴。前三是因后二是果。有义。一切皆是无学缘解脱慧名解脱智见。余慧名慧。有义。一切通学无学。学位分得。无学圆满。诸佛菩萨皆具五故。如是五蕴虽依法界。而净法界不同彼相。彼亦不失五蕴自相。此中亦应说五取蕴。戒等无漏同法界故。且略宣说净法界中。虽无戒等诸事功德。而有真理功德法门。彼增上缘生长一切有为功德。不同虚空法界真理功德法门。是无为故。非蕴所摄。依之生长一切功德。有为生灭是蕴所摄。无断尽故亦说名常。非永不灭生必归灭一向记故。蕴所摄故。非无为法。有缘虑等作用义故。以其胜故。且说五蕴法界实是一切三乘功德所依。
　　经曰。又如空中种种因缘展转生起。三千大千无量世界周轮可得。而虚空界无所起作。如是如来净法界中具无量相。诸佛众会周轮可得。而净法界无所起作。
　　论曰。复有难言。若一切佛法界为体。应无彼此受用差别。云何得有众会不同。若所受用有差别者。云何诸佛法界清净。为释此难故。说第十太虚空喻。又如空中种种因缘展转生起等者。此难不然。如虚空故。如虚空中。因缘生起。三千界等周匝风轮围绕可得。虚空虽无我所差别分别思虑。而能容受种种差别世界周轮。如是如来净法界中自业增上所起。种种众相圆满得一切智。灌顶菩萨同一集会周轮可得。别别因缘之所生起。非如一佛众会因缘。第二第三亦复如是。余契经中依此故。说诸佛净土种种可得。诸佛众会种种可得。而净法界无我我所受用差别。及以造作能取所取分别可得。此总义言。如来法身虽无差别戏论色像。而受用身及变化身。由本愿力自胜行力。生起种种众相圆满诸佛净土。诸佛众会差别可得。皆是净识如是变现。种种差别非真实有。如转轮王由宿愿力。亦为饶益诸有情故。造作胜行。生女宝等诸妙乐具种种差别。诸佛亦尔。为欲饶益诸有情故造作胜行。自业增上生起种种净国。众会受用法乐众具差别。但无分别与前有异。
　　复次如是已说。法界诸相甚深。业用甚深。处所甚深。相甚深者。谓离十种不清净过。当知即是十清净相。不清净过有十种者。一差别过。二杂染过。三有行过。四有为过。五增减过。六行动过。七断常过。八劳弊过。九积聚过。十摄众过。十清净相者。谓无差别相。无杂染相。非有行相。非有为相。无增减相。无行动相。非断常相。无劳弊相。非积聚相。无我所相。如其次第业用甚深。当知即是变化等业。处所甚深当知即是无有行动众相圆满一切如来净土众会。于一切处皆以虚空为譬喻者。为显法界一切粗相同虚空故。如契经言。乃至所有施设譬喻。喻诸如来戒等功德。一切皆是谤诸如来。唯除一喻谓虚空喻。如来戒等无量功德同虚空故。乃至广说。
　　经曰。复次妙生。大圆镜智者。如依圆镜众像影现。如是依止如来智镜。诸处境识众像影现。唯以圆镜为譬喻者。当知圆镜如来智镜平等平等。是故智镜名圆镜智。
　　论曰。已建立断。当建立智。依此故言。复次妙生大圆镜等。应知。此中以喻显示大圆镜智。是能生现诸法影像平等因缘。谓诸如来第八净识。能现能生智等影像。如大圆镜能现世间一切影像。智相应故。假说名智。言诸处者。谓内六处。即是眼等。言诸境者。谓外六境。即是色等。此内六处外六境界。即十二处。缘此十二生三智品心及心法。识为主故总名诸识。即此诸识名众像影。种种行相差别现故。此后经言。大圆镜智于一切时依诸缘故。种种智影相貌生起。如是等文皆说。能为智影生因故名镜智。平等性智以缘生事圆镜智等为境界故。妙观察智以一切法自相共相为境界故。成所作智应知亦尔。如是三智相应心品。于内六处外六境界。一切所缘所取境上。变似一切自相共相。种种影像分明显现。如是影像皆因如来大圆镜智而得生起。分明显了故名为现。此唯如来智等所现。如来果位平等智等为自性故。智等生时如自所有行相差别皆能证知。唯有如来觉慧。分析说示其相。余无此能。大圆镜智说名能现。由此为缘生彼影像。犹如明镜现诸影故。又处境识三事各别。处谓六根。境谓六尘。识谓六识。即十八界众像影现。此众像影随其所应三智品现。观察智等尽所有性。如所有性皆能现故。如来镜智相应净识为缘。生此三智影像故名为现。亦唯如来智等所现。广说乃至唯有如来觉慧。分析说示其相。余如前说。又十八界皆在如来大圆镜智相应心品影像显现。以诸如来镜智生时。皆能照了一切境故。诸处境识犹如影像。在此智中分明显现。由此镜智摄受彼相。而生起故。镜智虽无所取能取一异分别。而有一切所知影现。如大圆镜。此智生时如是行相为自性故。如来虽无所取能取一异分别。而能现证自心所现。自相共相诸法影像。由证知故。能无颠倒说一切法自相共相。由此影像如来成就无忘失法。一切所知境界影像。于一切时镜智等上分明显现。无忘失故。若不尔者。云何如来名一切智。无镜智等不能恒时于一切法自相共相现证知故。若谓相续有堪能故名一切智。如有颂曰。
　　相续有堪能　　如火食一切
　　如是一切智　　非顿知一切
　　此但虚言。他心智等取一事时。不取余事不知余故。非一切智。就其相续亦不能取知现在故。汝宗一念但知一分诸法共相。若尔如来应假名说为一切智。不可假说非一切智。为一切智即成真实一切智者。又以如来镜智为缘。余相续中世出世善诸处境识众像影现。以诸世间世出世善。若无镜智皆不得生。彼法生时皆由此力。亦能证知。此义意言。如来镜智增上缘力。一切世间世出世善。诸处境识皆得生起。如明镜中众像影现。虽诸有情各有因力。而由镜智为增上缘乃得生起。如虽有种若无地等芽等不生。如虽有质若无镜等众影不现。若尔世尊应同妄见。自在天等为世间因。立为世间一切果生平等因故。无此过失。以彼生时唯能为作增上缘故。非作者故。是无常故。于无量劫修集福智二种资粮。所生起故。一切众生善及善缘。由此得生。外道妄见自在天等。与诸世间为能作者。其性常住故不相似。若无实影圆镜中生云何为喻。有质有镜和合为缘。如是相现故得为喻。谓诸有情颠倒执着影像。熏习成熟力故。镜面为缘自识变异似面影现。由是世间起增上慢。谓我镜中见其面影。以无别影镜中生故。经但说言众像影现。不言生起。如是应知。一切境相皆是自识变异显现非别实有。以识胜故。但言唯识。非无心法。亦不说言唯有一识。以诸有情各有八识及心法故。一切色等虽各有种。皆是自识变异熏习识上。功能差别为性故。变现时还不离识。就世俗说别有心法。非真实义。以就胜义诸法皆无定别性故。乃至真如虽非识变。亦不离识。识实性故。识上二空无我共相所显示故。此唯识言。但遮愚夫横计一切心心法外定性色等遍计所执。不遣不离诸心心法色等诸法。依他起性圆成实性。非无有故。由平等故。此二平等。是故说言平等平等。世间圆镜如来智镜俱无分别。皆能现影无有差别。由是因缘名圆镜智。
　　经曰。如大圆镜有乐福人悬高胜处无所动摇。诸有去来无量众生。于此观察自身得失。为欲存得舍诸失故。如是如来悬圆镜智处净法界无间断故。无所动摇。欲令无量无数众生观于染净。为欲取净舍诸染故。
　　论曰。高胜处者所谓高幢。或余胜处。净法界者。无垢真如。处谓安处。或依或缘无间断故。无动摇者。由此镜智依缘法界穷生死际。恒常随逐相续无断故。无动摇。此义意言。大圆镜智永离一切分别动摇。一得已后尽未来际。相续无断。其余三智虽无妄计。而有无执作意分别。证得已后或行不行。非不动摇。有义。灭定平等性智亦不现行。论说灭定无第七故。又说亦灭一分恒行心心法故。若尔论说于三位中皆无第七。是则初地已上无漏现观行时。及如来地应无此智。即为大失。违经论故。然说无者意。说无有染污第七。非一切无。未得法空无我智来。法分别执常现依故。如未证得补特伽罗空无我智。彼执恒行。依此识故。决择分说阿赖耶识。定与末那一识俱转。若起意识定与二识一时俱转。若五识中随起一识。定与三识一时俱转。乃至一时若起五识。定与七识一时俱转故。知圣道灭定无学亦有。无染法分别执平等智俱第七识等行相细故。不违灭定。由此灭定是无漏道所引发故。体无漏故。与染污意我执相违。此一分灭非灭一切故平等智于佛果上。虽恒现行。而十地中证得已后。或起烦恼有漏心时。此智不起。有间断故。非不动摇。其余二智于佛果上。亦不常行故。非不动摇。何故安处大圆镜智。在净法界。为令无量无数众生观染净故。何故观彼为欲取净舍诸染故。染谓烦恼及业生相。舍谓伏断。由世间道及出世道。暂时毕竟伏断彼故。净谓诸善能令众生心清净故。取谓任持。安立长养成熟种子。随所愿求证解脱故。此中意说。一切如来昔菩萨位。为欲成办一切有情一切种相利乐事故。一切有情利益安乐意乐。常随依净法界。随所修集福智资粮回求相续。大圆镜智方便善巧勤修习故。证得此智依缘法界相续无动。虽无作意分别戏论。而相续转为增上缘。令诸有情随所求愿。安立长养成熟无量善根种子。得世间乐出世解脱。此由如来大圆镜智起。化生用为诸有情宣说法要。令知染净取净舍染。即是利乐有情根本。
　　经曰。又如圆镜极善摩莹。鉴净无垢光明遍照。如是如来大圆镜智。于佛智上一切烦恼所知障垢。永出离故。极善摩莹为依止。定所摄持故。鉴净无垢作诸众生利乐事故。光明遍照。
　　论曰。鉴谓自性极清净故。净谓差别离客尘故。言无垢者。总前二种周圆离垢极清净故。光者由鉴。明者由净。言遍照者。由无垢故。于佛智上等者。即烦恼障及所知障。俱名为垢。究竟断故名永出离。由有永出诸障垢义故。说镜智极善摩莹。又烦恼者。谓贪嗔等一切烦恼缠随眠位。若行不行皆有势力。障生圣道。障得涅槃。乱身心故名烦恼障。所知障者。于所知境不染无知障一切智。不障涅槃。虽有此障。见声闻等得涅槃故。即此二障亦名为垢碍。清净智令不生故。染净智故。由得对治客尘障垢。毕竟不生名永出离。由永离障大圆镜智恒时极净。是故说为极善摩莹。为依止定所摄持故者。是所依止故名依止。大圆镜智依此生故。依止即定名依止。定或智依。定名依止。定从此无间解脱道生。极清净故。此所依定。即是殊胜金刚喻定。由彼定力障永断故。此智为彼所依止。定力所摄持故名摄持。彼定无间此智生故。由彼定力最极清净。离诸分别无有分别。镜智生故。此智既为所依止。定所摄持故。鉴净无垢自体清净故。名为鉴。离烦恼障故名为净。离所知障故名无垢。作诸众生利乐事故。光明遍照者。此智为定所摄持故。亦能起作一切有情诸利乐事。由作此故光明遍照。自性清净鉴故名光。离烦恼障及所知障。如其次第名明遍照。此中意说。如大圆镜极善摩莹鉴净无垢。为令他见面之得失。为饶益事。是故说名光明遍照。大圆镜智自性清净。远离二障鉴净无垢。虽不可见而起受用及变化身。能生诸智成办众生诸饶益事。是故说名光明遍照。
　　经曰。又如圆镜依缘本质。种种影像相貌生起。如是如来大圆镜智。于一切时依诸缘故。种种智影相貌生起。
　　论曰。若圆镜智是诸有情一切智等影像生因。云何影像相有差别。云何此智体无差别。又一切时常能为因。何不恒时顿生。一切众生及自智等影像。释此难言。又如圆镜依缘本质种种影像相貌生起。非影异故镜体差别。亦非恒时顿生影像。待众缘故。如是镜智于一切时待众缘故。生智等影种种差别。非彼异故智成。青等种种体别。亦非恒时顿生一切众生及自圣智等影。待时待缘乃能生故。此中意说。大圆镜智相应净识有二种用。一因缘用。谓净识中具有一切能现能生身土境智净法种子。若遇外缘。即便变现身土境界种种影像。及能生起平等智等相应心品行相差别。二增上缘用。谓佛净识善根愿力所生起故。若诸众生自因缘具。尔时净识即便资助。令得无障生长成满。是故镜智体虽是一。能现能生诸法影像。待外缘故非顿现起。
　　经曰。如圆镜上非一众多诸影像起。而圆镜上无诸影像。而此圆镜无动无作。如是如来圆镜智上。非一众多诸智影起。圆镜智上无诸智影。而此智镜无动无作。
　　论曰。若诸智影于镜智上先已有体。云何镜智为缘而生。若先无体。云何能生诸智影像。而无动作。不见陶师无有动作。而能生起先无瓶等。释此难言。如圆镜上非一众多诸影像等。如大圆镜能起诸影。同类数多故名非一。异类无数故名众多。观待同类简一种故说言非一。观待异类显无数故说言众多。如是镜上虽先无影而起多影。而无思虑分别动作。镜智亦尔。虽先无有智等影像。而能生起智等种种诸法影像。观待同类说言非一。观待异类说言众多。虽生如是智等影像。而无思虑分别动作。此中意言。如大圆镜虽无分别。而能生起种种影像。镜智亦尔。虽无我执及我所执。所取能取作意分别。而能生起种种智等诸法影像。
　　经曰。又如圆镜与众影像非合非离。不聚集故。现彼缘故。如是如来大圆镜智。与众智影非合非离。不聚集故。不散失故。
　　论曰。若圆镜智与诸智等影像和合。云何不由彼差别故。此成差别。若不和合云何为因。不见种等与诸芽等果不和合。而能为因。非日光等与石灰等。不共和合而相显照。释此难言。又如圆镜与众影像非合离等。如世圆镜虽能为因起众影像。而不与彼影像和合。彼未生前由未有体不聚集故。非此与彼或俱不俱。可名和合。圆镜与影亦非别离。现彼缘故。即由此义非不和合。要由此有彼得有故。虽与影像为现生因。而非影像有差别故。镜成差别。大圆镜智亦复如是。虽能为因生智等影。而与智等非合非离。不聚集故。不散失故。言非合者。彼未生前由未有体。不聚集故。言非离者。要有镜智智等影生。无则不生。不散失故。离坏无有名为散失。与彼相违名不散失。摄生彼故或不忘失。所缘境相名不散失。由镜智中显现一切所知相故。三世智等及诸众生。若不遍知镜智不生。要知一切此智乃生。是故此智不忘一切所缘境相。名不散失。不散失故。所以非离。虽能为因起智等影。而不由彼有差别故此成差别。如大圆镜无差别转。此中意说。如世圆镜虽能为因起诸影像。而非合离差别所触。镜智亦尔。虽能为因起智等影。而非合离差别所触。种等虽能为芽等因。而亦合离俱不可说。光明细分亦非色等。共相和合以俱有故。令其识上似与色等和合相生。以世现见一切因果。虽非合离而能为因。是故无有因果。二相决定和合。
佛地经论卷第五
　　经曰。又如圆镜周莹其面。于一切处为诸影像遍起依缘。如是如来大圆镜。智不断无量众行善莹。为诸智影遍起依缘。谓声闻乘诸智影像。独一觉乘诸智影像。无上大乘诸智影像。为欲令诸声闻乘人。依声闻乘而出离故。独一觉人依独觉乘而出离故。大乘之人依无上乘而出离故。
　　论曰。云何一智于一切时。能生三乘一切智等诸法影像。释此难言。又如圆镜周莹面等。如世圆镜为遍于中现其面等一切影像。种种加行周莹其面前后两边。于一切处普能为缘现一切影。镜智亦尔。一切如来为菩萨时。虽有种性而为障覆。未能现起为遍于中生起三乘一切智等诸法影故。精勤修习不断无量众行善莹。金刚喻定现在前时。离一切障清净圆满。遍能生起三乘智等。一切影像不断。就方无分限故。无量就时无量时故。此言因位遍一切处。于无量时勤修众行。除障善莹大圆镜智。能生三乘智等影像。又即镜智遍处。恒时离诸垢秽。种种行德圆满。庄严极圆净故。一切处时能起诸影。如说殊胜金刚喻定断一切障。证得如来大圆镜智。种种功德圆满庄严于一切处。及无量时能起三乘一切影像。此中意说。各别善根成熟差别。胜道生时。大圆镜智或近或远。随其所应为作强缘。决定种性各依自乘。而得出离。不定种性或依大乘。或依余乘而得出离。言出离者。即是涅槃。诸三乘人用自种性以为因缘。如来镜智为增上缘。精勤方便修集资粮引生圣道。除烦恼障及所知障。随其所应各证涅槃。决定种性声闻独觉住无学位。乐寂灭故。发业润生诸烦恼障永灭除故。先业烦恼所感身心任运灭已。更不受生无所依故。一切有漏无漏有为诸行种子。皆随断灭。唯有转依无戏论相。离垢真如清净法界解脱身在。名无余依般涅槃界。常住安乐究竟寂灭。不堕众数不可思议。同诸如来。但无有为无漏功德所庄严故无有更起利益安乐有情事故。不同如来。不定种性声闻独觉住无学位。虽无烦恼乐菩提故。由定愿力留身相续修大乘行。乃至获得金刚喻定。一切障灭证佛三身。虽有有为无漏功德。而无有漏身心在故。证无余依大涅槃界。依谓三界有漏身心。若诸菩萨断二障尽得佛果时。即得说名证无余依大涅槃界。是故二乘先入有余依涅槃界。后入无余依涅槃界。菩萨初证如来地时。顿证二种大涅槃界。一切有漏身心尽故。名无余依。犹有变化似有漏相身心在故。名有余依。悲智无断所证得故。亦名无住大涅槃界。涅槃即是真如体上障永灭义。由无漏慧简择谛理。断诸杂染而证得故。亦名择灭。如是择灭于真如上假施设有。无别实物至究竟位说名涅槃。无所趣故。无臭秽故。离编织故。离稠林故。名为涅槃。声闻独觉有所知障习气未灭。云何证得究竟涅槃。所知障习是无知故。非染污故。障菩提果不障涅槃。非烦恼故。不能润生。若无愿力。回心趣大至无学位。尽其寿量必永寂灭。
　　经曰。如圆镜中大影可得。所谓大地大山大树大宫舍影。而是圆镜不等彼量。如是如来圆镜智上。从极喜地乃至佛地智影可得。及与一切世出世法智影可得。而圆镜智非彼分量。
　　论曰。若圆镜智能起智影。应同彼量差别可得。释此难言。如圆镜中大影可得。谓大地等如世圆镜。虽能为缘起地等影。而是圆镜不等彼量。一小镜中众多山等大影可得。一大镜中众多石等小影可得。虽有形碍而不同影大小数量。镜智亦尔。虽起诸地世出世间诸智影像无形碍故。而不同彼一切智影大小数量。由是因缘诸佛镜智名大智藏。世出世间智根本故。如说世尊成大智藏镜智。能生一切智故。应知此中以智名说一切功德。由是镜智相应净识。具足一切自利利他功德种子。能为因缘生自身中智等影像。为增上缘生他身中智等影像。由此镜智。能变现身生智说法。展转生他智等影故。或悲愿力熏修所成。任运为他智等善法增上缘故。令他身中智等善法易得生长。是故经言。一切众生所有善法。及殊胜果。皆是如来慈悲愿力增上所起。
　　经曰。又如圆镜非处障质影像起缘。如是如来大圆镜智非恶友摄闻不正法。障碍众生智影起缘。彼非器故。
　　论曰。若圆镜智为令三乘得出离故。生诸智影。又悲愿力熏修所成为增上缘。生世出世诸智影者。云何世间诸外道等正智不生。能生因缘常和合故。诸外道等应无颠倒。释此难言。又如圆镜非处障质影像缘等。如世圆镜虽能为缘现诸影像。而非处在壁障等质影像起缘。如来镜智亦复如是。虽能为缘生智影像。而非处在恶知识摄爱。乐听闻邪法障者。智影生缘以彼非是可加被器闻正法器。是故外道圣道不生常怀颠倒。善法种子被损伏故。恶法种子遇生缘故。一切众生无始时来。习善时少造恶时多。是故善法虽遇强缘亦难生长。恶法虽遇少小外缘则便炽盛。
　　经曰。又如圆镜非处闇质影像起缘。如是如来大圆镜智。非处乐恶愚昧众生智影起缘。彼非器故。
　　论曰。如外缘障智影不生。如是内缘宿习乐恶无明闇障智影不起。诸乐恶者。虽贪嗔等一切烦恼悉皆炽盛。而痴偏重。以不了知善恶因果胜劣事故。世间现有诸佛正法。利益安乐一切众生。三宝良田生长一切世出世间无量福聚。不欲听受不乐归依。而反听受无利无乐外道邪法。归依生长能感众苦。无量恶业种种邪神。岂非无明痴闇障力。是故障善无明最重。当勤修习智慧光明。无明重者非善器故。
　　经曰。又如圆镜非处远质影像起缘。如是如来大圆镜智。非处不净感匮法业。不信众生智影起缘。彼非器故。
　　论曰。如是内外二缘障力智影不生。一由先世感匮法业。令于多时不闻正法。谓于前生诽毁正法。由此业障经无量劫不闻佛法。即此不闻诸佛正法。是彼业果障。彼智影令不得生不闻正法。其体是无云何得名谤正法。果云何。能障可生智影。不即说彼不闻正法为果为障。然说由彼感匮法业所得。不能听受正法。不具根等愚钝身心为果为障。二由不信。谓无种性无涅槃法。不乐涅槃。无有出世圣道种子。于证真如有毕竟障。闻出世法都不信受。毕竟不得三乘涅槃。如是一切身心相续不清净故。非圣法器。暂时毕竟不生出世功德智影。如浊秽水不能发生月等影像。镜智亦尔。于彼不能生智影像。
　　如是略说大圆镜智有九种相胜。所余智谓训词相。无分别相。障清净相。依止因缘生智影相。无有我所无摄受相。不忘一切所知境相。遍处恒时生智影相。能生一切智根本相。于非法器不能生相。此有三种非圣法器。一者亲近不善知识闻不正法。暂时有障非圣法器。二者烦恼痴障所障非圣法器。三者极重业障所障。及无出世圣道种子。久时毕竟非圣法器。如是三种总名第九于非法器不能生相。
　　经曰。复次妙生平等性智者。由十种相圆满成就。
　　论曰。平等性智由十种相圆满成就。应知即是十地修果。一一地中略说。各证一平等性。修习圆满成就佛地平等性智。是故说言。平等性智由十种相圆满成就。若广说者。一一地中各证无量平等法性。修习圆满成就佛地平等性智。
　　经曰。证得诸相增上喜爱平等法性圆满成故。
　　论曰。诸相者。谓诸大士相及诸随好相差别故。皆名为相。如是诸相远离遍计所执自性。说名平等故。契经言。诸大士相如来即说以为非相。是故说名诸大士相。增上者。谓富贵自在。色等诸蕴各别。皆非富贵自在。和合亦非富贵自在。即别性故。诸法合时不舍自性。离此无实补特伽罗。是故一切富贵自在。远离遍计所执自性。说名平等故。契经言。世尊我今解了。一切以无我故无贫无富。喜爱者。谓所有喜爱由遍计力。于顺彼法发生欢喜。于违彼法发生忧戚。遍计所执诸法无故。于彼一切遍计所执喜爱亦无。说名平等达解。如是所说诸相增上喜爱平等法性故。名证得初地。菩萨最初证得。后后地中渐渐方便修令增长。最后佛地圆满成就。从此已后更无增长。由此证得圆满成故。平等性智圆满成就应知。此中圆满成故。于第三处说第五转。一切应说由圆满成。义类相似言词便故作如是说。
　　经曰。证得一切领受缘起平等法性圆满成故。
　　论曰。缘起有二。谓内及外。内缘起者。谓无明等十二有支。外缘起者。谓种芽等一切外物。内者应以杂染清净二分行相顺逆观察。外者应以此有故彼有此生故彼生行相观察。谓种等有故种等生故。芽等得有芽等得生。此二缘起一切皆由因有故果有。因生故果生。无作用义是缘起义。空无我义。无补特伽罗义是缘起义。如是等义缘起自相。是所领受故名领受。或假有情能领受故。名为领受。缘起诸法是所领受。如是一切领受缘起。无作用故。空无我故。无补特伽罗故。远离遍计所执自性。说名平等达解。如是所说一切领受缘起平等法性故名证得。由此证得如前修习圆满成故。平等性智圆满成就。如是缘起平等法性。即一切法平等法性。如说梵志一切法性即是缘生缘起法性。悟解此故名为菩提。如佛所见。一切法性如此即是缘起法性。又契经言。不见少法离缘起性。此中缘起平等法性名缘起性。依此密意说如是言。若见缘起即见法性。若见法性即见诸佛。缘起实性即胜义法胜义佛故。平等法性于一切处。皆无差别故作是说。
　　经曰。证得远离异相非相平等法性圆满成故。
　　论曰。色等诸法变坏等相不相似故。名为异相。远离如是各别异相。即是共相。如是共相以何为相。非相为相。如契经言。一切法性唯有一相。所谓非相。非相即是平等法性。达解如是遍计所执。一切法性毕竟永无平等法性故名证得。由此证得如前修习圆满成故。平等性智圆满成就。复有义者。远离异相即无有相。远离非相即无无相。无有无无名平等性。余如前说。
　　经曰。弘济大慈平等法性圆满成故。
　　论曰。慈有三种。一有情缘。二者法缘。三者无缘。初发心位诸菩萨等。多分修习有情缘慈。多是有漏。以世俗有为境界故。修正行位诸菩萨等。多分修习法缘之慈。亦多有漏。大乘教法为境界故。得无生忍诸菩萨等。多分修习无缘之慈。虽有所缘缘法界故。譬如眼等异熟诸法无有分别。不作加行任运转故。说名无缘。平等性智相应大慈。或有义者。唯缘法界所缘分别永无有故。不缘有情及诸法故。名无缘慈。复有义者。亦缘诸法。如实义者。亦缘有情但无分别。平等行相了知一切假立。有情性平等故。缘生等法性平等故。无我真如性平等故。名平等智。此智相应就所缘境得具三慈。但无分别平等行故。说名无缘。如来地中平等性智相应大慈。众相成满恒常现行。如来既有无缘大慈。余二不说自然成就。如来由此三种慈故。平等救济一切有情。非但于彼少分与乐。普于一切有情诸法无我真如平等性转。恒常现行救度一切故名大慈。非如声闻及异生等。暂时少分与乐行转。不能救度一切有情。以胜一切声闻等故。救度一切诸有情故。长时积集福慧资粮所成满故。说名弘济。如是所说弘济大慈遍一切处。无差别转故名平等。即此平等说名法性。或即所说弘济大慈平等法性为所缘故。就境说名平等法性。由此大慈如前修习圆满成故。平等性智圆满成就。
　　经曰。无待大悲平等法性圆满成故。
　　论曰。声闻等悲不能拔济一切有情。唯缘欲界少分行相暂时而转。如来大悲普能拔济一切有情。通缘三界遍满行相恒时而转。言无待者。无所观待恒救不舍。谓无所待随其所应拔济三苦。所苦有情恒转不舍。犹如长者怜爱一子。于诸有情平等而转。以有情界无边际故。成熟有情时无暂废。成熟有情曾不过时。如来常与大悲相应。不可说言暂起暂转。如经言。善男子。不应说言诸佛世尊所有大悲。于诸有情暂起暂转。何以故恒常转故。诸佛世尊乃至大悲无根未立。终不证得无上菩提。如来证得大菩提已。恒作是念。我当安立一切有情诸善根本。若有未悟一切法者。我当开悟。如来如是于诸有情常起大悲。乃至广说。如契经说。如来昼夜恒于六时观察世间。云何今言大悲恒转。此说作用六时相续恒无间断故不相违。大慈大悲无嗔不害无痴善根。以为自性。与乐拔苦行相有异。俱有三种有情缘等。慈是无嗔悲是不害。慈缘无乐欲与其乐。悲缘有苦欲拔其苦。无待大悲无差别转故名平等。此即法性或缘平等法性为境。由此大悲如前修习圆满成故。平等性智圆满成就。
　　经曰。随诸众生所乐。示现平等法性圆满成故。
　　论曰。随诸有情乐见如来色身差别。如来示现如是色身。如来虽居无戏论位。由平等智增上力故。大圆镜智相应净识。现琉璃等微妙色身。令诸有情善根成熟。自心变似如是身根。谓自心外见如来身。如契经言。由诸如来慈善根力有所示现。令天人等自心变异见如来身。如金色等。又如经言。若所应化无量有情。宜见琉璃末尼宝色。如来即能无碍示现种种琉璃末尼宝色。令彼自心亦如是变。乃至广说。如是示现一切如来形相平等。如是平等即是法性。是故说名平等法性。谓诸如来随同所化有情乐见。色身形相即各示现。同处同时同类形相。令彼自心如是变现作利乐事。如诸有情阿赖耶识共相种熟各各变现世界等相。同处相似不相妨碍。此亦如是。如色身相余事亦尔。由此示现如前修习圆满成故。平等性智圆满成就。
　　经曰。一切众生敬受所说。平等法性圆满成故。
　　论曰。若有如是种类语业。能令有情善根成熟。闻生欢喜得净信乐。如来便现如是语业令彼得闻。如来虽无戏论分别由悲愿力如是示现。所化有情自胜解力如是变异。谓自心外闻佛音声。如来所出一切语言称机宜故。诸人天等皆无违逆故名敬受。若不称机则不示现故。说诸佛语不唐捐。虽有众生不顺佛语。此是化作或当有益。后必信受。就总为语故。言一切敬受所说。如是语言由前道理诸佛同现故名平等。如是平等即名法性。由此示现如前修习圆满成故。平等性智圆满成就。
　　经曰。世间寂静皆同一味。平等法性圆满成故。
　　论曰。有漏五蕴说名世间。念念对治二种坏故。即彼息灭名为寂静。由此于此而寂静故。即是圣道及以涅槃依他起性。世间寂静同归真如。圆成实性故名一味。又世间者。遍计所执此本性无说名寂静。如是寂静所显真如无差别故。名为一味。此即名为平等法性。由此一味如前修习圆满成故。平等性智圆满成就。
　　经曰。世间诸法苦乐一味。平等法性圆满成故。
　　论曰。世间诸法略有八种。一利二衰。三毁四誉。五称六讥。七苦八乐。得可意事名利。失可意事名衰。不现诽拨名毁。不现赞美名誉。现前赞美名称。现前诽拨名讥。逼恼身心名苦。适悦身心名乐。如是八种总有二品。四违名苦。四顺名乐。生欣戚故。或复此中略说。最后苦乐一对。圣者居中恒常一味。得利不高。遇衰不下。如是乃至乐而无爱苦而无恚。如契经言。圣处世间平等一味犹如虚空。凡愚在世计有差别。由彼远离遍计所执。世间八法于一切处皆同一味。即此说名平等法性。由此一味如前修习圆满成故。平等性智圆满成就。
　　经曰。修殖无量功德。究竟平等法性圆满成故。
　　论曰。功德即是菩提分等诸功德法。熏种长养成熟解脱说名修殖。平等性智虽无分别。由佛菩萨智增上力如如意珠。令异身中功德生长成熟解脱。言究竟者。能得三乘般涅槃故。既令解脱。令得世乐不说。自成如是智名平等法性。远离遍计所执性故。或诸菩萨修殖无量菩提分等殊胜功德。乃至究竟。即此名为平等法性。由此功德如前修习圆满成故。平等性智圆满成就。
　　经曰。复次妙生妙观察智者。
　　论曰。依十种因。应知。分别妙观察智十种因者。一建立因。二生起因。三欢喜因。四分别因。五受用因。六趣差别因。七界差别因。八雨大法雨因。九降伏怨敌因。十断一切疑因。
　　经曰。譬如世界持众生界。如是如来妙观察智。任持一切陀罗尼门。三摩地门。无碍辩说诸佛妙法。
　　论曰。此中显示建立因相。譬如世界持众生界者。如诸有情自心所变。下风轮等诸世界相。能持自心所变眼等诸有情界。如是如来妙观察智。能持一切陀罗尼门。广说乃至诸佛妙法。与彼相应及能引故。陀罗尼者。增上念慧能总任持无量佛法。令不忘失。于一法中持一切法。于一文中持一切文。于一义中持一切义。摄藏无量诸功德故名无尽藏。此陀罗尼略有四种。一法陀罗尼。二义陀罗尼。三咒陀罗尼。四能得菩萨忍陀罗尼。如瑜伽论广说其相。云何唯于一法等中。普能任持一切法等。谓佛菩萨增上念慧不思议力。自心相分一法相中。现一切法文义亦尔。又能示现无量无尽功德法门。见分自体亦具无边胜功能故。任持一切令不忘失。如是念慧不思议力。名陀罗尼。三摩地者。谓增上定即健行等诸三摩地。能胜一切世出世间诸三摩地。余不能胜故名健行。又佛菩萨健士所行故。名健行。唯第十地菩萨及佛得此定故。余三摩地随经所说应释其名。即陀罗尼及三摩地。俱说名门。如空无愿无相三门。以能通生无量同类异类德故。无碍辩说即四无碍。法义词辩。由此四种能为众生辩说妙法故名辩说。诸佛妙法即是如来力无畏等无量佛法一切之言一一应说。妙观察智转意识得作用宽广故。能任持一切功德。此智相应第六意识。普与一切功德相应。及能引发诸功德故说能任持。
　　经曰。又如世界是诸众生。顿起一切种种无量相识因缘。如是如来妙观察智。能为顿起一切所知无碍妙智种种无量相识因缘。
　　论曰。此中显示生起因相。妙观察智能作顿起一切所知相识因故。世界即是诸器世间。如器世间能为众生种种地上无量空中相识生因。如是如来妙观察智。一时顿于一切境界犹如虚空能了无碍。能为一切种种世间。无量出世所缘境界相识生因。此义意言。一切如来妙观察智。能顿了知一切境界。似所知境有众多相。如彩画色有种种相。见分智体能为如是相识生因。此能现彼说为生因。非亲生因。从种生故。此即缘因说名因缘。由见起相或体起用。虽无异体由不一故亦得为因。如从相分生见分等。此亦如是。
　　经曰。又如世界种种可玩。园林池等之所庄严甚可爱乐。如是如来妙观察智种种可玩。波罗蜜多菩提分法十力无畏不共佛法之所庄严。甚可爱乐。
　　论曰。此中显示欢喜因相。如器世间种种可玩。园林池等绮饰间列威光炽盛。令诸有情欢喜爱乐。如是如来妙观察智种种可玩波罗蜜多菩提分等。绮饰间列威光炽盛。令诸菩萨欢喜爱乐。波罗蜜多略有六种。谓布施等或开为十。更足方便善巧等四。或复开为八万四千。如经广说。若别分别其数无量。菩提分法略三十七。广亦无量。言十力者。谓处非处智力等。如来身中慧根所摄。及具知根。言无畏者。谓四无畏五根所摄。及具知根即信等五。不共佛法有十八种。如经广说。如是功德多分此智所摄。相应及能引发。是故一切庄严此智。
　　经曰。又如世界洲渚日月四天王天三十三天。及夜摩天睹史多天乐变化天他化自在天梵身天等。妙饰间列。如是如来妙观察智。世及出世衰盛因果。声闻独觉菩萨圆证无余。观察妙饰间列。
　　论曰。此中显示分别因相。如器世间无量洲等。妙饰间列不相杂乱。洲谓四大洲。则赡部洲等。渚谓八小渚。则遮末啰等。略举日月摄诸星宿。四天王天。谓妙高山第四层级四面各住。三十三天。谓此山顶四面各有八大天王帝释居中故有此数。夜摩天者。谓此天中随时受乐故名时分。睹史多天后身菩萨于中教化。多修喜足故名喜足。乐变化天。乐自变化作诸乐具。以自娱乐。他化自在。乐令他化作诸乐具。显己自在。梵身天者。离欲寂静故。名为梵。身者众也。等者等取此上诸天。如是如来妙观察智。普能观察世及出世衰盛因果。三乘圆证妙饰间列。不相杂乱。恶趣因果名世间衰。善趣因果名世间盛。又世间坏及世间成。如其次第名为衰盛。又损减名衰。增长名盛。二乘因果名出世衰。大乘因果名出世盛。又退名衰进名为盛。言圆证者。即是果位。前三乘名显其因位。又圆证者。唯说佛果。妙观察智观此诸法法相异故。智如其境。行相不杂分明显现。是故说名妙饰间列。
佛地经论卷第六
　　经曰。又如世界为诸众生广大受用。如是如来妙观察智。示现一切诸佛众会雨大法雨。为令众生受大法乐。
　　论曰。此中显示受用因相。如器世间随有情业增上力故。阿赖耶识共相种子。变生种种共相资具。为令有情广大受用。如是如来妙观察智。助平等智为增上缘。击发镜智相应净识。现受用身种种众会威德炽盛雨大法雨。为令地上诸大菩萨受大法乐。亦助如来成所作智为增上缘。击发镜智相应净识。现变化身种种众会威德炽盛雨正法雨。为令地前所化有情受用法乐。
　　经曰。如世界中五趣可得。所谓地狱饿鬼傍生人趣天趣。如是如来观察智上。无边因果五趣差别具足显现。
　　论曰。此中显示趣差别因相。如世界中随有情业增上力故。阿赖耶识不共相种。变生种种五趣因果差别可得。如是如来妙观察智。五趣因果为境界故。似其五趣因果二相差别显现。非生五趣诸阿素洛种类不定。或天或鬼。或复傍生故。不别说。五趣因者。谓中有身以与五趣为方便故。趣是所趣。中有能趣故。非趣摄。就生类别建立四生。是故中有亦生所摄。有义中有趣方便故。说在趣中。此言因者。业烦恼等。果即五趣。
　　经曰。如世界中欲色无色诸界可得。如是如来观察智上。无边因果三界差别。具足显现。
　　论曰。此中显示界差别因相。如世界中随有情业增上力故。阿赖耶识共不共相种子。变生三界因果差别可得。此中世界通情非情。谓有情世界及器世界。若不尔者。不应于中有无色界。以彼唯有定所生色。无业生色无方处故。于世界中。随其所应建立三界。谓器世界中但有欲色情非情界。有情界中具有三种。唯有情界以器世界通持有情及非情界。有情世界。唯能任持有情界故。如是如来妙观察智三界因果为境界故。似其三界因果二相差别显现。非生三界因果。同前二种分别。此中意说。妙观察智普能观察一切境故。遍似一切诸界趣生。烦恼业等所感。诸行成熟所摄心心法等因果相现。谓诸如来大圆镜智。增上所生妙观察智。虽无所取能取执着。远离一切烦恼所知二垢障故。观察一切因果等事。及能说故。如净圆镜现众影像。一切境相皆现其中。然无镜智无差别过。大圆镜智以于一切皆不愚故。虽能显现一切影像任运转故。而无分别。此智能现一切境相亦有分别。若无分别则不能观因果等事。及为众会说法断疑。此文定证。无漏心等亦有相分。如来智上五趣三界无边因果具足现故。有说。如来智明净故。一切境相虽现其中。而此境相非智所变。不清净故。但是众生心等所变诸法影像。此不应理。如是影像若是众生心等所变。云何在佛智上显现。不可他因生他心。相违正理故。如余心相。此亦应尔。然此境相如来无漏心所变现。如明镜中粪秽影像。虽似不净实非不净。心及心法缘境法尔若缘他境。非如钳灯。无动作故。但如明镜性本净故。变似境相而能缘虑。若诸境相非心上现。彼虽有力生心心所。如五根等不名所缘。如余处说。无分别智亦定尔耶。所缘真如不离智体不可定尔。后得俗智虽不离真有分别。故不证真体。但自变作真相而缘故。不可难。如诸异生心缘无漏心上所有无漏境相。虽似无漏实是有漏此亦应尔。唯识道理决定如是。心所变相虽相似有而实无体。若不尔者。应有色等。如心心法不成唯识。若彼实有但不离识。名唯识者心及心法亦不离彼色等诸相应。名唯境便成大过。
　　经曰。如世界中苏迷卢等。大宝山王显现可得。如是如来观察智上。诸佛菩萨威神所引。广大甚深教法可得。
　　论曰。此中显示雨大法雨因相。如器世间由诸众生业增上力起诸宝山。如是如来妙观察智。由诸有情感正法业增上力故。起佛菩萨威神所引深大教法。此教开示诸佛菩萨自在威神。亦能引发彼威神力。是故说名诸佛菩萨威神所引。此说如来妙观察智能发镜智相应识上教法影像。或自能现教法影像。由此为缘善根成熟。所化有情自心变现。
　　经曰。如世界中广大甚深不可倾动大海可得。如是如来观察智上。一切天魔外道异论所不倾动。甚深法界教法可得。
　　论曰。此中显示降伏怨敌因相。如器世间由诸众生业增上力起诸大海。不可倾动。如是如来妙观察智。由诸有情感正法业增上力故。起法界教不可倾动。法界则是空无相理。说法界理名法界教。诸外道等皆依诸见法界空理。对治诸见离诸见趣。是故空教彼不能测。不能倾动前威神教。威神高广故喻宝山。此法界教法界甚深故喻大海。妙观察智是能显照一切境因故。能起说一切法教。略说胜者。是故契经说。佛世尊名大智日。普能照了一切法故。
　　经曰。又如世界大小轮山之所围绕。如是如来妙观察智不愚。一切自相共相之所围绕。
　　论曰。此中显示断一切疑因相。如器世界一妙高山七大金山八大海水四大洲等。总于其外有小轮山周匝围绕。如是为一积数至千。复总于外有次轮山周匝围绕。名小千界。如是为一复数至千。更总于外有次轮山周匝围绕。名中千界。如是为一复数至千。总于其外有大轮山周匝围绕。有大风轮总持其下名一三千大千世界。如是名为大小轮山之所围绕。如是如来妙观察智。遍知一切自相共相。能断世间一切疑惑自共相愚。是疑惑因知自共相。无此愚故。自无疑惑能断他疑。大圆镜智永离二障不愚。一切自相共相能生此智。摄护此智故名围绕。镜智虽能知一切法自相共相。无分别故。不能为他说法断疑。此智能知有分别故。能为一切说法断疑。又此智体能知诸法自相共相。二种行相之所围绕。自相行相如小轮山。共相行相如大轮山。镜智能持如风持下。如来净智现量所摄。云何能知诸法共相。若共相境现量所知。云何二量依二相立。有义。二量在散心位依二相立。不说定位。若在定心缘一切相。皆现量摄。有义。定心唯缘自相。然由共相方便所引。缘诸共相。所显理者。就方便说名知共相。不如是者名知自相。由此道理。或说真如名空无我诸法共相。或说真如二空所显非是共相。如实义者。彼因明论立自共相。与此少异。彼说一切法上实义。皆名自相。以诸法上自相共相。各附己体不共他故。若分别心立一种类能诠所诠。通在诸法如缕贯花。名为共相。此要散心分别假立是比量境。一切定心离此分别。皆名现量。虽缘诸法若无常等。亦一一法各别有故。名为自相。真如虽是共相所显。以是诸法自实性故。自有相故。亦非共相。不可以其与一切法不一不异即名共相自相。亦与一切共相不一异故。是故彼论说诸法上所有实义。皆名自相。此经不尔故无相违。
　　经曰。复次妙生成所作智者。
　　论曰。成所作智。应知。成立如来化身。此复三种。一者身化。二者语化。三者意化。第一身化复有三种。一现神通化。二现受生化。三现业果化。第二语化亦有三种。一庆慰语化。二方便语化。三辩扬语化。第三意化复有四种。一决择意化。二造作意化。三发起意化。四受领意化。成所作智能起如是三业化用。此化三业即是化身。应知此中以用显体。非此三业即是智体。但是智上所现相分。成所作智增上缘力击发镜智相应净识。令现如是三业化用。自亦能现。当知四智一一能起一切作用。就强多分。说平等智起受用身。成所作智起变化身。妙观察智观察一切自相共相。陀罗尼门三摩地等。大圆镜智能现一切诸法影像。如一一根取一切境非无强用。此亦如是。此中经文定证。三业心心法等皆有变化。如来智上现此粗相心心法等一切功德。令诸下位能现了知。若不尔者。二乘异生云何能知。如来所有心心法等功德差别。云何如来久已成佛。复能现作具贪嗔等种种化身。余经亦说。化无量类皆令有心。又说化身亦名有心。亦名无心。有依他心无自依心故。谓化心等依实心现。但实心上相分似有缘虑等用。如镜中火无别自体。随众缘生。如余心等余处虽说无化心等以无实用。如实心等变化色等有实作用。如实色等故偏说有。由化心等粗相显现易了知故。乃至猿猴知如来心。若佛实心诸大菩萨亦不能了。
　　经曰。如诸众生勤励身业。由是众生趣求种种殉利务农勤王等事。如是如来成所作智勤身化业。由是如来示现种种工巧等处。摧伏诸伎傲慢众生。以是善巧方便力故。引诸众生令入圣教成熟解脱。
　　论曰。此中显示现神通化化身业相。令心勇悍故名勤励。于善性中兼取精进余但作意。由此发起勤励身业。就因为名。由此身业世间有情作三正事。等者等取其余杂事。成所作智精进相应起化身业。由此化业为菩萨时。示现种种陶师等类工巧等处。此是智上身业相现。为欲摧伏伎术傲慢故。现斯事善巧方便。即是悲慧平等运道先现神通。初令生信故名引生令入圣教。如现神通度迦叶等。次令调顺有所堪能故名成熟。引令长养诸善根故。后令解脱三界恶趣有性无性。如其次第故名解脱。由教化力。有种性者令生圣道解脱三界。无种性者。令修世善常生善趣。念彼善根为说正法。令脱三界。放光息苦安立善趣。又令彼生闻思修慧。次第三句。又令彼生顺解脱分顺决择分。及生圣道。次第三句。又令彼入见道修道及无学道。次第三句。如是等释应随相说。后亦如是。
　　经曰。又如众生受用身业。由是众生受用种种色等境界。如是如来成所作智受身化业。由是如来往诸众生种种生处。示同类生而居尊位。由其示现同类生故。摄伏一切异类众生。以是善巧方便力故。引诸众生令入圣教成熟解脱。
　　论曰。此中显示现受生化化身业相。世间有情于诸生处。诸根领纳色等境界故。名受用身。有运转故名身业。成所作智一切生处。同时现生受用境界。谓现化身于天人中一切生处。示同类生。居刹帝利婆罗门种。伏诸下类令得利乐。此亦智上身业相现。或击镜智。或自显现余例应尔。
　　经曰。又如众生领受身业。由是众生领受所作善恶业果。如是如来成所作智领身化业。由是如来示现领受本事本生难修诸行。以是善巧方便力故。引诸众生令入圣教。成熟解脱。
　　论曰。此中显示现业果化化身业相。身即是业故名身业。先业果故果说因名。或身领受先业果时。有运转用故名身业。由此身业领受先业爱非爱果。成所作智现似化身领受化业。由此业故示受一切。本事本生难修诸行。先世相应所有余事。名为本事。先世所受生类差别名为本生。如毗湿饭怛啰等一切本生事。依此本生。先所修行种种苦行。名难修行。或于今世依变化身。先修苦行后舍彼行。修处中行方得菩提。名难修行。谓诸众生计修苦行止恶起善方得菩提。为化彼故先示同彼。修诸苦行。为显非但持戒得净。要由定慧方得净故。现舍苦行修处中行方得菩提。有契经说。如来先世迦叶佛时作是骂言。何处沙门剃须发者。有大菩提无上菩提极难得故。由彼恶业今受如是难行苦果。此言亦是为止恶行现化所作。若不尔者。何有系属一生菩萨。已曾亲事无量如来殖诸善本。性忆宿命更起如是重语恶行。当知此言为欲化度。宜闻此言而得度者。令于佛所离此言故。
　　经曰。又如众生庆慰语业。由是众生展转谈论递相庆慰。如是如来成所作智庆语化业。由是如来宣畅种种随所乐法。文义巧妙。小智众生初闻尚信。以是善巧方便力故。引诸众生令入圣教成熟解脱。
　　论曰。此中显示庆慰语。化化语业相。庆慰即是喜悦差别语能生彼故名庆慰。闻此语言。展转发生大欢喜故。谓诸有情由发语心增上力故。各别识上语业相现为增上缘。令余识变似语业相。各谓闻他语言生喜。成所作智化作语业。应知亦尔。自现妙音令他心变。谓闻佛语生欢喜故。随所乐法者。随彼因力所应乐闻。人天三乘诸差别法。文巧妙者。字句显美令乐闻故。义巧妙者。理趣分明易解了故。小智众生初闻尚信者。谓佛言音具六十德。诸凡愚慧暂时得闻尚生信解。何况其余聪愍者。慧成所作智名庆慰者。能现化语宣说一切巧妙文义。生诸有情欢喜心故。亦能加被善现等辈。以佛言音宣说甚深难测量法。如是此智能加被他。一切论者。一切色类乃至虚空。亦能发起化语说法。当知此事不可思议。
　　经曰。又如众生方便语业。由是众生展转指授务专所作。毁恶赞善更相召命。如是如来成所作智。所起方便语变化业。由是如来立正学处。毁诸放逸赞不放逸。又复建立随信行人随法行等。以是善巧方便力故。引诸众生令入圣教成熟解脱。
　　论曰。此中显示方便语化化语业相。如诸世间方便语业更相教示。诸所应作不应作事。利益亲友。放逸众生加行起作故。名方便。如是如来由大悲故。为诸有情安立学处。令伏诸恶修世间善。安立圣道分位差别。令入正道出离三界。成所作智能发化语。成办斯事。谓息诸恶发起诸善是此语用。
　　经曰。又如众生辩扬语业。由是众生展转开示所不了义。宣讽诸论。如是如来成所作智辩语化业。由是如来断诸众生无量疑惑。以是善巧方便力故。引诸众生令入圣教成熟解脱。
　　论曰。此中显示辩扬语化化语业相。成所作智随诸众生意乐差别现化语业。说种种义断诸疑惑。谓发一音表一切义。令诸有情随类获益。如契经言。佛以一音演说诸法。众生随类各得开解。或有怖畏。或有欢喜。或生厌离。或复断疑。此是如来本愿所引不思议力所发化语。一音能断一切众疑。若作化身亦令众生一质异见利乐事成。
　　经曰。又如众生决择意业。由是众生决择可作及不可作。如是如来成所作智。决意化业。由是如来决择众生八万四千心行差别。以是善巧方便力故。引诸众生令入圣教成熟解脱。
　　论曰。此中显示决择意化化意业相。成所作智相应意业能起化故。名化意业。此能决择所化众生八万四千心行差别。或复此智相分中现变化意业似。能决择众生八万四千心行。令彼了知得胜义利。云何八万四千心行。谓诸有情八万四千诸垢尘劳心行差别。此能障碍八万四千波罗蜜多。陀罗尼门三摩地等。如贤劫经广说其相。所谓最初修习行法波罗蜜多。乃至最后分布佛体波罗蜜多。三百五十一一皆具六到彼岸。如是总有二千一百对治。贪嗔痴及等分有情心行八千四百。除四大种及六无义所生过失。十转合数八万四千。修习此故复得成就八万四千陀罗尼门三摩地等。此犹略说广则无量。
　　经曰。又如众生造作意业。由是众生造作种种诸所起业。如是如来成所作智造意化业。由是如来观诸众生所行之行行与不行。若得若失为令取舍。造作对治。以是善巧方便力故。引诸众生令入圣教成熟解脱。
　　论曰。此中显示造作意化化意业相。随所观察一切有情所行之行。若诸恶行不行有得。行即有失。若诸善行行即有得。不行有失。如是观察为欲令彼取得舍失。于德造作任持对治。于失造作远离对治。成所作智相应意业能起化故。名化意业。虽诸如来于一切事无有功用。而令众生心等变现似有造作。故名造作。或复此智相分中。现变化意业似。能观察一切有情诸行得失。令彼了知得胜义利。
　　经曰。又如众生发起意业。由是众生发起诸业。如是如来成所作智发意化业。由是如来为欲宣说彼对治故。显彼所乐名句字身。以是善巧方便力故。引诸众生令入圣教成熟解脱。
　　论曰。此中显示发起意化化意业相。成所作智相应意业。能发身语二种业故。就用说名发起意业。或此意业由智发起。是故说名发起意业。能起化故。或智相分现似彼故。此化意业为欲宣说彼对治者。为说有情诸行对治。此所说法名句字身以为自性。是故显示名句字身。如来随彼有情所乐说名身等。令起爱乐发生对治。是则如来成所作智相分中。现变化意业发名身等。宣说有情诸行对治。由此力故。令诸有情自心变似。佛所说法深生爱乐发起对治。是故说名发起意业。
　　经曰。又如众生受领意业。由是众生受领苦乐。如是如来成所作智受意化业。由是如来于定不定反问置记为记别故随其所应受领去来现在等义。以是善巧方便力故。引诸众生令入圣教成熟解脱。
　　论曰。此中显示受领意化化意业相。受相应思能动其心令受苦乐。是故说名受领意业。成所作智受相应思能起化故。名化意业成相分中现化意业。名化意业。于四记问为记别故。随其所应如实了知一切问已。领三世等无量法义如实了知。一一自体如实知已。随其所应一一记别无有颠倒。言四记者。一一向记。二分别记。三反问记。四默置记。一向记者如有问言。一切生者决定灭耶。佛法僧宝良福田耶。如是等问应一向记。此义决定。分别记者。如有问言。一切灭者定更生耶。佛法僧宝唯有一耶。如是等问应分别记。此义不定。反问记者。如有问言。菩萨十地为上为下。佛法僧宝为胜为劣。如是等问应反问记。汝望何问。默置记者。如有问言。实有性我为善为恶。石女儿色为黑为白。如是等问应默置记。不应记故。长戏论故。
　　应知此中身语化业。或自身相应。或他身相应。或不相应意化业。唯自他相应。由此即释三种神变。谓神通教诫记说神变。此佛化业于一切种恒时随逐不可思议。作用数量国土差别不思议故。利有情用无休息转不思议故。一切如来三种化业。为欲成熟有情为先。说名第一方便善巧。是故契经说佛世尊名大智药。能除一切烦恼病故。
　　经曰。尔时妙生菩萨摩诃萨白佛言。世尊。为独如来于净法界受用和合一味事智。而诸菩萨亦能如是。佛告妙生菩萨。亦能受用和合一味事智。
　　论曰。今依受用和合一味事智为问。前辩佛地但说如来清净法界体唯一味。佛镜智等于中受用和合一味无动无作。妙生菩萨意疑此事。为唯如来亦通菩萨故作此问。或前但说有五种法摄大觉地。清净法界体唯一味。镜智依此缘此而生无分别故。亦唯一相。平等性智通缘真如离二分别。亦唯一相。其余二智为饶益他。亦依真如无异分别。亦唯一相。如是唯佛受用和合一味事智。应不通余。为欲审定故作此问。此中既言。于净法界受用和合一味事智证知于余无有受用和合一味智。能受用所应受用和合一味真如境界故名受用。共同一事故名为和。虽同一事或复离别。为显于中常不离别故。复言合所缘能缘。平等平等毕竟和合不离别故。味者坚实即所受用所缘法界真如一味。事谓事用。智者即是能受用智。正取镜智平等性智。兼取余二。多缘真故。或一味者。能受用智无分别故。事者是果。缘净法界而生起故。或能受用即是舍受。无苦无乐平等一类。故名一味。事者果也。即此相应圆镜智等。由彼力生故。名彼果。或是行舍无功用相。于一切处一味而转。能受用智说名事智。或智自能领受己体。故名受用。自他二种分别无故。说名一味。事者果也。从众因缘。远离二想恒时转故。菩萨亦能等者。此中意说。受用和合一味事智非独如来。若诸菩萨亦能如是。云何但言有五种法摄大觉地。此中意说。佛地唯是五法所摄。不说五法唯摄佛地。亦能摄诸菩萨地故。
　　经曰。妙生菩萨复白佛言。何等菩萨受用和合一味事智。佛告妙生。证得无生法忍菩萨。由彼菩萨无生法中。得忍解时对治二想。由遣自他二种想故。得平等心。从此已上彼诸菩萨。自他异想不复现前。受用和合一味事智。
　　论曰。为显示得大乘无生法忍菩萨。或住功用有加行道菩萨。未有受用和合一味事智故。复问言。何等菩萨受用和合一味事智。证得无生法忍菩萨。谓从初地已上菩萨。证得二空所显真如。观一切法遍计所执本性无生亦无有灭。本来寂静自性涅槃。受用和合一味事智。非如二乘见道现观但证生空所显真如。未证法空所显真理。未能现观诸法平等受用和合一味事智。地前菩萨亦未能证。未见真如。和合一味平等性智未现行故。有义初地已上菩萨复有三种。一初发心。谓在初地。已入见道正性离生。真无漏心创现行故。二已修行。谓上六地。已得修道。进修行故。三不退转。谓上三地。修道已满。离诸功用无加行道。任运现前一切烦恼毕竟不起。念念胜进无退转故。此中唯取八地已上。观一切法本来无生今亦不起。得上品忍一向清净。恒起无漏任运而转。由得此故说名证得无生法忍。如契经言。八地已上诸菩萨众。离法想故无我我所。观一切法非常无常无生无起。自他平等。乃至广说。由得任运二想对治。于一切处得平等心。从此已上离二想故。离诸功用及加行故。一向无漏极清净故。无分别智已得自在。任运转故。方得说名受用和合一味事智。初地菩萨虽已证得自他平等。而有功用加行作意。未清净故而未建立。
　　经曰。妙生菩萨复白佛言。唯愿如来。广说譬喻。令诸菩萨悟甚深义。随所化缘广宣流布。令诸众生闻已疾悟无生法忍。
　　论曰。妙生菩萨为令上义因譬喻门明了易见。诸菩萨等闻是法已。悟甚深义悟无生忍。故复请问。
　　经曰。佛告妙生。譬如三十三天未入杂林终不能于若事若受无我我所和合受用。若入杂林。即无分别随意受用。由此杂林有如是德。能令诸天入此林者。天诸果报若事若受。无所思惟和合受用。如是菩萨若未证得无生法忍。终不能得平等之心平等之舍。乃与一切声闻独觉无有差别。有二想故。彼不能住受用和合一味事智。若已证得无生法忍。遣二想故得平等心。遂与声闻独觉差别。由平等心。而能住舍受用和合一味事智。
　　论曰。三十三天有一杂林。诸天和合福力所感。令诸天众不在此林。宫殿等事业乐等受胜劣有异。有我我所差别受用。若在此林。若事若受都无胜劣。皆同上妙无我我所。和合受用能令平等。和合受用故名杂林。此由诸天各修平等和合福业增上力故。令彼诸天阿赖耶识变现此林。同处同时同一相状。由此杂林增上力故。令彼转识亦同变现。虽各受用而谓无别。如是地前菩萨二乘。未证二空所显真如无生法忍。有见道断差别执故。未离自他差别二想。未得无漏平等性智相应之心平等受舍。或复行舍。故不能住受用和合一味事智。有义七地已下菩萨。犹有功用有加行道。犹有微细烦恼现行。未清净故。未得任运无生法忍。妙观察智。相应平等。若心若舍。故不能住受用和合一味事智。
　　经曰。复次妙生。譬如种种大小众流未入大海。各别所依异水少水。水有增减。随其水业所作各异。少分依持。水族生命。若入大海无别所依。水无差别。水无限量。水无增减。所作业一广大依持水族生命。如是菩萨若未证入如来清净法界大海。各别所依异智少智智有增减。随其智业所作各异。少分众生成熟善根之所依止。若已证入如来清净法界大海。无别所依。智无差别。智无限量。智无增减。受用和合一味事智。无量众生成熟善根之所依止。
　　论曰。大众流者。谓殑伽等四种大河。小众流者。谓余小河。未入大海各别所依者。种种地方为所依故。异水者。清浊灰美水差别故少水者望大海故。水有增减者。少雨多雨时差别故。随其水业所作各异者。种种气味势力成熟有差别故。少分依持水族生命者。少数少量水族有情所依持故。若入大海无别所依等者。与前所说一切相违。应知。其相广大依持者。此依数广量大而说。如是菩萨未证如来法界大海者。未证诸佛清净法界各别所依者。别别如来为所依故。异智者。各别胜解所修成故。少智者。望佛智故。智有增减者。诸地相望有胜劣故。及定相望有胜劣故。随其智业所作各异者。诸菩萨定数量别故。所作各异。随诸菩萨胜解势力缘有情界。能有所作。过此不转。是故各异。少分众生等者。少数少量成熟善根所依止故。由诸菩萨增上力故。随分令他善根成熟。诸菩萨定望如来定。数量少故。化诸有情利乐亦少。若证如来法界大海者。已证诸佛清净法界无别所依者。清净真如为所依故。无漏界中不可建立诸佛有异。何况菩萨。智无差别者。圆镜智等皆相似故。无有自他分别异故。智无限量者。了达无边所知境故。智无增减者。等清净故。遍知境界无少多故。受用和合一味事智者。平等智等一切所作皆相似故。无量众生等者。若数若量皆无量故。福德智慧无尽资粮皆平等故。由得法身穷生死际。一切有情成熟善根所依止故。
　　前后二喻有差别者有义前喻说诸菩萨未入已入。或欢喜地或不动地。后大海喻。说诸菩萨未入已入或不动地或如来地。有义二喻同说菩萨未得已得无生法忍。前说菩萨功德稠密喻如杂林。后说菩萨功德无尽喻如大海。
佛地经论卷第七
　　经曰。尔时世尊而说颂曰。
　　论曰。当说四颂总摄上义。略显佛地净法界相。如来地中一切有为无为功德。皆是清净法界摄持。皆是清净法界之相。所相能相俱名相故。于四颂中前三颂半别显其相。后半总结。别显相中。有义此中初半显示清净法界次半显示大圆镜智。次半显示平等性智。次半显示妙观察智。次半显示成所作智。次半显示四智所摄眷属功德。后半显示五法所成三身差别。复有义者。此中显示清净法界。有六种相。总摄一切佛地功德。谓自性相因相果相若作业相若相应相若差别相。如其次第初有一颂余各半颂。
　　经曰。一切法真如　二障清净相。
　　论曰。有义此显清净法界。谓一切法空无我性所显真如。永离二障本性清净。今复离染能为一切善法所依。是故说名清净法界。一切法者。谓世出世有漏无漏蕴界处等。真如即是诸法实性无颠倒性。与一切法不一不异。体唯一味。随相分多或说二种。谓生空无我法空无我。真如实非空无我性。离分别故。绝戏论故。但由修习空无我观。灭障真如我我所执而证得。故名空无我。或说三种。谓善不善无记。真如是此三法真实性故。或说四种。谓三界系不系。真如是此四法真实性故。或说五种。谓心真如广说乃至无为真如。亦是五法真实性故。或说六种。谓色真如广说乃至无为真如。五蕴无为真实性故。或说七种。一流转真如。谓一切行无始世来流转实性。二实相真如。谓一切法二空无我所显实性。三唯识真如。谓一切法唯识实性。四安立真如。谓有漏法苦谛实性。五邪行真如谓业烦恼集谛实性。六清净真如。谓善无为灭谛实性。七正行真如。谓诸有为无漏善法道谛实性。或说八种。谓不生不灭。不断不常。不一不异。不来不去。八遣相门所显真如。或说九种。谓九品道除九品障所显真如。或说十种。谓于十地除十无明所显真如。即十法界。如摄大乘广辩名相。如是增数乃至穷尽。一切法门皆是真如差别之相。而真如体非一非多。分别言说皆不能辩。由离一切虚妄颠倒。假名真如。能为一切善法所依。假名法界。离损减谤假名实有。离增益谤假名空无。分析推求诸法虚假。极至于此更不可度。唯此是真假名实际。是无分别最胜圣智所证境界。假名胜义。如是广说。言二障者。一烦恼障。二所知障。恼乱身心令不寂静。名烦恼障。覆所知境无颠倒性。令不显现。名所知障。烦恼障者。谓执实我萨迦耶见以为上首。百二十八根本烦恼。及随烦恼。若所发业若所得果。皆摄在中。皆以烦恼为根本故。所知障者。谓执遍计所执诸法萨迦耶见以为上首。所有无明法爱恚等诸心心法。及所发业并所得果。皆摄在中。皆以法执及无明等为根本故。有义法执及无明等。遍在一切善恶无记。有漏心品及与二乘无漏心品。皆不了达法无我故。皆似相分见分起故。有义唯在不善无记有漏心品。瑜伽师地。说诸无明但有二种。一者不善。二者无记。复有二种。一者染污。二不染污。不言有善。不可非善善心相应。性相违故。又善心品必与无痴善根相应。痴即无明不可一心痴无痴并如贪无贪嗔无嗔等。不相应故。不可法执不与痴俱。若无无明无倒执故。如执有我定无明俱。此亦应尔。又诸善心性无迷执。皆信等俱顺无我解。与二空观为前方便。不可法执导法空观。我执未曾见此事故。是故有漏无漏善心。决定不与二执无明爱等相应。违教理故。一切异熟无记心品亦无法执及无明等。分别力劣不能执故。若有倒执成法我见。有无明等阿赖耶识。不应唯与五法相应。见无明等慧等摄故。又若此识有法执者。无所熏故应念念失。不须对治则成大过。烦恼障中无此事故。又法空观初现前时。此识应断。障治相违不俱行故。若尔所余有漏种子应无所依。所修功德应无熏习。无所熏故。不可说言熏习镜智。相应净识非无记故。犹未得故。阿赖耶识既无法执。余转识中异熟果者。亦应如是性类同故。于五识中亦无法执。无有猛利分别用故。不推求故。摄大乘说。能遍计心唯是意识。故知五识不缘遍计所执自性。如无分别无推求见。不能计我。故亦不能计度诸法。然由意识计我计法起爱恚等。引五识中非见所摄爱恚等起。虽无有见而有爱恚无明等法二障所摄。是故二执分别推求。唯在第六第七意识。若爱恚等非见所摄。不推求者亦在五识。诸我执等烦恼障体。唯在不善有覆无记二心中有。若法执等所知障体。亦在无覆无记心中。二乘无学亦现行故。无学位中无有不善有覆无记。此就二乘名为无覆。若望菩萨是染污故。亦名有覆。故所知障亦名无覆。亦名有覆。一体二名所望别故。烦恼障中有所知障。是所依故。必执有法而计我故。体虽无二而用有别。如一识体取境用多。由此熏生一种子体亦有多用。起时虽俱而渐次断。圣道势力有分齐故。若所知障就二乘说无覆无记。四无记中何无记摄。异熟生摄。以从异熟识生起故。若尔何者非异熟生。如增上缘余所不摄皆此摄故。威仪等心不坚执故。非普遍故。无二障体。若善无覆无记心中无法执者。云何不能了达法空。亦无我执云何不能了达生空。此既由与第七识中我执俱故。不达生空。亦应由与第七识中法执俱故。不达法空。既似相分见分而起。云何不名法执所摄。诸佛菩萨无漏智等亦有二分。云何非执。是故缘生相分见分依他起摄。若于此上妄计心外。或定性有方名为执。故所知障在第七者。遍与六识三性心俱。非相应品且止广诤。应释本文。清净相者。谓此真如本性清净。二障所覆。如净虚空烟云等障相似不净。得出世间证真如道渐除二障所有种子。犹如大风吹烟云等。金刚喻定现在前时。灭离一切障种子尽。得净法界究竟转依。名清净相。如是已显前五法中清净法界。有义此显自性一分法界净相。即六相中自性一分文同前释。
　　经曰。法智彼所缘　自在无尽相。
　　论曰。有义此显大圆镜智法者。即是依他起性缘法镜智名为法智。大圆镜智亦缘世俗依他起性。现彼影故。不迷彼故。彼所缘者。彼谓真如非彼法智。虽复隔句义势相应。故无有过。法智用彼为所缘故。名彼所缘。非谓法智是彼所缘。大圆镜智亦缘胜义圆成实性。穷生死际内证彼故。此说镜智缘一切法自相共相。依他起性圆成实性俱为境故。遍计所执但是凡愚妄心所计非圣智境。故不说缘。如论中说遍计所执唯凡智境。圆成实性唯圣智境。依他起性亦凡智境。亦圣智境。遍计所执以无体故。非圣所证。若尔圣智不知一切。彼既是无智何所知。若知为有则成颠倒。若知为无则非遍计所执。自性心所现无依他起摄。真如理无圆成实摄。是故圣智虽知有无而不缘彼。遍计所执自性为境。言自在者。大圆镜智六到彼岸所修成故。具十自在妙用无碍。无尽相者。穷生死际。无间无断相续常故。相谓所相。或复能相。表自体故。如是总显前五法中大圆镜智。有义此显自性一分。佛果四智即六相中自性一分。有为功德法者即是大圆镜智。由对治力转去一切粗重所依阿赖耶识。转得清净依他起性。远离一切心虑分别。所缘能缘平等平等不可宣说。缘生法性不增不减。内证行相能现一切诸法影像。于一切境普能照了无分别故。总说名法智者。即是平等性智。由对治力转去执着众生及法第七末那。转得清净依他起性缘镜智等及净法界平等平等。内证行相故名为智。彼所缘者。即余二智。由对治力转去世间分别六识。转得清净依他起性。或出世间。或世出世。彼后所得缘上真如及法智等。依他起性以为境界。无执分别似所缘现。分别自内所证能证。用彼上说真如法智。为所缘故名彼所缘。如是四智妙用无碍。故名自在。穷生死际常用不息。故名无尽。大圆镜智平等性智。常无间断故名无尽。妙观察智成所作智。虽有间断。而暂作意即能现前。数起无穷亦名无尽。相谓体相皆从缘生。说名清净依他起性。皆无颠倒说名清净。圆成实性皆有内证。照境作用似境显现。说名为智。如是等义能表自体。故名为相。
　　经曰。普遍真如智　修习证圆满。
　　论曰。有义此显平等性智。谓初地中初现观时。得此平等无分别智。观真如等一切平等。于后诸地渐次修习转胜转净。乃至佛地证得圆满。究竟清净证法界等。一切理事皆悉平等。如是显示前五法中平等性智。有义此显六中因相。谓初地中无分别智。观初法界见道三心断见道断百一十二根本烦恼。及随烦恼。并灭见断不染无明分别法执最粗一分。显初法界智种增长。从此已后于一切地。修道位中无分别智。观余法界如如。于彼一切法门。闻思修等加行智等方便等位渐次修习。如是如是随其所应。渐伏修断十六烦恼。及随烦恼。并随所应渐灭修断不染无明俱生法执。所余诸分。显余法界智种增长。由此为因乃至佛地。证得法界四智圆满。
　　经曰。安立众生二　诸种无尽果。
　　论曰。有义此显妙观察智。谓此妙智能为众生说妙法等。安立众生利益安乐。故名为二。即此二种有多品类。故名诸种。如是二事穷生死际。常作不绝。故言无尽。此即名果。是智果故。如是显示前五法中妙观察智。有义此显六中果相。谓净法界及四妙智。皆能安立一切众生。利益安乐。令修善因。名为利益。令得乐果名为安乐。又令离恶名为利益。令其摄善名为安乐。又拔其苦名为利益。施与其乐名为安乐。此世他世世出世等。应知亦尔。品类众多故名诸种。穷未来际故名无尽。如是二事诸种无尽。是净法界及四智果。由此起故。
　　经曰。身语及心化　善巧方便业。
　　论曰。有义此显成所作智。谓智能起身语心化。称顺机宜故名善巧。加行不绝故名方便。此即名业。或复此智善巧方便。能起身语心三化业。如是显示前五法中成所作智。有义此显六中业相。谓净法界及四妙智。能起身语心三化业。及与善巧并方便业。成所作智起身语心三种化业。妙观察智起善巧业。观机宜等极巧便故。其余二智及净法界起方便业。以能任运与一切业为方便故。身化三种。一自身相应。谓化自身为轮王等种种形类。及现种种诸本生事。二他身相应。谓化魔王为佛身等。变舍利子为天女等。寄他身上示现种种变化形类。三非身相应。谓现大地为七宝等。或现无量佛化身等。或放光明照无边界。如是等类。离自他身别现化作。情非情色种种形类。动地放光风香等事。皆为利乐诸有情故。一切皆名佛化身业。如是语化亦有三种。一自身相应。谓佛自身化现梵音。遍告无边诸世界等。种种语业。二他身相应。谓令声闻大弟子等。以佛梵音宣说大乘甚深法等。是故声闻诸菩萨等说。非已分甚深妙法。皆是如来变化所作。非彼自力。三非身相应。谓化山海草木等类。乃至虚空。亦出音声说大法等。如是皆名变化语业。心化唯二。一自身相应。谓自心上化现种种。心及心法影像差别。二他身相应。谓令他心亦现种种。心及心法影像差别。此并相分似见分现。有义定力能令自心解非分法。名化自心。加被有情令愚昧者解深细法。令失念者得正忆念。名化他心。然心无化。无形质故。如论说言。心无形故不可变化。又说化身无心心法。此就二乘及诸异生定力而说。彼定力劣不能化现无形质法。诸佛菩萨不思议定。皆能化现。若不尔者。云何如来现贪嗔等。云何声闻及傍生等知如来心。云何经说化无量类皆令有心。云何上说诸化意业。云何经说有依他心。但诸化色同实色用。化根及心但有相现。不同实用。又就下类故作是说。若尔云何不化非情令心相现。非情已是心等相分。云何复令有心相现。若心相现则名有情。非非情摄。是故化心但说二种。如前已说。妙观察智能观自证陀罗尼门三摩地等。能观有情根欲性等。说妙法药名善巧业。其余二智及净法界。与诸功德为所依止。能起种种利有情事。名方便业。
　　经曰。定及总持门　无边二成就。
　　论曰。有义此显四智所摄眷属功德。有义此显六种相中相应之相。定门即是八万四千三摩地门。总持门者。八万四千陀罗尼门。如是二种通生一切有为功德。通显一切无为功德。通引一切神力作用利众生事。故名为门。无边二者。福德智慧二种庄严。于中差别有无量种。八万四千福德智慧。或无量劫修所成故。说名无边。前五波罗蜜多。名为福德。后五波罗蜜多名为智慧。或随所应自性眷属一一具二。如是二门二种庄严。四智品中一一具足。恒共相应。亦复依止清净法界。与净法界不相舍离。故名成就。
　　经曰。自性法受用　变化差别转。
　　论曰。有义此显五法所成。三身差别。有义此显六种相中差别之相。虽诸如来所依清净法界体性无有差别。而有三身种种相异转变不同。故名差别。自性法者。即是如来初自性身体常不变。故名自性。力无畏等诸功德法所依止故。亦名法身。受用即是次受用身。能令自他受用种种大法乐故。变化即是后变化身。为欲利益安乐众生。示现种种变化事故。体义依义众德聚义。总名为身。如是略释三身名义。
　　又法身者。究竟转依真如为相。一切佛法平等所依。能起一切自在作用。一切白法增上所显。一切如来平等自性。微妙难测。灭诸分别绝诸戏论。故契经言。诸佛法身不应寻思。非寻思境。超过一切寻思戏论。受用身者。一切功德圆满为相。一切佛法共所集成。能起一切自在作用。一切白法增上所起。一切如来。各别自体微妙难测。居纯净土任运湛然。尽未来际自受法乐。现种种形说种种法。令大菩萨亦受法乐。变化身者。一切神变圆满为相。一切化用共所集成。示现一切自在作用。一切白法增上所引。一切如来各别化用微妙难测。居净秽土。现种种形说种种法。成熟下位菩萨二乘及异生众。令入大地。出离三界脱诸恶趣。如是略释三身相用。
　　又前五法摄三身者。有义前二摄自性身。中间二种摄受用身。成所作智摄变化身。经说真如是法身故。论说转去阿赖耶识得自性身。大圆镜智转第八得。故知前二摄自性身。此经中说。成所作智起诸化业。庄严论说。成所作智。于一切界发起种种无量难思诸变化事。故知后一摄变化身。平等性智如余论说。能于净土随诸菩萨所乐。示现种种佛身。妙观察智亦如论说。于大集会能现一切自在作用说法断疑。又说转去诸转识故得受用身。故知中二摄受用身。又佛三身皆十义中智殊胜摄。故知三身皆得有智。有义初一摄自性身。四智自性相应共有。及为地上菩萨所现。一分细相摄受用身。若为地前诸菩萨等所现。一分粗相化用摄变化身。诸经皆说清净真如为法身故。赞佛论说。如来法身无生灭故。庄严论说。佛自性身本性常故。能断金刚般若论说。受持演说彼经功德。于佛法身为证得因。于余二身为生因故。诸经论说。究竟转依以为法身。转依即是清净真如。非对治道。故知法身唯净法界真如为性。庄严论说。大圆镜智是受用佛。摄大乘说。转诸转识得受用身。然说转去阿赖耶识得法身者。此说转去第八识中二障种子。显得清净转依法身。非说镜智。以说镜智是受用故。又受用身略有二种。一自受用。三无数劫修所成故。二他受用。为诸菩萨受法乐故。是故四智相应共有。及一分化为受用身。经论皆说。化身为化地前众生现种种相。既是地前众生境界。故知非是真实功德。但是化用。经论唯说成所作智能起化业非即化身。虽三种身智殊胜摄。法身是智所依证故。化身是智所起用故。似智现故假说为智。亦无有过。如是三身受用变化既有生灭。云何经说诸佛身常。由二所依法身常故。又受用身及变化身虽有生灭。以恒受用种种法乐无休废故。于十方界数数现化无断绝故。如常受乐。如常施食。故说名常。庄严论说。常有三种。一本性常。谓自性身。此身本来性常住故。二不断常。谓受用身。恒受法乐无间断故。三相续常。谓变化身。没已复现化无尽故。如是法身虽离一切分别戏论。而无生灭故说名常。二身虽有念念生灭。而依常身无间断故。恒相续故说名为常。经说如来色受等法。一切常住。依此道理非无生灭。无漏种子修习增长所生起故。生者皆灭一向记故。色心皆见是无常故。常住色心曾不见故。
　　如是三身。云何形量。法身清净真如为体。真如即是诸法实性。法无边际。法身亦尔。遍一切法无处不有。犹如虚空。不可说其形量大小就相而言。遍一切处。受用身者。有色非色。非色诸法无形质故。亦不可说形量大小。若就依身及所知境。亦得说言遍一切处。色有二种。一者实色。二者化色。言实色者。三无数劫修感色身相好等业。转五根等有漏色身。得佛无漏五根等色。无量相好庄严。其身周遍法界称实净土。于生死中业有分限。阿赖耶识所变身形大小不定。且如此界。瞻部洲人善业最劣。所得色身极长四肘。东胜身洲善业次胜。身长八肘。如是善业渐渐增胜。所得色身形量渐大。乃至色界色究竟天。感色业中最殊胜故。所得色身一万六千瑜膳那量。十地菩萨无漏善根所资熏故。身形转大。如经广说。金刚喻定现在前时。灭一切障善根势力量无边故。所得色身充满法界遍实净土。大圆镜智相应净识。所变身土无限量故。诸佛识变同处同时。其相相似不相障碍。尽未来际无间无断。依此能令诸佛受用广大喜乐。是故说名受用身土。如是身土唯佛乃知。非诸菩萨五根所证。一一色根能证一切所受境界。无障碍故。是故诸佛无见顶相。无边法音。一切色根作用无限以遍满故。言化色者。由悲愿力。为入大地诸菩萨众。现种种身种种相好种。种言音依种种土。形量不定。变化身者。亦非愿力。为化地前诸有情故。现变化身。通色非色。非色即是变化意业。力无畏等诸功德相。无形质故无有形量。色者变化身语业等。随时随处随众所宜。所现身形其量不定。如经广说。
　　如是三身。一切如来为有差别为无差别。法身实性一切如来皆共有故。无有差别。就能证因有差别故。假说差别。其余二身各别因感。各别自性实有差别。但无别执。同处相似利乐意乐事业平等说无差别。是故说言。一切诸佛由所依止意乐事业。于三种身如其次第说无差别。所依法界无差别故。利乐意乐无差别故。共作事业无差别故。
　　如是三身为有各别诸功德不。如来法身清净真如转依为相真实善有本性清净。远离一切杂染法故。一切功德所依止故。一切功德真实性故。说名具足一切功德。无有色心差别功德。佛受用身具足一切色心等法真实功德。及为他现化相功德。佛变化身唯具一切现色心等化相功德。是故三身皆说具有过殑伽沙数量功德。
　　一切如来所化有情为共不共。有义皆共。以一一佛皆能化度一切有情。福德智慧一切平等。三无数劫勤修行愿。同为拔济一切有情求菩提故。如说一佛所化有情即一切佛。有义不共。以佛所化诸有情类本相属故。是故如来底沙佛时。曾与慈氏同为弟子。佛观释迦所化有情善根先熟。慈氏所化善根后熟。又观慈氏因行先满释迦后满。遂于一处入火光定。令释迦见。七日七夜不下一足。一颂赞叹。令超慈氏在前成佛。又佛将欲入涅槃时。作如是言。我所应度皆已度讫。又契经说。佛涅槃时观一所化。现在非想非非想处。当生此间应受佛化。留一化身潜住此界。先所受身现入涅槃。彼从非想非非想没来生此间。佛所留化为说妙法成阿罗汉。尔时化身方没不现。又诸经中处处宣说。能化所化相属决定。是故诸佛所化不共。如实义者。有共不共。无始时来种性法尔更相系属。或多属一。或一属多。菩萨因时成熟有情亦不决定。或共不共。故成佛已或共化度。或别化度。若所化生一向共者。何须多佛。一佛能化一切生故。唯应一佛常住世间教化众生。余佛皆应入永寂灭。佛亦不应化余众生令趣大乘。以无用故。但应化彼令得三乘入永寂灭。以易得故。谁有智者舍易就难然灯助日。是故所化非一向共。若所化生一向不共菩萨不应发弘誓愿。历事诸佛修学大乘苏达那等。亦不应事多善知识诸佛。不应以己所化付嘱后佛。如是等事皆悉相违。是故不应一向不共。虽一一佛有化一切有情功能。然诸有情于无缘佛不肯受化。亦不见闻。虽一一佛尽未来际。常住世间教化无量诸有情类。而随所宜现种种化。或现等觉或现涅槃。或名释迦或慈氏等。随一化相所度有情言皆度讫。生非想者。宜见释迦化相得度。故留化待亦不相违。若诸如来同一所化。何佛现前而化彼耶。诸佛皆有悲愿力故。不可一化余皆止息。但有缘佛同处同时。后得智上各现一化。其状相似不相障碍。更相和杂为增上缘。令所化生识如是变。谓见一佛为现神通为说正法。如是等事不可思议。非唯识理不可解了。又自性身寂灭安乐。正属自利功德所摄。为增上缘益众生故。兼属利他。又与二身俱利功德为所依故。二利所摄。受用身者。具有二分。一自受法乐分。谓三无数劫修自利行满足所证色等实身。令自受用微妙喜乐。二他受法乐分。谓三无数劫修利他行。满足所证色等化身。为入大地诸菩萨众。现种种形说种种法。令诸菩萨受大法乐。由此二分。或说此身唯自利摄。或说此身唯利他摄。或说俱摄。皆不相违。变化身者。唯为利他现诸化相。故利他摄。
　　如是三身有四分故。得为四句。一受用非变化。谓自利分实受用身。二变化非受用。谓变化身为化地前杂类生故。或粗或妙。或令欢喜或令怖畏。改转不定。但名变化不名受用。不必令受现法乐故。三亦受用亦变化。谓为地上菩萨所现种种化身。令诸菩萨受法乐故。随时改转不决定故。四非受用非变化谓自性身。或处说佛有二种身。一者生身。二者法身。若自性身若实受用。俱名法身。诸功德法所依止故。诸功德法所集成故。若变化身若他受用。俱名生身。随众所宜数现生故。
　　又余经说。有十种佛。一现等觉佛。二弘誓愿佛。三业异熟佛。四住持佛。五变化佛。六法界佛。七心佛。八定佛。九本性佛。十随乐佛。前五世俗后五胜义。随其所应三身所摄。如是等类随相应知。
　　经曰。如是净法界　诸佛之所说。
　　论曰。如是如来清净法界诸佛同说。具足佛地五种功德三身差别。或自性等六句义相。由此四颂略说佛地一切功德。及前广说。应知总名圣教所说。
　　经曰。时薄伽梵说是经已。妙生菩萨摩诃萨等。诸大声闻世间天人阿素洛等。一切大众闻佛所说。皆大欢喜信受奉行。
　　论曰。此中显示闻法众会依教奉行。由佛净识悲愿所引。变似契经增上缘力。时众自心善根成熟。似彼相现。谓闻佛说皆生欢喜信受奉行。诸声闻等或现化作或是真实。受用变化二土同处。听法徒众所闻虽同所见各异不相障碍。上亦见下下不见上。各各利益安乐事成。
　　佛地甚深诸句义　　我今随分已略释
　　功德普施诸群生　　愿速等成无上果
　　诸有书写所生福　　后后胜善等流果
　　愿此相续尽未来　　利益安乐诸含识
