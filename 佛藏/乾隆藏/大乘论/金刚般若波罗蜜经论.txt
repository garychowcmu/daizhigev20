金刚般若波罗蜜经论三卷


大乘论
金刚般若波罗蜜经论三卷
隋南天竺三藏法师达摩岌多译


　　

金刚般若波罗蜜经论卷上(亦名金刚能断般若)
无著菩萨造
　　出生佛法无与等　　显了法界最第一
　　金刚难坏句义聚　　一切圣人不能入
　　此小金刚波罗蜜　　以如是名显势力
　　智者所说教及义　　闻已转为我等说
　　归命彼类及此辈　　皆以正心而顶礼
　　我应精勤立彼义　　解释相续为自他
　　论曰成立九种义句已。此般若波罗蜜即得成立。七义句者。一种性不断。二发起行相。三行所住处。四对治。五不失。六地。七立名。此等七义于般若波罗蜜经中成立故名义句。于中前六义句。显示菩萨所作究竟。第七义句。显示成立此法门故。应如是知。此般若波罗蜜为佛种不断故流行于世。为显此当得佛种不断义故。上座须菩提最初经云白佛言。希有世尊如来应供正遍知。善护念诸菩萨善付嘱诸菩萨如是等。
　　二发起行相者。如经云何菩萨大乘中。发阿耨多罗三藐三菩提心如是等。
　　三行所住处者。谓彼发起行相所住处也。此复有十八种应知。
　　一发心。经言诸菩萨生如是心。所有一切众生如是等。二波罗蜜相应行。经言不住于事行于布施如是等。三欲得色身。经言须菩提于意云何。可以相成就见如来不如是等。四欲得法身。经言须菩提白佛言。世尊颇有众生于未来世如是等。五于修道得胜中无慢。经言须陀洹能作是念如是等。六不离佛出时。经言于意云何如来昔在燃灯佛所如是等。七愿净佛土。经言须菩提若菩萨作是言。我庄严佛国土如是等。八成熟众生。经言须菩提譬如有人身如须弥山王如是等。九远离随顺外论散乱。经言须菩提于意云何。如恒河中所有沙数如是等。十色及众生身抟取中观破相应行。经言须菩提于意云何。三千大千世界所有微尘如是等。十一供养给侍如来。经言须菩提于意云何。可以三十二大人相见如来不如是等。十二远离利养及疲乏热恼故。不起精进及退失等。经言须菩提若善男子善女人以恒河沙等身如是等。十三忍苦。经言如来说忍波罗蜜如是等。十四离寂静味。经言须菩提若善男子善女人。能于此法门受持读诵修行如是等。十五于证道时远离喜动。经言世尊云何菩萨发阿耨多罗三藐三菩提心如是等。十六求教授。经言于意云何如来于然灯佛所有法得阿耨多罗三藐三菩提如是等。十七证道经言譬如有人其身妙大如是等。十八上求佛地。经言须菩提若菩萨作是言。我庄严佛国土是不名菩萨如是等。
　　彼住处等。略为八种亦得满足。一摄住处。二波罗蜜净住处。三欲住处。四离障碍住处。五净心住处。六究竟住处。七广大住处。八甚深住处。于中摄住处者。谓发心。波罗蜜净住处者。谓波罗蜜相应行。欲住处者。谓欲得色身法身。离障碍住处者。谓余十二种。净心住处者。谓灯道。究竟住处者。谓上求佛地。广大及甚深住处者。通一切住处。于初住处中。若说菩萨应生如是心所有众生如是等。此为广大。又复说言。若菩萨有众生相如是等。此为甚深。于第二住处中。若说菩萨不住于事行于布施如是等。此为甚深。若复说言。彼所有福聚不可思量如是等。此为广大。如是于余住处中广大甚深等。随所相应应知。已说住处。
　　四对治者。彼如是相应行相。行诸住处时。有二种对治应知。一邪行。二共见正行。此中见者谓分别也。于初住处中。若说菩萨应生如是心所有众生等。此是邪行对治。生如是心是菩萨邪行。若复说言。若菩萨有众生想等。此为共见正行对治。此分别执菩萨亦应断。谓我应灭度众生故。于第二住处中。若说应行布施此为邪行对治。非于布施是菩萨邪行。若复说言住于事等。此是共见正行对治。此分别执菩萨亦应断。谓应行布施故。
　　五不失者。谓离二边云何二边。谓增益边损减边。若于如言辞法中。分别执有自性是增益边。若于法无我事中而执为无。是损减边。于中若说言。世尊若福聚非聚此遮增益边。以无彼福聚分别自性故。若复说言。是故如来说福聚此遮损减边。彼不如言辞有自性而有可说事。以如来说福聚故。此得显示如是须菩提佛法佛法者如来说非佛法者。此遮增益边。是名佛法者此遮损减边。于中如来说非佛法者。显示不失义。是名佛法者。显示相应义。何者是相应若佛法。如说有自性者。则如来不说佛法。以虽不说亦自知故。是故无有自性。为世谛故如来说名佛法。如是于一切处显示不共及相应义。应知复次佛法者。摄波罗蜜事及念处等菩提分。应知菩萨离此二边故于彼对治不复更失故名不失。
　　六地者。此地有三种。谓信行地净心地如来地。于中前十六处显示信行地。证道住处是净心地。后上求佛地。
　　七立名名金刚。能断者此名有二义相。应知如说入正见行入邪见行故。金刚者细牢故。细者智因故。牢者不可坏故。能断者。般若波罗蜜中闻思修所断。如金刚断处而断故。是名金刚能断。又如画金刚形。初后阔中则狭。如是般若波罗蜜中狭者。谓净心地。初后阔者。谓信行地如来地。此显示不共义也。彼五种义句上上依止。应知彼等皆依止地故说。
　　经曰。如是我闻。一时婆伽婆在舍婆提城祇树给孤独园。与大比丘众千二百五十人俱。尔时世尊食时着衣持钵入舍婆提大城。乞食于其城中次第乞食已。还至本处饭食讫。收衣钵洗足已如常。敷坐结跏趺坐端身而住正念不动。尔时诸比丘来诣佛所。到已顶礼佛足。右绕三匝退坐一面。尔时慧命须菩提在大众中。即从坐起偏袒右肩。右膝着地向佛合掌恭敬而立。白佛言。希有世尊。如来应供正遍知。善护念诸菩萨善付嘱诸菩萨。
　　论曰。修多罗身相续。此义句今当说。世尊何故以寂静者威仪而坐也。显示唯寂静者于法能觉能说故。经言。善摄第一菩萨摩诃萨者。谓已熟菩萨于佛证正觉转法轮时。以五种义中菩萨法而建立故。诸菩萨有七种大故。此大众生名摩诃萨埵。何者七种大。一法大。二心大。三信解大。四净心大。五资粮大。六时大。七果报大。如菩萨地持中说。于诸菩萨所。何者善摄。何者第一也。利乐相应为善摄。第一有六种应知。一时二差别三高大四牢固五普遍六异相。何者时。现见法及未来故。彼菩萨善摄中乐者是现见法利者是未来世。何者差别。于世间三摩钵帝。及出世圣者声闻独觉等。善摄中差别故。何者高大。此善摄无有上故。何者牢固。谓毕竟故。何者普遍。自然于自他身善摄。何者异相。于未净菩萨善摄中胜上故。经言第一付嘱者。彼已得善摄。菩萨等于佛般涅槃时。亦以彼五义如是建立故。何者第一付嘱。有六种因缘一入处二法尔得三转教四不失五悲六尊重。何者入处。于善友所善付嘱故。何者法尔。彼已得善摄菩萨于他所法尔善摄。何者转教。汝等于余菩萨应当善摄是名转教。此等三种如其次第即是不失。及悲尊重等应知。此善摄付嘱二种。显示种性不断。
　　经曰。世尊云何菩萨大乘中。发阿耨多罗三藐三菩提心。应云何住。云何修行。云何降伏其心。
　　尔时佛告须菩提。善哉善哉须菩提。如汝所说。如来善护念诸菩萨善付嘱诸菩萨。汝今谛听当为汝说。如菩萨大乘中发阿耨多罗三藐三菩提心。应如是住。如是修行。如是降伏其心。须菩提白佛言。世尊如是愿乐欲闻。
　　论曰此下第二发起行相。何故上座须菩提问也。有六因缘。一为断疑故。二为起信解故。三为入甚深义故。四为不退转故。五为生喜故。六为正法久住故。亦即是般若波罗蜜令佛种不断。云何以此令佛种不断也。若有疑者得断故。有乐福德而心未成熟诸菩萨等。闻多福德于般若波罗蜜起信解故。已成熟心者入甚深义故。已得不轻贱者。由贪受持修行。有多功德不复退转故。已得顺摄及净心者。于法自入及见生欢喜故。能令未来世大乘教久住故者。若略说疑者令见故。乐福德及已成熟诸菩萨等摄受故。已得不轻贱者令精勤心故。已得净心者。令欢喜故。经言。应云何住者。谓欲愿故。应修行者。谓相应三摩钵帝故。应降伏心者。谓折伏散乱故。于中欲者正求也。愿者为所求故作心思念也。相应三摩钵帝者。无分别三摩提也。折伏散乱者。若彼三摩钵帝心散制令还住也。第一者显示摄道。第二者显示成就道。第三者显示不失道。何故唯问发行菩萨乘。为三种菩提差别故。以善问故。于上座须菩提所应称善哉。
　　经曰。佛告须菩提。诸菩萨生如是心。所有一切众生众生所摄。若卵生若胎生若湿生若化生若有色若无色若有想若无想若非有想非无想。所有众生界众生所摄。我皆令入无余涅槃而灭度之。如是灭度无量无边众生。实无众生得灭度者。何以故。须菩提若菩萨有众生相即非菩萨。何以故。非须菩提若菩萨起众生相人相寿者相。则不名菩萨。
　　论曰。自下第三行所住处。讫尽经末有十八门具如前说。此中第一初明发心。经言。所有众生众生所摄者。总相说也。卵生等者差别说也。又受生依止境界所摄差别应知卵生乃至化生者。受生别也。若有色若无色者。依止别也。若有想若无想若非有想非无想者。境界所摄别故。所有众生界众生所摄者。谓上种种想住众生界。佛施设说也。我皆令入无余涅槃者。何故愿此不可得义。生所摄故无过。以皆是生故。如所说卵生等生并入愿数故。彼卵生湿生无想及非有想非无想等则不能。云何能令一切众生入涅槃也。有三因缘故。一难处生者得时故。二非难处生未成熟者成熟之故。三已成熟者解脱之故。何故说无余涅槃界不直说涅槃。若如是便与世尊所说初禅等方便涅槃不别故。彼自以丈夫力故。无佛亦得。但非究竟。何故不说有余涅槃界。彼共果故。自以宿业。又值佛说而得果故。又非一向身苦有余故。如是涅槃及有余涅槃等。丈夫力果故。共果故。非究竟果故。非一向果故。是故说无余。如是无量众生入涅槃已者。显示卵生等生一一无量故。无有众生得涅槃者。此何义。如菩萨自得涅槃无别众生。何以故。若菩萨有众生相即非菩萨者。此何义。若菩萨于众生所。他想转非自体想不名菩萨故。何以故。若菩萨起众生想人想寿者想则不名菩萨者。此何义。若以烦恼取众生命人想转彼则有我想。及于众生中有众生想转。菩萨于彼不转已断我见故。得自行(行者谓五阴行)平等相故。信解自他平等。彼菩萨非众生命人取见者此是其义。复次经言。诸菩萨生如是心等者。显示菩萨应如是住中欲愿也。若菩萨有众生想即非菩萨者。显示应如是修行中相应三摩钵帝时也。若菩萨起众生相人相寿者相则不名菩萨者。显示应如是降伏心中摄散时也。如菩萨相应三摩钵帝散时。众生想亦不转。如彼尔焰相住故。是故无有众生得涅槃者。此得成就彼欲愿者。摄诸住处为最胜。彼相应行相行余住处时。依止欲愿决定得故。此欲愿义不复重释。
　　经曰。复次须菩提不住于事行于布施。无所住行于布施。不住色布施。不住声香味触法布施。须菩提菩萨应如是布施不住于相想。何以故。若菩萨不住相布施。其福德聚不可思量。须菩提于汝意云何。东方虚空可思量不。须菩提言不也世尊。佛言如是。须菩提南西北方四维上下虚空可思量不。须菩提言。不也世尊。佛言如是如是。须菩提。菩萨无住相布施。福德聚亦复如是。不可思量。佛复告须菩提。菩萨但应如是行于布施。
　　论曰。此下第二波罗蜜相应行。自此后余住处中。有五种随所相应。而解释应知。
　　一依义二说相三摄持四安立五显现。住处对治为依义。即彼住处为说相。欲愿为摄持。住处第一义为安立。相应三摩提及摄散心为显现。于波罗蜜净住处中。经言。菩萨不住于事。行于布施。此为依义。显示对治住着故。经言应行施者。此为说相。六波罗蜜六摄一切檀那体性故。檀那有三种。一资生施者。谓檀那波罗蜜。二无畏施者。谓尸罗波罗蜜羼提波罗蜜。三法施者。谓毗梨耶波罗蜜禅耶波罗蜜般若波罗蜜等。若无精进于受法人所为说法时疲倦故。不能说法。若无禅定则贪于信敬供养。及不能忍寒热逼恼故。染心说法若无智慧。便颠倒说法多有过故。不离此三得成法施。彼诸波罗蜜有二种果。谓未来现在。未来果者。檀那波罗蜜得大福报。尸罗波罗蜜得自身具足。谓释梵等。羼提波罗蜜得大伴助大眷属。毗离耶波罗蜜得果报等不断绝。禅那波罗蜜得生身不可损坏。般若波罗蜜得诸根猛利。及多诸悦乐。于大人众中得自在等。现在果者。得一切信敬供养。及现法涅槃等。于中若菩萨求未来果故行施。为住事行施。如所施物还得彼物果。是故经言。不住于事行于布施。若求未来尸罗等果故行施。为有所住行施。是故经言。无所住应行布施。尸罗等果有众多。不可分别故。总名有所住。若求现在果信敬供养故行施。为住色声香味触行施故。经言。不住色等若求现法涅槃故行施。为住法行施故。经言。不住于法应行布施。又经言。应行布施者。即说摄持施之欲愿故。经言。不住行施者。即此不住为安立第一义故。于中以不住故。显示如所有事第一义不住物等是所有事。经言。菩萨应如是行施不住于相想者。此为显示。谓相应三昧及摄散心。于此二时不住相想。如是建立不住已。或有菩萨贪福德故。于此不堪。为令堪故。世尊显示不住。行施福聚甚多犹如虚空。有三因缘。一遍一切处。谓于住不住相中福生故。二宽广高大殊胜故。三无尽究竟不穷故。
　　经曰。须菩提于意云何。可以相成就见如来不。须菩提。言不也世尊。不可以相成就得见如来。何以故。如来所说相即非相。佛告须菩提。凡所有相皆是妄语。若见诸相非相。则非妄语。如是诸相非相则见如来。
　　论曰。此下第三欲得色身住处。经言。须菩提于意云何。可以相成就见如来不者。此为依义。应如显示对治如来色身慢故。经言相成就者。此为说相。显示如来色身故。上座须菩提言不也。为成满此义故。世尊说须菩提凡所有相皆是妄语。即显欲愿于如是义中应摄持故。及即是安立第一义。于第一义中相成就为虚妄。非相成就不虚妄。经言。如是诸相非相则见如来者。此为显现。谓相应三昧及摄乱心时。于彼相中非相见故。
　　经曰。须菩提白佛言。世尊颇有众生。于未来世末世。得闻如是修多罗章句生实相不。佛告须菩提莫作是说。颇有众生于未来世末世。得闻如是修多罗章句生实相不。佛复告须菩提。有未来世末世。有菩萨摩诃萨法欲灭时。有持戒修福德智慧者。于此修多罗章句能生信心。以此为实。佛复告须菩提。当知彼菩萨摩诃萨。非于一佛二佛三四五佛所修行供养。非于一佛二佛三四五佛所而种善根。佛复告须菩提。已于无量千万诸佛所修行。供养无量百千万诸佛。所种诸善根闻是修多罗。乃至一念能生净信。须菩提如来悉知。是诸众生。如来悉见是诸众生。须菩提是诸菩萨生如是无量福德聚。取如是无量福德。何以故。须菩提是诸菩萨。无复我相众生相人相寿者相。须菩提是诸菩萨。无法相亦非无法相。无相亦非无相。何以故。须菩提是诸菩萨。若取法相则为着我人众生寿者。须菩提若是菩萨。有法相即着我相人相众生相寿者相。何以故。须菩提不应取法非不取法。以是义故。如来常说筏喻法。门是法应舍何况非法。
　　论曰。此下第四为欲得法身住处。于中二种。一言说法身。二证得法身。为欲得此言说法身故。经言。世尊颇有众生。于未来世末世。得闻如是修多罗章句等。于中修多罗章句者。谓所有义应知。何者为句。如上所说七种义句。于不颠倒义想是谓实相。应知如言执义彼非实相。上座须菩提作是念。于未来世无有生实相者。为遮此故。世尊言有正法欲灭时者。谓修行渐灭时。应知次后世尊为如是义显示五种。一显示修行。二显示集因。三显示善友摄受。四显示摄福德相应。五显示实相中当得实想故。经言。有持戒修福德智慧者。此增上戒等三学。显示修行功德。少欲等功德为初。乃至三摩提等。经言。已得供养无量百千诸佛。乃至一心净信等。此显示集因。一心净信尚得如是何况生实想也。经言。如来悉知悉见是诸众生者。此显示善友所摄。知者知名身。见者见色身。谓一切行住所作中知其心。见其依止故。经言。生取无量福聚者。此显示摄福德。生者福正起时故。取者即彼灭时摄持种子故。经言。是诸菩萨无复我相众生相。乃至若是菩萨有法想。即着我相人相众生相寿者相者。此显示实想。对治五种邪取故。何者五邪取。一外道。二内法凡夫及声闻。三增上慢菩萨。四世间共想定。五无想定。第一者我等想转。第二法相转。第三者无净想转。此犹有法取。有法取者。谓取无法故。第四者有想转。第五者无想转。是诸菩萨于彼皆不转也。此中显了有戒。乃至当生无量福聚等。经言何以故者。此言是中邪取但法及非法想转。非我等想。以我想及依止不转故。然于我想中随眠不断故。则为有我取。是故经言。是诸菩萨若取法想则为着我等取。若无法想转。则为有我取等。此我等想转中。余义犹未说。经言。若是菩萨有法相即着我等者。于中取自体相续为我想。我所取为众生想。谓我乃至寿住取为命想。展转取余趣。取为人想。应知于中言当生实想者。此为依义。应知显示对治。不实想故。言于此修多罗章句说中者。此为说相显示言说法身故。即彼当生实想中言当生者。是故愿摄持故。是诸菩萨无复我想转等者。是安立第一义。须菩提不应取法非不取法者。是显了。谓相应三摩钵帝及散心时。不应取法者。于法体及法无我并不分别。又言说法身要义者。经言。以是义故如来常说筏喻法门。若解此者法尚应舍。何况非法故。法尚应舍实想生故。何况非法者。理不应故。略说显示菩萨欲得言说法身。不应作不实想故。
　　经曰。复次佛告慧命须菩提。须菩提于意云何。如来得阿耨多罗三藐三菩提耶。如来有所说法耶。须菩提言。如我解佛所说义无有定法。如来得阿耨多罗三藐三菩提。亦无有定法如来可说。何以故。如来所说法皆不可取不可说。非法非非法。何以故。一切圣人皆以无为法得名。
　　论曰。此下证得法身复有二种。一智相法身。二福相法身。为欲得智相至得法身住处故。经言。须菩提于意云何如来得阿耨多罗三藐三菩提耶。此为依义。显示翻于正觉菩提取故。说法者正觉所摄故。经言。有法可说阿耨多罗三藐三菩提者。是为说相。显示至得法身故。无有定法者。上座须菩提道佛意故。世谛故。有菩提及得。是为欲愿摄持以方便故。二俱为有。若如世尊意说者二俱无有。为显此故。经言。如我解世尊所说义等。又经言。何以故。如来所说法不可取不可说非法非非法者。是安立第一义。由说法故。知得菩提故。于说法中安立第一义。于中不可取者。谓正闻时。不可说者谓演说时。非法者分别性。非非法者法无我故。经言何以故。以无为故得名圣人者。无为者无分别义也。是故菩萨有学得名。无起无作中。如来转依名为清净。是故如来无学得名。于中初无为义者。三摩钵帝相应。及折伏散乱时显了故。第二无为唯第一义者。无上觉故。自此已后一切住处中。皆显以无为故得名圣人。应知前诸住处中未说无为得名。于此说阿耨多罗三藐三菩提中无为已竟。
　　经曰。须菩提于意云何。若满三千大千世界七宝。以用布施。须菩提于意云何。是善男子善女人。所得福德宁为多不。须菩提言甚多。婆伽婆甚多。修伽陀彼善男子善女人得福甚多。何以故。世尊是福德聚即非福德聚。是故如来说福德聚。佛言须菩提。共善男子善女人。以满三千大千世界七宝。持用布施。若复于此经中受持。乃至四句偈等为他人说。其福胜彼无量不可数。何以故。须菩提一切诸佛阿耨多罗三藐三菩提法。皆从此经出。一切诸佛如来皆从此经生。须菩提所谓佛法者。即非佛法是名佛法。
　　论曰。此下福相法身。为欲得福相至得法身住处故。经言于意云何。若人满三千大千世界七宝。以用布施等。云何显示即彼所有言说法身出生如来福相至得法身。于彼乃至说一四句偈生福甚多。况复如来所有福相至得法身。以何因缘于言说法身中。如是说一四句偈能生多福。为成就此义故。经言。何以故如来阿耨多罗三藐三菩提从此出者。于中普集十法行阿含故。诸佛世尊从此生者。世谛故言佛出生。以有菩提故。即此二并故名为佛法。以菩提及佛故。经言须菩提佛法者即非佛法。
　　复次。经言其所生福胜彼无量阿僧祇者。此为依义。显示对治福不生故。于中其福者。此为说相。显示福相法身故。胜彼者。显示欲愿摄持故。经言。世尊是福聚即非福聚。是故如来说福聚。及言须菩提佛法佛法者即非佛法是名佛法者。以此福聚及佛法。为摄取如来福相。法身中安立第一义。为随顺无为得名故。相应三摩钵帝及折伏散乱不复显了言。甚多婆伽婆甚多修伽陀二语者。显示摄心持心。以摄自心故言受持。为他说者解释句味故。无量者过譬喻故。阿僧祇者显多故。已说欲住处竟。
金刚般若波罗蜜经论卷中
　　经曰。须菩提于意云何。须陀洹能作是念。我得须陀洹果不。须菩提言。不也世尊。何以故。实无有法名须陀洹。不入色声香味触法。是名须陀洹。佛言。须菩提于意云何。斯陀含能作是念。我得斯陀含果不。须菩提言。不也世尊。何以故。实无有法名斯陀含。是名斯陀含。须菩提于意云何。阿那含能作是念。我得阿那含果不。须菩提言。不也世尊。何以故。实无有法名阿那含是名阿那含。须菩提于意云何。阿罗汉能作是念。我得阿罗汉果不。须菩提言。不也世尊。何以故。实无有法名阿罗汉。世尊若阿罗汉作是念。我得阿罗汉即为着我人众生寿者。世尊佛说我得无诤三昧最为第一。世尊说我是离欲阿罗汉。世尊我不作是念。我是离欲阿罗汉。世尊我若作是念。我得阿罗汉。世尊则不记我无诤行第一。以须菩提实无所行。而名须菩提无诤无诤行。
　　论曰。此下第五为修道得胜中无慢。如前略为八种住处。已下十二总名离障碍住处。对治应知。何者十二障碍。一慢二无慢而少闻。三多闻而小攀缘作念修道。四不小攀缘作念修道而舍众生。五不舍众生而乐随外论散动。六虽不散动。而破影像相中无巧便。七虽有巧便而福资粮不具。八虽具福资粮。而乐味懈怠及利养等。九虽离懈怠利养而不能忍苦。十虽能忍苦而智资粮不具。十一虽具智资粮。而不自摄。十二虽能自摄而无教授。此中为离慢故。经言。须陀洹能作是念。我得须陀洹果不等。此为依义。显示对治我得慢故。又复须陀洹能作是念者。即为说相。显示无慢故。亦即是欲愿摄持。经言。世尊实无有法不入色声香味触者。此为安立第一义。若须陀洹如是念。我得须陀洹果即为有我想。若有我想则为有慢。应知如是乃至阿罗汉亦尔。上座须菩提自显无诤行第一及离欲阿罗汉共有功德者。以己所证为令信故。以无有法得阿罗汉。及无所行故。说无诤无诤行。此中即为安立第一义。
　　经曰。佛告须菩提于意云何。如来昔在燃灯佛所得阿耨多罗三藐三菩提法不。须菩提言。不也世尊。如来在然灯佛所。于法实无所得阿耨多罗三藐三菩提。
　　论曰。此下第六为不离佛出时。依离障碍十二种中为离少闻故。经言。如来昔在燃灯佛所得阿耨多罗三藐三菩提法不等。谓彼佛出世承事供养时。有法可取离此分别故。依义等及对治等。随义相应应知。
　　经曰。佛告须菩提。若菩萨作是言。我庄严佛国土。彼菩萨不实语。何以故。须菩提如来所说庄严佛土者。则非庄严是名庄严佛土。是故须菩提。诸菩萨摩诃萨。应如是生清净心。而无所住。不住色生心。不住声香味触法生心。应无所住而生其心。
　　论曰。此下第七为愿净佛土。依离障碍。十二种中为离小攀缘作念修道故。经言。须菩提若菩萨作是言我庄严佛国土等。若念严净土者。则于色等事分别生味着。为离此故。经言。是故须菩提诸菩萨摩诃萨应如是生清净心。而无所住。不住色声香味触法等。
　　经曰。须菩提譬如有人身如须弥山王。须菩提于意云何。是身为大不。须菩提言甚大。世尊。何以故。佛说非身是名大身。彼身非身是名大身。
　　论曰。此下第八为成熟众生。依离障碍。十二种中为离舍众生故。经言。须菩提譬如有人身如须弥山王如是等。此何所显示。为成熟欲界众生故。彼罗睺阿修罗王等。一切大身量如须弥。尚不应见其自体。何况余者。经言。如来说为非体者。显示法无我故。彼体非体者。显示法体无生无作故。此即显示自性与相及差别故。
　　经曰。佛言须菩提。如恒河中所有沙数。如是沙等恒河于意云何。是诸恒河沙宁为多不。须菩提言甚多。世尊。但诸恒河尚多无数。何况其沙。佛言。须菩提我今实言告汝。若有善男子善女人。以七宝满尔数恒沙数世界。以施诸佛如来。须菩提于意云何。彼善男子善女人。得福多不。须菩提言甚多。世尊彼善男子善女人得福甚多。佛言须菩提以七宝满尔数恒河沙世界。持用布施。若善男子善女人。于此法门乃至受持四句偈等。为他人说。而此福德胜前福德无量阿僧祇。复次须菩提随所有处。说是法门乃至四句偈等。当知此处一切世间天人阿修罗。皆应供养如佛塔庙。何况有人尽能受持读诵此经。须菩提当知。是人成就最上第一希有之法。若是经典所在之处。则为有佛。若尊重似佛。尔时须菩提白佛言。世尊当何名此法门。我等云何奉持。佛告须菩提。是法门名为金刚般若波罗蜜。以是名字汝当奉持。何以故。须菩提佛说般若波罗蜜。则非般若波罗蜜。须菩提于意云何。如来有所说法不。须菩提言。世尊如来无所说法。
　　论曰。此下第九为远离随顺外论散乱。依离障碍。十二种中为离乐外。离散乱故。经说四种因缘。显示此法胜异也。一摄取福德。二天等供养。三难作。四起如来等念。经言。须菩提如恒河中所有沙数等者。是摄取福德。经言。须菩提随所有处说是法门等者。是天等供养。经言。须菩提当知是人成就最上第一希有等者。是难作。经言。若是经典所在之处等者。是起如来等念。于中说者为他直说故。授者教授他故。显示此乐外论散乱对治法胜异已。于如是法中。或起如言执义为对治彼未来罪故。经言。佛说般若波罗蜜则非般若波罗蜜故。如般若波罗蜜非波罗蜜。如是亦无有余法如来说者。为显此义故。经言。须菩提于意云何。如来有所说法不。此显示自相及平等相法门第一义也。
　　经曰。须菩提于意云何。三千大千世界所有微尘是为多不。须菩提言。彼微尘甚多。世尊。须菩提是诸微尘如来说非微尘。是名微尘。如来说世界非世界。是名世界。
　　论曰。此下第十明色及众生身抟取中观破相应行。依离障碍。十二种中为离于影像相。自在中无巧便故。经言。须菩提于意云何。三千大千世界所有微尘如是等彼不限量。攀缘作意菩萨恒于世界攀缘作意修习故。说三千大千世界。于中为破色身影像相故。显示二种方便。一细作方便。如三千大千世界所有微尘宁为多不等。二不念方便。如经是诸微尘如来说非微尘是名微尘故。为破众生身影像相故。经言。如来说世界非世界是名世界故。于中世界显众生世也。但以名身名为众生世。不念名身方便即是显示故。彼影像相不复说细作方便也。
　　经曰。佛言须菩提。于意云何可以三十二大人相见如来不。须菩提言。不也世尊。何以故。如来说三十二大人相即是非相。是名三十二大人相。
　　论曰。此下第十一明供养给侍如来。依离障碍。十二种中为离不具福资粮故。经言。于意云何可以三十二大人相见如来不者。显示为福资粮故。亲近供养如来时。不应以相成就见如来。云何见。应见第一义法身故。
　　经曰。佛言须菩提。若善男子善女人。以恒河沙等身命布施。若复有人。于此法门中乃至受持四句偈等为他人说。其福甚多无量阿僧祇。尔时须菩提闻说是经深解义趣。涕泪悲泣扪泪而白佛言。希有婆伽婆希有修伽陀。佛说如是甚深法门。我从昔来所得慧眼未曾得闻如是法门。何以故。须菩提。佛说般若波罗蜜即非般若波罗蜜。世尊若复有人。得闻是经信心清净则生实相。当知是人成就第一希有功德。世尊是实相者。则是非相。是故如来说名实相。实相世尊我今得闻如是法门信解受持不足为难。若当来世其有众生。得闻是法门信解受持是人则为第一希有。何以故。此人无我相人相众生相寿者相。何以故。我相即是非相。人相众生相寿者相即是非相。何以故。离一切诸相则名诸佛。佛告须菩提如是如是。若复有人得闻是经。不惊不怖不畏。当知是人甚为希有。何以故。须菩提如来说第一波罗蜜非第一波罗蜜。如来说第一波罗蜜者。彼无量诸佛亦说波罗蜜。是名第一波罗蜜。
　　论曰。此下第十二远离利养及疲乏热恼故。不起精进及退失等。依离障碍。十二种中为离懈怠利养等乐味故。经言。须菩提若有善男子善女人。以恒河沙等身命布施。如是等于中身有疲乏心有热恼。以此二种于彼精进。若退若不发。此何所显示。如此舍尔许身。自所有福不及此福。云何以一身着懈怠等故。而为障碍。何故此中上座须菩提流泪而言。我未曾闻如是等法门也。以闻此胜福甚多过于舍无量身。更不说余胜福故。若闻如是胜福故。发起精进已。若于此法中生如义想为离此过故。经言。若复有人得闻是经信心清净则生实相。当知。是人成就第一希有功德等。即于如是实相中。为离实相分别故。经言。是实相者即是非相。如是等经言。世尊。我今得闻如是法门。信解受持不足为难。若当来世其有众生。得闻是法门信解受持。是人则为第一希有。如是等此何义。为令味着利养过懈怠。诸菩萨生惭愧故。于未来正法灭时。尚有菩萨于此法门受持故。无人等取及法取。云何汝等于正法兴时。远离修行不生惭愧也。经言。此人无我相人相众生相寿者相者。显示无人取也。我相即非相等者。显示无法取也。经言。何以故。离一切诸相即名诸佛者。显示诸菩萨顺学相。诸佛世尊离一切相。是故我等亦应如是学。此等经文为离退精进故说。于中言。若分别若信解者。后句释前句也。受者受文字也。持者持义也。为离不发起精进故。经言。若复有人得闻是经不惊不怖不畏等者。以惊等故不发起精进也。于声闻乘中。世尊说有法及有空。于听闻此经时闻法无有故惊。闻空无有故怖。于思量时于二不有。理中不能相应故畏。更有别释为三种。无自性故。应知。谓相生第一义等无自性故。经言。何以故。须菩提如来说第一波罗蜜非第一波罗蜜者。此有何义。复说第二生惭愧处故。言此法如是胜上汝等不应放逸。于中以于余波罗蜜中胜故。名第一波罗蜜。又经言。如来说第一波罗蜜者。彼无量诸佛亦说波罗蜜者。此言显示一切诸佛同说第一是故名第一。
　　经曰。须菩提。如来说忍辱波罗蜜。即非忍辱波罗蜜。何以故。须菩提。如我昔为歌利王割截身体。我于尔时。无我相无众生相无人相无寿者相。无相亦非无相。何以故。须菩提。我于往昔节节支解时。若有我相众生相人相寿者相。应生嗔恨。须菩提。又念。过去于五百世作忍辱仙人。于尔所世无我相无众生相无人相无寿者相。是故须菩提。菩萨应离一切相。发阿耨多罗三藐三菩提心。何以故。若心有住则为非住。不应住色生心。不应住声香味触法生心。应生无所住心。是故佛说菩萨心不住色布施。须菩提。菩萨为利益一切众生。应如是布施须菩提言。世尊。一切众生相即非相。何以故。如来说一切众生即非众生。须菩提。如来是真语者实语者如语者不异语者。须菩提。如来所得法所说法无实无妄语。须菩提。譬如有人入闇则无所见。若菩萨心住于事而行布施。亦复如是。须菩提。譬如人有目夜分已尽。日光明照见种种色。若菩萨不住于事行于布施。亦复如是。
　　论曰。此下第十三明忍苦依离障碍。十二种中为离不能忍苦故。经言。须菩提。如来说忍辱波罗蜜等。于中有二。一能忍二离不能忍。能忍有三。一如所能忍。二忍相。三种类忍。于中如所能忍以何相生忍处。如忍差别显示对治。彼因缘故。何者能忍。谓达法无我故。云何得显示。如经言。如来说忍辱波罗蜜。即非忍辱波罗蜜故。云何应知忍相。若他于己起恶等时。由无有我等相故。不生嗔想。亦不于羼提波罗蜜中生有想。于非波罗蜜中生无想。此云何显示。经言。如我昔为歌利王割截身体。我于尔时无有我等相。及无相亦非无相等故。何者种类忍亦有二种。一极苦忍。二相续苦忍。此云何显示。经言。须菩提。我于往昔节节支解时。若有我相应生嗔恨等。云何相续苦忍。经言。须菩提。又念。过去于五百世作忍辱仙人等。不忍因缘者。有三种苦。一流转苦。二众生相违苦。三乏受用苦。于中经言。是故须菩提。菩萨应离一切相发阿耨多罗三藐三菩提心等。此为显示流转苦忍因缘对治。发菩提心者。以三种苦相故。则不欲发心故。说应离一切相等。此中一切相者。为显如是等三苦相也。若着色等则于流转苦中疲乏故。菩提心不生故。经言。不住色生心等如前说。不住非法者。谓非法无我也。于非法及法无我中。皆不住故为成就。彼诸不住故。说遮余事。经言。应生无所住心。何以故。若有心住即为非住等。经言。须菩提。菩萨为利益一切众生。应如是布施。乃至一切众生即非众生等。此显示对治众生相违苦忍。即为一切众生而行于舍。云何于彼应生嗔也。由不能无众生及众生想。以此因缘故。众生相违时。即生疲乏故。显示人无我法无我等。经言。须菩提。如来是真语者等。此何所显示。欲令信如来故能忍。于中真语者。为显世谛相故。实语者为显世谛修行有烦恼及清净相故。于中实者。此行烦恼此行清净故。如语者。为第一义谛相故。不异语者。为第一义谛修行有烦恼及清净相故。说此真语等。已于此中如言说性起执着。为遣此故。经言。须菩提。如来所得法所说法。无实无妄语故。无实者。如言说性非有故。无妄者。不如言说自性有故。经言。须菩提。譬如有人入闇。如是等显示乏受用苦忍因缘对治。若为果报布施。便着于事而行舍施。于彼喜于欲乐若受中不解出离。犹如入闇。不知我何所趣。彼喜欲乐亦尔。若不着于事而行布施。如有眼丈夫夜过。日出见种种色随意所趣。应如是见。彼无明夜过慧日出已种种尔焰如实见之。彼不知解出离欲乐苦受故。喜乐欲乐。
　　经曰。复次须菩提。若有善男子善女人。能于此法门受持读诵修行。则为如来以佛智慧悉知是人。悉见是人。悉觉是人。皆得成就无量无边功德聚。须菩提。若有善男子善女人。初日分以恒河沙等身布施。中日分复以恒河沙等身布施。后日分复以恒河沙等身布施。如是舍恒河沙等无量身。如是百千万亿那由他劫以身布施。若复有人。闻此法门信心不谤。其福胜彼无量阿僧祇。何况书写受持读诵修行为人广说。须菩提以要言之。是经有不可思议不可称量无边功德。此法门如来为发大乘者说。为发最上乘者说。若有人能受持读诵修行此经。广为人说。如来悉知是人悉见是人。皆成就不可思议不可称无有边无量功德聚。如是人等。则为荷担如来阿耨多罗三藐三菩提。何以故。须菩提。若乐小法者。则于此经不能受持读诵修行为人解说。若有我见众生见人见寿者见。于此法门能受持读诵修行为人解说者。无有是处。须菩提。在在处处若有此经。一切世间天人阿修罗所应供养。当知。此处则为是塔。皆应恭敬作礼围绕。以诸华香而散其处。复次须菩提。若善男子善女人。受持读诵此经。为人轻贱。何以故。是人先世罪业应堕恶道。以今世人轻贱故。先世罪业则为消灭。当得阿耨多罗三藐三菩提。须菩提。我念过去无量阿僧祇阿僧祇劫。于燃灯佛前得值八千四亿那由他百千万诸佛。我皆亲承供养无空过者。须菩提。如是无量诸佛。我皆亲承供养无空过者。若复有人于后世末世。能受持读诵修行此经所得功德。我所供养诸佛功德。于彼百分不及一。千万亿分乃至算数譬喻所不能及。须菩提。若有善男子善女人。于后世末世。有受持读诵修行此经。所得功德若我具说者。或有人闻心则狂乱疑惑不信。须菩提。当知。是法门不可思议。果报亦不可思议。
　　论曰。此下第十四离寂静味。依离障碍十二种中。为离阙少智资粮故。经言。复次须菩提。若有善男子善女人。能于此法门受持读诵修行等。此中为离三摩提攀缘。显示与法相应。有五种胜功德。一如来忆念亲近。二摄福德。三赞叹法及修行。四天等供养。五灭罪。何者如来忆念亲近。经言。受持读诵等。如来以佛智知。彼如来以佛眼见彼等。于中受者习诵故。持者不妄故。若读若诵者。此说受持因故。为欲受故读。为欲持故诵。又复读者习诵故。持者总览义故。何者摄福德。经言。皆得成就无量无边功德聚等。何者赞叹法及修行。经言。须菩提。以要言之。是经有不可思议不可称量等。此为赞叹法。于中不可思者。唯自觉故。不可称者。无有等及胜故。经言。此法门如来为发大乘者说为发最上乘者说者。此成就不可称义。于中余乘不及故最上。烦恼障智障净故最胜。应知。经言。若有人能受持读诵修行此经广为人说等者。此为赞叹修行。于中如来知见成就无量功德聚者。是总说也。不可思不可称不可量者。解释故。如是人等则为荷担如来阿耨多罗三藐三菩提者。谓肩负菩萨重担故。经言。须菩提。若乐小法者。则于此经不能受持读诵修行为人解说者。谓声闻独觉乘者故。经言。若有我等见。乃至受持无有是处者。谓有人我见众生而自谓菩萨者故。何者天等供养。经言。须菩提。在在处处若有此经一切世间天人阿修罗所应供养等者。于中以华鬘烧香薰香涂香末香衣盖幢旛等。供养恭敬礼拜右绕故名支提。何者灭罪。经言。若善男子善女人。受持读诵此经为人轻贱等故者。此毁辱事有无量门。为显示此故说轻贱。经言。当得阿耨多罗三藐三菩提者。显示灭罪故。前所说以此因缘出生无量阿僧祇多福者。今当解释。彼无量阿僧祇义应知。威力者。成熟炽然故。多者具足故。于中经言。须菩提我念过去无量阿僧祇阿僧祇劫等者。此显示威力故。即是福聚威力。以彼所有福聚远绝高胜故。此中阿僧祇劫者。乃至燃灯佛故。应知。过阿僧祇者更过前故。亲承者供养故。不空过者。常不离供养故。经言。须菩提。若有善男子善女人。于后末世有受持读诵修行此经。所得功德若我具说者。或有人闻心则狂乱。如是等此显示多故。或为狂因。或得乱心果。应知。此之彼威力及彼多等。何人能说。是故经言。须菩提当知。是法门不可思议。果报亦不可思议。此显示彼福体及果不可测量故。
　　经曰。尔时须菩提白佛言。世尊。云何菩萨发阿耨多罗三藐三菩提心。云何住。云何修行。云何降伏其心。佛告须菩提。菩萨发阿耨多罗三藐三菩提心者。当生如是心。我应灭度一切众生令入无余涅槃界。如是灭度一切众生已。而无一众生实灭度者。何以故。须菩提。若菩萨有众生相人相寿者相。则非菩萨。何以故。须菩提。实无有法名为菩萨发阿耨多罗三藐三菩提心者。
　　论曰。此下第十五于证道时远离喜动。依离障碍十二种中为远离自取故。经言。须菩提白佛言。世尊。云何菩萨发菩提心住修行等。何故复发起此初时问也。将入证道菩萨。自见得胜处。作是念。我如是住。如是修行。如是降伏心。我灭度众生。为对治此故。须菩提问。当于彼时如所应住。如所修行如所应降伏心。及世尊答当生如是心等。又经言。须菩提。若菩萨有众生等者。为显我执取。或随眠故。若言我正行菩萨乘。此为我取对治彼故。经言。须菩提。实无有法名为菩萨发阿耨多罗三藐三菩提心者。
　　经曰。须菩提。于意云何。如来于燃灯佛所。有法得阿耨多罗三藐三菩提不。须菩提白佛言。不也世尊。如我解佛所说义。佛于然灯佛所。无有法得阿耨多罗三藐三菩提。佛言。如是如是。须菩提。实无有法。如来于然灯佛所。得阿耨多罗三藐三菩提。须菩提。若有法如来得阿耨多罗三藐三菩提者。然灯佛则不与我授记。汝于来世当得作佛。号释迦牟尼。以实无有法得阿耨多罗三藐三菩提。是故然灯佛与我授记。作如是言。摩那婆汝于来世。当得作佛号释迦牟尼。何以故。须菩提。言如来者。即实真如。须菩提。若有人言。如来得阿耨多罗三藐三菩提者。是人不实语。须菩提。实无有法佛得阿耨多罗三藐三菩提。须菩提。如来所得阿耨多罗三藐三菩提。于是中不实不妄语。是故如来说一切法皆是佛法。须菩提。所言一切法一切法者即非一切法。是故名一切法。
　　论曰。此下第十六求教授。依离障碍十二种中为离无教授故。经言。须菩提。于意云何。如来于燃灯佛所。有法得阿耨多罗三藐三菩提不。如是等。又经言。须菩提。若有法如来得阿耨多罗三藐三菩提者。然灯佛则不与我授记。汝于来世当得作佛等。此有何意。若菩提法可说。如彼然灯如来所说者。我于彼时便得菩提。然灯如来则不授记言我得等。以彼法不可说故。我于彼时不得菩提。是故与我授记。此是其义应知。又何故彼法不可说。经言。须菩提。言如来者即实真如故。如清净故名为如来。以如不可说故作此说。清净如名为真如。犹如真金。或言。然灯如来所于法不得菩提。世尊后时自得菩提。为离此取故。经言。须菩提。若有人言。如来得阿耨多罗三藐三菩提者。是人不实语等故。又经言。须菩提。如来所得阿耨多罗三藐三菩提。于是中不实不妄语者。显示真如无二故。云何不实。谓言说故。不妄者。谓彼菩提不无世间言说故。经言。是故如来说一切法皆是佛法者。此何义。显一切法法如清净故。如者遍一切法故。此是其义。又彼一切法法体不成就。为安立第一义故。经言。须菩提。所言一切法一切法者。即非一切法是名一切法故。
金刚般若波罗蜜经论卷下
　　经曰。须菩提。譬如有人其身妙大。须菩提言。世尊。如来说人身妙大则非大身。是故如来说名大身。佛言。须菩提。菩萨亦如是。若作是言。我当灭度无量众生则非菩萨。佛言。须菩提。于意云何。颇有实法名为菩萨不。须菩提言。不也世尊。实无有法名为菩萨。是故佛说一切法无众生无人无寿者。
　　论曰。此下第十七为入证道故。经言。须菩提。譬如有人其身妙大。如是等显示入证道时得智慧故离慢。云何得智。有二种智故。一摄种性智。二平等智。若得智已得生如来家。得决定绍佛种。此为摄种性智。得此已能得妙身。于中妙身者。谓至得身成就。身得毕竟转依故。大身者。一切众生身摄身故。若于此家长夜愿生。既得生已便得彼身。是名妙身平等智。复有五种平等因缘。一粗恶平等。二法无我平等。三断相应平等。四无希望心相应平等。五一切菩萨证道平等。得此等故。得为大身。摄一切众生大身故。于彼身中安立非自非他故。经言。世尊。如来说人身妙大则非大身。是故如来说名大身等者。于此妙身等中。安立第一义。如是等是为得智慧。云何离慢。经言。须菩提。菩萨亦如是。若作是言。我当灭度无量众生等。此云何可知。若作是念。我灭度众生。我是菩萨。应知。此是慢者非实义菩萨。为显示此故。经言。是故佛说一切法无众生等。若菩萨有众生念。则不得妙身大身故。
　　经曰。须菩提。若菩萨作是言。我庄严佛国土是不名菩萨。何以故。如来说庄严佛土。庄严佛土者即非庄严。是名庄严佛国土。须菩提。若菩萨通达无我。无我法者。如来说名真是菩萨菩萨。
　　论曰。此下第十八上求佛地。应知。彼地复有六种。具足摄转依。具足一国土净具足。二无上见智净具足。三福自在具足。四身具足。五语具足。六心具足。为国土净具足三摩钵帝故。经言。须菩提。若菩萨作是言。我庄严佛国土。是不名菩萨。如是等此义为于共见正行中转故。为断彼故。安立第一义。经言。即非庄严是名庄严国土等。又经言。须菩提。若菩萨通达无我无我法者。此言为二种无我故。谓人无我法无我。又经言。如来说名菩萨。菩萨者为于彼二种无我中二种正觉故。此等云何显示。若言我成就即为人我。取庄严国土者是法我取。此非菩萨。
　　经曰。须菩提。于意云何。如来有肉眼不。须菩提言。如是世尊。如来有肉眼。佛言。须菩提。于意云何。如来有天眼不。须菩提言。如是世尊。如来有天眼。佛言。须菩提。于意云何。如来有慧眼不。须菩提言。如是世尊。如来有慧眼。佛言。须菩提。于意云何。如来有法眼不。须菩提言。如是世尊。如来有法眼。佛言。须菩提。于意云何。如来有佛眼不。须菩提言。如是世尊。如来有佛眼。佛言。须菩提。于意云何。如恒河中所有沙。佛说是沙不。须菩提言。如是世尊。如来说是沙。佛言。须菩提。于意云何。如一恒河中所有沙。有如是等恒河。是诸恒河所有沙数佛世界。如是世界宁为多不。须菩提言。彼世界甚多世尊。佛告须菩提。尔所世界中所有众生若干种心住如来悉知。何以故。如来说诸心住皆为非心住。是名为心住。何以故。须菩提。过去心不可得。现在心不可得。未来心不可得。
　　论曰。此下第二为无上见智净具足故。经言。须菩提。于意云何。如来有肉眼不。如是等于中二种。一为见净。二为智净。如来不唯有慧眼。为令知见净胜故。显示有五种眼。若异此则唯求慧眼见净故于中略说有四种眼。谓色摄。第一义谛摄。世谛摄。一切种一切应知摄。色摄复有二种。谓法界修果。此为五眼粗境界。故是初色摄第一义智力故。世智不颠倒转。是故第一义谛摄在。先于中为人说法。若彼法为彼人施设。此智说名法眼。一切应知中一切种无功用智。说名佛眼。此等名为见净。如经须菩提。于意云何。如恒河中所有沙。如是等此为智净。于中心住者。谓三世心。若干种者。应知有二种。谓染及净。即是共欲心离欲心等。世者说过去等分。于此二中安立第一义故。经言。如来说诸心住皆为非心住。乃至过去心不可得等。于中过去心不可得者。已灭故。未来者未有故。现在者第一义故。为应知中证故安立见。为教彼彼众生寂静心故安立智。于此智净中。说心住即非心住。如是见净中。何故不说眼即非也。以一住处故。见智净后安立第一义故。初亦得成就。
　　经曰。须菩提。于意云何。若有人以满三千大千世界七宝持用布施。是善男子善女人。以是因缘得福多不。须菩提言。如是世尊。此人以是因缘得福甚多。佛言。如是如是。须菩提。彼善男子善女人。人以是因缘得福德聚多。须菩提。若福德聚有实。如来则不说福德聚福德聚。
　　论曰。此下第三为福自在具足故。经言。须菩提。于意云何。若有人以满三千大千世界等。于中亦安立第一义故。经言。须菩提。若福德聚有实等。
　　经曰。须菩提。于意云何。佛可以具足色身见不。须菩提言。不也世尊。如来不应以色身见。何以故。如来说具足色身。即非具足色身。是故如来说名具足色身。佛言。须菩提。于意云何。如来可以具足诸相见不。须菩提言。不也世尊。如来不应以具足诸相见。何以故。如来说诸相具足即非具足。是故如来说名诸相具足。
　　论曰。此下第四为身具足故。于中复有二种。一为好具足。二为相具足。为好具足故。经言须菩提于意云何。佛可以具足色身见不。如是等于中亦以安立第一义故。经言。如来说非具足等为相身具足故。经言。须菩提。于意云何。如来可以具足诸相见不。如是等。
　　经曰。佛言。须菩提。于意云何。汝谓如来作是念。我当有所说法耶。须菩提。莫作是念。何以故。若人言如来有所说法。则为谤佛。不能解我所说故。何以故。须菩提。如来说法。说法者无法可说。是名说法。
　　论曰。此下第五为语具足故。经言。须菩提。于意云何。汝谓如来作是念。我当有所说法耶。如是等于中安立第一义故。经言。如来说法说法者等。
　　经曰。尔时慧命须菩提白佛言。世尊。颇有众生于未来世闻说是法生信心不。佛言。须菩提。彼非众生非不众生。何以故。须菩提。众生众生者如来说非众生。是名众生。
　　论曰。此下第六心具足。于心具足中复有六种。一为念处。二为正觉。三为施设大利法。四为摄取法身。五为不住生死涅槃。六为行住净。应知。于心具足中为念处故。经言。世尊。颇有众生于未来世。闻说是法生信心不。如是等此处于诸众生中。显示如世尊念处故。彼非众生者。第一义故。非不众生者。世谛故。是人即为希有第一者。显示说第一义。是不共及相应故。此文如前说。
　　经曰。佛言。须菩提。于意云何。如来得阿耨多罗三藐三菩提耶。须菩提言。不也世尊。世尊无有少法如来得阿耨多罗三藐三菩提。佛言。如是如是。须菩提。我于阿耨多罗三藐三菩提。乃至无有少法可得。是名阿耨多罗三藐三菩提。复次须菩提。是法平等无有高下。是名阿耨多罗三藐三菩提。以无众生无人无寿者。得平等阿耨多罗三藐三菩提。修一切善法。得阿耨多罗三藐三菩提。须菩提。所言善法善法者。如来说非善法。是名善法。
　　论曰。此下第二于彼心具足中为正觉故。经言。须菩提。于意云何。如来得阿耨多罗三藐三菩提耶。如是等于中无有法者。为离有见过。已显示菩提及菩提道故。彼复显示菩提。有二种因缘。谓阿耨多罗语故。三藐三佛陀语故。于中经言。无有少法如来得阿耨多罗者。此为阿耨多罗语故。此显示菩提自相故。菩提解脱相故。彼中无微尘许法有体。是故亦不可得。亦无所有。应知。经言。复次须菩提是法平等者。为三藐三佛陀语故。显示菩提者人平等相。于中平等者。以菩提法故得知是佛。此中经言无有高下者。显示一切诸佛第一义中寿命等无高下故。经言。以无众生无人无寿者。得平等阿耨多罗三藐三菩提者。显示菩提。于生死法平等相故。经言。一切善法得阿耨多罗三藐三菩提者。显示菩提道故。经言。所言善法善法者。如来说非善法。是名善法等者。此安立第一义相故。
　　经曰。须菩提。三千大千世界中所有诸须弥山王。如是等七宝聚。有人持用布施。若人以此般若波罗蜜经乃至四句偈等。受持读诵为他人说。于前福德百分不及一。千分不及一。百千万分不及一。欧罗分不及一。数分不及一。优波尼沙陀分不及一。乃至算数譬喻所不能及。须菩提。于意云何。汝谓如来作是念。我度众生耶。须菩提。莫作是见。何以故。实无有众生如来度者。佛言。须菩提。若有实众生如来度者。如来则有我人众生寿者相。须菩提。如来说有我者。则非有我。而毛道凡夫生者以为有我。须菩提。毛道凡夫生者。如来说名非生。是故言毛道凡夫生。
　　论曰。此下第三于彼生具足中。为施设大利法故。经言。三千大千世界中。所有诸须弥山王。如是等于中为安立第一义教授故。经言。汝谓如来作是念。我度众生耶。如是等。又经言。如来则有我人众生寿者相等者。此有何义。如来如尔焰而知。是故若有众生如来则为有我取。若实无我而言有我取。为离此着故。经言。须菩提。如来说有我者。则非有我。如是等。是故但小儿凡夫有如是取故。经言。须菩提毛道凡夫生者。如来说名非生。是故言毛道凡夫生故。
　　经曰须菩提。于意云何。可以相成就得见如来不。须菩提言。如我解如来所说义。不以相成就得见如来。佛言。如是如是。须菩提。不以相成就得见如来。佛言。须菩提。若以相成就观如来者。转轮圣王应是如来。是故非以相成就得见如来。尔时世尊而说偈言。
　　若以色见我　　以音声求我
　　是人行邪道　　不能见如来
　　彼如来妙体　　即法身诸佛
　　法体不可见　　彼识不能知
　　须菩提。于意云何。如来可以相成就。得阿耨多罗三藐三菩提耶。须菩提。莫作是念。如来以相成就得阿耨多罗三藐三菩提。
　　论曰。此下第四于彼心具足中为摄取法身故。经言。须菩提。于意云何。可以相成就得见如来不。如是等。于中初偈显示如所不应见不可见故。云何不可见。诸见世谛故。是人行邪静者。定名为静。以得禅者。说名寂静。说名寂静者故。又复禅名思惟修故。于中思者意所摄。修者识所摄。言寂静者。即说觉及识。此世谛所摄。应知。彼不能见者。谓彼世谛行者。第二偈显示如彼不应见。及不应因缘。谓初分次分于中偈言以法应见佛者。法者谓真如义也。此何因缘。偈言。导师法为身故。以如为缘故。出生诸佛净身此不可见但应见法故彼不应见。复何因缘故不可见。以彼法真如相故。非如言说而知唯自证知故。不如言说者非见实不能知故。为显示此义故。偈言。法体不可见。彼识不能知故。于此住处中得显示以法身应见如来。非以相具足故。若尔如来虽不应以相具足见。应相具足为因得阿耨多罗三藐三菩提。为离此着故。经言。须菩提。于意云何。如来可以相成就得阿耨多罗三藐三菩提。须菩提莫作是念等者。此义明相具足。体非菩提亦不以相具足为因也。以相是色自性故。
　　经曰。须菩提。汝若作是念。菩萨发阿耨多罗三藐三菩提心者。说诸法断灭相。须菩提。莫作是念。菩萨发阿耨多罗三藐三菩提心。说诸法断灭相。何以故。菩萨发阿耨多罗三藐三菩提心者。于法不说断灭相。须菩提。若善男子善女人。以满恒河沙等世界七宝持用布施。若有菩萨知一切法无我得无生法忍。此功德胜前所得福德。须菩提。以诸菩萨不取福德故。须菩提白佛言。世尊。菩萨不取福德。佛言。须菩提。菩萨受福德不取福德。是故菩萨取福德。
　　论曰。此下第五于彼心具足中。为不住生死涅槃故。于中有二。一为不住涅槃。二为不住生死。为不住涅槃故。须菩提。汝若作是念。菩萨发阿耨多罗三藐三菩提心者。说诸法断灭相。如是等。于中经言。于法不说断灭者。谓如所住法而通达。不断一切生死影像法。于涅槃自在行利益众生事。此中为遮一向寂静故。显示不住涅槃。若不住涅槃应受生死苦恼。为离此着显示不住流转故。经言。须菩提。若善男子善女人以满恒河沙等世界七宝持用布施。如是等。于中经言。无我无生法忍者何义。如来于有为法得自在故。无彼生死法我。又非业烦恼力生故。无生故名无我。无生者。此中云何得显示。如说摄取余福。尚于生死中不受苦恼。何况菩萨于无我无生法中得忍。已所生福德胜多于彼。经言。须菩提以诸菩萨不取福德者。此显示不住生死故。若住生死即受福聚。又经言。须菩提白佛言。世尊菩萨不取福德者。此有何义。以世尊于余处说应受福聚故。经言。佛言。须菩提。菩萨受福德不取福德。是故菩萨取福德者。此显示以方便应受而不应取故。受者说有故。取者修彼道故。如福聚及果中皆不应着。
　　经曰。须菩提。若有人言。如来若去若来若住若坐若卧。是人不解我所说义何以故。如来者无所至去无所从来故名如来。
　　论曰。此下第六于心具足中为行住净。于中复有三种。一威仪行住。二名色观破自在行住。三不染行住。应知。为威仪行住故。经言。须菩提。若有人言。如来若去若来等。于中行者谓去来。住者谓余威仪。
　　经曰。须菩提。若善男子善女人。以三千大千世界微尘。复以尔许微尘世界。碎为微尘阿僧祇。须菩提。于意云何。是微尘众宁为多不。须菩提言。彼微尘众甚多世尊。何以故。若是微尘众实有者。佛则不说是微尘众。何以故。佛说微尘众则非微尘众。是故佛说微尘众世界。如来所说三千大千世界则非世界。是故佛说三千大千世界。何以故。若世界实有者。则是一合相。如来说一合相则非一合相。是故佛说一合相。佛言。须菩提。一合相者。则是不可说。但凡夫之人贪着其事。何以故。须菩提。若人如是言。佛说我见人见众生见寿者见。须菩提。于意云何。是人所说为正语不。须菩提言。不也世尊。何以故。世尊如来说我见人见众生见寿者见。即非我见人见众生见寿者见。是名我见人见众生见寿者见。须菩提。菩萨发阿耨多罗三藐三菩提心者。于一切法应如是知如是见如是信。如是不住法相。何以故。须菩提所言。法相法相者。如来说即非法相。是名法相。
　　论曰。此下第二为破名色身自在行住故。经言。须菩提。若善男子善女人。以三千大千世界微尘。如是等。于中细末方便。乃无所见方便等。此破如前说。应知。经言。彼微尘众甚多世尊者。是细末方便。经言。若是微尘众实有者。佛则不说是微尘众等者。是为无所见方便。此说有何义。若微尘众第一义是有者。世尊则不说非聚。经言。佛说微尘众则非微尘众。是故佛说微尘众以此聚体不成故。若异此者虽不说亦自知是聚何义须说。经言。如来所说三千大千世界等者。此是无所见方便。此破名身亦如前说。应知。于中世界者。谓明众生世故。彼唯名身得名故。经言。若世界实有者。则是一合相者。于中为并说。若世界若微尘界故。有二种抟取。谓一抟取及差别抟取众生类。众生世界有者。此为一抟取。微尘有者。此为差别抟取。以取微尘众集故。经言。如来说一合相则非一合相等者。此上座须菩提安立第一义故。世尊为成就如是义故。经说一合相者。即是不可说等。此何所显示。世言说故有。彼抟取第一义故。彼法不可说。彼小儿凡夫如言说取。非第一义。已说无所见方便。破义未说。无所见中入相应三昧时不分别。谓如所不分别。及何人何法何方便。云何不分别。此后具说。经言。须菩提。若人如是言。佛说我见等。以等显示如所不分别。云何得显示。如外道说我。如来说为我见故。安置人无我。又为说有此我见故。安置法无我。若有彼我见是见所摄。如是观察菩萨入相应三昧时。不复分别。即此观察为入方便。经言。须菩提菩萨发阿耨多罗三藐三菩提心者。此显示无分别人。经言。于一切法者。此显示于何法不分别。经言。应如是知如是见如是信者。此显示增上心增上智故。于无分别中知见胜解。于中若智依止奢摩他故知。依止毗钵舍那故见。此二依止三摩提故。胜解以三摩提自在故。解内攀缘影像彼名胜解。经言。如是不住法相者。此正显示无分别。经言。所言法相法相者。如来说即非法相是名法相者。此显示法相中不共义及相应义。如前已说。如是一切住处中。相应三摩提方便亦尔。应知。欲愿及摄散二种如前所说。更无别义。是故不复说其方便。
　　经曰。须菩提。若有菩萨摩诃萨。以满无量阿僧祇世界七宝持用布施。若有善男子善女人。发菩萨心者。于此般若波罗蜜经乃至四句偈等。受持读诵为他人说。其福德胜彼无量阿僧祇。云何为人演说。而不名说。是名为说。
　　一切有为法　　如星翳灯幻
　　露泡梦电云　　应作如是观
　　论曰。此下第三为不染行住。于中二种。一为说法不染。二为流转不染。为说法不染故。经言。须菩提。若有菩萨摩诃萨。以满无量阿僧祇世界七宝如是等。此何所显示。以有如是大利益故。决定应演说。如是演说而无所染。经言。云何为人演说而不名说。是名为说者。此有何义。显示不可言说故。不演说彼法。有可说体应如是演说。若异此者。则为染说。以颠倒义故。又如是说时。不求信敬等。亦为无染说法。为流转无染故。经说。偈言。一切有为法如星翳灯幻等。此偈显示四种有为相。一自性相。二者所住味相。三随顺过失相。四随顺出离相。于中自性相者。共相见识此相如星。应如是见。何以故。无智闇中有彼光故。有智明中无彼光故。人法我见如翳。应如是见。何以故。以取无义故。识如灯。应如是见。何以故。渴爱润取缘故。炽然于中着。所住味相者。味着颠倒境界故。彼如幻。应如是见。何以故。以颠倒见故。于中随顺过失相者。无常等随顺故。彼露譬喻者。显示相体无有。以随顺无常故。彼泡譬喻者。显示随顺苦体。以受如泡故。若有受皆是苦。以三苦故。随有应知。彼苦生故。是苦。苦破灭故。是坏苦。不相离故。是行苦。复于第四禅及无色中。立不苦不乐受。以胜故。于中随顺出离相者。随顺人法无我。以攀缘故。得出离故。说无我以为出离也。随顺者。谓过去等行。以梦等譬喻。显示彼过去行。以所念处故如梦。现在者不久时住故如电。未来者彼粗恶种子似虚空引心出故如云。如是知三世行转生已。则通达无我。此显示随顺出离相故。
　　经曰。佛说是经已。长老须菩提。及诸比丘比丘尼。优婆塞优婆夷。菩萨摩诃萨。一切世间天人。阿修罗乾闼婆等。闻佛所说。皆大欢喜。信受奉行。
　　论曰偈言。
　　若闻如是义　　于大乘无觉
　　我念过于石　　究竟无因故
　　下人于深法　　不能觉及信
　　世人多如此　　是故法荒废
　　
下一部：乾隆大藏经·大乘论·金刚般若波罗蜜经论三卷




乾隆大藏经·大乘论·金刚般若波罗蜜经论
