十住毗婆沙论卷第十五卷


大乘论
十住毗婆沙论卷第十五卷
龙树菩萨造姚秦三藏法师鸠摩罗什译

　　

十住毗婆沙论卷第一
序品第一
　　敬礼一切佛　　无上之大道
　　及诸菩萨众　　坚心住十地
　　声闻辟支佛　　无我我所者
　　今解十地义　　随顺佛所说
　　问曰汝欲解菩萨十地义。以何因缘故说。答曰。地狱畜生饿鬼人天阿修罗六趣险难恐怖大畏。是众生生死大海旋流洄澓。随业往来是其涛波。涕泪乳汁流汗脓血是恶水聚。疮癞干枯呕血淋沥。上气热病瘭疽痈漏吐逆胀满。如是等种种恶病为恶罗刹。忧悲苦恼为水。娆动啼哭悲号为波浪声。苦恼诸受以为沃焦。死为崖岸无能越者。诸结烦恼有漏业风鼓扇不定。诸四颠倒以为欺诳。愚痴无明为大黑闇。随爱凡夫无始已来常行其中。如是往来生死大海。未曾有得到于彼岸。或有到者兼能济渡无量众生。以是因缘说菩萨十地义。问曰。若人不能修行菩萨十地。不得度生死大海耶。答曰。若有人行声闻辟支佛乘者。是人得度生死大海。若人欲以无上大乘度生死大海者。是人必当具足修行十地。问曰。行声闻辟支佛乘者。几时得度生死大海。答曰。行声闻乘者。或以一世得度。或以二世。或过是数。随根利钝。又以先世宿行因缘行辟支佛乘者。或以七世得度。或以八世。若行大乘者。或一恒河沙大劫。或二三四至十百千万亿。或过是数。然后乃得具足修行菩萨十地而成佛道。亦随根之利钝。又以先世宿行因缘。问曰。声闻辟支佛佛。俱到彼岸。于解脱中有差别不。答曰。是事应当分别。于诸烦恼得解脱是中无差别。因是解脱入无余涅槃。是中亦无差别。无有相故。但诸佛甚深禅定障解脱。一切法障解脱。于诸声闻辟支佛。有差别非说所尽。亦不可以譬喻为比。问曰。三乘所学皆为无余涅槃。若无余涅槃中无差别者。我等何用于恒河沙等大劫。往来生死具足十地。不如以声闻辟支佛乘速灭诸苦。答曰。是语弱劣。非是大悲有益之言。若诸菩萨效汝小心无慈悲意。不能精勤修十地者。诸声闻辟支佛何由得度。亦复无有三乘差别。所以者何。一切声闻辟支佛皆由佛出。若无诸佛。何由而出。若不修十地何有诸佛。若无诸佛亦无法僧。是故汝所说者则断三宝种。非是大人有智之言。不可听察。所以者何。世间有四种人。一者自利二者利他三者共利四者不共利。是中共利者。能行慈悲饶益于他。名为上人。如说。
　　世间可愍伤　　常背于自利
　　一心求富乐　　堕于邪见网
　　常怀于死畏　　流转六道中
　　大悲诸菩萨　　能极为希有
　　众生死至时　　无能救护者
　　没在深黑闇　　烦恼网所缠
　　若有能发行　　大悲之心者
　　荷负众生故　　为之作重任
　　若人决定心　　独受诸勤苦
　　所获安隐果　　而与一切共
　　诸佛所称叹　　第一最上人
　　亦是希有者　　功德之大藏
　　世间有常言　　家不生恶子
　　但能成己利　　不能利于人
　　若生于善子　　能利于人者
　　是则如满月　　照明于其家
　　有诸福德人　　以种种因缘
　　饶益如大海　　又亦如大地
　　无求于世间　　以慈愍故住
　　此人生为贵　　寿命第一最
　　如是声闻辟支佛佛烦恼解脱虽无差别。以度无量众生久住生死多所利益具足菩萨十地故有大差别。问曰。佛有大悲。汝为弟子种种称赞慈愍众生诚如所说。汝以种种因缘明了分别开悟引导。行慈悲者闻则心净我甚欣悦。汝先偈说十地之义。愿为解释。答曰。敬名恭敬心。礼名曲身接足。一切诸佛者。三世十方佛。无上大道者。一切诸法如实知见通达无余。更无胜者。故曰无上。大人所行故曰大道。菩萨众者。为无上道发心名曰菩萨。问曰。但发心便是菩萨耶。答曰。何有但发心而为菩萨。若人发心必能成无上道乃名菩萨。或有但发心亦名菩萨。何以故。若离初发心则不成无上道。如大经说。新发意者名为菩萨。犹如比丘虽未得道亦名道人。是名字菩萨。渐渐修习转成实法。后释欢喜地中。当广说如实菩萨相。众者从初发心。至金刚无碍解脱道。于其中间过去未来现在菩萨。名之为众。坚心者。心如须弥山王不可沮坏。亦如大地不可倾动。住十地者。欢喜等十地。后当广说。问曰。若菩萨更有殊胜功德。何故但称坚心。答曰。菩萨有坚心功德能成大业。不堕二乘。软心者怖畏生死。自念何为久在生死受诸苦恼。不如疾以声闻辟支佛乘速灭诸苦。又软心者。于活地狱黑绳地狱众合地狱叫唤地狱大叫唤地狱烧炙地狱大烧炙地狱无间大地狱。及眷属炭火地狱沸屎地狱烧林地狱剑树地狱刀道地狱铜柱地狱刺棘地狱碱河地狱。其中斧钺刀槊矛戟弓箭铁刬椎棒铁锵[金　　疾]鑗铁[矛　　贊]刀铁臼铁杵铁轮以如是等治罪器物斩斫割刺打棒剥裂系缚枷锁烧煮考掠。磨碎其身捣令烂熟。狐狗虎狼师子恶兽竞来[齒　　(虎-儿+且)]掣食啖其身。乌鸱雕鹫铁嘴所啄。恶鬼驱逼令缘剑树。上下火山以铁火车加其颈领。以热铁杖而随捶之。千钉鏒身刬刀刮削。入黑闇中熢勃臭处热铁鍱身脔割其肉剥其身皮还系手足。镬汤涌沸炮煮其身。铁棒棒头脑坏眼出。贯着铁丳举身火燃血流浇地。或没屎河。行于刀剑锵刺恶道。自然刀剑从空而下。犹如驶雨割截支体。辛碱苦臭秽恶之河浸渍其身。肌肉烂坏举身堕落唯有骨在。狱卒牵抴蹴蹋捶扑。有如是等无量苦毒。寿命极长求死不得。若见若闻如是之事何得不怖求声闻辟支佛乘。又于寒冰地狱。頞浮陀地狱。尼罗浮陀地狱。阿波波地狱。阿罗罗地狱阿睺睺地狱。青莲华地狱。白莲华地狱。杂色莲华地狱。红莲华地狱。赤莲华地狱。常在幽闇大怖畏处。谤毁贤圣生在其中。形如屋舍山陵埠阜。粗恶冷风声猛可畏。悲激吹身如转枯草。肌肉堕落犹如冬叶。冻剥创夷脓血流出。身体不净臭处难忍。寒风切裂苦毒辛酸。唯有忧悲啼哭更无余心。号啕茕独无所依恃。斯罪皆由诽谤贤圣。其软心者见闻此事。何得不怖求声闻辟支佛乘。又于畜生猪狗野干猫狸狖鼠猕猴[狂-王+加]玃虎狼师子兕豹熊罴象马牛羊蜈蚣蚰蜒蚖蛇蝮蝎鼋龟鱼鳖蛟虬螺蚌乌鹊鸱枭鹰鸽之类。如是鸟兽共相残害。又弶网伺捕屠割不一。生则羁绊穿鼻络首。负乘捶杖钩刺其身皮肉破裂痛不可忍。烟熏火烧苦毒万端。死则剥皮食啖其肉。有如是等无量苦痛。其软心者闻见此事。何得不怖求声闻辟支佛乘。又于针颈饿鬼火口饿鬼火瘿饿鬼食吐饿鬼食荡涤饿鬼食脓饿鬼食屎饿鬼浮陀鬼鸠槃茶鬼夜叉鬼罗刹鬼毗舍阇鬼富单那鬼迦罗富单那鬼等诸鬼。须发蓬乱长爪大鼻。身中多虫臭秽可畏。众恼所切常有悭嫉饥渴苦患。未曾得食得不能咽。常求脓血屎尿涕唾荡涤不净。有力者夺而不得食。裸形无衣寒热倍甚。恶风吹身宛转苦痛。蚊虻毒虫唼食其体。腹中饥热常如火然。其软心者见闻此事。何得不怖求声闻辟支佛乘。又于人中恩爱别苦怨憎会苦老病死苦贫穷求苦。有如是等无量众苦。及诸天阿修罗退没时苦。其软心者见此诸苦。何得不怖求声闻辟支佛乘。若坚心者见地狱畜生饿鬼天人阿修罗中受诸苦恼。生大悲心无有怖畏。作是愿言。是诸众生深入衰恼。无有救护无所归依。我得灭度当度此等。以大悲心勤行精进。不久得成所愿。是故我说。菩萨诸功德中坚心第一。复次菩萨有八法能集一切功德。一者大悲。二者坚心。三者智慧。四者方便。五者不放逸。六者勤精进。七者常摄念。八者善知识。是故初发心者疾行八法如救头然。然后当修诸余功德。又依此八法故。有一切声闻众四双八辈。所谓须陀洹向须陀洹等。辟支佛无我我所者。世间无佛无佛法时有得道者名辟支佛。诸贤圣离我我所贪着故。名为无我我所者。今解十地义随顺佛所说者。十地经中次第说。今当随次具解。问曰。汝所说者不异于经。经义已成何须更说。为欲自现所能求名利耶。答曰。
　　我不为自现　　庄严于文辞
　　亦不贪利养　　而造于此论
　　问曰。若不尔者。何以造此论。答曰。
　　我为欲慈悲　　饶益于众生
　　不以余因缘　　而造于此论
　　见众生于六道受苦无有救护。为欲度此等故。以智慧力而造此论。不为自现智力求于名利。亦无嫉妒自高之心求于供养。问曰。慈愍饶益众生事。经中已说。何须复解徒自疲苦。答曰。
　　有但见佛经　　通达第一义
　　有得善解释　　而解实义者
　　有利根深智之人。闻佛所说诸深经。即能通达第一义。所谓深经者。即是菩萨十地。第一义者即是十地如实义。有诸论师有慈悲心。随佛所说造作论议庄严辞句。有人因是而得通达十地义者。如说。
　　有人好文饰　　庄严章句者
　　有好于偈颂　　有好杂句者
　　有好于譬喻　　因缘而得解
　　所好各不同　　我随而不舍
　　章句名庄严句义。不为偈颂。偈名义趣。言辞在诸句中。或四言五言七言等。偈有二种。一者四句偈名为波蔗。二者六句偈名祇夜。杂句者名直说语言。譬喻者。以人不解深义故。假喻令解。喻有或实或假。因缘者。推寻所由随其所好而不舍之。问曰。众生自所乐不同。于汝何事。答曰。我发无上道心故。不舍一切随力饶益。或以财或以法。如说。
　　若有大智人　　得闻如是经
　　不复须解释　　则解十地义
　　若有福德利根者。但直闻是十地经。即解其义不须解释。不为是人而造此论。问曰。云何为善人。答曰。若闻佛语即能自解。如丈夫能服苦药。小儿则以蜜和。善人者略说有十法。何等为十。一者信。二者精进。三者念。四者定。五者善身业。六者善口业。七者善意业。八者无贪。九者无恚。十者无痴。如说。
　　若人以经文　　难可得读诵
　　若作毗婆沙　　于此人大益
　　若人钝根懈慢。以经文难故。不能读诵。难者文多难诵难说难谙。若有好乐庄严语言杂饰譬喻诸偈颂等。为利益此等故造此论。是故汝先说但佛经便足利益众生。何须解释者。是语不然。如说。
　　思惟造此论　　深发于善心
　　以然此法故　　无比供养佛
　　我造此论时思惟分别。多念三宝及菩萨众。又念布施持戒忍辱精进禅定智慧故。深发善心则是自利。又演说照明此正法故。名为无比供养诸佛。则是利他。如说。
　　说法然法灯　　建立于法幢
　　此幢是贤圣　　妙法之印相
　　我今造此论　　谛舍及灭慧
　　是四功德处　　自然而修集
　　今造此论。是四种功德自然修集。是故心无有倦。谛者一切真实名之为谛。一切实中佛语为真实。不变坏故。我解说此佛法即集谛处。舍名布施。施有二种。法施财施。二种施中法施为胜。如佛告诸比丘。一当法施二当财施。二施之中法施为胜。是故我法施时即集舍处。我若义说十地时。无有身口意恶业。又亦不起欲恚痴念及诸余结。障此罪故即名集灭处。为他解说法得大智报。以是说法故即集慧处。如是造此论。集此四功德处。复次。
　　我说十地论　　其心得清净
　　深贪是心故　　精勤而不倦
　　若人闻受持　　心有清净者
　　我亦深乐此　　一心造此论
　　此二偈其义已显不须复说。但以自心他心清净故。造此十地义。清净心至所应至处得大果报。如佛语迦留陀夷。勿恨阿难。若我不记阿难。于我灭后作阿罗汉者。以是清净心业因缘故。当于他化自在天七反为王。如经中广说。
入初地品第二
　　问曰。汝说此语开悟我心甚以欣悦。今解十地必多所利益。何等为十。答曰。
　　此中十地法　　去来今诸佛
　　为诸佛子故　　已说今当说
　　初地名欢喜　　第二离垢地
　　三名为明地　　第四名焰地
　　五名难胜地　　六名现前地
　　第七深远地　　第八不动地
　　九名善慧地　　十名法云地
　　分别十地相　　次后当广说
　　此中者大乘义中。十者数法。地者菩萨善根阶级住处。诸佛者。十方三世诸如来。说者。开示解释。诸佛子者。诸佛真实子诸菩萨是。是故菩萨名为佛子。过去未来现在诸佛。皆说此十地。是故言已说今说当说。菩萨在初地始得善法味心多欢喜故名欢喜地。第二地中行十善道离诸垢故名离垢地。第三地中广博多学为众说法能作照明故名为明地。第四地中布施持戒多闻转增。威德炽盛故名为炎地。第五地中功德力盛。一切诸魔不能坏故名难胜地。第六地中障魔事已。诸菩萨道法皆现在前故名现前地。第七地中去三界远近法王位故名深远地。第八地中若天魔梵沙门婆罗门无能动其愿故名不动地。第九地中其慧转明调柔增上故名善慧地。第十地中菩萨于十方无量世界。能一时雨法雨如劫烧已普澍大雨名法云地。问曰。已闻十地名。今云何入初地。得地相貌及修习地。答曰。
　　若厚种善根　　善行于诸行
　　善集诸资用　　善供养诸佛
　　善知识所护　　具足于深心
　　悲心念众生　　信解无上法
　　具此八法已　　当自发愿言
　　我得自度已　　当复度众生
　　为得十力故　　入于必定聚
　　则生如来家　　无有诸过咎
　　即转世间道　　入出世上道
　　是以得初地　　此地名欢喜
　　厚种善根者。如法修集诸功德。名为厚种善根。善根者不贪不恚不痴。一切善法从此三生故名为善根。如一切恶法皆从贪恚痴生。是故此三名不善根。阿毗昙中种种分别。欲界系色界系无色界系不系合为十二。有心相应有心不相应合二十四。此中无漏善根得阿耨多罗三藐三菩提时修集。余九菩萨地中修集。又未发心时久修集。或一心中有三。或一心中有六。或一心中有九。或一心中有十二。或但集心相应不集心不相应。或集心不相应不集心相应。或集心相应亦心不相应。或不集心相应心不相应。是诸善根分别。如阿毗昙中广说。此中善根为众生求无上道故。所行诸善法皆名善根。能生萨婆若智故名为善根。行于诸行者。善行名清净。诸行名持戒。清净持戒次第而行。是持戒与七法和合故名为善行。何等为七。一惭二愧三多闻四精进五念六慧七净命净身口业。行此七法具持诸戒。是名善行诸行。又经说诸禅为行处。是故得禅者名为善行诸行。此论中不必以禅乃得发心。所以者何。佛在世时无量众生皆亦发心不必有禅。又白衣在家亦名为行。善集资用者。上偈中所说。厚种善根善行诸行多供养佛善知识护具足深心悲念众生信解上法。是名资用。又本行善法必应修行亦名资用。所谓布施忍辱质直不谄心柔和同止。乐无愠恨性殚尽不隐过。不偏执不佷戾。不诤讼不自恃不放逸。舍憍慢。离矫异。不赞身堪忍事。决定心能果敢受。不舍易教授。少欲知足乐于独处。如是等诸法随行已。渐能具足殊胜功德。是法味坚牢故名为本行。若离是法不能进得胜妙功德。是故此本行法与八法和合故。为初地资用。善供养诸佛者。若菩萨世世。如法常多供养诸佛。供养有二种。一者善听大乘正法若广若略。二者四事供养恭敬礼侍等。具此二法供养诸佛。名为善供养诸佛。善知识者。菩萨虽有四种善知识。此中所说能教入大乘。具诸波罗蜜。能令住十地者。所谓诸佛菩萨及诸声闻。能示教利喜大乘之法令不退转。守护者。常能慈愍教诲。令得增长善根。是名守护。具足深心者。深乐佛乘无上大乘一切智乘。名为具足深心。问曰。无尽意菩萨。于和合品中。告舍利弗。诸菩萨所有发心皆名深心。从一地至一地故名为趣心。增益功德故名为过心。得无上事故名为顶心。摄取上法故名为上心。现前得诸佛法故名为现前心。集利益法故名为缘心。通达一切法故名为度心。所愿不倦故名为决定心。满所愿故名为喜心。身自成办故名无侣心。离败坏相故名调和心。无诸恶故名为善心。远离恶人故名不杂心。以头施故名难舍心。救破戒人故名持难戒心。能受下劣加恶故名难忍心。得涅槃能舍故名难精进心。不贪禅故名难禅定心。助道善根无厌足故名难慧心。能成一切事故。名度诸行心。智慧善思惟故名离慢大慢我慢心。不望报故是一切众生福田心。观诸佛深法故名无畏心。不障阂故名增功德心。常发精进故名无尽心。能荷受重担故名不闷心。又深心义者。等念众生普慈一切。供养贤善悲念恶人尊敬师长。救无救者无归作归无洲作洲。无究竟者为作究竟。无有侣者能为作侣。曲人中行于直心。败坏人中行真正心。谀谄人中行无谄心。不知恩中行于知恩。不知作中而行知作。无利益中能行利益。邪众生中行于正行。憍慢人中行无慢行。不随教中而不愠恚罪众生中常作守护。众生所有过不见其失。供养福田随顺教诲受化不难。阿练若处一心精进。不求利养不惜身命。复次内心清净故无有诳惑。善口业故不自称叹。知止足故不行威迫。心无垢故行于柔和。集善根故能入生死。为众生故忍一切苦。菩萨有如是等深心相。故不可穷尽。汝今但说深心相何得不少。答曰。不少也。无尽意。总一切深心相在一处说。而此中分布诸地。此十住经。地地别说深心相。是故菩萨随诸地中皆得深心深心之义即在其地。今初地中说二深心。一者发大愿。二者在必定地。是故当知随在十地善说深心。汝说何得不少。是事不然。悲心于众生者。成就悲故名为悲者。何谓为悲。悼愍众生救济苦难。信解诸上法者。于诸佛法信力通达。发愿我得自度已当度众生者。一切诸法愿为其本。离愿则不成。是故发愿。问曰。何故不言我当度众生。而言自得度已当度众生。答曰。自未得度不能度彼。如人自没淤泥。何能拯拔余人。又如为水所[漂　　寸]不能济溺。是故说我度已当度彼。如说。
　　若人自度畏　　能度归依者
　　自未度疑悔　　何能度所归
　　若人自不善　　不能令人善
　　若不自寂灭　　安能令人寂
　　是故先自善寂而后化人。又如法句偈说。
　　若能自安身　　在于善处者
　　然后安余人　　自同于所利
　　凡物皆先自利后能利人。何以故。如说。
　　若自成己利　　乃能利于彼
　　自舍欲利他　　失利后忧悔
　　是故说自度已当度众生。问曰。得何利故能成此事入必定地。又以何心能发是愿。答曰。得佛十力能成此事。入必定地能发是愿。问曰。何等是佛十力。答曰。佛悉了达一切法因果名为初力。如实知去来今所起业果报处名为二力。如实知诸禅定三昧分别垢净入出相名为三力。如实知众生诸根利钝名为四力。如实知众生所乐不同名为五力。如实知世间种种异性名为六力。如实知至一切处道名为七力。如实知宿命事名为八力。如实知生死事名为九力。如实知漏尽事。名为十力。为得如是佛十力故。大心发愿即入必定聚。问曰。凡初发心皆有如是相耶。答曰。或有人说。初发心便有如是相。而实不尔。何以故。是事应分别不应定答。所以者何。一切菩萨初发心时。不应悉入于必定。或有初发心时即入必定。或有渐修功德。如释迦牟尼佛。初发心时不入必定。后修集功德值燃灯佛得入必定。是故汝说一切菩萨初发心便入必定是为邪论。问曰。若是邪论者。何故汝说以是心入必定。答曰。有菩萨初发心即入必定。以是心能得初地。因是人故说初发心入必定中。问曰。是菩萨初心。释迦牟尼佛初发心。是心云何。答曰。是心不杂一切烦恼。是心相续不贪异乘。是心坚牢一切外道无能胜者。是心一切众魔不能破坏。是心为常能集善根。是心能知有为无常。是心无动能摄佛法。是心无覆离诸邪行。是心安住不可动故。是心无比无相违故。是心如金刚通达诸法故。是心不尽集无尽福德故。是心平等等一切众生故。是心无高下无差别故。是心清净性无垢故。是心离垢慧昭明故。是心无垢不舍深心故。是心为广慈如虚空故。是心为大受一切众生故。是心无阂至无障智故。是心遍到不断大悲故。是心不断能正回向故。是心众所趣向。智者所赞故。是心可观小乘瞻仰故。是心难见。一切众生不能睹故。是心难破能善入佛法故。是心为住一切乐具所住处故。是心庄严福德资用故。是心选择智慧资用故。是心淳厚以布施为资用故。是心大愿持戒资用故。是心难沮忍辱资用故。是心难胜精进资用故。是心寂灭禅定资用故。是心无恼害慧资用故。是心无嗔阂慈心深故。是心根深悲心厚故。是心悦乐喜心厚故。是心苦乐不动舍心厚故。是心护念诸佛神力故。是心相续三宝不断故。如是等无量功德庄严初必定心。如无尽意品中广说。是心不杂一切烦恼者。见谛思惟所断二百九十四烦恼不与心和合故名为不杂。是心相续不贪异乘者。从初心相续来。不贪声闻辟支佛乘。但为阿耨多罗三藐三菩提故。名为相续不贪异乘。如是等四十句论。应如是知。问曰。汝说是心常。一切有为法皆无常。如法印经中说。行者观世间空无有常而不变坏。是事何得不相违耶。答曰。汝于是义不得正理故作此难。是中不说心为常。此中虽口说常。常义名必定初心生必能常集诸善根不休不息故名为常。生如来家者。如来家则是佛家。如来者。如名为实。来名为至。至真实中故名为如来。何等为真实所谓涅槃。不虚诳故是名如实。如经中说。佛告比丘。第一圣谛无有虚诳涅槃是也。复次如名不坏相。所谓诸法实相是。来名智慧。到实相中通达其义故名为如来。复次空无相无作名为如。诸佛来至三解脱门。亦令众生到此门故。名为如来。复次如名四谛。以一切种见四谛故名为如来。复次如名六波罗蜜所谓布施持戒忍辱精进禅定智慧。以是六法来至佛地故名为如来。复次谛舍灭慧四功德处。名为如来。以是四法来至佛地故名为如来。复次一切佛法名为如。是如来至诸佛故。名为如来。复次一切菩萨地喜净明炎难胜现前深远不动善慧法云名为如。诸菩萨以是十地来至阿耨多罗三藐三菩提故名为如来。又以如实八圣道分来故名为如来。复次权智二足来至佛故名为如来。如去不还故名为如来。如来者。所谓十方三世诸佛是。是诸佛家名为如来家。今是菩萨行如来道。相续不断故名为生如来家。又是菩萨必成如来故。名为生如来家。譬如生转轮圣王家有转轮圣王相。是人必作转轮圣王。是菩萨亦如是生如来家。发是心故必成如来。是名生如来家。如来家者。有人言。是四功德处所谓谛舍灭慧。诸如来从此中生故。名为如来家。有人言。般若波罗蜜及方便。是如来家。如助道经中说。
　　智度无极母　　善权方便父
　　生故名为父　　养育故名母
　　一切世间以父母为家。是二似父母故名之为家。有人言。善慧名诸佛家。从是二法出生诸佛。是二则是一切善法之根本。如经中说。是二法俱行能成正法。善是父慧是母。是二和合名为诸佛家。如说。
　　菩萨善法父　　智慧以为母
　　一切诸如来　　皆从是二生
　　有人言。般舟三昧及大悲名诸佛家。从此二法生诸如来。此中般舟三昧为父。大悲为母。复次般舟三昧是父。无生法忍是母。如助菩提中说。
　　般舟三昧父　　大悲无生母
　　一切诸如来　　从是二法生
　　家无过咎者。家清净故。清净者。六波罗蜜四功德处方便般若波罗蜜善慧般舟三昧大悲诸忍。是诸法清净无有过故名家清净。是菩萨以此诸法为家故无有过咎。转于过咎转于世间道入出世上道者。世间道名即是凡夫所行道转名休息。凡夫道者不能究竟至涅槃常往来生死。是名凡夫道。出世间者。因是道得出三界故名世间道。上者妙故名为上。入者正行道故名为入。以是心入初地名欢喜地。问曰。初地何故名为欢喜。答曰。
　　如得于初果　　究竟至涅槃
　　菩萨得是地　　心常多欢喜
　　自然得增长　　诸佛如来种
　　是故如此人　　得名贤善者
　　如得初果者。如人得须陀洹道。善闭三恶道门。见法入法得法。住坚牢法不可倾动。究竟至涅槃。断见谛所断法故心大欢喜。设使睡眠懒惰不至二十九有。如以一毛为百分。以一分毛分取大海水若二三渧。苦已灭者如大海水。余未灭者如二三渧。心大欢喜。菩萨如是得初地已。名生如来家。一切天龙夜叉乾闼婆阿修罗迦楼罗紧那罗摩睺罗伽天王梵王沙门婆罗门一切声闻辟支佛等所共供养恭敬。何以故。是家无有过咎故。转世间道入出世间道。但乐敬佛得四功德处得六波罗蜜果报滋味。不断诸佛种故心大欢喜。是菩萨所有余苦如二三水渧。虽百千亿劫得阿耨多罗三藐三菩提。于无始生死苦。如二三水渧。所可灭苦如大海水。是故此地名为欢喜。
十住毗婆沙论卷第二
地相品第三
　　问曰。得初地菩萨有何相貌。答曰。
　　菩萨在初地　　多所能堪受
　　不好于诤讼　　其心多喜悦
　　常乐于清净　　悲心愍众生
　　无有嗔恚心　　多行是七事
　　菩萨若得初地。即有是七相。能堪受者。能为难事修集无量福德善根。于无量恒河沙劫往来生死。教坚心难化恶众生。心不退没。能堪受如是等事故名为堪忍。无诤讼者。虽能成大事而不与人诤竞。共相违返。喜者。能令身得柔软心得安隐。悦者于转上法中心得踊悦。清净者。离诸烦恼垢浊。有人言。信解名为清净。有人言。坚固信名为清净。是清净心于佛法僧宝。于苦集灭道谛。于六波罗蜜。于菩萨十地。于空无相无作法。略而言之。一切深经诸菩萨及其所行一切佛法。悉皆心信清净。悲者。于众生怜愍救护。是悲渐渐增长而成大悲。有人言。在菩萨心名为悲。悲及众生名为大悲。大悲以十因缘生。如第三地中广说。不嗔者是菩萨结未断故名为行善心少于嗔恨。如是菩萨在于初地。心不畏没故名为能有堪忍。乐寂灭故名为不好诤讼。得顺阿耨多罗三藐三菩提大悲故名为心多喜。离诸烦恼垢浊故于佛法僧宝诸菩萨所心常清净。心安隐无患故名为心悦。深愍众生故名为悲。心常乐慈行故名为不嗔。是名菩萨在初地相貌。问曰。何故不说菩萨于初地中有此七事而言多。答曰。是菩萨漏未尽故。或时懈怠于此事中暂有废退。以其多行故说为多。于初地中已得是法。后诸地中转转增益。问曰。初欢喜地菩萨在此地中名多欢喜。为得诸功德故欢喜为地。法应欢喜。以何而欢喜。答曰。
　　常念于诸佛　　及诸佛大法
　　必定希有行　　是故多欢喜
　　如是等欢喜因缘故。菩萨在初地中心多欢喜。念诸佛者。念然灯等过去诸佛阿弥陀等现在诸佛弥勒等将来诸佛。常念如是诸佛世尊如现在前。三界第一无能胜者。是故多欢喜。念诸佛大法者。略说诸佛四十不共法。一自在飞行随意。二自在变化无边。三自在所闻无碍。四自在以无量种门知一切众生心。如是等法后当广说。念必定诸菩萨者。若菩萨得阿耨多罗三藐三菩提记入法位得无生法忍。千万亿数魔之军众不能坏乱。得大悲心成大人法。不惜身命为得菩提勤行精进。是念必定菩萨。念希有行者。念必定菩萨第一希有行令心欢喜。一切凡夫所不能及。一切声闻辟支佛所不能行。开示佛法无碍解脱及萨婆若智。又念十地诸所行法。名为心多欢喜。是故菩萨得入初地名为欢喜。问曰。有凡夫人未发无上道心。或有发心者未得欢喜地。是人念诸佛及诸佛大法。念必定菩萨及希有行亦得欢喜。得初地菩萨欢喜。与此人有何差别。答曰。
　　菩萨得初地　　其心多欢喜
　　诸佛无量德　　我亦定当得
　　得初地必定菩萨念诸佛有无量功德。我当必得如是之事。何以故。我以得此初地入必定中。余者无有是心。是故初地菩萨多生欢喜。余者不尔。何以故。余者虽念诸佛。不能作是念。我必当作佛。譬如转轮圣子生是转轮王家。成就转轮王相。念过去转轮王功德尊贵。作是念。我今亦有是相。亦当得是豪富尊贵。心大欢喜。若无转轮王相者无如是喜。必定菩萨若念诸佛及诸佛大功德威仪尊贵。我有是相必当作佛。即大欢喜。余者无有是事。定心者深入佛法心不可动。复次菩萨在初地念诸佛时。作是思惟。我亦不久当作利益诸世间者及念佛法。我亦当得相好严身成就佛不共法。随诸众生所种善根心力大小而为说法。又我已得善法滋味。不久当如必定菩萨游诸神通。又念必定菩萨所行之道。一切世间所不能信。我亦当行。如是念已心多欢喜。余者不尔。何以故。是菩萨入初地故。其心决定愿不移动求所应求。譬如香象所作唯有香象能作。余兽不能。是故汝所说者。是事不然。复次菩萨得初地无诸怖畏故心多欢喜。若怖畏者心则不喜。问曰。菩萨无何等怖畏。答曰。
　　无有不活畏　　死畏恶道畏
　　大众威德畏　　恶名毁呰畏
　　系闭桎梏畏　　拷掠刑戮畏
　　无我我所故　　何有是诸畏
　　问曰。菩萨何故住初地无不活畏。答曰。有大威德故。能堪受故。大智慧故。知止足故。作是念。我多修福德。有福之人衣服饮食。所须之物自然即至。如昔劫初大人群臣士民请以为王。若薄福德者。虽生王家以身力自营。衣食尚不充足。何况国土。菩萨作是念。我多修福德。如劫初王自然登位。我亦如是。亦当复得如是事故。不应有不活畏。复次人虽薄福有堪受力。勤修方便能生衣食。如经说。以三因缘得有财物。一者现世自作方便。二者他力作与。三者福德因缘。我能堪受难成之事。现世亦有方便力故。不应有不活畏。有智之人少设方便能得自活。能求佛道智慧分今已有之。是智慧利能得自活也。不应有不活畏。复次菩萨作是念。我住世间。世间有利衰毁誉称讥苦乐。如是八事何得无也。不应以不得故有不活畏。复次是菩萨以知足故好丑美恶随得而安。不应有不活畏。若不知足者。设得满世间财物。意犹不足。如说。
　　若有贫穷者　　但求于衣食
　　既得衣食已　　复求美好者
　　既得美好者　　复求于尊贵
　　既得尊贵已　　求王一切地
　　设得尽王地　　复求为天王
　　世间贪欲者　　不可以财满
　　若知足之人。得少财物。今世后世能成其利。是菩萨乐布施故。具足智慧故。多能发起不贪善根。若不乐施若多作众恶。以悭贪愚痴因缘故。增益悭贪不善根。无厌足法属于悭贪。是故菩萨多发不贪善根故知足。知足故无不活畏。复次无死畏者。多作福德故。念念死故。不得免故。无始世界习受死法故。多修习空故。菩萨作是念。若人不修福德则畏于死。自恐后世堕恶道故。我多集诸福德。死便生于胜处。是故不应畏死。如说。
　　待死如爱客　　去如至大会
　　多集福德故　　舍命时无畏
　　复作是念。死名随所受身。末后心灭为死。若心灭为死者。心念念灭故皆应是死。若畏死者心念念灭皆应有畏。非但畏末后心灭。亦应当畏前心尽灭。何以故。前后心灭无有差别故。若谓畏堕恶道故畏末后心灭者。福德之人不应畏堕恶道。如先说。我当受念念灭故。于末后心灭。不应有死畏。复作是念。我于无始世界往来生死受无量无边阿僧祇死法。无有处所能免死者。佛说生死无始。若人于一劫中死已积骨高于雪山。如是诸死不为自利不为利他。我今发无上道愿。为欲自利亦为利他故。勤心行道有大利故。云何惊畏。如是菩萨即舍死畏。复次作是念。今此死法必当应受无有免者。何以故。劫初诸大王。顶生喜见照明王等有三十二大人相庄严其身。七宝导从天人敬爱。王四天下常行十善道。是诸大王皆归于死。复有蛇提罗诸小转轮王。自以威力王阎浮提。身色端正犹如天人。于色声香味触自恣无乏。所向皆伏无有退却善通射术。是诸王等霸王天下人民眷属皆不免死。又诸仙圣迦叶憍瞿摩等行诸苦行得五神通。造作经书皆不免死。又诸佛辟支佛阿罗汉。心得自在离垢得道。皆为死法之所磨灭。一切众生无能过者。我发无上道心不应畏死。又为破死畏故。发心精进自除死畏亦除于他。是故发心行道。云何于死而生惊畏。菩萨如是思惟无常即除死畏。复次菩萨常修习空法故。不应畏死。如说。
　　离死者无死　　离死无死者
　　因死有死者　　因死者有死
　　死成成死者　　死先未成时
　　无有决定相　　无死无成者
　　离死有死者　　死者应自成
　　而实离于死　　无有死者成
　　而世间分别　　是死是死者
　　不知死去来　　是故终不免
　　以是等因缘　　观于诸法相
　　其心无有异　　终不畏于死
　　无恶道畏者。菩萨常修福德故。不畏堕恶道。作是念。罪人堕恶道。非是福德者。我乃至一念中。不令诸恶得入。而于身口意常起清净业。是故我得无量无边功德成就。如是大功德聚。云何畏堕恶道。复次菩萨一发心为利安一切众生故。大慈悲所护故。住四功德处。得无量功德。度一切恶道。何以故。是心胜一切声闻辟支佛。如净毗尼经中。迦叶白佛言。希有世尊。善说菩萨以是萨婆若多心能胜一切声闻辟支佛。我成就如是大功德。住如是大法。云何当畏堕于恶道。复作是念。我无始已来。往来生死堕诸恶道受无量苦。不为自利亦不利他。我今发无上大愿。为欲自利亦为利他。先来堕恶道无所利益。今为利益众生故。设堕恶道不应有畏。复次实行菩萨发如是心。假令我于阿鼻地狱一劫受苦然后得出。能令一人生一善心。积集如是无量善心。堪任受化令发三乘。如是教恒河沙等众生声闻乘。恒河沙等众生辟支佛乘。恒河沙等众生发大乘。然后我当得阿耨多罗三藐三菩提心。尚不应退没。何况我今修集无量无边功德远离恶道。菩萨如是思惟。何得有恶道畏。复次如叫唤地狱经中说。菩萨答魔言。
　　我以布施故　　堕在叫唤狱
　　所受我施者　　皆生于天上
　　若尔犹尚应　　常行于布施
　　众生在天上　　我受叫唤苦
　　菩萨如是等种种因缘。能遮恶道畏。无有大众畏者。成就闻慧思慧修慧故。又离诸论过咎故。是菩萨建立语端所说无失。能以因缘譬喻结句不多不少无有疑惑。言无非义无有谄诳。质直柔和种种庄严。易解易持义趣次序。能显己事能破他论离四邪因具四大因。如是等庄严言辞。大众中说无有所畏。无恶名畏呵骂畏者。不贪利养故。身口意行清净故。无有系闭桎梏考掠畏者。无有罪故。慈愍一切众生故。忍受一切众苦恼故。依止业果报故。我先自作今还受报。是菩萨以如是等因缘故。无有不活等畏。复次乐观一切法无我。是故无一切怖畏。一切怖畏皆从我见生。我见皆是诸衰忧苦之根本。是菩萨利智慧故。如实深入诸法实相故则无有我。我无故何从有怖畏。问曰。是菩萨云何无有我心。答曰。乐空法故。菩萨观身离我我所故。如说。
　　我心因我所　　我所因我生
　　是故我我所　　二性俱是空
　　我则是主义　　我所是主物
　　若无有主者　　主所物亦无
　　若无主所物　　则亦无有主
　　我即是我见　　我物我所见
　　实观故无我　　我无无非我
　　因受生受者　　无受无受者
　　离受者无受　　云何因受成
　　若受者成受　　受则为不成
　　以受不成故　　不能成受者
　　以受者空故　　不得言是我
　　以受是空故　　不得言我所
　　是故我非我　　亦我亦非我
　　非我非无我　　是皆为邪论
　　我所非我所　　亦我非我所
　　非我非我所　　是亦为邪论
　　菩萨如是常乐修空无我故。离诸怖畏。所以者何。空无我法能离诸怖畏。故菩萨在欢喜地。有如是等相貌。
净地品第四
　　问曰。菩萨已得初地。应云何修治。答曰。
　　信力转增上　　深行大悲心
　　慈愍众生类　　修善心无倦
　　喜乐诸妙法　　常近善知识
　　惭愧及恭敬　　柔软和其心
　　乐观法无著　　一心求多闻
　　不贪于利养　　离奸欺谄诳
　　不污诸佛家　　不毁戒欺佛
　　深乐萨婆若　　不动如大山
　　常乐修习行　　转上之妙法
　　乐出世间法　　不乐世间法
　　即治欢喜地　　难治而能治
　　是故常一心　　勤行此诸法
　　菩萨能成就　　如是上妙法
　　是则为安住　　菩萨初地中
　　菩萨以是二十七法净治初地。信力增上者。信名有所闻见必受无疑。增上名殊胜。问曰。有二种增上。一者多二者胜。今说何者。答曰。此中二事俱说。菩萨入初地。得诸功德味故信力转增。以是信力筹量诸佛功德无量深妙能信受。是故此心亦多亦胜。深行大悲者。愍念众生彻入骨髓故名为深。为一切众生求佛道故名为大。慈心者。常求利事安隐众生。慈有三种。后当广说。修善心无倦者。善法名可亲近修习能与爱果。修如是法时心不懈堕。善法因缘名四摄法十善道六波罗蜜菩萨十地等及诸功德。喜乐妙法者。常思惟修习深得法味久则生乐。如人在花林与爱色相娱乐。常近善知识者。菩萨有四种善知识。后当广说。此中善知识者。诸佛菩萨是。常以正心亲近能令欢悦。惭愧名为喜羞耻。恭敬名念其功德尊重其人。柔软名其心和悦同止安乐乐观法者。法名五阴十二入十八界空无相无作等。以正忆念常观此法。无著者。著名心归趣三有。是众生所归。有人言。五欲诸邪见是所归趣。何以故。众生心常系着故。菩萨利智心无贪着。一心名贵重佛法心无余想。求多名闻者。佛说九部经。能尽推寻修学明了若少不尽。不贪利养者。利名得饮食财物等。养名恭敬礼拜施设床座迎来送去。菩萨应以是事施与众生不自贪着。奸欺名斗秤邪伪衣物不真。谄名心不端直。诳名五邪命法。一名矫异。二名自亲。三名激动。四名抑扬。五名因利求利。矫异者。有人贪求利养故。若作阿练若着纳衣。若常乞食若一坐食。若常坐。若中后不饮浆。受如是等头陀行。作是念。他作是行。得供养恭敬。我作是行或亦得之。为利养故改易威仪名为矫异。自亲者。有人贪利养故。诣檀越家语言。如我父母兄弟姊妹亲戚无异。若有所须我能相与。欲有所作我能为作。我不计远近能来问讯。我住此者正相为耳。为求供养贪着檀越。能以口辞牵引人心。如是等名为自亲。激动者。有人不计贪罪欲得财物。作得物相如是言。是钵好若衣好若户钩好若尼师檀好。若我得者则能受用。又言。随意能施此人难得。又至檀越家作是言。汝家羹饭饼肉香美。衣服复好。常供养我。我以亲旧必当见与。如是示现贪相。是名激动抑扬者。有人贪利养故语檀越言。汝极悭惜。尚不能与父母兄弟姊妹妻子亲戚。谁能得汝物者。檀越愧耻俯仰施与。又至余家作是言。汝有福德受人身不空。阿罗汉常入出汝家。汝与坐起语言作是念想檀越或生是心。更无余人入出我家必谓我。是名为抑扬。因利求利者。有人以衣若钵僧伽梨若尼师檀等资生之物。持示人言。若王王等及余贵人与我是物。作是念。檀越或能生心。彼诸王贵人尚能供养。况我不与是人。因以此利更求余利故名因利求利。是故应当远离如此谄伪。不污诸佛家者。何等为污诸佛家。有人言。若人发求无上道心已。后回向声闻辟支佛道。不能住世继三宝种。是名污诸佛家。是义不然。何以故。是人能度生死。又得诸无漏根力觉道。亦是佛子。云何言污诸佛家。如经说。佛告比丘。汝是我子。从我心生口生得法分者。又声闻人言谛舍灭慧处。名诸佛家。何以故。从是四事出生诸佛故。若污此四法名污诸佛家。是故若人虚妄悭贪狂乱愚痴。是污佛家。若正行此四。则不污诸佛家。有人言。六波罗蜜是诸佛家。从此生诸佛故。若违此六事。是污佛家。有人言。般若波罗蜜是诸佛母。方便为父。是名诸佛家。以此二法出生诸佛。若违此法是污佛家。复次偈中自说污不污相。所谓不毁戒不欺佛。若受佛戒不能护持则欺诸佛。是污佛家。何以故。受戒时生佛家中。破戒则欺诸佛。名污佛家。问曰。必定菩萨有破戒耶。答曰。不断烦恼是事可畏未久入必定菩萨或有破戒。如大胜佛法中说。难陀故破戒。我说此事犹以为畏。但以经有此说。信佛语故心则信受。若受戒不破不欺诸佛。名为不污佛家。复次戒名三学。戒学心学慧学。破此学名污佛家。如法受戒而后毁破名为欺佛。如是二句各有义趣。欺佛者。空自发愿不如说行。欺诳众生是名欺佛。复次一切法中不如说行。名为欺佛。坚住萨婆若不动如大山者。是菩萨一切发愿求萨婆若种种因缘。乃至大地狱苦心不移动。如须弥山王吹不可动。常修转上法者。从初发心常求索胜法。入初地中更修上法。如是展转心无厌足。乐出世间法不乐世间者。世间法名随顺世间事增长生死。六趣三有五阴十二入十八界十二因缘诸烦恼有漏业等出世间法名随所用法能出三界。所谓五根五力七觉八道四念处四正勤四如意足空无相无作解脱门戒律仪多闻无贪恚痴善根厌离心不放逸等。是菩萨利根故。不乐世间虚妄法。但乐出世间真实法。即治欢喜地。难治而能治者。治名通达无碍。如人破竹初节为难余者皆易。初地难治治已余皆自易。何以故。菩萨在初地。势力未足善根未厚。修习善法未久故。眼等诸根犹随诸尘心未调伏。是故诸烦恼犹能为患。如人势力未足逆水则难。又此地中魔及魔民多为障碍故。以方便力勤行精进。是故此地名为难治。如是信力转增上为首。不乐世间法为后。修此二十七法。治菩萨初欢喜地。是故说菩萨应常修行此法。修行名一心不放逸。常行常观除诸过恶。故名为治。如人所行道路治令清净。是诸法不但修治初地。一切诸地皆以此法。问曰。汝已说得初地方便及净治法。菩萨云何安住而不退失。答曰。常行成就。如是信力转增上等法。名为安住初地。菩提名上道。萨埵名深心。深乐菩提故名为菩提萨埵。复次众生名萨埵。为众生修集菩提故名菩提萨埵。上法者。信等法能令人成佛道故名为上法。
释愿品第五
　　已说入初地方便及净治法。菩萨因愿故得入诸地。又成就信力增上等功德故安住其地。今当分别此愿。
　　愿供养奉给　　恭敬一切佛
　　愿皆守护持　　一切诸佛法
　　此是诸菩萨初愿。从初发心乃至得阿耨多罗三藐三菩提。于其中间所有诸佛。尽当供养奉给恭敬。供养名花香璎珞幡盖灯明起塔庙等。奉给名衣服卧具所须之物。恭敬名尊重礼拜迎来送去合掌亲侍。复次以小乘法教化众生名为供养。以辟支佛法教化众生名为奉给。以大乘法教化众生名为恭敬。是第一愿。护持一切诸佛法者。菩萨作是念。一切过去未来现在十方三世诸佛法我应守护。问曰。过去诸佛已灭法亦随灭。未来诸佛未出法亦未有。尚无初转法轮。何况余法。云何当得守护。正可守护现在诸佛法。以诸佛现在故。答曰。过去未来现在诸佛法。皆是一体一相。是故若守护一佛法。则为守护三世诸佛法。如经说。佛告诸比丘。毗婆尸佛法出家受戒着衣持钵禅定智慧说法教化亦如我也。是故汝难不然。是第二愿也。复次。
　　诸佛从兜术　　退来在世间
　　乃至教化讫　　永入无余界
　　处胎及生时　　出家趣道场
　　降魔成佛道　　初转妙法轮
　　奉迎诸如来　　及于余时中
　　愿我悉当得　　尽心而供养
　　诸佛始从兜术天上退下世间。终至无余涅槃。于其中间入胎时大设供养。及生时出家趣道场。降魔王成佛道转法轮奉迎如来。余时者。现大神通人天大会广度众生。尔时当以华香幡盖伎乐歌颂称赞。出家受法如说修行。以第一供养之具供养诸佛。是第三愿。复次。
　　愿教化众生　　令悉入诸道
　　教名教他以善法。化名远离恶法。我当以此二法令无量阿僧祇众生。住声闻辟支佛道。是第四愿。复次。
　　愿一切众生　　成就佛菩提
　　有人向声闻　　辟支佛道者
　　是人修集声闻辟支佛法未入法位。我当教化令趣佛道。有人不向声闻辟支佛道。我当教化令向无上佛道。有人向无上佛道者。我当示教利喜令其功德转更增益。如是教化一切众生。是第五愿。复次。
　　愿使一切法　　信解入平等
　　一切法者。凡所有法。度法非度法。摄觉意法。非摄觉意法。助道法非助道法。圣道所摄法非圣道所摄法。应修法不应修法。应近法不应近法。应生法不应生法。生法不生法。现在法非现在法。因缘生法非因缘生法。因缘法非因缘法。从思惟生法不从思惟生法。粗法细法。受法不受法。内法外法。内入所摄法非内入所摄法。外入所摄法非外入所摄法。五阴所摄法非五阴所摄法。五受阴所摄法非五受阴所摄法。四谛所摄法非四谛所摄法。助世法非助世法。依贪法依出法。颠倒法非颠倒法。变法非变法。悔法非悔法。大法小法。受处法非受处法。可断法不可断法。知见法不知见法。有漏法无漏法。有系法无系法。有净法无净法。有上法无上法。有觉法无觉法。有观法无观法。可喜法不可喜法。相应法不相应法。有分别法无分别法。行法无行法。有缘法无缘法。有次第法无次第法。可见法不可见法。有对法无对法。可见有对法不可见无对法。有相法无相法。可行法不可行法有为法无为法。险法非险法。有本法无本法。有出法无出法。众生法非众生法。苦者法非苦者法。恼法非恼法。有法非有法。逆法非逆法。乐报法非乐报法。苦报法非苦报法。忆生法非忆生法。智首行法非智首行法。信首行法非信首行法。思惟首行法非思惟首行法。愿首行法非愿首行法。色法非色法。教法非教法。变化法非变化法。如意游行法非如意游行法。欲本法非欲本法。因善法非因善法。因善根法非因善根法。定法非定法。身法非身法。口法非口法。意法非意法。有对触生法非有对触生法。意触生法非意触生法。恶法非恶法。善法非善法。能生法非能生法。念念灭法非念念灭法。摄聚法非摄聚法。明分法非明分法。因法非因法。缘法非缘法。因缘法非因缘法。因生法非因生法。有因法非有因法。一法异法。灭法非灭法。摄根法非摄根法。共心法非共心法。心法非心法。心数法非心数法。共触五法非共触五法。共得十六法非共得十六法。细法粗法。回向法非回向法。善法不善法。无记法见谛所断法思惟所断法不断法。学法无学法。非学非无学法等。无量千万种诸法。皆令入空无相无作门平等无二。以信解力故。是第六愿。
十住毗婆沙论卷第三
释愿品第五之余
　　复次。
　　愿净佛土故　　灭除诸杂恶
　　杀生偷盗邪淫妄语两舌恶口绮语。贪恚邪命饮酒等。有如是恶名为不净。复次国土中有地狱畜生饿鬼等诸恶道名为不净。复次众生无信懈怠乱心愚痴谄曲悭嫉忿恨重邪见慢憍慢大慢我慢邪慢。矫异自亲激动抑扬。因利求利贵于世乐。放逸自恣多欲恶欲邪贪邪淫。不识父母沙门婆罗门。不忍辱破威仪难与语。邪觉观贪欲嗔恚睡眠调戏疑所覆蔽名为不净。复次恶鸟兽多怨贼。无水浆饥馑灾疫人畏非人畏。内反逆外贼寇。若多雨若亢旱诸衰恼小劫尽诸苦恼等名为不净。复次众生短命恶色无力多诸忧苦。少胆干多疾病少威力。少眷属恶眷属易坏眷属。小居家儜劣邪出家名为不净。复次僧佉榆伽忧楼迦王那波罗他毗佉那蓱莎王。那吉略仙人象仙人断淫人上弟子行者。放羊者。大心者。忍辱者。乔昙摩鸠兰陀磨活人者。度人者。缘水者。婆罗沙伽那颇罗堕阇。着衣者。无衣者。韦索衣者。皮衣者。草衣者。着下衣者。角鸱毛衣者。木皮衣者。三洗者。随顺者。事梵王者。事究摩罗者。事毗舍阇者。事金翅鸟者。事乾闼婆者。事阎罗王者。事毗沙门王者。事密迹神者。事浮陀神者。事龙者。裸形沙门。白衣沙门。染衣沙门。末迦梨沙门。毗罗哆子者。迦旃延尼子者。萨耆遮子者。持牛戒者。鹿戒者。狗戒者。马戒者。象戒者。乞戒者。究摩罗戒者。诸天戒者。上戒者。淫欲戒者。净洁戒者。火戒者。说色灭涅槃者。说声灭涅槃者。说香灭涅槃者。说味灭涅槃者。说触灭涅槃者。说觉观灭涅槃者。说喜灭涅槃者。说苦乐灭涅槃者。水衣为鬘者。水净者。食净者。生净者。执杵臼者。打石者。喜洗者。浮没者。空地住者。卧刺蕀者。世性者。大者我者。色等者。声等者。香等者。味等者。触等者。地知者。水知者。火知者。风知者。虚空知者。和合知者。变知者。眼知者。耳知者。鼻知者。舌知者。身知者。意知者。神知者。如是等在家出家种种邪见邪行名为不净。复次其地高下坑坎埠阜榛丛刺蕀多所妨阂。尘土坌秽泥潦臼陷。恶山巉岩屈曲隈障。重岭隔塞峻峭难上。碱卤干燥沙砾瓦石。众果少味色香不具。药草不良。势力薄少少有妙色声香味触。园林楼阁流水浴池小山土岭。登缘远望娱乐之处皆悉鲜少。郡县聚落不相接近。地多丘荒人民希少。多见无福贫穷下劣诸城。宰牧大官贵人诸贾客主。巧匠工师学读之人。亦复甚少。衣服卧具医药便身之具甚为难得。虽得非妙名为不净。不净略说有二种。一以众生因缘。二以行业因缘。众生因缘者。众生过恶故。行业因缘者。诸行过恶故。此二事上已说。转此二事则有众生功德行业功德。此二功德名为净土。是净国土当知随诸菩萨本愿因缘。诸菩萨能行种种大精进故。所愿无量不可说尽。是故今但略说开示事端。其余诸事应如是知。略说净土相。所谓菩萨善得阿耨多罗三藐三菩提。佛功德力法具足。声闻具足。菩提树具足。世界庄严众生善利。可度者多大众集会佛力具足。善得菩提者以十事庄严。一离诸苦行。二无厌劣心。三速疾得。四无求外道师。五菩萨具足。六无有魔怨。七无诸留难。八诸天大会。九希有事具足。十时具足。离诸苦行者。若菩萨为阿耨多罗三藐三菩提出家。不行诸苦行。所谓若四日若六日若八日。若半月若一月。乃至食一麻一米一果。或但饮水或但服气。不以如是苦行求道。安坐道场。而成佛道。无厌劣心者。若菩萨少得厌离心即时出家。速疾得者。若菩萨出家已即得阿耨多罗三藐三菩提。不求外道师者。若菩萨出家已时。有外道大师。有名称者。不往咨求。汝等说何法论何事以何为利。亦不于四方求索。菩萨具足者。菩萨欲成佛道时。三千大千世界中诸菩萨及他方诸菩萨。各持供养具来围绕已。待佛成道放大光明各共供养。从佛闻法皆是不退转一生补处。无魔怨者。若菩萨垂成佛时。无有魔军能来破者。无诸留难者。菩萨垂成佛时。乃至无有毫厘烦恼来入其心。诸大众集会者。若菩萨垂成佛时。四天王诸天忉利诸天夜摩天兜率陀天化乐天他化自在天梵天乃至阿迦腻吒天。诸龙神夜叉乾闼婆阿修罗迦楼罗紧那罗摩睺罗伽等一切诸神。十方无量世界。各持第一上妙供养之具来供养菩萨。名为大众集会。又声闻人言。十世界诸天尽来。名为诸天大会。希有行具足者。若菩萨得佛时。地六种震动。十方无量三千大千世界诸魔王宫殿。皆变坏无色光不复现。无量须弥山皆悉动摇。无量大海皆悉振荡。一切世界出非时华。雨栴檀末香及诸天名华诸希有事。时具足者。时无疾疫饥馑刀兵流离逃迸。雨泽随时无诸灾横。诸国王等如法治化。人民安乐寿命延长。无有怨贼诸恶鸟兽毒虫鬼神恼害众生。佛功德力者。一切去来今佛威力。功德智慧无量深法。等无差别。但随诸佛本愿因缘。或有寿命无量。或有见者即得必定。闻名者亦得必定。女人见者即成男子身。若闻名者亦转女身。或有闻名者即得往生。或有无量光明众生遇者离诸障盖。或以光明即入必定。或以光明灭一切苦恼。无量寿命者。寿命无量劫过诸算数。一劫百劫千劫万劫亿劫百千万亿那由他阿僧祇劫。如是久住为利益怜愍众生故。一切诸佛虽力能无量寿。以本愿故。有久住世者。有不久住者。见时得入必定者。有众生见佛即住阿耨多罗三藐三菩提阿惟越致地。何以故。是诸众生见佛身者。心大欢喜清净悦乐。其心即摄得如是菩萨三昧。以是三昧力通达诸法实相。能直入阿耨多罗三藐三菩提必定地。是诸众生长夜深心种见佛入必定善根。以大悲心为首。善妙清净。为通达一切佛法故。为度一切众生故。是善根成就时至。是故得值此佛。又以诸佛本愿因缘二事和合故此事得成。闻佛名入必定者。佛有本愿。若闻我名者即入必定。如见佛闻亦如是。女人见得转女形者。若有一心求转女形。深自厌患。有信解力誓愿男身。如是女人得见佛者即转女形。若女人无有如是业因缘。又女身业未尽。不得值如是佛。女人闻佛名转女形者。此事因缘如见佛中说。闻佛名得往生者。若人信解力多。诸善根成就。业障碍已尽。如是之人得闻佛名。又是诸佛本愿因缘便得往生。无量光明者。一切佛光明所昭。随意远近。此说无量者是其常光。常光明不可由旬里数以为限量。遍满东方若干百千万亿由旬。不可得量。南西北方四维上下亦复如是。但知其无量而莫知边际。遇光明得除诸盖者。是诸佛本愿力所致。贪欲嗔恚睡眠调悔疑除此障盖。众生遇光即能念佛。念佛因缘故念法。念法故诸盖得除。光明触身苦恼皆灭者。若众生堕地狱畜生饿鬼非人之中。多诸苦恼。以佛本愿神通之力光触其身即得离苦。法具足者。一切诸佛法悉皆具足。无有具足不具足者。诸佛说法同故法俱具足。但以本愿因缘故差别不同。或有久住不久住耳。何谓法具足。法有略说有广说。有略广说。有具足声闻乘。有具足辟支佛乘。有具足大乘。以诸神通力守护。令不为外道所坏。不为诸魔所破。久住于世。略说者。以少言辞包含多义。利根之人闻则开悟。广说者。于一事一义种种因缘。为诸钝根乐分别者敷演解说。若略广说者。亦以一言包举广义。又亦种种演散一义。有具足声闻乘具足辟支佛乘具足大乘者。此义后当说。神力护法者。以佛神力护念是法。以诸佛印印之。诸佛印者。所谓四大因离四黑因。不为外道所坏者。一切沙门婆罗门外道论师。所有邪见。说生灭味患出。又觉一切善。说破坏因缘。不为一切魔所坏者。诸佛有无量无边功德智慧方便神通力故。魔虽有力而不能坏。又诸菩萨力故魔不能坏。法久住者。若一劫若减一劫。若过数百劫千劫万劫十万劫百万劫千万劫万万劫无量千万亿那由他阿僧祇劫乃至无量无边劫。声闻具足者。一切诸佛悉皆具足声闻僧。但诸佛本愿因缘故。有少多差别。何谓具足。所谓如来声闻众。具足持戒禅定智慧解脱解脱知见。同等清净悉是利根。益诸菩萨形色严净。具足持戒者。远离杀生偷盗邪淫妄语两舌恶口绮语饮酒邪命等诸恶法。又毗尼所制皆悉远离。又能成就无漏戒故。具足禅定者。四禅四无量心四无色定八解脱八背舍八胜处十一切入等。及得无漏诸禅定故。具足智慧者。成就四种智慧。从多闻生从思惟生。从修集生从先世业因缘果报生。具足解脱者。于一切烦恼得解脱。又于一切障阂得解脱。具足解脱知见者。知名识其事。见名明了其事。于解脱中了了知见无疑。又知名尽智。见名见四谛。同等者。诸入须陀洹果。悉皆同等。乃至阿罗汉亦如是。清净者成就三种清净。身清净口清净意清净。利智者。但闻少语能广解了通达义趣。略能作广广能作略。义理微隐能令易解。利益菩萨者。念诸菩萨乃至初发心者亦不轻慢。深爱敬故。常开示善恶为说佛道方便因缘。形色严净者。身体姝美姿容具足兼有相好。见者欢喜如辟支佛。行来进止坐卧寐寤。饮食澡浴着衣持钵。威仪庠序无所阙少。若人见者心则清净。菩提树具足者。所有大树娑罗树多罗树提罗迦树多摩罗树婆求罗树瞻卜树阿输迦树娑呵迦罗树分那摩树那摩树那迦树尸利沙树涅劬陀树阿输陀树波勒叉树忧昙钵罗树等。于此诸大树中随取一树。在平地者高广具足根茎枝叶滋润茂盛。华色鲜明无有伤缺。其树举高五十由旬。端直平泽无有盘节。皮肤细软色白鲜净。无有刺阂内不朽腐。又不空中虫蝎伤啮。其根深固连编相次。其华严饰如鬘璎珞。枝叶蔚茂犹如圆盖。次第分布功殊人造。其叶青鲜犹如宝色。枝无绞戾萎黄枯叶。无有虫蚁蚊蚋虻蚁。其下清净布诸金沙。种种光明周匝昭耀。栴檀香水以洒其地。平坦柔软清凉快乐。牛头栴檀细末布上。诸天常雨曼陀罗华。烧黑沉香芬馨流溢。五色天缯参罗垂列。清风微动猗靡随顺。鸟兽游侧寂然无声。其树左右天常雨华。众妙杂色自然间错垂以为璎犹如龙身身上往往悬以金色华贯。四面大枝垂宝罗网。众宝庄严犹紫金山。巍巍姝妙如帝释幢。斯由菩萨百千万亿阿僧祇劫修集善行功德所致。种种妙宝化为师子王。四师子顶上有广大宝床敷诸天缯。四天王天忉利诸天夜摩天兜率陀天化乐天他化自在天梵天乃至阿迦腻吒天。乘琉璃车磲马瑙大青宝帝青宝金刚颇梨众宝宫殿。其色无比光明远昭。俱集宝树围绕供养。又十方无量世界诸菩萨众随本所愿备诸供具。雨众宝物花香幡盖种种伎乐等。是名具足菩提树。世间庄严者。菩萨观察十方清净国土最上妙者而发大愿。我修集功德所得国土。复胜于此第一无比。众生善利者。众生端正无诸疾患无有老病。寿无量阿僧祇劫悉皆化生。身无众秽具足三十二相。光明无量。烦恼微薄易可化度。可度具足者。一坐说法恒河沙众生同时得度自有余佛演说法时度一人二人。是诸众生宿种善根。结使微薄闻说即悟。大众集会者。有佛大会满一由旬。或十由旬。有百千万亿由旬。有满三千大千世界。此中大集会者。十方恒河沙世界以为大会。又其会中但是福德之人。及诸天八部。初地菩萨乃至十住悉共来会。唯除诸佛。佛力具足者。诸佛所行四十不共法。是一一法所行处。一切无量无边。是第七愿。复次。
　　俱行于一事　　愿无有怨竞
　　若菩萨所作福德。若布施持戒忍辱精进禅定智慧。若谛舍灭慧四功德处。若因诸大愿。求佛道时应作是愿。若有余人同我行此六波罗蜜四功德处求佛道者。愿我以此福德因缘。不于余人而生怨竞。何以故。同行一事。诸有智者说有怨相。世间亦复现有此事。除此过故发是大愿。是第八愿。复次。
　　愿行菩萨道　　转不退转轮
　　令除诸烦恼　　得入信清净
　　轮者法轮。不退转者无人能坏。菩萨应如是发愿。我当如说行道。必转不退法轮。转此法轮除诸众生三毒烦恼。转舍生死入佛法众。苦集灭道中使得清净。是第九愿。复次。
　　愿一切世界　　皆示成菩提
　　随诸世界应有佛事处。尽于其中示得阿耨多罗三藐三菩提。安乐一切众生故。灭度一切众生故。以阿耨多罗三藐三菩提大故独说。其余入胎出胎生长在家出家受戒苦行。降伏魔众梵王劝请及转法轮。大众集会广度众生。现大神力示大灭度。如此诸事悉皆如是应作。是知有如是无量力。能利无量无边众生。不应但于一国示成佛道。有人言。于一佛国所有四天下。诸阎浮提是一佛土。过此已外唯佛能知。而实不尔。是第十愿。复次。
　　如是诸菩萨　　十大愿为首
　　广大如虚空　　尽于未来际
　　及余无量愿　　亦各分别说
　　愿名心所贪乐求欲。必成十者有十种门。广大如虚空者。愿所缘方如所有虚空处愿亦如是。尽未来际者。愿时所住尽一切众生未来生死际。有人言。阿耨多罗三藐三菩提。是未来世生死际。若诸佛入无余涅槃。是生死后际。菩萨志愿无尽而实成佛则止。一切十方世界诸大菩萨。皆有是愿。余无量愿者。诸菩萨成就无量希有功德故。诸所有愿不可尽说。复次。
　　菩萨发如是　　十大愿究竟
　　是十大愿。有十究竟事。何等为十。答曰。
　　众生性世性　　虚空性法性
　　涅槃佛生性　　诸佛智性竟
　　一切心所缘　　诸佛行处智
　　世间法智转　　是名十究竟
　　初众生性竟。二世间性竟。三虚空性竟。四法性性竟。五涅槃性竟。六佛生性竟。七诸佛智性竟。八一切心所缘竟。九诸佛行处智竟。十世间法智转竟。是名十究竟。问曰。汝言竟何者为竟。此义应分别。答曰。
　　众生性若竟　　我愿亦复竟
　　如众生等竟　　如是诸愿竟
　　竟义名无竟　　我善根无竟
　　众生性竟者。若众生都尽灭。我愿便应息。随世间性尽。虚空性尽。诸法性尽。涅槃性尽。诸佛生性尽。诸智性尽。一切众生心所缘性尽。入佛法智性尽。世间转法转智转尽。我此十愿尔乃尽息。但是众生性等十事实不尽。我是福德善根亦不尽不息。不息义者。无量无边不可思议。过诸算数名为不息。如此三千大千世界。十方无量无边过诸算数故名为世间无边。是诸世界中三界六趣众生无边故名为众生性无边。是一切世界中内外二种虚空性无边故名为虚空性无边。是诸世界中。欲色无色无漏性所摄有为法无边故名为法性无边。若一切众生灭度涅槃性不增不减。是故涅槃性无边。若过去十方诸佛无量无边。今现在十方诸佛亦无量无边。未来十方世界诸佛亦无量无边。是故佛生性无边。诸佛智无量。不可称不可量无等无等等无对无比故。诸佛智性亦无量无边。如佛告阿难。是声闻人诸佛智无量。是故诸佛智性无量无边。于过去世一一众生无量无边心。是诸心皆有缘生。未来世亦如是。现在世一切众生心。亦无量无边皆有缘生。是故心所缘亦无量无边。诸佛力略说有四十不共法。是四十不共法。一一法行处无量无边。行处无量无边故智亦无量无边。是故说佛行处智无量无边。世间转法转智转者。转名以此法有所转。世间者。世间有二种。国土世间众生世间。此中说众生世间。诸佛及诸菩萨。以无量无边方便力引导众生。法转者。以无量无边善根福德摄取诸佛法。智转者。无量诸善法六波罗蜜十地等摄取佛智。是故智转无边。此三同转故合为一愿。是菩萨一一愿牢坚故。成是十无尽愿。方如虚空时如未来际。如是以略说广说。解是十愿究竟。
发菩提心品第六
　　问曰。初发心是诸愿根本。云何为初发心。答曰。
　　初发菩提心　　或三四因缘
　　众生初发菩提心。或以三因缘。或以四因缘。如是和合有七因缘。发阿耨多罗三藐三菩提心。问曰。何等为七。答曰。
　　一者诸如来　　令发菩提心
　　二见法欲坏　　守护故发心
　　三于众生中　　大悲而发心
　　四或有菩萨　　教发菩提心
　　五见菩萨行　　亦随而发心
　　或因布施已　　而发菩提心
　　或见佛身相　　欢喜而发心
　　以是七因缘　　而发菩提心
　　佛令发心者。佛以佛眼观众生。知其善根淳熟堪任能得阿耨多罗三藐三菩提。如是人者。佛教令发心作是言。善男子来。今可发心当度苦恼众生。或复有人生在恶世。见法欲坏。为守护故。发心作是念。咄哉从无量无边百千万亿阿僧祇劫来。唯有一人二处行出三界。四圣谛大导师。知五种法藏脱于六道。有七种正法大宝。深行八解脱。以九部经教化。有十大力说十一种功德。善转十二因缘相续。说十三助圣道法。有十四觉意大宝。除十五种贪欲。并得十六心无碍解脱。出十六地狱众生。及身十七具足十八不共法。善分别十九住果人。善知分别学人阿罗汉辟支佛诸佛二十根是。大悲心者。是大将主大众主大医王大导师大船师。久乃得是法。行难行苦行。乃得是法。而今欲坏。我当发阿耨多罗三藐三菩提心。厚种善根得成佛道。令法久住无数阿僧祇劫。又行菩萨道时。护持无量诸佛法故勤行精进。或复有人见众生苦恼。可愍无救无归无所依止。流转生死险难恶道。有大怨贼诸恶虫兽生死恐怖诸恶鬼等。常有忧悲苦恼刺蕀。恩爱别离怨会深坑。喜乐之水甚为难得。大寒大热独行其中。旷绝无荫难得度脱。众生于中多诸怖畏。无有救护将导之者。见如是众生。入此生死险恶道中受诸苦恼。以大悲故发阿耨多罗三藐三菩提心。作是言。我当为无救作救无归作归无依作依。我得度已当度众生。我得脱已当脱众生。我得安已当安众生。复有人但从人闻以信乐心等。发无上道心。作是念。我当修善法不断绝故。或堕必定得无生法忍。集诸福德善根淳熟故。或值诸佛或值大菩萨。能知众生诸根利钝深心本末性欲差别。善知方便为般若波罗蜜所护。能作佛事者知我发愿。善根成熟故令住必定。若无生法忍。是诸菩萨。在第七第八第九第十地。如佛善知众生心力教令发心。不以但有信乐力等教令发心。复有人见余菩萨行道修诸善根大悲所护。具足方便教化众生。不惜身命多所利益。广博多闻世间奇特人中标胜。疲苦众生为作荫覆。安住布施持戒忍辱精进禅定智慧惭愧质直柔软调和。其心清净深乐善法。见如是人而作是念。是人所行我亦应行所修愿行我亦应修。我为得是法故当发是愿。作是念已发无上道心。复有人行大布施。施佛及僧或但施佛以饮食衣服等。是人因是布施。念过去诸菩萨能行施者。韦蓝摩韦首多罗萨婆檀尸毗王等。即发菩提心。以此施福回向阿耨多罗三藐三菩提。复有人若见若闻佛三十二相。足下平手足轮指网缦手足柔软七处满纤长指足跟广身佣直足趺高平毛上旋伊泥[跳-兆+尃]臂长过膝阴马藏身金色皮软薄一一孔一毛生眉间白毫上身如师子肩圆大腋下满得知妙味身方如尼拘楼陀树顶有肉髻广长舌梵音声师子颊四十齿齐白密致眼睛绀青色睫如牛王等相。心则欢喜作是念。我亦当得如是相。如是相人所得诸法我亦当得。即发阿耨多罗三藐三菩提心。以是七因缘发菩提心。问曰。汝说七因缘发菩萨心。为皆当成有成有不成。答曰。是不必尽成。或有成有不成。问曰。若尔者应解说。答曰。
　　于七发心中　　佛教令发心
　　护法故发心　　怜愍故发心
　　如是三心者　　必定得成就
　　其余四心者　　不必皆成就
　　是七心中佛观其根本。教令发心必得成。以不空言故。若为尊重佛法为欲守护。若于众生有大悲心。如是三心必得成就。根本深故。余菩萨教令发心。见菩萨所行发心。因大布施发心。若见若闻佛相发心。是四心多不成。或有成者。根本微弱故。
调伏心品第七
　　问曰。如上品说。三发心必成。余四不必成。云何为成。云何不成。答曰。若菩萨发菩提心行。失菩提心法。是则不成。若行不失菩提心法。是则必成。是故偈说。
　　菩萨应远离　　失菩提心法
　　应一心修行　　不失菩提法
　　远离名除灭恶法不令入心。若入疾灭。失名若今世若后世忘菩提心。不复随顺修行。应远离如是法。若不失菩提法。不忘菩提心。应常一心勤行。问曰。何等法失菩提心。答曰。
　　一不敬重法　　二有憍慢心
　　三妄语无实　　四不敬知识
　　有是四法者。若于今世死时。若次后世。则忘失菩提心。不能自知我是菩萨。不复发愿。菩萨行法不复在前。不恭敬法者。法名诸佛所说上中下乘。取要言之。是诸佛如来所用教法。于此法中不恭敬供养尊重赞叹。不生希有想难得想宝物想满愿想。是法能失菩提心。慢心者。自高其心。未得谓得未证谓证。空无相无愿。若无生忍法。若六波罗蜜。若菩萨十地。如是等及诸余从修生者。于此法中未得谓得。妄语者。有属突吉罗。有属波夜提。有属偷兰遮。有属僧伽婆尸沙。有属波罗夷。或有人言。有第六妄语。是妄语心生忏悔。上五妄语初轻后重。第六者最轻。属波罗夷者。自无过人法。若口言若形示。趣以方便现有此德。属僧伽婆尸沙者。若口言若形示。于彼比丘四事中。以一一有根无根事谤。属偷兰遮者。欲以有根无根事谤而说不成。属波夜提者。以无根僧伽婆尸沙事谤。属突吉罗者。除入四种罪余妄语是。自心除灭者。若说戒时自知有小罪。不得向他说。即自心悔。问曰。是妄语者。但在比丘不在白衣。而此论通在家出家。答曰。凡知事实尔。而异知说者。此论中说是总相妄语。以有众生分别故。事分别故。时分别故。五众罪分别故。住处分别故。则有轻重。虽轻妄语习久则重。能失菩提心。众生分别者。断善根邪见者。及余深烦恼者。是则为重。事分别者。若说过人法破僧是。时分别者。出家人妄语则重。五众罪分别者。如波罗夷僧伽婆尸沙罪则重。住处分别者。僧中妄语若证时则重。不恭敬善知识者。不生恭敬畏难想。多行此四法。则失菩提心。问曰。但是四法能失菩提心。更有余法。答曰。
　　吝惜最要法　　贪乐于小乘
　　谤毁诸菩萨　　轻贱坐禅者
　　吝惜要法者。师所知甚深难得之义。多所利者。贪着利养恐与己等故。秘惜不说。贪乐小乘者。不得大乘滋味故。贪乐二乘。谤诸菩萨者。无罪而言有罪名为谤。菩萨义先已说。此人无过而妄加其罪。若实有罪而论说者。此虽有罪比前为轻。何以故。经说。诸菩萨若实有罪若无有罪。皆不应说。轻贱坐禅者。若在家出家为断诸烦恼故勤行精进。为遮一切烦恼集助佛道法。此人或不善论议。或无才辩。或无重威德。无智之人而轻贱之。则得重罪。复次若于善知识其心怀结恨。亦有谄曲心。贪诸利养等。善知识义先已说。于此教化说法者生嫌恨心。如嫌父母得重罪。谄者心佞媚。曲者身口业现有所作。贪利养等者。贪着利乐称誉。以此法坏质直心故。不能深起善根。如恶色染衣更不受好色。复次。
　　不觉诸魔事　　菩提心劣弱
　　业障及法障　　亦失菩提心
　　不觉魔事者。若不知诸魔事。则不能制伏。若不制伏则失菩提心。问曰。何等是诸魔事。答曰。说应布施持戒忍辱精进禅定智慧波罗蜜时。及说大乘所摄深义时。不疾乐说。若乐说于其中间余缘散乱。若书读解说论议听受等。骜慢自大其心散乱。缘想余事妄念戏笑。互相讥论两不和合。不能通达实义。从座而去作是念。我于此中无有受记心不清净。亦不说我城邑聚落居家生处。是故不欲闻法不得滋味从座而去。舍大乘所说诸波罗蜜。及于声闻辟支佛自调度经中求萨婆若。若书读解说听受等时。欲乐说余种种事。破散般若波罗蜜。所谓说方国聚落城邑园林帅事贼事。兵甲器仗憎爱苦乐父母兄弟男女妻子衣服饮食卧具医药资生之物。心则散乱失般若波罗蜜。又说贪恚痴怨家亲属好时恶时歌舞伎乐忧愁戏笑经书文颂往世古事国主帝王地水火风五欲富贵及利养等世间诸事。令心喜悦。若魔化作比丘比丘尼形。以声闻辟支佛经因缘令得而作是言。汝应习学是经舍本所习。听法之人不乐听受。说法者其心懈怠各有余缘。听者须法而说者欲至余方。说者乐说而听者欲至余方。说者多欲贪诸利养。听者无有与心。听者信心乐欲闻法。而说者不乐为说。说者乐说听者不乐。或时有说地狱诸苦。不如此身尽苦早取涅槃是最为利。说畜生无量苦恼饿鬼阿修罗种种过恶。说诸生死多有忧患汝于此身早取涅槃是最为利。又称赞世间尊贵富乐。称赞色无色界功德快善。生此中者是为大利。称赞须陀洹乃至阿罗汉果功德之利。汝于此身证此诸果。是汝大利。又说法者乐于眷属。听法者不欲随从。说法者欲至饥乱不安隐国土。语听者言。汝今何用随我至此诸国。即生厌懈而不随逐。说法者贵敬檀越数行问讯。使听法者不得听受。于深法中令生疑惑。此非诸佛所说经法。我所说者是佛经法。若菩萨能行是法得证实际。如是等种种因缘两不和合。当知是等悉是魔事。取要言之于一切善法有障阂者皆是魔事。菩提心劣弱者。诸烦恼有力故。道心劣弱无有势力。于阿耨多罗三藐三菩提志愿永绝。业障者谁有种种业障。此中说能令求大乘人退转者。是法障者乐行不善法。恶空无相无愿及诸波罗蜜等诸深妙法。如是四法能失菩提心。复次。
　　许施师而诳　　其罪甚深重
　　人无有疑悔　　强令生疑悔
　　信乐大乘者　　深加重嗔恚
　　呵骂说恶名　　处处广流布
　　于诸共事中　　心多行谄曲
　　如此四黑法　　则失菩提心
　　施师不与者。应施师物若许若未许而后不与。若与非时与非处与不如法与。此是世间外道法。佛法中从师得经法。若有财物供养法故则以与师。若无无咎无有疑悔。令生疑悔者。此人实不破戒。有少罪相而言大罪。若破正命威仪若破正见皆令生疑悔。嗔大乘人者。有人乘大乘无上乘如来乘大人乘一切智人乘。乃至初发心者于此人中深生嗔恚呵骂讥论。说其恶名令广流布。共事谄曲心者。于和上阿阇梨诸善知识所。不以直心亲近。习行曲心故。乃至未曾所识亦行谄曲。四黑法者。黑名垢秽不净。能失菩提心。如说。
　　转此五四法　　世世修善行
　　如是则不失　　无上菩提心
　　五四合为二十法。是失菩提心。转此法修习行。世世不忘阿耨多罗三藐三菩提心。转者转上五四法。所谓恭敬法破慢心远离妄语。深尊重善知识。余应如是知。问曰。以何等法世世增长菩提愿。又后复能更发大愿。答曰。
　　乃至失身命　　转轮圣王位
　　于此尚不应　　妄语行谄曲
　　能令诸世间　　一切众生类
　　于诸菩萨众　　而生恭敬心
　　若有人能行　　如是之善法
　　世世得增长　　无上菩提愿
　　菩萨以是法世世增长菩提愿。又复能生清净大愿。若以实语故。死失转轮王位。及失天王位。犹应实说不应妄语。况小因缘而不实语。又于眷属及诸外人离于谄曲。又从初发心已来。一切菩萨生恭敬心。尊重称赞如佛无异。又当随力令住大乘。
十住毗婆沙论卷第四
阿惟越致相品第八
　　问曰。是诸菩萨有二种。一惟越致。二阿惟越致应说其相。是惟越致是阿惟越致。答曰。
　　等心于众生　　不嫉他利养
　　乃至失身命　　不说法师过
　　信乐深妙法　　不贪于恭敬
　　具足此五法　　是阿惟越致
　　等心众生者。众生六道所摄。于上中下心无差别。是名阿惟越致。问曰。如说于诸佛菩萨应生第一敬心。余则不尔。又言亲近诸佛菩萨恭敬供养。余亦不尔。云何言于一切众生等心无二。答曰。说各有义不应疑难。于众生等心者。若有众生视菩萨如怨贼。有视如父母。有视如中人。于此三种众生中。等心利益欲度脱故无有差别。是故汝不应致难。不嫉他利养者。若他得衣服饮食卧具医药房舍产业金银珍宝村邑聚落国城男女等。于此施中不生嫉妒。又不怀恨而心欣悦。不说法师过者。若有人说应大乘空无相无作法若六波罗蜜若四功德处若菩萨十地等诸大乘法。乃至失命因缘。尚不出其过恶。何况加诸恶事。信乐深妙法者。深法名空无相无愿及诸深经。如般若波罗蜜菩萨藏等。于此法一心信乐无所疑惑。于余事中无如是乐。于深经中得滋味故。不贪恭敬者。通达诸法实相故。于名誉毁辱利与不利等无有异。具此五法者。如上所说。于阿耨多罗三藐三菩提不退转不懈废。是名阿惟越致。与此相违名惟越致。是惟越致菩萨有二种。或败坏者。或渐渐转进得阿惟越致。问曰。所说败坏者其相云何。答曰。
　　若无有志干　　好乐下劣法
　　深著名利养　　其心不端直
　　吝护于他家　　不信乐空法
　　但贵诸言说　　是名败坏相
　　无有志干者。颜貌无色威德浅薄。问曰。非以身相威德是阿惟越致相。而作此说是何谓耶。答曰。斯言有谓不应致疑。我说内有功德故身有威德。不但说身色颜貌端正而已。志干者所谓威德势力。若有人能修集善法除灭恶法。于此事中有力名为志干。虽复身若天王光如日月。若不能修集善法除灭恶法者。名为无志干也。虽复身色丑陋形如饿鬼。能修善除恶乃名为志干耳。是故汝难非也。好乐下劣法者。除佛乘已余乘比于佛乘。小劣不如故名为下。非以恶也。其余恶事亦名为下。二乘所得于佛为下耳。俱出世间入无余涅槃故不名为恶。是故若人远离佛乘信乐二乘。是为乐下法。是人虽乐上事。以信乐二乘远离大乘故亦名乐下法。复次下名恶事。所谓五欲又断常等六十二见一切外道论议。一切增长生死。是为下法。行此法故名为乐下法。深著名利者。于布施财利供养称赞事中。深心系念善为方便。不得清净法味故贪乐此事。心不端直者。其性谄曲喜行欺诳。吝护他家者。是人随所入家。见有余人得利养恭敬赞叹。即生嫉妒忧愁不悦。心不清净计我深故。贪着利养生嫉妒心嫌恨檀越。不信乐空法者。诸佛三种说空法。所谓三解脱门。于此空法不信不乐不以为贵。心不通达故。但贵言说者。但乐言辞不能如说修行。但有口说不能信解诸法得其趣味。是名败坏相。若人发菩提心。有如是相者。当知是败坏菩萨。败坏名不调顺。譬如最弊恶马名为败坏。但有马名无有马用。败坏菩萨亦如是。但有空名无有实行。若人不欲作败坏菩萨者。当除恶法随法受名。问曰。汝说在惟越致地中。有二种菩萨。一者败坏菩萨。二者渐渐精进后得阿惟越致。败坏菩萨已解说。渐渐精进后得阿惟越致者。今可解说。答曰。
　　菩萨不得我　　亦不得众生
　　不分别说法　　亦不得菩提
　　不以相见佛　　以此五功德
　　得名大菩萨　　成阿惟越致
　　菩萨行此五功德。直至阿惟越致。不得我者。离我着故。是菩萨于内外五阴十二入十八界中求我不可得。作是念。
　　若阴是我者　　我即生灭相
　　云何当以受　　而即作受者
　　若离阴有我　　阴外应可得
　　云何当以受　　而异于受者
　　若我有五阴　　我即离五阴
　　如世间常言　　牛异于牛主
　　异物共合故　　此事名为有
　　是故我有阴　　我即异于阴
　　若阴中有我　　如房中有人
　　如床上听者　　我应异于阴
　　若我中有阴　　如器中有果
　　如乳中有蝇　　阴则异于我
　　如可然非然　　不离可然然
　　然无有可然　　然可然中无
　　我非阴离阴　　我亦无有阴
　　五阴中无我　　我中无五阴
　　如是染染者　　烦恼烦恼者
　　一切瓶衣等　　皆当如是知
　　若说我有定　　及诸法异相
　　当知如是人　　不得佛法味
　　菩萨如是思惟即离我见。远离我见故则不得我。不得众生者。众生名异于菩萨者。离贪我见故作是念。若他人实有我者。彼可为他因有我故以彼为他。而实求我不可得。彼亦不可得故无彼亦无我。是故菩萨亦不得彼。不分别说法者。是菩萨信解一切法不二故无差别故一相故作是念。一切法皆从邪忆想分别生虚妄欺诳。是菩萨灭诸分别无诸衰恼。即入无上第一义因缘法不随他慧。
　　实性则非有　　亦复非是无
　　非亦有亦无　　非非有非无
　　亦非有文字　　亦不离文字
　　如是实义者　　终不可得说
　　言者可言言　　是皆寂灭相
　　若性寂灭者　　非有亦非无
　　为欲说何事　　为以何言说
　　云何有智人　　而与言者言
　　若诸法性空　　诸法即无性
　　随以何法空　　是法不可说
　　不得不有言　　假言以说空
　　实义亦非空　　亦复非不空
　　亦非空不空　　非非空不空
　　非虚亦非实　　非说非不说
　　而实无所有　　亦非无所有
　　是为悉舍离　　诸所有分别
　　因及从因生　　如是一切法
　　皆是寂灭相　　无取亦无舍
　　无灰衣不净　　灰亦还污衣
　　非言不宣实　　言说则有过
　　菩萨如是观信解通达于说法中。无所分别。不得菩提者。是菩萨信解空法故。如凡夫所得菩提。不如是得作是念。
　　佛不得菩提　　非佛亦不得
　　诸果及余法　　皆亦复如是
　　有佛有菩提　　佛得即为常
　　无佛无菩提　　不得即断灭
　　离佛无菩提　　离菩提无佛
　　若一异不成　　云何有和合
　　凡诸一切法　　以异故有合
　　菩提不异佛　　是故二无合
　　佛及与菩提　　异共俱不成
　　离二更无三　　云何而得成
　　是故佛寂灭　　菩提亦寂灭
　　是二寂灭故　　一切皆寂灭
　　不以相见佛者。是菩萨信解通达无相法。作是念。
　　一切若无相　　一切即有相
　　寂灭是无相　　即为是有相
　　若观无相法　　无相即为相
　　若言修无相　　即非修无相
　　若舍诸贪着　　名之为无相
　　取是舍贪相　　则为无解脱
　　凡以有取故　　因取而有舍
　　谁取取何事　　名之以为舍
　　取者所用取　　及以可取法
　　共离俱不有　　是皆名寂灭
　　若法相因成　　是即为无性
　　若无有性者　　此即无有相
　　若法无有性　　此即无相者
　　云何言无性　　即为是无相
　　若用有与无　　亦遮亦应听
　　虽言心不着　　是则无有过
　　何处先有法　　而后不灭者
　　何处先有然　　而后有灭者
　　是有相寂灭　　同无相寂灭
　　是故寂灭语　　及寂灭语者
　　先亦非寂灭　　亦非不寂灭
　　亦非寂不寂　　非非寂不寂
　　是菩萨如是通达无相慧故无有疑悔。不以色相见佛。不以受想行识相见佛。问曰。云何不以色相见佛。不以受想行识相见佛。答曰。非色是佛。非受想行识是佛。非离色有佛。非离受想行识有佛。非佛有色。非佛有受想行识。非色中有佛。非受想行识中有佛。非佛中有色。非佛中有受想行识。菩萨于此五种中不取相。得至阿惟越致地。问曰。已知得此法是阿惟越致。阿惟越致有何相貌。答曰。
　　般若已广说　　阿惟越致相
　　若菩萨观凡夫地声闻地辟支佛地佛地。不二不分别无有疑悔。当知是阿惟越致。阿惟越致。有所言说皆有利益。不观他人长短好丑。不悕望外道沙门有所言说。应知即知应见便见。不礼事余天。不以华香幡盖供养。不宗事余师。不堕恶道不受女身。常自修十善道。亦教他令行。常以善法示教利喜。乃至梦中不舍十善道。不行十不善道。身口意业所种善根。皆为安乐度脱众生。所得果报与众生共。若闻深法不生疑悔。少于语言利安语和悦语柔软语。少于眠睡行来进止心不散乱。威仪庠雅忆念坚固。身无诸虫。衣服卧具净洁无垢。身心清净闲静少事。心不谄曲不怀悭嫉。不贵利养衣服饮食卧具医药资生之物。于深法中无所诤竞。一心听法常欲在前。以此福德具足诸波罗蜜。于世技术与众殊绝。观一切法皆顺法性。乃至恶魔变现八大地狱化作菩萨而语之言。汝若不舍菩提心者当生此中。见是怖畏而心不舍。恶魔复言。摩诃衍经非佛所说。闻是语时心无有异。常依法相不随于他。于生死苦恼而无惊畏。闻菩萨于阿僧祇劫修集善根而退转者。其心不没。又闻菩萨退为阿罗汉得诸禅定说法度人心亦不退。常能觉知一切魔事。若闻萨波若空大乘十地亦空可度众生亦空诸法无所有亦如虚空。若闻如是惑乱其心欲令退转疲厌懈废。而是菩萨倍加精进深行慈悲。意若欲入初禅第二第三第四禅而不随禅生还起欲界法。除破憍慢不贵称赞心无嗔碍。若在居家不染着五欲。以厌离心受如病服药。不以邪命自活。不以自活因缘恼乱于他。但为众生得安乐故处在居家。密迹金刚常随侍卫人及非人不能坏乱。诸根具足无所缺少。不为咒术恶药伏人害物。不好斗诤不自高身不卑他人。不占相吉凶不乐说众事。所谓帝王臣民国土疆界。战斗器仗衣物酒食。女人事古昔事大海中事。如是等事悉不乐说。不往观听歌舞伎乐。但乐说应诸波罗蜜义。乐说应诸波罗蜜法令得增益。离诸斗讼常愿见佛。闻他方现在有佛愿欲往生。常生中国终不自疑我是阿惟越致非阿惟越致。决定自知是阿惟越致。种种魔事觉而不随。乃至转身不生声闻辟支佛心。乃至恶魔现作佛身。语言汝应证阿罗汉。我今为汝说法。即于此中成阿罗汉。亦不信受。为护法故不惜身命常行精进。若说法时无有疑难。无有阙失。如是等事名阿惟越致相。能成就此相者。当知是阿惟越致。或有未具足者。何者是未久入阿惟越致地者。随后诸地修集善根。随善根转深故。得是阿惟越致相。
易行品第九
　　问曰。是阿惟越致菩萨初事如先说。至阿惟越致地者。行诸难行久乃可得。或堕声闻辟支佛地。若尔者是大衰患。如助道法中说。
　　若堕声闻地　　及辟支佛地
　　是名菩萨死　　则失一切利
　　若堕于地狱　　不生如是畏
　　若堕二乘地　　则为大怖畏
　　堕于地狱中　　毕竟得至佛
　　若堕二乘地　　毕竟遮佛道
　　佛自于经中　　解说如是事
　　如人贪寿者　　斩首则大畏
　　菩萨亦如是　　若于声闻地
　　及辟支佛地　　应生大怖畏
　　是故若诸佛所说有易行道疾得至阿惟越致地方便者。愿为说之。答曰。如汝所说是儜弱怯劣无有大心。非是丈夫志干之言也。何以故。若人发愿欲求阿耨多罗三藐三菩提。未得阿惟越致。于其中间应不惜身命。昼夜精进如救头燃。如助道中说。
　　菩萨未得至　　阿惟越致地
　　应常勤精进　　犹如救头燃
　　荷负于重担　　为求菩提故
　　常应勤精进　　不生懈怠心
　　若求声闻乘　　辟支佛乘者
　　但为成己利　　常应勤精进
　　何况于菩萨　　自度亦度彼
　　于此二乘人　　亿倍应精进
　　行大乘者佛如是说。发愿求佛道。重于举三千大千世界。汝言阿惟越致地是法甚难久乃可得。若有易行道疾得至阿惟越致地者。是乃怯弱下劣之言。非是大人志干之说。汝若必欲闻此方便今当说之。佛法有无量门。如世间道有难有易。陆道步行则苦。水道乘船则乐。菩萨道亦如是。或有勤行精进。或有以信方便易行疾至阿惟越致者。如偈说。
　　东方善德佛　　南栴檀德佛
　　西无量明佛　　北方相德佛
　　东南无忧德　　西南宝施佛
　　西北华德佛　　东北三行佛
　　下方明德佛　　上方广众德
　　如是诸世尊　　今现在十方
　　若人疾欲至　　不退转地者
　　应以恭敬心　　执持称名号
　　若菩萨欲于此身得至阿惟越致地成就阿耨多罗三藐三菩提者。应当念是十方诸佛称其名号。如宝月童子所问经阿惟越致品中说。佛告宝月。东方去此过无量无边不可思议恒河沙等佛土有世界名无忧。其地平坦七宝合成。紫磨金缕交络其界。宝树罗列以为庄严。无有地狱畜生饿鬼阿修罗道及诸难处。清净无秽无有沙砾瓦石山陵堆阜深坑幽壑。天常雨华以布其地。时世有佛号曰善德如来应供正遍知明行足善逝世间解无上士调御丈夫天人师佛世尊。大菩萨众恭敬围绕。身相光色如燃大金山如大珍宝聚。为诸大众广说正法。初中后善有辞有义。所说不杂具足清净如实不失。何谓不失不失地水火风。不失欲界色界无色界。不失色受想行识。宝月。是佛成道已来过六十亿劫。又其佛国昼夜无异。但以此间阎浮提日月岁数说彼劫寿。其佛光明常照世界。于一说法令无量无边千万亿阿僧祇众生住无生法忍。倍此人数得住初忍第二第三忍。宝月。其佛本愿力故。若有他方众生。于先佛所种诸善根。是佛但以光明触身。即得无生法忍。宝月。若善男子善女人闻是佛名能信受者。即不退阿耨多罗三藐三菩提。余九佛事皆亦如是。今当解说诸佛名号及国土名号。善德者。其德淳善但有安乐。非如诸天龙神福德惑恼众生。栴檀德者。南方去此无量无边恒河沙等佛土有世界名欢喜。佛号栴檀德。今现在说法。譬如栴檀香而清凉。彼佛名称远闻如香流布。灭除众生三毒火热令得清凉。无量明佛者。西方去此无量无边恒河沙等佛土有世界名善。佛号无量明。今现在说法。其佛身光及智慧明昭无量无边。相德佛者。北方去此无量无边恒河沙等佛土有世界名不可动。佛名相德。今现在说法。其佛福德高显犹如幢相。无忧德者。东南方去此无量无边恒河沙等佛土有世界名月明。佛号无忧德。今现在说法。其佛神德令诸天人无有忧愁。宝施佛者。西南方去此无量无边恒河沙等佛土有世界名众相。佛号宝施。今现在说法。其佛以诸无漏根力觉道等宝常施众生。华德佛者。西北方去此无量无边恒河沙等佛土有世界名众音。佛号华德。今现在说法。其佛色身犹如妙华其德无量。三乘行佛者。东北方去此无量无边恒河沙等佛土有世界名安隐。佛号三乘行。今现在说法。其佛常说声闻行辟支佛行诸菩萨行。有人言。说上中下精进故。号为三乘行。明德佛者。下方去此无量无边恒河沙等佛土有世界名广大。佛号明德。今现在说法。明名身明智慧明宝树光明。是三种明常照世间。广众德者。上方去此无量无边恒河沙等佛土有世界名众月。佛号广众德。今现在说法。其佛弟子福德广大故号广众德。今是十方佛善德为初。广众德为后。若人一心称其名号。即得不退于阿耨多罗三藐三菩提。如偈说。
　　若有人得闻　　说是诸佛名
　　即得无量德　　如为宝月说
　　我礼是诸佛　　今现在十方
　　其有称名者　　即得不退转
　　东方无忧界　　其佛号善德
　　色相如金山　　名闻无边际
　　若人闻名者　　即得不退转
　　我今合掌礼　　愿悉除忧恼
　　南方欢喜界　　佛号栴檀德
　　面净如满月　　光明无有量
　　能灭诸众生　　三毒之热恼
　　闻名得不退　　是故稽首礼
　　西方善世界　　佛号无量明
　　身光智慧明　　所照无边际
　　其有闻名者　　即得不退转
　　我今稽首礼　　愿尽生死际
　　北方无动界　　佛号为相德
　　身具众相好　　而以自庄严
　　摧破魔怨众　　善化诸人天
　　闻名得不退　　是故稽首礼
　　东南月明界　　有佛号无忧
　　光明踰日月　　遇者灭烦恼
　　常为众说法　　除诸内外苦
　　十方佛称赞　　是故稽首礼
　　西南众相界　　佛号为宝施
　　常以诸法宝　　广施于一切
　　诸天头面礼　　宝冠在足下
　　我今以五体　　归命宝施尊
　　西北众音界　　佛号为华德
　　世界众宝树　　演出妙法音
　　常以七觉华　　庄严于众生
　　白毫相如月　　我今头面礼
　　东北安隐界　　诸宝所合成
　　佛号三乘行　　无量相严身
　　智慧光无量　　能破无明闇
　　众生无忧恼　　是故稽首礼
　　上方众月界　　众宝所庄严
　　大德声闻众　　菩萨无有量
　　诸圣中师子　　号曰广众德
　　诸魔所怖畏　　是故稽首礼
　　下方广世界　　佛号为明德
　　身相妙超绝　　阎浮檀金山
　　常以智慧日　　开诸善根华
　　宝土甚广大　　我遥稽首礼
　　过去无数劫　　有佛号海德
　　是诸现在佛　　皆从彼发愿
　　寿命无有量　　光明照无极
　　国土甚清净　　闻名定作佛
　　今现在十方　　具足成十力
　　是故稽首礼　　人天中最尊
　　问曰。但闻是十佛名号执持在心。便得不退阿耨多罗三藐三菩提。为更有余佛余菩萨名得至阿惟越致耶。答曰。
　　阿弥陀等佛　　及诸大菩萨
　　称名一心念　　亦得不退转
　　更有阿弥陀等诸佛。亦应恭敬礼拜称其名号。今当具说。无量寿佛。世自在王佛。师子意佛。法意佛。梵相佛。世相佛。世妙佛。慈悲佛。世王佛。人王佛。月德佛。宝德佛。相德佛。大相佛。珠盖佛。师子鬘佛。破无明佛。智华佛。多摩罗跋栴檀香佛。持大功德佛。雨七宝佛。超勇佛。离嗔恨佛。大庄严佛。无相佛。宝藏佛。德顶佛。多伽罗香佛。栴檀香佛。莲华香佛。庄严道路佛。龙盖佛。雨华佛。散华佛。华光明佛。日音声佛。蔽日月佛。琉璃藏佛。梵音佛。净明佛。金藏佛。须弥顶佛。山王佛。音声自在佛。净眼佛。月明佛。如须弥山佛。日月佛。得众佛。华生佛。梵音说佛。世主佛。师子行佛。妙法意师子吼佛。珠宝盖珊瑚色佛。破痴爱闇佛。水月佛。众华佛。开智慧佛。持杂宝佛。菩提佛。华超出佛。真琉璃明佛。蔽日明佛。持大功德佛。得正慧佛。勇健佛。离谄曲佛。除恶根栽佛。大香佛。道映佛。水光佛。海云慧游佛。德顶华佛。华庄严佛。日音声佛。月胜佛。琉璃佛。梵声佛。光明佛。金藏佛。山顶佛。山王佛。音王佛。龙胜佛。无染佛。净面佛。月面佛。如须弥佛。栴檀香佛。威势佛。燃灯佛。难胜佛。宝德佛。喜音佛。光明佛。龙胜佛。离垢明佛。师子佛。王王佛。力胜佛。华齿佛。无畏明佛。香顶佛。普贤佛。普华佛。宝相佛。是诸佛世尊现在十方清净世界。皆称名忆念。阿弥陀佛本愿如是。若人念我称名自归。即入必定得阿耨多罗三藐三菩提。是故常应忆念以偈称赞。
　　无量光明慧　　身如真金山
　　我今身口意　　合掌稽首礼
　　金色妙光明　　普流诸世界
　　随物增其色　　是故稽首礼
　　若人命终时　　得生彼国者
　　即具无量德　　是故我归命
　　人能念是佛　　无量力威德
　　即时入必定　　是故我常念
　　彼国人命终　　设应受诸苦
　　不堕恶地狱　　是故归命礼
　　若人生彼国　　终不堕三趣
　　及与阿修罗　　我今归命礼
　　人天身相同　　犹如金山顶
　　诸胜所归处　　是故头面礼
　　其有生彼国　　具天眼耳通
　　十方普无碍　　稽首圣中尊
　　其国诸众生　　神变及心通
　　亦具宿命智　　是故归命礼
　　生彼国土者　　无我无我所
　　不生彼此心　　是故稽首礼
　　超出三界狱　　目如莲华叶
　　声闻众无量　　是故稽首礼
　　彼国诸众生　　其性皆柔和
　　自然行十善　　稽首众圣王
　　从善生净明　　无量无边数
　　二足中第一　　是故我归命
　　若人愿作佛　　心念阿弥陀
　　应时为现身　　是故我归命
　　彼佛本愿力　　十方诸菩萨
　　来供养听法　　是故我稽首
　　彼土诸菩萨　　具足诸相好
　　以自庄严身　　我今归命礼
　　彼诸大菩萨　　日日于三时
　　供养十方佛　　是故稽首礼
　　若人种善根　　疑则华不开
　　信心清净者　　华开则见佛
　　十方现在佛　　以种种因缘
　　叹彼佛功德　　我今归命礼
　　其土甚严饰　　殊彼诸天宫
　　功德甚深厚　　是故礼佛足
　　佛足千辐轮　　柔软莲华色
　　见者皆欢喜　　头面礼佛足
　　眉间白毫光　　犹如清净月
　　增益面光色　　头面礼佛足
　　本求佛道时　　行诸奇妙事
　　如诸经所说　　头面稽首礼
　　彼佛所言说　　破除诸罪根
　　美言多所益　　我今稽首礼
　　以此美言说　　救诸着乐病
　　已度今犹度　　是故稽首礼
　　人天中最尊　　诸天头面礼
　　七宝冠摩足　　是故我归命
　　一切贤圣众　　及诸人天众
　　咸皆共归命　　是故我亦礼
　　乘彼八道船　　能度难度海
　　自度亦度彼　　我礼自在者
　　诸佛无量劫　　赞扬其功德
　　犹尚不能尽　　归命清净人
　　我今亦如是　　称赞无量德
　　以是福因缘　　愿佛常念我
　　我于今先世　　福德若大小
　　愿我于佛所　　心常得清净
　　以此福因缘　　所获上妙德
　　愿诸众生类　　皆亦悉当得
　　又亦应念毗婆尸佛。尸弃佛。毗首婆伏佛。拘楼珊提佛。迦那迦牟尼佛。迦叶佛。释迦牟尼佛。及未来世弥勒佛。皆应忆念礼拜以偈称赞。
　　毗婆尸世尊　　无忧道树下
　　成就一切智　　微妙诸功德
　　正观于世间　　其心得解脱
　　我今以五体　　归命无上尊
　　尸弃佛世尊　　在于邠他利
　　道场树下坐　　成就于菩提
　　身色无有比　　如然紫金山
　　我今自归命　　三界无上尊
　　毗首婆世尊　　坐娑罗树下
　　自然得通达　　一切妙智慧
　　于诸人天中　　第一无有比
　　是故我归命　　一切最胜尊
　　迦求村大佛　　得阿耨多罗
　　三藐三菩提　　尸利沙树下
　　成就大智慧　　永脱于生死
　　我今归命礼　　第一无比尊
　　迦那含牟尼　　大圣无上尊
　　优昙钵树下　　成就得佛道
　　通达一切法　　无量无有边
　　是故我归命　　第一无上尊
　　迦叶佛世尊　　眼如双莲华
　　弱拘楼陀树　　于下成佛道
　　三界无所畏　　行步如象王
　　我今自归命　　稽首无极尊
　　释迦牟尼佛　　阿输陀树下
　　降伏魔怨敌　　成就无上道
　　面貌如满月　　清净无瑕尘
　　我今稽首礼　　勇猛第一尊
　　当来弥勒佛　　那伽树下坐
　　成就广大心　　自然得佛道
　　功德甚坚牢　　莫能有胜者
　　是故我自归　　无比妙法王
　　复有德胜佛。普明佛。胜敌佛。王相佛。相王佛。无量功德明自在王佛。药王无阂佛。宝游行佛。宝华佛。安住佛。山王佛。亦应忆念恭敬礼拜以偈称赞。
　　无胜世界中　　有佛号德胜
　　我今稽首礼　　及法宝僧宝
　　随意喜世界　　有佛号普明
　　我今自归命　　及法宝僧宝
　　普贤世界中　　有佛号胜敌
　　我今归命礼　　及法宝僧宝
　　善净集世界　　佛号王幢相
　　我今稽首礼　　及法宝僧宝
　　离垢集世界　　无量功德明
　　自在于十方　　是故稽首礼
　　不诳世界中　　无碍药王佛
　　我今头面礼　　及法宝僧宝
　　今集世界中　　佛号宝游行
　　我今头面礼　　及法宝僧宝
　　美音界宝花　　安立山王佛
　　我今头面礼　　及法宝僧宝
　　今是诸如来　　住在东方界
　　我以恭敬心　　称扬归命礼
　　唯愿诸如来　　深加以慈愍
　　现身在我前　　皆令目得见
　　复次过去未来现在诸佛。尽应总念恭敬礼拜以偈称赞。
　　过去世诸佛　　降伏众魔怨
　　以大智慧力　　广利于众生
　　彼时诸众生　　尽心皆供养
　　恭敬而称扬　　是故头面礼
　　现在十方界　　不可计诸佛
　　其数过恒沙　　无量无有边
　　慈愍诸众生　　常转妙法轮
　　是故我恭敬　　归命稽首礼
　　未来世诸佛　　身色如金山
　　光明无有量　　众相自庄严
　　出世度众生　　当入于涅槃
　　如是诸世尊　　我今头面礼
　　复应忆念诸大菩萨。善意菩萨。善眼菩萨。闻月菩萨。尸毗王菩萨。一切胜菩萨。知大地菩萨。大药菩萨。鸠舍菩萨。阿离念弥菩萨。顶生王菩萨。喜见菩萨。郁多罗菩萨。萨和檀菩萨。长寿王菩萨。羼提菩萨。韦蓝菩萨。睒菩萨。月盖菩萨。明首菩萨。法首菩萨。成利菩萨。弥勒菩萨。复有金刚藏菩萨。金刚首菩萨。无垢藏菩萨。无垢称菩萨。除疑菩萨。无垢德菩萨。网明菩萨。无量明菩萨。大明菩萨。无尽意菩萨。意王菩萨。无边意菩萨。日音菩萨。月音菩萨。美音菩萨。美音声菩萨。大音声菩萨。坚精进菩萨。常坚菩萨。坚发菩萨。庄严王菩萨。常悲菩萨。常不轻菩萨。法上菩萨。法意菩萨。法喜菩萨。法首菩萨。法积菩萨。发精进菩萨。智慧菩萨。净威德菩萨。那罗延菩萨。善思惟菩萨。法思惟菩萨。跋陀婆罗菩萨。法益菩萨。高德菩萨。师子游行菩萨。喜根菩萨。上宝月菩萨。不虚德菩萨。龙德菩萨。文殊师利菩萨。妙音菩萨。云音菩萨。胜意菩萨。照明菩萨。勇众菩萨。胜众菩萨。威仪菩萨。师子意菩萨。上意菩萨。益意菩萨。增意菩萨。宝明菩萨。慧顶菩萨。乐说顶菩萨。有德菩萨。观世自在王菩萨。陀罗尼自在王菩萨。大自在王菩萨。无忧德菩萨。不虚见菩萨。离恶道菩萨。一切勇健菩萨。破闇菩萨。功德宝菩萨。花威德菩萨。金璎珞明德菩萨。离诸阴盖菩萨。心无阂菩萨。一切行净菩萨。等见菩萨。不等见菩萨。三昧游戏菩萨。法自在菩萨。法相菩萨。明庄严菩萨。大庄严菩萨。宝顶菩萨。宝印手菩萨。常举手菩萨。常下手菩萨。常惨菩萨。常喜菩萨。喜王菩萨。得辩才音声菩萨。虚空雷音菩萨。持宝炬菩萨。勇施菩萨。帝网菩萨。马光菩萨。空无阂菩萨。宝胜菩萨。天王菩萨。破魔菩萨。电德菩萨。自在菩萨。顶相菩萨。出过菩萨。师子吼菩萨。云荫菩萨。能胜菩萨。山相幢王菩萨。香象菩萨。大香象菩萨。白香象菩萨。常精进菩萨。不休息菩萨。妙生菩萨。华庄严菩萨。观世音菩萨。得大势菩萨。水王菩萨。山王菩萨。帝网菩萨。宝施菩萨。破魔菩萨。庄严国土菩萨。金髻菩萨。珠髻菩萨。如是等诸大菩萨。皆应忆念恭敬礼拜求阿惟越致地。
十住毗婆沙论卷第五
除业品第十
　　问曰。但忆念阿弥陀等诸佛及念余菩萨得阿惟越致。更有余方便耶。答曰。求阿惟越致地者。非但忆念称名礼敬而已。复应于诸佛所忏悔劝请随喜回向。问曰。是事何谓。答曰。
　　十方无量佛　　所知无不尽
　　我今悉于前　　发露诸黑恶
　　三三合九种　　从三烦恼起
　　今身若先身　　是罪尽忏悔
　　于三恶道中　　若应受业报
　　愿于今身偿　　不入恶道受
　　十方诸佛者。现在一切诸佛。命根成就未入涅槃。十方名四方四维上下。佛名所应知事悉知无余。发露者。于诸佛所发露一切罪无所覆藏。后不复作如堤防水。黑恶者。无智慧明故多犯众恶若不善法若隐没无记。三三种者。身口意生恶现报生报后报。自作教他作随喜作。从三种烦恼起三种烦恼。谓欲界系色界系无色界系。若助贪欲烦恼。若助嗔恚烦恼。若助愚痴烦恼。若上烦恼若中烦恼若下烦恼。今身先身尽忏悔者。今世先世所作众恶尽悔无余。地狱者。八种热地狱。十种寒冰地狱。畜生者。若地生若水生若无足若二足若多足。饿鬼者。食唾食吐食荡涤汁。食脓血屎尿等。若我行业应于此三恶道受者。愿令是罪此身现受。若后身受莫于地狱饿鬼畜生中受。
　　复次佛自说忏悔法。若菩萨欲忏悔罪。应作是言。我于今现在十方世界中诸佛得阿耨多罗三藐三菩提。转法轮雨法雨。击法鼓吹法蠡建法幢。以法布施满足众生。多所利益多所安隐。怜愍世间饶益天人。我今以身口意。头面礼现在诸佛足。诸佛知者见者世间眼世间灯。我于无始生死已来所起罪业。为贪欲嗔恚愚痴所逼故。或不识佛不识法不识僧。或不识罪福。或身口意多作众罪。或以恶心出佛身血。或毁灭正法。破坏众僧。杀真人阿罗汉。或自行十不善道。或教他令行。或复随喜。若于众生有不爱语。若以斗秤欺诳侵人。以诸邪行恼乱众生。或不孝父母。或盗塔物及四方僧物。佛所说经戒或有毁破。违逆和尚阿阇梨。若人发声闻乘辟支佛乘。发大乘者。恶言毁辱轻贱嫌恨悭嫉覆心故。于诸佛所或起恶口。或说是法非法。说非法是法。今以是罪于现在诸佛知者见者证者所。尽皆发露不敢覆藏。从今已后不敢复作。若我有罪应堕地狱畜生饿鬼阿修罗中。不值三尊生在诸难。愿以此罪今世现受。如过去诸菩萨求佛道者。忏悔恶业罪。我亦如是发露忏悔不敢覆藏后不复作。若今诸菩萨求佛道者。忏悔恶业罪。我亦如是发露忏悔不敢覆藏后不复作。如未来诸菩萨求佛道者。忏悔恶业罪。我亦如是发露忏悔不敢覆藏后不复作。
　　如过去未来现在诸菩萨求佛道者。忏悔恶业罪。已忏悔今忏悔当忏悔。我亦如是忏悔恶业罪不敢覆藏后不复作。
　　问曰。汝已说忏悔法。云何为劝请。答曰。
　　十方一切佛　　现在成道者
　　我请转法轮　　安乐诸众生
　　十方一切佛　　若欲舍寿命
　　我今头面礼　　劝请令久住
　　转法轮者。说四圣谛义三转十二相是苦谛是苦集是苦灭是至苦灭道。是名一转四相。是苦谛应知。是苦集应断。是苦灭应证。是至苦灭道应修。是名第二转四相。是苦谛知已。是苦集断已。是苦灭证已。是至苦灭道修已。是名第三转四相。四相者。四谛中生眼智明觉。有人言声闻乘辟支佛乘大乘。是名法轮解说。是三乘义名为转法轮。安乐诸众生者。五欲乐不名为安乐。为今世后世。得清净安乐入于三乘。是名安乐。是人劝请诸佛转法轮。令诸众生受涅槃乐。若未得涅槃令受世间乐。是故说安乐。寿者。受业报因缘故。命根相续得住。如变化所作随心业而住。心业止则灭。劝请名至诚求愿。诸佛观诸众生巨细无异。是故求请望得从愿。莫舍寿命住无量阿僧祇劫度脱众生。
　　复次佛自说劝请法。菩萨应作是言。我礼现在十方诸佛。始得阿耨多罗三藐三菩提未转法轮我今求请。愿转法轮击法鼓吹法蠡建法幢。设大法祠然大法炬。以是法施满足众生。多所利益多所安乐。怜愍世间饶益天人。是故我今劝请。是名劝请。诸佛转法轮久住者。亦应言现在十方诸佛。是诸佛欲舍寿命我请久住。多所利益多所安乐。怜愍世间饶益天人。问曰。汝已说忏悔劝请。云何名为随喜。答曰。
　　所有布施福　　持戒修禅行
　　从身口意生　　去来今所有
　　习行三乘人　　具足三乘者
　　一切凡夫福　　皆随而欢喜
　　布施福者。从舍悭法生。持戒福者。能伏身口业生。禅行者诸禅定是。从身口生者。因身口布施持戒迎来送去等。因意生者禅定慈悲等。去来今所有者。一切众生三世福德。行三乘者。求声闻乘辟支佛乘大乘。具足三乘者。成就阿罗汉乘辟支佛乘佛乘。一切者皆尽无余。凡夫者未得四谛者是。福德者有二种业。善及不隐没无记业是。随喜者。他人作福心生欢喜称以为善。
　　问曰。汝以说忏悔劝请随喜。云何为回向。答曰。
　　我所有福德　　一切皆和合
　　为诸众生故　　正回向佛道
　　我者己身。所有福德者。若从身生。若从口生。若从意生。若因布施生。若因持戒生。若因修禅生。若因随喜生。若因劝请生。如是等及余所有善。皆名所有福德。一切皆和合者。心念诸福德合集称量知其广大。诸众生者三界众生。正者如诸佛回向。如真实回向。回向菩提。回向菩提者。回诸福德向阿耨多罗三藐三菩提。又随喜回向。此二事佛亦自说。有菩萨摩诃萨。欲随喜回向应念诸佛。断三界相续道灭诸戏论。干烦恼淤泥。灭诸刺棘除诸重担逮得己利。正智解脱心得自在尽诸有结。无量无边不可思议阿僧祇十方世界。一一世界中。亦无量无边不可思议阿僧祇诸佛出已灭度。从初发心乃至得佛入无余涅槃。至遗法未尽于其中间是诸佛所有善根福德。应六波罗蜜及所受辟支佛记所有善根。又声闻人善根。若布施持戒修禅。及学无学无漏善根。及诸佛戒品定品慧品解脱知见品。大慈大悲等无量功德。及诸佛有所说法。于此法中有人信解受学得此法利。是诸人等所有善根。于此法中及凡夫所种善根及诸天龙夜叉乾闼婆阿修罗迦楼罗紧那罗摩睺罗伽。得闻法已生诸善心。乃至畜生闻法生诸善心。及诸佛欲入涅槃时。众生所种善根。是诸善根福德一切和合称量使无遗余。以最上最妙最胜无上无等无等等随喜。随喜已。以是随喜所生福德。回向阿耨多罗三藐三菩提。未来现在诸佛亦如是。是三世诸佛福德及因诸佛所生福德心皆随喜。回向阿耨多罗三藐三菩提。是故偈说。
　　罪应如是忏　　劝请随喜福
　　回向无上道　　皆亦应如是
　　如诸佛所说　　我悔罪劝请
　　随喜及回向　　皆亦复如是
　　无始世界来。有无量遮佛道罪。应于十方诸佛前忏悔。劝请诸佛随喜回向亦应如是。如佛所知所见所许忏悔。我亦如是忏悔劝请诸佛。随喜回向亦复如是。若如是忏悔劝请随喜回向。是名正回向。问曰。云何名为诸佛所知所见所许忏悔劝请随喜回向。答曰。忏悔劝请如先说。随喜回向。如大品经中。须菩提白佛言。世尊。所说菩萨于过去未来现在一切诸佛及诸弟子一切众生所有福德善根尽和合称量。以最上随喜。世尊。云何名为最上随喜。佛告须菩提。若菩萨于过去未来现在诸法。不取不念不见不得不分别而能如是思惟。是诸法皆从忆想分别众缘和合有一切法实不生无所从来。是中乃至无有一法已生今生当生。亦无已灭今灭当灭。诸法相如是。我顺诸法相随喜。随喜已亦随诸法实相回向阿耨多罗三藐三菩提。是名最上随喜回向。
　　复次须菩提。求佛道善男子善女人。不欲谤佛者。应以善根如是回向。应作是念。如诸佛心佛智佛眼。知见是善根福德本末体相从何而有。我亦如是随诸佛知见随喜。如诸佛所许我亦如是以善根回向。若菩萨如是回向。则不谤诸佛亦无过咎。深心信解如实回向。是名大回向具足回向。复次须菩提。善男子善女人以诸善根福德应如是回向。如诸贤圣。戒品定品慧品解脱品解脱知见品。不系欲界不系色界不系无色界。不在过去不在未来不在现在。以不系三界故。是回向亦如是不系。所回向处亦不系。若菩萨能如是得心信解如实。是名不失回向无毒回向法性回向。若菩萨于此回向取相贪着是名邪回向。是故诸菩萨摩诃萨。应如诸佛所知法相。以是法相回向。能至阿耨多罗三藐三菩提。是名正回向。
分别功德品第十一
　　问曰。忏悔劝请随喜回向。应云何作于昼夜中几时行。答曰。
　　以右膝着地　　偏袒于右肩
　　合掌恭敬心　　昼夜各三时
　　以恭敬相故。右膝着地偏袒右肩合掌。是事应初夜一时礼一切佛。忏悔劝请随喜回向。中夜后夜皆亦如是。于日初分日中分日后分亦如是。一日一夜合为六时。一心念诸佛如现在前。问曰。作是行已得何果报。答曰。
　　若于一时行　　福德有形者
　　恒河沙世界　　乃自不容受
　　若于一时中。行此事者。所得福德若有形者。恒河沙等无量无边不可思议三千大千世界所不容受。如三支经除罪业品中说。佛告舍利弗。若善男子善女人。以满恒河沙等三千大千世界七宝布施诸佛。若复有人劝请诸佛转法轮此福为胜。又佛于般若波罗蜜随喜回向品中说。善哉善哉须菩提。汝能作佛事。与诸菩萨说回向法。若菩萨作是念。如诸佛知见是善根福德本末体相。何因缘故有。我亦如是随佛所知所见回向。是人得福多。譬如恒河沙等三千大千世界中众生皆成就十善道。菩萨回向福德最上最妙最胜无比无等无等等。须菩提。置是恒河沙等三千大千世界众生。成就十善道。若恒河沙等三千大千世界众生皆得四禅。其福比此。亦复最上最妙最胜。四无量心四无色定五神通。得须陀洹果斯陀含果阿那含果阿罗汉果辟支佛道亦如是。如法回向福德最上最妙最胜。须菩提。置此恒河沙等三千大千世界众生皆作辟支佛。若有恒河沙等三千大千世界众生。皆发阿耨多罗三藐三菩提心。复有恒河沙等三千大千世界众生。其一菩萨以取相心。供养是诸众生衣服饮食卧具医药。于恒河沙等劫。以一切乐具供养恭敬尊重赞叹。一一菩萨皆亦如是。须菩提。于意云何。是诸菩萨以此因缘。得福多不。甚多世尊。如是福德算数譬喻所不能及。若是福德有形。恒河沙等世界所不能受。佛告须菩提。善哉善哉须菩提。是菩萨为般若波罗蜜守护。以善根随法性回向所得福德。先诸菩萨取相布施福德。百分不及一。千分万分百千万亿分。乃至算数譬喻所不能及。何以故。先诸菩萨取相分别布施。皆是有量有数。又般若波罗蜜回向品中说。佛告净居天子。置此恒河沙等三千大千世界众生皆发阿耨多罗三藐三菩提心。余恒河沙等三千大千世界众生。一一菩萨以取相心供养是诸众生衣服饮食卧具医药资生之物。随意供养于恒河沙等劫。诸天子。若是恒河沙等三千大千世界众生发阿耨多罗三藐三菩提心。余恒河沙等三千大千世界中众生皆亦发阿耨多罗三藐三菩提心。其一菩萨供养是诸菩萨衣服饮食卧具医药资生之物于恒河沙等劫。是布施取相分别。如是诸菩萨各于恒河沙等劫。供养是诸菩萨衣服饮食卧具医药资生之物。随意供养恭敬尊重赞叹。皆是取相布施。若菩萨为般若波罗蜜所护。过去未来现在诸佛戒品定品慧品解脱品解脱知见品。及声闻五品。及诸凡夫人于中种善根。已种今种当种。尽和合称量使无遗余。最上最妙最胜无等无等等不可思议随喜福德。回向阿耨多罗三藐三菩提。作是念。我是福德能至佛道。是福德于先取相福德百分不及一。千分万分亿分乃至算数譬喻所不能及。何以故。是诸菩萨取相分别布施故。复有恒河沙等三千大千世界众生。皆发阿耨多罗三藐三菩提心。身行善业口行善业意行善业。复有恒河沙等三千大千世界众生。皆发阿耨多罗三藐三菩提心。若人于恒河沙等劫恶口骂詈皆能忍受。于恒河沙等劫。身心精进除诸懈怠。摄心禅定无诸乱想。而皆取相不如菩萨如法性回向其福为胜。是故如汝先说。作如是事得何等利者。得如是大福德聚。是故若人欲得如是无量无边不可思议福德聚者。应行是忏悔劝请随喜回向。不惜身命利养名闻。于昼夜中常应勤行。问曰。汝但说劝请随喜回向中福德。何故不说忏悔中福德耶。答曰。于诸福德中。忏悔福德最大。除业障罪故。得善行菩萨道行劝请随喜回向与空无相无愿和合无异。复次忏悔。如如意珠随愿皆得。如佛说。若人欲于婆罗门大姓中生。刹利大姓中生。居士大家中生。应如是忏悔罪业无所覆藏后不更作。若有人欲生四天王天上忉利天上夜摩天上兜率陀天上化乐天上他化自在天上。亦应如是忏悔罪业无所覆藏后不更作。若人欲生梵世乃至非想非非想处。是人亦应如是忏悔罪业无所覆藏后不更作。若人欲得须陀洹果斯陀含果阿那含果阿罗汉果。亦应如是忏悔罪业。若人欲得三明六神通声闻道中自在力尽声闻功德彼岸。亦应如是忏悔罪业。若人欲得辟支佛道。亦应如是忏悔罪业。若人欲得一切智慧不可思议智慧无碍智慧无上智慧。亦应如是忏悔罪业无所覆藏后不更作。是故当知忏悔有大果报。问曰。汝言忏悔除业障罪。余经中说。佛告阿难故作业必当受报。又阿毗昙中说。诸业因缘不空。果报不失不灭。又经说众生皆属业。皆从业有依止于业。众生随业各自受报。若现报若生报若后报。又业报经中阎罗王为众生说言。咄众生。汝此罪非父母作天作沙门婆罗门作。汝自作自应受报。又贤圣偈中说。
　　实法如金刚　　业力将无胜
　　今我已得道　　而受恶业报
　　又佛自说。
　　大海诸名山　　丘陵树林木
　　地水火风等　　日月诸星宿
　　若至劫烧时　　皆尽无有余
　　业于无量劫　　常在而不失
　　汝遇具相者　　一切智人师
　　先所造罪业　　已偿其果报
　　今虽得值佛　　垢尽证圣果
　　以余因缘故　　木刺犹在身
　　是故不应言忏悔除业罪。答曰。我不言忏悔则罪业灭尽无有报果。我言忏悔罪则轻薄于少时受。是故忏悔。偈中说。若应堕三恶道愿人身中受。又如来智印经中说。佛告弥勒。诸菩萨深心爱乐阿耨多罗三藐三菩提者。有罪应在恶道受报是罪轻微。后世受恶形。或多疾病无有威德生下贱家贫穷家邪见家邪业自活家。生违意处多忧愁处。国土破坏聚落破坏。居家破坏所爱破坏。不遇善知识常不闻法不得利养。若得粗弊常不自供。能令下贱之所信敬于诸大人不得信敬。修集诸福时。多有障碍不得成就。诸根闇钝习禅意乱。不得无漏觉意功德。不知经法随宜所趣乃至恶梦偿恶道报。又佛说人有小罪。今世可受报。是罪转多便堕地狱。云何是人今世小罪转多而堕地狱。有人不修身不修戒不修心不修慧无有大意。是人小罪便堕地狱。云何是人有罪今世应受报。罪不增长不入地狱。有人修身修戒修心修慧。有大志意心无拘阂。如是人有罪不复增长今世现受。譬如人以小器盛水。着一升盐则不可饮。若复有人。以一升盐投于大池尚不觉盐味。何况叵饮。何以故。水多盐少故。罪亦如是。偈说。
　　升盐投大海　　其味无有异
　　若投小器水　　碱苦不可饮
　　如人大积福　　而有少罪恶
　　不堕于恶道　　余缘而轻受
　　又人薄福德　　而有少罪恶
　　心志狭小故　　罪令堕恶道
　　若人火势弱　　食少难消食
　　此人虽不死　　其身受大苦
　　若人身势强　　食少难消食
　　此人终不死　　但受轻微苦
　　善福慧火弱　　而有少恶罪
　　是罪无救者　　能令堕地狱
　　有大福德者　　虽有罪恶事
　　不令堕地狱　　现身而轻受
　　譬如鸯崛魔　　多杀于人众
　　又欲害母佛　　得阿罗汉道
　　今世轻受又如阿阇世害得道父王。以佛及文殊师利因缘故重罪轻受。又如人毒蛇生时雨血。后渐长大意欲杀人眼看即死。若以气嘘亦死。是故时人号为气嘘。是人命终时。舍利弗往至其所。心中嗔恚眼看不死嘘亦不死。舍利弗身色方更光显。心即清净上下七观。以是因缘命终之后七反生天上七反生人中。于后人寿四万岁时。当得辟支佛道。身黄金色。时人谓是金聚来。欲斫取即命终涅槃。又如阿输伽王。以兵伏阎浮提。杀万八千宫人。先世施佛土故。起八万塔。常于大阿罗汉所听受经法。后得须陀洹道。即人身轻偿。如是等罪多行福德志意旷大。集诸功德故不堕恶道。是故汝先难若忏悔罪业。则灭尽无有果报者是语不然。复次若言罪不可灭者。毗尼中佛说忏悔除罪则不可信。是事不然。是故业障罪应忏悔。
分别布施品第十二
　　菩萨能行如是忏悔劝请随喜回向。
　　福德力转增　　心亦益柔软
　　即信佛功德　　及菩萨大行
　　是菩萨以忏悔劝请随喜回向故。福力转增心调柔软。于诸佛无量功德清净第一凡夫所不信而能信受。及诸大菩萨清净大行。希有难事亦能信受。复次。
　　苦恼诸众生　　无是深净法
　　于此生愍伤　　而发深悲心
　　菩萨信诸佛菩萨无量甚深清净第一功德已愍伤诸众生。无此功德但以诸邪见受种种苦恼故。深生悲心。
　　念是诸众生　　没在苦恼泥
　　我当救拔之　　令在安隐处
　　是菩萨得悲心已作是念。是诸众生常为贪恚痴所病。以身心受诸苦恼。我当拔济使离身心苦恼深埿。毕竟无生老病死患。得住安隐涅槃乐处。是故于此苦恼众生生深悲心。以悲心故为求随意使得安乐。则名慈心。
　　若菩萨如是　　深随慈悲心
　　断所有贪惜　　为施勤精进
　　菩萨是求佛道。度苦恼众生。念者随名随顺慈悲不随余心。深慈名遍。诸众生念彻骨髓。所有名一切内外。所有金银珍宝国城妻子等。贪名欲得无厌惜名。爱着不欲与他断名。离此三恶如是则开檀波罗蜜门。是故常应一心勤行无令放逸。何以故。菩萨作是念。我今随所能作利益众生。发坚固施心。
　　所有一切物　　有命若无命
　　转轮天王位　　无求而不与
　　乃至于男女　　族姓好妻妾
　　年少甚端严　　巧便能事人
　　恭顺心柔和　　爱念情甚至
　　惜之过寿命　　求者皆能与
　　乃至身血肉　　骨髓及手足
　　头目耳鼻等　　及身皆能与
　　是菩萨定心布施。凡所有外物。若有命若无命。无有乞而不与。无命物者金银珍宝。乃至转轮圣王位天王位。有命物者男女贵族好家年少妻妾。端严柔和恭敬善顺。爱惜之至过于身命而能施人。如一切施菩萨所有外物及妻子等皆能施与。是菩萨乃至自身肉血头目手足耳鼻。割肉出骨破骨出髓。如萨陀波仑。或举身施与。一切所爱无过身者。亦能施与如萨和檀。如菩萨为兔以身施与仙人。如尸毗王以身代鸽。问曰。是菩萨为分别知布施及布施果报故。能以难事施。为但以慈悲心所发故施。答曰。
　　如是布施者　　则得如是报
　　内以支节等　　并及诸外物
　　内物名头目手足等。外物名妻子金银宝物等。是菩萨如实知施。是得是报各各分别。又信诸经所说。或以天眼得知。问曰。汝先说知以身支节布施及外物布施所得果报。今可说所得果报。答曰。宝顶经中无尽意菩萨第三十品檀波罗蜜义中说。菩萨立愿须食者施食。令我得五事报。一者得寿命。二者得胆。三者得乐。四者得力。五者得色。须浆与浆者。先于人中得香美饮。后得除诸烦恼渴爱。须乘与乘则得随意乐报。成就四如意足。后得三乘道。须衣与衣则得惭愧衣报。须灯明与灯明。则得佛眼光明。须伎乐与伎乐。则得具足天耳。须末香涂香与末香涂香。则得身无臭秽。须汁与汁则得味味相报。须房舍与房舍。则得与一切众生作归依救护。施资生之具者。则得助菩提功德。施医药者则得无老病死常乐安隐。施奴婢者。则得自在随意具足智慧。施金银珊瑚车磲马脑者。则得具足三十二相。施种种杂物庄严具。则得八十随形好。施象马车者。则得具足大乘。施园林者则得具足禅定乐。施男女者。得所爱阿耨多罗三藐三菩提。施仓谷宝藏者。则得具足法藏。施以一国土一阎浮提四天下王位者。则得道场自在法王。施诸戏乐具者。则得法乐。以足施者。则得法足能到道场。以手施者。则得宝手。能施一切以耳鼻施者。则得具足身体。以眼施者。则得具足无阂法眼。以头施者。则得三界特尊一切智慧。以血肉施者。令诸众生得坚固行。以髓施者得金刚身无能坏者。如是开施门果报。余施果报亦应知。以卧具施者。得三乘安隐解脱。床以坐处施者。则得菩提树下道场不可坏处。以妻施者。为得法喜娱乐故。以道施者。为生死失道众生得入正道故。以筏施者为得度欲流有流见流无明流故。以骨施者。为得戒坚定坚解脱坚解脱知见坚众生坚故。以眷属施者。为得成就无量无边阿僧祇福德天人眷属同心清净不可沮坏故。以善哉施者。为得说法时天龙夜叉乾闼婆沙门婆罗门欢喜称赞故。以经卷施者。为得九部经久住无量时故。以法施者。为得通达一切法故。集一切功德故。是菩萨如是乐行布施。知布施清净。知布施果报所得多少。是故。
　　非法财施等　　乃至智呵施
　　无有如是施　　但合空等施
　　非法者。恶行所得财。财名资生之物。取要言之。以恶业得财物施。菩萨知是布施不清净故。如是等诸余非法施乃至智所呵施不为此事。菩萨行布施。唯与空智慧等种种功德和合。问曰。所说非法得财施等。及空智慧等和合施。此二施应广分别。答曰。是二施。无尽意菩萨会品中檀波罗蜜中说。初分别布施功德。所谓诸菩萨无非法求财施。无热恼众生施。无恐畏施。无著故施。无请而不施。无不如所许施。无吝好以不好施。无不深心施。无谄曲施。无假伪施。无损果施。无邪心施。无痴心施。无杂心施。无不信解脱施。无疲厌施。无亲附施。无以承望己施。无求福田者施。无轻一切众生非福田者施。无持戒毁戒高下心施。无求名闻施。无自高心施。无卑他施。无懊惜施。无悔心施。无急唤故施。无恶贱施。无自然法施。无求果报施。无嗔恚施。无令人渴乏施。无恼求者施。无轻弄彼施。无欺诳施。无俾面施。无掷与施。无不一心施。无不自手施。无不常施。无休息施。无断绝施。无竞胜施。无轻少物施。无请随自恣而以轻物施。无不称力施。无非福田施。无于少物劣弱心施。无恃多物憍心施。无邪行施。无乐受生施。无恃色族富贵施。无求生四王释梵天上施。无求声闻辟支佛乘施。无求国王王子施。无限一世施。无厌足施。无不回向萨婆若施。无不净施。无非时施。无刀毒施。无恼弄众生施。无智者所呵施。如是开示施门余不净施亦应当知。所谓诸菩萨无应弃物施。无憎恶涅槃施。无丰饶易得物施。无量恩施。无报恩施。无求反报施。无求守护施。无求吉施。无慢心施。无家法施。无因得即施。无不终身施。无垢心施。无游戏施。无以善知识故施。无轻施。无游逸施。无因失施。无以赞己故施。无以呵骂故施。无以祝愿故施。无以称希有事故施。无以明己信故施。无以畏故施。无诳施。无求眷属施。无不唱导施。无引众施。无不信施。无无因缘施。无随意施。无现奇特施。无自称赞施。无不随所求施。无为伏彼施施。无不爱施。无不任用物施。无不恭敬施。无下施。无以怪相故施。无抑挫施。无挟势得物施。无不清净心施。无疑心施。无破求者心施。无禁忌物施。无分别施。无以酒施。无以兵杖施。无夺彼物施。无令人生疑心施。无以亲近故施。无说彼过咎施。无随所爱施。无嗔施。无痴施。无戏论施。无不为菩提施。问曰。非法求财施。乃至不为菩提施。菩萨为有为无。若尽无者则有过咎不求福田。于众生无差别心。亦无知恩报恩。亦无家法国法施。若有者何以皆言无。答曰。是非法得财施。乃至不为菩提施。菩萨不必尽无。或时有。是布施。檀波罗蜜所不摄。不能具足檀波罗蜜故言无。空等功德和合施者。如无尽意菩萨经檀波罗蜜品中说。菩萨布施。与空心合故不尽。是施无相修故不尽。是施无愿守护故不尽。是施善根所摄故不尽。是施随解脱相故不尽。是施能破一切魔故不尽。是施不杂烦恼故不尽。是施得转胜利故不尽。是施决定心故不尽。是施集助菩提法故不尽。是施正回向故不尽。是施得道场解脱果故不尽。是施无边故不尽。是施不可尽故不尽。是施不断故不尽。是施广大故不尽。是施不可坏故不尽。是施不可胜故不尽。是施至一切智慧故不尽。是施断非法求财施等垢成就空等诸功德故不尽。非法求财施等是施垢施。与垢合是不净施。与空等功德合是净。复次是施净不净今当更说。经说施有四种。有施于施者是净不于受者净。有施于受者是净不于施者净。有施于施者净亦于受者净。有施不于施者净亦不于受者净。若施者成就善身口意业受者成就恶身口意业。是名于施者净不于受者净。若施者成就恶身口意业受者成就善身口意业。是名于受者净不于施者净。若施者成就善身口意业受者亦成就善身口意业。是名于施者净于受者亦净。若施者成就不善身口意业受者亦成就不善身口意业。是名不于施者净亦不于受者净。贪欲嗔恚愚痴。若断若不断。亦应如是分别。复次四种布施中。有净不净。一从施者净。二从受者净。三共净是名净。一不从施者净。二不从受者净。三不共净。是名不净。是中施者有功德故从施者施得净。以受者有功德故从受者施得净。以施者受者有功德故从施者受者施得净。施者有罪故从施者施不净。受者有罪故从受者施不净。施者受者有罪故从施者受者施不净。施者功德受者功德。施者罪受者罪。先已说。问曰。汝说此四种施中。菩萨应行何施。答曰。
　　四种布施中　　行二种净施
　　不求于名利　　及以求果报
　　是布施有四种三净三不净。不净尽不行。净中行二净。一者施者净不于受者净。二者共净。于此二净施中应常精进。何以故。是菩萨不期果报故。若期果报者。则求受者清净。净名施者受者功德庄严其心清净。不净名施者有悭惜心。如佛说悭为施垢。余烦恼虽为不净悭最为重。问曰。若菩萨于施者净及共净。应勤行此二施。悭为施者垢。亦是施大垢。若菩萨未离欲未能断悭。云何能行此二净施。答曰。
　　若物能起悭　　则不畜此物
　　菩萨若于有命无命物知生悭心者则不畜此物。是故有所施皆无吝惜。问曰。外物可不畜身当云何。答曰。
　　常为利众生　　解身如药树
　　为利益众生故。信解身如药树。如药树众生有用根茎枝叶华实等各得差病。随意而取无有遮护。菩萨亦如是。为利众生故能自舍身。作是念。若众生取我头目手足肢节脊腹髀膊耳鼻齿舌血肉骨髓等。随其所须皆能与之。或举身尽施。如是降伏其心修集善根。为方便所护。行檀波罗蜜。
十住毗婆沙论卷第六
分别布施品第十二之余
　　总相别相施　　皆悉能回向
　　是菩萨能以二种净施能知二种回向。一为总相。二为别相。总相回向者。有所施皆回向阿耨多罗三藐三菩提。别相施者。如布施果报中说。复次总相回向者。为安乐利益一切众生。别相回向者。无信众生令得信故。破戒者得持戒故。少闻者得多闻故。懈怠者得精进故。散乱心者得禅定故。愚痴众生得智慧故。悭者得舍心故。如是等种种别相。复次总相回向者。以六波罗蜜。回向阿耨多罗三藐三菩提。别相回向者。施外物时愿诸众生得大最乐。支节布施时愿诸众生具足佛身。问曰。布施有几种回向几种不回向。答曰。一为净四回向三种不回向。一菩萨布施为清净四事故回向。三种不回向。不为得王故回向。不为得欲乐故回向。不为得声闻辟支佛地故回向。不为得王故回向者。遮王则并遮一切贵人力势自在者。不为得欲乐回向者。除上贵人余受富乐五欲自娱者。不为得声闻辟支佛回向者。遮因小乘入无余涅槃。令得安住大乘。久后乃入无余涅槃。为四净回向者。菩萨所施为清净佛土故回向。为清净菩萨故回向。为清净教化众生故回向。为净萨婆若故回向。菩萨应如是方便回向无令布施损减使得势力。问曰。以何法令布施损减。以何法令布施增益。答曰。
　　若施不回向　　亦无有方便
　　求生于下处　　亲近恶知识
　　如是布施者　　是则为损减
　　若布施不回向阿耨多罗三藐三菩提。随逐世间乐故。求生下处无有方便。能出布施禅定果报自在所生。亲近障阂大乘知识。以是四法则布施损减。
　　离四施得增　　又应三心施
　　菩萨顺佛语　　亦不求果报
　　离此四法布施则得增益。一回向阿耨多罗三藐三菩提。二有方便回向。三求法王处。四亲近善知识。又应以三法心而行布施。一者怜愍一切众生故以菩提心行施。二者不远佛法而行布施。三者不求果报而行布施。复次。
　　为得三法故　　而行于布施
　　为欲求二法　　应当行布施
　　菩萨为得三法故行布施。一者佛法。二者说法。三者令诸众生住无上乐。又欲求二法行布施者。一者大富。二者具足檀波罗蜜。何以故。若菩萨大富。则离贫苦不取他财不求息利。无有债主不忧偿债。多财富足能自衣食。有能惠施利益亲族及善知识。眷属安乐其家丰饶。常如节会心常欢悦能大施与。眷属不轻人所敬仰。言皆信受众所依附人来师仰入众无畏。常好洗浴名香涂身。着好新衣具足庄严。见诸好色听好音声闻诸妙香。常食最上美味。细触怨贼难坏。善知识欢喜。是于人身得善果报。人所钦慕常称吉善。忘其丑恶。虽生下贱有大人相。虽无巧言成巧言者。虽不多闻成多闻者。虽少智慧成智慧者。若先端正倍复殊胜。若先大家倍复尊贵。若先巧言倍复巧言。若先多闻倍复多闻。若先智慧倍复有智。所可坐卧贵价宝床寤寐安隐侍卫具足。众宝为舍极意游戏。其身贵重须诸经书应意即得。势位随意亲近王易。诸贵人所念。诸医自往常有亲信消息所宜。有疾轻微若病易差。远离今世后世怖畏。毕竟永离不活怖畏常有救护。多有人众诸亲近者自谓多福。为同意者深自欣庆。有少施恩得大酬报。若加小恶得大殃祸。族姓女人少年端正具足庄严。自求给侍诸有谐利悉来归己。若作恶事事辄轻微。少有施作即获大利。多善知识怨憎转少。蛇虺毒药放逸恶人如是等事不得妄近。诸爱敬事皆悉归趣。若获利时众人代喜。若有衰恼人皆忧戚。众共示导竞以善吉。令远非法安住善法。所施业大见莫不欢。若与同心则以为足。不期世间富贵荣利。假使居位人思匡助除其衰恼。见他富贵无所悕尚。人咏其德不扬其过。虽小人名得大人号无不足色。视他颜貌不作矫异。若作婆罗门。于天寺中大获果报。读诸经书得其实利得而能施。若是刹利所习成就。善射音声善能贯练。治世典籍能得果报若是毗舍播殖如意。若是商估能获其利。若是首陀罗所作事业多得如意。问曰。汝先说菩萨不以求果报心施。又复不为豪贵故施。而今说求大富故布施。是语得无自相违背。答曰。不相违也。若自为身求富受乐。是故说不应求富。今说求富但为利益众生。是故说为欲大施故求富。不为身已求富受乐。是则果中说因。若菩萨不得大富虽信乐布施无财可与。是故汝不应作难。复次断二法故应行布施。何等为二。一者悭。二者贪。此二法最为施垢。又得二法故行布施。所谓尽智无生智。又增益三种慧。一者自利慧。二者本慧。三者多闻慧。有人言。增长二法故应行施。一善二慧。略说菩萨应行四种施摄一切善法。一者等心施。二者无对施。三者回向菩提施。四者具足善寂灭心施。菩萨如是具足檀波罗蜜故勤行财施。
分别法施品第十三
　　菩萨于财施应如是修学又应修学法施如说。
　　众施法施最　　智者应修行
　　一切布施中第一最上最妙。所谓法施。是施智者所应行。问曰。何故但言智者应行法施。答曰。不智者若行法施即说异论。说异论故自失利亦失他利。问曰。何谓异论。答曰。佛欲灭度时告阿难。从今日后依修多罗莫依人。阿难云何名依修多罗不依人。有比丘来作是言。我现从佛闻现从佛受。是法是善是佛所教。是比丘语莫受莫舍。审谛听已应以经律捡其所说。若不入修多罗不入毗尼。又复违逆诸法相义。应报是比丘言。是法或非佛所说。或长老谬受。何以故。是法不入修多罗不入毗尼。又复违逆诸法相义。是则非法非善非佛所教。如是知已即应除却。复有比丘来作是言。彼住处有大众。有明经上座善说戒律。我现从彼闻。现从彼受。是法是善是佛所教。是比丘语莫受莫舍。审谛听已应以经律捡其所说。若不入修多罗不入毗尼。又复违逆诸法相义。应报是比丘言。长老彼比丘僧法相善相。或作非法非善说。或长老谬受。何以故。是法不入修多罗不入毗尼。又复违逆诸法相义。是则非法非善非佛所教。如是知已即应除却。复有比丘来作是言。彼住处多诸比丘。持修多罗持毗尼持摩多罗迦。我现从彼闻现从彼受。是法是善是佛所教。是比丘语莫受莫舍。审谛听已应以经律捡其所说。若不入修多罗不入毗尼。又复违逆诸法相义。应报是比丘言。长老彼比丘僧法相善相。或作非法非善说。或长老谬受。何以故。是法不入修多罗不入毗尼。又复违逆诸法相义。是则非法非善非佛所教。如是知已即应除却。复有比丘来作是言。彼住处中有长老比丘。多知多识人所尊重。我现从彼闻现从彼受。是法是善是佛所教。是比丘语莫受莫舍。审谛听已应以经律捡其所说。若不入修多罗不入毗尼。又复违逆诸法相义。应报是比丘言。长老彼诸比丘法相善相。或作非法非善说。或长老谬受。何以故。是法不入修多罗不入毗尼。又复违逆诸法相义。是则非法非善非佛所教。如是知已即应除却。是四名异论。是故言智者不依异论而行清白法施。问曰。云何知诸施中法施第一。答曰。经说有二施财法施。二施之中法施为上。复次。
　　决定王经中　　赞说法功德
　　及说法仪式　　应常修习行
　　若菩萨欲以法施众生者。应如决定王大乘经中称赞法师功德及说法仪式随顺修学。谓说法者应行四法。何等为四。一者广博多学能持一切言辞章句。二者决定善知世间出世间诸法生灭相。三者得禅定慧。于诸经法随顺无诤。四者不增不损如所说行。说法者处师子座复有四法。何等为四。一者欲升高座。先应恭敬礼拜大众然后升座。二者众有女人应观不净。三者威仪视瞻有大人相。敷演法音颜色和悦人皆信受。不说外道经书心无怯畏。四者于恶言问难当行忍辱。处师子座复有四法。何等为四。一者于诸众生生饶益想。二者于诸众生不生我想。三者于诸文字不生法想。四者愿诸众生从我闻法者于阿耨多罗三藐三菩提而不退转。处师子座复有四法。何等为四。一者善能安住陀罗尼门。深信乐法。二者善得般舟三昧。勤行精进持戒清净。三者不乐一切生处。不贪利养。不求果报。四者于三解脱心无有疑。又能善起诸深三昧具足威仪。忆念坚固有念安慧。不调戏不轻躁。不无羞不痴乱。言无错谬守护诸根不贪美味。善摄手足所念不忘。乐行头陀分别世间出世间法。心无疑悔言辞章句不可穷尽。为诸听者求安隐利不求他过。有如是法应处师子座。复有四法。一不自轻身。二不轻听者。三不轻所说。四不为利养。佛告阿难。说法者应说何法。阿难。所可说法不可示不可说无相无为。世尊。法若尔者云何可说。阿难。是法甚深。如来以四相方便而为演说。一以音声。二以名字。三以语言。四以义理。又以四因缘而为说法。一者为度应度众生。二者但说色受想行识名字。三者以种种文辞章句利益众生。四者虽说名字而亦不得。譬如钵油清净无垢。于中观者自见面相。阿难。汝若见若闻智慧男子若持戒女人若圣弟子能作是说我于钵油见实人不。世尊我不闻不见智慧男子持戒女人若圣弟子能作是言我于钵油见真实人。何以故。智者先知钵油非有何况有人。但以假名说言钵油而见人相。阿难。如来亦复如是。但以名字假有所说。阿难。如来以四因缘而为说法。众生闻者心得安乐。种涅槃因。如来说法音声遍满十方世界。众生闻者心得欢喜。离诸恶趣生兜术天。如来声中无男无女。男不取女相女不取男相。如来音者不恼众生不坏诸法。但为示现音声之性。说法者应习行是事。应随所行而为法施。施者受者所得果报。后当广说。
归命相品第十四
　　上已解说财施法施。今更分别。
　　白衣在家者　　应多行财施
　　余诸善行法　　今当复解说
　　是二施中。在家之人当行财施。出家之人当行法施。何以故。在家法施不及出家。以听受法者于在家人信心浅薄故。又在家之人多有财物。出家之人于诸经法读诵通达为人解说在众无畏。非在家人之所能及。又使听者起恭敬心不及出家。又若欲说法降伏人心不及出家。如说。
　　先自修行法　　然后教余人
　　乃可作是言　　汝随我所行
　　是事出家者所宜。非在家者所行。又说。
　　身自行不善　　安能令彼善
　　自不得寂灭　　何能令人寂
　　是故身自善　　能令彼行善
　　自身得寂灭　　能令人得寂
　　善法寂灭。是出家者之所应行。又出家之人于听法者恭敬心胜。又出家之人若行财施则妨余善。又妨行远离阿练若处空闲林泽。出家之人若乐财施悉妨修行。如是等事。若行财施必至聚落与白衣从事多有言说。若不从事无由得财。若出入聚落见闻声色。诸根难摄发起三毒。又于持戒忍辱精进禅定智慧心薄。又与白衣从事。利养垢染发起爱恚悭嫉烦恼。惟心思惟力。而自抑制心志。弱者或不自制。或乃致死。或得死等诸恼苦患贪着五欲舍戒还俗故名为死。或能反戒多起重罪。是名死等诸恼苦患。以是因缘故。于出家者称叹法施。于在家者称叹财施。如是广说在家菩萨所行财施。余诸善行今当说之。发心菩萨先应归依佛归依法归依僧。从三归所得功德。皆应回向阿耨多罗三藐三菩提。复次。
　　归依佛法僧　　菩萨所应知
　　菩萨应当如实善解归依佛归依法归依僧。问曰。云何名为归依佛。答曰。
　　不舍菩提心　　不坏所受法
　　不舍大悲心　　不贪乐余乘
　　如是则名为　　如实归依佛
　　菩提心者。发心求佛不休不息不舍是心。不坏所受法者。谓菩萨各受所乐善法戒行。是行应行是不应作。若应诸波罗蜜。若应四功德处。如是等种种善法。为利益众生故。受持修行不令毁缺。大悲心者欲度苦恼众生为求佛道乃至梦中亦不离大悲。不贪余乘者。深信乐佛道故。不贪声闻辟支佛乘。有是法故。当知如实归依佛。问曰。云何名为归依法。答曰。
　　亲近说法者　　一心听受法
　　念持而演说　　名为归依法
　　说法者于佛深法解说敷演。开示善恶断诸疑惑。常数亲近往至其所。供养恭敬一心听受。以忆念力执持不忘。思惟筹量随顺义趣。然后为人如知演说。以是法施功德。回向佛道。是名归依法。问曰。云何名为归依僧。答曰。
　　若诸声闻人　　未入法位者
　　令发无上心　　使得佛十力
　　先以财施摄　　后乃以法施
　　深信四果僧　　不分别贵众
　　求声闻功德　　而不证解脱
　　是名归依僧　　又应念三事
　　声闻人者成声闻乘。未入法位者。于声闻道未得必定。能令此人发佛道心而得十力。若入法位者终不可令发无上心。设或发心亦不成就。如般若波罗蜜中尊者须菩提所说。已入正法位。不能发无上心。何以故。是人于生死已作障隔。不复往来生死。发无上心先以财施。摄者。以衣服饮食卧具医药所须之物摄。出家者以衣服饮食卧具医药杂香涂香摄。在家者以摄因缘生亲爱心。所言信受然后法施。令发无上道心果。僧者四向四果。众者于佛法中。受出家者相。具持诸戒未有果向不分别。如是僧以离恩爱奴故名为贵僧。信乐空无相无愿。而不分别戏论。依止是僧名为归依僧。求声闻功德而不证解脱者。知是僧持戒具足禅定具足智慧具足解脱具足解脱知见具足三明六通心得自在有大威德。舍世间乐出魔境界。利誉称乐不以为喜。衰毁讥苦不以为忧。常行六舍得八解脱随佛所教。有行道者有解脱者行一道者。破二种烦恼。善知三界。善通四谛善除五盖。安住六和敬法。具足七不退法八大人觉。舍离九结得声闻十种力。成就如是诸功德者。名为佛弟子众求如是功德。不求其解脱。何以故。深心信乐佛无碍解故。是名归依僧。复次若闻章句文字法。即得念实相法。名为归命法。若见声闻僧即念发菩提心诸菩萨众是名归依僧。见佛形像即念真佛是故归依佛。问曰。云何名为念真佛。答曰。如无尽意菩萨经中说念佛三昧义。念真佛者。不以色。不以相。不以生。不以性。不以家。不以过去未来现在。不以五阴十二入十八界。不以见闻觉知。不以心意识。不以戏论行。不以生灭住。不以取舍。不以忆念分别。不以法相。不以自相。不以一相。不以异相。不以心缘数。不以内外。不以取相觉观。不以入出。不以形色相貌。不以所行威仪。不以持戒禅定智慧解脱解脱知见。不以十力四无所畏诸佛法。如实念佛者。无量不可思议。无行无知无我我所。无忆无念。不分别五阴十二入十八界。无形无碍无发无住无非住。不住色不住受想行识。不住眼色不住眼识。不住耳声不住耳识。不住鼻香不住鼻识。不住舌味不住舌识。不住身触。不住身识。不住意法不住意识。不住一切诸缘。不起一切诸相。不生一切动念忆想分别等。不生见闻觉知。随行一切正解脱相。心不相续灭诸分别。破诸爱恚坏诸因相。除断先际后际中际。究畅明了无有彼此。无动故无喜。不受味故无乐。本相寂灭故无热。心无所营故解脱。相无色故无身。不受故无受。无想故无结。无行故无为。无知故无识。无取故无行。不舍故非不行。无处故无住。空故无来。不生故无去。一切忆念心心数法及余诸法。不贪不着不取不受不然不灭。先来不生无有生相。摄在法性过眼色虚空道。如是相名为真念佛。又念法者。佛法是善说。得今世报无有定时。可得观察善。将至道智者。内知初中后善言善义善淳善无杂具足清净。能断贪欲能断嗔恚能断愚痴。能除慢心能除诸见能除疑悔。能除憍贵能除诸渴。破所归趣断相续道。尽爱离欲寂灭涅槃。如是相名为念法。以空无相无愿。不生不灭毕竟寂灭无比无示。如念佛义中说。又念法有三种。从佛法是善说。至具足清净名为道。能断贪欲至寂灭涅槃。名为涅槃。空等至无比无示名为法体。又念僧者如先说僧功德。念是三宝得决定心。以如是念求于佛道而行布施。是名归依佛。为守护法而行布施。是名归依法。以是布施起回向心。成佛道时摄菩萨声闻僧。是名归依僧。
五戒品第十五
　　如是在家菩萨。能修善人业。远离恶人业。如说。
　　修起善人业　　如法集财用
　　堪则为重任　　不堪则不受
　　善人业者。略说善人业。自住善利亦能利人。恶人业者。自陷衰恼令人衰恼。如法集财用者。不杀不盗不诳欺人。以力集财如法用之供养三宝济恤老病等。堪受能行者则为重任。不堪行者则不受。若菩萨于今世事及后世事。若自利若利他如先所说必能成立。若知不堪行者此则不受复次。
　　世法无忧喜　　能舍于自利
　　常勤行他利　　深知恩倍报
　　世间法者。利衰毁誉称讥苦乐。于此法中心无忧喜。舍自利勤行他利者。菩萨乃至未曾知识。无因缘者所行善行舍置自利助成彼善。问曰。舍自利勤行他利此事不然。如佛说。虽大利人不应自舍己利如说舍一人以成一家。舍一家成一聚落。舍一聚落成一国土。舍一国土以成己身。舍己身以为正法。
　　先自成己利　　然后乃利人
　　舍己利利人　　后则生忧悔
　　舍自利利人　　自谓为智慧
　　此于世间中　　最为第一痴
　　答曰。于世间中为他求利犹称为善以为坚心。况菩萨所行出过世间。若利他者即是自利。如说。
　　菩萨于他事　　心意不劣弱
　　发菩提心者　　他利即自利
　　此义初品中已广说。是故汝语不然。深知恩倍报者。若人于菩萨所作好事应当厚报。又深知其恩。此是善人相。复次。
　　贫者施以财　　畏者施无畏
　　如是等功德　　乃至于坚牢
　　施贫以财者。有人先世不种福德。今无方便资生俭少。如是之人随力给恤。施无畏者。于种种诸怖畏。若怨贼怖畏饥饿怖畏水火寒热等。菩萨于此众怖畏中教喻诸人。安隐欢悦令无怖畏。如是功德最坚牢。最在后者于诸忧者为除其忧。于无力者而行忍辱。离慢大慢等。于诸所尊深加恭敬。于多闻者常行亲近。于智慧者咨问善恶。自于所行常行正见。于诸众生不谄不曲不作假爱。求善无厌多闻无量。诸所施作坚心成就。常与善人而共从事。于恶人中生大悲心。于善知识非善知识。皆作坚固善知识想。等心众生不吝要法。如所闻者为人演说。诸所闻法得其趣味。于诸五欲戏乐事中生无常想。于妻子所生地狱想。于资生物所生疲苦想。于产业事生忧恼想。于诸所求破善根想。于居家中生牢狱想。亲族知识生狱卒想。日夜思量得何利想。于不牢身得牢身想。于不坚财生坚财想。复次。
　　在家法五戒　　心应坚牢住
　　在家菩萨以三自归行上诸功德应坚住五戒。五戒是总在家之法。应离杀心慈愍众生。知自止足不贪他物。乃至一草非与不取。离于邪淫厌恶房内。防远外色目不邪视。常观恶露生厌离想。了知五欲究竟皆苦。若念妻欲亦应除舍。常观不净心怀怖畏。结使所逼离欲不着。常知世间为苦无我应发是愿。我于何时心中当得不生欲想。况复身行远离妄语。乐行实语不欺于人。心口相应有念安慧如见闻觉知而为人说。以法自处乃至失命言不诡异。酒是放逸众恶之门。常应远离不过于口。不狂乱不迷醉。不轻躁不惊怖。不无羞不戏调。常能一心筹量好丑。是菩萨或时乐舍一切而作是念。须食与食须饮与饮。若以酒施应生是念。今是行檀波罗蜜时随所须与。后当方便教使离酒得念智慧令不放逸。何以故。檀波罗蜜法悉满人愿。在家菩萨以酒施者是则无罪。以是五戒福德回向阿耨多罗三藐三菩提。护持五戒如护重宝如自护身命。问曰。是菩萨但应护持五戒。不护持诸余善业耶。答曰。
　　菩萨应坚住　　总相五戒中
　　余身口意业　　悉亦复应行
　　在家五戒已说其义。受此五戒应坚牢住。及余三种善业亦应修行。复次在家菩萨所应行法。
　　随应利众生　　说法而教化
　　是菩萨于诸众生。随有所乏皆能施与。若在国土城郭聚落林间树下。是中众生随所利益说法教化。所谓不信者为说信法。不恭敬者为说礼节。为少闻者说多闻法。为悭贪者说布施法。为嗔恚者说和忍法。为懈怠者说精进法。为乱意者。说正念处。为愚痴者解说智慧。复次。
　　随诸所乏者　　皆亦应给足
　　诸众生有所乏少皆应给足。有人虽富犹有不足。乃至国王亦应有所乏少。是故先虽说贫穷者施财。今更说随所乏少而给足之。复次。
　　诸有恶众生　　种种加恼事
　　谄曲怀憍逸　　恶骂轻欺诳
　　背恩无返复　　痴弊难开化
　　菩萨心愍伤　　勇猛加精进
　　诸恶众生以种种恶事侵娆菩萨。菩萨于此心无懈厌不应作是念。如是恶人谁能调伏谁能教化谁能劝勉。令度生死究竟涅槃。谁能与此往来生死。谁能与此和合同事。诸恶无理谁能忍之。我意止息不复共事。我悉舍远不复共事。亦复不能与之和合。是恶中之恶无有返复。何用此等而共从事。菩萨知见众生恶罪难除。应还作是念。是等恶人非少。精进能得令住如所乐法。为是等故我当加心勉力勤行亿倍精进后得大力乃能化。此恶中之恶。难悟众生如大医王。以小因缘便能疗治众生重病。菩萨如是除烦恼病。令住随意所乐功德。我于重罪大恶众生。倍应怜愍起深大悲。如彼良医多有慈心疗治众病。其病重者深生怜愍勤作方便为求良药。菩萨如是于诸众生烦恼病者悉应怜愍。于恶中之恶烦恼重者深生怜愍。勤作方便加心疗治。何以故。
　　菩萨随所住　　不开化众生
　　令堕三恶道　　深致诸佛责
　　菩萨随所住国土城邑聚落山间树下。力能饶益教化众生。而懈厌嫌恨贪着世乐。不能开化令堕恶道。是菩萨即为十方现在诸佛。深所呵责甚可惭耻。云何以小因缘而舍大事。是故菩萨不欲诸佛所呵责者。于种种谄曲重恶众生。心不应没随力饶益。应以诸方便勤心开化。譬如猛将将兵多所伤损王则深责以诸兵众。无所知故王不责之。
十住毗婆沙论卷第七
知家过患品第十六
　　菩萨如是学。应知家过恶。何以故。若知过恶或舍家入道。又化余人令知家过出家入道。问曰。家过云何。答曰。如经中说。佛告郁迦罗。家是破诸善根。家是深棘刺林难得自出。家是坏清白法。家是诸恶觉观住处。家是弊恶不调凡夫住处。家是一切不善所行住处。家是恶人所聚会处。家是贪欲嗔恚愚痴住处。家是一切苦恼住处。家是消尽先世诸善根处。凡夫住此家中不应作而作不应说而说。不应行而行。在此中住。轻慢父母及诸师长。不敬诸尊福田沙门婆罗门家是贪爱忧悲苦恼众患因缘。家是恶口骂詈苦切刀杖系缚考掠割截之所住处。未种善根不种已种能坏。能令凡夫在此贪欲因缘而堕恶道。嗔恚因缘愚痴因缘而堕恶道怖畏因缘而堕恶道。家是不持戒品。舍离定品。不观慧品。不得解脱品。不生解脱知见品。于此家中生。父母爱兄弟妻子眷属车马。增长贪求无有厌足。家是难满如海吞流。家是无足如火焚薪。家是无息觉观相续如空中风。家是后有恶如美食有毒。家是苦性如怨诈亲。家是障碍能妨圣道。家是斗乱种种因缘共相违诤。家是多嗔呵责好丑。家是无常虽久失坏。家是众苦求衣食等方便守护。家是多疑处犹如怨贼。家是无我颠倒贪着假名为有。家是技人虽以种种文饰庄严现为贵人。须臾不久庄严还作贫贱。家是变异会必离散。家如幻假借和合无有实事。家如梦一切富贵久则还失。家如朝露须臾灭失。家如蜜渧其味甚少。家如棘丛受五欲味恶刺伤人。家是针嘴虫。不善觉观常唼食人。家污净命多行欺诳。家是忧愁心多浊乱。家是众共王贼水火恶亲所坏。家是多病多诸错谬如是长者在家菩萨。应当如是善知家过。复次。
　　菩萨应当知　　在家之过恶
　　亲近于布施　　持戒善好喜
　　若见诸乞人　　应生五三想
　　在家菩萨应如是知家过患。当行布施持戒善好。布施名舍贪心。持戒名身口业清净。善名善摄诸根。好喜名同心欢乐。五三想名见乞儿应生五三想。初三者善知识想转身大富想。裨助菩提想。又有三想。折伏悭贪想。舍一切想。贪求一切智慧想。又有三想。随如来教想。不求果报想。降伏魔想。又有三想。见来求者生眷属想。不舍摄法想。舍邪受想。又有三想。离欲想。修慈想。无痴想。今当解第五三想。菩萨因来求者。令三毒折薄舍所施物生离欲想。于求者与乐因缘故。嗔恨心薄名修慈想。是布施回向无上道则痴心薄。是名不痴想。余想义应如是知。复次。
　　菩萨因求者　　具六波罗蜜
　　以是因缘故　　见求应大喜
　　六波罗蜜者。布施持戒忍辱精进禅定智慧。以因求者能得具足。以是利故。菩萨遥见求者心大欢喜作是念。行福田自然而至。我因此人得具足六波罗蜜。所以者何。若于所施物心不贪惜。是名檀波罗蜜。为阿耨多罗三藐三菩提施与。是名尸罗波罗蜜。若不嗔乞者是名羼提波罗蜜。当行施时不虑空匮心不退没。是名毗梨耶波罗蜜。若与乞者若自与时心定不悔。是名禅波罗蜜。以不得一切法而行布施不求果报。如贤圣无所著。以是布施回向阿耨多罗三藐三菩提。是名般若波罗蜜。复次。
　　所施物果报　　种种皆能知
　　悭惜在家者　　亦知种种过
　　所施物所获功德利物。悭惜在家所有过恶菩萨于此皆悉了知。问曰。若施得何功德。若惜在家有何过咎。答曰。菩萨以真智慧如是知。施与已是我物。在家者非我物。物施已则坚牢。在家者不坚牢。物施已后世乐。在家少时乐。物施已不忧守护。在家者有守护。苦物施已爱心薄。在家者增长爱。物施已无我所。在家者是我所。物施已无所属。在家者有所属。物施已无所畏。在家者多所畏。物施已助菩提道。在家者助魔道。物施已无有尽。在家则有尽。物施已从得乐。在家从得苦。施已舍烦恼。在家增烦恼。施已得大富乐。在家不得大富乐。施已大人业。在家小人业。施已诸佛所叹。在家愚痴所赞。复次。
　　于妻子眷属　　及与善知识
　　财施及畜生　　应生幻化想
　　一切诸行业　　是则为幻师
　　在家菩萨。于妻子等应生幻化想。如幻化事但诳人目。行业是幻主。妻子等事不久则灭。如经说。佛告诸比丘。诸行如幻化诳惑愚人无有实事。当知因业故有业尽则灭。是故如幻作是念。
　　我非彼所有　　彼非我所有
　　彼我皆属业　　随业因缘有
　　如是正思惟　　不应起恶业
　　父母妻子亲里知识奴婢僮客等。不能为我作救作归作趣。非我非我所。五阴十二入十八界。尚非我非我所。何况父母妻子等。我亦不能为彼作救作归作趣。我亦属业随业所受。彼亦属业随业所受。好恶果报如是三种筹量。一有义趣。二见经说。三见现事。不应为父母妻子等起身口意毫厘恶业。复次。
　　菩萨于妻所　　应生三三想
　　亦复有三三　　又复有三三
　　在家菩萨应生三想。所谓三者。妻是无常想失想坏想。又有三想。是戏笑伴非后世伴。是共食伴非受业果报伴。是乐时伴非苦时伴。又有三想。是不净想臭秽想可厌想。又有三想。是怨家想恼害想相违想。又有三想。罗刹想毗舍阇鬼想丑陋想。又有三想。入地狱想入畜生想入饿鬼想。又有三想。重担想减想属畏想。又有三想。非我想无定属想假借想。又有三想。因起身恶业想起口恶业想起意恶业想。又有三想。欲觉处想嗔觉处想恼觉处想。又有三想。枷杻相锁械相缚系相。复有三相。遮持戒相。遮禅定相。遮智慧相。复有三相坑相罗网相围合相。复有三相。灾害相疾病相衰恼相。复有三相。罪相黑耳相灾雹相。复有三相。病相老相死相。复有三相。魔相魔处相畏相。复有三相。忧愁相懊恼相啼哭相。复有三相。大豺狼相大摩竭鱼相大猫狸相。复有三相。黑毒蛇相鳣鱼相夺势力相。复有三相。无救相无归相无舍相。复有三相。失相退相疲极相。复有三相贼相狱卒相地狱卒相。复有三相。留相缚相结相。复有三相。泥相流相[漂　　寸]相。复有三相。械相锁相[米　　离]粘相。复有三相。猛火聚相刀轮相草炬相。复有三相。无利相刺棘相恶毒相。复有三相。陵上相覆映相贪着相。复有三相。恨相鞭杖相刀槊相。复有三相。忿恚相诤讼相打棒相。复有三相。怨憎会相离爱相闹相。取要言之。是以一切臭恶不净相。一切衰浊相。是一切不善根相。是故在家菩萨。于妻子见如是相。应生厌离心出家修善为善。若不能出家。不应于妻起诸恶业。复次。
　　若于子偏爱　　即以智力舍
　　因子行平等　　普慈诸众生
　　在家菩萨。若自知于子爱心偏多。即以智力思惟舍离。智力者应如是念。菩萨平等心。乃有阿耨多罗三藐三菩提。高下心者则无菩提。是阿耨多罗三藐三菩提。从一相无相得。不从别异相得。我今求阿耨多罗三藐三菩提。若于子所爱心偏多即有高下不名平等。即是别相非是一相。若如是者去阿耨多罗三藐三菩提。则为甚远。是故我不应于子偏生爱心。尔时于子应生三相。一于我为贼佛说等慈破令不等。爱心偏多故。二为贼害因是子故。破诸善根遮正智命。三我因是子逆道中行不行顺道。即时因子于诸众生等行慈心应作是念。子从余处来我亦从余处来。子至异处我去异处。我不知彼去处。彼不知我去处。彼不知我来处。我不知彼来处。是子非我所有。何为无故横生爱缚。如说。
　　彼我不相知　　所来所去处
　　彼我云何亲　　而生我所心
　　复次无始生死中。一切众生曾为我子。我亦曾为彼子。有为法中无有决定此是我子彼是他子。何以故。众生于六道中转轮互为父子。如说。
　　无明蔽慧眼　　数数生死中
　　往来多所作　　更互为父子
　　贪着世间乐　　不知有胜事
　　怨数为知识　　知识数为怨
　　是故我方便莫生憎爱心。何以故。若有善知识。常种种求利益。若有怨贼。常种种生无益相。有此憎爱心则不得通达诸法平等想。心高下者死后生邪处。正行者生正行处。是故我不应行邪行。于众生行平等。当得平等萨婆若。
入寺品第十七
　　如是在家菩萨。不应于诸事中生贪着心我我所心。何以故。随所贪着难舍之物法应施与。若能施与则除此过。菩萨如是无有贪着悭惜之心可以处家。问曰。在家菩萨。或有贪惜爱着之物有来求者。此应云何。答曰。
　　于所贪着物　　有来求索者
　　当自劝喻心　　即施勿悭惜
　　菩萨所贪惜物。若有乞人急从求索。汝以此物施与我者速得成佛。菩萨即时应自劝喻而施与之。如是思惟。若我今者不舍此物。此物必当远离于我。设至死时不随我去。此物则是远离之相。今为阿耨多罗三藐三菩提。具足檀波罗蜜故施与。后至死时心无有悔。经说。不悔心死必生善处。是得大利云何不舍。如是自劝犹贪惜者应辞谢乞者言。
　　我今是新学　　善根未成就
　　心未得自在　　愿后当相与
　　应辞谢乞者言。勿生嗔恨。我新发意善根未具。于菩萨行法未得势力。是以未能舍于此物。后得势力善根成就。心得坚固当以相与。复次。
　　若众不和合　　断于经法事
　　菩萨应随力　　方便令不绝
　　众僧或以事缘诤竞乖散法事有废。在家菩萨应勤心方便彼此之间心无所偏。若以财物若以言说礼敬求请令还和合。或以乏少衣食因缘。或邪见者横作障碍。或说法者欲求利养。或听法者心不恭敬。在家菩萨于此事中随宜方便。若以财物若以言说下意求请使法事不废。法事不废者。是为然佛法灯供养十方三世诸佛。复次。
　　斋日受八戒　　亲近净戒者
　　以戒善因缘　　深心行爱敬
　　斋日者。月八日十四日十五日二十三日二十九日三十日。及遮三忌。三忌者。十五日为一忌。从冬至后四十五日。此诸恶日多有鬼神侵克纵暴。世人为守护日故过中不食。佛因教令受一日戒。既得福德。诸天来下观察世间见之欢喜则便护念。在家菩萨于诸小事犹尚增益。何况先有此斋而不随顺。是故应行一日斋法。既得自利亦能利人。问曰。斋法云何。答曰。应作是言。如诸圣人常离杀生。弃舍刀杖常无嗔恚。有惭愧心慈悲众生。我某甲今一日一夜远离杀生。弃舍刀杖无有嗔恚。有惭愧心慈悲众生。以如是法随学圣人。如诸圣人常离不与取。身行清净受而知足。我今一日一夜远离劫盗不与取。求受清净自活。以如是法随学圣人。如诸圣人常断淫泆远离世乐。我今一日一夜除断淫泆远离世乐净修梵行。以如是法随学圣人。如诸圣人。常离妄语。真实语正直语。我今一日一夜远离妄语。真实语正直语。以如是法随学圣人。如诸圣人常远离酒。酒是放逸处。我今一日一夜远离于酒。以如是法随学圣人。如诸圣人常远离歌舞作乐花香璎珞严身之具。我今一日一夜远离歌舞作乐华香璎珞严身之具。以如是法随学圣人。如诸圣人常远离高广大床处在小榻草蓐为座。我今一日一夜。远离高广大床。处在小榻。草蓐为座。以如是法随学圣人。如诸圣人常过中不食。远离非时行非时食。我今一日一夜过中不食远离非时行非时食。以如是法随学圣人。如说。
　　杀盗淫妄语　　饮酒及华香
　　璎珞歌舞等　　高床过中食
　　圣人所舍离　　我今亦如是
　　以此福因缘　　一切共成佛
　　亲近持净戒比丘者。在家菩萨应亲近诸比丘尽能护持清净禁戒成就功德防远众恶者。以戒善因缘者。又应亲近持戒比丘身口业净心行直善无众恶者。深心爱敬者于上直心善行持戒比丘成就诸功德者。应生最上恭敬深心爱乐。问曰。在家菩萨若于持戒比丘成就功德生爱敬心者。应于破戒比丘生轻恚心耶。答曰。
　　若见破戒者　　不应起轻恚
　　在家菩萨若见破戒杂行比丘威仪不具所行秽浊覆藏瑕疵无有梵行自称梵行。于此比丘不应轻慢有嗔恚心。问曰。若不嗔恨应生何心。答曰。
　　应生怜愍心　　诃责诸烦恼
　　在家菩萨若见破戒比丘不应生嗔恨轻慢应生怜愍利益之心。作是念。咄哉此人遇佛妙法。得离地狱畜生饿鬼色无色界边地生处。诸根具足不聋哑不顽钝。值佛妙法别识好丑。心存正见解知义理。人身难得如大海中有一眼鳖头入板孔。生在人中倍难于此。既闻佛法能灭诸恶度诸苦恼得至正智。舍诸资生所有多少。永割亲族无所顾恋。若生凡庶或在种姓。信佛语故能舍出家。常闻破戒之罪。所谓自贱其身智所诃责。恶名流布常怀疑悔。死堕恶道得闻此事而犹破戒。行十善道乃得人身。而不能如法善用以自利益。咄哉三毒其力甚恶。常陵众生难得舍离。诸佛种种呵骂烦恼恶贼恶行如实有理。如是思惟不应轻贱破戒之人。又作是念。若我不能都离嗔恚轻慢心者。应自思惟。佛法无量犹如大海。或有开通而我不知。如大乘决定王经中。佛告阿难。或有比丘。根钝闇塞心不明了。不达诸法相。常念有想无想法中而取有想。生男女想生罪碍想生垢想生净想。生如是想者。名为钝根。心不明了则为有罪。阿难。若人一切法中不能善解名为不了。一切诸法从初以来。本体性相常不可得。是人不知如是之事。生是诸想则与外道无有差别。阿难。我所说法皆有开通明了清净。此中无罪亦无罪者。阿难。罪名疑悔愚痴闇冥。罪者名生众生想我想命想人想。皆因身见名为罪者。于我法中无如此人。若我法中定实有我众生命人身见等者。不言我法有开非是不开。我法从本已来常清净明了。复次阿难。若决定有罪有受罪者则身即是神即堕常见则无佛道。若身异于神即堕断见亦无佛道。如是六十二见皆可是菩提但是事不然。是故阿难。我于大众中师子吼说而无所畏言。我法有开非不有开。从本已来常清净明了。阿难。若罪定有。则毕竟无涅槃。我则不言我法有开。阿难。我法实从本已来清净明了。是故我弟子降心安隐无有疑悔。无诸罪恶清净行道。菩萨应如是思惟不应嗔恚破戒者。又作是念。是戒必定得住阿耨多罗三藐三菩提。何以故。曾闻必定菩萨有起罪者。如过去十万劫。有菩萨诽谤漏尽阿罗汉。名为阿罗汉。又闻必定菩萨于此劫前三十一劫。以矛刺须陀洹。又此贤劫中。闻有菩萨诽谤劬楼孙佛言何有秃人而当得道。如是等众生难可得知。是故我于此事何用知为。得失好恶彼自作自受何豫于我。我今若欲实知彼事。或自伤害筹量众生。佛所不许。如经中说。佛告阿难。若人筹量于他即自伤身。唯我可得筹量。众生与我等者亦应筹量。如说。
　　有瓶盖亦空　　无盖亦复空
　　有瓶盖亦满　　无盖亦复满
　　当知诸世间　　有此四种人
　　威仪及功德　　有无亦如是
　　若非一切智　　何能筹量人
　　宁以见威仪　　而便知其德
　　正智有善心　　名为贤人相
　　但见外威仪　　何由知其内
　　内有功德慧　　外现无威仪
　　游行无知者　　如以灰覆火
　　若以外量内　　而生轻贱心
　　败身及善根　　命终堕恶道
　　外诈现威仪　　游行似贤圣
　　但有口言说　　如雷而无雨
　　诸心所行处　　错谬难得知
　　是故诸众生　　不可妄度量
　　唯有一切智　　悉知诸心心
　　微密所行处　　是故量众生
　　佛言与我等　　乃能量众生
　　若佛如是说　　谁能筹量人
　　若见外威仪　　称量其内德
　　自败其善根　　如水自崩岸
　　若于此错谬　　则起大业障
　　是故于此人　　不应起轻贱
　　是故在家菩萨不应于破戒人起轻慢嗔恚。又持戒破戒白衣之人不与同住。何由得知。我若欲于此事分别明了者则起罪障。罪障因缘故于千万劫受诸苦分。如无行经中说。又大乘经中。佛告郁伽罗长者。如是在家菩萨应于破戒比丘生怜愍心。是人垢行恶行不善。何以故。是人披如来善寂灭圣主法衣。自不善软不能调伏诸根行败坏行。又佛经中说。不轻未学。此非人罪是烦恼罪。此人以是烦恼起不善事。又佛法有开。是人或能自除过罪。正念因缘得入法位。若入必定在于阿耨多罗三藐三菩提。又如佛言。唯有智慧可破烦恼。又复说言。不应妄称量人。若称量者则为自伤。唯佛智慧乃能明了。如此事者非我所知。即于破戒人中不生嗔恚轻慢之心。复次。
　　菩萨若入寺　　应行诸威仪
　　恭敬而礼拜　　供养诸比丘
　　是在家菩萨若入佛寺。初欲入时于寺门外五体投地。应作是念。此是善人住处。是空行者住处。无想行者住处。无愿行者住处。此是行慈悲喜舍者住处。此是正行正念者住处。若见诸比丘威仪具足视瞻安详摄持衣钵坐卧行止寤寐饮食言说寂默容仪进止皆可观察。若见比丘修行四念圣所行处持戒清净诵读经法精思坐禅。见已恭肃敬心礼拜亲近问讯。应作是念。
　　若我恒沙劫　　常于天祠中
　　大施不休废　　不如一出家
　　是菩萨尔时应作是念我如法求财。于恒河沙等劫常行大施。是诸施福犹尚不如发心出家。何况有实。何以故。在家则有无量过恶。出家能成无量功德。在家则溃闹。出家则闲静。在家则属垢。出家则无属。在家是恶行处。出家是善行处。在家则染诸尘垢。出家则离诸尘垢。在家则没五欲泥。出家则出五欲泥。在家难得净命。出家易得净命。在家则多怨贼。出家则无怨贼。在家则多恼碍。出家则无恼碍。在家是忧处。出家是喜处。在家是恶道门。出家是利益门。在家是系缚。出家是解脱。在家则杂畏。出家则无畏。在家有鞭杖。出家无鞭杖。在家有刀槊。出家无刀槊。在家有悔热。出家无悔热。在家多求故苦。出家无求故乐。在家则戏调。出家则寂灭。在家是可愍。出家无可愍。在家则愁悴。出家无愁悴。在家则卑下。出家则高显。在家则炽然。出家则寂灭。在家则为他。出家则自为。在家少势力。出家多势力。在家随顺垢门。出家随顺净门。在家增刺棘。出家破刺棘。在家成就小法。出家成就大法。在家作不善。出家则修善。在家则有悔。出家则无悔。在家增泪乳血海。出家竭泪乳血海。在家则为诸佛辟支佛声闻所呵贱。出家则为诸佛辟支佛声闻所称叹。在家则不知足。出家则知足。在家则魔喜。出家则魔忧。在家后有衰。出家后无衰。在家则易破。出家则难破。在家是奴仆。出家则为主。在家永在生死。出家究竟涅槃。在家则堕坑。出家则出坑。在家则黑闇。出家则明显。在家不能降伏诸根。出家则能降伏诸根。在家则傲诞。出家则谦逊。在家则鄙陋。出家则尊贵。在家有所由。出家无所由。在家则多务。出家则小务。在家则果小。出家则果大。在家则谄曲。出家则质直。在家则多忧。出家则多喜。在家如箭在身。出家如身离箭。在家则有病。出家则病愈。在家行恶法故速老。出家行善法故少壮。在家放逸为死。出家有智慧命。在家则欺诳。出家则真实。在家则多求。出家则少求。在家则饮杂毒浆。出家则饮甘露浆。在家多侵害。出家无侵害。在家则衰耗。出家无衰耗。在家如毒树果。出家如甘露果。在家则怨憎和合。出家则离怨憎会苦。在家则爱别离苦。出家则亲爱和合。在家则痴重。出家则痴轻。在家则失净行。出家则得净行。在家则破深心。出家则成深心。在家则无救。出家则有救。在家则孤穷。出家不孤穷。在家则无舍。出家则有舍。在家则无归。出家则有归。在家则多嗔。出家则多慈。在家则重担。出家则舍担。在家则事务无尽。出家则无有事务。在家则罪会。出家则福会。在家则苦恼。出家则无苦恼。在家则有热。出家则无热。在家则有诤。出家则无诤。在家则染着。出家无染着。在家有我慢。出家无我慢。在家贵财物。出家贵功德。在家有灾害。出家灭灾害。在家则减失。出家则增益。在家则易得。出家则难遇。千万劫中时乃一得。在家则易行。出家则难行。在家则顺流。出家则逆流。在家则漂流。出家则乘筏。在家则为烦恼所[漂　　寸]。出家则有桥梁自度。在家是此岸。出家是彼岸。在家则缠缚。出家离缠缚。在家怀结恨。出家离结恨。在家随官法。出家随佛法。在家有事故。出家无事故。在家有苦果。出家有乐果。在家则轻躁。出家则威重。在家伴易得。出家伴难得。在家以妇为伴。出家坚心为伴。在家则入围。出家则解围。在家则以侵恼他为贵。出家则以利益他为贵。在家则贵财施。出家则贵法施。在家则持魔幢。出家则持佛憧。在家有归处。出家坏诸归处。在家增长身。出家则离身。在家入深榛。出家出深榛。复次。
　　又于出家者　　心应深贪慕
　　是在家菩萨。如是思惟出家功德。于出家者心应贪慕。我何时当得出家得有如是功德。我何时当得出家次第具行沙门法。则说戒布萨安居自恣次第而坐。我何时当得圣人所著戒定慧解脱解脱知见熏修法衣。何时当得持圣人相。何时当得闲林静住。何时当得持钵乞食得与不得。若多若少若美若恶若冷若热次第而受趣以支身如涂疮膏车。何时当得于世八法心无忧喜。何时当得关闭六情如絷狗鹿鱼蛇猴鸟。狗乐聚落鹿乐山泽。鱼乐池沼蛇好穴处。猴乐深林鸟依虚空。眼耳鼻舌身意常乐色声香味触法。非是凡夫浅智弱志所能降伏。唯有智慧坚心正念。乃能摧伏六情寇贼不令为患自在无畏。何时当得乐欲坐禅诵读经法乐断烦恼乐修善法乐着弊衣。趣足障体。念昔在俗多行放逸。今得自利又利他故。当勤精进。何时当得随顺菩萨所行道法。何时当得亦为世间作无上福田。何时当得离恩爱奴。何时当得脱是家狱。如说。
　　礼敬诸塔寺　　因佛生三心
　　是在家菩萨既已慕尚出家。若入塔寺敬礼佛时。应生三心。何等为三。我当何时得于天龙夜叉乾闼婆阿修罗迦楼罗摩睺罗伽人非人中受诸供养。何时当得神力舍利流布世间利益众生。我今深心行大精进。当得阿耨多罗三藐三菩提。我作佛已入无余涅槃。复次。
　　诣诸比丘时　　随所行奉事
　　默然顺所诲　　济乏无所惜
　　是在家菩萨敬礼塔已。求造诸比丘说法者。所持律者。读修多罗者。读摩多罗迦者。读菩萨藏者。作阿练若者。着纳衣者。乞食者。一食者。常坐者。过中不饮浆者。但三衣者。着褐衣者。随敷坐者。在树下者。在冢间者。在空地者。少欲者。知足者。远离者。坐禅者。劝化者。应各随诸比丘所行奉事。若至读阿毗昙者所。随其所说诸法性相相应不相应等请问所疑。问已习学。若遇持律者。应当请问起罪因缘罪之轻重灭罪之法及阿波陀那事。问已修学行。若遇读修多罗者。应当请问诸阿含诸部中义习学多闻。若遇读摩多罗迦应利众经忧陀那波罗延法句者。应当学习如是等经。若遇读菩萨藏者。应当请问六波罗蜜及方便事问已修学。若遇阿练若。应学其远离法。若遇坐禅者。应学其坐禅法。余诸比丘亦应如是随其所行请问修学无所违逆。摄护口者诣诸比丘应善摄口安详默然。观时观土随事思惟心不错乱少于语言。又于说法者所。诸比丘等随所乏少。若衣若钵若尼师坛。资生之物随力而施无所匮惜。所以者何。菩萨尚应施诸恶人。何况比丘有功德者。乃至身肉犹当不惜。况复外物。助道因缘。复次。
　　若行布施时　　莫生他烦恼
　　行布施时若与一人。一人不得便生恚恼。应善筹量而行布施。勿使他人生于恚恼。何以故。
　　将护凡夫心　　应胜阿罗汉
　　是在家菩萨。施诸比丘衣服饮食医药卧具供养迎送敬礼亲近。将护凡夫心。应胜将护阿罗汉。何以故。诸阿罗汉于利衰毁誉称讥苦乐心无有异。凡夫有爱恚悭嫉故能起罪业。以是罪业堕在地狱畜生饿鬼。是故应深将护凡夫。菩萨事者。皆为利益一切众生布施。非为自乐不为自得后世果报。非如市易。复次。
　　因以财施故　　可以法施摄
　　随所欲利益　　教发无上心
　　是在家菩萨为自利故随所利益。比丘若以衣施。若以钵施。如是等种种余财物施。如是比丘未入法位未得道果。应劝令发阿耨多罗三藐三菩提愿。何以故。因财施摄故得以法施摄。或于所施檀越有爱敬心信受其语。复次。
　　为欲护持法　　舍命而不惜
　　疗治病比丘　　乃至以身施
　　是在家菩萨为欲护持法故。乃至自舍身命。勤行精进摧破六十二种外道及诸魔民憎嫉佛法者。佛弟子中或有邪行诡异佛法。如是之人如法摧破。名为护持法。又应于诸多闻说法者。加信敬心四事供养。亦名护持法。若自读诵解说书写修多罗毗尼阿毗昙摩多罗迦菩萨藏者。亦教他人读诵解说书写。以是因缘法得久住利益一切。在家出家称扬叹说法久住利。若法疾灭说有过恶。又念如来久远已来。行菩萨道行诸难行乃得是法。以是因缘于诸在家出家。勤心精进示教利喜。若令得道。若令入阿惟越致。略说护法因缘。令得一切安乐之具。亦复自能如说修行。皆名护持法。复次是在家菩萨法。若有病比丘应须疗治。是菩萨乃至舍身为治其病而不爱惜是最为要。出家之人应于在家求此要事。所谓身自瞻视疾病供给医药。复次。
　　决定心布施　　施已而无悔
　　是菩萨若为护持正法。若为瞻视病人。应时供施心无有悔。是名清净施。若不求果报。不分别是应受是不应受。但以怜愍利益心与。是名清净施。如说。
　　若人悲心施　　是名清净施
　　不言是福田　　不言非福田
　　若人行布施　　无所为故与
　　若人为果报　　是名为出息
　　是故说施已　　心无有悔恨
　　乃至微小福　　皆向无上道
　　以是布施因缘所得福德。皆应回向阿耨多罗三藐三菩提。不求今世后世利乐及小乘果。但为众生求阿耨多罗三藐三菩提。如我先说在家菩萨余行当说者今已说竟。皆于大乘经中处处抄集。随顺经法菩萨住是行中。疾得阿耨多罗三藐三菩提。第二地中多说出家菩萨所行。在家出家菩萨共行今当复说。
十住毗婆沙论卷第八
共行品第十八
　　问曰。汝言当说在家出家菩萨共行法今可说之。答曰。忍辱法施法忍思惟不曲法。尊重法不障法。供养法信解修空。不贪嫉随所说行。灯明施伎乐施乘施正愿摄法思量利安众生。等心于一切。此是在家出家共行要法。是故偈说。
　　行忍身端严　　法施知宿命
　　法忍得总持　　思惟获智慧
　　于诸法不曲　　常得正忆念
　　行忍得端严者。能忍恶言骂詈咒誓系缚刀杖考掠搒笞。心不动异悉能堪受。如是忍辱所获果报。生于人天常得端正。后成佛时相好无比。法施知宿命者。行法施者能知过去无量劫事。法施名为种种分别。声闻乘辟支佛乘佛乘解说义理。法施果报虽有三十五。要者知宿命。说法因缘断人所疑。是故得知宿命。法忍得总持者。法名应空无相无愿应六波罗蜜菩萨诸地。一切菩萨所行之法。晓了明解心能忍持。名为法忍。行是忍者则得总持。总持名为如所闻经如所读诵其中义趣乃至百千万劫终不忘失。思惟得智慧者。思惟名为筹量善法分别义趣。是故能得今世后世利益。不曲心得正念者。不曲名为质直无谄。修行此法则于一切法中得坚固念。复次。
　　重法法则坚　　不障得守护
　　供养法值佛　　信解舍诸难
　　重法法则坚者。若人尊重恭敬于法法则坚固。坚法名为所受持习学之法自然牢坚不可动转。后成佛时多有菩萨声闻弟子。住是坚固法无能障其所受法者。又坚名为法得久住。不障得守护者。若人说法及人听法。不横与作障碍之事。后成佛时。诸天世人共守护法。未得佛道常能护持诸佛正法。诸佛灭后守护遗法。乃能至于后佛出世。以是因缘菩萨声闻。皆应尽心善守护法。供养法值佛者。供养名为恭敬诸法。法施法会敬心供养说法之人。施设法座起立禅坊。庄挍严饰讲法之处。如是深心爱乐。供养法因缘故。得值诸佛。以信解舍诸难者。信名于诸善法深生欲乐。以是法故得离八难。解者能灭诸罪。能于诸善法中。以心力故随意而解。如十一切入随意所解。若人多有信解力者。能灭无始生死已来无量罪恶。如先悔过品中说。复次。
　　修空不放逸　　不贪得成利
　　随说灭烦恼　　灯施得天眼
　　修空不放逸者。修有二种得修行修。修空力故。信有为法皆是虚诳亦不住空。诸法无定。是故常自摄捡心不放逸。不贪得成利者。贪名于他物中生贪取心。若除是事所求皆成所愿皆满。随说灭烦恼者。随有所说身即行之则断烦恼于诸事中皆如说行。世世已来诸烦恼气常熏其心则皆除灭。转诸烦恼恶气习性。灯施得天眼者。若人然灯供养佛声闻辟支佛及塔像舍利。以是因缘得天眼报。复次。
　　乐施天耳报　　以正愿净土
　　乘施获神足　　摄法得具僧
　　乐施得天耳报者。于大会作诸音乐供养于佛得天耳报。乘施得神足者。乘名辇舆象马等乘。复有人言。以履屣等施亦得神足。以正愿净土者。随以所愿取清净土。若金银颇梨珊瑚琥珀车磲码瑙无量众宝清净国土。摄法得具僧者。若菩萨具足行四摄法。得具足僧。以布施爱语利益同事。摄取众生故。后成佛时得清净具足无量菩萨僧及声闻僧。如阿弥陀佛有二种僧清净具足。愿具足者如先十愿中说。复次。
　　利益众生故　　一切所爱敬
　　平等心无二　　得为最胜者
　　若菩萨以身口意业有所作。皆为利益安乐众生。是故众生皆悉敬爱。若菩萨于诸众生怨亲中人行平等心。不舍一切众生。以是业报得为最胜。胜名能胜贪欲嗔恚愚痴一切烦恼恶法故名为佛。问曰。人皆俱有眼耳鼻舌口等无有异。云何得知是佛。答曰。佛有三十二大人相。有是相者当知是佛。在家出家应当分别了知三十二相。是相以何法得是法。以何业得是相。是业亦应当知。何以故。欲得功德。当知是相欲得是相。当知是业。问曰。如此事者于何得解。答曰。
　　于法相品中　　一相三分别
　　阿毗昙三十二相品中。一一相有三种分别。悉应当知。问曰。云何为一一相有三种分别。答曰。一说相体。二说相果。三说得相业。手足轮相等先已说。转轮圣王亦有是相。诸菩萨亦有是相。余人亦有。但不如耳手足轮者。手足掌中有千辐轮。具足明了如印文现。足安住不动名足安立相。网缦软薄犹如鹅王画文明了如真金缕故名手足网相。柔软犹如兜罗树绵如婴儿体其色红赤胜身余分名为手足柔软相。手掌足下项上两腋七处俱满故名七处满相。修指纤佣故名长指相。足跟长广故名足跟广相。身长七肘不曲故名身直大相。足上隆起故名足趺高相。毛上向右旋故名毛上旋相。佣[跳-兆+尃]渐粗如伊泥鹿[跳-兆+尃]故名鹿[跳-兆+尃]相。平立两手摩膝故名长臂相。如宝马宝象阴不现故名阴藏相。第一金色光明故名金色相。皮软如成炼金不受尘垢故名皮薄细密相。一一孔一毛生故名一一毛相。眉间白毫光如珂雪故为白毛相。如师子前身广厚得所故名师子上身相。肩圆大故名肩圆大相。腋下平满故名腋下满相。舌根不为风寒热所坏故善分别诸味余人不尔故名知味味相。身纵广等如尼驹楼树故名圆身相。肉髻团圆发右上旋故名肉髻相。舌如赤莲华广长而薄故名广长舌相。声如梵王迦陵频伽鸟故名梵音相。颊圆广如镜故名师子颊相。齿白如珂雪如君坻华故名齿白相。平齐不参差故名齿齐相。齿密致不疏故名具足齿相。齿上下相当故名四十齿相。眼白黑分明净无赤脉故名绀青眼相。睫不交乱上下俱眴不长不短故名为牛王睫相。于诸所尊迎送恭敬。于塔寺中大法会处说法处。供给人使故得手足轮相。有是相故。在家作转轮圣王。多得人民。出家学道。多得徒众。所受诸法坚持不舍故得安立足相。有是相故无能倾动。常修四摄法布施爱语利益同事故得手足网缦相。有是相故速摄人众。以诸香甘美濡饮食供施于人及诸所尊供给所须故得手足柔软相及七处隆满相。有是相故多得香甘美软饮食。救免应死及增寿命。又受不杀戒故得纤长指相足跟满相身大直相。有是相故寿命长远。所受善法增益不失故得足趺高毛上向右旋相。有是相故得诸功德不退失。能以技艺及诸经书教授不惜及履屣等施故得伊尼鹿[跳-兆+尃]相。有是相故诸所修学速疾如意。有来求索无所遗惜故得佣长臂相。有是相故能得势力能大布施。能善调人不令众生亲里远离。若有乖离还令和合故得阴藏相。有是相故多得弟子。以好净洁衣服卧具楼阁房舍施故得金色相及皮肤薄相。有是相故得好净洁衣服卧具楼阁房舍。随所应供养和尚阿阇梨父母兄弟及所尊重善能卫护故得一一孔一毛生毛右旋相白毛庄严面相。有是相故无与等者。惭愧语随顺语爱语故得上身如师子相肩圆大相。有是相故见者乐视无有厌足。供给疾病医药饮食身自看视故得腋下满相得味味相。有是相故身少疾病。布施园林甘果桥梁茂树池井饮食华香璎珞房舍起塔福舍等及共众施时能出多物故得身如尼俱楼树相及肉髻相。有是相故得尊贵自在。长夜修习实语软语故得广长舌相梵音声相。有是相故得五功德音声。五功德音声者。易解声。听者无厌声。深远声。悦耳声。不散声。长夜实语不绮语故得师子颊相。有是相故言必信受。初既供养后不轻慢。随意供给故得齿白相齿齐相。有是相故得清净和顺同心眷属。长夜实语不谗谤故得四十齿相齿密致相。有是相故眷属和同不可沮坏。深心爱念和颜视众生无爱恚痴故得绀青眼相睫如牛王相。有是相故。一切见者无不爱敬。
四法品第十九
　　如所说得三十二相诸业。菩萨应一心修习。修如此三十二相业以慧为本。是故。
　　退失慧四法　　菩萨应远离
　　得慧四种法　　应常修习行
　　有四法能退失慧。菩萨所应远离。复有四得慧法应常修习。何等四法失慧。一不敬法及说法者。二于要法秘匿吝惜。三乐法者为作障碍坏其听心。四怀憍慢自高卑人。何等四法得慧。一恭敬法及说法者。二如所闻法及所读诵为他人说。其心清净不求利养。三知从多闻得智慧故。勤求不息如救头然。四如所闻法受持不忘。贵如说行不贵言说。是为四。若人不坏诸善根者。是人能舍失慧四法。能行得慧四法。是故求增益智慧者。如偈说。
　　食善根四法　　菩萨应远离
　　增善根四法　　菩萨应修习
　　何等是侵食善根四法。一怀憍慢贪求世事。二着利养出入诸家。三起憎嫉谤诸菩萨。四未闻经闻不信受。何等是增长善根四法。一所未闻经求之无厌。所谓六波罗蜜菩萨藏。二于众生除憍慢心谦逊下下。三如法得财趣足而已。离诸邪命乐行四圣种行。四于他罪若实不实无有刺讥不求人短。若于法中有所不达。心不违逆以佛为证。佛是一切智其法无量。随宜而说非我所知。如是增益善根。四法非谄曲者所能成就。是故。
　　菩萨应远离　　谄曲相四法
　　应常修习行　　直心相四法
　　在家出家菩萨。应远离四谄曲法。如曲木在稠林难可得出。如是世间有佛弟子虽入佛法不能得出生死深林。何等为四。一于佛法怀疑不信无有定心。二于众生憍慢嗔恨。三于他利心生贪嫉。四毁谤菩萨恶声流布。是为四。何等是四直心相。一者有罪即时发露无所隐藏悔过除灭行无悔道。二者若以实语失于王位及诸财宝。犹不妄语口未曾说轻人之言。三者若人恶口骂詈轻贱讥谤系闭鞭杖考掠等罪。但怨前身不咎于他。信业果报心无恚恨。四者安住信功德中。诸佛妙法甚难信解。心清净故皆能信受。败坏菩萨行四谄曲。调和菩萨有四直行。是故菩萨欲不行谄曲相。欲行直心如说。
　　应舍离四种　　败坏菩萨法
　　应修习四种　　调和菩萨法
　　云何名为四败坏菩萨法。一多闻而戏调不随法行。二于教化而生戏论。不敬顺和尚阿阇梨。三者不能消人信施。毁坏防制而受供养。四者不敬柔善菩萨心怀憍慢是为四。云何名为四调和菩萨法。一常乐闻所未闻法。闻已能如所说行。依法依义依如说行。二随顺义趣不惑言辞调和易化。于师事中用意施作。三不失戒定清净活命。四于调和菩萨生恭敬心随顺情重破憍慢心求其功德。复次菩萨有四种错谬。常于此中求菩萨短。是名败坏菩萨。若能亲近四种善道。是名调和菩萨。如偈说。
　　菩萨应远离　　四种菩萨谬
　　菩萨应修习　　四种菩萨道
　　何谓菩萨四种错谬。一于非器众生说甚深法。是名错谬。二乐深大法者。为说小乘。是名错谬。三于正行道者持戒善心。轻慢不敬。是名错谬。四于未成就者。未可信而信。摄破戒恶人以为亲善。是名错谬。何等为四种菩萨道。一于一切众生行平等心。二以善法教化一切。三等为一切众生说法。四以正行行于一切众生。若常行菩萨四种错谬。不乐思惟诸法。不勤修习善法。则是像菩萨。是故。
　　诸菩萨法中　　四种像菩萨
　　佛说如是法　　一一应远离
　　何等为四。一贪重利养不贵于法。二但为名誉不求功德。三求欲自乐不念众生。四贪乐眷属不乐远离。是为四问曰像菩萨法云何可舍。答曰。若菩萨应修菩萨初行功德。是则能离像菩萨法。是故菩萨若欲离像菩萨法。如偈说。
　　初行四功德　　精勤令得生
　　生已令增长　　增长已当护
　　何等为四。一者信解空法。亦信业果报。二者乐无我法。而于一切众生生大悲心。三者心在涅槃而行在生死。四者布施为欲成就众生。而不求果报。若人欲生菩萨初行四功德。增长守护者。当亲近善知识。如偈说。
　　菩萨当亲近　　四种善知识
　　亦应当远离　　四种恶知识
　　菩萨爱乐阿耨多罗三藐三菩提者。应当亲近恭敬供养四种善知识。当深远离四种恶知识。何等为四种善知识。一于来求者生贤友想。以能助成无上道故。二于说法者生善知识想。以能助成多闻智慧故。三称赞出家者生善知识想。以能助成一切善根故。四于诸佛世尊生善知识想。以能助成一切佛法故。何等为四种恶知识。一求辟支佛乘心。乐少欲少事。二求声闻乘比丘。乐坐禅者。三好读外道路伽耶经。庄严文颂巧问答者。四所亲近者。得世间利不得法利。是故菩萨应亲近四善知识远离四恶知识。若菩萨能远离四恶知识。亲近四善知识者则得四广大藏。过一切魔事法。能生无量福德。尽能摄取一切善法。问曰。何等是菩萨大藏法。何等是能过一切魔事法。何等是能生无量福德法。何等是能摄取一切善法。答曰。
　　诸菩萨有四　　广大藏妙法
　　四摄诸善法　　菩提心为先
　　何等为四。一得值佛。二得闻六波罗蜜。三于说法者心无嗔阂。四以不放逸心乐住阿练若处。是为四大藏。能过一切魔者。有四法。何等四。一不舍菩提心。二于一切众生心无嗔碍。三觉知一切诸见。四于诸菩萨心无憍慢。是为四。得无量福德法。复有四法。何等为四。一于法施无所悕求。二于破戒恶人生大悲心。三于教众生中发无上菩提。四于下劣众生而行忍辱。是为四。摄一切善法者。有四法。何等为四。一于空闲不现矫异常行。二行四摄法不求恩报。三不惜身命护持正法。四种诸善根时以菩提心为先。是为四。是一一四法皆应广解。于文烦多故不广。今如佛所说以偈略解。若菩萨欲得诸菩萨藏。欲过一切魔事。欲摄一切善法者。皆当远离。
　　二空系二缚　　二障二垢法
　　二疮及二坑　　二烧二病法
　　若菩萨欲得诸菩萨藏等功德者。应当远离是诸二法。何等为二空系法。一贪着应路伽耶等经。二严饰衣钵。二缚者。一着诸见缚。二贪名利缚。二障法者。一亲近白衣。二疏远善人。二垢法者。一忍受诸烦恼。二乐诸檀越知识。二疮法者。一见他人过。二自藏其过。二坑法者。一毁坏正法。二破戒受供。二烧法者。一以秽浊心而着袈裟。二受净戒者供给。出家之人有二病难治。一憎上慢人自谓能降伏心。二求大乘者沮坏其意。若菩萨远离如是等法。更有疾得阿耨多罗三藐三菩提法。则能疾得。又得诸佛辟支佛阿罗汉之所称叹。问曰。何等法是疾得阿耨多罗三藐三菩提法。何等是诸佛辟支佛阿罗汉之所称叹。答曰。
　　能行四谛相　　疾得佛菩提
　　又行四法者　　三圣所称叹
　　何等为四谛相。一求一切善法故勤行精进。二若听受读诵经法如所说行。三厌离三界如杀人处常求免出。四为利益安乐一切众生故。自利其心谛名真实不诳。得阿耨多罗三藐三菩提故名为不虚。复有四法。为三圣称叹。何等为四。一乃至失命不为恶事。二常行法施。三受法常一其心。四若生染心。即能正观染心起染因缘。是染根者何名为染。何者是染于何事起谁生是染。如是正忆念。知虚妄无实无有。决定信解诸法空故。无所有法故。如是正观染因缘故。不起诸恶业。余一切烦恼亦如是观。菩萨得是大人所称叹法。离诸恶烦恼业故。心则具足舍心者如说。
　　具足于舍心　　求世出世利
　　求此诸利时　　心无有厌倦
　　是菩萨具足舍法。欲行法施行财施利益众生故。若求世间出世间诸利。未得时心无疲懈。世间利者。善解世间经书技艺方术巧便等。出世间利者。诸无漏根力觉道法。如说。
　　如是求二利　　心无有疲懈
　　以无疲懈故　　能得诸深法
　　因从求经书　　而能得智慧
　　具足知世间　　最上第一法
　　无疲懈者。疲懈名厌恶。所学若无厌恶则心无疲倦。若无疲倦则求诸经艺医方技术礼仪法则皆无疲倦。无疲倦故则得智慧。具足深知世间宜法。世间法者。方俗所宜随世间心。世间治法皆悉能知。是故能知上中下众生。随宜而引导。善解世间事深有惭愧心。随宜引导者。于上中下者各有所宜。惭愧者。自耻所行名为惭。因他生耻名为愧。有人以自作而羞见他而愧。世间法中愧为先用。如经说。二清白法护持世间。所谓惭愧。如偈说。
　　随人有愧时　　知法知罪福
　　无愧善人远　　无恶而不作
　　问曰。何故殷勤教菩萨善知世间宜法。答曰。菩萨若知世间法者。则于众生易相悦入。化导其心令住大乘。若不知世法。乃至不能教化一人。是故世间法者。则是教化众生方便之道。菩萨如是知世间法。具足惭愧心。如说。
　　加恶而敬养　　何况利己者
　　有愧有恭敬　　不轻笑善者
　　是菩萨愧心多故。于诸恶人尚能恭敬供养迎送问讯。何况善人能利于我有功德者。有愧恭敬二心故。于诸贤善少知识者而不轻慢。作是念。有功德者自隐于世。如灰覆火。鄙薄世法不应轻贱。若我以小因缘而轻贱者。即便得罪。复次。
　　凡诸有所作　　虽难能究竟
　　则于世间中　　亦是不退相
　　是菩萨凡有所作。若起塔寺若设大会若救罪人。如是等一切世间诸难事中心无废退。所造未成。要以种种诸方便力身口心力令得成就。不但佛法有不退转。世间事中亦有不退转相。问曰。以何因缘能成此事。答曰。有堪忍力者。则能究竟。如说。
　　得大堪忍力　　深供养诸佛
　　随佛所教化　　皆悉能受持
　　菩萨得堪忍力故。以是力于诸佛供养敬礼。随宜供奉衣服饮食等。又佛教化。若持戒禅定。若降伏心意。若实观诸法。于是事中用堪任力。如人得利刀宜应有益中用不于无益中用。如说。
　　以信悲慈舍　　堪受无疲厌
　　又能知义趣　　引导众生心
　　愧堪受第一　　深供养诸佛
　　住佛所说中　　正行此十法
　　能净治初地　　是则菩萨道
　　若菩萨以信为始后住佛故则能净治初地。是十法中以信为初。信名于诸佛法因缘中心得决定又加好乐。何以故。是菩萨心性清净故得深根信力。有信力故于众生中而生悲心作是念。一切诸佛法以大悲为本。我今一心好乐佛法。是故于众生中应生悲心。此悲渐增则成大悲。得大悲故于众生中则生慈心。作是念。我应随力利益众生则成实悲行慈。利众生时即能行舍。内外所有皆能施与。作是念。如我是物。为欲利益安乐众生则成实慈。又诸众生信受我语。为欲行舍求利财物故。堪受种种诸苦恼事。作是念若有疲厌。则于世间技艺经书田作工巧诸求财利因缘则无所获。是故应于世间技艺经书等无有疲厌。以堪受故能知义趣。作是念。世间经书以义为味。若人善知经书义味。则于世间法悉能通了。能通了故则能引导上中下众生。作是念。若人无有惭愧则不能令众生欢喜。为令欢喜故当行惭愧。作是念。若无堪受则不成世间出世间利。有堪受故则能引导一切众生皆令欢喜心欢喜故信受我语。以信受故勤行方便而作唱导。作是念。若众生供养佛者。则多所利益。欲令众生供养佛故。即自一心供养于佛及形像舍利。众生信受则便随效供养于佛。种人天因缘。住于三乘菩萨。如是次行十法。则能净治初地。
念佛品第二十
　　菩萨于初地。究竟所行处。自以善根力能见数百佛菩萨。如是降伏其心深爱佛道。如所闻初地行具足究竟。自以善根福德力故能见十方现在诸佛皆在目前。问曰。但以善根福德力故得见诸佛。为更有余法耶。答曰。
　　佛为跋陀婆　　所说深三昧
　　得是三昧宝　　能得见诸佛
　　跋陀婆罗是在家菩萨。能行头陀。佛为是菩萨说般舟三昧经。般舟三昧名见诸佛现前菩萨。得是大宝三昧。虽未得天眼天耳而能得见十方诸佛。亦闻诸佛所说经法。问曰。是三昧者当以何道可得。答曰。
　　当念于诸佛　　处在大众中
　　三十二相具　　八十好严身
　　行者以是三昧念诸佛三十二相八十种好庄严其身。比丘亲近诸天供养。为诸大众恭敬围绕。专心忆念取诸佛相。又念诸佛是大愿者。成就大悲而不断绝。具足大慈深安众生。行于大喜满一切愿。行于舍心舍离憎爱不舍众生。行于谛处常不欺诳。行于舍处净除悭垢。行于善处其心善寂。行于慧处得大智慧。具行檀波罗蜜为法施主。具行尸罗波罗蜜戒行清净。具行羼提波罗蜜能忍如地。具行毗梨耶波罗蜜精进超绝。具行禅波罗蜜灭诸定障。具行般若波罗蜜破智慧障阂。手足轮相能转法轮。足安立相安住诸法。手足网缦相灭诸烦恼。七处满相诸功德满。手足柔软相说柔和法。纤长指相长夜修集诸善妙法。足跟广相眼广学广。大直身相说大直道。足趺高相一切中高毛上旋相能令众生住上妙法。伊泥鹿[跳-兆+尃]相[跳-兆+尃]佣渐粗。臂长过膝相臂如金关。阴马藏相有法宝藏。身金色相有无量色。皮细薄相说细妙法。一一毛相示一相法。白毫庄严面相乐观佛面无厌。师子上身相如师子无畏。肩圆大相善分别五阴。腋下满相满大善根。得味味相具足寂灭味。方身相破生死畏。肉髻相头未尝低敬。舌大相色如真珊瑚能自覆面。梵音相身相至梵天。师子颊车相肩广相能破外道。齿齐相行清白禅。齿平等相平等心于一切众生。齿密致相离诸贪着。四十齿相具足四十不共法。绀青眼相慈心视众生。牛王睫相睫长不乱。得希有色乐见无厌。以此三十二相庄严其身。八十种好间错映发。福德具足威力殊绝名闻流布。戒香涂身世法所不动。诸烦恼所不染。恶言所不污。游戏诸神通。诸佛如是威力猛盛无敢当者。以慧说法如师子吼如意自在。以精进力破诸痴闇。以大光明普照天地。诸问答中最无有上。一切仰瞻无下观者。常以慈心观察众生。念如大海。定如须弥。忍辱如地。增长众主所种福德如水滋润。能生众生诸善根力如风开发。成就众生如火熟物。智慧无边犹如虚空。普雨大法如大密云。不染世法犹如莲华。破外道师如师子搏鹿。能举重担如大象王。能导大众如大牛王。眷属清净如转轮王。世间最上如大梵王。可爱可乐如清天明月。普照能然犹如朗日。与诸众生安乐因缘。犹如仁父。怜愍众生随宜将护犹如慈母。所行清净如天真金。有大势力如天帝释。勤利世间如护世主。治烦恼病犹如医王。救诸衰患犹如亲族。积诸功德如大库藏。其戒无量。其定无边。其慧无称。解脱无等解脱知见无等等。于一切事最无有比。一切世间最无上故名第一人。成大法故名为大人。如是菩萨以大人相念观诸佛。是诸佛者于无量无边百千万亿不可思议不可计劫修习功德。善能守护身口意业。于过去未来现在无为不可说五藏法中悉断诸疑。定答分别答反问答置答。于四问答无有错谬。善说根力觉道念处正勤如意三十七助道法。善能分别无明诸行识名色六入触受爱取有生老死因果。于眼色耳声鼻香舌味身触意法无所系着。善说九部经法。所谓修多罗岐夜授记伽陀忧陀那尼陀那如是诸经斐肥儸未曾有经。不为贪欲嗔恚愚痴憍慢身见边见邪见见取戒取疑诸使所使。不为无信无惭愧谄曲戏调放逸懈怠睡眠嗔恨悭嫉诸恼所侵。知见苦断集证灭修道。可去已去。可见已见。所作已办。尽破怨贼。具足诸愿。是世间尊是世间父是世间主。是善来善去善意善寂善灭善解脱者。在无量无边十方恒河沙等世间中住。如现在前菩萨。又应以八十种好念观诸佛。甲色鲜赤行清白法。甲隆而大生在大家。甲色润泽深爱众生。指圆纤长其行深远。指肉充满善根充满。指渐次而长次第集诸佛法。脉覆不见不覆身口意念脉。无粗结破烦恼结。踝平不现不隐藏法。足不邪曲度堕邪众。行如师子是人中师子。行如象王是人象王。行如鹅王。高飞如鸿。行如牛王人中最尊。行时右旋善说正道。身不偻曲心常不曲。身坚而直赞坚牢戒。身渐次大次第说法。普身诸分大而端严。善能解说大妙功德。身相具足具足法者。足步间等等心众生。其身净洁三业清净。身肤细软心性自软。身离尘垢善见离垢。身不缩没心常不没。身无边量善根无量。肌肉紧密永断后身。支节分明善说十二因缘分别明了。身色无闇知见无闇。腹圆周满弟子行具。腹净鲜洁善能了知生死过恶。腹不高出破憍慢山。腹平不现说平等法。脐圆而深通甚深法。脐画右旋弟子顺教。身遍端严弟子遍净。威仪鲜洁心净无比。身无点子无黑印法。手濡胜兜罗绵。受化者身轻如毛。手画文深威仪深重。手画文长观受法者长远后事。手画润泽舍亲爱润得大道果。面貌不长结戒有开。唇赤如频婆果。见一切世间。如镜中像。舌柔而软先以软语度脱众生。舌薄而广功德纯厚。舌赤如深红凡夫心难解佛法令解。声如雷震不畏雷声。其声和柔说柔软法。四牙圆直说直道法。四牙俱利度利根者四牙鲜白清白第一。四牙齐等住戒平地。牙渐次细渐次说四谛法。鼻高隆直住智高山。鼻中清净弟子清白。眼广而长智慧广远。睫不希疏善择众生。眼白黑鲜净如青莲华叶。天人婇女以好眼敬礼。眉高而长名闻远流。眉毛润泽善知软法。耳等相似闻法者等。耳根不坏度不坏心众生。额平而好善离诸见。额广无妨广破外道。头分具足善具大愿。发色如黑蜂转五欲乐。发厚而致结使已尽。美发柔软软利智者能知法味。发不散乱言常不乱。发润而泽常无粗言。发有美香。以七觉意香华随宜化导。发中有德字安字喜字。手足中亦有德字安字喜字。菩萨如是应念诸佛处在大众讲说正法坐师子座。其座以琉璃杂宝为脚。以真珊瑚妙赤真珠以为枕。金薄帏帐柔软滑泽种种天衣以为敷具。以宝师子赤金为身。虎珀为眼。车磲为尾。珊瑚为舌。白金刚为四牙。真白银为发。毛发长广。具足其床在此四师子上。大象王牙以为凭机。其承足机众宝所成。为诸天龙夜叉乾闼婆阿修罗迦楼罗紧那罗摩睺罗伽之所敬礼。诸佛如是在此床上。着竭支泥洹僧。不高不下覆身三分。周匝齐整着浅色袈裟。条数分明不高不下亦不参差。处八大圣庄严众中人天大会。龙金翅鸟俱共听法心无嗔恨。一切大众深心惭愧敬爱于佛。皆共一心听佛所说。受持思惟如所说行。专心听受心清净故能障诸盖。一切大众瞻仰如来无有厌足。衣毛皆竖泣泪心热或有大喜。有如是者。则知其人心得清净寂默湛然如入禅定。无爱无恚心无余缘。有大悲相慈愍众生。欲救一切心不谄曲。寂灭清净分别好丑。有大志量不没不缩不高不下。佛悉瞻见处在如是。大众说法易解易了乐闻无厌。音深不散柔软悦耳从脐而出。咽喉舌根鼻颡上龂齿唇。气激变成音句。柔软悦耳。如大密云雷声隐震。如大海中猛风激浪。如大梵天音声引导可度众生。离眉眼唇可呵语法。言不阙少又不烦重。所说无疑言必利益。无有诳语可破语等。离如是过远近等闻。四种问难随意能答。开示四谛令得四果。建立义端因缘结句。语言法则皆悉具足。种种所说事义易了。所宣分明不故隐曲。言不卒疾又不迟缓。始终相称无能难者。以如是语敷演说法。初中后善有义有利唯法具足。能令众生得今世报。无有时节可得尝试能满所愿。深妙智者以内可知。能灭众生三毒猛火。能除一切身口意罪。善能开示戒定慧品。初以名字后令知义而生欢喜。从喜生乐从乐生定。从定生如实智。从如实智生厌离。从厌离灭结使。灭结使故得解脱。如是能令此法次第。善能开示谛舍灭慧四处。能示众生令满布施持戒忍辱精进禅定智慧波罗蜜。能令众生次第得至喜地净地明地炎地难胜现前深远不动善慧法云。能分别声闻乘辟支佛乘大乘。能令证须陀洹斯陀含阿那含阿罗汉果。能令成就人天之中所有富乐。是为一切第一利益诸功德藏。如是正心忆念诸佛。在闲静处除却贪欲嗔恚睡眠疑悔调戏。一心专念不生障碍失定之心。以如是心专念诸佛。若心没当起若散当摄。并见大众常如现前。未入定时常应称赞相好二事。以偈叹佛令心调习。如此偈说。
　　世尊诸相好　　何业因缘得
　　我以相及业　　称赞于大圣
　　足相千辐轮　　清净眷属施
　　以是因缘故　　贤圣众围绕
　　足下安立相　　受善持不失
　　是故魔军众　　不能得毁坏
　　手足指网缦　　身相紫金色
　　善行摄法故　　大众自然伏
　　手足极柔软　　身相七处满
　　随意食施故　　多得自然供
　　长指广脚跟　　身佣大直相
　　离杀因缘故　　乃至于劫寿
　　毛上向右旋　　足趺隆高相
　　常进诸善事　　故得不退法
　　伊泥鹿[跳-兆+尃]相　　常乐读诵经
　　为人说法故　　疾得无上道
　　修臂下过膝　　一切所有物
　　求者无吝惜　　随意化导人
　　阴藏功德藏　　善知离散故
　　多得人天众　　净慧眼为子
　　薄皮耀金光　　妙衣堂阁施
　　故多得妙衣　　清净房楼观
　　一孔一毛生　　眉间白毫峙
　　常为最上护　　故于三界尊
　　身上如师子　　两肩圆而满
　　常行人爱语　　无有违反者
　　腋满知味相　　病施医药故
　　人天皆敬爱　　身无有疾病
　　身圆肉髻相　　和悦心施福
　　劝化刚强者　　法王中自在
　　迦陵频伽音　　广舌声如梵
　　所言常软实　　得大圣八音
　　先加以思虑　　后言必有实
　　故得师子相　　见者皆信伏
　　齿白齐密相　　所曾供养者
　　后常不轻故　　眷属心和同
　　上下四十齿　　密致不疏漏
　　无谗不妄语　　徒众不可破
　　眼黑青白明　　睫相如牛王
　　慈心和视故　　观者无厌足
　　虽转轮圣王　　典主四天下
　　有是诸相好　　光明不如佛
　　我所称叹说　　诸相好功德
　　愿令一切人　　心净常安乐
　　菩萨又应以八十种好念诸佛。如此偈说。
　　诸佛有妙好　　八十庄严身
　　汝等应欢喜　　一心听我说
　　世尊圆纤指　　其甲紫红色
　　隆高有润泽　　所有无有量
　　脉平踝不现　　双足无邪曲
　　行如师子王　　威望无等比
　　行时身右旋　　安庠有仪雅
　　方身分次第　　端严可爱乐
　　身坚极柔软　　支节甚分明
　　行时不逶迤　　诸根悉充满
　　肌体极密致　　鲜明甚清净
　　身形甚端雅　　无有可呵处
　　腹圆不高现　　脐深而无孔
　　其文右向旋　　威仪甚清净
　　身无有疵点　　手足极柔软
　　其文深且长　　修直有润色
　　舌薄面不长　　牙白圆纤利
　　唇色频婆果　　音深若鸿王
　　鼻隆眼明净　　睫致而不乱
　　眉高毛柔软　　端直不邪曲
　　眉毛齐而整　　善知诸法过
　　眉毛色润泽　　善度润众生
　　耳满长而等　　不坏甚可爱
　　额广而齐正　　头相皆具足
　　发致而不乱　　如黑蜂王色
　　清净而香洁　　中有三种相
　　是名八十种好。以此八十种好间杂庄严三十二相。若人不念三十二相八十种好赞叹佛身者。是则永失今世后世利乐因缘。
十住毗婆沙论卷第九
四十不共法品第二十一
　　菩萨如是以三十二相八十种好念佛生身已。今应念佛诸功德法。所谓。
　　又应以四十　　不共法念佛
　　诸佛是法身　　非但肉身故
　　诸佛虽有无量诸法不与余人共者有四十法。若人念者则得欢喜。何以故。诸佛非是色身。是法身故。如经说。汝不应但以色身观佛。当以法观。四十不共法者一者飞行自在。二者变化无量。三者圣如意无边。四闻声自在。五无量智力知他心。六心得自在。七常在安慧处。八常不妄误。九得金刚三昧力。十善知不定事。十一善知无色定事。十二具足通达诸永灭事。十三善知心不相应无色法。十四大势波罗蜜。十五无碍波罗蜜。十六一切问答及记具足答波罗蜜。十七具足三转说法。十八所说不空。十九所说无谬失。二十无能害者。二十一诸贤圣中大将。二十五四不守护。二十九四无所畏。三十九佛十种力。四十无碍解脱。是为四十不共之法。今当广说。飞行自在者。诸佛飞行如意自在。如意满足速疾无量无碍。所以者何。佛若欲于虚空先举一足次举一足。即能如意。若欲举足蹑虚空而去。若欲住立不动而去。即能得去。若结跏趺安坐而去亦能得去。若欲安卧而去亦复能去。若欲于青琉璃茎真珊瑚叶黄金为须如意珠台无量围绕如日初出是宝莲花遍于空中蹈上而去。若欲如日月宫殿帝释胜殿夜摩天兜率陀天化乐天他化自在天诸梵王等宫殿。随意化作如彼宫殿坐中而去即能成办。若更以余种种因缘随意能去。是故说言。随诸所愿皆能满足。是故诸佛能以一步。过恒河沙等三千大千世界。有人言。佛能一念顷过若干百千国土。有人言。若知佛一步一念能如是去即可得量。经中说诸佛力无量。是故当知。诸佛虚空飞行自在无量无边。何以故。若大声闻弟子神通自在以一念顷。能过百亿阎浮提瞿陀尼弗婆提郁多罗越四大王天忉利天夜摩天兜率陀天化乐天他化自在天梵天。一瞬中过若干念。积此诸念以成一日七日一月一岁。乃至百岁。一日过五十三亿二百九十六万六千三千大千世界。如是声闻人百岁所过。佛一念能过。复次假令恒河中沙一沙为一劫。有大声闻神通第一寿命如是诸恒河沙大劫。于一念中过若干世界。积如是念以为日月岁数以自在力尽是诸大劫数所过国土。佛能一念中过。诸佛飞行自在如是速疾。于一切铁围山十宝山四天王处忉利天处夜摩兜率陀化乐他化自在梵世梵众大梵少光无量光光音少净无量净遍净广果无相不广不恼喜见妙见阿迦尼吒天如是诸处。大风大水劫尽火等。及诸天龙夜叉乾闼婆阿修罗紧那罗摩睺罗伽诸天魔及梵沙门婆罗门及得诸神通者不能为碍。是故说飞行无碍。又飞行自在如意所作出没于地能过石壁诸山障碍等。佛于此事胜诸圣人。又佛能以常身立至梵天。声闻人所不能及。有如是等差别。变化自在者。变化事中有无量力。余圣变化有量有边。诸佛变化无量无边。余圣于一念中变化一身。佛以一念随意变化有无量事。如大神通经中说。佛从脐中出莲花。上有化佛次第遍满上至阿迦尼吒天。诸佛变化所作众事。种种色种种形皆以一念。又声闻人能于千国土内变化。诸佛能于无量无边国土变化自在。又能倍是诸佛得坚固变化三昧。又诸佛变化。能过恒沙世界。皆从一身出。复次佛能普于十方无量无边世界现生受身堕地行七步。出家学道破魔军众。得道转法轮。如是等事皆以一念作之。是诸化佛皆亦复能施作佛事。如是等诸佛所变化事无量无边。又于圣如意中有无量力。圣如意者。所谓从身放光犹如猛火又出诸雨。变化寿命随意长短。于一念顷能至梵天能变诸物。随意自在能动大地。光明能照无量世界而不断绝。圣如意者。不与凡夫等故。无有量故。过诸量故。诸凡夫等虽变化诸物少不足言。声闻人能裂千国土。还使令合。能令寿命若至一劫若减一劫。还能令短。短已不能令长。于一念中能至千国土梵世界。能于千国土随意变化。能动千国土。能身出光明相续不绝照千国土。设使身灭能留神力变化如本于千国土。小辟支佛能于万国土万种变化。中辟支佛能于百万国土百万种变化。大辟支佛能于三千大千国土变化如上。诸佛世尊能过诸恒河沙世界算数变化身出水火能末恒河沙等世界令如微尘。又能还合能住。寿命无量劫数还能令少。少已还能令长。能于无量时住。变化随意。能以一念至无量无边恒河沙等世界。能以常身立至梵世。又能变化无量无边阿僧祇世界皆令作金。或令作银琉璃珊瑚车磲马瑙。取要言之。能令作无量宝物。随意所作。又复能变恒河沙等世界大海水。皆使为乳酥油酪蜜随意而成。又能以一念变化诸山皆是真金。过诸算数不可称计。又能震动无量无边世界一切欲界色界诸天宫殿。又以一念能令若干金色光明遍照如是无量世界。日月光明及欲色界诸天宫殿光明皆令不现。虽灭度后能于如是诸世界中随意久近。流布神力常不断绝。闻声自在者。诸佛所闻声中随意自在。若无量百千万亿技乐同时俱作。若无量百千万亿众生一时发言。若远若近随意所闻。假令恒河沙等三千大千世界所有众生。同时俱作若干百千万种伎乐遍满世界。复有恒河沙等世界众生。同时以梵音。遍满一切世界。诸佛若欲于中闻一音声随意得闻。余者不闻。声闻所应闻者。若有大神力障者不能得闻。诸佛所闻音声虽有大神力障亦能得闻。声闻能闻千国土内音声。诸佛世尊所闻音声过无量无边世界最细音声皆亦得闻。大神力声闻住梵世界。发大音声能满千国土内。诸佛世尊若住于此若住梵世若住余处。音声能满无量无边世界。若欲令众生闻过无量无边世界最细音声能令得闻。欲令不闻即便不闻。是故但有诸佛于闻声中得自在力。知他心无量自在力者。诸佛世尊于无量无边世界现在众生悉知其心。余人但随名相故知。诸佛以名相义故知。又余人不能知无色界众生诸心。诸佛能知。余人虽有知他心智。大力者障则不能知。假使一切众生成就心通。皆如舍利弗目犍连辟支佛等。以其神力障一人心。不令他知。而佛能坏彼神力得知其心。复次佛以神力悉知众生上中下心垢心净心。又知诸心各有所缘从是缘至是缘次第。遍知一切诸缘。又以实相知众生心。是故诸佛以无量力悉知他心。第一调伏心波罗蜜者。善知诸禅定三昧解脱住入起时。诸佛若入定若不入定。欲系心一缘中。随意久近如意能住。从此缘中更住余缘随意能住。若佛住常心欲令人不知则不能知。假使一切众生。知他心智如大梵王如大声闻辟支佛。成就智慧知他人心。以此诸智令一人得。是人欲知佛常心。若佛不听则不能知。如七方便经中说。行者善知定相。善知住定相。善知起定相。善知安隐定相。善知定行处相。善知定生相。善知宜诸定法不宜诸定法。是名诸佛第一调伏心波罗蜜。诸佛常安慧者。诸佛安慧常不动念常在心。何以故。先知而后行。随意所缘中住无疑行故。断一切烦恼故。出过动性故。如佛告阿难。佛于此夜得阿耨多罗三藐三菩提。一切世间若天魔梵沙门婆罗门。以尽苦道教化周毕入无余涅槃。于其中间佛于诸受知起知住知生知灭。诸相诸触诸觉诸念亦知起知住知生知灭。恶魔七年昼夜不息常随逐佛不得佛短。不见佛念不在念安慧。是名诸佛常住安慧行中。不忘失法者。诸佛得不退法故。通达五藏法故。得无上法故。诸佛常不忘失。诸佛菩提树下所得。乃至入无余涅槃。若天魔梵沙门婆罗门。及余圣人。无能令佛有所忘失。如法印经中说。道场所得是名实得更无胜法。如衣毛竖经说。舍利弗。若人实语。有能于法不忘失者。应说我是。何以故。唯我一人无所忘失。是名诸佛于法无忘失。金刚三昧者。诸佛世尊金刚三昧。是不共法。无能坏故。于一切处无有障碍故。得正遍知故。坏一切法障碍故。等贯穿故。得诸功德利益力故。诸禅定中最上故。无能坏者。是故名为金刚三昧。如金刚宝无物能破者。是三昧亦如是。无有法可以坏者。是故名金刚三昧。问曰。何故不可坏。答曰。一切处无有阂故。如帝释金刚无有阂处。是三昧亦如是。问曰。是三昧。何故名一切处不阂。答曰。正通达一切法故。诸佛住是三昧。悉能通达过去现在未来。过出三世不可说五藏所摄法。是故名一切处不阂。若诸佛住是三昧。诸所有法若不通达名为有碍。而实不尔。是故名无碍。问曰。何以故。是三昧通达一切法。答曰。是三昧能开一切障碍法故。所谓烦恼障阂定障阂智障阂能开故。是名能通达一切法。问曰。是三昧。何故能开一切障。余三昧不能。答曰。是三昧善等贯穿二法。能坏诸烦恼山令无余故。正遍通达一切法故。善得不坏心解脱故。是故此三昧能开一切障阂。问曰。是三昧何故等贯穿二法。答曰。住是三昧得力故。能得一切诸功德。余三昧无如是力。是故是三昧能等贯穿。问曰。何故住是三昧得力故能得一切诸功德。答曰。是三昧于诸定中最为第一。是故住是三昧能得诸功德。问曰。何故是三昧于诸定中最为第一。答曰。是三昧无量无边善根所成故。于诸定中最为第一。问曰。是三昧何故无量无边善根所成。答曰。是三昧唯一切智人有余人所无。是故名为金刚三昧。
四十不共法中难一切智人品第二十二
　　问曰。汝说金刚三昧。唯一切智人有。余人所无。若是三昧但一切智人有。余人无者。即无是三昧。何以故。无一切智人故。何以故。所知法无量无边。而智慧有量有边。以此有量有边智慧。不应知无量事。如今现阎浮提水陆众生过诸算数。是众生三品。若男若女非男非女在胎孩童少壮衰老苦乐等法。过去未来现在诸心心数法。及诸善恶业。已集今集当集。已受报今受报未受报。万物生灭及阎浮提中山河泉池草木丛林根茎枝叶花果。所可知者无有边际。余三天下亦如是如四天下三千大千世界物亦如是。如三千大千世界物一切世界所可知物亦如是。但世间数尚无量无边难可得知。何况诸阎浮提诸世间中。众生非众生诸物分。以是因缘当知。所可知物无量无边故。无一切智者。若谓智慧有大力于所知法中无障阂故遍知一切可知。法如虚空遍在一切法中。是故应有一切智人者。是事不然。智大力可尔。大智不能自知。如指端不自触。是故无一切智。若谓更有智能知是智。是亦不然。何以故。有无穷过故。智若自知若以他知。二俱不然。若是智有无量力。以不自知故。不得言有无量力。是故无有能知一切法智。无知一切法智故。则无一切智者。何以故。一切智者。以智知一切法故。复次所知法无量无边。若和合百千万亿智人尚不能尽知。何况一人。是故无有一人能知一切法。无有一切智。若谓不以遍知一切山河众生非众生故名一切智人。但以尽知一切经书故名一切智人者。是亦不然。何以故。佛法中不说韦陀等经书义。若佛是一切智人者。应用韦陀等经书而实不用是故。佛非一切智人。又四韦陀罗经有量有限。今世尚无尽能知者。况有尽知一切经书。是故无有一切智人。复次有经书能增长贪欲。歌舞音乐等。若一切智人知是事者即有贪欲。是经书者是贪欲因缘。若有因必有果。若一切智人不知此事则不名一切智人。复次有诸经书能助嗔恚喜诳于人。所谓治世经书等。若知是事则有嗔恚。何以故。有因必有果故。若不知则不名一切智人。是故知无一切智人。复次佛不必尽知未来世事。譬如我今难一切智人。佛无经书豫记是人如是姓如是家在某处以如是事难一切智人。若谓佛尽知何以故不说是事。若说经者经中应有不说是事。是故知非一切智人。复次佛若尽知未来世事。应当豫知调达出家已破僧。若知者不应听出家。复次佛不知木机激石。佛若豫知者则不应于中经行。复次佛不知旃遮婆罗门女以淫欲谤。若佛先知。应告诸比丘未来当有是事。复次有梵志嫉佛故于余处杀梵志女孙陀罗于祇洹堑中埋。佛不知是事。若知是者。应于诸梵志所救此女命。至调达所推石下。不说婆罗门女梵志女事。以不知故。当知佛不尽知未来世。是故非一切智人。复次佛入婆罗门聚落乞食空钵而出。不能豫知魔时转诸人心。乃至不得一食。佛若知者则不应入婆罗门聚落。是故知佛不尽知未来事。复次阿阇世王欲害佛故放守财醉象。佛不知故入王舍城乞食。若豫知者则不应入城。是故不知未来事。不知未来事故则非一切智人。复次佛不知恶涅达多请佛因缘。即受其请将诸比丘诣韦罗阇国。是婆罗门忘先请故。使佛食马麦。若佛豫知则不应受请三月食马麦。是故知佛不知未来事。不知未来事故则非一切智人。复次佛受须涅叉多罗为弟子故则不知未来事。是人恶心坚牢难化不信佛语。佛若知者云何受为弟子。受为弟子故则不知未来事。不知未来事故则非一切智人。复次若佛是一切智人则应防护未有犯罪者当为结戒。以先不知结戒因缘有作罪已方乃结戒则不知未来事。不知未来事故则非一切智人。复次佛法但以出家受戒岁数处在上座恭敬礼拜。不以耆年贵族诸家功德智慧多闻禅定果断神通为大。若是一切智者。应以耆年贵族诸家功德智慧多闻禅定果断神通为大供养恭敬。若如是者名为善制。岁数者受戒年数。如五岁道人礼六岁者。贵族者世间有四品众生。婆罗门刹利韦舍首陀罗。首陀罗应恭敬韦舍刹利婆罗门。韦舍应恭敬刹利婆罗门。刹利应恭敬婆罗门。诸家者。工巧家商估家居士家长者家大臣家王家等。于诸家中。其小家应恭敬大家。如是于贫贱中出家者。应恭敬富贵中出家者。功德者毁戒人应恭敬礼拜持戒者。持戒者不应礼毁戒者。不行十二头陀者。应礼行十二头陀者。不具足行头陀者。应礼具足行头陀者。智慧者。无智慧人应礼敬有智慧者。多闻者。少闻人应礼多闻者。不多诵者应礼敬多诵者。果者。须陀洹应礼敬斯陀含。如是展转应礼阿罗汉。一切凡夫应礼得果者。断者。少断结使及未断者应礼多断者。神通者。若未具神通者应礼具神通者。佛若如是次第善说供养恭敬法者。是为上说。而实不尔。是故知非一切智人。复次佛尚不能知现在事。汝若谓我云何知佛不知现在事者。今当说之。有众生结使薄者。无业障者。离八难者。堪行深法者。能成正法者。而佛不知。佛成道已初欲说法。生如是疑。我所得法甚深玄远微妙寂灭难知难解。唯有智者可以内知。世间众生贪着世事。此中除断一切烦恼灭爱厌离第一难见。若我说法众生不解。徒自疲苦。生如是疑。而实众生有薄结使无业障者。有离八难者。堪行深法者。能成正法者。佛不能知如是众生。是故当知不知现在事。又作是念。昔我苦行。五比丘供养执侍应先利益。今在何处。作是念已时有天告。今在波罗捺鹿野苑中。是故当知佛不知现在事。不知现在事故。则非一切智人。复次佛得道已受请说法而作是念。我今说法谁应先闻。即复念言。郁头蓝弗。此人利智易可开悟。尔时此人先已命终。而佛访求。时天告言。昨夜命终。佛又思惟回心欲度阿罗逻。天复白言。是人亡来七日。若佛是一切智者先应知此诸人命终。而实不知。不知过去事故则不名一切智人。一切智人法应度可度者。不可则置。复次佛处处有疑语。如巴莲弗城。是事当以三因缘坏。若水若火若内人与外人谋。若佛是一切智人者则不应有疑惑语。是故知非一切智人。复次佛问比丘。汝等聚会为说何事。如是等问。若一切智人者则不应问如是等事。以问他故非一切智人。复次佛自称赞身毁訾他人。如经中说。佛告阿难。唯我一人第一无比无与等者。告诸比丘尼犍子等是弊恶人成就五邪法。诸尼犍子等无信无惭无愧寡闻懈怠少念薄智。又说梵志尼犍诸外道弟子等诸不可事。若自称赞毁訾他人。世人尚愧。何况一切智人。有此事故非一切智人。复次佛经始终相违如经中说。诸比丘我新得道。又言我得往古诸佛所得道。世间有智尚离终始相违。何况出家一切智人而有相违。以终始相违故。当知非一切智人。是故汝说金刚三昧唯一切智人得。是事不然。无一切智人故。一切智三昧亦不成。答曰。汝莫说此。佛实是一切智人。何以故。凡一切法有五法藏。所谓过去法。未来法。现在法。出三世法。不可说法。唯佛如实遍知是法。如汝先难所知法无量无边故无一切智人者。我今当答。若所知法无量无边。智亦无量无边。以无量无边智知无量无边法无咎。若谓是知亦应以智知是则无穷者。今当答。法应以智知。智如世间人言。我是智者我是无智者。我是粗智者。我是细智者。以是因缘以智知智故。则无无穷过。如以现在智知过去智则尽知一切法无有遗余。复次如人数他通身为十知亦如是。自知亦知他则无有咎。如灯自照亦照他。如汝所说和合百千万亿智人尚不能尽知一切法。何况一人知者。是事不然。何以故。一切智慧人能知众事。虽复众多无有智慧不能有所知。如百千盲人不任作导。一人有眼任为导师。是故汝以一人为难。虽复多智于佛则无智。是事不然。汝谓佛不说韦陀等外经故非一切智人者。今当答。韦陀中无善寂灭法。但有种种诸戏论事。诸佛所说皆为善寂灭故。佛虽知韦陀等经。不能令人得善寂灭。是故不说。问曰。韦陀中亦有善寂灭解脱说。世间先皆幽闇都无所有。初有大人出现如日。若有见者得度死难。更有余导。又说。人身小则神小。人大则神大。身为神宅常处其中。若以智慧开解神缚则得解脱。是故当知韦陀中有寂灭解脱。答曰。无是事也。何以故。韦陀经中有四颠倒。世间无常而别有常世间。如说一作天祠堕落再亦堕落三作则不堕。是为无常中常颠倒。世间苦而说有常乐处。是为苦中乐颠倒。又说我神转为子愿使寿百岁。子是他身云何为我。是为无我中我颠倒。说身清净第一无比。金银珍宝无及身者。是名无净中净颠倒。颠倒则无实。无实云何有寂灭。是故韦陀中无善寂灭法。问曰。韦陀中说。能知韦陀者清净安隐。云何言无善寂灭法。答曰。知韦陀者虽说安隐非毕竟解脱。于异身中生解脱想。是说因长寿天。说为解脱。是故韦陀中实无解脱。复次韦陀中。略说有三义。一者咒愿。二者称赞。三者法则。咒愿名为令我得妻子牛马金银珍宝。称赞名为汝火神头黑颈赤体黄常在众生五大中。法则名为是事应作是不应作。如从昴星初受火法而实咒愿称赞法。则无有寂灭解脱。何以故。贪着世乐然苏咒愿无真智慧。不断烦恼何有解脱。问曰。韦陀法自古有之第一可信。汝言无善寂灭故不可信者。是事不然。何以故。佛法近乃出世。韦陀自古久远常在世间。是故古法可信近法不可信。汝言韦陀中无善寂灭法。是事不然。答曰。时不可信。无明先出正智后出。邪见先出正见后出。不可以无明邪见先出故可信。正智正见后出不可信。如先有污泥后有莲花。先有病后有药。如是不可以在先出者为贵。是故韦陀先出。佛法后出。谓不可信者。是事不然。复次过去锭光等诸佛皆先出世。其法则古出。韦陀是后出。若汝以先久为贵者。此诸佛及法则应是贵。问曰。韦陀不能作善寂灭。是故佛法中不说。若佛知不能作寂灭。何用知为。若不知则非一切智人。二俱有过。答曰。汝语非也。佛先知韦陀不能善寂灭故不说亦不修行。问曰。若佛知韦陀无有利益故而说不修习者何用知为。答曰。大智之人应悉分别是正道是邪道。欲令无量人众度险恶道故行于正道。譬如导师善分别邪道正道。佛亦如是。既自得出生老死险道。亦复欲令众生出故。善知八真圣道。亦知韦陀等邪险恶道。为离邪恶道故。行于正道故。但知而不说。犹如农夫为谷种植至秋收获亦得草[麩-夫+戈]。佛亦如是。为无上道故勤行精进得菩提道。亦知韦陀等诸邪道。是故无咎。如汝先说无人能有具知四韦陀者。此难不然。世间人各有念力。有人一日能诵五偈。有诵百偈。有诵二百偈。若人一日不诵十偈则谓无能诵百偈出百偈者。此非实语。汝等不能尽知故。便言都无智者。若人见一人不能度河便言无能度者。是人不名正说。何以故。自有余大力者能度。此亦如是。设使余人不能尽知。一切智者知之何咎。复次脾娑仙人。皆读韦陀亦应成一切智。若有尽读韦陀。何以言无一切智。若汝言有经书能生贪欲嗔恚者。我今当答。若人欲长寿。应离死因缘。佛亦如是欲断一切众生贪欲嗔恚。应知贪欲嗔恚因缘。复次如汝说能知生贪欲嗔恚经书则有贪欲嗔恚者。无有是处也。佛虽知是不用不行故无过咎。如人知死因缘则不死。若行死因缘则死。是事亦尔。若汝说不知未来事故不名一切智者。我今当答。此则非难。我等亦知有难一切智者如经中说。佛告诸比丘。凡夫无智有三相。不应思而思。不应说而说。不应作而作。是故皆已总说。汝等未来世凡夫皆在其中无利益故。何用分别说其名字等。若谓佛知有难不豫答者亦不须此。今现四众中亦有善断疑难者。今亦有能破诸难问者。何用先答。如汝今日现见比丘之中能破婆罗门者。是故不须先答。又先时亦有答。散在众经。人不能具知佛法故。不知处所。若言受调达出家事。我今当答。谓受调达出家则非一切智人者。是语不然。调达出家非佛所度。问曰。若余人度者佛何以听。答曰。善恶各有时。不必出家便恶。调达出家之后有持戒诸功德。是故出家无过。复次调达于十二年清净持戒诵六万法藏。此果报者当来不空必有利益。汝说调达机关激石者。我今当说。诸佛成就无杀法故。一切世间无能夺命者。问曰。若成就不杀法者。何故迸石而来。答曰。佛于先世种坏身业定报应受。示众生业报不可舍故现受。是故自来。汝言旃遮女佛不先说者。我今当答。以旃遮女故讥佛者。不能坏一切智人因缘。若佛先说旃遮女当来谤我者。旃遮女则不来。复次佛先世谤人罪业因缘。今必应受。汝说佛何以不遮孙陀利入祇洹事。我今当答。此事不能坏一切智人因缘。佛无有力令一切众生尽作乐人。又诸佛离一切诤讼不自高身不着持戒。是故不遮。复次佛先世业熟故。必应受七日谤。又众生见佛闻谤不忧。雪明不喜故。发无上道心。作是愿言。我等亦当得如是清净心。是故无咎。汝先说佛入婆罗门聚落空钵而出非一切智人者。今当答。佛不以饮食先观人心入聚落已魔转其意。问曰。是事佛应先知。我入聚落魔当转人心。答曰。佛亦先知此事。为大利益众生。诸佛非但以受人食故。以为利益度脱众生。有以清净心迎逆敬礼和颜瞻视。此皆大利何必饮食。以种种门利益众生。非空入聚落。汝说佛逆趣醉象者。今当答。佛虽知此事。以因缘故往以此醉象必应得度。又能障其害佛罪业。复次此象身如黑山。众人见此低头礼佛皆起恭敬。以是因缘故佛故往趣。复次佛趣此象无有过失。若有恶事可作此难。汝难至随兰若者。为受先世业果报故。汝说畜须洹叉多罗为弟子者。今当说。佛身口意命不须守护。无所畏故听为弟子。复次是人常近佛故得见种种大神力。见诸天龙夜叉乾闼婆阿修罗等诸王来供养佛请问种种甚深要法心得清净。心清净故得利益因缘。是故虽恶听为弟子。问曰。此人于佛多生恶心。是故不应听为弟子。答曰。若不听为弟子亦有恶心。是故听为弟子无咎。汝说先未作罪时何以不制戒。今当答。佛先结戒。说八圣道正见正思惟正语正业正命正精进正念正定。说是至涅槃道故。已说一切诸戒。复次佛说三学。善学戒善学心善学慧。当知已说一切诸戒。复次佛告诸比丘。一切恶决定不应作。是不名先结戒耶。复次佛说十善道。离杀盗淫两舌恶骂妄言绮语贪嫉嗔恚邪见。不名先结戒耶。佛先十二年中说一偈为布萨法。所谓一切恶莫作。一切善当行。自净其志意。是则诸佛教。是故当知先已结戒。复次佛说诸小恶因缘皆应当离。如说。
　　离身诸恶行　　亦离口诸恶
　　离意诸恶行　　余恶悉远离
　　如是说者当知先已结戒。复次佛先已说诸守护法。如说。
　　护身为善哉　　能护口亦善
　　护意为善哉　　护一切亦善
　　比丘护一切　　得远离诸恶
　　如是说者当知先已结戒。复次佛先说善相。如说。
　　手足勿妄犯　　节言慎所行
　　当乐守定意　　是名真比丘
　　如是说者当知先已结戒。复次说沙门法故。当知先已结戒。沙门有四法。一于嗔不报。二于骂默然。三杖捶能受。四害者忍之。复次佛说四念处。观身观受观心观法。是涅槃道住处故。当知先已结戒。若微小恶尚不听。何况身口恶业。如是等因缘当知先已结戒。如王者立制。不应作恶。后有犯者随事轻重作如是罪如是治之。佛亦如是。先总说戒。后有犯者说其罪相。如有作恶者教令忏悔。作如是罪应如是忏。不见摈灭摈不共住等。成如是事故。后乃结戒。
　　汝说耆年贵族家等应为上座。今当答。道法中耆年贵族家等于道无益。何以故。生佛法中名为贵族好家中生。从受大戒数其年数名为耆年。汝谓耆年应供养者。先出家受戒非是大耶。又从受戒以后无有诸姓等差别。诸比丘受大戒。名为生在佛家。是则失先大小家名皆为一家。汝说持戒者。出家在先持戒日久长夜护持。年岁多故应为上座。如结戒中说。汝说持戒之人不应礼破戒者。今当答。破戒人尚不应共住。何况礼拜供养。以其自言是比丘故。随其大小而为作礼。如礼泥木天像。以念真天故。佛敕年少应礼上座。顺佛教故则便得福。汝说以头陀故应敬礼者。今当答。若头陀人有五种故难得分别。一者愚痴无所知故贪受难法。二者钝根悕望得利。三者恶意欺诳于人。四者狂乱。五者作念。头陀法者。诸佛贤圣所共称赞。以其随顺涅槃道故。是五种人。行头陀法真伪难别。多闻者。多闻之人亦如头陀难可分别。何以故。或以乐道故多闻。或以利养故多闻。如是等亦难分别。又佛法贵如说行。不贵多读多诵。又如佛说行一法句能自利益名为多闻。智慧亦如是。若不能如所说行何用智慧为。是故不以智慧故说为上座。譬如世间现事弟虽多闻多智而兄不为作礼。是故不以智慧故先受供养礼拜如是。虽多闻智慧应礼先受戒者。若先供养多闻智慧者则为斗乱。余得沙门果断结。得神通最难知。是人得果是不得果。是多断结是少断结。是得神通是不得神通。不可以此为上座。若同得道果断结神通谁为上座。是故随佛教行最为第一。汝说佛于说法生疑。今当答。佛于深法尚不有疑。何况应说不应说中而有疑乎。佛不言我都不说法。但云心乐闲静不务兴事。而后于说法中无咎。复次诸外道言。佛为大圣寂默无戏论。何用畜众而教化为。设使教化亦不可尽。似如分别何用说法畜养弟子是贪着相。是故佛自思惟。我法甚深智慧方便无量无边。而可度者少。是故自言不如默然。又防外道所讥呵故。令梵天王求请说法。即时梵天王等白佛言。众生可愍。中有利根结使薄者易可化度。是故受诸梵王等请。如人得大宝藏应示余人。如是诸圣自得法利亦应利人。如汝所说佛不知阿兰迦兰等先已命终欲为说法者。今当答。佛不念其死与不死。但念此人结使微薄堪任化度。随所念处则有智生。是故佛先自说。而后天告理故宜然。又佛先出家。就此二人曾经宿止。诸天人民傥能疑佛受其妙法余处得道。佛欲断彼疑故。即时唱言彼人长衰如此。妙法如何不闻。推如是义。五比丘事亦复可知。但念其可度因缘。不念其住止所在。后念住处即便得知。是故不应破一切智人。汝言疑说巴连弗城坏者。今当答。是城破因缘不定。不定因缘而定说者是则为过。又我先说四十不共法中诸佛善知不定。答者则不受此难。汝说佛问诸比丘。汝等聚会为何所说。今当答。佛将欲说法门故。作如是问。或欲结戒故。命其自说如是种种说法故。问而无咎。世间亦有知而复问。如见人食问言食耶。如天寒时问言寒耶。佛亦如是知而复问随俗无咎。汝言自赞毁他非一切智人者。今当答。佛不贪身不贪供养。不恚他人不增上慢。所以自说我于世间最第一者。有信众生诸根猛利舍恶知识。以我为师是人长夜当得安隐。是故佛自赞身。复次有人求第一乐道。而有懈怠不能精进。是故佛言无上利中不应懈怠。我于世间第一导师善说正法。宜勤精进可得道果。如是等因缘自赞其身。非为自贵轻贱他人。呵恶人者欲令除灭恶法。非为憎恚众生。有人求如法利。其心清净质直。而与恶知识和合。欲令远离此故而呵骂之。未得佛时尚以髓脑施人。何况成佛而当呵骂。汝说佛法初后相违。今当答。佛法中无有始终相违事。汝等不知佛法义故以为相违。是涅槃道者。从迦叶佛灭已来。无复人说。亦无人得。是故言我新得道。余处复说我得故道。是道锭光等诸佛所得。所谓八圣道能至涅槃。一道一因缘故名为故道。是故当知佛成一切智。问曰。所言一切智者。云何名为一切智。为知一切故名为一切智耶。答曰。一切智者知可知。可知者五法藏。过去未来现在出三世不可说所用。知此五藏者名为知。是故知及所知名为一切。问曰。知可知名一切者。是事不然。何以故。是法但是一。可知知亦是可知故。如世间言是人知利是人知钝。答曰。若一切是一者则寒热相违皆应是一。明闇苦乐诸相违事亦应是一。但是事不然。是故不得言一切皆是一。问曰。汝所执亦同此过。若可知是一者。苦乐等亦应是一而实不一。答曰。我不言一切可知是一。汝所执一切皆是一。是故不与汝同过。复次汝说同有过故。汝自执中有过。若人自受所执中过即堕负处。汝知所执有过。不应复说他过。是故汝说同有过者。是事不然。复次若谓知可知二法为一者。应用可知法知瓶衣等物而实用知知一切物。若谓瓶衣等于知无异者。今瓶衣等不能知物。即应有异而实用知知一切物。如是处处有过故不得言一切皆是一。复次知所知是二名为一切知。是一切法故。名如来名一切智者。是一切智人因金刚三昧。是故金刚三昧成。汝先言金刚三昧不成一切智不成者。是事不然。
十住毗婆沙论卷第十
四十不共法中善知不定品第二十三
　　善知不定法者。诸法未生未出未成未定未分别。是中如来智慧得力。如佛分别业经中说。佛告阿难。有人身行善业。口行善业。意行善业。是人命终而堕地狱。有人身行恶业。口行恶业。意行恶业。是人命终而生天上。阿难白佛言。何故如是。佛言。是人或先世罪福因缘已熟。今世罪福因缘未熟。或临命终生正见邪见善恶心。垂终之心其力大故。又首迦经中说。叔迦婆罗门子白佛言。瞿昙。诸婆罗门在家白衣。能修福德善根胜出家者。是事云何。佛言。我于此中不定答。出家或有不修善则不如在家。在家能修善则胜出家。又大涅槃经中说。巴连弗城当以三事坏。或水或火或内人与外人谋。又因波梨末梵志说。是裸形波梨末梵志。若不舍是语。若是心若是邪见。到我目前无有是处。若皮绳断。若身断。终不来到佛前。又筏喻经中说。我此法甚深。以方便说令浅易解。若有直心如教行者得二种利。若今世尽漏。若不尽漏当得不还道。又增一阿含舍迦梨经中。佛告阿难。若人故起业。无有不受报而得道者。若现受报若生受若后受。又增一阿浮罗经中说。佛告诸比丘。诸恶人死若作畜生若堕地狱。善人生处若天若人。又无畏王子经中说。无畏白佛言。佛有所说能令他嗔不。佛言。王子是事不定。佛或怜愍心故。令他人嗔得种善因缘。如乳母以曲指钩出小儿口中恶物虽伤无患。又阿毗昙中说。众生三品。从不定聚或堕邪定。或堕正定。如是等四法藏中无定事。数千万种。问曰。若人智慧不定无决定心。于事中或尔或不尔则不名一切智人。一切智人者不二语者。决定语者。明了语者。是故善知不定。不得名为佛不共法。答曰。不定事。若尔若不尔。随属众因缘故。是中不应定说。又若不定事而作定答不名一切智人。是故于不定事中必应用不定智。是故有不定智不共法。复次若人于一切法中决定知。是人即堕必定邪论中。若一切法必定则诸所作为则不须人功方便而得。如说。
　　若好丑已定　　人功则应定
　　不须诸因缘　　方便而修习
　　复次现见不自守护身则有众苦。若自防护身则安利。又如种种作业事中受诸疲苦后得种种富乐果报。或复有人今世静默都无所作而得果报。是故有是不定事。为知是不定事故。知有不定智。问曰。汝守护不守护。施功不施功。而亦有不定事成者。有人好自防护而得苦恼。不自防护不得苦恼。又勤自疲苦不得功果。不勤施功而得功果。是事不定。答曰。汝所说则成我不定义。若有不定事应有不定智。我不言若人不自防护悉皆受苦。又不言离功业有果报。有人虽作功夫先世罪障故不得受乐。不言一切皆尔。是故汝难非也。是名诸佛于不定事中独有不定智具足。知无色处者。声闻辟支佛。知生无色处众生及法少分。诸佛世尊于无色处众生及法具足悉知。是无色处有若干众生生此处。若干众生生彼处。若干众生生初无色定处。若干众生生第二处。若干众生生第三处。若干众生生第四处。若干众生生来尔所时。若干众生经尔所时当退没。若干众生极寿尔所时。若干众生毕定寿命。若干众生不毕定寿命。若干众生从欲界命终来生此中。若干众生从色界命终来生此中。若干众生从无色界命终还生此中。若干众生人中命终即来生此。若干众生天中命终即来生此。是诸众生于此命终。若生欲界若生色界若生无色界。是诸众生此中命终。若生天道若生人道若生阿修罗道。若生地狱畜生饿鬼道中。是诸众生于彼处入涅槃。若干众生皆是凡夫。若干众生是佛贤圣弟子。若干众生凡夫弟子。若干众生成声闻乘。若干众生成辟支佛乘。若干众生皆成大乘。若干众生不成声闻乘。若干众生不成辟支佛乘。不成大乘。若干众生行灭者。若干众生不行灭者。若干众生上行。若干众生某佛弟子。诸佛又知是定受味。是定不受味。是善是无记。是定中断若干结。是定上中下。略说无色诸定。唯有诸佛以一切种智悉能分别大小深浅心相应不相应果报非果报等。是名诸佛具足悉知无色定处通达。灭法者。诸辟支佛诸阿罗汉。过去现在灭度者。诸佛通达如经中说。诸比丘是贤劫前九十一劫。毗婆尸佛出至三十一劫。有二佛出。一名尸弃。二名毗式婆。此贤劫中鸠楼孙迦那含牟尼迦叶佛出。如是过去诸佛大知见。经此中应说。及诸声闻弟子灭度入无余涅槃。及辟支佛。号曰成。号曰华相。号曰见法。号曰法箧。号曰喜见。号曰无垢。号曰无得。如是等诸辟支佛。入无余涅槃佛悉通达。复次未灭度在有余涅槃。生缘都尽通达是事。亦名通达知灭。如经说。佛告阿难。我于此人悉知无有微闇。是人毕定尽是内法。是人命终当入涅槃。亦名知灭。又于余人通达四谛能知其事。亦名知灭。如经说。我何不方便。令此人即于此处漏尽解脱。如佛告阿难。汝乐禅定乐断结使。亦名通达知灭。如佛告舍利弗。我知涅槃知至涅槃道。知至涅槃众生。如是等诸经。此中应说。是名诸佛通达知灭。善知心不相应非色法者。戒善根使善律仪不善律仪等诸心不相应非色法。声闻辟支佛不能通达。诸佛善能通达如现目前。于心不相应诸法中。成就第一智慧力故。问曰。戒善律仪不善律仪是色法。何以言非色法。答曰。戒善律仪不善律仪有二种。有作有无作。作是色。无作非色。无作非色。佛以不共力故现前能知。余人以比智知。问曰。诸佛但善知心不相应非色法。不善知相应法耶。答曰。若通达不相应法。相应法无所复论。如人能射毫毛。粗物则不论。复次七百不相应法中。声闻辟支佛以第六识能知七法。一名二相三义四无常五生六不生七度。佛以第六识皆悉能知。佛知四谛相及知世俗法。是故言诸佛善知心不相应无色法。势力波罗蜜者。于一切所知法无余中得一切种智势力十力四无所畏四功德处助成故。又善得十力故。是故佛能成就势力波罗蜜。是势力在第十六心中得增益。一切智常在佛身。乃至无余涅槃。因是事故。于一切法中得无碍智。无碍智波罗蜜者。法义辞乐说。于此四法势力无量通达无碍。如经中说。佛告诸比丘。如来四第子成就第一念力智慧力堪受力。如善射射树叶即过无难。是诸弟子以四念处来问难。我常不休息。除饮食便利睡眠。于百年中如来常答。乐说智慧无有穷尽。佛于此中以少欲相自论智慧。若三千大千世界所有四天下满中微尘。随尔所尘数作尔所三千大千世界。满中众生皆如舍利弗如辟支佛。皆悉成就智慧乐说。寿命如上尘数大劫。是诸人等因四念处尽其形寿问难如来。如来还以四念处义答其所问。言义不重乐说无尽。法无碍智者。善能分别诸法名字通达无碍。义无碍者。于诸法义通达无碍。辞无碍者。随众生类以诸言辞令其解义通达无碍。乐说无碍者。问答时善巧说法无有穷尽。余贤圣不能究尽。唯有诸佛能尽其边。是故名无碍智波罗蜜。具足答波罗蜜者。一切问难中。佛善能具足答。何以故。于四种问答中无有错乱。善知义故。具足不坏义波罗蜜故。乐欲深知一切众生性所行所乐故。如舍利弗白佛言。世尊。佛为人说善法。而是中多有众生得证。证已心无渴爱。无渴爱故于世间无所受。无所受已心则内灭。佛于善法中无上事尽知无余。更无胜者。问曰。汝言四种问答。何谓为四。答曰。一定答。二分别答。三反问答。四置答。定答者。如一比丘问佛。世尊。颇有色常不变异不。世尊。受想行识常不变异不。佛答言。比丘无有色常而不变。无有受想行识常而不变。如是等名为定答。分别答者。如布多梨子梵志问娑摩提。有人故作身口意业。受何等果报。娑摩提定答。有人以身口意故作业受苦恼报。是问应分别答。是梵志后来问佛是事。佛答言。布多梨子。有人若身口意故作业。是业或受苦报。或受乐报。或受不苦不乐报。苦业受苦报。乐业受乐报。不苦不乐业受不苦不乐报。如是等诸经皆分别答。反问答者。如先尼梵志问佛。佛言。我还问汝。随汝意答。先尼于汝意云何。色是如来不。受想行识是如来不。答言。非也世尊。离色受想行识是如来不。答言。非也世尊。如是等经应广说。是名反问答。置答者。十四种邪见是。所谓世间常世间无常。世间常无常。世间非常非无常。世间有边。世间无边。世间亦有边亦无边。世间非有边非无边。如来灭后有。如来灭后无。如来灭后亦有亦无。如来灭后非有非无。身即是神。身异神异。如上一切众生如大辟支佛智慧乐说以如是四种问佛。佛皆随顺答其所问。不多不少。是故说佛具足答波罗蜜。无有能害。佛者得不可杀法故。无能断佛身分支节存亡自在。如经说。若人欲方便害佛者。无有是处。问曰。佛寿命为定为不定。答曰。有人言不定。若佛寿命有定者。于余定寿命者有何差别。而实佛寿命不定。无能害者。乃为希有。有人言。佛寿命有定。余人寿命虽定。而手足耳鼻可断。佛无是事。问曰。云何佛不可害。是不共法。答曰。诸佛不可思议。假喻可知。假使一切十方世界众生皆有势力。设有一魔有尔所势力。复令十方一一众生力如恶魔。欲共害佛。尚不能动佛一毛。况有害者。问曰。若尔者调达云何得伤佛。答曰。此事先已答。佛欲示众生三毒相。调达虽持戒修善贪着利养而作大恶。又令知佛于诸人天心无有异。加以慈愍视调达罗睺罗如左右眼。佛常说等心。是时现其平等。天人见此起希有心益更信乐。又长寿天见佛先世有恶业行。若今不受谓恶行无报。佛欲断其邪见故现受此报。复次佛于苦乐心无有异。无吾我心。毕竟空故。诸根调柔不可变故。不须作方便离苦受乐。如菩萨藏中说。佛以方便故现受此事。应当广知。是名佛不可杀害不共法。说法不空者。诸佛所有言说皆有果报。是故诸佛说法不空。何以故。诸佛未说法时。先观众生本末心在何处结使厚薄。知其先世所从功德。见其根性势力多少。知其障碍方处时节。应软法可度苦事可度。或复应以软苦事度。或须小发度。或广分别度。有以阴入界十二因缘而得度者。或以信门或以慧门而得入者。是人应从佛度。是人应从声闻度。是人应以余缘得度。是人应成声闻乘。是人应成辟支佛乘。是人应成大乘。是人久习贪欲习嗔恚习愚痴。是人习贪欲嗔恚。是人习贪欲愚痴。如是各各分别。是人堕断见。是人堕常见。是人多着身见。是人多习边见。是人多习戒取见取。是人多习憍慢。是人多习自卑谄曲。是人心多疑悔。是人好乐言辞。有贵义理有乐深义有乐浅事。是人先世集助道法。是人今世集助道法。是人但集福报善根。是人但集贯穿善根。是人应疾得道。是人久乃得道。佛先观察筹量随应得度。而为说法而度脱之。是故一切说法皆悉不空。如经说。世尊先知见而说法。非不知见说法。无谬无失者。诸佛说法无谬无失。无谬者。语义不乖违故。无失者。不失义故。不失道因缘故名不失。不谬道果因缘故名不谬。不少故名不失。不过故名不谬。以通达四无碍智故。念安慧常调和故。远离断常无因邪因等诸见故。所说法中不使人有迷闷。所言初后无相违过。随此义经。应此中广说。如经说。诸比丘为汝说法。初善中善后善。语善义善淳一无杂具说梵行。以希有事说法者。随所教化即得道果。是名希有。若有所答若所受记皆实不异。是亦希有。佛有所说道。此道不杂烦恼能断烦恼。是亦希有。佛有所说皆有利益终不空言是亦希有。若人于佛法中勤心精进。能断不善法增益善法。是亦希有。复次有三希有。现神通希有。逆说彼心希有。有教化希有。以是三希有说法。名为以希有说法。诸众圣中最上导师者。诸佛知一切众生心所行所乐。结使深浅诸根利钝。上中下智慧。善知通达故。于众圣中最上导师。又能善知四谛相。善知诸法总相别相。又以说法不空因缘不谬不失法故。于众圣中最上导师。问曰。四众亦能说法破外道令入佛法。何以但称佛为最上导师。答曰。当以假喻说。若一切众生智慧势力皆如辟支佛。是诸众生若不承佛意。欲度一人无有是处。若是诸人说法时。乃至不能断无色界结使毫厘分。若佛欲度众生有所言说。乃至外道邪见诸龙夜叉等及余不解佛语者皆悉令解。是等亦能转化无量众生。乃至今日声闻众令众生住四果中。皆是如来最上导师相。是故佛名最上导师。于众圣中不共之法。四不守护法者。诸佛不守护身业。不护口业。不护意业。不护资生。何以故。是四事于他不护。不作是念。我身口意命恐他人知。何以故。长夜修习种种清净业故。皆善见知断一切烦恼法故。成就一切无比善根故。善行可行法无可呵故。具足行舍波罗蜜故。舍者。眼见色舍忧喜心。乃至意法亦如是。婆呵提郁多罗等诸经应此中说。四无所畏者。问曰。一法名为无畏。何以故有四。答曰。于四事中无有疑畏故有四。一者如佛告诸比丘。我自发诚言。是一切智人。此中若有沙门婆罗门诸天魔梵及余世间智人。如法难言。不知此法。我于此中乃至不见有微畏相。不见是相故。得安隐无畏。是初无畏。如实尽知一切法故。二者自发诚言。我一切诸漏尽。若沙门婆罗门诸天魔梵。言是漏不尽。乃至不见有是相。不见是相故安隐无畏。是二无畏。善断诸烦恼及断烦恼习气故。三者我说障道法。此中若有沙门婆罗门诸天魔梵及余世间智人。如法难言。是法虽用不能障道。我于此中不见有微畏相。不见是相故得安隐无有疑畏。是三无畏。善知障解脱法故。四者我所说道如法说行者。得至苦尽。若有沙门婆罗门诸天魔梵及余世间智人。如法难言。如是法虽如说行不能至尽苦道。我于此中无有微畏相。不见是相故得安隐无有疑畏。是四无畏。善知至苦尽道故。是四无畏皆过怖畏心惊毛竖等相故。名为无畏。又在大众威德殊胜故。名为无畏。又善知一切问答故。名为无畏。诸天会经此中应广说。问曰。若佛是一切智人。应于一切法尽无畏。何以但说四。答曰。略举大要以开事端。余亦如是。佛十力者。力名扶助。气势不可穷尽。无能沮坏。虽有十名而实一智。缘十事故名为十力。佛智缘一切事故。应有无量力。以此十力足度众生故。但说十力。但开此十力。余皆可知。初力者。一切法因非因。决定通达智。名为初力。如佛说。若是狂人不舍是语不舍邪见不舍是心。来在佛前无有是处。如佛告阿难。世间二佛一时出世无有是处。一佛出世则有是处。是事为一佛世界故说。而实十方无量无边诸世界中。百千万亿无数诸佛一时出世。又经说身口意恶业有妙爱果报无有是处。若身口意善业有妙爱果报则有是处。如是等五藏诸经应此中广说。第二力者。于过去未来现在诸业诸法受佛如实分别知处所知事知果报。佛若欲知一切众生过去诸业过去业报即能知。或业过去报在现在。或业过去报在未来。或业过去报在过去。或业过去报在过去未来。或业过去报在过去现在。或业过去报在未来现在。或业过去报在过去未来现在。或业现在报在现在。或业现在报在未来。或业现在报在现在未来。或业未来报在未来。有如是等分别受法者。四受法。现受乐后世受苦。现受苦后世受乐。现受乐后受乐。现受苦后受苦。处者。随业时方所在。又知是业受报处。事者。或随因缘。或随三不善根。或多自作。或多因他。如是等善恶业因缘佛尽知。报者。知诸业各各有报。善业或善处生或得涅槃。恶业诸恶处生。佛悉知是诸业本末因缘自身及他。是中智力不退故名为力。三力者。佛于禅定解脱三昧垢净相如实知。禅者四禅。定者四无色定四无量心等皆名为定。解脱者八解脱。三昧者除诸禅解脱余定尽名三昧。有人言。三解脱门及有觉有观定。无觉有观定。无觉无观定。名为三昧。有人言。定小三昧大。是故一切诸佛菩萨所得定。皆名三昧。是四处皆摄在一切禅波罗蜜。垢名受味。净名不受味。复次垢名有漏定。净名无漏定。三昧解脱等分别者。如是禅分别知他众生他人上下诸根。如实知名第四力。他众生者凡夫是。他人者须陀洹等诸贤圣是。或有人言。众生名为凡夫。及诸学人烦恼未尽故。他人者阿罗汉等烦恼尽故。或有人言。众生与人一种名有差别。诸根者。信精进念定慧非眼等根。上名猛利堪任得道。下名闇钝不堪受道。佛于此二根上下如实知不错谬。他众生他人心各有所乐如实知。是第五力。所乐名为贵所向事。如有人贵财物世乐或有贵重福德善法。是事佛如实知。世间种种性无量性。佛如实知。是第六力。种种性者杂性万端。无量性者。于一一性有无量种分别。性者从先世来心常习用常所乐行修习故成性。是二善恶性佛如实知。至一切处道如实知。是第七力。至一切处道者。能得一切功德。是道名为至一切处道。所谓五分三昧。若五知三昧。若八圣道分是。或圣道所摄诸法。或四如意足。如经说。比丘善修习四如意足无利不得。有人言四禅是。如经说。比丘得四禅。心安住一处清净。除诸烦恼灭诸障碍。调和堪用不复动转。若回向知宿命事。即能知宿命事。是第八力。佛若欲念自身及一切众生无量无边宿命。一切事皆悉知。无有不知过恒河沙等劫事。是人何处生。姓名贵贱饮食资生苦乐所作事业所受果报。心何所行本从何来。如是等事。以天眼清净过于人眼。见六道众生随业受身。是第九力。大力声闻以天眼见小千国土。亦见中众生生时死时。小辟支佛见千小千国土。见中众生生时死时。中力辟支佛见百万小千国土。见中众生生时死时。大力辟支佛见三千大千国土。见中众生生死所趣。诸佛世尊见无量无边不可思议世间。亦见是中众生生时死时。第十力者。欲漏有漏无明漏一切漏尽。诸烦恼及气都尽。是名第十力。无碍解脱者。解脱有三种。一者于烦恼障碍解脱。二者于定障碍解脱。三者于一切法障碍解脱。是中得慧解脱阿罗汉。得离烦恼障碍解脱。共解脱阿罗汉及辟支佛。得离烦恼障碍解脱。得离诸禅定障碍解脱。唯有诸佛具三解脱。所谓烦恼障碍解脱。诸禅定障碍解脱。一切法障碍解脱。总是三种解脱故。佛名无碍解脱。常随心共生。乃至无余涅槃则止。是四十不共法。略开佛法门令众生解故说。所不说者无量无边。所谓一常不离慧。二知时不失。三灭一切习气。四得定波罗蜜。五一切功德殊胜。六随所宜行波罗蜜。七无能见顶者。八无与等者。九无能胜者。十世间中上。十一不从他闻得道。十二不转法者。十三自言是佛终不能到佛前。十四不退法者。十五得大悲者。十六得大慈者。十七第一可信受者。十八第一名闻利养。十九与佛同止。诸师无与佛等者。二十诸师无有得第子众如佛者。二十一端正第一见者欢悦。二十二佛所使人无能害者。二十三佛欲度者无有伤害。二十四心初生时能断思惟结。二十五可度众生终不失时。二十六第十六智得阿耨多罗三藐三菩提。二十七世间第一福田。二十八放无量光明。二十九所行不同余人。三十百福德相。三十一无量无边善根。三十二入胎时。三十三生时。三十四得佛道时。三十五转法轮时。三十六舍长寿命时。三十七入涅槃时能动三千大千世界。三十八扰动无量无边诸魔宫殿令无威德皆使惊畏。三十九诸护世天王释提桓因夜摩天王兜率陀天王化乐天王自在天王梵天王净居诸天等。一时来集请转法轮。四十佛身坚固如那罗延。四十一未有结戒而初结戒。四十二有所施作势力胜人。四十三菩萨处胎母于一切男子无染着心。四十四力能救度一切众生。佛不共法有如是等无量无数。妨余事故不须广说。声闻法虽似佛法。优劣不同则有差别。复次总说诸佛一切诸法无量无边不可思议第一希有。一切众生所不能共。假使十方诸三千大千世界过诸算数是中所有众生智慧皆如大梵天王。皆如大辟支佛。皆如舍利弗。合集是诸智慧令一人得。欲及于佛四十不共法中微少分者。无有是处。若于一法百千万亿分中不及其一。诸佛有如是无量无边功德之力。何以故。无数大劫安住四功德处。深行六波罗蜜。善能具足菩萨一切所行诸法。不共一切众生故。果报亦不共。
赞偈品第二十四
　　已如是解四十不共法竟。应取是四十不共法相念佛。又应以诸偈赞佛。如现在前对面共语。如是则成念佛三昧。如偈说。
　　圣主大精进　　四十独有法
　　我今于佛前　　敬心以称赞
　　如意及飞行　　其力无边限
　　于圣如意中　　无有与等者
　　声闻中自在　　他心智无量
　　善能调伏心　　随意而应适
　　其念如大海　　湛然在安隐
　　世间无有法　　而能扰乱者
　　诸佛所称叹　　金刚三昧宝
　　得之在胸中　　如贤怀直心
　　善知不定法　　四无色定事
　　微细难分别　　尽知无有余
　　众生若已灭　　今灭及当灭
　　唯独有世尊　　智慧能通达
　　善知不相应　　非色法中事
　　一切诸世间　　悉皆不能知
　　世尊大威力　　功德不可量
　　智慧无边际　　皆无与等者
　　于四问答中　　超绝无伦匹
　　众生诸问难　　一切皆易答
　　若诸世间中　　欲有害佛者
　　是事皆不成　　以成不杀法
　　若于三时中　　诸有所说者
　　言必不虚设　　常有大果报
　　凡有所说法　　无非是希有
　　义趣尚不谬　　何况于言辞
　　于三圣弟子　　上中下差别
　　四双八辈等　　第一大导师
　　身口意业命　　毕竟常清净
　　是故于此中　　不复须防护
　　自说一切智　　心无有疑畏
　　若人来难我　　恐有所不知
　　自说漏尽相　　尽到无漏边
　　心无有疑畏　　余漏有不尽
　　自说障碍法　　于中无疑难
　　虽有用此法　　不能为障碍
　　所说八圣道　　心无有疑畏
　　有言是八道　　不能至解脱
　　如实知是因　　是果及与非
　　故号一切智　　名闻流无量
　　三世所有业　　是诸业定报
　　及非定果报　　种种皆悉知
　　诸禅三昧中　　粗细深浅事
　　皆悉能了知　　禅中无等者
　　先知众生根　　上中下差别
　　种种乐及性　　随宜而说法
　　行道得诸利　　兼以化导人
　　是以弟子众　　如实得善利
　　宿命知无量　　天眼见无边
　　一切人天中　　无能知其限
　　住金刚三昧　　灭烦恼及气
　　又知人漏尽　　故名漏尽力
　　烦恼诸禅障　　一切法障碍
　　三碍得解脱　　号无碍解脱
　　四十不共法　　功德不可量
　　无能广说者　　我已略说竟
　　世尊若一劫　　称说此佛法
　　犹尚不可尽　　况我无此智
　　世尊大慈荫　　无量业善集
　　四功德处故　　得佛无量法
　　世尊所称说　　四功德胜处
　　我今还以此　　称赞于如来
　　三十二相具　　相有百福德
　　八十种妙好　　三界谁能有
　　三千大千界　　众生所有福
　　果报为百倍　　相有如是德
　　如此诸福德　　并及其果报
　　复以为百倍　　成一白毫相
　　三十相一一　　福德及果报
　　复以为千倍　　成一肉髻相
　　世尊诸功德　　不可得度量
　　如人以尺寸　　量空不可尽
　　从初发大心　　为度众生故
　　坚心无量劫　　是故成佛道
　　精勤欲成满　　如此之大愿
　　无量劫数中　　行诸难苦行
　　如诸往古佛　　说四功德处
　　无量劫乃成　　今得安住中
　　本为护实谛　　舍身及亲爱
　　财宝诸富乐　　是故得具足
　　无量劫数中　　见闻觉知法
　　每先善思惟　　而后为人说
　　若于不见等　　及于中有疑
　　而能如实说　　所益无有量
　　不说他匿事　　嫌讥而拒逆
　　念常在安慧　　顺化令安隐
　　第一真妙谛　　涅槃实为最
　　余者皆虚妄　　世尊德具足
　　饮食卧具等　　堂阁妙楼观
　　名好象马车　　端严诸婇女
　　金银珍宝等　　聚落诸城邑
　　国土及荣位　　并以四天下
　　爱子所亲妇　　支节及头目
　　割肉出骨髓　　及以举身施
　　怜愍诸众生　　悉施无所惜
　　为求出生死　　不以求自乐
　　虚空诸星宿　　地上所有沙
　　世尊菩萨时　　布施数过是
　　终不以非法　　求财而布施
　　无有不知施　　无侵恼人施
　　不贪惜好物　　而以恶者施
　　无谄曲心施　　无惜而强施
　　无恚无疑心　　无邪无轻笑
　　无厌无不信　　[卑　　頁]面等布施
　　无有分别心　　此应彼不应
　　但以悲心故　　平等而行施
　　不轻于众生　　以为非福田
　　见圣心恭敬　　破戒者怜愍
　　不自高其身　　卑下于他人
　　亦不为称赞　　不求报等施
　　无悔无忧愁　　无恶贱心施
　　无待急恨心　　无法应当施
　　无不敬心施　　无弃着地施
　　无求恼者施　　无垢竞胜施
　　无戏弄求者　　无不自手施
　　不轻于少物　　以多自高施
　　不以声闻乘　　辟支佛乘施
　　不限一世施　　无有非时施
　　世尊无数劫　　行诸希有施
　　皆为无上道　　不为求自乐
　　于诸佛法中　　出家行远离
　　修习诸佛法　　为诸人天说
　　说如是施法　　于诸施中上
　　犹如日光明　　星月中殊胜
　　如是胜舍处　　超越诸天人
　　犹亦如世尊　　一切世间上
　　是故能具足　　如是胜舍处
　　名闻无量劫　　流布无穷已
　　世尊无量劫　　护持清净戒
　　开诸禅定门　　为得深寂处
　　先离于五相　　后行八解脱
　　入净三三昧　　亦住三解脱
　　世尊善分别　　六十五种禅
　　无有一禅定　　先来不生者
　　于此诸定中　　亦不受其味
　　世尊因诸定　　得三种神通
　　以此度众生　　是故一切胜
　　世尊无量劫　　等心弘慈化
　　阿僧祇众生　　令住于梵世
　　能以巧方便　　善说禅定故
　　世尊菩萨时　　常于无量世
　　无贪烦恼缠　　而往来世间
　　过去得值者　　无量生天上
　　过去诸菩萨　　所可行寂灭
　　世尊菩萨时　　亦等无有异
　　是故于寂灭　　胜处悉充满
　　世尊菩萨时　　所有诸智慧
　　以慧求菩提　　今成是慧报
　　一切所资食　　如人依地生
　　世尊于世世　　舍十闇恶道
　　常行十善道　　斯由慧气分
　　舍五欲五盖　　得种种禅定
　　无量劫数世　　不从他人受
　　善哉大圣尊　　悉是慧势力
　　众生因世尊　　无量生六天
　　亦令至梵世　　斯皆由慧力
　　世尊于生死　　苦乐所迷闷
　　不失菩提心　　斯皆是慧力
　　世尊于生死　　不乐而常在
　　乐涅槃不取　　斯皆是慧力
　　安坐道场时　　降魔及军众
　　度脱诸群生　　斯皆是慧力
　　本求菩提时　　集无量助法
　　闻者常迷闷　　何况能受行
　　世尊能堪忍　　斯皆是慧力
　　经书诸技术　　世世生自知
　　亦能兼教人　　斯皆是慧力
　　亲近无量佛　　悉饮甘露教
　　种种咨请问　　亦随而分别
　　经法智慧中　　未曾有吝惜
　　乃至仆僮奴　　亦咨受善语
　　世尊以是故　　慧胜处流布
　　世尊于前世　　求是菩提时
　　于一切众生　　行大慈悲心
　　以第一智慧　　常出大势力
　　悉作无量种　　希有诸难事
　　一切诸世间　　尽共无量劫
　　说之不可尽　　亦非算数及
　　如是等诸事　　超越于人天
　　一切世间中　　奇特无有比
　　大业所获果　　具足一切智
　　能破生死王　　安住法王处
十住毗婆沙论卷第十一
助念佛三昧品第二十五
　　菩萨应以此　　四十不共法
　　念诸佛法身　　佛非色身故
　　是偈次第略解四十不共法六品中义。是故行者先念色身佛。次念法身佛。何以故。新发意菩萨。应以三十二相八十种好念佛。如先说。转深入得中势力。应以法身念佛心转深入得上势力。应以实相念佛而不贪着。
　　不染着色身　　法身亦不着
　　善知一切法　　永寂如虚空
　　是菩萨得上势力。不以色身法身深贪着佛。何以故。信乐空法故。知诸法如虚空。虚空者无障碍故。障碍因缘者。诸须弥山由乾陀等十宝山。铁围山黑山石山等。如是无量障碍因缘。何以故。是人未得天眼故。念他方世界佛。则有诸山障碍。是故新发意菩萨。应以十号妙相念佛。如说。
　　新发意菩萨　　以十号妙相
　　念佛无毁失　　犹如镜中像
　　十号妙相者。所谓如来应供正遍知明行足善逝世间解无上士调御丈夫天人师佛世尊。无毁失者。所观事空如虚空。于法无所失。何以故。诸法本来无生寂灭故。如是一切诸法皆亦如是。是人以缘名号增长禅法则能缘相。是人尔时即于禅法得相。所谓身得殊异快乐。当知得成般舟三昧。三昧成故得见诸佛。如镜中像者。若菩萨成此三昧已。如净明镜自见面像。如清澄水中见其身相。初时随先所念佛见其色像。见是像已后。若欲见他方诸佛随所念方得见诸佛无所障碍。是故此人。
　　虽未有神通　　飞行到于彼
　　而能见诸佛　　闻法无障碍
　　是新发意菩萨于诸须弥山等诸山无能为作障碍。亦未得神通天眼天耳。未能飞行从此国至彼国。以是三昧力故。住此国土得见他方诸佛世尊。闻所说法常修习是三昧故。得见十方真实诸佛。问曰。如是定以何法能生。云何可得。答曰。
　　亲近善知识　　精进无懈退
　　智慧甚坚牢　　信力不妄动
　　以是四法能生是三昧。亲近善知识者。能以是三昧教诲人者名为善知识。应加恭敬勤心亲近莫有懈怠废退舍离则得闻是深三昧义利智通达智不失智。名为坚牢信根深固。若沙门婆罗门若天魔梵及余世人无能倾动。名为信力不可动。如是四法。能生三昧。复次。
　　惭愧爱恭敬　　供养说法者
　　犹如诸世尊　　能生是三昧
　　惭愧爱恭敬者。于说法者深生惭愧。恭恪爱乐供养如佛。如是四法能生是三昧。复次初四法者。一于三月未尝睡眠。唯除便利饮食坐起。二于三月乃至弹指不生我心。三于三月经行不息。四于三月兼以法施不求利养。是为四。复有四法。一能见佛。二安慰劝人听是三昧。三常不贪嫉行菩提心者。四能集菩萨所行道法。是为四。复有四法。一造作佛像乃至画像。二当善书写是三昧经。令信乐者得已诵读。三教增上慢人令离憎上慢法。使得阿耨多罗三藐三菩提。四当护持诸佛正法。是为四。复有四法。一少语言。二在家出家不与共住。三常系心取所缘相。四乐远离空闲静处。是为四。初五法者。一无生忍法。厌离一切诸有为法。不乐一切诸所生处。不受一切诸外道法。恶厌一切世间诸欲乃至不念何况身近。二心常修习无量诸法定在一处。于诸众生无有嗔碍。心常随顺行四摄法。三能成就慈悲喜舍不出他过。四能多集佛所说法如所说行。五清净身口意业及见。是为五。复有五法。一乐如经所赞布施无有悭心。乐说深法无所吝惜亦能自住。二忍辱柔和同住欢喜。恶口骂詈鞭捶缚等。但推业缘不恚他人。三常乐听是三昧读诵通利为人解说令流布增广勤行修习。四心无妒嫉。不自高身不下他人。除眠睡盖。五于佛法僧宝信心清净。于上中下坐深心供奉。他有小恩常忆不忘。常住真实语中。是为五复次。
　　出家诸菩萨　　所学三昧法
　　在家菩萨者　　是法应当知
　　若在家菩萨欲修习是三昧一当深以信心。二不求业果报。三当舍一切内外物。四归命三宝。五净持五戒无有毁缺。六具足行十善道。亦令余人住此法中。七断除淫欲。八毁呰五欲。九不嫉妒。十于妻子中不生爱着。十一心常愿出家。十二常受齐戒。十三心乐住寺庙。十四具足惭愧。十五于净戒比丘起恭敬心。十六不悭吝法。十七于说法者深爱敬心。十八于说法者生父母大师想。十九于说法者以诸乐具敬心供养。二十知恩报恩。如是在家菩萨。住如是等功德者。则能学是三昧。出家菩萨修习是三昧法者。所谓一于戒无毁疵。二持戒不杂污。三持戒不浊。四清净戒。五无损戒。六不取戒。七不依戒。八不得戒。九不退戒。十持圣所赞戒。十一持智所称戒。十二随波罗提木叉戒。十三具足威仪行处。十四乃至微小罪心大怖畏。十五净身口意业。十六净命。十七所有戒尽受持。十八信乐甚深法。十九于无所得法心能忍。空无相无愿法中心不惊。二十勤发精进。二十一念常在前。二十二信心坚固。二十三具足惭愧。二十四不贪利养。二十五无嫉妒。二十六住头陀功德。二十七住细行法中。二十八不乐说世间俗语。二十九远离聚语。三十知报恩。三十一知作恩报恩者。三十二于和上阿阇梨所生恭敬忌难心。三十三破除憍慢。三十四降伏我心。三十五善知识难遇故勤心供给。三十六所从闻是法处。若得经卷若口诵处。于此人所生父母想善知识想大师想大惭愧爱敬想。三十七常乐阿练若。三十八不乐住城邑聚落。三十九不贪着檀越善知识家。四十不惜身命。四十一心常念死。四十二不存利养。四十三于诸物中心不染着。四十四无所渴爱。四十五守护正法。四十六不着衣钵。四十七不畜遗余。四十八但欲乞食。四十九次第乞食。五十常知惭愧心常有悔。五十一不畜金银珍宝钱财。离诸不善悔。五十二心无缠垢。五十三常行慈心。五十四除断嗔恚。五十五常行悲心。五十六除断爱着。五十七常求利安一切世间。五十八常怜愍一切众生。五十九常乐经行。六十除却睡眠。出家菩萨住如是等法中。应修习是三昧。复次。
　　余修三昧法　　亦应如是学
　　能生是般舟三昧。余助法亦应修习。何等是。一缘佛恩常念在前。二不令心散乱。三系心在前。四守护根门。五饮食知止足。六初夜后夜常修三昧。七离诸烦恼障。八生诸禅定。九禅中不受味。十散坏色相。十一得不净相。十二不贪五阴。十三不着十八界。十四不染十二入。十五不恃族姓。十六破憍慢。十七于一切法心常空寂。十八于诸众生生亲族想。十九不取戒。二十不分别定。二十一应勤多学。二十二以是多学而不憍慢。二十三于诸法无疑。二十四不违诸佛。二十五不逆法。二十六不坏僧。二十七常诣诸贤圣。二十八远离凡夫。二十九乐出世间论。三十修六和敬法。三十一常修习五解脱处。三十二除九嗔恼事。三十三断八懈怠法。三十四修八精进。三十五常观九相。三十六得大人八觉。三十七具足诸禅定三昧。三十八于此禅定无所贪无所得。三十九听法专心。四十坏五阴相。四十一不住事相。四十二深怖畏生死。四十三于五阴生怨贼想。四十四于诸入中。生空聚想。四十五于四大中生毒蛇想。四十六于涅槃中生寂灭想安隐乐想。四十七于五欲中生涎唾想。心乐出离。四十八不违佛教。四十九于一切众生无所诤讼。五十教化众生令安住一切功德。复次。
　　如是三昧报　　菩萨应当知
　　菩萨行是般舟三昧。果报亦应知。问曰。修习是三昧得何果报。答曰。于无上道得不退转报。复次如经所说果报。佛语颰陀婆罗菩萨。譬如有人能摧碎三千世界地皆如微尘。又三千大千世界中所有草木花叶一切诸物皆为微尘。颰陀婆罗。以一微尘为一佛世界。有尔所世界皆满中上妙珍宝以用布施。跋陀婆罗于意云何。是人以是布施因缘得福多不。甚多世尊。佛言。颰陀婆罗。我今实语汝。若有善男子。得闻诸佛现前三昧。不惊不畏其福无量。何况信受持读讽诵为人解说。何况定心修习。如一构牛乳顷。颰陀婆罗。我说此人福德尚无有量。何况能得成是三昧者。佛又告颰陀婆罗。若有善男子善女人。受持读诵为他人说。若劫尽时设堕此火火即寻灭。颰陀婆罗。持是三昧者。若有官事。若遇怨贼师子虎狼恶兽恶龙诸毒虫等。若夜叉罗刹鸠槃荼毗舍阇等。若人非人等。若害身若害命若毁戒。无有是处。若读诵为人说时亦无衰恼。唯除业报必应受者。复次颰陀婆罗。菩萨受持读诵是三昧时。若得眼耳鼻舌口齿病风寒冷病如是等种种余病。以是病故而失寿命无有是处唯除业报必应受者。复次颰陀婆罗。若人受持读诵是三昧者。诸天守护诸龙夜叉摩睺罗伽人非人四天王帝释梵天王诸佛世尊皆共护念。复次是人皆为诸天所共爱念乃至诸佛皆共爱念。复次是人皆为诸天所共称赞乃至诸佛皆共称赞。复次诸天皆欲见是菩萨来至其所。乃至诸佛皆欲见是菩萨来至其所。复次是菩萨受持是三昧者。所未闻经自然得闻。复次是菩萨得是三昧者。乃至梦中皆得如是诸利益事。颰陀婆罗。菩萨若我一劫若减一劫。说受持读诵是三昧者功德不可得尽。何况得成就者。颰陀婆罗。如人于百岁中身力轻健其疾如风。是人百岁行不休息。常至东方南西北方四维上下。于汝意云何。是人所诣十方有人能数知里数不。颰陀婆罗言。不可数也。唯除如来舍利弗阿惟越致余不能知。颰陀婆罗。若有善男子善女人以是人所行处满中真金布施。若有人但闻是三昧。以四种随喜回向阿耨多罗三藐三菩提。常求多闻。如过去诸佛行菩萨道时随喜是三昧。我亦如是。如今现在菩萨随喜是三昧。我亦如是。如未来诸佛行菩萨道时随喜是三昧。我亦如是。如过去未来现在菩萨所行三昧。我亦随喜皆为得多闻。我亦如是求多闻故。随喜是三昧。颰陀婆罗。是随喜福德。于上福德百分不及一。百千万亿分不及一。乃至算数譬喻所不能及。是三昧得如是无量无边果报。复次。
　　是三昧住处　　少中多差别
　　如是种种相　　皆当须论义
　　是三昧所住处。少相中相多相。如是等应分别。知是事应当解释。住处者。是三昧或于初禅可得。或第二禅或第三禅或第四禅可得。或初禅中间得势力。能生是三昧。或少者人势力少故名为少。又少时住故名为少。又见少佛世界故。名为少。中多亦如是。说是三昧或说有觉有观。或无觉有观。或无觉无观。或喜相应。或乐相应。或不苦不乐相应。或有入出息。或无入出息。或定是善性。或有漏。或无漏。或欲界系。或色界系。或无色界系。或非欲界。或非色界。或非无色界系。是三昧是心数法。心相应。随心行法。共心生法。非色。非现。能缘。非业。业相应。随业行。非先世业果报。除因报。可修可知可证。亦以身证亦以慧证。或可断或不可断。有漏应断。无漏不可断。知见亦如是。不与七觉合。如是一切诸分别三昧义。皆应此中说。复次修习是三昧得见诸佛。如说。
　　得见诸佛已　　勤心而供养
　　善根得增长　　能疾化众生
　　供养名心意清净。恭敬欢喜念佛有无量功德。以种种赞叹名口供养。敬礼华香等名身供养。是故福德转更增长。如谷子在地雨润生长。疾教化者令众生住三乘中。如是菩萨增长善根。
　　以初二摄法　　摄取诸众生
　　后余二摄法　　未尽能信受
　　初二者布施爱语。利益同事名为后二。是菩萨在初地。不能具解故。但能信受。
　　尔时诸善根　　回向于佛道
　　如彼成炼金　　调熟则堪用
　　智慧火所炼故。于菩萨所行事中。善根成熟则堪任用。
譬喻品第二十六
　　是菩萨应闻　　地相得修果
　　为得诸地分　　故勤行精进
　　相者是相貌。因以得知。得者成就。以是法故名成就是法。修名得修行修。常念果者。从因有事成名为果。是菩萨欲得十地行。应善闻相得修果。闻者从诸佛菩萨所闻。及胜己者。为得诸地分者。为得是地分故勤行精进。此中初地相者。如先说。
　　菩萨在初地　　多所能堪受
　　不好于诤讼　　其心多喜悦
　　常乐于清净　　悲心愍众生
　　无有嗔恚心　　多行是七事
　　是故堪受不诤喜悦清净悲心无嗔等七法。是初地相。成就此堪受等七法名为得。复次堪受等七法相。即是初地得。如偈说。
　　若厚种善根　　善行于诸行
　　善集诸资生　　善供养诸佛
　　善知识所护　　具足于深心
　　悲心念众生　　信解无上法
　　具此八法已　　当自发愿言
　　我已得自度　　当复度众生
　　为得十力故　　入于必定聚
　　则生如来家　　无有诸过咎
　　即转世间道　　入出世上道
　　以是得初地　　此地名欢喜
　　是故当知。为菩提故所得决定心。名为初地得修名。从初发心乃至成诸佛现前三昧。于其中间具说诸地功德。能生是诸功德。生已修集增长。名为初地。修果者。先已处处说得若干福德。不回向声闻辟支佛地。今当更说。菩萨得初地果。能得菩萨数百定等。初地分者。所有诸法合成初地。名为诸分。如麴米等合能成酒故。名酒因缘。所有诸法能成初地。名为初地分。所谓。
　　信力转增上　　成就大悲心
　　慈愍众生类　　修善心无惓
　　喜乐于妙法　　常近善知识
　　惭愧及恭敬　　柔软和其心
　　乐观法无著　　一心求多闻
　　不贪于利养　　离奸欺谄诳
　　不污诸佛家　　不毁戒欺佛
　　深乐萨婆若　　不动如大山
　　常乐修习行　　转上之妙法
　　乐出世间法　　不乐世间法
　　即治欢喜地　　难治而能治
　　是故常一心　　勤行此诸法
　　菩萨能成就　　如是上妙法
　　是则为安住　　菩萨初地中
　　问曰。菩萨何用闻是初地相等为。答曰。是菩萨初地相等法中。应善知方便。是故应闻。问曰。菩萨但应于此法中。善知方便。更于余法中善知方便。答曰。是诸法中应善知方便。亦于余法善知方便。问曰。若尔者可略说。答曰。
　　有法能助地　　有法违于地
　　有法能生地　　有法能坏地
　　有诸地相果　　有诸地中得
　　诸地清净分　　从地至一地
　　住地转增益　　无能令退者
　　从菩萨净地　　至无量佛地
　　于此诸事中　　应善知方便
　　请问诸善人　　除破于憍慢
　　助初地法者。所谓信戒闻舍精进念慧等。如是等及余诸法随顺初地者。是名助法。相违法者。不信破戒少闻悭贪懈怠乱念无慧等及余不随顺不能助初地者是。灭地法者。能令此地退失障碍不现。如劫尽时万物都灭。何者是所谓能偷夺菩提心法。是先已说。生地法者。能生能成初地。所谓不偷夺菩提心法。是先已说。地相得果地分上已说。清净法者。用是法能净初地。所谓如先说。
　　初地中七法。
　　菩萨在初地　　多所能堪受
　　不好于诤讼　　其心多喜悦
　　常乐于清净　　悲心愍众生
　　无有嗔恚心　　多行是七事
　　如是七法能净治初地。从一地至一地者。如从初地至二地从二地至三地。余亦如是。从初地至二地得不谄曲等十心故。从二地至三地得信乐等十心故。得如是等种种心种种法故。能从一地至一地。住地转增益者。如初地中檀波罗蜜多第二地中尸波罗蜜多又信等诸法转得势力。第三地中多闻多又布施持戒信等转得势力。余地中亦如是。无能令退者。住是地中。若沙门婆罗门若天魔梵及余世间无能转者。何以故。得大功德力故。深入法性底故。大信解故。从菩萨净地至无量佛地者。若菩萨具足清净一切地已则得佛地。于此诸事中皆应善知方便。请问诸善人者。成就正法故名为善人。正法者。略说一信。二精进。三念。四定。五慧。六身口意律仪。七无贪无恚无痴。除舍于憍慢者。自谓我于胜人中胜。名为大慢。于与己等中胜而心自高。名为憍慢。大不如他言小不如。名为小慢。问曰。汝说于是诸法中应善知方便。得是方便何用为。答曰。
　　菩萨若善知　　诸地中相得
　　不得成佛道　　终不转初地
　　相名助诸地等七法。得名相违法有八种。灭等八法不应行。若菩萨善知是法不得佛道终不退转。
　　问曰。菩萨善知是诸法。未得佛道终不退者。其喻云何。答曰。
　　如大力导师　　善知好道相
　　此处与彼处　　转道之所宜
　　资粮及行具　　皆悉令备足
　　于彼险道中　　令众得安隐
　　得至大城邑　　能令众无患
　　由是大导师　　善能知道故
　　善知诸地转　　具足助道法
　　菩萨善知道　　好恶此彼处
　　自度生死险　　兼导多众生
　　令至安隐处　　无为涅槃城
　　悉令于恶道　　不遇众苦患
　　菩萨方便力　　善能知道故
　　好道相者。多有薪草水。无有寇贼师子狼虎及诸恶兽毒虫之属。不寒不热。无有恶山沟坑绝涧险隘深榛丛林隈障。亦无高下平直夷通少于岐道。宽博多容多人行处。行无厌惓多有华果可食之物。如是等事名为好道相。与此相违名为恶道相。此处名人众止宿食息之处。彼处名从是处至异处。若二宿中间亦名异处。转道名见有岐道。至大城者。是道应行余者应舍。资粮名麨蜜抟等道路所食。大力名大势力多有财物善解治法。备足名多有饮食无所乏少。安名无有贼寇恐怖之事。隐名无有疾病苦痛衰患。大城名多容人众能令多人众得至大城。导师善解道相自无患难。亦令人众无有患难。善谙道故。无有寒热饥渴怨贼恶兽毒虫恶山恶水深坑坎等如是过患。何以故。善知道路好恶相故。以此喻欢喜等十地。如人行路去不休息能至大城。菩萨如是行是十地。得至佛法入涅槃大城。如彼好道多有薪草水等。行者无乏。草名如人乘马路多好草马力强盛。十地道功德亦如是。谛舍灭慧四胜处。助诸功德故名为草。何以故。若人贵于实事乐随谛语。当亲近实语者。见实有利乐随实事。深恶妄语远离妄语。见妄语过不欲乐闻。如是等因缘得谛胜处。舍等三处亦应如是知。如彼好道须诸象马牛驴等得至大城草助成其力。如是谛舍灭慧处。能令至佛法入涅槃大城。薪名多闻思修慧能至大智慧业。如薪能令火然亦令猛盛。如是闻思修慧能生大慧能令增长。如火能烧能煮能照智慧火亦如是。烧诸烦恼成熟诸善根照四圣谛。如火是智慧薪是能生智慧等诸法。多水名多有诸流河渠随意取用充足大众。泉井及池所不能尔。
　　复次多水者。如人乘船随水至大城。井泉陂池水则不能得尔。如经说。信为大河福德为岸。如河除热除渴除垢能生势力。善法中信亦如是。能灭三毒热。除三恶行垢。除三有渴。为涅槃故。于善法中得势力。如彼好道多有诸根药草则行者无乏。十地道亦如是。根名深心所爱。如有根故则生芽茎枝叶等及诸果实。深心爱道。生正忆念大愿等诸功德。药草名诸波罗蜜。如药草能灭诸毒诸波罗蜜药草灭贪恚痴毒诸烦恼病亦复如是。如彼好道不失韦婆陀。则行道安隐。韦陀秦言无对义。是符檄。如行者不失符檄则在所欲至无有障碍。十地道亦如是。不失韦婆陀则在所过诸地所集善根则能随意助成。增长现在善根。彼又能教化声闻道辟支佛道欲界色界诸天道众生。令住佛道。若魔若外道不能干乱。是名不失韦婆陀。如彼好道无有蚊虻毒虫之属。十地道亦如是无有忧愁啼哭之声。如彼好道无有贼难。十地道亦如是无有五盖诸恶贼众。如佛告比丘。聚落贼者。所谓五盖。如贼先夺人物后乃害命。五盖贼亦如是。先夺善根后断慧命。则堕放逸而死。如道中无师子虎狼诸恶兽等。十地道亦如是无有嗔恚斗诤。如师子等恶兽好恼害他嗔恚等为恼他故生亦复如是。如恶兽等啖肉饮血。嗔恨等食多闻慧肉饮修慧等血亦复如是。如彼好道无有寒热过恶。十地道亦如是不堕寒冰地狱故无有寒过恶。不堕热地狱故无有热过恶。如彼好道无深坑等诸难。十地道亦如是无有外道苦行等诸难。所谓灰身入冰拔发日三洗翘一足。日一食二日一食。乃至一月一食默然至死。常举一臂常行忍辱。五热炙身卧刺蕀上。入火入水自投高岩。深炉中立牛屎烧身。直趣一方不避诸难。常着湿衣裳。水中卧等。身苦心苦不至正智。无如是等故名为无难。如道无邪径。十地道亦如是无身口意恶业故名为无邪径。如道无刺蕀者。十地道亦如是无诸业障刺蕀故名为无刺蕀。如刺刺脚则废行路。业障刺蕀障行佛法入涅槃。如道正直。十地道亦如是无一切谄曲欺诳故名为正直。如道少岐道。十地道亦如是少于异道。何以故。发大乘者少行声闻辟支佛道。是故少于异道。或有菩萨行二乘道者。当知未到菩萨地。未入正位。行于边行故。如彼好道无诸丛林妨碍。十住道亦如是无有五欲诸恶丛林。问曰。何故不言都无五欲丛林但言无恶林耶。答曰。发大乘者。福德因缘有第一五欲。是故不得言无。但无恶耳。复次如深丛林。难入难过多诸难碍。菩萨五欲则不然。不如凡夫于五欲生诸过恶。如是故但说无丛林。如道宽博多容不相妨碍。十住道亦如是多所容受。无量百千万亿众生共发无上道心而不相妨碍。是百千万亿众生若一切众生俱发阿耨多罗三藐三菩提心。同行此道不相妨碍。如道多人所行。十住道亦如是恒河沙等过去现在诸佛。行菩萨道时皆行此道。如彼好道行不疲厌。十住道亦如是多有因果诸乐。所谓多生人天中受果报。乐离欲故受欢喜乐禅定乐无喜乐现在乐。得是诸乐故无有疲厌。如道多有华果根。十住道亦如是多根华果。根者三善根。华者七觉华是。如经说。七华者七觉意是。果者四沙门果是。无如是等违好道功德过故。名为离恶。如导师知道中是中应食是应宿彼处亦应宿。菩萨行十地亦如是知何处可宿何处可食。可宿名有诸现在佛处。可食名可得修习善法处。如食能利益诸根亦助寿命。诸善法亦如是。能益信等诸根助成慧命。异处宿名从彼佛所至余佛所。复次此佛国土彼佛国土中间亦名异处。善知道转者。如彼导师知道不安隐则转。菩萨亦如是。善知是道至声闻。是道至辟支佛。是道至佛。如是知已。舍声闻道辟支佛道。但行至佛道。如彼好道多有饮食。十住道亦如是多行布施持戒修禅。如彼导师以多财物善能治法有大势力。菩萨亦如是有财物治法故有大势力。财者七财。所谓信戒惭愧舍闻慧。治法者。一切魔种种沙门婆罗门外道论师悉能摧伏。是为威势。如彼大城无有怨贼疫病暴死种种衰恼故。名为安隐。涅槃大城亦如是。无有诸魔外道诸流贪欲嗔恚放逸死忧悲苦恼啼哭故。名为安隐。如彼大城多有饮食故名为丰饶。涅槃城亦如是。多有诸深禅定解脱三昧故。名为丰饶。如彼大城多所容受故名为大城。涅槃城亦如是。多受众生故名为大。假令一切众生不受诸法故。皆入无余涅槃。而涅槃性无增无减。如彼导师能将多众安隐示好道故。名为导师。菩萨亦如是。善将众生示佛法示涅槃。从生死险道得至涅槃故。名为大导师。如彼导师善知道相故。身及余人皆无有恶。菩萨亦如是。自不行贪嗔恚等诸盖诸恶苦行老死深坑。亦不堕寒热地狱饿鬼故。名为自不得恶所随从者亦不得恶。是故偈中说善知道相故。自不得恶余不得恶。
十住毗婆沙论卷第十二
略行品第二十七
　　菩萨欢喜地　　今已略说竟
　　菩萨住是中　　多作阎浮王
　　常离悭贪垢　　不失三宝念
　　心常愿作佛　　救护诸众生
　　初地名欢喜。已略说竟。诸佛法无量无边是地为本。若广说亦无量无边。是故言略说。菩萨住是地中。多作阎浮提势力转轮王。先世修习是地因缘故。信乐布施无悭贪垢。常施三宝故不失三宝念。常念作佛救诸众生。如是等善念常在心中。复次。
　　若欲得出家　　勤心行精进
　　能得数百定　　得见数百佛
　　能动百世界　　飞行亦如是
　　若欲放光明　　能照百世界
　　化数百种人　　能住寿百劫
　　能择数百法　　能变作百身
　　能化百菩萨　　示现为眷属
　　利根过是数　　依佛神力故
　　已说初地相　　果力净治法
　　今当复更说　　第二无垢地
　　果名得数百定见数百佛等。势力名能化数百众生。余偈义先已说。不复解余偈。今当复说第二无垢地。问曰。汝欲广说菩萨所行法。初地义尚多。诸学者恐转增广则懈怠心生不能读诵。是故汝今应为不能多读诵者。略解菩萨所行诸法。答曰。
　　菩萨所有法　　是法皆应行
　　一切恶应舍　　是则名略说
　　如上来诸品所说。能生能增长诸地法。如上诸品中说。若于余处说者。皆应令生菩萨过恶事皆应远离。是名略说菩萨所应行。如法句中说。诸恶莫作诸善奉行自净其意是诸佛教。有一法摄佛道。菩萨应行。云何为一。所谓于善法中一心不放逸。如佛告阿难。我不放逸故。得阿耨多罗三藐三菩提。如说。
　　不放逸成佛　　世间无与等
　　若能不放逸　　何事而不成
　　复有二法能摄佛道。一不放逸。二智慧。如说。
　　不放逸智慧　　佛说是利门
　　不见不放逸　　而事不成者
　　复有三法能摄佛道。一学胜戒。二学胜心。三学胜慧。如说。
　　戒生上三昧　　三昧生智慧
　　智散诸烦恼　　如风吹浮云
　　复有四法能摄佛道。一谛处。二舍处。三灭处。四慧处。如说。
　　谛舍定具足　　得慧利清净
　　精进求佛道　　当集此四法
　　复有五法能摄佛道。一信根。二精进根。三念根。四定根。五慧根。如说。
　　信根精进根　　念定慧坚牢
　　是法大悲合　　终不退佛道
　　如人得五根　　能通达五尘
　　如得信等根　　能通诸法相
　　复有六法能摄佛道。所谓布施持戒忍辱精进禅定智慧波罗蜜。如说。
　　如所说六度　　降伏诸烦恼
　　常增长善根　　不久当得佛
　　复有七法能摄佛道。所谓七正法。信惭愧闻精进念慧。如说。
　　欲得七正法　　当乐定精进
　　除去七邪法　　能知诸功德
　　是人能疾得　　无上佛菩提
　　拔没生死者　　令在安隐处
　　复有八法能摄佛道。所谓八大人觉。少欲知足远离精进念定慧乐不戏论。如说。
　　若人决定心　　住八大人觉
　　为求佛道故　　除诸恶觉观
　　如是则不久　　疾得无上道
　　如人行善者　　必当得妙果
　　复有九法能摄佛道。所谓大忍大慈大悲慧念坚心不贪不恚不痴。如说。
　　具足于大忍　　大慈及大悲
　　又能住于慧　　念及坚心中
　　深心入无贪　　无恚痴善根
　　若能如是者　　佛道则在手
　　复有十法能摄佛道。所谓十善道。自不杀生不教他杀见杀心不称赞见杀心不喜。乃至邪见亦如是。以是福德回向阿耨多罗三藐三菩提。如说。
　　不恼害众生　　亦不行劫盗
　　不淫犯他妇　　是三为身业
　　不妄语两舌　　不恶口绮语
　　不贪恼邪见　　是七口意行
　　如是则能开　　无上佛道门
　　若欲得佛者　　当行是初门
　　如是等法菩萨应生。生已应守护。守护已应增长。于一善事从一转增。亦应当知。求佛道者。于一恶法应疾远离。所谓远离不放逸。如说。
　　若人不能度　　生死险恶道
　　是为可呵责　　最是罪恶事
　　虽乐于富乐　　而生贫贱家
　　不能种善根　　为人作奴仆
　　皆由于放逸　　因缘之所致
　　是故有智者　　疾远如恶毒
　　若未成大悲　　无生忍不退
　　而行放逸者　　是则名为死
　　复有二过应疾远离。一贪声闻地。二贪辟支地。如佛说。
　　若堕声闻地　　及辟支佛地
　　是名菩萨死　　亦名一切失
　　虽堕于地狱　　不应生怖畏
　　若堕于二乘　　菩萨应大畏
　　虽堕于地狱　　不永遮佛道
　　若堕于二乘　　毕竟遮佛道
　　佛说爱命者　　斩首则大畏
　　如是欲作佛　　二乘应大畏
　　复有三过应疾远离。一憎诸菩萨。二憎菩萨所行。三憎甚深大乘经。如说。
　　小智以小缘　　憎恚诸菩萨
　　亦憎菩萨道　　亦憎大乘经
　　不解故不信　　堕在大地狱
　　怖畏大惊唤　　是事应远离
　　复有四过应疾远离。一谄。二曲。三急性。四无慈愍。如说。
　　自言是菩萨　　其心多谄曲
　　急性无所容　　不行慈愍心
　　是近阿鼻狱　　离佛道甚远
　　复有五过应疾远离。一贪欲。二嗔恚。三睡眠。四调戏。五疑。是名五盖覆心。如说。
　　若人放逸者　　诸盖则覆心
　　生天犹尚难　　何况于得果
　　若勤行精进　　则能裂诸盖
　　若能裂诸盖　　随愿悉皆得
　　复有六过与六波罗蜜相违。应疾远离。一悭贪。二破戒。三嗔恚。四懈怠。五调戏。六愚痴。如说。
　　悭贪垢污心　　破戒而懈怠
　　无知如牛羊　　好嗔如毒蛇
　　心乱如猕猴　　不远离诸盖
　　生天为甚难　　何况得佛道
　　复有七过应疾远离。一乐多事务。二乐多读诵。三乐睡眠。四乐语说。五贪利养。六常欲令人喜。七迷闷于道心随爱行。如说。
　　弊人乐事务　　乐多诵外经
　　痴人乐睡眠　　乐共聚众语
　　虽愿欲作佛　　而深着利养
　　是恩爱奴仆　　迷闷于佛道
　　如是诸恶人　　自言是菩萨
　　复有八法应疾远离。一邪见。二邪思惟。三邪语。四邪业。五邪命。六邪方便。七邪念。八邪定。如说。
　　若有人愚痴　　行于八邪道
　　学邪诸经法　　好随逐邪师
　　远离八圣道　　深妙诸功德
　　坚深着烦恼　　而或愿菩提
　　如是愚痴人　　欲度于大海
　　舍好坚牢船　　抱石欲求渡
　　复有九法应疾远离。一不闻阿耨多罗三藐三菩提。二闻已不信。三若信不受。四若受不诵持。五若又诵持不知义趣。六若知不说。七若说不如说行。八若如说行不能常行。九若能常行不能善行。如说。
　　痴人不欲闻　　无上正真道
　　闻已不能信　　又不能诵持
　　不知义不说　　不如所说行
　　不能常善行　　又无念安慧
　　如是愚痴人　　不堪得道果
　　犹如罪恶人　　不得生天上
　　复有十过应疾远离。所谓十不善道。如说。
　　痴人于少时　　贪爱弊五欲
　　舍离十善道　　行十不善道
　　诸天乐在手　　而复自舍弃
　　如贪小钱利　　而舍大宝藏
　　问曰。汝说无上道相时。种种因缘诃骂空发愿菩萨自言菩萨但名字菩萨。若是三不名为菩萨者。成就何法名为真菩萨。答曰。
　　非但发空愿　　自言是菩萨
　　名字为菩萨　　略说能成就
　　三十二法者　　乃名为菩萨
　　若人发心欲求佛道。自言是菩萨。空受名号不行功德慈悲心诸波罗蜜等。是不名为菩萨。如土城名宝城。但自诳身亦诳诸佛。亦诳世间众生。若人有三十二妙法亦能发愿是名真实菩萨。何等三十二。一深心为一切众生求诸安乐。二能入诸佛智中。三自审知堪任作佛不作佛。四不憎恶他。五道心坚固。六不假伪结托亲爱。七乃至未入涅槃常为众生作亲友。八亲疏同心。九已许善事心不退转。十于一切众生不断大慈。十一于一切众生不断大悲。十二常求正法心无疲懈。十三勤发精进心无厌足。十四多闻而解义。十五常省己过。十六不讥彼阙。十七于一切见闻事中常修菩提心。十八施不求报。十九持戒不求一切生处。二十于一切众生忍辱无嗔碍。二十一能勤精进修习一切善根。二十二不随无色定生。二十三方便所摄智慧。二十四四摄法所摄方便。二十五持戒毁戒慈愍无二。二十六一心听法。二十七一心阿练若处住。二十八不乐世间种种杂事。二十九不贪着小乘。三十见大乘利益为大。三十一远离恶知识。三十二亲近善知识。菩萨住是三十二法。能成七法。所谓四无量心。能游戏五神通。常依于智。常不舍善恶众生。所言决定言必皆实。集一切善法心无厌足。是为三十二法。为七法。菩萨成就此者。名为真实菩萨。
分别二地业道品第二十八
　　诸菩萨已得　　具足于初地
　　欲得第二地　　当生十种心
　　诸菩萨已得欢喜初地。为得二地故生十种心。因是十心能得第二地。如人欲上楼观要因梯而上。问曰。何等是十心得第二地方便。答曰。
　　直心堪用心　　软伏寂灭心
　　真妙不杂贪　　快大心为十
　　诸菩萨已具足于初地。欲得第二地。生是十方便心。一直心。二堪用心。三柔软心。四降伏心。五寂灭心。六真妙心。七不杂心。八不贪心。九广快心。十大心。直心者。离谄曲。离谄曲故心转柔软。柔软者。不刚强粗恶。菩萨得是柔软心。生种种禅定。亦修习诸善法。观诸法实相。心则堪用。心堪用故生伏心。伏心者。善能降伏眼等诸根。如经中说。何等是善道。所谓比丘降伏眼根乃至意根。以降伏六根故。名为伏心。心已降伏则易生寂灭心。寂灭心者。能灭贪欲嗔恚愚痴等诸烦恼。先伏心已遮令寂灭。复有人言。得诸禅定是名寂灭心。如经说。若人善知禅定相不贪其味。是名寂灭心。得寂灭心已。必生真妙心。真妙心者。于诸禅定神通所愿事中如意得用。譬如真金随意所用。行者既得直心乃至真妙心已。为守护是心故。乐生不杂心。不杂心者。不与在家出家从事。是人作是念。我得如是等心。皆由禅定力故。以是诸心当得第二地等无量利益。若与众人杂者则失此利。何以故。若人与众人杂行。则眼等六根或时还发诸不善法。何以故。亲近可染可嗔可痴法故。诸根发动烦恼火然。烦恼火然故则失此利。见此等过故生不杂心。不应与在家出家者杂行。是人得是不杂心已。次生不贪心。不贪心者。于在家出家人中所谓父母兄弟和上师长等不生贪着。作是念。若我于在家出家生贪著者。必当来往问讯。我则何有不杂心耶。是故我欲令诸禅定等利住不杂心者。当于在家出家舍贪着心。问曰。菩萨法不应舍众生。不应生舍心。如助菩提中说。
　　菩萨初精进　　所有方便力
　　应令诸众生　　住于大乘中
　　若人教恒沙　　众生住罗汉
　　不如教一人　　住大乘为胜
　　若人少势力　　不堪发大乘
　　次当教令住　　辟支声闻乘
　　若人不堪住　　辟支声闻乘
　　应教此众生　　令行福因缘
　　不任住三乘　　不堪人天乐
　　常以今世事　　随而利益之
　　若有诸众生　　不受菩萨利
　　于此不应舍　　应生大慈悲
　　汝云何言菩萨得不杂心生不贪心。若菩萨不贪众生则为舍离。何能度耶。答曰。应随顺菩萨道行舍心。何以故。是人因舍心生广快心。作是念。我若舍是众闹。当得禅定因禅定生妙广快法。得是法已其后则能利益众生。胜今千万倍。是故为多利益众生少时舍心权舍众闹。当得禅定五神通等利益众生。菩萨何故作如是方便。菩萨为得大心而作是念。大人乐大利益故不存小利。是故我今当求大人之法随而修学。应如是勤加精进为大利益。所谓诸禅定神通灭苦解脱等。是故汝说非也。问曰。初地中已有直心等法。何故复说菩萨欲得二地生于十心。答曰。初地虽有此法未得深乐。未有坚固。在此地中心常喜乐转深坚固堪任施用。是故汝难非也。问曰。若深乐坚固此法者得何异事。答曰。
　　若其一时得　　深乐坚固心
　　更不复用功　　如使常随逐
　　如使一时生常随逐人。菩萨如是一时得深乐坚固心已即常随逐。更不须用功而生若以少因缘便生。何以故。根深入故茎节相续。问曰。若菩萨得是十种心得何等果。答曰。
　　若得是诸心　　正住第二地
　　具三种离垢　　恶业及烦恼
　　若菩萨得是直等十心。即名住第二菩萨地。一离垢者。地名也。二离垢者。于此地中离十不善道罪业之垢。三离垢者。离贪欲嗔恚等诸烦恼垢故。名为离垢。复次离垢义者。
　　菩萨住此地　　自然不行恶
　　深乐善法故　　自然行善道
　　问曰。十不善道自然不作。自然行十善道。此二种道。几是身行。几是口行。几是意行。答曰。
　　身意二三种　　口四善亦尔
　　略说则如是　　此应当分别
　　不善身行有三种。所谓夺他命劫盗邪淫。不善口行四种妄语两舌恶口散乱语。不善意行三种。贪取嗔恼邪见。善身行亦有三种。离夺命劫盗邪淫。善口行亦四种。离妄语两舌恶口散乱语。善意行有三种。不贪取不嗔恼正见。身口意业道。是善不善应须论议令人得解。初夺命不善道者。所谓有他众生知是众生故行恼害。因是恼害则失寿命。起此身业是名初夺命不善道。离此事故。名为离夺命善行。劫盗者。所谓属他之物。知是物属他生劫盗心。手捉此物举离此处。若劫若盗计是我物生我所心。是名劫盗行。离此事者名为离劫盗善行。邪淫者。所有女人。若为父母所护。亲族所护。为姓所护。世法所护。戒法所护。若他人妇知有鞭杖恼害等障碍。于此事中生贪欲心起于身业。或于自所有妻妾。若受戒若怀妊若乳儿若非道。是名邪淫。远离此事名为善身行。妄语者。覆相覆心覆见覆忍覆欲知如是相而更异说。是名妄语。远离此事名为远离妄语善行。两舌者。欲离别他。以此事向彼说。以彼事向此说。为离别他故。和合者令别离。别离者则随顺乐为别离。喜别离好别离。是名两舌。离如此事名为远离两舌善行。恶口者。世间所有恶语害语苦语粗语弊语令他嗔恼是名恶口。远离此事名为离恶口善行。散乱语者。非时语无利益语非法语无本末语无因缘语。是名散乱语。远离此事名为离散乱善行。贪取者。属他之物他所欲。他田坞他财物。心贪取愿欲得。于此事中不贪不妒不愿欲得是名不贪善行。嗔恼者。于他众生嗔恨心碍心发嗔恚。作是念。何不打缚杀害是名嗔恼离如此事名为无嗔恼善行。邪见者。言无布施无有恩报。善恶业无果报。无今世无后世。无父母无沙门无婆罗门。能知此世后世。了了通达自身作证。是名邪见。正见者。为有施者有恩报。有善恶业报有今世后世。世间有沙门婆罗门。知此世后世了了通达自身作证。是名正见善行。是菩萨如是入正见道。
　　善道不善道　　各二十分别
　　知何处起等　　十二种分别
　　菩萨于十不善道十善道等种种别相知二十种分别。又于是二十种分别善知从何处起等十二种分别。于此十不善道中有二十种分别。所谓不离夺他命罪。一是不善。二欲界系。三有漏。四非心数法。五心不相应。六不随心行。七或共心生或不共心生。何等共心生。实有众生知是众生。以身业故夺其命。是名共心生。云何名不共心生。若人欲杀众生捉持牵挽扑着地已然后能死。是名不共心生。又身不动口不言。但生心我从今日当作杀众生者。如是夺他命罪。是名不共心生。又是不离夺他命者。若睡若觉常积习增长。亦名不共心生。八或色或非色。初共心生杀罪是色。第二杀罪第三第四非是色。九或作或非作。有色是作。余者无作。十或有缘或无缘。色是有缘余者是无缘。问曰。是心为有缘为无缘。答曰。非有缘。问曰。若心非有缘身不动口不言时但心生念我从今日当作杀众生者。如是罪业云何名为非缘。答曰。若杀罪是心则应有缘。今实杀罪非是心。若心是杀罪即是身业。而心实非身业。是故杀生罪不名有缘。但杀生罪共心在身中生。以是无作故言非缘。十一是业。十二非业相应。十三不随业行。十四或共业生或不共业生。如共心生无异。但除心与思共生为异。十五非先世业报。十六不可修。十七应善知。十八应以慧证不以身证。十九可断。二十可知见。不离劫盗罪。不离邪淫罪。不离妄语罪中。但一共心生二不共心生。一有色二无色。一作二无作。一有缘二无缘。余如杀中说。不离两舌不离恶口亦如是。不离散乱语。或不善或无记从不善心生。是不善从无记心生。是无记或欲界系。或色界系。欲界系者。以欲界身心。散乱语是欲界系。色界系亦如是。余如妄语中说。贪取欲界系。是有漏心数法。非心相应。非随心行。心共生。无色无作。有缘。非业相应。非随业行。非共业生。非先世业报。除因报。非可修。应善知。应以慧证。身证。可断。可见知。嗔恼。或心相应。或心不相应。缠所摄名心相应。使所摄名心不相应。随心行不随心行亦如是。共心生不共心生。有觉众生与心共生。无觉众生不与心共生。如心相应。随心行共心生业相应。随业行共业生亦如是。如心不相应不随心行不共心生业不相应不随业行不与业共生亦如是。余分别如贪取中说。如嗔恼邪见亦如是。十善道中离夺他命是善性。或欲界系。或不系三界。欲界系者以欲界身离夺他命。是欲界系。非三界系者。学无学人八圣道所摄。离杀生正业。是或有漏或无漏。欲界系是有漏。非三界系是无漏。非心数法。非心相应。非随心行。或共心生或不共心生。何等是共心生。如行人见虫而作是念。我当身业远离不伤害。是名离夺命善行共心生。何等是离杀生善不共心生。有人身不动口不言但心念从今日不杀生。是名不共心生。又有人先远离杀生。若睡若觉心缘余事。于念念中不杀生。福常得增长。亦不共心生。或是色或非色。一是色二非色。一是作二非作。一有缘二无缘。是业非业相应。不随业行。或共业生或不共业生。如共心生不共心生除心与思为异。非先业报。除因报。可修可善知可以身证。慧证或可断或不可断有漏则可断。无漏不可断。可知见亦如是。离劫盗。离邪淫。离妄语。离两舌。离恶口亦如是。离散乱语。或欲界系。或色界系。或不系三界。欲界系者。以欲界身心离散乱语。色界系亦如是。不系三界者。如不杀中说。或有漏或无漏。有漏者系。无漏者不系。余如离妄语中说。不贪取者是善性。或欲界系。或非系三界。欲界系者。欲界凡夫不贪取及贤圣不贪取善行。是欲界系。非三界系者。诸贤圣不贪取无漏善行。是或有漏或无漏。欲界系是有漏。不系三界是无漏。是心数法。心相应。随心行。共心生。无色无作。有缘。非业。业相应。随业行。共业生。非先业报。除因报。可修。可善知。可以身证。慧证。或可断。或不可断。有漏可断。无漏不可断。知见亦如是。离嗔恼是善性。或欲界系。或色界系。或无色界系。或不系三界。欲界系者。欲界不嗔恼善根。余二界亦如是。不系者。余不系是或有漏或无漏系三界者。是有漏。余是无漏。心数法。或心相应。或心不相应。与缠相违不嗔善根与心相应。与使相违不嗔善根与心不相应。随心行共心生亦如是。无色无作。或有缘或无缘。心相应是有缘。心不相应是无缘。非业或与业相应。或不与业相应。或随业行或不随业行。或共业生。或不共业生。亦如心说非业。报除因报。可以身证慧证。或可断或不可断。有漏可断。无漏不可断。可知见亦如是。正见是善性。或欲界系。或色界系。或无色界系。或非三界系。欲界系者。若凡夫若贤圣。欲界念相应正见。是色无色界亦如是。不系三界者。贤圣无漏正见。或有漏或无漏。三界系是有漏。不系是无漏。心数法。心相应。随心行。共心生。无色无作。有缘。非业。业相应。随业行。共业生。非先业报。除因报。可以身证。慧证。或可断。或不可断。有漏可断。无漏不可断。可见可知亦如是。是名善等二十种分别。从何起等十二论者。一从何起。二起谁。三从何因起。四与谁作因。五何缘。六与谁作缘。七何所缘。八与谁作缘。九何增上。十与谁作增上。十一何失。十二何果杀罪。从何起者。从三不善根起。又从邪念起。又随以何心夺众生命。从是心起。起谁者。从杀罪边所有诸法。已生今生当生。是因缘亦如是。何所缘者。缘众生。又因何心夺众生命。亦缘此心。与谁作缘者。因杀罪边所有诸法。若已生若今生若当生。是法缘于杀生罪。何失者。今世恶名人所不信等。何果者。堕地狱畜生饿鬼阿修罗等及余恶处。受苦恼报。增上与谁增上者。如从何处起中说。劫盗邪淫妄语两舌恶口散乱语贪取嗔恼邪见亦如是。但所缘有异。劫盗罪缘所用物。邪淫缘众生。妄语两舌恶口散乱语缘于名字。贪取缘所用物。嗔恼缘众生。邪见缘名字。余残亦如上。不杀生从三善根起。又从正念起。又随以何心离杀生。从是心起。起谁者。从是法所有诸法。若已生若今生若当生。是因缘亦如是。所缘者。缘于众生。与谁作缘者。因是不杀生边所有诸法。若已生若今生若当生。缘于不杀生。增上者。诸善根增上。正念亦增上。随以何心不杀生。是心亦增上。与谁作增上者。于是不杀生边所有诸法。若已生若今生若当生。何利益者。与杀罪相违是名为利。何果者。与杀生相违名为果。不劫盗邪淫妄语两舌恶口散乱语不贪不恚正见亦如是。但所缘有异。不劫盗缘所用物。不邪淫缘众生。不妄语不两舌不恶口不散乱语缘名字。不贪取缘所用物。不嗔恼缘众生。正见或缘名字或缘义。有漏缘于名字。无漏缘于义。是菩萨于善等论及起等十二论。行十善道。应如是分别知。又知。
　　七种不善处　　以贪嗔痴生
　　及四门分别　　业众生各二
　　是菩萨知七不善业道以贪嗔痴生。而分别于世。又知七种不善业中四门分别。是杀罪或从贪生。或从嗔生。或从痴生。从贪生者。若人见众生。生贪着心。从是因缘。受用好色声香味触。或须齿角毛皮筋肉骨髓等。是人生如是贪心故夺他命。是名从贪生杀罪。若人嗔心不喜杀众生。是名从嗔生。若人邪见不知后世善恶业杀众生。是名从痴生杀罪。或以为福德故。或使欲度苦故而杀。如西方安息国等。复有取福德因缘故杀。以是杀业因缘故。欲得生天。如东天竺人于天寺中杀生。以此事故欲生天上。是名从痴生。复有人以贪心故取他物。作是念。以我当随意得好色声香味触。是名从贪生。复有人以嗔心不喜彼人故劫盗财物。欲令其恼。是名从嗔生。复有人邪见不知果报。劫盗他物。是名从痴生。如诸婆罗门说世间财宝皆是我物。我力弱故诸小人等以非法取用。若我取者。自取其物无有过罪。以如是心劫盗他物者。是亦从痴生。若人贪着色因缘故而邪淫。是名从贪生。若人嗔不喜作是念。是人犯我母妇姊妹女等。我亦还以淫事污彼母妇姊妹女等。是名从嗔生邪淫。若人邪见不知果报而故犯者。是名从痴生。如有人言。人中无有邪淫。何以故。女人皆为男子故生。如余所用物。如有所须。若与从事无邪淫罪。以是心作淫欲者。是名从痴生。如劫盗罪妄语亦如是。为贪财故妄语。是名从贪生。为欲诳彼令得苦恼。是名从嗔生。邪见不知业果报故妄语。是名从痴生。两舌恶口散乱语亦如是。三不善道则是根本。从是分别生七种身口业果。问曰。不离杀生皆是杀生罪不。若杀生罪皆是不离杀生耶。答曰。有不离杀生即是杀生罪。有不离杀生非杀生罪。何等是不离杀生即是杀生罪。若有众生知是众生故杀夺命起身业。是名不离杀生亦是杀生罪。何等是不离杀生非杀生罪。此人先虽作杀因缘而众生不死又身不动口不说。但心念我从今日当杀众生。是名不离杀生非杀生罪。是二门分别。为四种分别。所谓善不善各二种。
　　不但善不善　　身心二种业
　　亦复应当知　　更有余分别
　　除身杀生劫盗邪淫。余残打缚闭系鞭杖牵挽等。但不死而已。如是不善身业非夺命等所摄。善中迎送合掌礼拜恭敬问讯洗浴按摩布施等善身业非不杀生等所摄。意业中除贪取嗔恼邪见余所有不守摄心诸结使等不善法。又意业中除不贪取不嗔恼正见余善守摄心信戒闻定舍慧等善法。
　　七业亦业道　　三业道非业
　　杀生劫盗邪淫妄语两舌恶口散乱语七。是业即业道。贪取嗔恼邪见。是业道非业。此三事相应思是业。问曰。前七事何故亦是业亦是业道。答曰。习行是七事转增故。至地狱畜生饿鬼。以是故名为业道。是七能作故名业。三是业道非业者。是不善业根本。以是故名三业道非业。善中亦如是。所谓离杀生劫盗邪淫妄语两舌恶口散乱语亦业亦业道。余三不贪取不嗔恼正见是业道非业。此三相应思是业。问曰。前七事何故是业亦业道。答曰。常修习此事故。能至人天好处名为道。是七能作故名为业。问曰。余三何故但业道非业耶。答曰。三是诸善业根本。诸善业从中行故。名为业道非业。复次。
　　戒法即是业　　业或戒非戒
　　业及于业道　　有四种分别
　　身口业是戒。意业是业非戒。业及于业道四种分别者。有业非业道。有业道非业。有业亦是业道。有非业非业道。业非业道者。三种不善身业。业道所不摄。所谓手拳鞭杖等。及三种善身业。业道所不摄。所谓迎逆敬礼等。是二善不善业。非业道所摄。或有人言。亦是业道。何以故。是二业或时至善恶处故。名为业道。以不定故不说业道。业道非业者。后三不善及三善是烦恼性故非业。能起业故名为业道。三善是善根性故非业。能起善业故名为业道。亦业亦业道者。所谓杀生不杀生等七事。是非业非业道者余法是。复次。
　　菩萨初地边　　以三种清净
　　安住十善道　　则生决定心
　　是菩萨于第二地中了了分别知如是十善十不善道。知已以三种清净住十善道。所谓自不杀生不教他杀。于杀生罪心不喜悦。乃至正见亦如是。问曰。菩萨初地中已住十善道。此中何故重说。答曰。初地中。非不住十善道。但此中转胜增长。以三种清净故。先初住中虽作阎浮提王不能行此三种清净。是故此中说三种清净。菩萨住是二地。知如是分别诸业。生决定心。
　　世所有恶道　　皆十不善生
　　世所有善道　　因于十善生
　　世间所有恶道者。所谓三种地狱道。热地狱冷地狱。黑地狱。三种畜生道。水行畜生。陆行畜生。空行畜生。种种鬼道。有饥饿鬼者食不净鬼者火口者阿修罗夜叉等。皆由行十不善道。有上中下因缘故。出世间所有善道若天若人。皆由行十善道生。三界所摄。天有二十八。人者四天下人是。如是决定知已。作是念。我欲自生善处。亦令众生生于善处。
　　是故我自应　　住于十善道
　　亦令余众生　　即住此善道
　　若生善处若生恶处。皆属十善十不善道。我知是世间诸业因缘有无有定主。是故我应先自行十善道。然后令诸众生亦住十善道。问曰。何以故。要先自住十善道后乃令他住耶。答曰。
　　行于恶业者　　令他善不易
　　自不行善故　　他则不信受
　　若恶人自不行善。欲令他行善者则为甚难。何以故。是人自不行善。他人不信受其语。如偈说。
　　若人自不善　　不能令他善
　　若自不寂灭　　不能令他寂
　　以是故汝当　　先自行善寂
　　然后教他人　　令行善寂灭
　　是菩萨当如是行善法。
　　从阿鼻地狱　　乃至于有顶
　　分别十业果　　及其受报处
　　当如是正知。下从阿鼻地狱。上至非有想非无想处。皆是善不善种种业受果报处。于中习行上十不善道故生阿鼻地狱。小减生大炙地狱。小减生小炙地狱。小减生大叫唤地狱。小减生小叫唤地狱。小减生僧伽陀地狱。小减生大陌地狱。小减生黑绳地狱。小减生活地狱。小减生剑林等小眷属地狱中。亦应如是转小分别。行中十不善道生畜生中。畜生中亦应转少分别。行下不善道生饿鬼中。如是总相说。是中应广分别差别。有诸阿修罗夜叉生鬼道中。有诸龙王生畜生中。所受快乐或与诸天同。是诸众生以不善因缘故生。生已受善业果报。行最下十善道生阎浮提人中在贫穷下贱家。所谓栴陀罗边地工巧小人等。转胜生居士家。转胜生婆罗门家。转胜生刹利家。转胜生大臣家。转胜生国王家。于十善道转复胜者生瞿陀尼。转胜生弗婆提。转胜生郁单越。转胜生四天王处。转胜生忉利天炎摩天兜率陀天化乐天。习行上十善道生他化自在天。于是中亦应种种分别小大差别。如人中小王大王阎浮提王转轮圣王。四天王处有四天王。忉利天中有释提桓因。炎摩天上有须炎摩天王。兜率陀天上有珊兜率陀天王。化乐天上有善化天王。他化自在天上有他化自在天王。过是以上。要行禅定思得生上界。问曰。若以禅定思得生上界者。何以故。说乃至非有想非无想处皆以十善道故得生。答曰。虽修禅定生色界无色界。要当先坚住十善道然后得修禅定。以是故。彼处以十善业道为大利益。以是故。说乃至非有想非无想处皆以十善道因缘故得生。所以者何。先行清净十善道离欲。修初禅下思得生梵众天。修初禅中思生梵辅天。修初禅上思故得生大梵天。修二禅下思生少光天。修二禅中思得生无量光天。修二禅上思得生妙光天。修三禅下思得生小净天。修三禅中思故得生无量净天。修三禅上思得生遍净天。修四禅下思故生阿那婆伽天。修四禅中思故生福生天。修四禅上思故生广果天修无想定中思得生无想天。以无漏熏修四禅下思故生不广天。以无漏熏修四禅胜思故生不热天。以无漏熏修四禅胜思故生喜见天。以无漏熏修四禅胜思故生妙见天。以无漏熏修四禅最上思故生阿迦腻吒天。修虚空处定相应思得生空处天。修识处定相应思得生识处天。修无所有处定相应思得生无所有处天。修非有想非无想处定相应思得生非有想非无想处天。是名生死世间众生往来之处。
十住毗婆沙论卷第十三
分别声闻辟支佛品第二十九
　　问曰。是十善业道。但是生人天因缘。更有余利益耶。答曰有。
　　所有声闻乘　　辟支佛大乘
　　皆以十善道　　而为大利益
　　凡出生死因缘唯有三乘。声闻辟支佛大乘。是三乘皆以十善道为大利益。何以故。是十善道能令行者至声闻地。亦能令至辟支佛地。亦能令人至于佛地。问曰。是十善道。能令何等众生至声闻地。答曰。
　　随他无大悲　　畏怖于三界
　　乐少功德分　　其志甚劣弱
　　心乐于厌离　　常观世无常
　　及知一切法　　皆亦无有我
　　乃至一念顷　　不乐于受生
　　常不信世间　　而有安隐法
　　观大如毒蛇　　阴如拔刃贼
　　六入如空聚　　不乐世富乐
　　贵于坚持戒　　而为禅定故
　　常乐于安禅　　修习诸善法
　　唯观于涅槃　　第一救护者
　　常求尽苦慧　　乐集行解脱
　　但贵于自利　　一一胜处来
　　善道令是人　　能至声闻地
　　随他音声者。闻他所说随顺而行。不能自生智慧。问曰。十善道能令一切从他闻者皆作声闻耶。答曰。不尔。若无大悲心十善道能令此人至声闻地。若有菩萨从诸佛闻法。以有大悲心故十善道不能令至声闻地。问曰。一切无大悲心者。十善道皆能令至声闻地耶。答曰。不然。怖畏三界者十善道能令此人至声闻道。余不怖畏者令生人天善处。以乐三界故。问曰。一切怖畏三界者。十善道皆能令至声闻地。若尔者菩萨亦怖畏三界为身故。复为众生勤行精进求于涅槃。如是十善道。亦应令至声闻地。答曰。不必一切怖畏三界者尽堕声闻地。何等为堕。乐习行功德少分者。于佛所教化六波罗蜜中受行少分。如是之人堕声闻地。若人能取诸佛功德遍学智慧十善道必令此人径至佛道。随他闻声怖畏三界取功德少分。是人有二种十善道。能令至声闻地者。至辟支佛地者。问曰。是人云何俱从他闻怖畏三界取功德少分十善道能令至声闻地至辟支佛地。答曰。志劣弱者作阿罗汉。小坚固者作辟支佛。问曰。十善道令一切志劣弱者至声闻地。答曰。不然。何以故。所谓志弱乐厌离生死者。非但志劣无厌离者。问曰。观何事得知乐厌离心。答曰。观有为法无常一切法无我。当知是必乐于厌离。问曰。已知乐厌离。菩萨亦如是观有为无常一切法无我。是十善道何得不令此人堕声闻地耶。答曰。是人深厌离离大悲故。乃至一念中不乐受生。不信世间有安隐相。如经中佛告诸比丘。譬如少粪尚臭秽不净。何况多也。如是一念中受生尚苦。何况多也。诸比丘。当学断生莫令更受。声闻人信受是语故。乃至一念中不乐受生。是人复作是念。世间无常。于所作事及受命都无安隐相。死常逐人谁能知死时节。不知死时为受何业果报。为生何心。如是事中不安隐故。不可信故。当疾求尽苦。菩萨则不尔。于恒河沙无量阿僧祇劫受生。为得阿耨多罗三藐三菩提度诸众生。是故偈中说。乃至一念顷不乐于受生。善道令是人能至声闻地。问曰。是人乐修集何事故不乐受生。答曰。是人观地水火风四大喜生嗔恨故。不净臭秽不知恩故。生毒蛇想。色受想行识五阴。能夺智慧命故。生怨贼想。眼耳鼻舌身意。入离常离不动不变不坏无我无我所故。生空聚想。若人于世间一切受生及资生乐具。以无常虚诳无须臾住故不生喜悦心。如是之人于一切生处生无安隐想。但涅槃一法能为救护。如经中说。诸比丘世间皆是炽然。所谓眼然色然眼识然眼触然。及眼触因缘生受皆亦是然。以何事故然。所谓贪欲火嗔恚火愚痴火。生老病死忧悲苦恼火之所炽然。耳鼻舌身意亦如是。观一切有为法皆是炽然。唯涅槃寂灭法能为救护。贵涅槃一法故舍一切事勤习坐禅。问曰。若观一切有为法皆是炽然。唯涅槃寂灭能为救护者。十善道皆令至声闻地耶。答曰。不然。佛所结戒。为禅定故贵重此戒。有决定心而不毁犯。舍一切事但乐坐禅。求尽苦智常勤修习解脱因缘。于先世中或从一胜处来二胜处来者。十善道能令此人至声闻地。何以故。持戒清净则心不悔。心不悔故得欢喜。得欢喜故身轻软。身轻软故心快乐。心快乐故摄心得定。摄心得定故。生如实智慧。生如实智慧故即生厌。从厌生离从离得解脱。若一若二胜处来者。如尊者罗睺罗从谛胜处来。如尊者施曰罗从舍胜处来。如尊者离跋多从寂灭胜处来。如尊者舍利弗从慧胜处来。或从谛舍二胜处来。或从谛寂灭二胜处来。或从谛慧二胜处来。或从舍寂灭二胜处来。或从舍慧二胜处来。或从寂灭慧二胜处来。如是十善道。能令至声闻地。
　　问曰。十善道令何等人至辟支佛地。答曰。
　　于声闻所行　　十善道转胜
　　深禅不随他　　常喜于远离
　　恒乐善修习　　甚深因缘法
　　远离方便力　　及以大悲心
　　少欲及少事　　恶贱愦闹语
　　常乐远离处　　威德深重人
　　喜为福田地　　常观于出性
　　成办有理事　　恭敬于诸主
　　已成就系心　　知心在所缘
　　常乐于禅定　　中人之势力
　　乐于出家法　　善心不缩没
　　得慧光明者　　或从二胜处
　　或三胜处来　　十善之业道
　　能令如是人　　至于缘觉地
　　于声闻所行十善道转胜者。过声闻人所行十善道。而不及菩萨所行。作是念。声闻人应随他闻而行道然后得自证智慧。我则不然。不乐随他人。以是故。我应令十善道转胜。以是因缘故。我乐不随他十善道。令我至辟支佛地。如是思惟已常乐于远离。作是念。若我常乐愦闹则为集诸恶不善法。以近可染可嗔可痴事故。于是远离中应修习甚深因缘法。复作是念。若我不修习甚深因缘法者则不得不随他智。我今何故不常修习甚深因缘。然后可得不随他智。甚深者。难得其底不可通达。一切凡夫从无始生死中所有经书及其技艺皆可得其边底。唯甚深因缘不可得底。如兔等小虫不能得大海边底。若人有方便大悲心及修集甚深因缘即得阿耨多罗三藐三菩提。若离此二事修集甚深因缘智则成辟支佛。方便名于成就教化众生中种种思惟而不错谬。亦于甚深法不取相大悲名深。怜愍众生。胜声闻辟支佛。何况凡夫。少欲少事恶贱愦闹语。如是则得辟支佛地。若大欲大事好聚众人。为方便大悲所护者。阿耨多罗三藐三菩提则为易得。何以故。求辟支佛人少欲者作是念但自度身。少事者但自成就善根不及余人。是人舍离教化众生事故不亲近众闹。菩萨大欲大事作是念。我应度一切众生。以此大欲因缘故则为大事教化众生。教化众生此非小事。若憎恶愦闹语则不成此事。是故菩萨入愦闹中亦用愦闹之语但无所著。复次覆真实功德故是为少欲。少事务故名为少事。恶贱愦闹名少欲。乐独处故名为少事。如是之人少欲少事。不乐众闹语。乐于亲近远离可畏深邃之处其心深大。是人作是念。若我住远离可畏深邃之处人则不来。以远离处住故。心亦深远。若人自不深远喜戏调者。外人往来则不为难。如是人不与众生和合。虽舍众生亦欲令众生种诸善根为大利益作是念。我云何不与众生和合亦能利益众生。如是思惟知已。我当为众生作福田之利受其供养。如是虽不与众生和合。而能作大利益。是人复思惟。我云何当得福田地。即自见知。若我深乐为福田地。常观出性。然后福田地法自然而来。乃至出性之法亦自然而来。所谓持戒禅定智慧等。复作是念。我当云何疾至福田地及出性法。我当为正观者于诸现有理趣事中皆悉成办供养恭敬诸主。如是福田地及出性法不久疾得。何以故。我当成办有理之事正观诸法能得不随他智。又供养恭敬诸主故令善根增厚。善根增厚故智慧深厚。智慧深厚故能通达实事。能通达实事故能生厌。从厌则生离。从离得解脱。得解脱故前后所集善根得为福田。然后得证出性之法。诸主者诸佛世尊。是种诸善根时是最大因缘。是人复思惟。我云何能疾成有理趣事。是人即自知见。若我集系心一处知其所缘。常乐禅定。是人能系心一处则能得三昧。得三昧故有理事皆能成办。如经中说。得禅定能如实知如实见。若人已行系心则疾入三昧。疾入三昧故名禅定者常定者。若能如是修集诸法则为供养恭敬诸佛。若人以香华四事供养佛不名供养佛。若能一心不放逸亲近修集圣道是名供养恭敬诸佛。如经说。般涅槃时佛告阿难。天雨文陀罗华及栴檀末香作天伎乐。不名供养恭敬如来也。阿难。若比丘比丘尼优婆塞优婆夷一心不放逸亲近修集圣法。是名真供养佛。是故阿难。汝当修学真供养佛。如是众功德。皆是中势力人乐出家善心不缩没者。最上势力能得成佛。下势力者作声闻。以是故中势力人作辟支佛。乐出家故能成众功德。何以故。若在居家则不能少欲少事。不能身心远离。亦不能禅定。若心缩没不清净者。不能成办众事。不能知甚深因缘法。不能证出性。不能如法真供养恭敬诸佛。如是众生是中势力。作是念。我中势力人。常乐出家心不缩没。诸所愿功德事皆自然来。复作是思惟。是中势力乐为得何果。即知当得智慧果。何以故。智慧能为照明。如经中说。诸比丘一切光明中智慧光为胜。复作是念。我所乐慧光云何当得。即知若从二胜处来。若三胜处来。二胜处者先已说。三胜处者。所谓谛舍寂灭。或谛舍慧。或谛寂灭慧。以是故我当修集如是诸胜处。我修集是已得智慧光明。所愿智慧自然而至。如是相如是修集助道法者。十善道能令至辟支佛地。
大乘品第三十
　　问曰。如仁已说。十善道能令人至声闻辟支佛地。十善业道。复令何等众生至于佛地。答曰。
　　所行十善道　　胜于二种人
　　无量希有修　　胜一切世间
　　发坚善二愿　　成大悲无碍
　　善受行方便　　忍辱诸苦恼
　　不舍诸众生　　深爱诸佛慧
　　于佛力自在　　乐尽遍行者
　　能破邪见意　　受护佛正法
　　健堪受精进　　坚心化众生
　　不贪着自乐　　及无量身命
　　一切事中上　　所作无过咎
　　一切种清净　　一切胜处来
　　善道令此人　　至十力世尊
　　所修十善道胜二种人者。菩萨修十善道。于求声闻辟支佛者为转胜。转胜者。一心修行常修行。为自利故修行。为他利故修行。清净修行。一心行者用意修行。常修行者不中休息。为自利故修行者。生天人因缘泥洹因缘。为他利修行者。菩萨修行十善道。回向利安一切众生故。以是因缘故。能度过算数众生。清净修行者。不坏行无杂行。不浊行自在行。具足行不贪着行。智者所赞行。坏者有行有不行。与此相违名不坏行。杂者自不作令他作。与此相违名不杂行。浊者与烦恼罪业合行。与此相违名为不浊行。自在者。破戒人为田业妻子财物所系不得自在。持戒者无如是事。随意自在无所系属。具足者。尽行一切大小戒。遮止诸烦恼。常忆念守护。为禅定作因缘。回向佛道能令同真际法性。是名具足。不贪著者。不向世间不取戒相自高卑他。智者所赞者。声闻法中不随生死。但为涅槃故名智者所赞。此大乘法中。尚不回向声闻辟支佛乘。何况生死。但向阿耨多罗三藐三菩提。是名智者所赞十善道。问曰。修有何相名为善修。答曰。以无量希有修十善道。胜一切世间。是名善修。问曰。云何菩萨。以此修胜一切世间。答曰。诸菩萨以五事修故。胜一切世间。一愿二坚心三深心四善清净五方便。愿者菩萨所行愿。一切凡夫人及声闻辟支佛人所无。以是故。菩萨所行愿胜一切世间。如大智经毗摩罗达多女问中。佛因目揵连说。菩萨从初发愿乃至道场。能为一切世间天及人作福田。又胜一切声闻辟支佛。又如净毗尼中。摩诃迦叶于佛前说。世尊善说希有。所谓菩萨初一发愿胜一切声闻辟支佛。又如偈中说。
　　菩萨初发心　　与大慈悲合
　　为于无上道　　即是心为胜
　　是故以此愿　　住于世间上
　　坚心者。菩萨于诸苦恼所谓活地狱。黑绳地狱。合会地狱。小叫唤地狱。大叫唤地狱。小炙地狱。大炙地狱。阿鼻地狱。沸屎。剑林。灰河。阿浮陀。尼罗浮陀。阿波簸。阿罗逻。休休。郁钵罗。拘勿陀。须曼那。分陀利。钵头摩。寒热地狱中种种拷掠。如是苦恼。畜生饿鬼阿修罗人天。共相食啖互相恐怖。饥饿谷贵。从天退失。悭妒嗔恼。恩爱别离。怨憎合会。生老病死忧悲恼等。此六道中。所有诸苦若见若闻若受。修十善道。为阿耨多罗三藐三菩提时心终不坏。以是故此菩萨以坚心修十善道。胜一切世间。如说。
　　地狱及畜生　　饿鬼阿修罗
　　天人六趣苦　　不能动其心
　　是故诸菩萨　　以此坚固心
　　所修十善道　　胜一切世间
　　深心者。大心用心爱心念心。诸菩萨以如是等心修十善道。胜一切世间。除诸佛世尊及久行菩萨。如说。
　　深心及用心　　利益世间心
　　菩萨以是心　　胜一切世间
　　善清净者。菩萨修十善业道三种清净。余人所无。以是故。胜一切世间。如说。
　　菩萨人中宝　　具深心净心
　　以是善法力　　世间所不及
　　方便者。菩萨以方便力修于善法。余人所无。是故胜一切世间。无量修者。菩萨以五因缘故名无量修。一时无量。二善根无量。三缘无量。四究竟无量。五回向无量。时无量者。谓菩萨修行善业道过于时量。时量过故。所修善业道亦无量。是故胜一切世间。如说。
　　诸菩萨师子　　所修善业道
　　过诸算数时　　故修善最胜
　　善根无量者。诸菩萨修无量无边善根。从是善根所修善业道亦无量。是故胜一切世间。如大乘法中净毗尼经。佛告迦叶。譬如生酥满四大海。菩萨有为善根资粮亦如是。是福德回向无为智则大利益一切众生。是故菩萨虽处有为能胜一切世间。如说。
　　为一切众生　　及求佛道故
　　善根则无量　　以是胜世间
　　缘无量者。菩萨不缘有量众生故修集善根。而所修善根不言为利益若干众生。菩萨但缘一切众生故修集善根。是故菩萨缘无量众生所修善业道亦无量。胜一切世间。如净毗尼经中。佛告诸天子。如大菩萨薄有慈悲心求利益他。是心能令无量众生得利乐。深发心菩萨。勤行精进亦如是。能教化无量阿僧祇众生令得涅槃乐。如说。
　　菩萨无量善　　功德自庄严
　　皆为度众生　　无量之大苦
　　究竟无量者。初地中为发愿故。已说十究竟。是究竟无量故。菩萨所修善业道亦无量。是故胜一切世间。如说。
解大乘品第三十一
　　菩萨修善道　　从十究竟生
　　是故胜一切　　无有能坏者
　　回向无量者。如初地中说。菩萨回向果报无量。以是回向果报无量。所修善业亦无量。是故胜一切世间。如说。
　　以无量因缘　　修于善业道
　　回向佛乘故　　是以为最上
　　希有者。诸菩萨修善道。以五因缘故名希有。一堪受故。二精进故。三心坚故。四慧故。五果故。堪受者。我当作天人中尊一切智慧者。能如是堪受。是为希有。若人以指举三千大千世界。于虚空中令住百千万劫。是事可成。不足为难。若发愿言我当作佛。是为希有甚难。如说。
　　为无量佛法　　立誓当作佛
　　是人无有比　　何况有胜者
　　精进者。多有人堪受发阿耨多罗三藐三菩提心。不能精进行六波罗蜜。若人以堪受发阿耨多罗三藐三菩提心。能精进行六波罗蜜。是名实堪受无量功德。精进希有故。所修善业道亦希有。如说。
　　希有大精进　　凡人念已怖
　　菩萨实行之　　何得不希有
　　心坚者。有人发精进心修集佛道。若有障碍心不坚固则不能成。是故发精进安住希有。坚心中则成其事。坏诸障碍。是为菩萨修善业道第一希有。如说。
　　若人无坚心　　尚不成小事
　　何况成佛道　　世间无上者
　　慧者。是堪受精进坚心皆以慧为根本。是故菩萨慧为第一希有。能生如是堪受精进坚心故。以慧为希有以慧为希有故。所修善业亦希有。如说。
　　如有人堪受　　欲得于佛法
　　精进得坚心　　皆以慧为本
　　果者。修善业故得无量无边诸佛之法。是故希有。如说。
　　行此善得道　　无量功德力
　　为诸众生师　　谁闻而不行
　　坚愿者。菩萨以五因缘故名为坚愿。一于声闻乘心不转。二于辟支佛乘不转。三于外道事不转。四于一切魔事不转。五无因缘不转。如说。
　　闻二乘解脱　　何不为此道
　　若未入于位　　则失菩萨道
　　又贪外道事　　或为魔所坏
　　或复无因缘　　自舍菩萨道
　　善愿者。菩萨以五因缘故名善愿。一先筹量得失者。二知道者。三知道果者。四不贪惜自乐者。五欲灭众生大苦者。如是作愿名为善愿。如说。
　　先见世过患　　佛道大利益
　　知行无上道　　及其无量果
　　舍自寂灭乐　　欲除众生苦
　　发是无比愿　　为诸佛所赞
　　大悲无碍者。以五因缘故。知菩萨有大悲。一利安无量众生故。于资生之物不生贪惜。二不惜身。三不惜命。四不观时久远。五欲怨亲中等心利益。如说。
　　内外所爱物　　于中不贪着
　　为利众生故　　及舍于身命
　　生死无量劫　　犹如一眴顷
　　怨亲中平等　　名菩萨大悲
　　无碍者。菩萨以五因缘故。悲心有碍。一以地狱苦故。二以畜生苦故。三以饿鬼苦故。四以恶人无返复故。五以生死过恶故。若此五事不障其心是名无碍大悲。如说。
　　第一地狱苦　　畜生饿鬼苦
　　恶人及生死　　不障名大悲
　　菩萨能如是　　佛说无碍悲
　　善受行方便者。菩萨以五因缘故。名善受行方便。一知方时。二知他心所乐。三知转入道。四知事次第。五知引导众生。
　　知方时者知是方处。应以如是说法。知是时中。应以如是说法知是方处。应以如是因缘度众生。知是时中应以如是因缘度众生菩萨先知是事已随顺而行。如说。
　　若以世尊意　　为他人解说
　　先应知二事　　后随时方说
　　若不知时方　　而欲说佛意
　　不得所为利　　而更有过咎
　　知他心所乐者。知他深心为在何事为何所乐。菩萨先知已。入众生所知所乐。随顺起发度脱方便。如是则不虚也。如说。
　　菩萨知众生　　深心难测意
　　先知其意已　　渐令住佛意
　　遍知世间事　　自利亦利他
　　若能如是者　　说名善方便
　　知转入道者。能转外道凡夫意令入佛道。亦转众生恶事令住善事中。亦知转声闻辟支佛道令入大乘中。已在佛法者不令入外道。先知是事已随顺而修行。如说。
　　若人令众生　　远离外道法
　　及诸不善者　　入佛上寂灭
　　若知诸众生　　上中下之心
　　知已能引导　　是名善方便
　　知事次第者。如声闻乘中。初说布施。次持戒。次生天。次五欲过患。次在家苦恼。次出家利乐。次说苦谛。次集谛。次灭谛。次道谛。次须陀洹果。次斯陀含果。次阿那含果。次阿罗汉果。次不坏解脱。次说诸无碍。辟支佛乘中亦说。我我所物多有过患。舍此过患之物得大利益。在家为过恶。出家为利益。次众闹乱语为过恶。独行为善利。聚落为过恶。阿练若处为善利。厌离多欲多事。乐于少欲少事。守护诸根。饮食知节。初夜后夜随时觉悟。观缘取相乐住空舍。贵于持戒禅定智慧不现奇异。令他欢喜但自利益。乐于深法不随他智。如大乘中次第者。初说檀波罗蜜。次尸罗波罗蜜。羼提波罗蜜。毗梨耶波罗蜜。禅波罗蜜。般若波罗蜜。初说谛胜处。次说舍胜处灭胜处慧胜处。复次初赞叹发菩提心。次十种愿。次十究竟。次赞叹远离退失菩提心法。次修集不退失菩提心法。次坚心精进。次坚固堪受。次坚誓。复次初说能得诸地法。次说能住诸地法。次说能得诸地底法。次说远离诸地垢法。次说能作净地法。次说诸地久住法。次说能到诸地边法。次说能作不退失诸地法。次说诸地果。次说诸地果势力。复次或初说欢喜地。次说离垢地。次说明地。次说炎地。次说难胜地。次说现前地。次说深远地。次说不动地。次说善慧地。次说法云地。如说。
　　初施次持戒　　果报得生天
　　无常在家过　　出家为大利
　　次无上四谛　　断结证四果
　　是方便次第　　令人住初乘
　　初说生死过　　次说涅槃利
　　守护于诸根　　持戒及禅定
　　不随他智慧　　功德乐独处
　　自依不依他　　乐求自利乐
　　亦不舍他人　　深行头陀法
　　其求中乘者　　教法相如是
　　以四十不共　　说佛无量德
　　亦说菩萨时　　一切所行法
　　为利众生故　　次第说是法
　　自利及利他　　说种种功德
　　亦说诸佛子　　所乐十种地
　　求法大乘者　　如是次第度
　　引导者。随众生所乐门。知是门已。以是门引导众生。随其所乐任其势力而令得度。如说。
　　或有诸众生　　可以深经书
　　难事及工巧　　咒术以爱语
　　善说及资财　　布施戒定慧
　　如是筹量已　　引来入大乘
　　或现于女身　　引导诸男子
　　复现男子身　　引导于女人
　　示众五欲乐　　然后说欲过
　　而令一切人　　得离于五欲
　　善行是五事。是名菩萨善受行方便。能忍苦恼者。若有人过算数劫于生死中能忍诸苦恼。十善业道能令此人住于阿耨多罗三藐三菩提。问曰。一切人皆乐乐恶苦。是人云何能忍苦恼。答曰。以五因缘故。一乐无我。二信乐空。三筹量世法。四观业果报。五念过算数劫唐受苦恼。如说。
　　乐无我空法　　又知业果报
　　利衰等八法　　处世必应受
　　亦念过去世　　空受无量苦
　　何况为佛道　　而当不受耶
　　不舍于一切者。或有众生第一弊恶无有功德不可利益。菩萨于此终不生舍心。问曰。若是恶人不可度者。云何不舍。答曰。以五因缘故。一贱小人法故。二贵大人法故。三畏诳诸佛故。四知恩故。五为是世间事故出世间。如说。
　　欲度众生故　　生心持重担
　　于恶怨贼中　　心常不应舍
　　贱小贵大人　　是小大差别
　　不应众生中　　愍怜心还息
　　于诸急难中　　无事而利益
　　担于重担时　　而不中懈废
　　若发无上心　　或有舍众生
　　若自心疲苦　　及恶人所害
　　即为欺诳于　　十方三世佛
　　诸佛世中尊　　为利益众生
　　行种种苦行　　修集于佛道
　　佛于恒沙劫　　舍乐作福业
　　若舍一恶人　　则为背佛恩
　　是故恶众生　　不应于中舍
　　若人于无量　　阿僧祇劫中
　　所修集佛道　　大悲为根本
　　若以贪欲心　　嗔恚怖畏心
　　舍一可度者　　是断佛道根
　　是故善业道能令不舍者至阿耨多罗三藐三菩提。深乐佛慧者。若人深乐佛慧。便疾得阿耨多罗三藐三菩提。以五因缘故。深乐佛慧。一佛慧无与等。二佛智能令人为世中尊。三佛以佛智自度其身。四佛智亦度他人。五佛智是一切功德住处。如说。
　　诸佛之智慧　　天上及世间
　　一切无与等　　何况而得胜
　　诸佛以此智　　为天阿修罗
　　一切世间人　　恭敬而作礼
　　佛以智自度　　亦度于他人
　　若得是佛智　　是功德藏者
　　于诸佛力及自在法中乐尽遍行者。遍行名久习。一切行力名十种智力。自在名随意所作。若人深乐佛十力及自在法中尽遍行。如是人阿耨多罗三藐三菩提不久疾得。以五因缘故乐尽遍行。一尊重诸佛教敕。二诸佛有大弟子故。三身证一切法故。四摄取堕落者。五已堕落者能拔济之。如说。
　　尊佛教无比　　佛子有四八
　　及以六三种　　堪为诸天师
　　以佛智慧眼　　见诸法现前
　　逆恶断善根　　及诸破戒等
　　如是坠落人　　摄取而济度
　　若人于佛力　　自在中遍行
　　涅槃及天福　　常在此人手
　　于是中诸佛以佛力能为五种事。一令众生学声闻乘。二令众生学辟支佛乘。三令众生学大乘法。四力具足者令得解脱。五力劣者令住世乐。如说。
　　诸佛以神力　　令厌离众生
　　或令学小乘　　中乘及大乘
　　有力具足者　　令其得解脱
　　力不具足者　　生天令世乐
　　自在者。诸佛于五事中自在。一诸神通自在。二自心中得自在。三灭尽中得自在。四圣如意中得自在。五寿命中得自在。如说。
　　飞行等自在　　自心得自在
　　于灭禅定中　　如入出自舍
　　一切净不净　　随心而能转
　　命不为他害　　自缘亦无尽
　　如是等自在　　一切法亦尔
　　是故人师子　　名为自在者
　　能破恶意者。所谓远离正道。凡夫九十六种外道等。略说恶意者。说五阴为我。或言我有五阴。或言五阴中有我。或言我中有五阴。或言离五阴有我。如说。
　　若五阴是我　　即为堕断灭
　　则失业因缘　　无功而解脱
　　余残有四种　　异阴无有相
　　无相无有法　　皆应如是破
　　复次五邪见名为恶意。所谓邪见身见边见见取戒取。如说。
　　破因果邪见　　二十种身见
　　有见及无见　　下事以为最
　　但以戒力故　　而得于解脱
　　如先一异破　　此见如是破
　　正意八道破　　说名得解脱
　　守护诸佛正法者。若人能守护诸佛所教法所谓十二部经。以其心能信能受。十善业道能令此人至阿耨多罗三藐三菩提。以五因缘故应受护正法。一知报诸佛恩故。二令法久住故。三以最上供养供养诸佛故。四利益无量众生故。五正法第一难得故。如说。
　　若人欲施作　　诸佛所受事
　　亦令法久住　　以上供养佛
　　为欲疗治于　　众生之重病
　　亦知诸世尊　　从苦得是法
　　以是因缘故　　知法为难得
　　是故有智者　　应当爱护法
　　于是中。以五因缘故。名为爱护正法。一如所说行。二令他人如法行。三除破佛法刺蕀故。四离四黑印。五行四大印。如说。
　　自于佛法中　　如佛所教住
　　悲心不吝法　　亦令他得住
　　又破于魔众　　及外道论师
　　若憎佛法者　　以无嗔心破
　　远离四黑印　　受行四大印
　　如是则名为　　爱护于正法
　　勇健者。菩萨以五因缘故名为勇健。一破魔贼故。二破外道贼故。三破烦恼贼故。四破诸根贼故。五破五阴贼故。如说。
　　恶魔起兵众　　道树欲害佛
　　常求于佛便　　娆乱听者心
　　佛日出世间　　魔请令涅槃
　　常乱受学者　　破于解脱道
　　乃至于今日　　其心犹不息
　　是憎涅槃者　　善人之大贼
　　应以戒定慧　　摧破魔力怨
　　自谓有智慧　　常轻慢于佛
　　以种种因缘　　灭佛法故出
　　常憎佛弟子　　自失教他失
　　是诸外道辈　　世间之大贼
　　当以无嗔心　　应以多闻慧
　　及以大心力　　摧破外道怨
　　烦恼力起业　　轮转堕恶道
　　烦恼力障故　　不能行大道
　　以烦恼力故　　堕种种邪见
　　以烦恼力故　　不行甘露道
　　以是因缘故　　烦恼最大贼
　　以正念定慧　　破此烦恼贼
　　若为根贼牵　　令人堕恶道
　　又堕天人中　　不得至涅槃
　　今此诸根贼　　何不以惭愧
　　正念及智慧　　摧破诸根贼
　　譬如世间人　　以软语欺诳
　　财物及刀槊　　以此四除贼
　　以此五阴故　　受生老病死
　　亦堕大怖畏　　得诸急苦恼
　　五阴因缘故　　忧悲及啼哭
　　五阴因缘故　　受种种诸苦
　　是故汝当知　　应以知见法
　　摧破此五阴　　犹如破怨贼
　　堪受者。心志力强有大人相。见事深远。以五因缘故。名为堪受者。一所愿事成其心不高。二所愿不成心亦不下。三苦恼切己其心不动。四乐事加身心亦不异。五其心深远。若嗔若喜难可得知。如说。
　　身心新苦至　　其意亦不动
　　随意乐事至　　大智心不异
　　若嗔喜怖畏　　他人不能测
　　如是深心相　　是说堪受者
　　勤精进者。于五事中勤行精进。一未生恶法为不生故勤行精进。二已生恶法为断灭故勤行精进。三未生善法为令生故勤行精进。四已生善法为增长故勤行精进。五于世间事中有所作无能障碍故勤行精进。如说。
　　断已生恶法　　犹如除毒蛇
　　断未生恶法　　如预断流水
　　增长于善法　　如溉甘果栽
　　未生善为生　　如攒木出火
　　世间善事中　　精进无障碍
　　诸佛说是人　　名为勤精进
　　坚心化众生者。若菩萨于五乘中教化众生时。供养轻慢憎爱怖畏苦乐疲极等事中其心不转。是名坚心化众生。五乘者。一者佛乘。二者辟支佛乘。三者声闻乘。四者天乘。五者人乘。如说。
　　如应以一心　　一切诸力势
　　依种种方便　　离于憎爱心
　　教化诸众生　　离垢心清净
　　令得无量世　　难得无上乘
　　若入无势力　　不堪住大乘
　　次教辟支佛　　声闻天人乘
　　不贪自乐者。所谓不着一切诸乐。菩萨以五因缘故不贪自乐。一乐无常如水泡。二世乐变苦。三从众缘生故。四从渴爱起故。五少乐如蜜渧故。如说。
　　乐少住如泡　　变苦如毒食
　　三合从触有　　贪欲[病-丙+(瓜-、)]故生
　　若离于贪爱　　更无有别乐
　　如枯井蜜渧　　乐少而苦多
　　利益众生者　　不应有贪着
　　及无量身命者。菩萨以五因缘故不贪惜身。一身不从先世来。二不去至后世。三不坚牢。四是身无我。五无我所。如说。
　　汝身众秽聚　　不净遍充满
　　不从先世来　　不持至后世
　　虽久好供事　　而破大恩分
　　是身不坚固　　如沫不久坏
　　缘生无定性　　无性不自在
　　是故应当知　　非我非我所
　　是身无量过　　不应有贪惜
　　菩萨以五因缘故不贪惜寿命。一乐慧命故。二怖畏罪故。三念无始生死中无量死故。四与一切众生共受故。五不可免故。如说。
　　从多闻正论　　生贪慧命故
　　怖畏失命时　　而起于罪恶
　　又见一切人　　无脱死王者
　　不可以财智　　方便力所免
　　修集善法者　　何得惜是命
　　一切事中上者。若人有所作事必能究竟。是名为上人。菩萨以五事发必得究竟。一者财物。二者布施。三持戒。四修定。五道德。如说。
　　勤求聚财利　　殷勤行布施
　　次第净持戒　　精进求禅定
　　行种种方便　　生八道解脱
　　是名诸事中　　名之为上人
　　所作无过咎者。是菩萨所作智者不呵。以五因缘故。所作无过智者不呵。一作可作事。二大果利。三不坏法。四次后无过。五大名声。如说。
　　先种种筹量　　自作易作事
　　从是事所得　　无量大果利
　　不妨于善法　　作已无恶随
　　善人所赞叹　　名闻广流布
　　智者所起业　　名为无过咎
　　可作及易作　　自属于己身
　　无量大功德　　疾得果利益
　　智者如是知　　后无有过咎
　　应加勤精进　　而作如是事
　　一切种清净一切胜处来者。以五因缘故诸胜处一切种清净。一深心清净。二回向清净。三自如说行胜处。四令他人行。五离诸胜处相违法所谓妄语悭贪戏调愚痴。如说。
　　菩萨深净心　　远离于谄曲
　　皆以四胜处　　回向于佛道
　　先自修善法　　后令他人行
　　菩萨如是者　　四胜处清净
　　十善道能令至十力世尊者。如是修习十善业道。能令人至十力。十力者名为正遍知。正遍知者则是佛。以五因缘故名世尊。一断过去世疑。二断未来世疑。三断现在世疑。四断过三世法疑。五断不可说法疑。如说。
　　无始过去世　　通达无有疑
　　无边未来世　　知通达无疑
　　十方无有边　　现在一切世
　　出过于三世　　无为微妙法
　　十四不可说　　亦通无有疑
　　是故功德藏　　诸佛名世尊
　　如是功德成就者十善业道能令菩萨至阿耨多罗三藐三菩提。是故求佛道者。应如是修十善业。
十住毗婆沙论卷第十四
护戒品第三十二
　　是菩萨如是行诸善道。
　　于善不善道　　总相及别相
　　各各分别知　　有二种果报
　　十善业道总相果报者。若生天上若生人中。别相果报者。离杀生善行。有二种果报。一者长寿。二者少病。离劫盗善行。有二种果报。一者大富。二者独有财物。离邪淫善行。有二种果报。一者妻妇贞良。二者不为外人所坏。离妄语善行。有二种果报。一者不为人所谤毁。二者不为人所欺诳。离两舌善行。有二种果报。一者得好眷属。二者不为人所坏。离恶口善行。有二种果报。一者得闻随意所乐音声。二者无有斗诤。离散乱语善行。有二种果报。一者人信受其语。二者所言决定。离贪取善行。有二种果报。一者知足。二者少欲。离嗔恼善行。有二种果报。一者在所生处常求他好事。二者不喜恼害众生。正见善行。有二种果报。一者离谄曲。二者所见清净。十不善道亦如是。总相果报者。上行堕地狱。中行堕畜生。不行堕饿鬼。别相果报者。杀生不善行。有二种果报。一者短命。二者多病。劫盗不善行。有二种果报。一者贫穷。二者失财。邪淫不善行。有二种果报。一者得丑恶妻妇。又不贞良。二者为他所坏。妄语不善行。有二种果报。一者人所谤毁。二者为人欺诳。两舌不善行。有二种果报。一者得恶眷属。二者眷属可坏。恶口不善行。有二种果报。一者耳闻恶声。二者常有斗诤。散乱语不善行。有二种果报。一者语不信受。二者言无本末。贪取不善行。有二种果报。一者心不知足。二者多欲无厌。嗔恼不善行。有二种果报。一者恶性。二者喜恼众生。邪见不善行。有二种果报。一者其心谄曲。二者堕在邪见。
　　知已爱乐法　　于法心不动
　　于诸众生中　　慈悲心转胜
　　爱法者。但爱于法更无胜事。此中法者。先说十善业道。乐法者。但乐于法更无余事。于法心不动者。乃至失命终不舍法。菩萨行如是法。于众生中慈悲转胜。初地中虽有慈悲不及此地。以通达罪福业因缘故。众生可愍皆属于业不得自在。则无嗔恨憎恚之心。如是行者慈悲转胜。作是念。
　　咄哉诸众生　　深堕于邪见
　　我应说正见　　令得入正道
　　菩萨通达罪福业因缘。于诸众生深行慈悲。作是念。众生可愍不知诸法实相故。多行妄想生诸邪见。因邪见故起诸烦恼。因烦恼故而起诸业。起业因缘故轮转生死。我先发心求阿耨多罗三藐三菩提。为度众生故当说正见。是诸众生是我应度。今当为说正见令入真道使得度脱。如是念已。知诸众生有种种烦恼。所谓。
　　观所起烦恼　　及诸烦恼垢
　　种种黑恶业　　受种种苦恼
　　愍念诸众生　　多有所阙少
　　种种观察已　　是皆如我有
　　即时以悲心　　方便发大愿
　　云何令众生　　得灭是诸苦
　　烦恼烦恼垢者。使所摄名为烦恼缠所摄名为垢。使所摄烦恼者。贪嗔慢无明身见边见见取戒取邪见疑。是十根本随三界见谛思惟所断分别故名九十八使。非使所摄者。不信无惭无愧谄曲戏侮坚执懈怠退没睡眠佷戾悭嫉憍不忍食不知足。亦以三界见谛思惟所断分别故有一百九十六缠垢。有言人。烦恼在深心垢在浅心。有人言。诸障盖名为缠垢。余皆名烦恼。黑恶业者。即是七不善业道。及贪取嗔恼邪见相应思。能生苦报。种种苦恼者。身中种种恶事名为苦。心中种种恶事名为恼。又今世苦名为苦。后堕恶道名为恼。多有所少者。或诸根支体。或资生所须。或信戒等诸功德不具故名为少。余句易解如偈中所说。不复须释。如是思惟已。众生甚可愍。堕在于二乘。我当为发愿令住于大乘。是事如此十地经中金刚藏菩萨自说。是菩萨离十不善业道。亦令众生住十善业道。为众生深求胜心好心乐心怜愍心慈悲心利益心守护心我所有心大师心摄取心受取心。作是念。此诸众生甚可怜愍。堕种种邪意邪见行邪险道。我今应令住在真实正见道中。是诸众生种类不同互相诤竞。常怀忿恚嗔恼炽盛。然我当令住无上大慈。是诸众生无有厌足。贪求他利邪命自活。我当令住清净身口意业。是诸众生在贪欲嗔恚愚痴因缘中常起种种烦恼结使而不方便求欲自出。我当灭其诸苦恼事令住无苦恼处。是诸众生为无明所翳入黑闇稠林。不能自出离。智慧明入在诸见险恶道中。我应救之使得无碍智慧之眼。以是慧眼不随他人。于一切法知如实相。是诸众生堕在生死长流。欲堕地狱畜生饿鬼阿修罗坑入邪曲网中。种种烦恼恶草所覆无有导师不生出心。道言非道非道言道。魔民怨贼常共随逐无有善师。随顺魔意远离佛法。如是众生我应令度此诸生死险恶道得住无畏无衰一切智慧城。是诸众生为欲流有流见流无明流所漂种种罪业涛波所覆没在爱河。随生死波浪。为洄澓所转不能自出。为欲觉嗔觉恼觉碱水淹烂为身见罗刹之所执持。入五欲深林为喜染所著吹。在我慢陆地。甚可怜愍。无洲无救。于六入空聚落不能动发。无善度者。如是众生我今应以大悲牢坚智慧之船载至诸安隐无怖畏一切智洲。是诸众生多苦可愍。闭在生死忧悲苦恼牢狱。多怀贪恚爱憎堕四颠倒为四大毒蛇所害。为五阴怨家所残。喜染诈贼所陷。在六入空聚受无量苦恼。我应破其生死牢狱令得自在无碍涅槃安隐快乐。是诸众生甚可怜愍。狭劣小心乐于少利。缩没无有一切智心。设求出者则乐声闻辟支佛乘。我应令得大心使乐佛广大之法。
　　菩萨如是行　　则得持戒力
　　善知起善业　　使令得增长
　　是则为佛子　　深入离垢地
　　持戒力者。一心清净具足十善道。戒则得修集福德力。能起善业者。善知自生增长善道。亦令他众生深入者。所行转远尽其边底。佛子者。能随法行名为佛子。于初地始生。至二地增长。是菩萨应如是勤行精进。
　　菩萨若得至　　离垢地边际
　　尔时则得见　　百种千种佛
　　初地中已说。般舟三昧。见现在佛助三昧法。所谓以三十二相八十种好四十不共法念佛。于一切法无所贪着。亦说利益三昧。能成就果报势力。问曰。若菩萨于初地中已到其边能见诸佛。初入第二地。即应见诸佛。云何言乃至第二地边乃见诸佛。若尔者。入第二地初中应失此三昧。至后乃得。答曰。初入第二地中亦见诸佛亦不退失是三昧。汝不能善解偈义故作此难。第二地初中。但见百种佛。乃至其边得见百种千种佛。见诸佛已心大欢喜。欲得佛法故。勤行精进。
　　即能以四事　　供养于诸佛
　　能于诸佛所　　复受十业道
　　四事者。衣服饮食卧具医药。余义则可知。
　　作如是行已　　从佛受善道
　　至百千万劫　　不毁亦不失
　　不毁者。不令戒羸弱。或以清净事名不毁。都不复行名为失。是菩萨如是。过初地入第二地已。如说。
　　善离悭贪垢　　乐行清净舍
　　善离悭贪垢　　深爱清净戒
　　清净名但以善心行舍。不杂诸烦恼。深爱名坚住其中。究竟不舍。此地中悭贪垢。破戒垢无有遗余。是故此地名为离垢。菩萨如是无悭贪破戒心。于四摄法中爱语偏利。六波罗蜜中戒度偏利。利名多行势力转深。问曰。若第二地中。尸罗波罗蜜已得势力。今此地中。应解说尸罗波罗蜜分生力净差别。答曰。
　　略说尸罗度　　有六十五分
　　生力净差别　　处处论中说
　　尸罗波罗蜜无量无边。但略说有六十五分。余戒生戒力戒净戒差别。论中先后处处说相。如宝顶经中和合佛法品中。无尽意菩萨于佛前说六十五种尸罗波罗蜜分。尸罗名不恼。一切众生于他物中无劫盗想不着外色不诳众生。眷属具足故不两舌。多忍恶言故无有恶口。常思惟筹量利益语故无散乱语。喜人乐故心无贪取。忍诸苦故无有嗔恼。不称誉余师故名为正见。信净心故信佛。知法真实故信法。乐尊重恭敬贤圣众故信僧。念佛以五体投地供养礼敬。乃至小戒深心怖畏故。戒不羸弱。不依余乘故不毁戒。离邪行故戒不缺损。不起恶烦恼故名不杂戒。毕竟常乐增长善法故名不浊戒。随意行故名自在戒。不为智者所呵故名为圣所赞戒。常在念安慧故名为易行戒。一切无过故名不可呵戒。守护诸根故名为善护戒。诸佛所念故名为名闻戒。如法物中知量取故名为少欲戒。断悭贪故名知足戒。身心远离故名远离戒。离众闹语故名阿兰若戒。不视他面望有所得故名为具足圣种戒。属善根故名细行头陀戒。生人天中故名随说行戒。救一切众生故名为慈戒。忍一切苦故名为悲戒。心不退没故名为喜戒。离憎爱故名为舍戒。降伏心故名为自见过戒。护彼心故名为不错戒。善护戒故名为善摄戒。成熟众生故名为布施戒。无所愿故名忍辱戒。不懈退故名精进戒。集助禅法故名为禅戒。多闻善根无厌足故名为智慧戒。从多闻得智慧故名为求多闻戒。集助七觉法故名亲近善知识戒。舍邪道故名离恶知识戒。观无常故名不贪身戒。勤集善根故名不信命戒。深心清净故名不悔戒。行清净故名不假伪戒。深心无垢故名无热戒。善起业故名无忧戒。不自高故。名无慢戒。离染欲故名不戏调戒。心质直故名不自高戒。心调和故名有羞戒。恶心不发故名调善戒。灭诸烦恼故名为寂灭戒。如说行故名为随所教戒。行四摄法故名教化众生戒。不失自法故名为护法戒。本来清净故名一切愿满戒。回向无上道故名至佛法戒。等心一切众生故名得佛三昧戒。大德舍利弗是六十五分。诸菩萨清净戒。则为无尽。生戒者处处说。略说有八种生戒。四从身生。四从口生。从身生者。离夺命离恼苦众生离劫盗离邪淫。从口生者。离妄语两舌恶口散乱语。是名八。是八种戒从受生。是受法。若以身若以口若以心受和合为二十四教。他受亦二十四。随喜受亦二十四。修习行时亦二十四。合九十六。皆是欲界系。从是昼夜生。何以故。初受心已灭。是第二心昼夜常生。用福德亦如是。所以者何。初布施心灭已。从第二心后。用时当生。是名善身业。有十善业道所摄。有不摄。欲界所系如是。色界系有二种。一从身生二从口生。从身生者。离十不善道。所不摄罪。从口生者。离散乱语。是戒以身受口受心受。二三为六。教他亦六。随喜亦六。习行时亦六。四六二十四。先说九十六合为百二十。如是从行生戒。复有证道时生戒。退道时生戒。初生时生戒。以事广故今但略说。戒力者。随波罗蜜增长。戒转得力。随所得地戒亦坚固得力。戒净者。不毁坏缺减等如先说。复次戒净不净相。七梵行法中说。如经说。以七种淫欲名戒不净。一者虽断淫欲而以染心受女人洗浴按摩。二以染心闻女人香共语戏笑。三以染心目共相视。四虽有障碍。以染心闻女人音声。五先共女人语笑。后虽相离忆念不舍。六自限尔所时断淫欲然后当作。七期生天上受天女乐及后身富乐。是故断淫欲是名不净。离此七事名戒清净。戒差别者。有二种。一有漏。二无漏。三种欲界系色界系不系。四种正命所摄二种正语正业。正命所不摄亦二种正语正业。五种凡夫戒菩萨戒声闻戒辟支佛戒无上佛戒。六种欲界正命所摄身口。一。正命所不摄二。色界系正命所摄身口业三。正命所不摄四。无漏正命所摄身口五。正命所不摄六。七种七善业道。八种如先说。身四种口四种。九种七欲界系七善业道二种如先说。十种道戒三种。对治戒三种。但戒三种。是九种。无漏戒有漏戒为十。如是等种种分别差别。问曰。声闻乘中。说身业口业名为尸罗。此二善业名好。二不善业名恶。是善身口业名尸罗。此论中即以此为尸罗。为更有尸罗。答曰。
　　不但身口业　　名之为尸罗
　　修亲近乐行　　亦名为尸罗
　　此三事一义。所谓修习亲近乐行。问曰。若以修习亲近乐行。名为尸罗者。一切法皆应名尸罗。何以故。常修习亲近乐行故汝今应说最胜修习尸罗答曰。
　　若无我我所　　远离诸戏论
　　一切无所得　　是名上尸罗
　　若不知内外法实相。即因尸罗生憍慢贪着故。开诸罪门。是故若于内法不见有我。于外法中不得我所。知内外法毕竟空无所得。亦于毕竟空不取相戏论是名最胜尸罗。何以故。如是尸罗中尚无心错。何况身口。是故诸佛菩萨。第一能行尸罗者。于一切法无所得。名为上尸罗。如迦叶经中说。佛告迦叶。尸罗名无我无非我无作无所作。无作者。无行无不行。无名无色无相无无相。非善非非善。非寂灭非非寂灭。非取非舍。无众生无众生因缘。无身无口无心。无世间无世间法不依世间。不以尸罗自高。不以尸罗下人不以尸罗起增上慢。不以尸罗分别此彼。迦叶。是名诸贤圣尸罗。离于三界无漏无系。如无尽意菩萨尸罗品中。语舍利弗。尸罗名不分别是众生不说是我。不说是寿者命者。不说是人。不说是养育者。不说是色阴受想行识阴。不说是地种水火风种。尸罗名不分别是眼相不分别是色相不分别是耳相声相鼻相香相舌相味相身相触相意相法相。尸罗名不分别是身是口是心。尸罗名摄心故是一心相。选择诸法故是慧相。尸罗名到空至无相际不杂三界。无作无起无生忍。尸罗名不从先际来不至后际亦不住中际。尸罗名不住。心意识不与念和合。尸罗名不依欲界不依色界不依无色界。尸罗名离贪尘除嗔垢灭无明闇。非常非断不违众缘生相。尸罗名离我心舍我所心不住身见。尸罗名不贪著名相不与名色和合。尸罗名不为结使所使。不为诸缠所覆。不住障碍疑悔中。尸罗名贪不善根所不住过嗔不善根断痴不善根。尸罗名无急无热猗心快乐。尸罗名不断诸佛种故不破法身。不分别法性故不断法种。无为相故不断僧种。舍利弗。是名诸菩萨最胜无上尸罗。如是尸罗则不可尽唯除诸佛尸罗皆有尽也所谓。
　　从凡夫尸罗　　后至辟支佛
　　是皆有尽相　　菩萨则无尽
　　从凡夫来所有尸罗虽久受果报终归于尽。诸阿罗汉辟支佛所有尸罗皆亦有尽。菩萨尸罗无我无我所离一切所得灭诸戏论。是故无尽。如无尽意菩萨尸罗品中说。诸凡夫尸罗随生处尽故。尸罗则尽。外道五通退转时尽故。尸罗则尽。人以十善业道尽故。尸罗则尽。欲界诸天福德尽故。尸罗则尽。色界诸天四禅四无量尽故。尸罗则尽。无色界诸天随定生处尽故。尸罗则尽。诸学无学人入涅槃尽故。尸罗则尽。诸辟支佛无大悲故。尸罗则尽。大德舍利弗。但诸菩萨尸罗无有尽。何以故。从菩萨尸罗出诸尸罗差别因无尽故果亦无尽。菩萨尸罗无尽故。如来尸罗亦无尽。是故诸大人尸罗名为无尽。问曰。汝解粗尸罗时。说六十五种尸罗。声闻中有八种尸罗。四种从身生。四种从口生。如是事者何得不相违。答曰。不相违也。何以故。
　　虽非尸罗体　　益故名为分
　　八种身口业　　即是尸罗体
　　虽六十五种分非尸罗体而利益身口八种粗尸罗故名尸罗分。凡能有所利益皆名为分。如象马扇盖名为王分。是故禅定智慧等虽非尸罗体以利益尸罗故。亦名尸罗分。
解头陀品第三十三之一
　　菩萨如是行尸罗法。
　　见十利应着　　二六种衣法
　　又以见十利　　尽形应乞食
　　比丘欲具足行持戒品。应着二六种衣。以见十利故。何等十。一以惭愧故。二障寒热蚊虻毒虫故。三以表示沙门仪法故。四一切天人见法衣恭敬尊贵如塔寺故。五以厌离心着染衣非为贪好故。六以随顺寂灭非为炽然烦恼故。七着法衣有恶易见故。八着法衣更不须余物庄严故。九着法衣随顺修八圣道故。十我当精进行道不以染污心于须臾间着坏色衣。以见是十利故。应着二种衣。一者居士衣。二者粪扫衣。六种者。一劫贝。二刍摩。三憍絺耶。四毳衣。五赤麻衣。六白麻衣。见有十利尽形乞食者。一所用活命自属不属他。二众生施我食者令住三宝然后当食。三若有施我食者当生悲心我当勤行精进令善住布施作已乃食。四随顺佛教行故。五易满易养。六行破憍慢法。七无见顶善根。八见我乞食余有修善法者亦当效我。九不与男女大小有诸因缘事。十次第乞食故。于众生中生平等心。即种助一切种智。
　　佛虽听请食　　欲以自利己
　　亦利他人故　　则不受请食
　　自利者。能具诸波罗蜜。利他者教化众生令住三宝。行者如是自利利他。
　　见有十利故　　常不舍空闲
　　问疾及听法　　教化乃至寺
　　受阿练若处比丘。虽增长种种功德。略说见十利故。尽形不应舍。何等为十。一自在来去。二无我无我所。三随意所住无有障碍。四心转乐习阿练若住处。五住处少欲少事。六不惜身命。为具足功德故。七远离众闹语故。八虽行功德不求恩报。九随顺禅定易得一心。十于空处住易生无障碍想。问讯病等来至寺者。
　　若有因缘事　　来在塔寺住
　　于一切事中　　不舍空闲想
　　比丘虽受尽形阿练若法。有因缘事至则入塔寺。佛法有通有塞。非如外道阿练若。名常乐空闲静处。于一切法不舍空想。以一切法体究竟皆空故。问曰。有何因缘故来至塔寺。答曰。一供给病人。二为病求医药具。三为病者求看病人。四为病者说法。五为余比丘说法。六听法教化。七为供养恭敬大德者。八为供给圣众。九为读诵深经。十教他令读深经。有如是等诸因来至塔寺。
　　精进行诸觉　　随阿练若法
　　比丘已住于　　阿练若处者
　　常应精勤生　　种种诸善法
　　大胆心无我　　灭除诸怖畏
　　阿练若精进者。若比丘断贪。不惜身命利养故。昼夜常勤精进如救头然。身依随阿练若。觉者所谓出觉不嗔觉不恼觉等诸善觉。复次念佛是正遍知者。众生中尊。佛法是善说。弟子众随顺正行。复次随顺空随顺无相随顺无愿诸觉名随阿练若觉。复次随顺四胜处。随顺六波罗蜜诸觉。是名随顺阿练若觉。复次如佛为郁伽长者说在家出家菩萨行。若出家菩萨受阿练若法。应如是思惟。我何故住阿练若处。我非但住阿练若处故名为沙门。而阿练若处。多有众生。多恶不善。不护诸根不精进不修习善法者。如獐鹿猿猴众鸟恶贼旃陀罗等不名为比丘。我今为何事故住阿练若处。应成办其事。长者何等为事。一谓念不散乱。二得诸陀罗尼。三行慈心。四行悲心。五自在住五神通。六具足六波罗蜜。七不舍一切智心。八修习方便智。九摄取众生。十成就众生。十一不舍四摄法。十二常念六思念。十三为多闻故不舍精进。十四正观择诸法。十五应正解脱。十六知得果。十七住于正位。十八守护佛法。十九信业果报故名正见。二十离一切忆想分别思惟故名正思惟。二十一随众生所信乐为说法故名为正语。二十二灭诸业故起业名为正业。二十三破烦恼气故名为正命。二十四得无上道故名正精进。二十五观不虚妄法故名正念二十六得一切智慧故名正定。二十七于空不怖。二十八于无相不畏。二十九于无愿不没。三十故以智受身。三十一依义不依语。三十二依智不依识。三十三依了义经不依不了义经。三十四依法不依人。长者如是等名为出家菩萨比丘。利益事应生。随顺阿练若法者。所谓四禅四无量心。天耳天眼他心智宿命智神通等。灭诸怖畏者。是人以三因缘能灭怖畏。一见无我我所法相故能除怖畏。二以方便力故。三以心胆力故能除怖畏。见无我我所者。如初地中所说。除五种怖畏方便力者。此论中念正思惟业果报故。名方便力。应作是念。诸大国王在深宫殿。象马车步四兵侍卫业因缘尽。亦受种种诸衰恼事。又业因缘守护者。虽行险道中入大海水在大战阵亦安隐无患。我先世业因缘。若在聚落。若在阿练若处。业因缘必受其报。如是思惟已除灭怖畏。复作是念。若我为守护身故。入城邑聚落。舍阿练若处者。无有能胜善身业善口业善意业守护者。如佛告波斯匿王。若人行身善业行口善业行意善业。是名为人善自守护。是人若言我善自守护者是为实说。大王是人虽无四兵卫护亦可名为善好守护。何以故。如是守护名内守护。非外守护。是故我以身业善行口业善行意业善行故名为善自守护。复作是念。是诸鸟兽腹行虫等在阿练若处。身不行善口不行善意不行善。以远聚落住故而无所畏。我之心智岂不如此鸟兽等耶。如是思惟除诸怖畏。又以念佛故。在阿练若处。能破一切诸怖畏事。如经说。汝诸比丘阿练若处。若在树下若在空舍。或生怖畏。心没毛竖者。汝当念我是如来应正遍知明行足善逝世间解无上士调御丈夫天人师佛世尊。如是念时怖畏即灭。大胆名心不怯弱决定求道。如说。
　　比丘住空闲　　当以心胆力
　　除灭诸怖畏　　念佛无畏者
　　若人自起业　　怖畏不得脱
　　不怖亦不脱　　怖则失正利
　　如是知不免　　而破余利者
　　则行小人事　　比丘所不应
　　若有怖畏者　　应畏于生死
　　一切诸怖畏　　生死皆为因
　　是故行道者　　欲脱于生死
　　亦救于他人　　不应生怖畏
　　如佛离怖畏经中说怖畏法。有沙门婆罗门。住阿练若处。应如是念。以不净身业故。不净口业故。不净意业故。念不清净故。自高卑人故。懈怠心故。妄忆念故。心不定故。愚痴故怖畏。与此相违。身业清净等则无怖畏。又佛为郁伽长者说。出家菩萨在阿练若处。应作是念。我何故在此。即时自知。欲离怖畏故。来至于此。怖畏于谁。畏众愦闹。畏众语言。畏贪欲嗔恚愚痴。畏憍慢恚恨嫉他利养。畏色声香味触。畏五阴魔。畏诸愚痴障碍处。畏非时语。畏不见言见。畏不闻言闻。畏不觉而觉。畏不知而知。畏诸沙门垢。畏共相憎恶。畏欲界色界无色界一切生处。畏堕地狱畜生饿鬼及诸难处。略说畏一切恶不善法故。来在此住。若人在家乐在众闹不修习道。住在邪念不能得离如是怖畏所。有过去诸菩萨。皆在阿练若处。离诸怖畏得无畏处。得一切智慧。所有当来诸菩萨亦在阿练若处离诸怖畏得一切智慧。今现在诸菩萨。住阿练若处离诸怖畏。得无畏处成一切智慧。以是故。我怖畏一切诸恶度诸怖畏故。应住阿练若处。复次一切怖畏皆从着我生。贪着我故。爱受我故。生我想故。见我故。贵我故。分别我故。守护我故。若我住阿练若处不舍贪着我者。则为空在阿练若处。复次长者见有所得者。则不住阿练若处。住我我所心者。则不住阿练若处。住颠倒者。则不住阿练若处。长者乃至生涅槃想者。尚不住阿练若处。何况起烦恼想者。长者譬如草木在阿练若处。无有惊畏。菩萨如是。在阿练若处。应生草木想石瓦想水中影想镜中像想。于语言生响想。于心生幻想。此中谁惊谁畏。菩萨尔时则正观身。无我无我所。无众生无寿者命者。无养育者。无男无女。无知者见者。怖畏名为虚妄分别。我则不应随虚妄分别。菩萨如是应如草木住阿练若处。又知一切法皆亦如是。断斗诤名阿练若处。无我无我所无所属名阿练若处。不应乐在家出家众闹处住。诸佛不听阿练若处比丘与在家出家者和合。
　　问曰。佛不听与一切众人和合耶。答曰。不然。
　　佛听四和合　　余者则不听
　　是故应亲近　　余者则远离
　　菩萨在阿练若处。听与四众和合。所谓入听法众。教化众生供养于佛。不离一切智心和合。是故唯听此四事和合。余者不应亲近。复次菩萨应作是念。云何诸佛所听。阿练若住处。我当亲近。我或非阿练若住处。谓是住阿练若处。或有错谬。问曰。何等是阿练若住处。菩萨应当和合。答曰。佛自经中说阿练若住处。名不住一切法。不归诸尘。不取一切法相。不贪色声香味触。一切法平等故。无所依止住名阿练若处住。自心善故。不相违住处。名阿练若住。舍一切担猗乐住故。名阿练若住。脱一切烦恼。无怖畏住故。名阿练若住。度诸流住故。名阿练若住。住圣种故名阿练若住。知足趣得故。名阿练若住。易满易养少欲住故。名阿练若住。智慧足住故。名阿练若住。正行多闻住故。名阿练若住。空无相无愿解脱门现前故。名阿练若住。断诸缚得解脱住故。名阿练若住。顺十二因缘随顺住故。名阿练若住。毕竟寂灭所作已作住故。名阿练若住。阿练若住处者。随顺戒品佐助定品。利益慧品易得解脱品。易得解脱知见品。易行诸助菩提法。能摄诸头陀功德。阿练若住处通达诸谛。阿练若处见知诸阴。阿练若处。诸性同为法性。阿练若处出离十二入。阿练若处不忘失菩提心。阿练若处观空不畏。阿练若处能护佛法。阿练若处。求解脱者不失功德。阿练若处。能得一切智者则能增益阿练若处。菩萨如是行。疾得具六度。
　　何以故。若菩萨在阿练若处住。不贪惜身命是名檀波罗蜜行。三种善业清净入细头陀行法。是名尸波罗蜜。不嗔恨心于诸众生慈心普遍。但忍乐萨婆若乘不在余乘。是名羼提波罗蜜。自立誓愿于阿练若处不得正法忍终不舍此处是名毗梨耶波罗蜜。得禅定故不观生处修习善根是名禅波罗蜜。如身阿练若亦如是。如身菩提亦如是。如实中无差别。是名般若波罗蜜。
　　佛听有四法　　住阿练若处
　　何等四。如佛告长者。一者多闻。二善知决定义。三乐修正忆念。四随顺如所说行。如是人应住阿练若处。复有菩萨烦恼深厚。是人若在众闹则发烦恼。应在阿练若处住降伏烦恼。
　　复次菩萨得五神通。是人欲教化成就天龙夜叉乾闼婆故。应住阿练若处。复有菩萨作是念。诸佛所赞听处。是阿练若处。复次住阿练若处。助满一切善法增长善根。然后入聚落。为众生说法。成就如是功德。乃可住阿练若处。复次。
　　决定王经中　　佛为阿难说
　　阿练若比丘　　应住四四法
　　菩萨住阿练若处者。一远离在家出家。二欲读诵深经。三引导众生使得阿练若处功德。四昼夜不离念佛。复有四法。一乃至弹指顷于众生中不生嗔恨心。二不应一时顷使眠睡覆心。三于一念顷不应生众生想。四于一念顷不应忘舍菩提心。复有四法。一常应闲坐不应聚众。二常乐经行。三常观诸法无新故想。四不应离深空无相无愿法。复有四法。一行四禅不行世间禅。行四无量缘众生生悲心而不取众生相。二虽行慈心而不缘众生。虽行喜心而不贪乐。虽行舍心而不舍众生。三自见身有四圣种行而不自高卑下他人。四自行多闻如所闻行。是为四。复次。
　　无智无精进　　而住空闲处
　　即得于四法　　复得余四法
　　又复得三事　　如是佛所说
　　阿练若比丘于诸功德中应勤修习。何以故。阿练若功德中。此二事能生诸功德故。若比丘愚痴懈怠在阿练若处住者则得四非法。一多眠睡。二多贪利养。三以因缘现矫异相。四现不乐阿练若处复有四法。一增上慢未得谓得。二于深经心怀憎恶。三坏空无相无愿法。四于持深经者心生嗔恨。复有三事。一若在阿练若处。不精进无智慧。或值女人堕在非法。若得僧残。若得重罪。若反戒还俗。是为三。
十住毗婆沙论卷第十五
解头陀品三十三之二
　　复次。
　　广说空闲法　　及与乞食法
　　余十头陀德　　皆亦应广说
　　十二头陀法。上来以广解二事。余十头陀功德亦应如是知。何以故。是二则为开十头陀门。余则易解。十头陀者。一着粪扫衣。二一坐。三常坐。四食后不受非时饮食。五但有三衣。六毳衣。七随敷坐。八树下住。九空地住。十死人间住。粪扫衣者。人所弃舍受而后着。受者。若心生若口言。一坐者。先受食处更不复食。常坐者。夜常不卧。食后不饮浆者。食后不受非时饮。石蜜等可食之物。但有三衣者。唯受三衣更不畜余衣。毳衣者。从毳所成粗毛毳衣褐毡钦婆罗等。随敷坐者。随所得坐处不令他起。树下住者。乐住树下不入覆处。空地坐者。露地止住。住死人间者。随顺厌离心故。常止宿死人间法。是名十二头陀。令戒清净。粪扫衣有十利。一不以衣故与在家者和合。二不以衣故现乞衣相。三亦不方便说得衣相。四不以衣故四方求索。五若不得衣亦不忧。六得亦不喜。七贱物易得无有过患。八是顺行初受四依法。九入在粗衣数中。十不为人所贪着。一坐食亦有十利。一无有求第二食疲苦。二于所受轻少。三无有所用疲苦。四食前无疲苦。五入在细行食法。六食消后食。七少妨患。八少疾病。九身体轻便。十身快乐。常坐亦有十利。一不贪身乐。二不贪睡眠乐。三不贪卧具乐。四无卧时胁着席苦。五不随身欲。六易得坐禅。七易读诵经。八少睡眠。九身轻易起。十求坐卧具衣服心薄。食后不受非时饮食亦有十利。一不多食。二不满食。三不贪美味。四少所求欲。五少妨患。六少疾病。七易满。八易养。九知足。十坐禅读经身不疲极。但三衣亦有十利。一于三衣外无求受疲苦。二无有守护疲苦。三所畜物少。四唯身所著为足。五细戒行。六行来无累。七身体轻便。八随顺阿练若处住。九处处所住无所顾惜。十随顺道行。受毳衣亦有十利。一在粗衣数。二少所求索。三随意可坐。四随意可卧。五浣濯则易。六染时亦易。七少有虫坏。八难坏。九更不受余衣。十不废求道。随敷坐亦有十利。一无求好精舍住疲苦。二无求好坐卧具疲苦。三不恼上座。四不令下坐愁恼。五少欲。六少事。七趣得而用。八少用则少务。九不起诤讼因缘。十不夺他所用。树下坐亦有十利。一无有求房舍疲苦。二无有求坐卧具疲苦。三无有所爱疲苦。四无有受用疲苦。五无处名字。六无斗诤事。七随顺四依法。八少而易得无过。九随顺修道。十无众闹行。死人间住亦有十利。一常得无常想。二常得死想。三常得不净想。四常得一切世间不可乐想。五常得远离一切所爱人。六常得悲心。七远离戏调。八心常厌离。九勤行精进。十能除怖畏。空地坐者亦有十利。一不求树下。二远离我所有。三无有诤讼。四若余去无所顾惜。五少戏调。六能忍风雨寒热蚊虻毒虫等。七不为音声刺蕀所刺。八不令众生嗔恨。九自亦无有愁恨。十无众闹行处。
　　如五空闲说　　余功德亦尔
　　自读诵教他　　得舍空闲处
　　阿练若比丘有五种分别。一以恶意欲求利养。二愚痴钝根故行阿练若。三狂痴失意作阿练若。四为行头陀行故作阿练若。五以诸佛菩萨贤圣所称赞故作阿练若。于此五阿练若中为行头陀行故作阿练若。以诸佛菩萨贤圣所称赞故作阿练若。是二为善。余三可呵。如五种分别阿练若法余十一头陀行亦应如是分别知。问曰。佛说若已受阿练若法终不应舍。若有因缘得舍去不。答曰。
　　读诵经因缘　　可舍阿练若
　　若比丘欲从他受读诵经法。若欲教他读诵。应从阿练若处来入塔寺。以是因缘可得舍离。
　　教他读诵时　　不应望供给
　　即时应念佛　　佛常有所作
　　阿练若从空闲处来。教他读诵。不应求敬心供给。应当念佛。尚自有所作。何况于我。念佛者。佛是多陀阿伽陀三藐三佛陀。诸天龙神乾闼婆阿修罗迦楼罗紧那罗摩睺罗伽释提桓因四天王人非人所供养。一切众生无上福田。尚不求他供给身自执事。我今未有所知。始欲求学。云何受他供给。复应作是念。
　　我应善供给　　一切诸众生
　　不望彼供给　　自利利他故
　　云何为自利。若贵供给则失法施功德。若不贵供给者则得法施功德。云何为利他。若贵彼供给而教令读诵者。彼则生念师直以世利故而教诲我不以法故。是人若以是心供给师者则不得大利。若但恭敬法故尊重师者则得大利是名利他。
　　从他求智慧　　应不惜身命
　　若行者欲从他求智慧应舍身命。舍者为智慧故。勤心精进恭敬于师不惜身命。问曰。何以故。为智慧恭敬师而不惜身命。答曰。
　　若一字一心　　以此为劫数
　　恭敬于师所　　能说此论者
　　离诸谄曲心　　深爱而恭敬
　　昼夜不休息　　尽于尔所劫
　　随师所教论义字数及尔所心念。若受法者心无谄曲不惜身命。昼夜恭敬始终无异。虽能如是犹不报师所益论议智慧之恩。是故弟子应离谄曲心舍贪惜身命破于憍慢。若师轻蔑及以敬爱心无有异。当生深爱心第一恭敬心。应生父母心。应生大师心。应生善知识想。应生能为难事想。应生难报心。若师听则受所常行事。不须师敕余事则相望师意随事而行。师所爱重随而爱重。不应因师求于世利。莫求师赞叹。莫求名闻。但求智慧法宝。师有谬失常应隐藏。若师过衅若彰露者。当方便覆之。师有功德称扬流布。深心爱乐听受持解。思惟义趣如所说行。求自利利他者。莫为秸弟子。莫为大弟子。莫为垢弟子。莫为衰弟子。莫为无益弟子。无如是等过。但住善弟子法中。供给于师。如般舟经说。佛告颰陀婆罗。若菩萨欲得是三昧者。应勤精进于诸师所生尊重心难遭心。若从口闻。若得经卷处。于是师所应深心恭敬生父母心善知识心大师心。以能说如是法助菩提故。颰陀婆罗。若求菩萨道者。若求声闻者。所从师读诵是法处。不生深恭敬心父母心善知识心大师心。能得诵利是法。令不忘失久住不灭者。无有是处。何以故。颰陀婆罗以不恭敬因缘故。佛法则灭。是故颰陀婆罗。若求菩萨道者。若求声闻者。于所从闻。读诵书写是法处。生恭敬心父母心善知识心大师心者。于所读诵书写未得者令得已得久住则有是处。何以故。以恭敬心故佛法不灭。是故颰陀婆罗。我今告汝。于是师所应生深恭敬心父母心善知识心大师心。是则随我所教。
助尸罗果品第三十四
　　如是菩萨。为求多闻知多闻义已随说行故。能令尸罗清净。清净尸罗法应当修行。问曰。何等法能令尸罗清净。答曰。
　　护身口意业　　亦不得护法
　　终不令我见　　及以余见杂
　　回向萨婆若　　此四净尸罗
　　行者修此四法。尸罗自然清净。护身口意业者。常应正念身口意业乃至小罪不令错谬。譬如龟鳖常护头足。此人深乐空故。于第一义中而亦不得护三业法。有人虽见法空谓知空者在。是故说不杂我见众生见人见寿者见知者见。回向萨婆若者。持戒果报不求余福。但为度一切众生。以求佛道。是为四。复有四法。能令尸罗清净。所谓。
　　无我我所心　　亦无断常见
　　入于众缘法　　则能净尸罗
　　无我我所心者。不贪着我我所心。但知此心虚妄颠倒而无我法。无断常见者。以断常见多过故。入众缘法者。知诸法从众缘生无有定性。行于中道。如是四法能净尸罗。复有四法能净尸罗。所谓。
　　行四圣种行　　及十二头陀
　　亦不乐众闹　　念何故出家
　　四圣种者。所谓趣得衣服而足。趣得饮食而足。趣得坐卧具而足。乐断乐修行。十二头陀者。所谓受阿练若法。受乞食法。粪扫衣。一坐。常坐。食后不受非时饮食。但有三衣。毛毳衣。随敷坐。树下住。空地住。死人间住。亦不乐众闹者。不与在家出家者和合。有人虽行阿练若法。多知多识故。多人往来。是故说不乐众闹。若至余处。若心不与和合。何故出家者。行尸罗者作是念。我何故而出家。念已。随出家事欲成就故。如所说行。是为四。复有四法能净尸罗。所谓。
　　五阴无生灭　　六性如法性
　　见六情亦空　　不着世俗语
　　如是之四法　　亦能净尸罗
　　五阴无生灭者。思惟五阴本末故。见五阴无生灭者。见地等六性如法性。如法性不可得六性亦不可得。知六情虽是苦乐等。心心数法因缘。以正智推求。亦知是空。了达三种皆知是空。有行者贪着于空则还妨道。是故说莫贪着空。随于世俗说空名字。如是法者能净尸罗。问曰。若尔者云何言五阴诸法。答曰。以空故。五阴诸法空。最后言莫着于空者。空亦应舍。如是无有邪疑法妨碍尸罗。问曰。五阴诸法。以有相可相故。决定有。如说色是苦恼相觉苦乐是受相。现有如是等诸相。云何言非空非不空。答曰。
　　恼坏是色相　　何等为是色
　　若恼是色相　　离相无可相
　　此相在何处　　无相无可相
　　世界终无有　　无相有可相
　　相与及可相　　非合非不合
　　其来无所从　　去亦无所至
　　若有合非合　　成于相可相
　　如是则为失　　相及可相相
　　以相成可相　　相亦不自成
　　相自不能成　　云何成可相
　　世界甚可愍　　分别相可相
　　迷惑诸邪径　　邪师所欺诳
　　相可相则是　　无相无可相
　　如是眼见事　　如何不能知
　　随计相可相　　有如是戏论
　　随起戏论时　　则随烦恼处
　　复次行者以不来不去门观诸阴性入空。如说。
　　生老病死法　　生时无从来
　　生老病死法　　灭时无所去
　　诸阴界入性　　生时无从来
　　灭时无所去　　佛法义如是
　　如火非人功　　亦不在钻木
　　和合中亦无　　而因和合有
　　薪尽则火灭　　灭时无所去
　　诸缘合故有　　缘散则皆无
　　眼识亦如是　　不在于眼中
　　不在于色中　　亦不在中间
　　不在和合中　　亦不离和合
　　亦不从余来　　而因和合有
　　和合散则无　　诸法亦如是
　　生时无从来　　灭时无所至
　　如彼龙心力　　而有阴云现
　　不从龙身出　　亦不余处来
　　而此大阴云　　雨流满世界
　　然后乃消灭　　亦无有去处
　　如云无来去　　诸法亦如是
　　生时无从来　　灭时无所去
　　如壁上画人　　不在一一彩
　　亦不在和合　　壁中亦复无
　　画师所亦无　　画笔中亦无
　　不从余处来　　而因和合有
　　和合散则无　　诸法亦如是
　　有时无从来　　无时无所去
　　灯炎不在油　　亦不从炷出
　　亦不余处来　　而因油炷有
　　因缘尽则灭　　灭时无去处
　　诸法来去相　　皆亦复如是
　　复有四法。能净尸罗。所谓。
　　能自思量身　　不自高下他
　　此二无所得　　心猗无有慢
　　观诸法平等　　是四净尸罗
　　能自思量者。行者作是念。我身不净无常死相为何所直。如是念已。即不自高下于他人。信解身及他无我我所故无所得。猗者。得如是法故。心轻柔软堪任受法。以此猗乐心不自高。观诸法平等者。以空观有为无为法一切悉等无上中下差别。如说。
　　若当因于下　　而有中上者
　　下不作中上　　云何因下有
　　下自作下者　　中上先定有
　　若当因于中　　而有下上者
　　中不作下上　　云何因中有
　　中自作中者　　下上先定有
　　若当因于上　　而有中下者
　　上不作中下　　云何因上有
　　上自作上者　　中下先定有
　　因下不得作　　不因亦不得
　　若先定有者　　不应因于下
　　若先定无者　　云何成中上
　　因中不得作　　不因亦不得
　　若先定有者　　不应因于中
　　若先定无者　　云何成下上
　　因上不得作　　不因亦不得
　　若先定有者　　不应因于上
　　若先定无者　　云何成中下
　　复次以空一相故。观诸法皆平等众生亦如是。如说。
　　智者于空中　　不说分别相
　　空一而无异　　能如是见空
　　是则为见佛　　佛不异空故
　　说言诸佛一　　一切众生一
　　一切法一法　　无上中下别
　　一切佛世尊　　离自性他性
　　一切诸众生　　亦离自他性
　　一切法亦尔　　离自性他性
　　以是因缘故　　是故名一相
　　有诸佛则非　　无诸佛亦非
　　有诸众生非　　无诸众生非
　　有诸法则非　　无诸法亦非
　　离于有无故　　名之为平等
　　一切佛世尊　　众生及诸法
　　一切不可取　　名诸法平等
　　一切佛众生　　及法无差别
　　不可分别故　　名之为平等
　　诸佛与众生　　并及一切法
　　入生住灭中　　寂灭无所有
　　亦无所从来　　亦复无所去
　　以无来去故　　名之为平等
　　诸佛与众生　　并及一切法
　　悉皆无所有　　过一切有道
　　此三非是等　　亦复非非等
　　非等非非等　　非非等不等
　　如是说诸法　　皆等无差别
　　复有四法。能净尸罗。如说。
　　善能信解空　　不惊无相法
　　众生中大悲　　能忍于无我
　　如是之四法　　亦能净尸罗
　　行者了达诸法无自性无他性故。名为信解空。如说。
　　一切所有法　　终不自性生
　　若从众缘生　　则应从他有
　　不从自性生　　云何从他生
　　自性已不成　　他性亦复无
　　若离自性生　　则无有自性
　　若离于自性　　则无有自相
　　自性自性相　　不以合故有
　　不以散故无　　二定有则无
　　他不能生法　　自亦不能生
　　自他亦不能　　离二亦不生
　　若无有自者　　云何从他生
　　离于世俗法　　则无有自他
　　若他从他生　　他即无自体
　　无体则非有　　以何物生他
　　以无自体故　　他生亦复无
　　四种皆空故　　无法定生灭
　　不惊无相者。信乐远离诸相故不惊。如说。
　　一切若无相　　一切即有相
　　寂灭是无相　　即为是有法
　　若观无相法　　无相即为相
　　若言修无相　　即非修无相
　　若舍诸计着　　名之为无相
　　取是舍着相　　则为无解脱
　　凡以有取故　　因取而有舍
　　离取取何事　　名之以为舍
　　取者所用取　　及以可取法
　　共离俱无有　　是皆名寂灭
　　若法相因成　　此即为无性
　　若无有性者　　此即无有相
　　若法无有性　　此即无相者
　　云何言无性　　即名为无相
　　若用有与无　　亦遮亦应听
　　虽言心不着　　是则无有过
　　何处先有法　　而后不灭者
　　何处先有然　　而后有灭者
　　此有相寂灭　　同无相寂灭
　　是故寂灭语　　及寂灭语者
　　先来非寂灭　　亦非不寂灭
　　亦非寂不寂　　非非寂不寂
　　众生中大悲者。众生无量无边故。悲心亦广大。复次诸佛法无量无边无尽如虚空。悲心是诸佛法根本。能得大法故名为大悲。一切众生中最大者名为佛。佛所行故名为大悲。忍无我法者。信乐实法故。诸佛皆一涅槃道故。名为无我法。若入此法中心则不忍。如小草入火则烧尽。若真金入火能堪忍无失如是。若凡夫人不修习善根入无我中不能堪忍即生邪疑。是菩萨无量世来修习善根智慧猛利诸佛护念。虽未断结使入无我法中心能忍受。无我法者阴界入十二因缘等诸法是。破我因缘如先说。是故欲净尸罗。当行此四法。复次。
　　有四破尸罗　　而似持尸罗
　　行者当精进　　自制慎莫为
　　宝顶经迦叶品中。佛告迦叶。四种破戒比丘似如持戒比丘。何等四。迦叶。有比丘。于经戒中尽能具行而说有我。迦叶是名破戒似如持戒。复次迦叶。有比丘。诵持律经守护戒行。于身见中不动不离。是名破戒似如持戒。复次迦叶。有比丘。具行十二头陀。而见诸法定有。是名破戒似如持戒。复次迦叶。有比丘。缘众生行慈心。闻诸行无生相心则惊畏。是名破戒似如持戒。迦叶。此四破戒人似如持戒。复次。
　　世尊之所说　　沙门有四品
　　应为第四者　　远离前三种
　　迦叶品中说四种比丘者。应学第四沙门。不应为三。何等为四。佛告迦叶。有四种沙门。一者形色相沙门。二者威仪矫异沙门。三者贪求名利沙门。四者真实行沙门。云何名为形色相沙门。有沙门形沙门色相。所谓着僧伽梨剃除须发。执持黑钵。而行不净身业不净口业不净意业。不求寂灭。不求善。悭贪懈怠行恶法。破戒不乐修道。是名形色相沙门。云何威仪矫异沙门。具四种威仪。审谛安详趣得衣食。行圣种行。不与在家出家和合。少于语言。以是所行。欲取人意心不清净。如此威仪不为善。不为寂灭。而见诸法定有。于空无所有法畏如堕坑。见说空者生怨家想。是名威仪矫异沙门。云何为贪求名利沙门。有沙门虽强能持戒。作是念。云何令人知我持戒。强求多闻。云何令人知我多闻。强作阿练若法。云何令人知我是阿练若。强行少欲知足远离。云何令人知我少欲知足行远离法。非为厌离心故。非为灭烦恼故。非以求八直圣道故。非为涅槃故。非度一切众生故。是名求名利沙门。云何真实行沙门。有沙门尚不贪惜身。何况惜名利闻诸法空无所有。心大欢喜随说而行。尚不贪惜涅槃而行梵行。何况贪惜三界。尚不着空见。何况着我人众生寿者命者知者见者见。于诸烦恼中而求解脱。不于外求。观一切法本来清净无垢。此人但依于身不依于余。以诸法实相尚不贪法身。何况色身。见法离相不以言说。尚不分别无为圣众。何况众人。不为断不为修习故。不恶生死不乐涅槃无缚无解。知诸佛法无有定相。知已不往来生死亦复不灭。迦叶。是名随真实行沙门。迦叶。汝等应勤行真实行。沙门莫为名字所害。复次。
　　不为王等法　　而持于尸罗
　　亦不依生等　　而持于尸罗
　　行者欲净尸罗。不应为王等法。王等法者。佛为净德力士说。善男子。菩萨尸罗者。乃至失命因缘犹不破戒。不期为国王故持戒。不期生天故持戒。不期为释提桓因不为梵天王不为富乐自在力故持戒不为名闻称赞故。不为利养故持戒。不为寿命故。不为饮食衣服卧具医药资生物故持戒。不依生等法者。不为生天人持戒。不自依持戒。不依他持戒。不依今世持戒。不依后世持戒。不依色不依受想行识不依眼不依入不依耳鼻舌身意故持戒。不依欲界色界无色界故持戒。不为得脱地狱畜生饿鬼阿修罗恶道故持戒。不为畏天中贫故持戒。不为畏人中贫故持戒。不为畏夜叉贫故持戒。问曰。若不为如此等法者。为何法故持戒。答曰。
　　为欲令三宝　　久住故持戒
　　为欲得种种　　利益故持戒
　　三宝久住者。为不断佛种故持戒。为转法轮故持戒。为摄圣众故持戒。为脱生老病死忧悲苦恼故持戒。为度一切众生故持戒。为令一切众生得安乐故持戒。为令众生到安乐处故持戒。为修禅定故持戒。为智慧解脱解脱知见故持戒。是事如净德经中广说。
　　菩萨能如是　　成就于尸罗
　　不失于十利　　及余种种利
　　亦复不堕于　　四难处邪道
　　不得四失法　　不值四坏法
　　又得不欺诳　　诸佛等四法
　　能过堕地狱　　十事诸怖畏
　　不失于十利者。不失常为转轮圣王。常于彼中不失不放逸心。不失常作释提桓因。常于彼中不失不放逸心。常不失求诸佛道。常不失诸菩萨所教化事。常不失乐说辩才。常不失种诸善根福德满足所愿。常不失为诸佛菩萨贤圣所赞。常不失疾能具足一切智慧。是为十。种种利者。于种种功德不退失。如经中说。菩萨善守持戒。常为诸天所赞。诸龙王善护诸人供养。常为诸佛所念。常为世间大师。愍念众生。不堕四难处等邪道者。菩萨能如是成就尸罗者。不堕四难处。一不生无佛处。二不生邪见家。三不生长寿天。四不堕一切恶道。得四不失法者。一不失菩提心。二不失念佛。三不失常求多闻。四不失念无量世事。不值四坏法者。一不值法坏。二不值刀兵。三不值恶毒。四不值饥饿。得四不诳法者。一不欺诳十方诸佛。二不欺诳诸天神等。三不欺诳众生。四不自欺诳身。又过十怖畏者。菩萨如是清净持戒。能过堕地狱等十怖畏。何等十。一能过地狱怖畏。二能过畜生怖畏。三能过饿鬼怖畏。四能过贫穷怖畏。五能过诽谤呵骂恶名怖畏。六能过诸烦恼所覆怖畏。七能过声闻辟支佛正位怖畏。八能过天人龙神夜叉乾闼婆阿修罗迦楼罗紧那罗摩睺罗伽等怖畏。九能过刀兵恶毒水火师子虎狼他人所害怖畏。十能过邪见怖畏。菩萨如是净持于戒。则能住诸佛法。所谓四十不共法。堪任为法器。
赞戒品第三十五
　　菩萨如是净持尸罗。能摄种种功德诸利。如无尽意菩萨说。复次略赞尸罗少分。尸罗者。是出家人第一所喜乐处。如年少富贵最可喜乐。能增长善法。如慈母养子。能防护衰患如父护子。尸罗能成就诸出家者一切大利。如白衣多财尸罗能救一切苦恼。如正行顺理。尸罗善人所敬。如报恩法。尸罗人所爱重。犹如寿命。尸罗智者所贵。如智慧。求解脱者善护尸罗。如王密事大臣守护。乐道利者。爱重尸罗。如乐涅槃爱重佛法。智慧之人善守尸罗。如惜寿者护安身法救死时急。尸罗为最如遇急难得善知识。尸罗清净庄严贤人。如贵家女惭愧无秽。尸罗即是功德之初门。如不谄曲开诸善利。尸罗最是梵行之本。如直心则是正见之本。诸大人法以尸罗为本。如求重位以直心为本。尸罗即是功德宝[卄/積]。如不放逸。亦如正念能生诸利。亦如贤友初中后善。学正法者不得过越。如海常限。尸罗即是功德住处。亦如大地万物依止。尸罗润益诸善功德。亦如天雨润益种子能成五根。如火熟物能生诸利。如风成身。尸罗能受一切道果。亦如虚空含受万物亦如吉瓶随愿皆得。亦如美膳利益诸根。尸罗善能通利诸道。能令诸根清净无碍。智慧寿命以尸罗为本。犹如身命以气息为本。尸罗即是最上依处如民依王。尸罗即是诸功德主。如军大将。尸罗得众快乐。如随意妇能称夫心。若求涅槃及生天上。尸罗即是学道资用。如彼远行必持衣粮。尸罗将人令至善处。如经险路得善导师。尸罗度人从生死过。犹如牢船得渡大海。尸罗能灭诸烦恼患。犹如良药能消众病。尸罗器仗能御魔贼。如善兵器能对敌阵。如所爱亲经难不舍。尸罗将人诸衰恼中随护不舍。尸罗能照后世痴冥。如大灯明能除黑闇。尸罗度人出诸恶道。如度深水得好桥梁。尸罗能除烦恼热急。如清凉室能除毒热。欲堕恶趣尸罗能救。如勇士持刃救人怖畏。诸凡夫人应深爱尸罗如诸菩萨学谛胜处。行者善行尸罗如诸菩萨行舍胜处得果之人善修尸罗亦如菩萨修灭胜处护持尸罗令人得果。亦如菩萨修慧胜处。不坏法者能净尸罗如诸菩萨清净无垢。诸恶人等舍离尸罗如彼谄曲舍离直心。放逸之人不行尸罗如悭贪者不行惠施。放逸之人舍离尸罗如戏论者离寂灭法。愚痴之人无有尸罗犹如盲者不见五色。无思惟者去尸罗远。如离八道去涅槃远。善爱身者深乐尸罗如阿罗汉深爱乐法。尸罗能使无恼善法相续不断。如佛出世善事不绝。尸罗能令诸道果住。如佛神力令法久住。尸罗如佛自利利人。尸罗善护诸善功德。如王知时能护国界。尸罗安行者心。如须陀洹果。如时发事后则无悔。尸罗究竟必得涅槃。如菩萨愿究竟得佛。尸罗亦如良田好泽投之以种疾得增长。尸罗是正行之因。如知时方等是成诸事因。如人端严福德智慧人所尊贵。尸罗如是自他所敬。如福德熟时心则安隐。尸罗能使心得安隐受诸利报。尸罗能令行者欢喜。犹如好儿令父心悦。尸罗则是无有过失无畏之法。如人无过心则无畏。尸罗令人今世后世无有怖畏无诸罪恶。供养称赞持尸罗者余者亦喜自知有分。尸罗亲爱众生。如修慈定。尸罗灭苦如修悲定。尸罗与喜如修喜定。尸罗无憎无爱。如修舍定。尸罗为人所信。如四种善语能令人信。尸罗乐行。如世法中常欢喜心。如多闻是乐说因。尸罗则是言行相应因。尸罗是无畏因。如辩才无畏。尸罗是名闻因。如通诸经有好名称。尸罗是能救法。如易与语者为人所救。尸罗能成明解脱法。如随所说行。尸罗是诸佛相。如阿耨多罗三藐三菩提。尸罗助修道法。如定助慧。尸罗令人无所畏难。如大心胆无所畏惧。尸罗是诸功德聚处。犹如雪山宝物积聚信等功德。诸希有事所可依止。尸罗犹如大海有诸奇异。亦如美果依止于树。尸罗与人随所乐果。如随正智慧者如行即得。尸罗名为无水而净。尸罗则是最上妙香。不从根茎枝叶华果中出。尸罗庄严过诸宝饰。常住其身无能却者。尸罗大乐不从五欲生。后世亦有诸妙乐报。尸罗是一切世间天人魔梵沙门婆罗门所赞叹者。尸罗快乐自在身中不从他得生天涅槃之善方便。尸罗即是信河正济。无有泥陷瓦石刺蕀。随意可入善渡无碍。尸罗是宝财无诸衰恼。尸罗是净道无能坏者犹如平路行旅无难。尸罗是好田不种不获自然获实。尸罗是甘露果。不从树草生。香美无比。尸罗是沙华不从水陆生常不萎坏。尸罗除烦恼热。如冷水洗浴。尸罗善守护胜诸刀杖行尸罗者不以人畏故而得恭敬。尸罗是自在处无有诤竞。尸罗是好宝不从山生。不从大海出。而宝价无量。尸罗能过不活畏入众畏考掠畏堕恶道畏。尸罗常随逐人。今世后世如影随形。
戒报品第三十六
　　菩萨离垢地。清净具说已。菩萨住此地。常作转轮王。第二地于十地中名为离垢。悭贪十恶根本永尽故名为离垢。菩萨于是地中深行尸罗波罗蜜。是菩萨若未离欲。此地果报因缘故。作四天下转轮圣王。得千辐金轮种种珍宝庄严。其辋真琉璃为毂。周圆十五里。百种夜叉神所共守护。能飞行虚空导四种兵。轻健迅疾如金翅鸟王。如风如念。所诣之处灭诸衰患降伏怨贼。一切小王皆来归伏。亲族人民莫不爱敬。普能照明。圣王姓族种种华鬘璎珞间错庄校。五种伎乐常随逐之。以奇妙宝盖罗覆其上。行时有种种华香碎末旃檀常雨供养。烧真黑沉水牛头旃檀黄旃檀以涂其身。其轮两边天女执持白拂侍立。种种珍宝以为其盖。其轮有种种希有之事而用庄严。是名金轮宝具足。一切象相。身大而白如真银山王出神岳。大象众中能飞行虚空。伊罗婆那安阇那王摩那等诸大象王皆能摧却。是名白象宝具足。马相色如孔雀颈。其体轻疾如金翅鸟王飞行无碍。是名马宝。贵家中生身无疾病。有大势力形体净洁忆念深远直心柔软。持戒坚固深敬爱王。能通达种种经书技术。是名主兵臣宝。如财主天王富相具足千万亿种诸宝伏藏常随逐行。千万亿种诸夜叉神眷属随从。皆是先世行业之报。善知分别。金银帝青大青金刚摩罗竭车磲马瑙珊瑚颇梨摩尼真珠琉琉等种种宝物。悉能善知出入多少。随宜能用。能满王愿。是名居士宝。光明如日月照十六由旬。形如大鼓能灭种种毒虫恶气疾病苦痛。人天见者莫不珍爱。好华璎珞以为庄严。处在高幢威光奇特。能令众生发希有心生大欢喜。是名珠宝。其手爪甲红赤而薄。其形修直高隆。润泽不肥不瘦。身肉次第肌肤厚实细密薄皮不堪苦事。身安坚牢如多罗树。身上处处吉字明了。吉树文画严庄其身。象王牛王马王画文幡盖文鱼文园林等文现其身上。踝平不现。足如龟背。足边俱赤。足跟圆广。[跳-兆+專]佣柔软。膝圆不现。髀如金柱如芭蕉树。如象王鼻软泽光润。佣圆而直。横文有三。腹佣不现。脐圆而深。脊背平直。乳如频婆果。如双鸳鸯圆起不垂柔软鲜净。又其臂纤佣圆且长节隐不现。其鼻端直不偏现出不大不小孔覆不现。两颊不深平满不高两边俱满。额平而长有吉画文。耳软而垂着无价环。齿如真珠贯如月初生。如雪如珂。唇如丹霞。如频婆果上下相当不粗不细。如赤真珠贯。眼白黑睛二色分明。庄严长广光明清净。其睫青致长而不乱。眉毛不厚不薄不高不下如月初生。高曲而长两边相似。发软而细润泽不乱。其身芬馨常有香气。如开种种上好香奁。身诸毛孔常出真妙栴檀名香能悦人心。口中常有青莲华香。身体柔软如伽陵伽。天衣细滑之事一切具足。心无谄曲直信惭愧深爱敬王。知时知方善有方便摄取王心坐起言语能得王意随王意行常出爱语。如人间德女众好具足。色如提卢多摩天女清净分明。如月十五日画文炳现。如帝释夫人舍脂。着天衣天鬘天香。多以天光明金摩尼珠庄校其身。善知歌舞伎乐娱乐戏笑之事。善有方便随意能令王发欢喜。一切女中是女为最。是名玉女宝。又转轮圣王有四如意德。一者色貌端严。于四天下第一无比。二无病痛。三人民深爱。四寿命长远。教诲众生以十善业。能令诸天宫殿充满。能减阿修罗众。能薄诸恶趣增益善处。能为众生多求利事有所施作。不用兵仗以法治化天子安乐。外无敌国畏内无阴谋畏。又其国内无疫病饥饿及诸灾蝗衰恼之事。一切边王皆所归伏。多有眷属能疾摄人。更无有能侵害国界。其四种兵势力具足。诸婆罗门居士庶人皆共爱敬。甘香美食自然而有。国界日增无有损减善能通达经书技艺算数咒术皆悉受持。巧能论说分别义趣。群臣具足悉有威德。常行财施无能及者。千子端严如诸天子威德勇健能破强敌。所住宫殿堂阁楼观如四天王帝释胜殿。王所教诲无有能坏于四天下。唯有此王威相具足故无能及者。音声深远易听易解不散不乱。如迦罗频伽鸟美软和雅闻者悦耳。眷属同心不可沮坏。所住之处地水虚空无有障碍。威力猛盛能堪大事。念问耆老不欺诳人。心无妒嫉不忍非法无有嗔恨。威仪安详而不轻躁。所言诚实未曾两舌。行施持戒常修善心。进止知时不失方便。神色和悦言常含笑。未曾皱眉恶眼视人。退失利者为之作利。已有利者令深知报怀惭愧心。有大智慧威德尊严而能忍辱。大丈夫相其性猛厉。诸所为事疾能成办。先正思量然后乃行。王有法眼所为殊胜。善思量者乃与从事。若不任者更求贤明。善集福德财物。清净能自防护不破禁戒。多饶财宝如毗沙门王。有大势力如天帝释。端严可爱犹如满月。能照如日。能忍如地。心深如海不为苦乐之所倾动。如须弥山王风不能摇。诸宝妙事之所住处。诸善福德之所依止。是诸一切世间亲族。诸苦恼者之所归趣。无归作归无舍作舍。有怖畏者能除怖畏。转轮圣王有如是等相。
　　能转破戒者　　令住于善法
　　其余所行事　　如初地中说
　　转破戒者。能令众生舍恶行善得安乐事。令住善法者。能转众生恶身口意业令行善身口意业。此事如初地中说。所谓见诸佛得诸三昧。但彼数百此地数千以为差别。
 
