大智度论一百卷


大乘论
大智度论一百卷
龙树菩萨造姚秦三藏法师鸠摩罗什译


摩诃般若波罗蜜经释论序长安释僧叡述
　　夫万有本于生生，而生生者无生；变化兆于物始，而始始者无始。然则无生无始，物之性也：生始不动于性，而万有陈于外；悔吝生于内者，其唯邪思乎？正觉有以见邪思之自起，故阿含为之作；知滞有之由惑，故般若为之照。然而照本希夷，津涯浩汗；理超文表，趣绝思境。以言求之，则乖其深；以智测之，则失其旨！二乘所以颠沛于三藏，杂学所以曝鳞于龙门者，不其然乎？
　　是以马鸣起于正法之余，龙树生于像法之末。正余易宏，故直振其遗风，莹拂而已；像末多端，故乃寄迹凡夫，示悟物以渐。又假照龙宫，以朗搜玄之慧；托闻幽秘，以穷微言之妙。尔乃宪章智典，作兹释论。其开夷路也，则令大乘之驾，方轨而直入；其辩实相也，则使妄见之惑，不远而自复。其为论也，初辞拟之，必标众异以尽美；卒成之终，则举无执以尽善。释所不尽，则立论以明之；论其未辩，则寄折中以定之。使灵篇无难喻之章，千载悟作者之旨，信若人之功矣！
　　有鸠摩罗耆婆法师者，少播聪慧之闻，长集奇拔之誉；才举则亢标万里，言发则英辩荣枯；常杖兹论焉渊镜，凭高志以明宗。以秦弘始三年，岁次星纪，十二月二十日，自姑臧至长安。秦王虚襟，既已蕴在昔见之心，岂徒则悦而已！晤言相对，则淹留终日；研微造尽，则穷年忘倦。又以晤言之功虽深，而恨独得之心不旷；造尽之要虽玄，而惜津梁之势未普。遂以莫逆之怀，相与宏兼忘之慧。乃集京师义业沙门，命公卿赏契之士，五百余人，集于渭滨逍遥园堂。銮舆伫驾于洪涘，禁御息警于林间。躬览玄章，考正名于梵本；咨通津要，坦夷路于来践。经本既定，乃出此释论。
　　论之略本，有十万偈，偈有三十二字，并三百二十万言。梵夏既乖，又有烦简之异；三分除二，得此百卷；于大智三十万言，玄章婉旨，朗然可见。归途直达，无复惑趣之疑，以文求之，无间然矣。故天竺传云：像正之末，微马鸣、龙树，道学之门，其沦胥溺丧矣！其故何耶？寔由二末契微，邪法用盛；虚言与实教并兴，险径与夷路争辙。始进者化之而流离，向道者惑之而播越，非二匠其孰与正之！是以天竺诸国，为之立庙，宗之若佛。又称而咏之曰：“智慧日已颓，斯人令再曜；世昏寝已久，斯人悟令觉！”若然者，真可谓功格十地，道侔补处者矣。传而称之，不亦宜乎？幸哉！此中鄙之外，忽得全有此论；梵文委曲，皆如初品。
　　法师以秦人好简，故裁而略之；若备译其文，将近千有余卷。法师于秦语大格，唯译一往；方言殊好，犹隔而未通。苟言不相喻，则情无由比；不比之情，则不可以托悟怀于文表；不喻之言，亦何得委殊于一致？理固然矣！进欲停笔争是，则交竞终日，卒无所成；退欲简而便之，则负伤于穿凿之讥。以二三唯案译而书，都不备饰；幸冀明悟之贤，略其文而挹其玄也。
大智度论卷第一缘起论
　　智度大道佛善来，智度大海佛穷底，智度相义佛无碍，稽首智度无等佛。
　　有无二见灭无余，诸法实相佛所说，常住不坏净烦恼，稽首佛所尊重法。
　　圣众大海行福田，学无学人以庄严，后有爱种永已尽，我所既灭根已除；
　　已舍世间诸事业，种种功德所住处，一切众中最为上，稽首真净大德僧。
　　一心恭敬三宝已，及诸救世弥勒等，智慧第一舍利弗，无诤空行须菩提。
　　我今如力欲演说，大智彼岸实相义，愿诸大德圣智人，一心善顺听我说！
　　问曰：佛以何因缘故，说摩诃般若波罗蜜经？诸佛法不以无事及小因缘而自发言，譬如须弥山王，不以无事及小因缘而动。今有何等大因缘故，佛说摩诃般若波罗蜜经？
　　答曰：佛于三藏中，广引种种诸喻，为声闻说法，不说菩萨道。唯中阿含本末经中，佛记弥勒菩萨：“汝当来世，当得作佛，号字弥勒。”亦不说种种菩萨行。佛今欲为弥勒等，广说诸菩萨行，是故说摩诃般若波罗蜜经。
　　复次，有菩萨修念佛三昧，佛为彼等欲令于此三昧得增益故，说般若波罗蜜经。如般若波罗蜜初品中说：佛现神足，放金色光明，遍照十方如恒河沙等世界，示现大身，清净光明，种种妙色满虚空中。佛在众中，端正殊妙，无能及者，譬如须弥山王处于大海。诸菩萨见佛神变，于念佛三昧倍复增益。以是事故，说摩诃般若波罗蜜经。
　　复次，菩萨初生时，放大光明，普遍十方，行至七步，观察四方，作师子吼而说偈言：
　　“我生胎分尽，是最末后身；我已得解脱，当复度众生。”
　　作是誓已，身渐长大，欲舍亲属，出家修道。中夜起观，见诸妓直后妃婇女，状若臭尸。即命车匿，令鞁白马，夜半逾城，行十二由旬，到跋伽婆仙人所住林中，以刀剃发，持上妙宝衣，贸粗布僧伽梨。于尼连禅河侧，六年苦行，日食一麻，或食一米等，而自念言：“是处非道！”尔时，菩萨舍苦行处，到菩提树下，坐金刚处。魔王将十八亿万众来坏菩萨，菩萨以智慧功德力故，降魔众已，即得阿耨多罗三藐三菩提。是时，三千大千世界主梵天王，名式弃，及色界诸天等，释提桓因及欲界诸天等，并四天王，皆诣佛所，劝请世尊初转法轮。亦是菩萨念本所愿，及大慈大悲故，受请说法。诸法甚深者，般若波罗蜜是。是故佛说摩诃般若波罗蜜经。
　　复次，有人疑佛不得一切智。所以者何？诸法无量无数，云何一人能知一切法？佛住实相清净如虚空、无量无数般若波罗蜜法中，自发诚言：“我是一切智人，欲断一切众生疑。”以是故说摩诃般若波罗蜜经。
　　复次，有众生应得度者，以佛大功德、智慧无量、难知难解故，为恶师所惑，心没邪法，不入正道，为是辈人起大慈心，以大悲手拔之，令入佛道，是故自现最妙功德，出大神力。如般若波罗蜜初品中说：佛入三昧王三昧，从三昧起，以天眼观十方世界，举身毛孔皆笑，从其足下千辐轮相，放六百千万亿种种色光明，从足指上至肉髻，处处各放六百千万亿种种色光明，普照十方无量无数如恒河沙等诸佛世界，皆令大明。佛欲宣示一切诸法实相，断一切众生疑结故，说摩诃般若波罗蜜经。
　　复次，有恶邪人，怀嫉妒意，诽谤言：“佛智慧不出于人，但以幻术惑世。”断彼贡高邪慢意故，现无量神力、无量智慧力，于般若波罗蜜中，自说我神德无量，三界特尊，为一切覆护；若一发恶念，获罪无量；发一净信，受人天乐，必得涅槃果。
　　复次，欲令人信受法故，言：“我是大师，有十力、四无所畏，安立圣主住处，心得自在，能师子吼，转妙法轮，于一切世界最尊最上。”
　　复次，佛世尊欲令众生欢喜故，说是般若波罗蜜经，言：“汝等应生大喜！何以故？一切众生入邪见网，为异学恶师所惑。我于一切恶师邪网中得出。十力大师，难可值见，汝今已遇。我随时开发三十七品等诸深法藏，恣汝采取。复次，一切众生为结使病所烦恼，自有生死已来，无人能治此病者，常为外道恶师所误。我今出世为大医王，集诸法药，汝等当服。”是故佛说摩诃般若波罗蜜经。
　　复次，有人念言：“佛与人同，亦有生死，实受饥渴、寒热、老病。”佛欲断彼意故，说是摩诃般若波罗蜜经，示言：“我身不可思议。梵天王等诸天祖父，于恒河沙等劫中，欲思量我身，寻究我声，不能测度，况我智慧三昧？”如偈说：
　　“诸法实相中，诸梵天王等，一切天地主，迷惑不能了！
　　此法甚深妙，无能测量者，佛出悉开解，其明如日照。”
　　又如佛初转法轮时，应持菩萨从他方来，欲量佛身，上过虚空无量佛刹，到华上世界，见佛身如故，而说偈言：
　　“虚空无有边，佛功德亦尔；设欲量佛身，唐劳不能尽！
　　上过虚空界，无量诸佛土，见释师子身，如故而不异！
　　佛身如金山，演出大光明，相好自庄严，犹如春华敷。”
　　如佛身无量，光明、音响亦复无量，戒、定、慧等诸佛功德皆悉无量。如密迹经中三密，此中应广说。
　　复次，佛初生时，堕地行七步，口自发言，言竟便默，如诸婴孩，不行不语，乳哺三年，诸母养育，渐次长大。然佛身无数，过诸世间，为众生故，现如凡人。凡人生时，身分诸根及其意识未成就故，身四威仪坐卧行住，言谈语默，种种人法，皆悉未了；日月岁过，渐渐习学，能具人法。今佛云何生便能语能行，后更不能？此事可怪！当知但以方便力故，现行人法，如人威仪，令诸众生信于深法。若菩萨生时，便能行能语，世人当作是念：“今见此人，世未曾有，必是天、龙、鬼、神，其所学法，必非我等所及。何以故？我等生死肉身，为结使业所牵，不得自在，如此深法，谁能及之？”以此自绝，不得成贤圣法器。为是人故，于岚毗尼园中生。虽即能至菩提树下成佛，以方便力故，而现作孩童、幼稚、少年、成人；于诸时中，次第而受嬉戏、术艺、服御、五欲，具足人法。渐见老病死苦，生厌患心，于夜中半，逾城出家，到郁特伽阿罗罗仙人所，现作弟子而不行其法。虽以常用神通，自念宿命，迦叶佛时持戒行道，而今现修苦行六年求道。菩萨虽主三千大千世界，而现破魔军，成无上道。随顺世法故，现是众变。今于般若波罗蜜中，现大神通智慧力故。诸人当知佛身无数，过诸世间。
　　复次，有人应可度者，或堕二边；或以无智故，但求身乐；或有为道故，修著苦行。如是人等，于第一义中，失涅槃正道。佛欲拔此二边，令入中道，故说摩诃般若波罗蜜经。
　　复次，分别生身、法身、供养果报故，说摩诃般若波罗蜜经，如舍利塔品中说。
　　复次，欲说阿鞞跋致、阿鞞跋致相故。
　　复次，欲说魔幻、魔伪、魔事故。
　　复次，为当来世人，供养般若波罗蜜因缘故；又欲授三乘记莂故，说是般若波罗蜜经。如佛告阿难：“我般涅槃后，此般若波罗蜜当至南方，从南方至西方，后五百岁当至北方。是中多有信法善男子、善女人，种种华香、缨络、幢幡、伎乐、灯明、珍宝，以财物供养。若自书，若教人书，若读诵、听说，正忆念、修行，以法供养。是人以是因缘故，受种种世间乐；末后世时，得三乘，入无余涅槃。”如是等观诸品中因缘事故，说般若波罗蜜经。
　　复次，佛欲说第一义悉檀相故，说是般若波罗蜜经。有四种悉檀：一者、世界悉檀，二者、各各为人悉檀，三者、对治悉檀，四者、第一义悉檀。四悉檀中，总摄一切十二部经、八万四千法藏，皆是实，无相违背。佛法中实，有以世界悉檀故实，有以各各为人悉檀故实，有以对治悉檀故实，有以第一义悉檀故实。
　　云何名世界悉檀？有法从因缘和合故有，无别性。譬如车，辕、辐、轴、辋等和合故有，无别车也。人亦如是，五众和合故有，无别人也。
　　问曰：如佛说：“我以清净天眼，见诸众生死此生彼，随善恶业受果报：善业者生天人中，恶业者堕三恶道。”复次，经言：一人出世，多人蒙庆，福乐饶益，佛世尊也。如法句中说：神自能救神，他人安能救！神自行善智，是最能自救。如瓶沙王迎经中，佛说：“凡人不闻法，凡人著于我。”又佛二夜经中说：佛从得道夜，至般涅槃夜，是二夜中间所说经教，一切皆实不颠倒。若实无人者，佛云何说人等？
　　答曰：人等世界故有，第一义故无。如如、法性、实际，世界故无，第一义故有；人等亦如是，第一义故无，世界故有。所以者何？五众因缘有故有人。譬如乳，色、香、味、触因缘有故有；若乳实无，乳因缘亦应无。今乳因缘实有故，乳亦应有。非如一人第二头、第三手，无因缘而有假名。如是等相，名为世界悉檀相。
　　云何名各各为人悉檀？观人心行而为说法，于一事中，或听或不听。如经中所说：杂报业故，杂生世间，得杂触，得杂受。更有破群那经中说：无人得触，无人得受。
　　问曰：此二经云何通？
　　答曰：以有人疑后世，不信罪福，作不善行，堕断灭见；欲断彼疑，舍彼恶行，欲拔彼断见故，说杂生世间，得杂触，得杂受。是破群那计有我有神，堕计常中。破群那问佛言：“大德，谁受？”若佛说某甲某甲受，便堕计常中，其人我见倍复牢固，不可移转，是以不说有受者、触者。如是等相，名为各各为人悉檀。
　　云何名对治悉檀？有法，对治则有，实性则无。譬如重、热、腻、酢、咸药草饮食等，于风病中名为药，于余病非药；若轻、冷、甘、苦、涩药草饮食等，于热病名为药，于余病非药；若轻、辛、苦、涩、热药草饮食等，于冷病中名为药，于余病非药。佛法中治心病亦如是：不净观思惟，于贪欲病中，名为善对治法；于瞋恚病中，不名为善，非对治法。所以者何？观身过失，名不净观；若瞋恚人观过失者，则增益瞋恚火故。思惟慈心，于瞋恚病中，名为善对治法；于贪欲病中，不名为善，非对治法。所以者何？慈心于众生中求好事，观功德；若贪欲人求好事，观功德者，则增益贪欲故。因缘观法，于愚痴病中，名为善对治法；于贪欲、瞋恚病中，不名为善，非对治法。所以者何？先邪观故生邪见，邪见即是愚痴。
　　问曰：佛法中说十二因缘甚深。如说，佛告阿难：“是因缘法甚深，难见难解，难觉难观，细心巧慧人乃能解。愚痴人于浅近法，犹尚难解，何况甚深因缘？”今云何言愚痴人应观因缘法？
　　答曰：愚痴人者，非谓如牛羊等愚痴；是人欲求实道，邪心观故生种种邪见。如是愚痴人，当观因缘，是名为善对治法。若行瞋恚、贪欲人，欲求乐，欲恼他，于此人中，非善非对治法；不净、慈心思惟，是二人中，是善是对治法。何以故？是二观能拔瞋恚、贪欲毒刺故。
　　复次，著常颠倒众生，不知诸法相似相续有；如是人观无常，是对治悉檀法，非第一义。何以故？一切诸法自性空故。如偈说言：
　　“无常见有常，是名为颠倒；空中无无常，何处见有常？”
　　问曰：一切有为法，皆无常相应，是第一义。所以者何？一切有为法，生、住、灭相，前生、次住、后灭故，云何言无常非实？
　　答曰：有为法不应有三相。何以故？三相不实故。若诸法生、住、灭是有为相者，今生中亦应有三相，生是有为法故；如是一一处亦应有三相，是则无穷，住、灭亦如是。若诸生、住、灭各更无生、住、灭者，不应名有为法。何以故？有为法相无故。以是故，诸法无常，非第一义悉檀。
　　复次，若一切实性无常，则无行业报。何以故？无常名生灭失故，譬如腐种子不生果。如是则无行业，无行业云何有果报？今一切贤圣法有果报，善智之人所可信受，不应言无。以是故，诸法非无常性。如是等无量因缘说，不得言诸法无常性。一切有为法无常，苦、无我等亦如是。如是等相，名为对治悉檀。
　　云何名第一义悉檀？一切法性，一切论议语言，一切是法非法，一一可分别破散；诸佛、辟支佛、阿罗汉所行真实法，不可破，不可散。上三悉檀中所不通者，此中则通。
　　问曰：云何通？
　　答曰：所谓通者，离一切过失，不可变易，不可胜。何以故？除第一义悉檀，诸余论议，诸余悉檀，皆可破故。如众义经中偈说：
　　“各各自依见，戏论起诤竞，知此为知实，不知为谤法。
　　不受他法故，是则无智人；诸有戏论者，悉皆是无智。
　　若依自见法，而生诸戏论，若是为净智，无非净智者。”
　　于此三偈中，佛说第一义悉檀相。所谓世间众生自依见，自依法，自依论议，而生诤竞；戏论即诤竞本，戏论依诸见生。如偈说：
　　“有受法故有诸论，若无有受何所论？有受无受诸见等，是人于此悉已除。”
　　行者能如实知此者，于一切法、一切戏论，不受不著，不见是实，不共诤竞，能知佛法甘露味。若不尔者，则谤法。若不受他法，不知不取，是无智人。如是则诸有戏论者，皆是无智。何以故？各各不相受法故，所谓有人自谓法第一实净，余人法妄语不净。譬如世间治法，刑罚杀戮，种种不净，世间人信受行之，以为真净；于余出家善圣人中，是最为不净。外道出家人法，五热中一脚立、拔发等，尼揵子辈以为妙慧，余人说此为痴法。如是等种种外道出家、白衣婆罗门法，各各自以为好，余皆妄语。
　　是佛法中，亦有犊子比丘说：“如四大和合有眼法，如是五众和合有人法。”犊子阿毗昙中说：“五众不离人，人不离五众。不可说五众是人，离五众是人，人是第五不可说法藏中所摄。”说一切有道人辈言：“神人、一切种、一切时、一切法门中求不可得，譬如兔角龟毛常无。复次，十八界、十二入、五众实有自性，而人此中不摄。”更有佛法中方广道人言：“一切法不生不灭，空无所有，譬如兔角龟毛常无。”如是等一切论议师辈，自守其法，不受余法，此是实，余者妄语。若自受其法，自法供养，自法修行，他法不受、不供养为作过失。若以是为清净得第一义利者，则一切无非清净。何以故？彼一切自受法故。
　　问曰：若诸见皆有过失者，第一义悉檀何者是？
　　答曰：一切语言道断，心行处灭，遍无所依，不示诸法，无初、无中、无后，不尽不坏，是名第一义悉檀。如摩诃衍义偈中说：
　　“语言尽竟，心行亦讫；不生不灭，法如涅槃。
　　说诸行处，名世界法；说不行处，名第一义。
　　一切实一切非实，及一切实亦非实，
　　一切非实非不实，是名诸法之实相。”

　　如是等处处经中说第一义悉檀。是义甚深，难见难解；佛欲说是义故，说摩诃般若波罗蜜经。
　　复次，欲令长爪梵志等大论议师，于佛法中生信故，说是摩诃般若波罗蜜经。有梵志号名长爪，更有名先尼、婆蹉、衢多罗，更有名萨遮加、摩揵提等。是阎浮提大论议师辈言：“一切论可破，一切语可坏，一切执可转故，无有实法可信可恭敬者。”如舍利弗本末经中说：舍利弗舅摩诃俱絺罗，与姊舍利论议不如。俱絺罗思惟念言：“非姊力也，必怀智人，寄言母口。未生乃尔，及生长大，当如之何？”思惟是已，生憍慢心，为广论议故，出家作梵志。入南天竺国，始读经书。诸人问言：“汝志何求？学习何经？”长爪答言：“十八种大经，尽欲读之。”诸人语言：“尽汝寿命，犹不能知一，何况能尽？”长爪自念：“昔作憍慢，为姊所胜，今此诸人复见轻辱。”为是二事故，自作誓言：“我不翦爪，要读十八种经尽。”人见爪长，因号为长爪梵志。是人以种种经书智慧力，种种讥刺是法是非法、是应是不应、是实是不实、是有是无，破他论议。譬如大力狂象，搪揬蹴蹋，无能制者；如是长爪梵志以论议力，摧伏诸论师已，还至摩伽陀国王舍城那罗聚落，至本生处，问人言：“我姊生子，今在何处？”有人语言：“汝姊子者，适生八岁，读一切经书尽；至年十六，论议胜一切人。有释种道人姓瞿昙，与作弟子。”长爪闻之，即起憍慢，生不信心，而作是言：“如我姊子聪明如是，彼以何术，诱诳剃头作弟子？”说是语已，直向佛所。尔时，舍利弗初受戒半月，佛边侍立，以扇扇佛。长爪梵志见佛，问讯讫，一面坐，作是念：“一切论可破，一切语可坏，一切执可转，是中何者是诸法实相？何者是第一义？何者性？何者相？不颠倒？如是思惟，譬如大海水，欲尽其涯底，求之既久，不得一法实可以入心者。彼以何论议道而得我姊子？”作是思惟已，而语佛言：“瞿昙，我一切法不受。”佛问长爪：“汝一切法不受，是见受不？”佛所质义：汝已饮邪见毒，今出是毒气，言一切法不受，是见毒汝受不？尔时，长爪梵志，如好马见鞭影即觉，便著正道；长爪梵志亦如是，得佛语鞭影入心，即弃捐贡高，惭愧低头，如是思惟：“佛置我著二处负门中：若我说是见我受，是负处门粗，故多人知，云何自言一切法不受，今言是见我受？此现前妄语，是粗负处门，多人所知。第二负处门细，我不受之，以不多人知故。”作是念已，答佛言：“瞿昙，一切法不受，是见亦不受。”佛语梵志：“汝不受一切法，是见亦不受，则无所受，与众人无异，何用贡高而生憍慢？”如是长爪梵志不能得答，自知堕负处，即于佛一切智中起恭敬，生信心，自思惟：“我堕负处，世尊不彰我负，不言是非，不以为意。佛心柔软，是第一清净处；一切语论处灭，得大甚深法，是可恭敬处；心净第一，无过佛者。”佛说法断其邪见故，即于坐处得远尘离垢，于诸法中得法眼净。是时，舍利弗闻是语，得阿罗汉。是长爪梵志便出家作沙门，得大力阿罗汉。若长爪梵志不闻般若波罗蜜气分，离四句第一义相应法，小信尚不得，何况得出家道果？如欲导引如是等大论议师利根人故，说是般若波罗蜜经。
　　复次，诸佛有二种说法：一者、观人心随可度，二者、观诸法相。今佛欲说诸法实相故，说摩诃般若波罗蜜经。如说相不相品中，诸天子问佛：“是般若波罗蜜甚深，云何作相？”佛告诸天子：“空则是相，无相、无作相、无生灭相、无行之相，常不生、如性相、寂灭相等。”
　　复次，有二种说法：一者、诤处，二者、不诤处。诤处，如余经中已说；今欲说无诤处故，说般若波罗蜜经。有相、无相，有物、无物，有依、无依，有对、无对，有上、无上，世界、非世界，如是等二种法门亦如是。
　　问曰：佛大慈悲心，但应说无诤法，何以说诤法？
　　答曰：无诤法皆是无相，常寂灭不可说；今说布施等，及无常、苦、空等诸法，皆为寂灭无戏论故。利根者知佛意，不起诤；钝根者不知佛意，取相著心起诤，故名诤。此般若波罗蜜，诸法毕竟空故，无诤处；若毕竟空可得可诤者，不名毕竟空。毕竟空，有无二事皆灭故。是故般若波罗蜜名无诤处。
　　复次，余经中多以三种门说诸法，所谓善门、不善门、无记门；今欲说非善门、非不善门、非无记门诸法相故，说摩诃般若波罗蜜经。学法、无学法、非学非无学法，见谛断法、思惟断法、无断法，可见有对、不可见有对、不可见无对，上、中、下法，小、大、无量法，如是等三法门亦如是。
　　复次，余经中随声闻法说四念处，于是比丘观内身三十六物，除欲贪病；如是观外身，观内外身。今欲以异法门说四念处故，说般若波罗蜜经，如所说：菩萨观内身，于身不生觉观，不得身，以无所得故。如是观外身，观内外身，于身不生觉观，不得身，以无所得故。于身念处中观身而不生觉观，是事甚难。三念处亦如是。四正勤、四如意足、四禅、四谛、如是等种种四法门，亦如是。
　　复次，余经中佛说五众，无常、苦、空、无我相；今欲以异法门说五众故，说般若波罗蜜经。如佛告须菩提：“菩萨色是常行，不行般若波罗蜜；受、想、行、识是常行，不行般若波罗蜜；色无常行，不行般若波罗蜜；受、想、行、识无常行，不行般若波罗蜜。五受众、五道，如是等种种五法亦如是。余六、七、八等，乃至无量门等种种法门亦如是。”如摩诃般若波罗蜜无量无边，说般若波罗蜜因缘，亦无量无边。
　　是事广故，今略说摩诃般若波罗蜜因缘竟。
释序品第一
　　【经】如是我闻：一时，
　　【论】问曰：诸佛经何以故初称如是语？
　　答曰：佛法大海，信为能入，智为能度。如是者，即是信也。若人心中有信清净，是人能入佛法；若无信，是人不能入佛法。不信者言是事不如是，信者言是事如是。譬如牛皮未柔，不可屈折，无信人亦如是。譬如牛皮已柔，随用可作，有信人亦如是。
　　复次，经中说信为手，如人有手，入宝山中，自在能取；若无手，不能有所取。有信人亦如是，入佛法无漏根、力、觉、道、禅定宝山中，自在所取。无信如无手，无手人入宝山中，则不能有所取。无信亦如是，入佛法宝山，都无所得。佛自念言：“若人有信，是人能入我大法海中，能得沙门果，不空剃头染衣。若无信，是人不能入我法海中。如枯树不生华实，不得沙门果，虽剃头染衣，读种种经，能难能答，于佛法中空无所得。”以是故，如是义在佛法初，善信相故。
　　复次，佛法深远，更有佛乃能知。人有信，虽未作佛，以信力故能入佛法。如梵天王请佛初转法轮，以偈请曰：
　　“阎浮提先出，多诸不净法；愿开甘露门，说诸清净道！”
　　佛以偈答：
　　“我法甚难得，能断诸结使；三有爱著心，是人不能解！”

　　梵天王白佛：“大德，世界中智，有上、中、下。善软直心者，易可得度。是人若不闻法者，退堕诸恶难中。譬如水中莲华，有生有熟，有水中未出者，若不得日光则不开。佛亦如是，佛以大慈悲怜愍众生，故为说法。”佛念过去、未来、现在三世诸佛法，皆度众生为说法，“我亦应尔”。如是思惟竟，受梵天王等诸天请说法，以偈答曰：
　　“我今开甘露味门，若有信者得欢喜；于诸人中说妙法，非恼他故而为说。”
　　佛此偈中，不说布施人得欢喜，亦不说多闻、持戒、忍辱、精进、禅定、智慧人得欢喜，独说信人。佛意如是法第一，甚深微妙，无量无数不可思议，不动不倚不著，无所得法，非一切智人则不能解。是故佛法中信力为初，信力能入，非布施、持戒等能初入佛法。如偈曰：
　　“世间人心动，爱著福果报；而不好福因，求有不求灭。
　　先闻邪见法，心著而深入；我是甚深法，无信云何解？”

　　如提婆达大弟子俱迦离等，无信法故堕恶道中。是人无信，于佛法自以智慧求不能得。何以故？佛法甚深故。如梵天王教俱迦离说偈：

　　“欲量无量法，智者岂应量？无量法欲量，此人自覆没！”

　　复次，如是义者，若人心善直信，是人可听法，若无是相则不解。如所说：

　　“专视听法如渴饮，一心入于语义中；踊跃闻法心悲喜，如是之人应为说。”

　　复次，如是义在佛法初，现世利、后世利、涅槃利，诸利根本，信为大力。
　　复次，一切诸外道出家，心念我法微妙，第一清净。如是人自叹所行法，毁訾他人法，是故现世斗诤相打，后世堕地狱，受种种无量苦。如偈说：

　　“自法爱染故，毁訾他人法；虽持戒行人，不脱地狱苦！”

　　是佛法中，弃舍一切爱、一切见、一切吾我憍慢，悉断不著。如筏喻经言：“汝等若解我筏喻法，是时善法应弃舍，何况不善法！”佛自于般若波罗蜜，不念不倚，何况余法有倚著者？以是故，佛法初称如是。佛意如是：“我弟子无爱法，无染法，无朋党，但求离苦解脱，不戏论诸法相。”
　　如说阿陀婆耆经，摩揵提难偈言：

　　“决定诸法中，横生种种想，悉舍内外灭，云何当得道？”

　　佛答曰：

　　“非见闻觉知，非持戒所得，亦非不见闻，非不持戒得。
　　如是论悉舍，亦舍我我所，不取诸法相，如是可得道。”

　　摩揵提问曰：

　　“若不见闻等，非持戒所得，亦非不见闻，非不持戒得，如我心观察，持哑法得道！”

　　佛答曰：

　　“汝依邪见门，我知汝痴道；汝不见妄想，汝尔时自哑！

　　复次，“我法真实，余法妄语”、“我法第一，余法不实”，是为斗诤本。今如是义，示人无诤法，闻他所说，说人无咎。以是故，诸佛经初称如是。
　　略说如是义竟。
　　我者，今当说。
　　问曰：若佛法中言一切法空，一切无有吾我，云何佛经初言“如是我闻”？
　　答曰：佛弟子等虽知无我，随俗法说我，非实我也。譬如以金钱买铜钱，人无笑者。何以故？卖买法应尔故。言我者亦如是，于无我法中而说我，随世俗故不应难。如天问经中偈说：

　　“阿罗汉比丘，诸漏已永尽，于最后边身，能言吾我不？”

　　佛答曰：

　　“阿罗汉比丘，诸漏已永尽，于最后边身，能言有吾我。”

　　世界法中说我，非第一义。以是故，诸法空无我而说我，无咎。
　　复次，世界语言有三根本：一者、邪，二者、慢，三者、名字。是中二种不净，一种净。一切凡人三种语：邪、慢、名字；见道学人二种语：慢、名字；诸漏尽人用一种语：名字。内心虽不违实法，而随世界人共传是语故，除世邪见，顺俗无诤。
　　复次，若人著无我相言是实，余妄语，是人应难：“汝一切法实相无我，云何言如是我闻？”今诸佛弟子，于一切法空无所有，是中心不著，亦不著诸法实相，何况无我法中心著？以是故，不应难言何以说我。如中论中偈说：

　　“若有所不空，应当有所空，不空尚不得，何况得于空？
　　凡人见不空，亦复见于空，不见见无见，是实名涅槃。
　　不二安隐门，能破诸邪见；诸佛所行处，是名无我法。”

　　略说我义竟。

　　闻者，今当说。
　　问曰：闻者云何闻？用耳根闻耶？用耳识闻耶？用意识闻耶？若耳根闻，耳根无觉知故不应闻。若耳识闻，耳识一念不能分别，亦不应闻。若意识闻，意识亦不能闻。何以故？先五识识五尘，然后意识识；意识不能识现在五尘，唯识过去、未来五尘。若意识能识现在五尘者，盲聋人亦应识声色。何以故？意识不破故。
　　答曰：非耳根能闻声，亦非耳识，亦非意识。是闻声事，从多因缘和合故得闻声，不得言一法能闻声。何以故？耳根无觉故，不应闻声；识无色无对无处故，亦不应闻声；声无觉亦无根故，不能知声。尔时，耳根不破，声在可闻处，意欲闻，情、尘、意和合故耳识生，随耳识即生意识，能分别种种因缘得闻声。以是故，不应作是难。虽闻声，佛法中亦无有一法能作、能见、能知。如偈说：

　　“有业亦有果，无作业果者，此第一甚深，是法佛所说。
　　虽空亦不断，相续亦不常，罪福亦不失，如是法佛说。”

　　略说闻法竟。

　　一者，今当说。
　　问曰：佛法中数、时等法实无，阴、入、界所不摄故，何以言“一时”？
　　答曰：随世俗故有一时，无有咎。如画泥木等作天像，念天故礼拜无咎。说一时亦如是，虽实无一时，随俗说一时无咎。
　　问曰：不应无一时。佛自说言：“一人出世，多人得乐。是者何人？佛世尊也。”亦如偈说：

　　“我行无师保，志一无等侣，积一行得佛，自然通圣道。”

　　如是等佛处处说一，应当有一。
　　复次，一法和合故，物名为一。若实无一法，何以故一物中一心生，非二非三？二物中二心生，非一非三？三物中三心生，非二非一？若实无诸数，一物中应二心生，二物中应一心生；如是等三、四、五、六皆尔。以是故，定知一物中有一法，是法和合故，一物中一心生。
　　答曰：若一与物一，若一与物异，二俱有过。
　　问曰：若一有何过？
　　答曰：若“一”、“瓶”是一义，如“因提梨”、“释迦”亦是一义。若尔者，在在有“一”，处处应皆是“瓶”；譬如在在有“因提梨”，亦应处处有“释迦”。今衣等诸物皆应是“瓶”，“一”、“瓶”一故。如是处处“一”，皆是“瓶”。如“瓶”，衣等悉是一物，无有分别。
　　复次，“一”是数法，“瓶”亦应是数法。“瓶”体有五法，“一”亦应有五法。“瓶”有色有对，“一”亦应有色有对。若在在“一”，不名为“瓶”，今不应“瓶”、“一”一！若说“一”不摄“瓶”，若说“瓶”亦应不摄“一”。“瓶”、“一”不异故，又复欲说“一”，应说“瓶”；欲说“瓶”，应说“一”，如是则错乱。
　　问曰：一中过如是，异中有何咎？
　　答曰：若“一”与“瓶”异，“瓶”则非“一”；若“瓶”与“一”异，“一”则非“瓶”。若“瓶”与“一”合，“瓶”名“一”者，今“一”与“瓶”合，何以不名“一”为“瓶”？是故不得言“瓶”异“一”。
　　问曰：虽“瓶”与“一”合故，“瓶”为“一”，然“一”不作“瓶”。
　　答曰：诸数初“一”，“一”与“瓶”异，以是故“瓶”不作“一”。一无故，多亦无。何以故？先一后多故。如是异中，“一”亦不可得。以是故，二门中求一法不可得。不可得故，云何阴、界、入摄？但佛弟子随俗语名为一，心实不著，知数法名字有。以是故，佛法中言一时、一人、一师、不堕邪见咎。
　　略说一竟。
　　时者，今当说。
　　问曰：天竺说时名有二种：一名迦罗，二名三摩耶。佛何以不言迦罗而言三摩耶？
　　答曰：若言迦罗，俱亦有疑。
　　问曰：轻易说故，应言迦罗，迦罗二字，三摩耶三字，重语难故。
　　答曰：除邪见故，说三摩耶，不言迦罗。有人言：“一切天地好丑皆以时为因。”如时经中偈说：

　　“时来众生熟，时至则催促，时能觉悟人，是故时为因。
　　世界如车轮，时变如轮转，人亦如车轮，或上而或下。”

　　更有人言：“虽天地好丑一切物非时所作，然时是不变因，是实有。”时法细故，不可见、不可知，以华实等果故可知有时。往年今年，久近迟疾，见此相，虽不见时，可知有时。何以故？见果知有因故。以是故有时法，时法不坏故常。
　　答曰：如泥丸是现在时，尘土是过去时，瓶是未来时。时相常故，过去时不作未来时；汝经书法，时是一物，以是故，过去时不作未来时，亦不作现在时，杂过去。过去时中亦无未来时，以是故无未来时；现在时亦如是。
　　问曰：汝受过去尘土时，若有过去时，必应有未来时，以是故实有时法。
　　答曰：汝不闻我先说，未来时瓶，过去时尘土。未来时不作过去时，未来时相中是未来时，云何名过去时？以是故，过去时亦无。
　　问曰：何以故无时？必应有时。现在有现在相，过去有过去相，未来有未来相。
　　答曰：若尔，一切三世时有自相，应尽是现在时，无过去、未来时。若有未来，不名未来，应名已来。以是故，是语不然！
　　问曰：过去时、未来时非现在相行，过去时过去相行，未来时未来相行。以是故，各各法相有时。
　　答曰：若过去过去，则破过去相；若过去不过去，则无过去相。未来时亦如是。以是故，时法不实，云何能生天地好丑及华果等诸物？如是等种种除邪见故，不说迦罗时，说三摩耶。见阴、界、入生灭，假名为时，无别时。所谓方时、离合，一异、长短等名字，出凡人心著，谓是实有法；以是故，除舍世界名字语言法。
　　问曰：若无时，云何听时食、遮非时食是戒？
　　答曰：我先已说世界名字法有，时非实法，汝不应难！亦是毗尼中结戒法，是世界中实；非第一实法相，吾我法相实不可得故，亦为众人瞋诃故，亦欲护佛法使久存，定弟子礼法故。诸佛世尊结诸戒，是中不应求：有何实？有何名字等？何者相应？何者不相应？何者是法如是相？何者是法不如是相？以是故，是事不应难！
　　问曰：若非时食、时药、时衣，何以不言三摩耶而说迦罗？
　　答曰：此毗尼中说，白衣不得闻，外道何由得闻而生邪见！余经通皆得闻，故说三摩耶。三摩耶者假名，令其不生邪见。又佛法中多说三摩耶，少说迦罗，少故不应难。
　　略说如是、我、闻、一、时，五字别义竟。
大智度论卷第二释初品中总说如是我闻一时
　　如是我闻，今当总说。
　　问曰：若诸佛一切智人，自然无师，不随他教，不受他法，不用他道，不从他闻而说法，何以言如是我闻？
　　答曰：如汝所言，佛一切智人，自然无师，不应从他闻法而说。佛法非但佛口说者是，一切世间真实善语、微妙好语，皆出佛法中。如佛毗尼中说：何者是佛法？佛法有五种人说：一者、佛自口说，二者、佛弟子说，三者、仙人说，四者、诸天说，五者、化人说。
　　复次，如释提桓因得道经，佛告憍尸迦：“世间真实善语、微妙好语，皆出我法。”如赞佛偈中说：

　　“诸世善语，皆出佛法，善说无失，无过佛语。
　　余处虽有，善无过语，一切皆是，佛法之余。
　　诸外道中，设有好语，如虫食木，偶得成字。
　　初中下法，自共相破，如铁出金，谁当信者？
　　如伊兰中，牛头栴檀；如苦种中，生甘美果。
　　设能信此，是人则信，外经书中，自出好语。
　　诸好实语，皆从佛出；如栴檀香，出摩梨山。
　　除摩梨山，无出栴檀；如是除佛，无出实语。”

　　复次，如是我闻，是阿难等佛大弟子辈说，入佛法相故，名为佛法。如佛般涅槃时，于俱夷那竭国萨罗双树间，北首卧，将入涅槃。尔时，阿难亲属爱未除，未离欲故，心没忧海，不能自出。尔时，长老阿尼卢豆语阿难：“汝守佛法藏人，不应如凡人自没忧海！一切有为法，是无常相，汝莫愁忧！又佛手付汝法，汝今愁闷，失所受事。汝当问佛：‘佛涅槃后，我曹云何行道？谁当作师？恶口车匿，云何共住？佛经初首，作何等语？’如是种种未来事，应问佛。”阿难闻是事，闷心小醒，得念道力助，于佛末后卧床边，以此事问佛。佛告阿难：“若今现前，若我过去后，自依止，法依止，不余依止。云何比丘自依止、法依止、不余依止？于是比丘观内身，常念一心智慧，勤修精进，除世间贪爱；外身、内外身观，亦如是；受、心、法念处，亦复如是。是名比丘自依止、法依止、不余依止。从今日，解脱戒经即是大师；如解脱戒经说身业、口业，应如是行。车匿比丘，我涅槃后，如梵天法治；若心濡伏者，应教那陀迦旃延经，即可得道。我三阿僧祇劫所集法宝藏，是藏初应作是说：‘如是我闻：一时，佛在某方某国土、某处林中。’何以故？过去诸佛经初皆称是语，未来诸佛经初亦称是语，现在诸佛末后般涅槃时亦教称是语。今我般涅槃后，经初亦应称：‘如是我闻：一时。’”是故当知是佛所教，非佛自言如是我闻。佛一切智人，自然无师故，不应言我闻。若佛自说如是我闻，有所不知者，可有此难。阿难问佛，佛教是语，是弟子所言如是我闻，我无有咎。
　　复次，欲令佛法久住世间故，长老摩诃迦叶等诸阿罗汉问阿难：“佛初何处说法？说何等法？”阿难答：“如是我闻：一时，佛在波罗柰国仙人鹿林中，为五比丘说是苦圣谛。我本不从他闻法，中正忆念得眼智明觉。”是经是中应广说，如集法经中说：佛入涅槃时，地六种动，诸河反流；疾风暴发，黑云四起，恶雷掣电，雹雨骤堕，处处星流，师子恶兽哮吼唤呼，诸天、世人皆大号啕。诸天、人等皆发是言：“佛取涅槃，一何疾哉！世间眼灭！”当是时间，一切草木、药树、华叶一时剖裂，诸须弥山王尽皆倾摇，海水波扬，地大震动，山崖崩落，诸树摧折，四面烟起，甚大可畏。陂池江河尽皆扰浊，彗星昼出。诸人啼哭，诸天忧愁，诸天女等喐咿哽咽，涕泪交流。诸学人等默然不乐，诸无学人念有为诸法一切无常。如是天、人、夜叉、罗刹、揵闼婆、甄陀罗、摩睺罗伽及诸龙等，皆大忧愁。诸阿罗汉渡老病死海，心念言：

　　“已渡凡人恩爱河，老病死券已裂破；见身箧中四大蛇，今入无余灭涅槃！”

　　诸大阿罗汉各各随意，于诸山林流泉溪谷，处处舍身而般涅槃。更有诸阿罗汉于虚空中飞腾而去，譬如雁王现种种神力，令众人心信清净，然后般涅槃。六欲天乃至遍净天等，见诸阿罗汉皆取灭度，各心念言：“佛日既没，种种禅定解脱智慧弟子，先亦灭度。是诸众生有种种淫怒痴病，是法药师辈今疾灭度，谁当治者？无量智慧大海中生弟子莲华，今已干枯；法树摧折，法云散灭。大智象王既逝，象子亦随去。法商人过去，从谁求法宝？如偈说：

　　“佛已永寂入涅槃，诸灭结众亦过去；世界如是空无智，痴冥道增智灯灭！”

　　尔时，诸天礼摩诃迦叶足说偈言：

　　“耆年欲恚慢已除，其形譬如紫金柱；上下端严妙无比，目明清净如莲华！”

　　如是赞已，白大迦叶言：“大德迦叶，仁者知不？佛法船欲破，法城欲颓，法海欲竭，法幢欲倒，法灯欲灭；说法人欲去，行道人渐少，恶人力转盛，当以大慈建立佛法！”尔时，大迦叶心如大海，澄静不动，良久而答：“汝等善说！实如所言，世间不久无智盲冥。”于是大迦叶默然受请。尔时，诸天礼大迦叶足，忽然不现，各自还去。
　　是时，大迦叶思惟：“我今云何使是三阿僧祇劫难得佛法而得久住！”如是思惟竟：“我知是法可使久住，应当结集修妒路、阿毗昙、毗尼，作三法藏。如是佛法可得久住，未来世人可得受行。所以者何？佛世世勤苦慈愍众生故，学得是法，为人演说；我曹亦应承用佛教，宣扬开化。”是时，大迦叶作是语竟，往须弥山顶，挝铜揵椎，说此偈言：

　　“佛诸弟子，若念于佛，当报佛恩，莫入涅槃！”

　　是揵椎音、大迦叶语声，遍至三千大千世界，皆悉闻知。诸有弟子得神力者，皆来集会大迦叶所。尔时，大迦叶告诸会者：“佛法欲灭，佛从三阿僧祇劫种种勤苦，慈愍众生，学得是法。佛般涅槃已，诸弟子知法、持法、诵法者，皆亦随佛灭度。法今欲灭，未来众生甚可怜愍，失智慧眼，愚痴盲冥；佛大慈悲愍伤众生，我曹应当承用佛教，须待结集经藏竟，随意灭度。”诸来众会，皆受教住。
　　尔时，大迦叶选得千人，除去阿难，尽皆阿罗汉，得六神通，得共解脱、无疑解脱，悉得三明，禅定自在，能逆顺行诸三昧，皆悉无碍；诵读三藏，知内外经书，诸外道家十八种大经，尽亦读知；皆能论议，降伏异学。
　　问曰：是时，有如是等无数阿罗汉，何以止选取千人，不多取耶？
　　答曰：频婆娑罗王得道，八万四千官属亦各得道。是时，王教敕宫中，常设饭食，供养千人；阿阇世王不断是法。尔时，大迦叶思惟言：“若我等常乞食者，当有外道强来难问，废阙法事；今王舍城常设饭食，供给千人，是中可住结集经藏。”以是故，选取千人，不得多取。
　　是时，大迦叶与千人俱，到王舍城耆阇崛山中，告语阿阇世王：“给我等食，日日送来，今我等结集经藏，不得他行。”是中夏安居三月，初十五日说戒时，集和合僧。大迦叶入禅定，以天眼观今是众中，谁有烦恼未尽应逐出者！唯有阿难一人不尽，余九百九十九人诸漏已尽，清净无垢。大迦叶从禅定起，众中手牵阿难出，言：“今清净众中结集经藏，汝结未尽，不应住此！”是时，阿难惭耻悲泣，而自念言：“我二十五年随侍世尊，供给左右，未曾得如是苦恼。佛实大德，慈悲含忍。”念已，白大迦叶言：“我能有力，久可得道；但诸佛法，阿罗汉者不得供给左右使令；以是故，我留残结不尽断耳！”大迦叶言：“汝更有罪！佛意不欲听女人出家，以汝殷勤劝请，佛听为道。以是故，佛之正法，五百岁而衰微，是汝突吉罗罪！”阿难言：“我怜愍瞿昙弥，又三世诸佛法皆有四部众，我释迦文佛云何独无？”大迦叶复言：“佛欲涅槃时，近俱夷那竭城，背痛，四叠沤多罗僧敷卧，语汝言：‘我须水。’汝不供给，是汝突吉罗罪！”阿难答言：“是时，五百乘车，截流而渡，令水浑浊，以是故不取。”大迦叶复言：“正使水浊，佛有大神力，能令大海浊水清净，汝何以故不与？是汝之罪，汝去作突吉罗忏悔！”大迦叶复言：“佛问汝：‘若有人四神足好修，可住寿一劫，若减一劫；佛四神足好修，欲住寿一劫，若减一劫。’汝默然不答。问汝至三，汝故默然。汝若答佛：‘佛四神足好修，应住一劫，若减一劫。’由汝故，令佛世尊早入涅槃，是汝突吉罗罪！”阿难言：“魔蔽我心，是故无言。我非恶心而不答佛。”大迦叶复言：“汝与佛叠僧伽梨衣，以足蹈上，是汝突吉罗罪。”阿难言：“尔时，有大风起，无人助我捉衣，时风吹来堕我脚下，非不恭敬，故蹈佛衣。”大迦叶复言：“佛阴藏相，般涅槃后以示女人，是何可耻？是汝突吉罗罪！”阿难言：“尔时，我思惟，若诸女人见佛阴藏相者，便自羞耻女人形，欲得男子身，修行佛相，种福德根。以是故，我示女人，不为无耻而故破戒。”大迦叶言：“汝有六种突吉罗罪，尽应僧中悔过！”阿难言：“诺！随长老大迦叶及僧所教！”是时，阿难长跪合手，遍袒右肩，脱革屣，六种突吉罗罪忏悔。大迦叶于僧中，手牵阿难出，语阿难言：“断汝漏尽，然后来入；残结未尽，汝勿来也！”如是语竟，便自闭门。
　　尔时，诸阿罗汉议言：“谁能结集毗尼法藏者？”长老阿泥卢豆言：“舍利弗是第二佛，有好弟子，字憍梵钵提，柔软和雅，常处闲居，住心寂宴，能知毗尼法藏。今在天上尸利沙树园中住，遣使请来。”大迦叶语下座比丘：“汝次应僧使。”下座比丘言；“僧有何使？”大迦叶言：“僧使汝至天上尸利沙树园中，憍梵钵提阿罗汉住处。”是比丘欢喜踊跃，受僧敕命，白大迦叶言：“我到憍梵钵提阿罗汉所，陈说何事？”大迦叶言：“到已，语憍梵钵提：‘大迦叶等漏尽阿罗汉，皆会阎浮提，僧有大法事，汝可疾来！’”是下座比丘头面礼僧，右绕三匝，如金翅鸟飞腾虚空，往到憍梵钵提所，头面作礼，语憍梵钵提言：“软善大德！少欲知足，常在禅定！大迦叶问讯有语：今僧有大法事，可疾下来，观众宝聚。”是时，憍梵钵提心疑，语是比丘言：“僧将无斗诤事唤我耶？无有破僧者不？佛日灭度耶？”是比丘言：“实如所言，大师佛已灭度。”憍梵钵提言：“佛灭度太疾，世间眼灭！能逐佛转法轮将，我和尚舍利弗今在何所？”答曰：“先入涅槃。”憍梵钵提言：“大师法将，各自别离，当可柰何！摩诃目伽连今在何所？”是比丘言：“是亦灭度。”憍梵钵提言：“佛法欲散，大人过去，众生可愍。”问：“长老阿难今何所作？”是比丘言：“长老阿难，佛灭度后忧愁啼哭，迷闷不能自喻。”憍梵钵提言：“阿难懊恼，由有爱结，别离生苦。罗睺罗复云何？”答言：“罗睺罗得阿罗汉故，无忧无愁，但观诸法无常相。”憍梵钵提言：“难断爱已断，是以无忧愁。”憍梵钵提言：“我失离欲大师，于是尸利沙树园中住，亦何所为！我和尚大师皆已灭度，我今不能复下阎浮提，住此般涅槃。”说是言已，入禅定中，踊在虚空，身放光明，又出水火，手摩日月，现种种神变，自心出火烧身，身中出水四道，流下至大迦叶所。水中有声，说此偈言：

　　“憍梵钵提稽首礼，妙众第一大德僧；闻佛灭度我随去，如大象去象子随！”

　　尔时，下座比丘持衣钵还僧。是时中间，阿难思惟诸法，求尽残漏；其夜坐禅经行，殷勤求道。是阿难智慧多，定力少，是故不即得道；定智等者，乃可速得。后夜欲过，疲极偃息，却卧就枕；头未至枕，廓然得悟，如电光出，暗者见道。阿难如是入金刚定，破一切诸烦恼山，得三明、六神通、共解脱，作大力阿罗汉。即夜到僧堂门，敲门而唤。大迦叶问言：“敲门者谁？”答言：“我是阿难。”大迦叶言：“汝何以来？”阿难言：“我今夜得尽诸漏。”大迦叶言：“不与汝开门，汝从门钥孔中来！”阿难答言：“可尔！”即以神力从门钥孔中入，礼拜僧足忏悔：“大迦叶莫复见责！”大迦叶手摩阿难头言：“我故为汝，使汝得道。汝无嫌恨，我亦如是，以汝自证。譬如手画虚空，无所染著；阿罗汉心亦如是，一切法中得无所著。复汝本坐。”是时，僧复议言：“憍梵钵提已取灭度，更有谁能结集经藏？”长老阿尼卢豆言：“是长老阿难，于佛弟子中，常侍近佛，闻经能持，佛常叹誉。是阿难能结集经藏。”是时，长老大迦叶摩阿难头言：“佛嘱累汝，令持法藏，汝应报佛恩！佛在何处最初说法？佛诸大弟子能守护法藏者，皆以灭度，唯汝一人在。汝今应随佛心，怜愍众生故，集佛法藏。”是时，阿难礼僧已，坐师子座。
　　时，大迦叶说此偈言：

　　“佛圣师子王，阿难是佛子，师子座处坐，观众无有佛。
　　如是大德众，无佛失威神，如空无月时，有宿而不严。
　　汝大智人说，汝佛子当演，何处佛初说，今汝当布现！”

　　是时，长老阿难一心合掌，向佛涅槃方如是说：

　　“佛初说法时，尔时我不见；如是展转闻，佛在波罗柰，
　　佛为五比丘，初开甘露门；说四真谛法，苦集灭道谛。
　　阿若憍陈如，最初得见道；八万诸天众，皆亦入道迹！”

　　是千阿罗汉闻是语已，上升虚空，高七多罗树。皆言：“无常力大，如我等眼见佛说法，今乃言我闻！”便说偈言：

　　“我见佛身相，犹如紫金山，妙相众德灭，唯有名独存。
　　是故当方便，求出于三界，勤集诸善根，涅槃最为乐！”

　　尔时，长老阿泥卢豆说此偈言：

　　“咄世间无常！如水月芭蕉，功德满三界，无常风所坏！”

　　尔时，大迦叶复说此偈：

　　“无常力甚大，愚智贫富贵，得道及未得，一切无能免！
　　非巧言妙宝，非欺诳力诤，如火烧万物，无常相法尔。”

　　大迦叶语阿难：“从转法轮经至大般涅槃，集作四阿含：增一阿含、中阿含、长阿含、相应阿含。是名修妒路法藏。”诸阿罗汉更问：“谁能明了集毗尼法藏？”皆言：“长老忧波利，于五百阿罗汉中持律第一，我等今请。”即请言：“起，就师子座处坐！佛在何处初说毗尼结戒？”忧波利受僧教，师子座处坐，说：“如是我闻：一时，佛在毗舍离。尔时，须邻那迦兰陀长者子初作淫欲，以是因缘故，结初大罪。二百五十戒义作三部，七法、八法、比丘尼、毗尼、增一、忧波利问、杂部、善部，如是等八十部，作毗尼藏。”诸阿罗汉等复思惟：“谁能明了集阿毗昙藏？”念言：“长老阿难，于五百阿罗汉中，解修妒路义第一，我等今请。”即请言：“起，就师子座处坐！佛在何处初说阿毗昙？”阿难受僧教，师子座处坐，说：“如是我闻：一时，佛在舍婆提城。尔时，佛告诸比丘：‘诸有五怖、五罪、五怨，不除不灭，是因缘故，此生中身心受无量苦，复后世堕恶道中。诸有无此五怖、五罪、五怨，是因缘故，今生种种身心受乐，后世生天上乐处。何等五怖应远？一者、杀生，二者、盗，三者、邪淫，四者、妄语，五者、饮酒。如是等名为阿毗昙藏。”三法藏集竟，诸天、鬼神、诸龙、天女，种种供养，雨天华香、幢盖、天衣，供养法故。于是说偈：

　　“怜愍世界故，集结三法藏；十力一切智，说智无明灯！”
　　问曰：八乾度阿毗昙、六分阿毗昙等，从何处出？
　　答曰：佛在世时，法无违错；佛灭度后，初集法时，亦如佛在。佛后百年，阿输迦王作般阇于瑟大会，诸大法师论议异故，有别部名字。从是以来，展转至姓迦旃延婆罗门道人，智慧利根，尽读三藏内外经书，欲解佛法故，作发智经八乾度，初品是世间第一法。后诸弟子，为后人不能尽解八乾度故，作鞞婆沙。有人言：“六分阿毗昙中，分别世处分（此是楼炭经作六分中第三分），是目揵连作；六分中初分八品，四品是婆须蜜菩萨作，四品是罽宾阿罗汉作；余五分是诸论议师所作。”有人言：“佛在时，舍利弗解佛语故作阿毗昙；后犊子道人等读诵，乃至今名为舍利弗阿毗昙。摩诃迦旃延，佛在时，解佛语作蜫勒（蜫勒此言箧藏也），乃至今行于南天竺。”诸论议师，皆是广解佛语故。如说五戒：五戒几有色，几无色？几可见，几不可见？几有对，几无对？几有漏，几无漏？几有为，几无为？几有报，几无报？几善，几不善？几有记，几无记？七使：欲染使，瞋恚使，有爱使，憍慢使，无明使，见使，疑使。是七使几欲界系，几色界系，几无色界系？几见谛断，几思惟断？几见苦断，几见集断，几见尽断，几见道断？几遍使，几不遍使？十智：法智，比智，世智，他心智，苦智，集智，灭智，道智，尽智，无生智。是十智几有漏，几无漏？几有为，几无为？几有漏缘，几无漏缘？几有为缘，几无为缘？几欲界缘，几色界缘，几无色界缘？几不系缘？几无碍道中修，几解脱道中修？四果得时，几得几失？如是等分别一切法，亦名阿毗昙。为阿毗昙三种：一者、阿毗昙身及义，略说三十二万言。二者、六分，略说三十二万言。三者、蜫勒，略说三十二万言。是为阿毗昙。
　　略说如是我闻总义竟。
释初品中婆伽婆
　　【经】婆伽婆。
　　【论】释曰：云何名婆伽婆？婆伽婆者，婆伽言德，婆言有，是名有德。
　　复次，婆伽名分别，婆名巧，巧分别诸法总相、别相，故名婆伽婆。
　　复次，婆伽名名声，婆名有，是名有名声，无有得名声如佛者。转轮圣王、释、梵、护世者，无有及佛，何况诸余凡庶！所以者何？转轮圣王与结相应，佛已离结；转轮圣王没在生、老、病、死泥中，佛已得度；转轮圣王为恩爱奴仆，佛已永离；转轮圣王处在世间旷野灾患，佛已得离；转轮圣王处在无明暗中，佛处第一明中；转轮圣王若极多领四天下，佛领无量诸世界；转轮圣王财自在，佛心自在；转轮圣王贪求天乐，佛乃至有顶乐亦不贪著；转轮圣王从他求乐，佛内心自乐。以是因缘，佛胜转轮圣王。诸余释、梵、护世者，亦复如是，但于转轮圣王小胜。
　　复次，婆伽名破，婆名能，是人能破淫怒痴故，称为婆伽婆。
　　问曰：如阿罗汉、辟支佛，亦破淫怒痴，与佛何异？
　　答曰：阿罗汉、辟支佛虽破三毒，气分不尽；譬如香在器中，香虽去，余气故在。又如草木薪火烧烟出，炭灰不尽，火力薄故；佛三毒永尽无余，譬如劫尽火烧须弥山，一切地都尽，无烟无炭。如舍利弗瞋恚余习，难陀淫欲余习，毕陵伽婆蹉慢余习。譬如人被锁，初脱时行犹不便。时佛从禅起经行，罗睺罗从佛经行，佛问罗睺罗：“何以羸瘦？”罗睺罗说偈答佛：

　　“若人食油则得力，若食酥者得好色，食麻滓菜无色力，大德世尊自当知！”

　　佛问罗睺罗：“是众中谁为上座？”罗睺罗答：“和尚舍利弗。”佛言：“舍利弗食不净食。”尔时，舍利弗转闻是语，即时吐食，自作誓言：“从今日不复受人请。”是时，波斯匿王、长者须达多等，来诣舍利弗所，语舍利弗：“佛不以无事而受人请，大德舍利弗复不受请，我等白衣云何当得大信清净？”舍利弗言：“我大师佛言：‘舍利弗食不净食。’今不得受人请。”于是波斯匿等至佛所，白佛言：“佛不常受人请，舍利弗复不受请，我等云何心得大信？愿佛敕舍利弗还受人请！”佛言：“此人心坚，不可移转。”佛尔时引本生因缘：“昔有一国王为毒蛇所啮，王时欲死，呼诸良医令治蛇毒。时诸医言：‘还令蛇[口+数]，毒气乃尽。’是时诸医各设咒术，所啮王蛇即来王所。诸医积薪燃火，敕蛇：‘还[口+数]汝毒，若不尔者，当入此火！’毒蛇思惟：‘我既吐毒，云何还[口+数]？此事剧死！’思惟定心，即时入火。尔时毒蛇，舍利弗是，世世心坚，不可动也。
　　复次，长老毕陵伽婆蹉常患眼痛，是人乞食，常渡恒水，到恒水边弹指言：“小婢，住莫流！”水即两断，得过乞食。是恒神到佛所白佛：“佛弟子毕陵伽婆蹉，常骂我言：‘小婢，住莫流！’”佛言：“毕陵伽婆蹉忏谢恒神。”毕陵伽婆蹉即时合手，语恒神言：“小婢莫瞋！今忏谢汝！”是时，大众笑之：“云何忏谢而复骂耶？”佛语恒神：“汝见毕陵伽婆蹉合手忏谢不？忏谢无慢而有此言，当知非恶。此人五百世来，常生婆罗门家，常自憍贵，轻贱余人，本来所习，口言而已，心无憍也。”如是诸阿罗汉虽断结使，犹有余气。
　　如诸佛世尊，若人以刀割一臂，若人以栴檀香泥一臂，如左右眼，心无憎爱，是以永无习气。栴阇婆罗门女带盂谤佛，于大众中言：“汝使我有身，何以不忧？与我衣食，为尔无羞。”诳惑余人！是时五百婆罗门师等，皆举手唱言：“是！是！我曹知此事。”是时，佛无异色，亦无惭色。此事即时彰露，地为大动，诸天供养，散众名华，赞叹佛德，佛无喜色。
　　复次，佛食马麦，亦无忧戚；天王献食，百味具足，不以为悦，一心无二。如是等种种饮食、衣服、卧具，赞诃、轻敬等种种事中，心无异也。譬如真金，烧锻打磨，都无增损。以是故，阿罗汉虽断结得道，犹有习气，不得称婆伽婆。
　　问曰：婆伽婆止有此一名，更有余名？
　　答曰：佛功德无量，名号亦无量。此名取其大者，以人多识故。
　　复有名多陀阿伽陀。云何名多陀阿伽陀？如法相解；如法相说；如诸佛安隐道来，佛亦如是来，更不去至后有中，是故名多陀阿伽陀。
　　复名阿罗诃。云何名阿罗诃？阿罗名贼，诃名杀，是名杀贼。如偈说：

　　“佛以忍为铠，精进为钢甲，持戒为大马，禅定为良弓，
　　智慧为好箭，外破魔王军，内灭烦恼贼，是名阿罗诃。”

　　复次，阿名不，罗诃名生，是名不生。佛心种子，后世田中不生无明糠脱故。
　　复次，阿罗诃名应受供养，佛诸结使除尽，得一切智慧故，应受一切天地众生供养，以是故，佛名阿罗诃。
　　复名三藐三佛陀。云何名三藐三佛陀？三藐名正，三名遍，佛名知，是言正遍知一切法。
　　问曰：云何正遍知？
　　答曰：

　　“知苦如苦相，知集如集相，知灭如灭相，知道如道相。”

　　是名三藐三佛陀。
　　复次，知一切诸法实不坏相，不增不减。云何名不坏相？心行处灭，言语道断，过诸法如涅槃相不动。以是故，名三藐三佛陀。
　　复次，一切十方诸世界名号，六道所摄众生名号、众生先世因缘、未来世生处，一切十方众生心相、诸结使、诸善根、诸出要，如是等一切诸法悉知，是名三藐三佛陀。
　　复名鞞侈遮罗那三般那，秦言明行足。云何名明行足？宿命、天眼、漏尽，名为三明。
　　问曰：神通、明有何等异？
　　答曰：直知过去宿命事，是名通；知过去因缘行业，是名明。直知死此生彼，是名通；知行因缘，际会不失，是名明。直尽结使，不知更生不生，是名通；若知漏尽，更不复生，是名明。是三明，大阿罗汉、大辟支佛所得。
　　问曰：若尔者，与佛有何等异？
　　答曰：彼虽得三明，明不满足，佛悉满足，是为异。
　　问曰：云何不满足？云何满足？
　　答曰：诸阿罗汉、辟支佛宿命智，知自身及他人，亦不能遍；有阿罗汉知一世，或二世、三世，十、百、千、万劫乃至八万劫，过是以往不能复知，是故不满。天眼明未来世亦如是。佛一念中生、住、灭时，诸结使分，生时如是，住时如是，灭时如是；苦法忍、苦法智中所断结使，悉觉了知如是结使解脱，得尔所有为法解脱，得尔所无为法解脱，乃至道比忍见谛道十五心中。诸声闻、辟支佛所不觉知，时少疾故。如是知过去众生、因缘、漏尽，未来、现在亦如是。行名身业、口业，唯佛身、口业具足，余皆有失，是故名明行足。
　　复名修伽陀，修秦言好，伽陀或言去，或言说，是名好去、好说。
　　好去者，于种种诸深三摩提，无量诸大智慧中去，如偈说：

　　“佛一切智为大车，八正道行入涅槃。”

　　是名好去。
　　好说者，如诸法实相说，不著法爱说。观弟子智慧力，是人正使一切方便神通智力化之亦无如之何；是人可度，是疾、是迟；是人应是处度；是人应说布施，或说持戒，或说涅槃；是人应说五众、十二因缘、四谛等诸法，则能入道。如是等种种知弟子智力而为说法，是名好说。
　　复名路迦惫，路迦秦言世，惫名知，是名知世间。
　　问曰：云何知世间？
　　答曰：知二种世间：一、众生，二、非众生。及如实相知世间、世间因、世间灭、出世间道。
　　复次，知世间非如世俗知，亦非外道知；知世间无常故苦，苦故无我。
　　复次，知世间非有常非无常、非有边非无边、非去非不去，如是相亦不著，清净常不坏相如虚空，是名知世间。
　　复名阿耨多罗，秦言无上。
　　问曰：云何无上？
　　答曰：涅槃法无上，佛自知是涅槃，不从他闻，亦将导众生令至涅槃。如诸法中涅槃无上，众生中佛亦无上。
　　复次，持戒、禅定、智慧，教化众生，一切无有与等者，何况能过？故言无上。
　　复次，阿名无，耨多罗名答。一切外道法可答可破，非实清净故；佛法不可答、不可破，出一切语言道，亦实清净故。以是故，名无答。
　　复名富楼沙昙藐婆罗提，富楼沙秦言丈夫，昙藐秦言可化，婆罗提言调御师，是名可化丈夫调御师。佛以大慈大智故，有时软美语，有时苦切语，有时杂语，以此调御令不失道。如偈说：

　　“佛法为车弟子马，实法宝主佛调御，若马出道失正辙，如是当治令调伏。
　　若小不调轻法治，好善成立为上道，若不可治便弃舍，以是调御为无上。”

　　复次，调御师有五种：初父母兄姊亲里，中官法，下师法，今世三种法治；后世阎罗王治；佛以今世乐、后世乐及涅槃乐利益，故名师。上四种法治人，不久毕坏，不能常实成就。佛成人以三种道，常随道不失，如火自相不舍乃至灭。佛令人得善法，亦如是至死不舍。以是故，佛名可化丈夫调御师。
　　问曰：女人，佛亦化令得道，何以独言丈夫？
　　答曰：男尊女卑故，女从男故，男为事业主故。
　　复次，女人有五碍，不得作转轮王、释天王、魔天王、梵天王、佛，佛以是故不说。
　　复次，若言佛为女人调御师，为不尊重。若说丈夫，一切都摄。譬如王来，不应独来，必有侍从。如是说丈夫，二根、无根及女尽摄，以是故说丈夫。用是因缘故，佛名可化丈夫调御师。
　　复名舍多提婆魔[少/兔]舍喃，舍多秦言教师，提婆言天，魔[少/兔]舍喃言人，是名天人教师。云何名天人教师？佛示导是应作、是不应作，是善、是不善。是人随教行，不舍道法，得烦恼解脱报，是名天人师。
　　问曰：佛能度龙、鬼、神等堕余道中生者，何以独言天人师？
　　答曰：度余道中生者少，度天人中生者多。如白色人，虽有黑黡子，不名黑人，黑少故。
　　复次，人中结使薄，厌心易得，天中智慧利。以是故，二处易得道，余道中不尔。
　　复次，言天则摄一切天，言人则摄一切地上生者。何以故？天上则天大，地上则人大，是故说天则天上尽摄，说人则地上尽摄。
　　复次，人中得受戒律仪，见谛道、思惟道及诸道果。或有人言：“余道中不得。”或有人言：“多少得。”天人中易得多得，以是故，佛为天人师。
　　复次，人中行乐因多，天中乐报多；善法是乐因，乐是善法报。余道中因报少，以是故，佛为天人师。
　　复名佛陀，秦言知者。知何等法？知过去、未来、现在，众生数、非众生数，有常、无常等一切诸法。菩提树下了了觉知，故名为佛陀。
　　问曰：余人亦知一切诸法，如摩醯首罗天，秦言大自在、八臂、三眼，骑白牛。如韦纽天，秦言遍闻、四臂，捉贝持轮，骑金翅鸟。如鸠摩罗天，秦言童子，是天擎鸡持铃，捉赤幡，骑孔雀；皆是诸天大将。如是等诸天，各各言大，皆称一切智。有人作弟子，学其经书，亦受其法，言是一切智。
　　答曰：此不应一切智。何以故？瞋恚憍慢心著故。如偈说：

　　“若彩画像及泥像，闻经中天及赞天，如是四种诸天等，各各手执诸兵仗。
　　若力不如畏怖他，若心不善恐怖他，此天定必若怖他，若少力故畏于他。
　　是天一切常怖畏，不能除却诸衰苦。有人奉事恭敬者，现世不免没忧海。
　　有人不敬不供养，现世不妨受福乐。当知虚诳无实事，是故智人不属天。
　　若世间中诸众生，业因缘故如循环，福德缘故生天上，杂业因缘生人中。
　　世间行业属因缘，是故智者不依天！”

　　复次，是三天，爱之则欲令得一切愿，恶之则欲令七世灭。佛不尔，菩萨时，若怨家贼来欲杀，尚自以身肉、头目髓脑而供养之，何况得佛！佛不惜身时，以是故，独佛应当受佛名字，应当归命佛，以佛为师，不应事天。
　　复次，佛有二事：一者、大功德神通力；二者、第一净心，诸结使灭。诸天虽有福德神力，诸结使不灭故，心不清净，心不清净故，神力亦少；声闻、辟支佛虽结使灭，心善清净，福德薄故力势少。佛二法满足，故胜一切人；余人不胜一切人。
　　婆伽婆名有德，先已说。复名阿娑摩，秦言无等。复名阿娑摩娑摩，秦言无等等。复名路迦那他，秦言世尊。复名波罗伽，秦言度彼岸。复名婆檀陀，秦言大德。复名尸梨伽那，秦言厚德。如是等无量名号。父母名字悉达陀，秦言成利。得道时，知一切诸法，是名为佛，应受诸天世人供养。如是得名大德、厚德。如是种种，随德立名。
　　问曰：汝爱刹利种净饭王子，字悉达陀，以是故汝而大称赞言一切智，一切智人无也！
　　答曰：不尔！汝恶邪故妒瞋佛，作妄语，实有一切智人。何以故？佛一切众生中，身色颜貌，端正无比，相德明具，胜一切人。小人见佛身相，亦知是一切智人，何况大人！如放牛譬喻经中说：摩伽陀国王频婆娑罗，请佛三月及五百弟子。王须新乳酪酥，供养佛及比丘僧，语诸放牛人：“来近处住，日日送新乳酪酥。”竟三月，王怜愍此放牛人，语言：“汝往见佛，还出放牛。”诸放牛人往诣佛所，于道中自共论言：“我等闻人说佛是一切智人，我等是下劣小人，何能别知实有一切智人？”诸婆罗门好喜酥酪，常常来往诸放牛人所作亲厚，放牛人由是闻婆罗门种种经书名字，故言：“四韦陀经中治病法、斗战法、星宿法、祠天法、歌舞、论议难问法，是等六十四种世间技艺，净饭王子广学多闻，若知此事不足为难。其从生以来不放牛，我等以放牛秘法问之。若能解者，实是一切智人。”作是论已，前入竹园，见佛光明照于林间。进前觅佛，见坐树下，状似金山，如酥投火，焰焕大明，有似镕金，散竹林间上，紫金光色，视之无厌，心大欢喜，自相谓言：

　　“今此释师子，一切智有无，见之无不喜，此事亦已足。
　　光明第一照，颜貌甚贵重，身相威德备，与佛名相称。
　　相相皆分明，威神亦满足。福德自缠络，见者无不爱；
　　圆光身处中，观者无厌足！若有一切智，必有是功德。
　　一切诸彩画，宝饰庄严像，欲比此妙身，不可以为喻！
　　能满诸观者，令得第一乐，见之发净信，必是一切智！”

　　如是思惟已，礼佛而坐，问佛言：“放牛人有几法成就，能令牛群蕃息？有几法不成就，令牛群不增，不得安隐？”佛答言：“有十一法，放牛人能令牛群蕃息。何等十一？知色，知相，知刮刷，知覆疮，知作烟，知好道，知牛所宜处，知好度济，知安隐处，知留乳，知养牛主。若放牛人知此十一法，能令牛群蕃息。比丘亦如是，知十一法，能增长善法。云何知色？知黑、白、杂色。比丘亦如是，知一切色皆是四大，四大造。云何知相？牛吉不吉相，与他群合，因相则识。比丘亦如是，见善业相，知是智人；见恶业相，知是愚人。云何刮刷？为诸虫饮血，则增长诸疮；刮刷则除害，则悦泽。比丘亦如是，恶邪觉观虫饮善根血，增长心疮，除则安隐。云何覆疮？若衣草叶以防蚊虻恶刺。比丘亦如是，以正观法，覆六情疮，不令烦恼贪欲、瞋恚恶虫刺棘所伤。云何知作烟？除诸蚊虻，牛遥见烟，则来趣向屋舍。比丘亦如是，所闻而说，除诸结使蚊虻，以说法烟，引众生入于无我实相空舍中。云何知道？知牛所行来去好恶道。比丘亦如是，知八圣道能至涅槃，离断常恶道。云何知牛所宜处？能令牛蕃息少病。比丘亦如是，说佛法时，得清净法喜，诸善根增盛。云何知渡济？知易入易渡，无波浪恶虫处。比丘亦如是，能至多闻比丘所问法；说法者知前人心利钝，烦恼轻重，令人好济，安隐得度。云何知安隐处？知所住处无虎狼、师子、恶虫、毒兽。比丘亦如是，知四念处，安隐无烦恼恶魔毒兽；比丘入此，则安隐无患。云何留乳？犊母爱念犊子故与乳，以留残乳故犊母欢喜，则续有不竭，牛主及放牛人，日日有益。比丘亦如是，居士白衣给施衣食，当知节量，不令罄竭，则檀越欢喜，信心不绝，受者无乏。云何知养牛主？护大特牛，能守牛群故，应养护不令羸瘦，饮以麻油，饰以缨络，标以铁角，摩刷称嗟等。比丘亦如是，众僧中有威德大人，护益佛法，摧伏外道，能令八众得种诸善根，随其所宜恭敬供养等。”放牛人闻此语已，如是思惟：“我等放牛人所知不过三四事，放牛师辈远不过五六事。今闻此说，叹未曾有！若知此事，余亦皆尔，实是一切智人，无复疑也。”是经，此中应广说。以是故，知有一切智人。
　　问曰：世间不应有一切智人。何以故？无见一切智人者。
　　答曰：不尔！不见有二种，不可以不见故便言无。一者、事实有，以因缘覆故不见。譬如人姓族初，及雪山斤两，恒水边沙数，有而不可知。二者、实无故不见，譬如第二头、第三手，无因缘覆而不可见。如是一切智人，因缘覆故汝不见，非无一切智人。何等是覆因缘？未得四信，心著恶邪，汝以是因缘覆故，不见一切智人。
　　问曰：所知处无量故，无一切智人。诸法无量无边，多人和合尚不能知，何况一人？以是故，无一切智人！
　　答曰：如诸法无量，智慧亦无量无数无边，如函大盖亦大，函小盖亦小。
　　问曰：佛自说佛法，不说余经，若药方、星宿、算经、世典，如是等法。若是一切智人，何以不说？以是故，知非一切智人。
　　答曰：虽知一切法，用故说，不用故不说；有人问故说，不问故不说。
　　复次，一切法略说有三种：一者、有为法，二者、无为法，三者、不可说法。此三已摄一切法。
　　问曰：十四难不答故，知非一切智人。何等十四难？世界及我常；世界及我无常；世界及我亦有常亦无常；世界及我亦非有常亦非无常；世界及我有边；无边；亦有边亦无边；亦非有边亦非无边；死后有神去后世；无神去后世；亦有神去亦无神去；死后亦非有神去亦非无神去后世；是身是神；身异神异。若佛一切智人，此十四难何以不答？
　　答曰：此事无实故不答。诸法有常，无此理；诸法断，亦无此理；以是故，佛不答。譬如人问构牛角得几斗乳，是为非问，不应答。
　　复次，世界无穷，如车轮无初无后。
　　复次，答此无利有失，堕恶邪中。佛知十四难，常覆四谛诸法实相。如渡处有恶虫，不应将人渡；安隐无患处，可示人令渡。
　　复次，有人言：“是事非一切智人不能解。”以人不能知，故佛不答。
　　复次，若人无言有，有言无，是名非一切智人；一切智人有言有，无言无。佛有不言无，无不言有，但说诸法实相，云何不名一切智人？譬如日不作高下，亦不作平地，等一而照；佛亦如是，非有作无，非无作有，常说实智慧光照诸法。如一道人问佛言：“大德，十二因缘，佛作耶？他作耶？”佛言：“我不作十二因缘，余人亦不作。有佛无佛，生因缘老死，是法常定住。”佛能说是生因缘老死，乃至无明因缘诸行。
　　复次，十四难中若答有过罪。若人问：“石女、黄门儿，长短好丑何类？”此不应答，以无儿故。
　　复次，此十四难，邪见非实，佛常以真实，以是故，置不答。
　　复次，置不答，是为答。有四种答：一、决定答，如佛第一涅槃安隐；二、解义答；三、反问答；四、置答。此中佛以置答。汝言无一切智人，有是言而无义，是大妄语。实有一切智人。何以故？得十力：知处非处故，知因缘业报故，知诸禅定解脱故，知众生根善恶故，知种种欲解故，知种种世间无量性故，知一切住处道故，先世行处忆念知故，天眼分明得故，知一切漏尽故。净不净分别知故，说一切世界中上法故，得甘露味故，得中道故，知一切法若有为、若无为实相故，永离三界欲故。如是种种因缘故，佛为一切智人。
　　问曰：有一切智人，何等人是？
　　答曰：是第一大人，三界尊，名曰佛。如赞佛偈说：

　　“顶生转轮王，若日月灯明；释迦贵族种，净饭王太子。
　　生时动三千，须弥山海水；为破老病死，哀愍故生世。
　　生时行七步，光明满十方；四观发大音，我生胎分尽。
　　成佛说妙法，大音振法鼓；以此觉众生，世间无明睡。
　　如是等种种，希有事已出；诸天及世人，见之皆欢喜！
　　佛相庄严身，大光满月面；一切诸男女，视之无厌足！
　　生身乳哺力，胜万亿香象；神足力无上，智慧力无量。
　　佛身大光明，照耀佛身表；佛在光明中，如月在光里。
　　种种恶毁佛，佛亦无恶想；种种称誉佛，佛亦无喜想。
　　大慈视一切，怨亲等无异；一切有识类，咸皆知此事。
　　忍辱慈悲力，故能胜一切；为度众生故，世世受勤苦。
　　其心常一定，为众作利益；智慧力有十，无畏力有四。
　　不共有十八，无量功德藏；如是等无数，希有功德力。
　　如师子无畏，破诸外道法；转无上梵轮，度脱诸三界。”

　　是名为婆伽婆。婆伽婆义无量，若广说则废余事，以是故略说。
大智度论卷第三释初品中住王舍城
　　【经】住王舍城
　　【论】问曰：何以不直说般若波罗蜜法，而说佛住王舍城？
　　答曰：说方、时、人，令人心生信故。云何名住？四种身仪：坐、卧、行、住，是名住王舍城。又以怖魔军众，自令弟子欢喜入种种诸禅定故，在是中住。
　　复次，三种住：天住、梵住、圣住。六欲天住法，是为天住；梵天等乃至非有想非无想天住法，是名梵住；诸佛、辟支佛、阿罗汉住法，是名圣住。是三住法中住圣住法。怜愍众生故，住王舍城。
　　复次，布施、持戒、善心三事故名天住；慈、悲、喜、舍四无量心故名梵住；空、无相、无作，是三三昧名圣住。圣住法，佛于中住。
　　复次，四种住：天住、梵住、圣住、佛住。三住如前说。佛住者，首楞严等诸佛无量三昧，十力、四无所畏、十八不共法，一切智等种种诸慧，及八万四千法藏度人门。如是等种种诸佛功德，是佛所住处，佛于中住。
　　略说住竟。
　　王舍城者，问曰：如舍婆提、迦毗罗、波罗柰大城，皆有诸王舍，何以故独名此城为王舍？
　　答曰：有人言：是摩伽陀国王有子，一头、两面、四臂。时人以为不祥，王即裂其身首，弃之旷野。罗刹女鬼名阇罗，还合其身而乳养之。后大成人，力能并兼诸国，王有天下；取诸国王万八千人，置此五山中，以大力势治阎浮提，阎浮提人因名此山为王舍城。
　　复次，有人言：摩伽陀王先所住城，城中失火，一烧一作，如是至七，国人疲役。王大忧怖，集诸智人问其意故。有言应易处，王即更求住处，见此五山周匝如城，即作宫殿于中止住，以是故名王舍城。
　　复次，往古世时，此国有王名婆薮，心厌世法，出家作仙人。是时，居家婆罗门，与诸出家仙人共论议。居家婆罗门言：“经书云：天祀中应杀生啖肉。”诸出家仙人言：“不应天祀中杀生啖肉。”共诤云云。诸出家婆罗门言：“此有大王出家作仙人，汝等信不？”诸居家婆罗门言：“信。”诸出家仙人言：“我以此人为证，后日当问。”诸居家婆罗门即以其夜，先到婆薮仙人所，种种问已，语婆薮仙人：“明日论议，汝当助我。”如是明旦论时，诸出家仙人问婆薮仙人：“天祀中应杀生啖肉不？”婆薮仙人言：“婆罗门法，天祀中应杀生啖肉。”诸出家仙人言：“于汝实心云何？应杀生啖肉不？”婆薮仙人言：“为天祀故，应杀生啖肉。此生在天祀中死故，得生天上。”诸出家仙人言：“汝大不是！汝大妄语！”即唾之言：“罪人灭去！”是时，婆薮仙人寻陷入地没踝，是初开大罪门故。诸出家仙人言：“汝应实语，若故妄语者，汝身当陷入地中。”婆薮仙人言：“我知为天故杀生啖肉无罪。”即复陷入地至膝，如是渐渐稍没，至腰至颈。诸出家仙人言：“汝今妄语，得现世报！更以实语者，虽入地下，我能出汝，令得免罪。”尔时，婆薮仙人自思惟言：“我贵重人，不应两种语。又婆罗门四韦陀法中，种种因缘赞祀天法。我一人死，当何足计！”一心言：“应天祀中杀生啖肉无罪。”诸出家仙人言：“汝重罪人，摧去！不用见汝！”于是举身没地中。从是以来，乃至今日，常用婆薮仙人王法，于天祀中杀生。当下刀时言：“婆薮杀汝！”婆薮之子名曰广车，嗣位为王，后亦厌世法，而复不能出家。如是思惟：“我父先王出家，生入地中。若治天下，复作大罪，我今当何以自处？”如是思惟时，闻空中声言：“汝若行见难值希有处，汝应是中作舍住！”作是语已，便不复闻声。未经几时，王出田猎，见有一鹿走疾如风，王便逐之而不可及；遂逐不止，百官侍从无能及者。转前见有五山周匝峻固，其地平正，生草细软，好华遍地，种种林木，华果茂盛，温泉浴池，皆悉清净。其地庄严，处处有散天华、天香，闻天伎乐。尔时，乾闼婆伎适见王来，各自还去。“是处希有，未曾所见，今我正当在是中作舍住。”如是思惟已，群臣百官寻迹而到。王告诸臣：“我前所闻空中声言：‘汝行若见希有难值之处，汝应是中作舍住！’我今见此希有之处，我应是中作舍住。”即舍本城，于此山中住。是王初始在是中住，从是已后，次第止住。是王先起造立宫舍，故名王舍城。
　　略说王舍城竟。
　　【经】耆阇崛山中。
　　【论】耆阇名鹫，崛名头。
　　问曰：何以名鹫头山？
　　答曰：是山顶似鹫，王舍城人见其似鹫故，共传言鹫头山，因名之为鹫头山。
　　复次，王舍城南尸陀林中，多诸死人，诸鹫常来啖之，还在山头，时人便名鹫头山。是山五山中最高大，多好林水，圣人住处。
　　问曰：已知耆阇崛山义，佛何以故住王舍城？诸佛法普慈一切，如日照万物，无不蒙明。如沤只尼大城、富楼那跋檀大城、阿蓝车多罗大城、弗迦罗婆多大城，如是等大城，多人丰乐而不住；何故多住王舍城、舍婆提大城？波罗柰、迦毗罗婆、瞻婆、婆翅多、拘睒鞞、鸠楼城等，虽有住时；多住王舍城、舍婆提。云何知多住二处？见佛诸经多在二城说，少在余城。
　　答曰：佛虽大慈等及，以沤只尼等诸大城，是边国故不住；又弥离车地，弊恶人多，善根未熟故。如偈说：

　　“如日光等照，华熟则时开，若华未应敷，则亦不强开。
　　佛亦复如是，等心而说法，善根熟则敷，未熟则不开。
　　以是故世尊，住三种人中，利智善根熟，结使烦恼薄。”

　　复次，知恩故，多住王舍城、舍婆提城。
　　问曰：云何知恩故多住二城？
　　答曰：憍萨罗国是佛所生地。如佛答频婆娑罗王偈说：

　　“有妙好国土，在于雪山边，丰乐多异宝，名曰憍萨罗。
　　日种释诸子，我在是中生，心厌老病死，出家求佛道。”

　　又是憍萨罗国主波斯匿王，住舍婆提大城中；佛为法主，亦住此城，二主应住一处故，多住舍婆提。
　　复次，是憍萨罗国，佛生身地，知恩故，多住舍婆提。
　　问曰：若知恩故多住舍婆提者，迦毗罗婆城近佛生处，何不多住？
　　答曰：佛诸结尽，无复余习，近诸亲属，亦无异想；然释种弟子多未离欲，若近亲属，则染著心生。
　　问曰：何以不护舍婆提弟子，而多住舍婆提？
　　答曰：迦毗罗婆弟子多。佛初还国，迦叶兄弟千比丘，本修婆罗门法，苦行山间，形容憔悴。父王见之，以此诸比丘不足光饰世尊，即选诸释贵人子弟，兼人少壮，户遣一人，强令出家。其中有善心乐道、有不乐者，此诸比丘不应令还本生处。舍婆提弟子辈不尔，以是故，佛多住舍婆提，不多住迦毗罗婆。
　　复次，出家法，应不近亲属，亲属心著，如火如蛇。居家婆罗门子为学问故，尚不应在生处，何况出家沙门？
　　复次，舍婆提城大，迦毗罗婆不尔。舍婆提城九亿家，是中若少时住者，不得度多人，以是故多住。
　　复次，迦毗罗婆城中佛生处，是中人已久习行，善根熟，利智慧，是中佛少时说法，不须久住，度已而去。舍婆提人，或初习行、或久习行，或善根熟、或善根未熟，或利根、或不利根，多学种种经书故，研心令利，入种种邪见网中，事种种师，属种种天，杂行人多，以是故佛住此久。如治痈师，知痈已熟，破出脓，与药而去；若痈未熟，是则久住涂熨。佛亦如是，若弟子善根熟，教化已更至余处；若可度弟子善根未熟，则须久住。佛出世间，正为欲度众生，著涅槃境界安隐乐处，是故多住舍婆提，不多住迦毗罗婆。佛于摩伽陀国尼连禅河侧，沤楼频螺聚落，得阿耨多罗三藐三菩提，成就法身故，多住王舍城。
　　问曰：已知多住王舍城、舍婆提因缘，于此二城，何以多住王舍城？
　　答曰：以报生地恩故，多住舍婆提，一切众生皆念生地。如偈说：

　　“一切论议师，自爱所知法，如人念生地，虽出家犹诤。”

　　以报法身地恩故，多住王舍城，诸佛皆爱法身。如偈说：

　　“过去未来，现在诸佛，皆供养法，师敬尊重。”

　　法身于生身胜故，二城中多住王舍城。
　　复次，以坐禅精舍多故，余处无有。如竹园、鞞婆罗跋恕、萨多般那求呵、因陀世罗求呵、萨簸恕魂、直迦钵婆罗。耆阇崛五山中有五精舍，竹园在平地，余国无此多精舍。舍婆提一处，祇桓精舍；更有一处，摩伽罗母堂，更无第三处。波罗柰斯国一处，鹿林中精舍，名梨师槃陀那。毗耶离二处，一名摩诃槃，二名猕猴池岸楼舍。鸠睒弥一处，名劬师罗园。如是诸国，或一处有精舍，或空树林；以王舍城多精舍，坐禅人所宜，故多住此。
　　复次，是中有富那罗等六师，自言我是一切智人，与佛为对；及长爪梵志、婆蹉姓、拘迦那大等，皆外道大论议师；及长者尸利崛多、提婆达多、阿阇世等，是佛怨家，不信佛法，各怀妒嫉！有是人辈故，佛多住此。譬如毒草生处，近边必有良药。又如偈说：

　　“譬如师子，百兽之王；为小虫吼，为众所笑。
　　若在虎狼，猛兽之中，奋迅大吼，智人所可。
　　诸论议师如猛虎，在此众中无所畏；大智慧人多见闻，在此众中最第一。”

　　以是大智多闻人皆在王舍城故，佛多住王舍城。
　　复次，频婆娑罗王到伽耶祀舍中迎佛，及余结发千阿罗汉。是中佛为王说法，得须陀洹道，即请佛言：“愿佛及僧就我王舍城，尽形寿受衣被、饭食、卧具、医药，给所当得。”佛即受请，是故多住王舍城。
　　复次，阎浮提四方中，东方为数始，以日出故：次第南方、西方、北方。东方之中，摩伽陀国最胜。摩伽陀国中，王舍城最胜，是中有十二亿家。佛涅槃后，阿阇世王以人民转少故，舍王舍大城。其边更作一小城，广长一由旬，名波罗利弗多罗，犹尚于诸城中最大，何况本王舍城！
　　复次，是中人多聪明，皆广学多识，余国无此。
　　复次，佛豫知有人应得度者，待时、待处、待人乃能得道。是释提桓因及八万诸天，应在摩伽陀石室中得道。是故佛多住王舍城。
　　复次，摩伽陀国丰乐，乞食易得，余国不如。以三因缘故：一者、频婆娑罗王约敕宫中常作千比丘食；二者、树提伽虽人中生，常受天乐，又多富贵诸优婆塞；三者、阿波罗罗龙王善心受化，作佛弟子，除世饥馑故，常降好雨，是故国丰。如佛涅槃后，长老摩诃迦叶欲集法，思惟何国丰乐，乞食易得，疾得集法。如是思惟已，忆王舍城中，频婆娑罗王约敕常设千比丘食。频婆娑罗王虽死，此法不断，是中食易得，易可集法，余处无如是常供。若行乞食时，诸外道来共论议，若共论议，集法事废；若不共论，便言诸沙门不如我。如是思惟，择取最上千阿罗汉，将就耆阇崛山，集结经藏。如阿含及毗尼中说，言毗耶离国，时亦有饥饿。如降难陀、婆难陀龙王经中说，舍婆提国饥饿，余诸国亦时时有饥饿；摩伽陀国中无是事，以是故知摩伽陀国丰乐，乞食易得。
　　复次，王舍城在山中闲静，余国精舍平地故，多杂人入出，来往易故不闲静。又此山中多精舍，诸坐禅人、诸圣人皆乐闲静，多得住山；佛是圣人、坐禅人主，是故多住王舍城。
　　问曰：若住王舍城，可尔。何以不多住竹园，而多住耆阇崛山？
　　答曰：我已答，圣人、坐禅人乐闲静处。
　　问曰：余更有四山，鞞婆罗跋恕等，何以不多住而多在耆阇崛山？
　　答曰：耆阇崛山于五山中最胜故。云何胜？耆阇崛山精舍近城，而山难上，以是故杂人不来；近城故，乞食不疲。以是故，佛多在耆阇崛山中，不在余处。
　　复次，长老摩诃迦叶，于耆阇崛山集三法藏，可度众生。度竟，欲随佛入涅槃，清朝著衣持钵，入王舍城乞食已，上耆阇崛山，语诸弟子：“我今日入无余涅槃。”如是语已，入房结跏趺坐，诸无漏禅定自熏身。摩诃迦叶诸弟子入王舍城，语诸贵人：“知不？尊者摩诃迦叶，今日入无余涅槃。”诸贵人闻是语，皆大愁忧言：“佛已灭度，摩诃迦叶持护佛法，今日复欲入无余涅槃！”诸贵人、诸比丘，晡时皆共集耆阇崛山。长老摩诃迦叶晡时从禅起，入众中坐，赞说无常：说一切有为法，因缘生故无常；本无今有，已有还无故无常。因缘生故无常，无常故苦，苦故无我，无我故，有智者不应著我、我所；若著我、我所，得无量忧愁苦恼。一切世界中，心应厌求离欲。如是种种说世界中苦，开导其心，令入涅槃。说此语竟，即著从佛所得僧伽梨，持衣钵捉杖，如金翅鸟现，上升虚空，四种身仪，坐、卧、行、住，一身现无量身，满东方世界，于无量身还为一身，身上出火，身下出水，身上出水，身下出火；南西北方亦如是。众心厌世，皆欢喜已，于耆阇崛山头，与衣钵俱，作是愿言：“令我身不坏。弥勒成佛，我是骨身还出，以此因缘度众生。”如是思惟已，直入耆阇崛山石头中，如入软泥；入已，山还合。后人寿八万四千岁，身长八十尺时，弥勒佛出；佛身长百六十尺，佛面二十四尺，圆光十里。是时众生闻弥勒佛出，无量人逐佛出家。佛在大众中，初说法时，九十九亿人得阿罗汉道，六通具足；第二大会，九十六亿人得阿罗汉道；第三大会，九十三亿人得阿罗汉道。自是已后，度无数人。尔时，人民久后懈厌。弥勒佛见众人如是，以足指扣开耆阇崛山。是时，长老摩诃迦叶骨身，著僧伽梨而出，礼弥勒足，上升虚空，现变如前，即于空中灭身而般涅槃。尔时，弥勒佛诸弟子怪而问言：“此是何人？似人而小，身著法衣，能作变化！”弥勒佛言：“此人是过去释迦文尼佛弟子，名摩诃迦叶，行阿兰若，少欲知足，行头陀，比丘中第一，得六神通、共解脱大阿罗汉。彼时人寿百年，少出多减，以是小身能办如是大事。汝等大身利根，云何不作如是功德？”是时诸弟子皆惭愧，发大厌心。弥勒佛随众生心，为说种种法。有人得阿罗汉、阿那含、斯陀含、须陀洹，有种辟支佛善根，有得无生法忍不退菩萨，有得生天人中受种种福乐。以是故，知是耆阇崛山福德吉处，诸圣人喜住处。佛为诸圣人主，是故佛多住耆阇崛山。
　　复次，耆阇崛山，是过去、未来、现在诸佛住处。如富楼那经中说：佛语富楼那：“若使三千大千世界劫烧若更生，我常在此山中住。一切众生以结使缠缚，不作见佛功德，以是故不见我。”
　　复次，耆阇崛山清净鲜洁处，三世佛及诸菩萨更无是处，是故多住耆阇崛山。
　　复次，诸摩诃衍经，多在耆阇崛山中说，余处说少。何以故？是中清净有福德闲静故；一切三世诸佛行处，十方诸菩萨亦赞叹恭敬此处；诸天、龙、夜叉、阿修罗、迦留罗、乾闼婆、甄陀罗、摩睺罗伽等大力众神，守护供养恭敬是处。如偈说：

　　“是耆阇崛山，诸佛所住处，圣人所止息，覆荫一切故。
　　众苦得解脱，唯有真法存。”

　　复次，是中十方无量智慧福德力大菩萨，常来见释迦牟尼佛，礼拜恭敬听法故，佛说诸摩诃衍经，多在耆阇崛山。诸摩诃衍经，般若为大，云何不住耆阇崛山？
　　略说耆阇崛山竟。
释初品中共摩诃比丘僧
　　【经】共摩诃比丘僧
　　【论】共名一处、一时、一心、一戒、一见、一道、一解脱，是名为共摩诃比丘僧。
　　摩诃秦言大，或多，或胜。云何大？一切众中上故，一切障碍断故，天王等大人恭敬故，是名为大。云何多？数至五千，故名为多。云何胜？一切九十六种外道论议，能破故名胜。
　　云何名比丘？比丘名乞士，清净活命故，名为乞士。如经中说：舍利弗入城乞食，得已，向壁坐食。是时有梵志女，名净目，来见舍利弗，问舍利弗言：“沙门汝食耶？”答言：“食。”净目言：“汝沙门下口食耶？”答言：“不！”“仰口食耶？”“不！”“方口食耶？”“不！”“四维口食耶？”“不！”净目言：“食法有四种，我问汝，汝言不。我不解，汝当说。”舍利弗言：“有出家人，合药、种榖、植树等不净活命者，是名下口食。有出家人观视星宿、日月、风雨、雷电、霹雳，不净活命者，是名仰口食。有出家人曲媚豪势，通使四方，巧言多求，不净活命者，是名方口食。有出家人学种种咒术，卜算吉凶，如是等种种不净活命者，是名四维口食。姊，我不堕是四不净食中，我用清净乞食活命。”是时净目闻说清净法食，欢喜信解。舍利弗因为说法，得须陀洹道。如是清净乞食活命，故名乞士。
　　复次，比名破，丘名烦恼，能破烦恼，故名比丘。
　　复次，出家人名比丘，譬如胡、汉、羌、虏，各有名字。
　　复次，受戒时自言：“我是某甲比丘，尽形寿持戒。”故名比丘。
　　复次，比名怖，丘名能，怖魔王及魔人民。当出家剃头，著染衣受戒，是时魔怖。何以故怖？魔王言：“是人必得入涅槃。”如佛说：“有人能剃头，著染衣，一心受戒，是人渐渐断结，离苦入涅槃。”
　　云何名僧伽？僧伽秦言众，多比丘一处和合，是名僧伽。譬如大树丛聚，是名为林；一一树不名为林，除一一树亦无林。如是一一比丘不名为僧，除一一比丘亦无僧，诸比丘和合故僧名生。是僧四种：有羞僧、无羞僧、哑羊僧、实僧。云何名有羞僧？持戒不破，身、口清净，能别好丑，未得道，是名有羞僧。云何名无羞僧？破戒，身、口不净，无恶不作，是名无羞僧。云何名哑羊僧？虽不破戒，钝根无慧，不别好丑，不知轻重，不知有罪无罪；若有僧事，二人共诤，不能断决，默然无言。譬如白羊，乃至人杀，不能作声，是名哑羊僧。云何名实僧？若学人，若无学人，住四果中，行四向道，是名实僧。是中二种僧，可共百一羯磨，说戒、受岁，种种得作。是中实声闻僧六千五百。菩萨僧二种：有羞僧、实僧；声闻一种，谓实僧。以是实僧故，余皆得名僧，以是故名僧。
　　【经】大数五千分
　　【论】云何名大数？少过少减，是名为大数。云何名分？多众边取一分，是名分。是诸比丘，千万众中取一分五千人，以是故名五千分。
　　【经】皆是阿罗汉。
　　【论】云何名阿罗汉？阿罗名贼，汉名破，一切烦恼贼破，是名阿罗汉。
　　复次，阿罗汉一切漏尽，故应得一切世间诸天人供养。
　　复次，阿名不，罗汉名生，后世中更不生，是名阿罗汉。
　　【经】诸漏已尽，
　　【论】三界中三种漏已尽无余，故言漏尽也。
　　【经】无复烦恼，
　　【论】一切结、使、流、爱、扼、缚、盖、见、缠等断除故，名无烦恼也。
　　【经】心得好解脱，慧得好解脱。
　　【论】问曰：何以说心得好解脱，慧得好解脱？
　　答曰：外道离欲人，一处一道心得解脱，非于一切障法得解脱。以是故，阿罗汉名心得好解脱，慧得好解脱。
　　复次，诸阿罗汉二道心得解脱：见谛道，思惟道；以是故名心得好解脱。学人心虽得解脱，非好解脱。何以故？有残结使故。
　　复次，诸外道等助道法不满，若行一功德，若行二功德，求道不能得。如人但布施求清净；如人祀天，言能脱忧衰，能得常乐国中生；亦更有言八清净道：一、自觉，二、闻，三、读经，四、畏内苦，五、畏大众生苦，六、畏人、天苦，七、得好师，八、布施；但说第八名清净道。
　　复次，有外道但布施、持戒说清净，有但布施、禅定说清净，有但布施、求智慧说清净。如是等种种道不具足，若无功德，若少功德说清净。是人虽一处心得解脱，不名好解脱，涅槃道不满足故。如偈说：

　　“无功德人不能渡，生老病死之大海；少功德人亦不渡，善行道法佛所说。”

　　是中应说须跋陀梵志经：须跋陀梵志，年百二十岁，得五神通，阿那跋达多池边住。夜梦见一切人失眼、裸形、冥中立、日堕、地破、大海水竭、大风起吹须弥山破散。觉已恐怖，思惟言：“何以故尔？我命欲尽？若天地主欲堕？”犹豫不能自了，以有此恶梦故。先世有善知识天，从上来下，语须跋陀言：“汝莫恐怖！有一切智人名佛，后夜半当入无余涅槃，是故汝梦不为汝身。”是时，须跋陀明日到拘夷那竭国，树林中见阿难经行，语阿难言：“我闻汝师说新涅槃道，今日夜半当取灭度！我心有疑，请欲见佛，决我所疑。”阿难答言：“世尊身极！汝若难问，劳扰世尊。”须跋陀如是重请至三，阿难答如初。佛遥闻之，敕语阿难：“听须跋陀梵志来前，自在难问，是吾末后共谈，最后得道弟子。”是时，须跋陀得前见佛，问讯世尊已，于一面坐，如是念：“诸外道辈，舍恩爱财宝出家，皆不得道，独瞿昙沙门得道。”如是念竟，即问佛言：“是阎浮提地六师辈，各自称言我是一切智人，是语实不？”尔时，世尊以偈答曰：

　　“我始年十九，出家学佛道；我出家已来，已过五十岁。
　　净戒禅智慧，外道无一分；少分尚无有，何况一切智？

　　“若无八正道，是中无第一果、第二第三第四果；若有八正道，是中有第一果、第二第三第四果。须跋陀，是我法中有八正道，是中有第一道果、第二第三第四道果。余外道法皆空，无道、无果、无沙门、无婆罗门。如是我大众中，实作师子吼！”须跋陀梵志闻是法，得阿罗汉道，思惟言：“我不应佛后般涅槃。”如是思惟竟，在佛前结跏趺坐，自以神力，身中出火烧身而取灭度。”
　　以是故，佛言无功德、少功德，是助道法不满，皆不得度。佛说一切功德具足故，能度弟子。譬如小药师，以一种药、二种药，不具足故，不能差重病；大药师辈，具足众药，能差诸病。
　　问曰：若一切三界烦恼离故，心得解脱，何以故佛言染爱离，心得解脱？
　　答曰：爱能系闭心有大力，以是故说；不说余烦恼，爱断余则断。
　　复次，若人言王来，知必有将从，染爱亦如是。又如捉巾一头，余则尽随，爱染亦如是。爱断，则知余烦恼皆已断。
　　复次，诸结使皆属爱、见：属爱烦恼覆心，属见烦恼覆慧。如是爱离故，属爱结使亦离，得心解脱。如是无明离故，属见结使亦离，得慧解脱。
　　复次，是五千阿罗汉，应不退法，得无生智，以是故言心得好解脱，慧得好解脱，不退故。退法阿罗汉得时解脱，如劬提迦等，虽得解脱，非好解脱，以退法故。
　　【经】心调柔软。
　　【论】若有恭敬供养，瞋恚骂詈挝打者，心等无异；若得珍宝、瓦石，视之一等；若有持刀斫截手足，有持栴檀涂身，亦等无异。
　　复次，淫欲、瞋恚、憍、慢、疑、见，根本已断故，是谓心调柔软。
　　复次，是诸阿罗汉，欲染处不染，应瞋处不瞋，痴处不痴，守护六情，以是故名心调柔软。如偈说：

　　“人守护六情，如好马善调；如是实智人，诸天所敬视。”

　　诸余凡人辈，不能守护六情，欲、瞋、慢、痴、疑者不断故，不名调柔，如恶弊马。以是故，诸阿罗汉名心调柔软。
　　【经】摩诃那伽。
　　【论】摩诃言大，那名无，伽名罪。阿罗汉诸烦恼断，以是故名大无罪。
　　复次，那伽或名龙，或名象。是五千阿罗汉，诸阿罗汉中最大力，以是故言如龙如象。水行中龙力大，陆行中象力大。
　　复次，如善调象王，能破大军，直入不回，不畏刀杖，不难水火，不走不退，死至不避。诸阿罗汉亦复如是，修禅定智慧故，能破魔军及诸结使贼；骂詈挝打，不悔不恚；老死水火，不畏不难。
　　复次，如大龙王从大海出，起于大云，遍覆虚空；放大电光，明照天地；注大洪雨，润泽万物。诸阿罗汉亦复如是，禅定、智慧大海水中出，起慈悲云，润及可度；现大光明，种种变化；说实法相，雨弟子心，令生善根。
　　【经】所作已办。
　　【论】问曰：云何名所作？云何名已办？
　　答曰：信、戒、定、舍等诸善法得故，名为所作；智慧、精进、解脱等诸善法得故，是名已办。二法具足满故，名所作已办。
　　复次，诸烦恼有二种：一种属爱，一种属见。属爱烦恼断故名所作，属见烦恼断故名已办。
　　复次，色法善见故名所作，无色法善见故名已办。可见、不可见，有对、无对等二法亦如是。
　　复次，不善、无记法断故名所作，善法思惟故名已办。闻、思慧成就故名所作，修慧成就故名已办。种种三法亦如是。
　　复次，暖法、顶法、忍法、世间第一法得故名所作，苦法忍等诸无漏善根得故名已办。见谛道得故名所作，思惟道得故名已办。学道得故名所作，无学道得故名已办。心解脱得故名所作，慧解脱得故名已办。漏尽故名所作，得共解脱故名已办。一切结使除故名所作，得非时解脱故名已办。自益利竟故名所作，利益他人故名已办。如是等所作已办义，自在说。
　　【经】弃担能担。
　　【论】五众粗重常恼故，名为担。如佛所说：“何谓担？五众是担。”诸阿罗汉此担已除，以是故言弃担。能担者，是佛法中二种功德担应担：一种自利益，二种益利他。一切诸漏尽、不悔解脱等诸功德，是名自利益；信、戒、舍、定、慧等诸功德能与他人，是名利益他人。是诸阿罗汉，自担、他担能担，故名能担。
　　复次，譬如大牛壮力，能胜重载。此诸阿罗汉亦复如是，得无漏根、力、觉、道，能担佛法大事担，以是故诸阿罗汉名能担。
　　【经】逮得己利。
　　【论】云何名己利？云何非己利？行诸善法，是名己利；诸余非法，是名非己利。
　　复次，信、戒、舍、定、慧等诸功德，一切财宝胜故，今世后世常得乐故，能到甘露城故，三因缘故是名己利。如信品中偈说：

　　“若人得信慧，是宝最第一；诸余世财利，不及是法宝！”

　　复次，若人今世得乐，后世得乐，及得涅槃常乐，是名己利，余非己利。如偈说：

　　“世知种种无道法，与诸禽兽等无异。当求正智要道法，得脱老死入涅槃！”

　　复次，八正道及沙门果，是名诸阿罗汉己利。是五千阿罗汉得道及果，二事俱得，故名己利，以是故言逮得已利。
　　【经】尽诸有结。
　　【论】三种有：欲有、色有、无色有。云何欲有？欲界系业取因缘，后世能生，亦是业报，是名欲有。色有、无色有亦如是，是名为有。结尽者，结有九结：爱结、恚结、慢结、痴结、疑结、见结、取结、悭结、嫉结。是结使尽及有，是有尽及结使，以是故名有结尽。
　　问曰：诸阿罗汉结使应永尽，得一切烦恼离故；有不应尽。何以故？阿罗汉未灭度时，眼根等五阴、十二入、十八界诸有成就故。
　　答曰：无所防！是果中说因。如佛语檀越施食时，与五事：命、色、力、乐、辩。食不能令人得五事，有人大得饮食而死；有人得少许食而活食。为五事因，是故佛言施食与五事。如偈说：

　　“断食死无疑，食者死未定；以是故佛说，施食与五事。”

　　亦如人食百斤金，金不可食，金是食因，故言食金。佛言女人为戒垢，女人非戒垢，是戒垢因故，言女人为戒垢。如人从高处堕未至地，言此人死，虽未死，知必死故，言此人死。如是诸阿罗汉结使已尽，知有必当尽故，言有结尽。
　　【经】以正智得解脱。
　　【论】如摩揵提梵志弟子，举其尸著床上，舁行城市中多人处，唱言：“若有眼见摩揵提尸者，是人皆得清净道，何况礼拜供养者！”多有人信其言。诸比丘闻是语，白佛言：“世尊，是事云何？”佛说偈言：

　　“小人眼见求清净，如是无智无实道，诸结烦恼满心中，云何眼见得净道？
　　若有眼见得清净，何用智慧功德宝？眼见求净无是事，智慧功德乃为净。”

　　以是故，言正智得解脱。
　　问曰：诸阿罗汉所作已办，更不求进。何以故？常在佛边，不余处度众生？
　　答曰：一切十方众生，虽尽应供养佛，阿罗汉受恩重故，应倍供养。所以者何？是阿罗汉从佛得成，受无量功德，知结使断，信心转多，是故诸大德阿罗汉，佛边受功德乐味，供养恭敬，报佛恩故，在佛边住。诸阿罗汉围绕佛故，佛德益尊。如梵天人绕梵天王；如三十三天绕释提桓因；如诸鬼神绕毗沙门王；如诸小王绕转轮圣王；如病人病愈住大医边。如是诸阿罗汉住在佛边，诸阿罗汉围绕供养故，佛德益尊。
　　问曰：若诸阿罗汉所作已办，逮得己利，不须听法，何以故说般若波罗蜜时，共五千阿罗汉？
　　答曰：诸阿罗汉虽所作已办，佛欲以甚深智慧法试。如佛问舍利弗，如波罗延经，阿耆陀难中偈说：

　　“种种诸学人，及诸数法人，是人所行法，愿为如实说！

　　“是中，云何学人？云何数法人？”
　　尔时，舍利弗默然。如是三问，三默。佛示义端，告舍利弗：“有生不？”舍利弗答：“大德，有生。有生者，欲为灭有为生法故，名学人；以智慧得无生法故，名数法人。”是经，此中应广说。
　　复次，若有漏、若无漏，诸禅定未得故欲得，已得欲令坚深故，诸阿罗汉佛边听法。
　　复次，现前乐故，如难陀迦经中说，以今世乐故听法。
　　复次，诸阿罗汉在佛边听法，心无厌足。如蜫卢提迦经中说：舍利弗语蜫卢提迦：“我法中听法无厌。”
　　复次，如佛大师，自一心从弟子边听法，不应难言阿罗汉所作已办，何以听法？譬如饱满人得好食，犹尚更食，云何饥渴人而言不应食？以是故，诸阿罗汉虽所作已办，常在佛边听法。
　　复次，佛住解脱法中，诸阿罗汉亦住解脱法中，住法相应，眷属庄严。如栴檀譬喻经中说：有栴檀林，伊兰围之；有伊兰林，栴檀围之；有栴檀，栴檀以为丛林；有伊兰，伊兰自相围绕。佛诸阿罗汉亦复如是。佛住善法解脱中，诸阿罗汉亦住善法解脱中，住法相应，眷属庄严。佛以大众围绕，如须弥山王，十宝山围绕：如白香象王，白香象围绕；如师子王，师子众围绕。佛亦如是，佛为世间无上福田，与诸弟子围绕共住。
　　【经】唯除阿难在学地，得须陀洹。
　　【论】问曰：何以言唯除阿难？
　　答曰：上所赞诸阿罗汉，阿难不在其数。何以故？以在学地，未离欲故。
　　问曰：大德阿难第三师，大众法将，种涅槃种已无量劫，常近佛，持法藏，大德利根，何以至今未离欲作学人？
　　答曰：大德阿难本愿如是：“我于多闻众中最第一，亦以诸佛法，阿罗汉所作已办，不应作供给供养人；以其于佛法中能办大事，烦恼贼破，共佛在解脱床上坐故。”
　　复次，长老阿难种种诸经，听、持、诵利、观故智慧多，摄心少；二功德等者，可得漏尽道。以是故，长老阿难是学人须陀洹。
　　复次，贪供给世尊故，是阿难为佛作供给人，如是念：“若我早取漏尽道，便远世尊，不得作供给人。”以是故，阿难虽能得阿罗汉道，自制不取。
　　复次，处、时、人未合故。何等处？能集法千阿罗汉未在耆阇崛山，是为处。世尊过去时未到。长老婆耆子不在。以是故，长老阿难漏不尽。要在世尊过去，集法众合，婆耆子说法讥谏，三事合故，得漏尽道。
　　复次，大德阿难厌世法少，不如余人。是阿难世世王者种，端正无比，福德无量；世尊近亲，常侍从佛，必有此念：“我佛近侍，知法宝藏，漏尽道法，我不畏失。”以是事故，不大殷勤尽漏。
　　问曰：大德阿难名，以何因缘？是先世因缘？是父母作字？是依因缘立名？
　　答曰：先世因缘，亦父母作名，亦依因缘立字。
　　问曰：云何先世因缘？
　　答曰：释迦文佛先世作瓦师，名大光明。尔时，有佛名释迦文，弟子名舍利弗、目揵连、阿难，佛与弟子俱到瓦师舍一宿。尔时，瓦师布施草坐、灯明、石蜜浆，三事供养佛及比丘僧，便发愿言：“我于当来老病死恼五恶之世作佛，如今佛名释迦文；我弟子名字，亦如今佛弟子。”以佛愿故，得字阿难。
　　复次，阿难世世立愿：“我在释迦文佛弟子多闻众中，愿最第一，字阿难。”
　　复次，阿难世世忍辱除瞋，以是因缘故，生便端正。父母以其端正，见者皆欢喜故，字阿难。阿难者，秦言欢喜，是为先世因缘字。
　　云何父母作字？昔有日种王名师子颊，其王有四子：其第一名净饭，二名白饭，三名斛饭，四名甘露饭。有一女，名甘露味。净饭王有二子：悉达陀、难陀。白饭王有二子：跋提、提沙。斛饭王有二子：提婆达多、阿难。甘露饭王有二子：摩诃男、阿泥卢豆。甘露味女有一子，名施婆罗。是中悉达多菩萨渐渐长大，弃转轮圣王位，夜半出家，往沤楼鞞罗国中尼连禅河边，六年苦行。是时净饭王爱念子故，常遣使问讯，欲知消息：“我子得道不？若病？若死？”使来白王：“菩萨唯有皮骨筋相连持，身命甚微弱！若今日、若明日，不复久也。”王闻其言，甚大愁念，没忧恼海：“我子既不作转轮王，又不得作佛，一何衰苦，无所得而死！”如是忧恼，荒迷愦塞。是时菩萨弃苦行处，食百味乳糜，身体充满；于尼连禅水中洗浴已，至菩提树下，坐金刚处而自誓言：“要不破此结跏趺坐，成一切智；不得一切智，终不起也。”是时，魔王将十八亿众到菩萨所，敢与菩萨决其得失。菩萨智慧力故，大破魔军。魔不如而退，自念菩萨叵胜，当恼其父。至净饭王所，诡言：“汝子今日后夜已了。”王闻此语，惊怖堕床，如热沙中鱼。王哭而言：

　　“阿夷陀虚言，瑞应亦无验，得利之吉名，一切无所获！”

　　是时，菩提树神大欢喜，持天曼陀罗华，至净饭王所，说偈言：

　　“汝子已得道，魔众已破散；光明如日出，普照十方土！
　　欢喜得大利，解脱一切苦；今得转法轮，无所不清净！”

　　王言：“前有天来言汝子已死；汝今来言坏魔得道。二语相违，谁可信者？”树神又言：“实不妄语。前天者诡言已死，是魔怀嫉，故来相恼。今日诸天、龙、神华香供养，空中悬缯。汝子身出光明，遍照天地。”王闻其言，于一切苦恼心得解脱。王言：“我子虽舍转轮圣王，今得法转轮王，定得大利，无所失也。”心大欢喜。是时，斛饭王家使来，白净饭王言：“贵弟生男。”王心欢喜言：“今日大吉，是欢喜日！”语来使言：“是儿当字为阿难。”是为父母作字。
　　云何依因缘立名？阿难端正清净，如好明镜，老少好丑，容貌颜状，皆于身中现。其身明净，女人见之，欲心即动，是故佛听阿难著覆肩衣。是阿难能令他人见者心眼欢喜，故名阿难。于是造论者赞言：

　　“面如净满月，眼若青莲华；佛法大海水，流入阿难心！
　　能令人心眼，见者心欢喜；诸来求见佛，通现不失宜！”

　　如是阿难虽能得阿罗汉道，以供养佛故，自不尽漏。以此大功德故，虽非无学、在无学数中，虽未离欲、在离欲数中，以是故数为五千；以实未是阿罗汉故，言唯除阿难。
别释三众义
　　【经】复有五百比丘尼、优婆塞、优婆夷，皆见圣谛。
　　【论】问曰：何以诸比丘五千，余三众各五百？
　　答曰：女人多短智慧，烦恼垢重，但求喜乐，爱行多故，少能断结使，得解脱证。如佛说是因缘起法，第一甚深难得：一切烦恼尽、离欲得涅槃，倍复难见。以是故，女人不能多得，不如比丘。优婆塞、优婆夷，有居家故心不净，不能尽漏，正可得四圣谛，作学人。如偈说：

　　“孔雀虽有色严身，不如鸿雁能远飞；白衣虽有富贵力，不如出家功德胜！”

　　以是故，诸比丘尼虽出家弃世业，智慧短，是故有五百阿罗汉比丘尼。白衣二众，居家事遽故，得道者少。亦各五百。
　　问曰：如五千阿罗汉皆赞，三众何以不赞？
　　答曰：大众已赞，则知余亦赞。
　　复次，若别赞，外道辈当诃言：“何以赞比丘尼？”生诽谤故。若赞白衣，当言为供养故，以是故不赞。
　　问曰：诸余摩诃衍经，佛与大比丘众俱，或八千人，或六万、十万人俱。是摩诃般若波罗蜜经，诸经中第一大。如嘱累品中说：余经悉忘失，其罪少少；失般若波罗蜜一句，其罪大多。以是故，知般若波罗蜜经第一大。是第一经中当第一大会，何以故声闻众数少，止有比丘五千，比丘尼、优婆塞、优婆夷各五百？
　　答曰：以是大经甚深难解故，声闻众少。譬如王有真宝，不示凡人，示大人信爱者。如王谋议时，与诸大臣信爱智人共论，诸余小臣则不得入。
　　复次，是六千五百人尽得道，虽不尽解甚深般若波罗蜜，皆能信，得无漏四信故。余经声闻众虽大多杂，不尽得道。
　　复次，是中先赞千万阿罗汉中，择取最胜五千人；比丘尼、优婆塞、优婆夷亦尔。胜者难得，故不多。
大智度论卷第四释初品中菩萨
　　【经】复有菩萨摩诃萨。
　　【论】问曰：若从上数，应先菩萨，次第比丘、比丘尼、优婆塞、优婆夷，菩萨次佛故；若从下数，应先优婆夷，次第优婆塞、比丘尼、比丘、菩萨。今何以先说比丘，次三众，后说菩萨？
　　答曰：菩萨虽应次佛，以诸烦恼未尽故，先说阿罗汉。诸阿罗汉智慧虽少而已成熟，诸菩萨智慧虽多而烦恼未尽，是故先说阿罗汉。佛法有二种：一、秘密，二、显示。显示中，佛、辟支佛、阿罗汉，皆是福田，以其烦恼尽无余故。秘密中，说诸菩萨得无生法忍，烦恼已断，具六神通，利益众生。以显示法故，前说阿罗汉，后说菩萨。
　　复次，菩萨以方便力，现入五道，受五欲，引导众生；若在阿罗汉上，诸天世人当生疑怪，是故后说。
　　问曰：在阿罗汉后可尔，何以反在优婆塞、优婆夷后？
　　答曰：四众虽漏未尽，尽在不久故，通名声闻众。若于四众中间说菩萨者，则不便。如比丘尼得无量律仪故，应次比丘后，在沙弥前；佛以仪法不便故，在沙弥后。此诸菩萨亦如是，虽应在学人三众上，以不便故，在后说。
　　复次，有人言：“菩萨功德智慧超殊阿罗汉、辟支佛。”是故别说。
　　问曰：声闻经中但说四众，此中何以别说菩萨众？
　　答曰：有二种道：一、声闻道，二、菩提萨埵道。比丘、比丘尼、优婆塞、优婆夷，若说四众，当知是求声闻道者；若别说菩萨摩诃萨众，当知是求佛道者。以是故声闻法中，经初无佛在某处某处住，尔所菩萨俱；但言佛某处某处住，与尔所比丘俱。如说：佛在波罗柰，与五比丘俱；佛在伽耶国中，与千比丘俱；佛在舍婆提，与五百比丘俱。如是种种经初，不说与菩萨若干人俱。
　　问曰：诸菩萨二种：若出家、若在家。在家菩萨，总说在优婆塞、优婆夷中；出家菩萨，总说在比丘、比丘尼中。今何以故别说？
　　答曰：虽总在四众中，应当别说。何以故？是菩萨必堕四众中，有四众不堕菩萨中。何者是？有声闻人，辟支佛人，有求生天人，有求乐自活人，此四种人不堕菩萨中。何以故？是人不发心言“我当作佛”故。
　　复次，菩萨得无生法忍故，一切名字生死相断，出三界不堕众生数中。何以故？声闻人得阿罗汉道，灭度已尚不堕众生数中，何况菩萨？如波罗延经，优波尸难中偈说：

　　“已灭无处更出不？若已永灭不出不？既入涅槃常住不？唯愿大智说其实！”

　　佛答：

　　“灭者即是不可量，破坏因缘及名相，一切言语道已过，一时都尽如火灭。”

　　如阿罗汉一切名字尚断，何况菩萨能破一切诸法，知实相、得法身而不断耶？以是故，摩诃衍四众中，别说菩萨。
　　问曰：何以故大乘经初，菩萨众、声闻众两说，声闻经独说比丘众，不说菩萨众？
　　答曰：欲辩二乘义故，佛乘及声闻乘。声闻乘狭小，佛乘广大；声闻乘自利自为，佛乘益一切。
　　复次，声闻乘多说众生空，佛乘说众生空、法空。如是等种种分别三乘，分别说是二道故，摩诃衍经声闻众、菩萨众两说。如赞摩诃衍偈中说：

　　“得此大乘人，能与一切乐，利益以实法，令得无上道！
　　得此大乘人，慈悲一切故，头目以布施，舍之如草木！
　　得此大乘人，护持清净戒，如牦牛爱尾，不惜身寿命！
　　得此大乘人，能得无上忍，若有割截身，视之如断草！
　　得此大乘人，精进无厌惓，力行不休息，如抒大海者！
　　得此大乘人，广修无量定，神通圣道力，清净得自在！
　　得此大乘人，分别诸法相，无坏实智慧，是中已具足！
　　不可思议智，无量悲心力，不入二法中，等观一切法。
　　驴马驼象乘，虽同不相匹；菩萨及声闻，大小亦如是。
　　大慈悲为轴，智慧为两轮，精进为快马，戒定以为衔，
　　忍辱心为铠，总持为辔勒，摩诃衍人乘，能度于一切！”
　　问曰：如声闻经初但说比丘众，摩诃衍经初何以不但说菩萨众？
　　答曰：摩诃衍广大，诸乘诸道皆入摩诃衍；声闻乘狭小，不受摩诃衍。譬如恒河不受大海，以其狭小故；大海能受众流，以其广大故。摩诃衍法亦如是，如偈说：

　　“摩诃衍如海，小乘牛迹水；小故不受大，其喻亦如是。”

　　以是故，小乘众不受菩萨。
　　问曰：何等名菩提？何等名萨埵？
　　答曰：菩提名诸佛道，萨埵名或众生，或大心。是人诸佛道功德尽欲得，其心不可断、不可破，如金刚山，是名大心。如偈说：

　　“一切诸佛法，智慧及戒定，能利益一切，是名为菩提。
　　其心不可动，能忍成道事，不断亦不破，是心名萨埵。”

　　复次，称赞好法名为萨，好法体相名为埵。菩萨心自利利他故，度一切众生故，知一切法实性故，行阿耨多罗三藐三菩提道故，为一切贤圣之所称赞故，是名菩提萨埵。所以者何？一切诸法中，佛法最第一；是人欲取是法故，为贤圣所赞叹。
　　复次，如是人为一切众生脱生、老、死故索佛道，是名菩提萨埵。
　　复次，三种道皆是菩提：一者、佛道，二者、声闻道，三者、辟支佛道。辟支佛道、声闻道虽得菩提，而不称为菩提；佛功德中菩提称为菩提，是名菩提萨埵。
　　问曰：齐何来名菩提萨埵？
　　答曰：有大誓愿，心不可动，精进不退。以是三事，名为菩提萨埵。
　　复次，有人言：“初发心作愿，我当作佛度一切众生。从是已来，名菩提萨埵。”如偈说：

　　“若初发心时，誓愿当作佛，已过诸世间，应受世供养。”

　　从初发心到第九无碍，入金刚三昧中，是中间名为菩提萨埵。是菩提萨埵有两种：有鞞跋致，有阿鞞跋致；如退法、不退法阿罗汉。阿鞞跋致菩提萨埵，是名实菩萨；以是实菩萨故，诸余退转菩萨皆名菩萨。譬如得四道人，是名实僧：以实僧故，诸未得道者皆得名僧。
　　问曰：云何知是菩萨鞞跋致、阿鞞跋致？
　　答曰：般若波罗蜜阿鞞跋致品中，佛自说阿鞞跋致相，如是相是退转，如是相是不退转。
　　复次，若菩萨一法得好修好念，是名阿鞞跋致菩萨。何等一法？常一心集诸善法。如说：诸佛一心集诸善法故，得阿耨多罗三藐三菩提。
　　复次，有菩萨得一法，是阿鞞跋致相。何等一法？正直精进。如佛问阿难：“阿难，汝说精进？”“如是，世尊。”“阿难，汝赞精进？”“如是，善逝。”“阿难，常行、常修、常念精进，乃至令人得阿耨多罗三藐三菩提。”如经广说。
　　复次，若得二法，是时是阿鞞跋致相。何等二法？一切法实知空，亦念不舍一切众生，如是人名为阿鞞跋致菩萨。
　　复次，得三法：一者、若一心作愿欲成佛道，如金刚不可动、不可破；二者、于一切众生，悲心彻入骨髓；三者、得般舟三昧，能见现在诸佛，是时名阿鞞跋致。
　　复次，阿毗昙中，迦旃延尼子弟子辈言：“何名菩萨？自觉复能觉他，是名菩萨。必当作佛，是名菩萨。菩提名漏尽人智慧，是人从智慧生，智慧人所护，智慧人所养故，是名菩萨。”又言：“发阿鞞跋致心，从是已后名菩萨。”又言：“若离五法得五法，是名菩萨。何谓五法？离三恶道，常生天上人间；离贫穷下贱，常得尊贵；离非男法，常得男子身；离诸形残缺陋，诸根具足；离舍喜忘，常忆宿命，得是宿命智慧，常离一切恶法，远舍恶人，常求道法，摄取弟子。如是名为菩萨。”又言：“从种三十二相业已来，是名菩萨。”
　　问曰：何时种三十二相业因缘？
　　答曰：过三阿僧祇劫，然后种三十二相业因缘。
　　问曰：几时名阿僧祇？
　　答曰：天人中能知算数法，极数不能知，是名一阿僧祇。如一一名二，二二名四，三三名九，十十名百，十百名千，十千名万，千万名亿，千万亿名那由他，千万那由他名频婆，千万频婆名迦他，过迦他名阿僧祇。如是数三阿僧祇：若行一阿僧祇满，行第二阿僧祇；第二阿僧祇满，行第三阿僧祇。譬如算数法，算一乃至算百，百算竟，还至一。如是菩萨一阿僧祇过，还从一起。初阿僧祇中，心不自知“我当作佛不作佛”；二阿僧祇中，心虽能知“我必作佛”，而口不称“我当作佛”；三阿僧祇中，心了了自知得作佛，口自发言，无所畏难：“我于来世当作佛。”释迦文佛从过去释迦文佛，到罽那尸弃佛，为初阿僧祇；是中菩萨永离女人身。从罽那尸弃佛至燃灯佛，为二阿僧祇；是中菩萨七枚青莲华供养燃灯佛，敷鹿皮衣，布发掩泥，是时燃灯佛便授其记：“汝当来世作佛，名释迦牟尼。”从燃灯佛至毗婆尸佛，为第三阿僧祇。若过三阿僧祇劫，是时菩萨种三十二相业因缘。
　　问曰：三十二相业，何处可种？
　　答曰：欲界中，非色、无色界。于欲界五道，在人道中种；于四天下，阎浮提中种，非拘耶尼、郁怛罗越、弗婆提。唯在阎浮提，于男子身种，非女人；佛出世时种，佛不出世不得种；缘佛身得种，缘余不得种。
　　问曰：是三十二相业，于身业、口业、意业，何业种？
　　答曰：意业种，非身、口业。何以故？是意业利故。
　　问曰：意业有六识，是三十二相业，为是意识种？是五识种？
　　答曰：是意识，非五识。何以故？五识不能分别，以是故意识种。
　　问曰：何相初种？
　　答曰：有人言：“足安立相先种。何以故？先安立，然后能种余相。”有人言：“绀青眼相初种，得此眼相大慈观众生。”虽有是语，不必尔也。若相因缘和合时，便是初种。
　　问曰：一思种？为多思种？
　　答曰：三十二思种三十二相，一一思种一一相，一一相百福德庄严。
　　问曰：几许名一福德？
　　答曰：有人言：“业报转轮圣王，于四天下受福乐得自在，是名一福德。如是百福成一相。”复有人言：“作释提桓因，于二天中得自在，是名一福。”复有人言：“作他化自在天王，于欲界中得自在，是名一福。”复有人言：“除补处菩萨，余一切众生所得福报，是名一福。”复有人言：“天地劫尽，一切众生共福德故，三千大千世界报立，是名一福。”复有人言：“是福不可量，不可以譬喻知。如三千大千世界一切众生，皆盲无目，有一人能治令差，是为一福。一切人皆被毒药，一人能治令差；一切人应死，一人能救之令脱；一切人破戒，破正见，一人能教令得净戒、正见；如是等为一福。”复有人言：“是福不可量，不可譬喻。是菩萨入第三阿僧祇中，心思大行，种是三十二相因缘。以是故，是福无能量，唯佛能知。”
　　问曰：菩萨几时能种三十二相？
　　答曰：极迟百劫，极疾九十一劫。释迦牟尼菩萨九十一大劫行办三十二相。如经中言：过去久远，有佛名弗沙。时有二菩萨：一名释迦牟尼，一名弥勒。弗沙佛欲观释迦牟尼菩萨心纯淑未？即观见之，知其心未纯淑，而诸弟子心皆纯淑。又弥勒菩萨心已纯淑，而弟子未纯淑。是时弗沙佛如是思惟：“一人之心易可速化，众人之心难可疾治。”如是思惟竟，弗沙佛欲使释迦牟尼菩萨疾得成佛，上雪山上，于宝窟中入火定。是时，释迦牟尼菩萨作外道仙人，上山采药，见弗沙佛坐宝窟中，入火定，放光明。见已，心欢喜信敬，翘一脚立，叉手向佛，一心而观，目未曾眴，七日七夜，以一偈赞佛：

　　“天上天下无如佛，十方世界亦无比，世界所有我尽见，一切无有如佛者！”

　　七日七夜谛观世尊，目未曾眴，超越九劫，于九十一劫中得阿耨多罗三藐三菩提。
　　问曰：若释迦牟尼菩萨聪明多识，能作种种好偈，何以故七日七夜一偈赞佛？
　　答曰：释迦牟尼菩萨贵其心思，不贵多言。若更以余偈赞佛，心或散乱，是故七日七夜以一偈赞佛。
　　问曰：释迦牟尼菩萨，何以心未纯淑而弟子纯淑？弥勒菩萨心纯淑，而弟子未纯淑？
　　答曰：释迦牟尼菩萨，饶益众生心多，自为身少故；弥勒菩萨多为己身，少为众生故。从鞞婆尸佛至迦叶佛，于其中间九十一大劫，种三十二相业因缘竟，六波罗蜜满。何等六？檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。
　　问曰：檀波罗蜜云何满？
　　答曰：一切能施，无所遮碍，乃至以身施时，心无所惜。譬如尸毗王以身施鸽。释迦牟尼佛本身作王，名尸毗。是王得归命救护陀罗尼，大精进，有慈悲心，视一切众生如母爱子。时世无佛，释提桓因命欲终，自念言：“何处有佛一切智人？”处处问难，不能断疑，知尽非佛，即还天上，愁忧而坐。巧变化师毗首羯磨天问曰：“天主何以愁忧？”答曰：“我求一切智人不可得，以是故愁忧。”毗首羯磨言：“有大菩萨，布施、持戒、禅定、智慧具足，不久当作佛。”帝释以偈答曰：

　　“菩萨发大心，鱼子庵树华，三事因时多，成果时甚少！”

　　毗首羯磨答曰：“是优尸那种尸毗王，持戒、精进、大慈、大悲，禅定、智慧，不久作佛。”释提桓因语毗首羯磨：“当往试之，知有菩萨相不？汝作鸽，我作鹰，汝便佯怖入王腋下，我当逐汝。”毗首羯磨言：“此大菩萨，云何以此事恼？”释提桓因说偈言：

　　“我亦非恶心，如真金应试；以此试菩萨，知其心定不？”

　　说此偈竟，毗首羯磨即自变身作一赤眼赤足鸽，释提桓因自变身作一鹰；急飞逐鸽，鸽直来入王腋底，举身战怖，动眼促声。
　　是时众多人，相与而语曰：“是王大慈仁，一切宜保护。如是鸽小鸟，归之如入舍；菩萨相如是，作佛必不久。”
　　是时鹰在近树上，语尸毗王；“还与我鸽，此我所受！”王时语鹰：“我前受此，非是汝受；我初发意时受此，一切众生皆欲度之。”鹰言：“王欲度一切众生，我非一切耶？何以独不见愍而夺我今日食？”王答言：“汝须何食？我作誓愿，其有众生来归我者，必救护之。汝须何食，亦当相给。”鹰言：“我须新杀热肉。”王念言：“如此难得，自非杀生，何由得也？我当云何杀一与一！”思惟心定，即自说偈：

　　“是我此身肉，恒属老病死，不久当臭烂，彼须我当与。”

　　如是思惟已，呼人持刀，自割股肉与鹰。鹰语王言：“王虽以热肉与我，当用道理，令肉轻重得与鸽等，勿见欺也！”王言：“持称来！”以肉对鸽，鸽身转重，王肉转轻。王令人割二股，亦轻不足；次割两踹、两臗、两乳、颈、脊，举身肉尽，鸽身犹重，王肉故轻。是时近臣内戚，安施帐幔，却诸看人：“王今如此，无可观也！”尸毗王言：“勿遮诸人，听令入看！”而说偈言：

　　“天人阿修罗，一切来观我！大心无上志，以求成佛道。
　　若有求佛道，当忍此大苦；不能坚固心，则当息其意。”

　　是时，菩萨以血涂手，攀称欲上，定心以身尽以对鸽。鹰言：“大王，此事难办，何用如此？以鸽还我！”王言：“鸽来归我，终不与汝。我丧身无量，于物无益，今欲以身求易佛道。”以手攀称，尔时菩萨肉尽筋断，不能自制，欲上而堕，自责心言：“汝当自坚，勿得迷闷！一切众生堕忧苦大海，汝一人立誓欲渡一切，何以怠闷？此苦甚少，地狱苦多，以此相比，于十六分犹不及一。我今有智慧、精进、持戒、禅定，犹患此苦，何况地狱中人无智慧者！”是时菩萨一心欲上，复更攀称，语人扶我。
　　是时，菩萨心定无悔。诸天、龙王、阿修罗、鬼、神、人民皆大赞言：“为小鸟乃尔，是事希有！”即时天地为六种震动，大海波扬，枯树生华，天降香雨及散名华，天女歌赞必得成佛。是时四方神仙皆来赞言：“是真菩萨，必早成佛！”鹰语鸽言：“众试如此，不惜身命，是真菩萨！”即说偈言：

　　“慈悲地中生，一切智树牙，我曹当供养，不应施忧恼！”

　　毗首羯磨语释提桓因言：“天主，汝有神力，可令此王身得平复。”释提桓因言：“不须我也。此王自作誓愿，大心欢喜，不惜身命，感发一切令求佛道。”帝释语人王言：“汝割肉辛苦，心不恼没耶？”王言：“我心欢喜，不恼不没。”帝释言：“谁当信汝心不没者？”是时，菩萨作实誓愿：“我割肉血流，不瞋不恼，一心不闷，以求佛道者，我身当即平复如故。”即出语时，身复如本。人天见之，皆大悲喜，叹未曾有：“此大菩萨必当作佛。我曹应当尽一心供养，愿令早成佛道，当念我等！”是时，释提桓因、毗首羯磨，各还天上。如是等种种相，是檀波罗蜜满。
　　问曰：尸罗波罗蜜云何满？
　　答曰：不惜身命，护持净戒，如须陀须摩王，以劫磨沙波陀大王故，乃至舍命不犯禁戒。昔有须陀须摩王，是王精进持戒，常依实语。晨朝乘车，将诸婇女入园游戏。出城门时，有一婆罗门来乞，语王言：“王是大福德人，我身贫穷，当见愍念，赐匄少多！”王语言：“诺！敬如来告，当相布施，须我出还。”作此语已，入园澡浴嬉戏。时有两翅王，名曰鹿足，空中飞来，于婇女中捉王将去，譬如金翅鸟海中取龙。诸女啼哭，号恸一园，惊城内外，搔扰悲惶。鹿足负王，腾跃虚空，至所住山，置九十九诸王中。须陀须摩王涕零如雨，鹿足语言：“大刹利王，汝何以啼如小儿？人生有死，合会有离。”须陀须摩王答言：“我不畏死，自恨失信。我从生已来，初不妄语。今日晨朝出门时，有一婆罗门来从我乞，我时许言还当布施。不虑无常，孤负彼心，自招欺罪，是故啼耳！”鹿足王言：“汝意欲尔，畏此妄语，听汝还去七日，布施婆罗门讫便来还。若过七日不还，我有翅力，取汝不难。”须陀须摩王得还本国，恣意布施，立太子为王，大会人民忏谢之言：“我智不周物，治多不如法，当见忠恕！如我今日身非己有，正尔还去。”举国人民及诸亲戚，叩头留之：“愿王留意，慈荫此国，勿以鹿足鬼王为虑也！当设铁舍奇兵，鹿足虽神，不畏之也！”王言：“不得尔也！”而说偈言：

　　“实语第一戒，实语升天梯，实语为大人，妄语入地狱。
　　我今守实语，宁弃身寿命，心无有悔恨。”

　　如是思惟已，王即发去，到鹿足王所。鹿足遥见，欢喜而言：“汝是实语人，不失信要。一切人皆惜身命，汝从死得脱，还来赴信，汝是大人！”尔时，须陀须摩王赞实语：“实语是为人，非实语非人。”如是种种赞实语，诃妄语。鹿足闻之，信心清净，语须陀须摩王言：“汝好说此，今相放舍，汝得解脱。九十九王亦布施汝，随意各还本国。”如是语已，百王各得还去。如是等种种相，是为尸罗波罗蜜满。
　　问曰：羼提波罗蜜云何满？
　　答曰：若人来骂，挝捶割剥，支解夺命，心不起瞋。如羼提比丘为迦梨王截其手、足、耳、鼻，心坚不动。
　　问曰：毗梨耶波罗蜜云何满？
　　答曰：若有大心勤力，如大施菩萨为一切故，以此一身，誓抒大海，令其干尽，定心不懈。亦如赞弗沙佛，七日七夜翘一脚，目不眴。
　　问曰：禅波罗蜜云何满？
　　答曰：如一切外道禅定中得自在。又如尚阇梨仙人，坐禅时无出入息，鸟于螺髻中生子，不动不摇，乃至鸟子飞去。
　　问曰：般若波罗蜜云何满？
　　答曰：菩萨大心思惟分别，如劬嫔陀婆罗门大臣，分阎浮提大地作七分。若干大城、小城、聚落村民，尽作七分。般若波罗蜜如是。是菩萨六波罗蜜满，在迦叶佛所作弟子，持净戒，行功德，生兜率天上。
　　问曰：菩萨何以生兜率天上，而不在上生、不在下生？是大有福德，应自在生？
　　答曰：有人言：“因缘业熟，应在是中生。”
　　复次，下地中结使厚浊，上地中结使利，兜率天上结使不厚不利，智慧安隐故。
　　复次，不欲过佛出世时故；若于下地生命短，寿终时佛未出世；若于上地生命长，寿未尽复过佛出时；兜率天寿，与佛出时会故。
　　复次，佛常居中道故。兜率天于六天及梵之中，上三下三。于彼天下生中国，中夜降神，中夜出迦毗罗婆国，行中道得阿耨多罗三藐三菩提，中道为人说法，中夜入无余涅槃。好中法故，中天上生。如是菩萨兜率天上生竟，以四种观人间：一者、观时，二者、观土地，三者、观种姓，四者、观生处。云何观时？时有八种，佛出其中：第一、人长寿八万四千岁时；第二、人寿七万岁；第三、人寿六万岁；第四、人寿五万岁；第五、人寿四万岁；第六、人寿三万岁；第七、人寿二万岁；第八、人寿百余岁。菩萨如是念：“人寿百岁，佛出时到。”是名观时。云何观土地？诸佛常在中国生，多金银宝物，饮食丰美，其土清净。云何观种姓？佛生二种姓中，若刹利，若婆罗门。刹利种势力大故，婆罗门种智慧大故。随时所贵者，佛于中生。云何观生处？何等母人能怀那罗延力菩萨？亦能自护净戒？如是观竟，唯中国迦毗罗婆净饭王后能怀菩萨。如是思惟已，于兜率天下，不失正慧入于母胎。
　　问曰：何以故一切菩萨末后身从天上来，不从人中来？
　　答曰：乘上道故，六道之中天道最上。
　　复次，天上下时，种种瑞应未曾所有；若从人道，人道不能有此。
　　复次，人敬重天故。
　　问曰：一切人以垢心有相续入母胎，一切邪慧相应，云何名菩萨正慧入母胎？
　　答曰：有人言：“有相续时，一切众生邪慧心入母胎；菩萨忆念不失故，名正慧入母胎。中阴中住则知中阴住，入胎时知入胎，歌罗逻时知住歌罗逻（受胎七日赤白精和合时也），頞浮陀（二七时如茧胞状也）时知住頞浮陀，伽那时知住伽那（三七日时如凝酪名也），五疱时知住五疱，出生时知出生；是中忆念不失，是名正慧入母胎。”
　　复次，余人在中阴住时，若男于母生欲染心，此女人与我从事，于父生瞋恚；若女，于父生染欲心，此男子与我从事，于母生瞋恚。如是瞋恚心、染欲心，菩萨无此。菩萨先已了知是父、是母，是父母能长养我身，我依父母生身，得阿耨多罗三藐三菩提。是净心念父母相续入胎，是名正慧入母胎。是菩萨满十月，正慧不失念。出胎，行七步，发口言：“是我末后身。”乃至将示相师：“汝观我子实有三十二大人相不？若有三十二相具足者，是应有二法：若在家当为转轮圣王，若出家当成佛。”诸相师言：“地天太子实有三十二大人相，若在家者当作转轮王，若出家者当成佛。”王言：“何等三十二？”相师答言：“一者、足下安平立相，足下一切著地，间无所受，不容一针。二者、足下二轮相，千辐辋毂，三事具足，自然成就，不待人工，诸天工师毗首羯磨，不能化作如是妙相。”
　　问曰：何以故不能？
　　答曰：是毗首羯磨诸天工师，不隐没智慧，是轮相善业报；天工师生报得智慧，是轮相行善根智慧得；是毗首羯磨一世得是智慧，是轮相从无量劫智慧生。以是故，毗首羯磨不能化作，何况余工师？
　　“三者、长指相，指纤长端直，次第[月+庸]好，指节参差。四者、足跟广平相。五者、手足指缦网相，如雁王张指则现，不张则不现。六者、手足柔软相，如细劫波毳，胜余身分。七者、足趺高满相，以足蹈地，不广不狭。足下色如赤莲华，足指间网及足边色如真珊瑚，指爪如净赤铜，足趺上真金色，足趺上毛青毗琉璃色。其足严好，譬如杂宝屐，种种庄饰。八者、伊泥延腨相，如伊泥延鹿王腨，随次[月+庸]纤。九者、正立手摩膝相，不俯不仰，以掌摩膝。十者、阴藏相，譬如调善象宝、马宝。
　　问曰：若菩萨得阿耨多罗三藐三菩提时，诸弟子何因缘见阴藏相？
　　答曰：为度众人决众疑故，示阴藏相。复有人言，佛化作马宝、象宝，示诸弟子言：我阴藏相亦如是。
　　十一者、身广长等相，如尼拘卢陀树，菩萨身脐为中，四边量等。十二者、毛上向相，身有诸毛，生皆上向而靡。十三者、一一孔一毛生相，毛不乱，青琉璃色，毛右旋上向。十四者、金色相。
　　问曰：何等金色？
　　答曰：若铁在金边则不现，今现在金比佛在时金则不现，佛在时金比阎浮那金则不现，阎浮那金比大海中转轮圣王道中金沙则不现，金沙比金山则不现，金山比须弥山金则不现，须弥山金比三十三诸天缨络金则不现，三十三诸天缨络金比炎摩天金则不现，炎摩天金比兜率陀天金则不现，兜率陀天金比化自在天金则不现，化自在天金比他化自在天金则不现，他化自在天金比菩萨身色则不现。如是色，是名金色相。
　　十五者、丈光相，四边皆有一丈光，佛在是光中端严第一，如诸天诸王宝光明净。十六者、细薄皮相，尘土不著身，如莲华叶不受尘水。若菩萨在干土山中经行，土不著足；随蓝风来，吹破土山令散为尘，乃至一尘不著佛身。十七者、七处平满相，两手、两足、两肩、项中，七处皆平满端正，色净胜余身体。十八者、两腋下平满相，不高不深。十九者、上身如师子相。二十者、大身直身相，于一切人中，身最大而直。二十一者、肩圆好相，一切治肩无如是者。二十二者、四十齿相，不多不少，余人三十二齿，身三百余骨，头骨有九；菩萨四十齿，头有一骨。菩萨齿骨多，头骨少；余人齿骨少，头骨多。以是故，异于人身。二十三者、齿齐相，诸齿等，无粗无细，不出不入。齿密相，人不知者，谓为一齿，齿间不容一毫。二十四者、牙白相，乃至胜雪山王光。二十五者、师子颊相，如师子兽中王平广颊。二十六者、味中得上味相。有人言：“佛以食著口中，一切食皆作最上味。何以故？是一切食中有最上味因故。无是相人，不能发其因故，不得最上味。”复有人言：“若菩萨举食著口中，是时咽喉边两处流注甘露，和合诸味，是味清净故，名味中得上味。”二十七者，大舌相，是菩萨大舌，从口中出，覆一切面分乃至发际；若还入口，口亦不满。二十八者、梵声相，如梵天王五种声从口出：一、甚深如雷；二、清彻远闻，闻者悦乐；三、入心敬爱；四、谛了易解；五、听者无厌。菩萨声音亦如是，五种声从口中，出迦陵毗伽声相，如迦陵毗伽鸟声可爱；鼓声相，如大鼓音深远。二十九者、真青眼相，如好青莲华。三十者、牛眼[目+妾]相，如牛王眼[目+妾]，长好不乱。三十一者、顶髻相，菩萨有骨髻，如拳等，在顶上。三十二者、白毛相，白毛眉间生，不高不下，白净右旋，舒长五尺。
　　相师言：“地天太子三十二大人相如是，菩萨具有此相。”
　　问曰：转轮圣王有三十二相，菩萨亦有三十二相，有何差别？
　　答曰：菩萨相者，有七事胜转轮圣王相。菩萨相者：一、净好；二、分明；三、不失处；四、具足；五、深入；六、随智慧行，不随世间；七、随远离。转轮圣王相不尔。
　　问曰：云何名相？
　　答曰：易知故名相，如水异火，以相故知。
　　问曰：菩萨何以故三十二相不多不少？
　　答曰：有人言：“佛以三十二相庄严身者，端正不乱故。”若少者身不端正，若多者佛身相乱。是三十二相端正不乱，不可益、不可减，犹如佛法不可增、不可减，身相亦如是。
　　问曰：菩萨何以故以相严身？
　　答曰：有人见佛身相，心得净信，以是故以相严身。
　　复次，诸佛以一切事胜故，身色、威力，种姓、家属，智慧、禅定、解脱，众事皆胜。若佛不庄严身相，是事便少。
　　复次，有人言：“阿耨多罗三藐三菩提住是身中，若身相不端严，阿耨多罗三藐三菩提不住此身中。”譬如人欲娶豪贵家女，其女遣使语彼人言：“若欲娶我者，当先庄严房室，除却污秽，涂治香熏，安施床榻，被蓐綩綖，帏帐幄幔，幡盖华香，必令严饰，然后我当到汝舍。”阿耨多罗三藐三菩提亦复如是，遣智慧使，未来世中到菩萨所言：“若欲得我，先修相好以自庄严，然后我当住汝身中。若不庄严身者，我不住也。”以是故，菩萨修三十二相自庄严身，为得阿耨多罗三藐三菩提故。
　　是时，菩萨渐渐长大，见老病死苦，厌患心生，夜半出家，六年苦行，食难陀婆罗门女益身十六功德石蜜乳糜。食竟，菩提树下破万八千亿鬼兵魔众已，得阿耨多罗三藐三菩提。
　　问曰：得何功德故名为佛？
　　答曰：得尽智、无生智故，名为佛。复有人言：“得佛十力、四无所畏、十八不共法、三达无碍，三意止——一者、受教敬重，佛无喜；二者、不受教不敬重，佛无忧；三者、敬重不敬重，心无异。大慈、大悲、三十七道品，一切诸法总相别相悉知故，故名为佛。”
　　问曰：何以故未得佛道名为菩萨，得佛道不名为菩萨？
　　答曰：未得佛道，心爱著求，欲取阿耨多罗三藐三菩提，以是故名菩萨；已成佛道，更得佛种种异大功德故，更有异名名为佛。譬如王子未作王，名为王子；已作王，不复名王子。既为王，虽是王子，不名王子；菩萨亦如是，未得佛道，名为菩萨，已得佛道，名为佛。声闻法中，迦旃延尼子弟子辈，说菩萨相义如是。
　　摩诃衍人言：是迦旃延尼子弟子辈，是生死人，不诵不读摩诃衍经，非大菩萨！不知诸法实相，自以利根智，于佛法中作论议，诸结使、智、定、根等于中作义，尚处处有失，何况欲作菩萨论议？譬如少力人，跳小渠尚不能过，何况大河？于大河中则知没失。
　　问曰：云何失？
　　答曰：上言三阿僧祇劫过名为菩萨。三阿僧祇中，头、目、髓、脑布施，心无有悔，是阿罗汉、辟支佛所不能及。如昔菩萨为大萨陀婆，渡大海水，恶风坏船，语众贾人：“捉我头发手足，当渡汝等。”众人捉已，以刀自杀。大海水法不停死尸，即时疾风吹至岸边。大慈如是而言非者，谁是菩萨？第二阿僧祇劫行满，未入第三阿僧祇时，于燃灯佛所受记为佛，即时上升虚空，见十方佛，于虚空中立，赞燃灯佛。燃灯佛言：“汝过一阿僧祇劫，当得作佛，名释迦牟尼。”得记如是，而言尔时未是菩萨，岂非大失！
　　迦旃延尼子弟子辈言：三阿僧祇劫中未有佛相，亦无种佛相因缘，云何当知是菩萨？一切法先有相，然后可知其实，若无相则不知。
　　摩诃衍人言：受记为佛，上升虚空，见十方佛，此非大相耶？为佛所记当得作佛，得作佛者此是大相，舍此大相而取三十二相！三十二相，转轮圣王亦有，诸天魔王亦能化作此相。难陀、提婆达等皆有三十相，婆跋隶婆罗门有三相，摩诃迦叶妇有金色相，乃至今世人亦各各有一相、二相：若青眼、长臂、上身如师子；如是等种种或多或少，汝何以重此相？何经中言三阿僧祇劫中菩萨不种相因缘？如难陀澡浴鞞婆尸佛，愿得清净端正；于辟支佛塔，青黛涂壁，作辟支佛像，因而作愿，愿我恒得金色身相；又作迦叶佛塔中级；以此三福因缘，世世受乐，处处所生，恒得端严。是福之余，生迦毗罗婆释种中，为佛弟子，得三十大人相，清净端正，出家得阿罗汉道。佛说于五百弟子中，难陀比丘端正第一。此相易得，云何言于九十一大劫中种，余一生中得？是为大失！汝言初阿僧祇劫中，不知当作佛、不作佛；二阿僧祇劫中，知当作佛，不自称说；三阿僧祇劫中，知得作佛，能为人说。佛何处说是语？何经中有是语？若声闻法三藏中说？若摩诃衍中说？
　　迦旃延尼子弟子辈言：虽佛口三藏中不说，义理应尔，阿毗昙鞞婆沙菩萨品中如是说。
　　答曰：摩诃衍中说：初发心是时知我当作佛。如阿遮罗菩萨于长手佛边初发心时，乃至金刚坐处成佛道，于其中间，颠倒不净心不生。如首楞严三昧中四种菩萨，四种受记：有未发心而授记；有适发心而授记；有于前授记，他人尽知，己身不知；有于前授记，他人、己身尽知。汝云何言于二阿僧祇劫，知受记而不自称说？
　　复次，佛言无量阿僧祇劫作功德，欲度众生，何以故言于三阿僧祇劫？三阿僧祇劫有量有限。
　　问曰：摩诃衍中虽有此语，我亦不都信。
　　答曰：是为大失！是佛真法，佛口所说，汝无反复！汝从摩诃衍中出生，云何言我不都信？
　　复次，摩诃衍论议，此中应广说。
　　复次，说是三十二相业因缘，欲界中种，非色、无色界中种。无色界以无身无色，是三十二相是身庄严故，无色界中不得种可尔，色界中何以不得种？色界中大有诸梵王，常请佛初转法轮，是智慧清净，能求佛道，何以言不得种三十二相因缘？又言人中得种非余道，如婆伽度龙王十住菩萨，阿那婆达龙王七住菩萨，罗睺阿修罗王亦是大菩萨，复何以言余道不得种三十二相因缘？汝言人中阎浮提种，郁怛罗越不可种，有义，彼中人无吾我，著乐不利根故。劬陀尼、弗婆提二处，福德、智慧、寿命胜阎浮提，何以不得种？
　　复次，汝言一思种一相，是心弹指顷六十生灭，一心中不住，是一心中无力不住，不能分别，云何能种大人相？此大人相不应不了心得种，以是故，多思和合能种一相。如重物一人不能担，必须多人力。如是种相，要得大心多思和合，尔乃得种。以是故，名百福相。百大心思种，是名百福相，不应一思种一相。余事尚不得一思种一事，何况百福相？何以故言释迦文尼菩萨心未纯淑，弟子心纯淑；弥勒菩萨心纯淑，弟子心未纯淑？是语何处说？三藏中、摩诃衍中无是事，此言自出汝心。汝但见释迦文尼菩萨于宝窟中见弗沙佛，七日七夜以一偈赞；弥勒菩萨亦种种赞弗沙佛，但阿波陀经中不说，汝所不知。无因缘故，汝便谓弥勒弟子心未纯淑，如是皆为违失！汝言菩萨一切物能施，无所爱惜，如尸毗王为鸽故，割肉与鹰，心不悔恨。如以财宝布施，是名下布施；以身布施，是名中布施；种种施中心不著，是为上布施。汝何以赞中布施为檀波罗蜜满？此施虽心大多慈悲，有知智慧，有不知智慧。如人为父母亲属不惜身，或为主不惜身，以是故，知为鸽不惜身，是中布施。
　　问曰：菩萨为一切众生，为父为主者，为一切人故，以是故非直不惜身为檀波罗蜜满。
　　答曰：虽为一切众生，是心不清净，不知己身无吾我；不知取者无人无主；不知所施物实性，不可说一，不可说异。于是三事心著，是为不清净，于世界中得福报，不能直至佛道。如说般若波罗蜜中三事不可得，亦不著，是为具足檀波罗蜜满。如是乃至般若波罗蜜能分大地、城郭、聚落作七分，是为般若波罗蜜满。是般若波罗蜜无量无边，如大海水，诸天、圣人、阿罗汉、辟支佛，乃至初行菩萨，尚不能知其边涯，十地住菩萨乃能知，云何汝言能分大地、城郭、聚落作七分，是名般若波罗蜜满？是事是算数法，能分地是世俗般若波罗蜜中少许分，譬如大海水中一渧两渧。实般若波罗蜜名三世诸佛母，能示一切法实相。是般若波罗蜜无来处，无去处，一切处求不可得。如幻、如响、如水中月，见便失。诸圣人怜愍故，虽一相，以种种名字，说是般若波罗蜜诸佛智慧宝藏。汝言大失！汝言四种观：观时、观土地、观种族、观生处。人寿八万岁佛出，七、六、五、四、三、二万岁中佛出，世人寿百岁是佛出时。若诸佛常怜愍众生，何以止八种时中出世，余时不出？佛法不待时，如好药服时便差病，佛法亦如是不待时。
　　问曰：虽菩萨怜愍众生，诸佛不待时，过八万岁人长寿、多乐，染爱等结使厚，根钝，非可化时。若百岁后，人短寿，苦多，瞋恚等诸结使更厚。此乐时、苦时、非得道时，以是故佛不出世。
　　答曰：诸天寿出千万岁，有先世因缘，虽多乐，染爱厚，能得道。何况人中不大乐，三十六种不净，易可教化？以是故，人寿过八万岁佛应出。是中人无病心乐故，人皆利根福德，福德利根故，应易得道。
　　复次，师子鼓音王佛时，人寿十万岁；明王佛时，人寿七百阿僧祇劫；阿弥陀佛国，人寿无量阿僧祇劫，汝云何言过八万岁佛不出世？
　　问曰：摩诃衍经有此事，我法中无十方佛，唯过去释迦文尼、拘陈若等一百佛，未来弥勒等五百佛。
　　答曰：摩诃衍论中，种种因缘说三世十方佛。何以故？十方世界有老病死、淫怒痴等，以是故佛应出其国。如经中说：无老病死烦恼者，诸佛则不出世。
　　复次，多病人应有多药师。汝等声闻法，长阿含中毗沙门王以偈白佛：“稽首去、来、现在诸佛，亦复归命释迦文佛。”汝经说过去、未来、现在诸佛，言稽首释迦文尼佛，言归命。以此故知现在有余佛。若无余国佛，何以故前稽首三世佛，后别归命释迦文尼佛？此王未离欲，在释迦文尼佛所得道，敬爱心重故归命，于余佛所直稽首。
　　问曰：佛口说一世间无一时二佛出，亦不得一时二转轮王出，以是故，不应现在有余佛。
　　答曰：虽有此言，汝不解其义。佛说一三千大千世界中，无一时二佛出，非谓十方世界无现在佛也。如四天下世界中，无一时二转轮圣王出，此大福德人，无怨敌共世故，以是故四天下一转轮圣王。佛亦如是，于三千大千世界中，亦无二佛出。佛及转轮圣王，经说一种，汝何以信余四天下更有转轮圣王，而不信余三千大千世界中更有佛？
　　复次，一佛不能得度一切众生。若一佛能度一切众生者，可不须余佛，但一佛出。如诸佛法，度可度众生已而灭，如烛尽火灭，有为法无常性空故；以是故，现在应更有余佛。
　　复次，众生无量，苦亦无量，是故应有大心菩萨出，亦应有无量佛出世度诸众生。
　　问曰：如经中说：无量岁中佛时时出，譬如沤昙婆罗树华时时一出。若十方佛充满，佛便易出易得，不名为难值！
　　答曰：不尔！为一大千世界中，佛无量岁时时出，不言一切十方世界中难。亦为罪人不知恭敬，不勤精进求道，以是故语言：“佛无量岁时时一出。”又此众生众多罪报故，堕恶道中，无量劫尚不闻佛，何况见佛？以是人故，言佛出世难。
　　问曰：若现在十方多有诸佛菩萨，今一切众生罪恶苦恼，何以不来度之？
　　答曰：众生无量阿僧祇劫罪垢深厚，虽有种种余福，无见佛功德故不见佛。如偈说：

　　“好福报未近，衰罪未除却，现前不能见，大德有力人。
　　大德诸圣人，心亦无分别，慈悲一切人，一时欲令度。
　　众生福德熟，智慧根亦利，若为现度缘，即时得解脱。
　　譬如大龙王，随愿雨众雨，罪福随本行，各各如所受。”
　　问曰：若自有福德、自有智慧，如是人佛能度；若无福德、智慧，佛不度。若尔者，自有福德、智慧，不待佛度！
　　答曰：此福德、智慧，从佛因缘出。若佛不出世，诸菩萨以十善因缘、四无量意、后世罪福报，种种因缘教导。若无菩萨，有种种经中说：人得此法，行福德因缘。
　　复次，人虽有福德、智慧，若佛不出世，是世界中受报，不能得道；若佛出世，乃能得道，是为大益。譬如人虽有目，日不出时，不能有所见；要须日明，得有所见。不得言：“我有眼，何用日为？”如佛说内外因缘，能生正见：一、从他闻法；二、内自如法思惟。福德事故，能生善心；利根智慧故，能如法思惟，以是知从佛得度。如是等种种，多有违错！欲作般若波罗蜜论议故，不能复广论余事。
大智度论卷第五释初品中摩诃萨埵
　　【经】摩诃萨埵。
　　【论】问曰：云何名摩诃萨埵？
　　答曰：摩诃名大，萨埵名众生，或名勇心。此人心能为大事，不退不还大勇心故，名为摩诃萨埵。
　　复次，摩诃萨埵者，于多众生中最为上首故，名为摩诃萨埵。
　　复次，多众生中起大慈大悲，成立大乘，能行大道，得最大处故，名摩诃萨埵。
　　复次，大人相成就故，名摩诃萨埵。摩诃萨埵相者，如赞佛偈中说：

　　“唯佛一人独第一，三界父母一切智，于一切等无与等，稽首世尊希有比！
　　凡人行惠为己利，求报以财而给施；佛大慈仁无此事，怨亲憎爱以等利！”

　　复次，必能说法破一切众生及己身大邪见、大爱慢、大我心等诸烦恼故，名为摩诃萨埵。
　　复次，众生如大海，无初、无中、无后；有明知算师，于无量岁计算，不能尽竟。如佛语无尽意菩萨：“譬如十方一切世界，乃至虚空边际，合为一水，令无数无量众生，共持一发取一渧而去，更有无央数众生，如前共持一发取一渧而去，如是令彼大水悉尽无余，众生故不尽。”以是众生等无边、无量、不可数、不可思议，尽能救济，令离苦恼，著于无为安隐乐中。有此大心，欲度多众生故，名摩诃萨埵。
　　如不可思议经中，沤舍那优婆夷语须达那菩萨言：“诸菩萨摩诃萨辈，不为度一人故发阿耨多罗三藐三菩提心；亦非为二、三乃至十人故，非百、非千、非万、非十万、非百万，非一亿十百千万乃至亿亿，非为阿由他亿众生故发心；非那由他亿，非阿耶陀众生故，非频婆罗，非歌歌罗，非阿歌罗，非簸婆罗，非摩婆罗，非波陀，非多婆，非鞞婆呵，非怖摩，非念摩，非阿婆迦，非摩伽婆，非毗罗伽，非僧伽摩，非毗萨罗，非谓阎婆，非鞞阇迦，非鞞卢呵，非鞞跋帝，非鞞迦多，非兜罗，非阿婆罗那，非他婆罗，非鞞婆那婆，非藐写，非钝那耶写，非醯婆罗，非鞞婆罗，非萨遮多，非阿跋伽陀，非鞞施陀，非泥婆罗，非醯梨浮陀，非波摩陀夜，非比初婆，非阿犁浮陀，非阿犁萨写，非醯云迦，非度于多，非呵楼那，非摩楼陀，非叉夜，非乌罗多，非末殊夜摩，非三摩陀，非毗摩陀，非波摩陀，非阿满陀罗，非婆满多罗，非摩多罗，非醯兜末多罗，非鞞摩多罗，非波罗多罗，非尸婆多罗，非醯罗，非为罗，非提罗，非忮罗，非翅罗，非尸罗，非斯罗，非波罗，非弥罗，非婆罗罗，非迷楼，非企卢，非摩屠罗，非三牟罗，非阿婆夜，非剑摩罗，非摩摩罗，非阿达多，非醯楼，非鞞楼婆，非迦罗跋，非呵婆跋，非鞞婆跋，非婆婆，非阿罗婆，非娑婆婆罗，非迷罗浮罗，非摩遮罗，非陀摩罗，非婆摩陀，非尼伽摩，非阿跋多，非泥提舍，非阿叉夜，非三浮陀，非婆摩摩，非阿婆陀，非沤波罗，非波头摩，非僧佉，非伽提，非沤波伽摩，非阿僧祇，非阿僧祇阿僧祇，非无量，非无量无量，非无边，非无边无边，非无等，非无等无等，非无数，非无数无数，非不可计，非不可计不可计，非不可思议，非不可思议不可思议，非不可说，非不可说不可说，非为一国土微尘等众生故发心；非为二、三至十百千万亿千万亿阿由他、那由他，乃至不可说不可说国土微尘等众生故发心；非为一阎浮提微尘等众生故发心，非为拘陀尼，郁怛罗越，弗婆提微尘等众生故发心；非为小千世界、中千世界、大千世界微尘等众生故发心，非为二、三至十百千万亿阿由他、那由他乃至不可说不可说三千大千世界微尘等众生故发心。非为供养供给一佛故发心，乃至非为供养供给不可说不可说诸佛故发心；非为供养供给一国土微尘等诸佛故发心，乃至非为供养供给不可说不可说三千大千世界微尘等诸佛故发心。非为净一佛土故发心，乃至非为净不可说不可说三千大千世界微尘等佛土故发心。非为受持一佛法故发心，乃至非为受持不可说不可说三千大千世界微尘等佛法故发心。非为令一三千大千世界中佛种不断故发心，乃至非为令不可说不可说三千大千世界微尘等三千大千世界中佛种不断故发心。非为分别知一佛愿故发心，乃至非为分别知不可说不可说三千大千世界微尘等佛愿故发心。非为庄严一佛土故发心，乃至非为庄严不可说不可说三千大千世界微尘等佛土故发心。非为分别知一佛会弟子众故发心，乃至非为分别知不可说不可说三千大千世界微尘等佛会弟子众故发心。非为持一佛法轮故发心，乃至非为持不可说不可说三千大千世界微尘等佛法轮故发心。非为知一人诸心故，非为知一人诸根故，非为知一三千大千世界中诸劫次第相续故，非为分别断一人诸烦恼故发心；乃至非为分别断不可说不可说三千大千世界微尘等人诸烦恼故发心。”是诸菩萨摩诃萨愿言：“尽教化一切十方众生，尽供养供给一切十方诸佛，愿令一切十方诸佛土清净，心坚受持一切十方诸佛法，分别知一切诸佛土故，尽知一切诸佛弟子众故，分别知一切众生诸心故，知断一切众生诸烦恼故，尽知一切众生诸根故，诸菩萨发心住阿耨多罗三藐三菩提。如是等十门为首，乃至百千万亿阿僧祇门，是为道法门，菩萨应知应入！略说如是诸菩萨实道。一切诸法皆入皆知，智慧知故，一切佛土菩萨道中庄严故。”沤舍那言：“善男子，我愿如是：自有世界已来一切众生尽清净，一切烦恼悉断。”须达那言：“是何解脱？”沤舍那答言：“是名无忧安隐幢。我知此一解脱门，不知诸菩萨大心如大海水，一切诸佛法能持能受。诸菩萨心不动，如须弥山；诸菩萨如药王，能除一切诸烦恼；诸菩萨如日，能除一切暗；诸菩萨如地，能含受一切众生；诸菩萨如风，能益一切众生；诸菩萨如火，能烧一切外道诸烦恼；诸菩萨如云，能雨法水；诸菩萨如月，福德光明能照一切；诸菩萨如释提桓因，守护一切众生。是菩萨道法甚深，我云何能尽知？”以是诸菩萨生大愿，欲得大事，欲至大处故，名摩诃萨埵。
　　复次，是般若波罗蜜经中，摩诃萨埵相，佛自说如是如是相，是摩诃萨埵相。舍利弗、须菩提、富楼那等诸大弟子各各说。彼品，此中应广说。
释初品中菩萨功德
　　【经】皆得陀罗尼及诸三昧，行空、无相、无作，已得等忍。
　　【论】问曰：何以故以此三事次第赞菩萨摩诃萨？
　　答曰：欲出诸菩萨实功德故，应赞则赞，应信则信。以一切众生所不能信甚深清净法赞菩萨。
　　复次，先说菩萨摩诃萨名字，未说所以为菩萨摩诃萨。以得诸陀罗尼，三昧及忍等诸功德故，名为菩萨摩诃萨。
　　问曰：已知次第义，何以名陀罗尼？云何陀罗尼？
　　答曰：陀罗尼，秦言能持，或言能遮。能持者，集种种善法，能持令不散不失。譬如完器盛水，水不漏散。能遮者，恶不善根心生，能遮令不生；若欲作恶罪，持令不作，是名陀罗尼。是陀罗尼，或心相应，或心不相应；或有漏，或无漏；无色不可见无对；一持、一入、一阴摄（法持法入行阴）；九智知（除尽智）；一识识（一意识）；阿毗昙法陀罗尼义如是。
　　复次，得陀罗尼菩萨，一切所闻法，以念力故，能持不失。
　　复次，是陀罗尼法，常逐菩萨，譬如间日疟病；是陀罗尼不离菩萨，譬如鬼著；是陀罗尼常随菩萨，如善不善律仪。
　　复次，是陀罗尼持菩萨，不令堕二地坑。譬如慈父爱子，子欲堕坑，持令不堕。
　　复次，菩萨得陀罗尼力故，一切魔王、魔民、魔人无能动，无能破，无能胜。譬如须弥山，凡人口吹不能令动。
　　问曰：是陀罗尼有几种？
　　答曰：是陀罗尼甚多。有闻持陀罗尼，得是陀罗尼者，一切语言诸法，耳所闻者，皆不忘失。复有分别知陀罗尼，得是陀罗尼者，诸众生、诸法，大小好丑，分别悉知。如偈说：

　　“诸象马金，木石诸衣，男女及水，种种不同。
　　诸物名一，贵贱理殊，得此总持，悉能分别。”

　　复有入音声陀罗尼，菩萨得此陀罗尼者，闻一切语言音，不喜不瞋。若一切众生如恒河沙等劫，恶言骂詈，心不憎恨。
　　问曰：菩萨诸漏未尽，云何能如恒河沙等劫忍此诸恶？
　　答曰：我先言：“得此陀罗尼力故能尔。”
　　复次，是菩萨虽未尽漏，大智利根，能思惟除遣瞋心，作是念：“若耳根不到声边，恶声著谁？又如骂声，闻便直过，若不分别，谁当瞋者？凡人心著吾我，分别是非而生恚恨。”
　　复次，若人能知语言随生随灭，前后不俱，则无瞋恚。亦知诸法内无有主，谁骂谁瞋？若有人闻殊方异语，此言为好，彼以为恶，好恶无定，虽骂不瞋。若有人知语声无定，则无瞋喜。如亲爱骂之，虽骂不恨；非亲恶言，闻则生恚。如遭风雨，则入舍持盖；如地有刺，则著靴鞋；大寒燃火，热时求水；如是诸患，但求遮法而不瞋之。骂詈诸恶，亦复如是，但以慈悲息此诸恶，不生瞋心。
　　复次，菩萨知诸法不生不灭，其性皆空。若人瞋恚骂詈，若打若杀，如梦如化，谁瞋谁骂？
　　复次，若有人如恒河沙等劫众生，赞叹供养，衣食、卧具、医药、华香、缨络，得忍菩萨其心不动，不喜不著。
　　问曰：已知菩萨种种不瞋因缘，未知实赞功德而亦不喜？
　　答曰：知种种供养恭敬，是皆无常。今有因缘故，来赞叹供养；后更有异因缘则瞋恚，若打若杀，是故不喜。
　　复次，“以我有功德智慧故，来赞叹供养，是为赞叹功德，非赞我也，我何以喜？”
　　复次，“是人自求果报故，于我所作因缘，供养我作功德。譬如人种榖，溉灌修理，地亦不喜。”
　　复次，“若人供养我，我若喜受者，我福则薄，于他亦少，是故不喜。”
　　复次，菩萨观一切法如梦如响，谁赞谁喜？“我于三界中未得脱，诸漏未尽，未得佛道，云何得赞而喜？若应喜者，唯佛一人。何以故？一切功德都已满故。”是故菩萨得种种赞叹、供养、供给，心不生喜。如是等相，名为入音声陀罗尼。
　　复有名寂灭陀罗尼、无边旋陀罗尼、随地观陀罗尼、威德陀罗尼、华严陀罗尼、净音陀罗尼、虚空藏陀罗尼、海藏陀罗尼、分别诸法地陀罗尼、明诸法义陀罗尼。如是等略说五百陀罗尼门，若广说则无量。以是故，言诸菩萨皆得陀罗尼。
　　诸三昧者，三三昧：空、无作、无相。有人言：“观五阴无我、无我所，是名为空；住是空三昧，不为后世故起三毒，是名无作；缘离十相法：五尘、男、女、生、住、灭故，是名无相。”有人言：“住是三昧中，知一切诸法实相，所谓毕竟空，是名空三昧。”知是空已无作，云何无作？不观诸法若空若不空、若有若无等。如佛说法句中偈：

　　“见有则恐怖，见无亦恐怖；是故不著有，亦复不著无。”

　　是名无作三昧。云何无相三昧？一切法无有相，一切法不受不著，是名无相三昧。如偈说：

　　“言语已息，心行亦灭，不生不灭，如涅槃相。”

　　复次，十八空，是名空三昧；种种（五道生，有本、有死、有中、有业）有中心不求，是名无作三昧；一切诸相破坏不忆念，是名无相三昧。
　　问曰：有种种禅定法，何以故独称此三三昧？
　　答曰：是三三昧中，思惟近涅槃故，令人心不高不下，平等不动，余处不尔。以是故，独称是三三昧。余定中或爱多，或慢多，或见多；是三三昧中第一实义实利，能得涅槃门。以是故，诸禅定法中，以是三定法为三解脱门。亦名为三三昧，是三三昧实三昧故，余定亦得名定。
　　复次，除四根本禅，从未到地乃至有顶地，名为定，亦名三昧，非禅。四禅亦名定，亦名禅，亦名三昧。诸余定亦名定，亦名三昧，如四无量、四辩、六通、八背舍、八胜处、九次第定、十一切处等诸定法。复有人言：“一切三昧法有二十三种。”有言：“六十五种。”有言：“五百种。”摩诃衍最大故，无量三昧，所谓遍法性庄严三昧、能照一切三世法三昧、不分别知观法性底三昧、入无底佛法三昧、如虚空无底无边照三昧、如来力行观三昧、佛无畏庄严力颦呻三昧、法性门旋藏三昧、一切世界无碍疾遍月三昧、遍庄严法云光三昧，菩萨得如是等无量三昧。
　　复次，般若波罗蜜摩诃衍义品中，略说则有一百八三昧：初名首楞严三昧，乃至虚空不著不染三昧；广说则无量三昧。以是故，说诸菩萨得诸三昧，行空、无相、无作者。
　　问曰：前言菩萨得诸三昧，何以故复言行空、无相、无作？
　　答曰：前说三昧名，未说相，今欲说相，是故言行空、无作、无相。若有人行空、无相、无作，是名得实相三昧。如偈说：

　　“若持戒清净，是名实比丘；若有能观空，是名得三昧。
　　若有能精进，是名行道人；若有得涅槃，是名为实乐。”

　　已得等忍者，问曰：云何等？云何忍？
　　答曰：有二种等：众生等、法等。忍亦二种：众生忍、法忍。
　　云何众生等？一切众生中，等心、等念、等爱、等利，是名众生等。
　　问曰：慈悲力故，于一切众生中应等念，不应等观。何以故？菩萨行实道，不颠倒，如法相，云何于善人、不善人、大人、小人及畜生，一等观？不善人中实有不善相，善人中实有善相，大人、小人，人及畜生亦尔。如牛相牛中住，马相马中住，牛相非马中，马相非牛中，马不作牛故。众生各各相，云何一等观而不堕颠倒？
　　答曰：若善相不善相是实，菩萨应堕颠倒。何以故？破诸法故。以诸法非实善相、非实不善相，非多相、非少相，非人、非畜生，非一、非异；以是故，汝难非也。如说诸法相偈：

　　“不生不灭，不断不常，不一不异，不去不来；
　　因缘生法，灭诸戏论，佛能说是，我今当说。”

　　复次，一切众生中，不著种种相，众生相、空相，一等无异；如是观，是名众生等。若人是中心等无碍，直入不退，是名得等忍。得等忍菩萨，于一切众生不瞋不恼，如慈母爱子。如偈说：

　　“观声如呼响，身行如镜像；如此得观人，云何而不忍？”

　　是名众生等忍。
　　云何名法等忍？善法、不善法，有漏、无漏，有为、无为等法，如是诸法入不二法门，入实法相门，如是入竟。是中深入诸法实相时，心忍直入，无诤无碍，是名法等忍。如偈说：

　　“诸法不生不灭，非不生非不灭，
　　亦不生灭，非不生灭，
　　亦非不生灭，非非不生灭。”

　　已得解脱（于邪见得离故言解脱），空、非空（于空不取故言非）是等悉舍，灭诸戏论，言语道断，深入佛法，心通无碍，不动不退，名无生忍，是助佛道初门。以是故，说已得等忍。
　　【经】得无碍陀罗尼。
　　【论】问曰：前已说诸菩萨得陀罗尼，今何以复说得无碍陀罗尼？
　　答曰：无碍陀罗尼最大故。如一切三昧中，三昧王三昧最大，如人中之王，如诸解脱中无碍解脱，如是一切诸陀罗尼中，无碍陀罗尼大，以是故重说。
　　复次，先说诸菩萨得陀罗尼，不知是何等陀罗尼。有小陀罗尼，如转轮圣王、仙人等所得；闻持陀罗尼、分别众生陀罗尼、归命救护不舍陀罗尼，如是等小陀罗尼，余人亦有。是无碍陀罗尼，外道、声闻、辟支佛、新学菩萨皆悉不得；唯无量福德智慧大力诸菩萨，独有是陀罗尼，以是故别说。
　　复次，是菩萨辈自利已具足，但欲益彼，说法教化无尽，以无碍陀罗尼为根本。以是故，诸菩萨常行无碍陀罗尼。
　　【经】悉是五通。
　　【论】如意、天眼、天耳、他心智、自识宿命。
　　云何如意？如意通有三种：能到、转变、圣如意。能到有四种：一者、身能飞行，如鸟无碍；二者、移远令近，不往而到；三者、此没彼出；四者、一念能至。转变者，大能作小，小能作大，一能作多，多能作一，种种诸物皆能转变。外道辈转变，极久不过七日；诸佛及弟子转变自在，无有久近。圣如意者，外六尘中不可爱不净物，能观令净；可爱净物，能观令不净；是圣如意法，唯佛独有。是如意通，从四如意足生；是如意足通等，色缘故次第生，不可一时得。
　　天眼通者，于眼得色界四大造清净色，是名天眼。天眼所见，自地及下地六道中众生诸物，若近若远、若粗若细诸色，无不能照。是天眼有二种：一者、从报得，二者、从修得。是五通中天眼从修得，非报得。何以故？常忆念种种光明得故。有人言：“是诸菩萨辈得无生法忍力故，六道中不摄，但为教化众生故，以法身现于十方三界中。未得法身菩萨，或修得，或报得。”
　　问曰：是诸菩萨功德，胜阿罗汉、辟支佛，何以故赞凡夫所共小功德天眼，不赞诸菩萨慧眼、法眼、佛眼？
　　答曰：有三种天：一、假号天；二、生天；三、清净天。转轮圣王、诸余大王等，是名假号天；从四天王天，乃至有顶生处，是名生天；诸佛、法身菩萨、辟支佛、阿罗汉，是名清净天。是清净天修得天眼，是谓天眼通。佛、法身菩萨清净天眼，一切离欲五通凡夫所不能得，声闻、辟支佛亦所不得。所以者何？小阿罗汉小用心，见一千世界；大用心，见二千世界。大阿罗汉小用心，见二千世界；大用心，见三千大千世界。辟支佛亦尔。是名天眼通。
　　云何名天耳通？于耳得色界四大造清净色，能闻一切声：天声、人声、三恶道声。云何得天耳通修得？常忆念种种声，是名天耳通。
　　云何识宿命通？本事常忆念：日月年岁至胎中，乃至过去世中，一世、十世、百世、千万亿世，乃至大阿罗汉、辟支佛知八万大劫；诸大菩萨及佛知无量劫，是名识宿命通。
　　云何名知他心通？知他心若有垢、若无垢。自观心生、住、灭时，常忆念故得。
　　复次，观他人喜相、瞋相、怖相、畏相，见此相已，然后知心，是为他心智初门。
　　是五通略说。
　　【经】言必信受。
　　【论】天、人、龙、阿修罗等，及一切大人，皆信受其语，是不绮语报故。诸绮语报者，虽有实语，一切人皆不信受。如偈说：

　　“有堕饿鬼中，火焰从口出，四向发大声，是为口过报！
　　虽复多闻见，在大众说法，以不诚信业，人皆不信受。
　　若欲广多闻，为人所信受，是故当至诚，不应作绮语！”
　　【经】无复懈怠。
　　【论】懈怠，破在家人财利、福利，破出家人生天乐、涅槃乐。在家、出家名声俱灭，大失大贼，无过懈怠。如偈说：

　　“懈怠没善心，痴暗破智明，妙愿皆为灭，大业亦已失！”

　　以是故，说无复懈怠。
　　【经】已舍利养、名闻。
　　【论】是利养法如贼，坏功德本。譬如天雹，伤害五榖；利养、名闻亦复如是，坏功德苗，令不增长。如佛说譬喻：“如毛绳缚人，断肤截骨；贪利养人断功德本，亦复如是。”如偈说：

　　“得入栴檀林，而但取其叶；既入七宝山，而更取水精；
　　有人入佛法，不求涅槃乐，反求利供养，是辈为自欺！
　　是故佛弟子，欲得甘露味，当弃舍杂毒，勤求涅槃乐！
　　譬如恶雹雨，伤害于五榖；若著利供养，破惭愧头陀。
　　今世烧善根，后世堕地狱；如提婆达多，为利养自没。”

　　以是故，言已舍利养、名闻。
　　【经】说法无所悕望。
　　【论】大慈怜愍，为众说法，不为衣食、名声、势力故说，大慈悲故，心清净故，得无生法忍故。如偈说：

　　“多闻辩慧巧言语，美说诸法转人心，自不如法行不正，譬如云雷而不雨。
　　博学多闻有智慧，讷口拙言无巧便，不能显发法宝藏，譬如无雷而小雨。
　　不广学问无智慧，不能说法无好行，是弊法师无惭愧，譬如小云无雷雨。
　　多闻广智美言语，巧说诸法转人心，行法心正无所畏，如大云雷澍洪雨。
　　法之大将持法镜，照明佛法智慧藏，持诵广宣振法铃，如海中船渡一切。
　　亦如蜂王集诸味，说如佛言随佛意，助佛明法度众生，如是法师甚难值！”
　　【经】度甚深法忍。
　　【论】云何甚深法？十二因缘，是名甚深法。如佛告阿难：“是十二因缘法甚深，难解难知！”
　　复次，依过去、未来世生六十二邪见网永离，是名甚深法。如佛语比丘：“凡夫无闻，若欲赞佛，所赞甚少，所谓若赞戒清净，若赞离诸欲。若能赞是甚深难解难知法，是为实赞佛。”是中，梵网经应广说。
　　复次，三解脱门，是名甚深法。如佛说般若波罗蜜中，诸天赞言：“世尊，是法甚深！”佛言：“甚深法者，空则是义，无作、无相则是义。”
　　复次，解一切诸法相，实不可破、不可动，是名甚深法。
　　复次，除内心想智力，但定心诸法清净实相中住。譬如热气盛，非黄见黄；心想智力故，于诸法转观，是名浅法。譬如人眼清净无热气，如实见黄是黄；如是除内心想智力，慧眼清净，见诸法实相。譬如真水精，黄物著中则随作黄色，青、赤、白色皆随色变；心亦如是，凡夫人内心想智力故，见诸法异相。观诸法实相，非空非不空，不有非不有；是法中深入不转，无所挂碍，是名度深法忍。度名得甚深法，具足满，无所碍，得度彼岸，是名为度。
　　【经】得无畏力。
　　【论】诸菩萨四无所畏力成就。
　　问曰：如菩萨所作未办，未得一切智，何以故说得四无所畏？
　　答曰：无所畏有二种：菩萨无所畏，佛无所畏。是诸菩萨虽未得佛无所畏，得菩萨无所畏，是故名为得无畏力。
　　问曰：何等为菩萨四无所畏？
　　答曰：一者、一切闻能持故，得诸陀罗尼故，常忆念不忘故，众中说法无所畏。二者、知一切众生欲解脱因缘，诸根利钝，随其所应而为说法故，菩萨在大众中说法无所畏。三者、不见若东方、南西北方、四维、上、下，有来难问，令我不能如法答者；不见如是少许相故，于众中说法无所畏。四者、一切众生听受问难，随意如法答，能巧断一切众生疑故。菩萨在大众中说法无所畏。
　　【经】过诸魔事。
　　【论】魔有四种：一者、烦恼魔，二者、阴魔，三者、死魔，四者、他化自在天子魔。是诸菩萨得菩萨道故，破烦恼魔；得法性身故，破阴魔；得道、得法性身故，破死魔；常一心故，一切处心不著故，入不动三昧故，破他化自在天子魔。以是故，说过诸魔事。
　　复次，是般若波罗蜜觉魔品中，佛自说魔业、魔事，是魔业、魔事尽已过故，是名已过魔事。
　　复次，除诸法实相，余残一切法，尽名为魔。如诸烦恼、结、使，欲、缚、取、缠，阴、界、入，魔王、魔民、魔人，如是等尽名为魔。
　　问曰：何处说欲缚等诸结使名魔？
　　答曰：杂藏经中，佛说偈语魔王：

　　“欲是汝初军，忧愁军第二，饥渴军第三，爱军在第四，
　　第五眠睡军，怖畏军第六，疑为第七军，含毒军第八，
　　第九军利养，著虚妄名闻，第十军自高，轻慢于他人。
　　汝军等如是，一切世间人，及诸一切天，无能破之者。
　　我以智慧箭，修定智慧力，摧破汝魔军，如坏瓶没水。
　　一心修智慧，以度于一切；我弟子精进，常念修智慧，
　　随顺如法行，必得至涅槃。汝虽不欲放，到汝不到处！
　　是时魔王闻，愁忧即灭去；是魔恶部党，亦复没不现！”

　　是名诸结使魔。
　　问曰：五众、十八界、十二入，何处说是魔？
　　答曰：莫拘罗山中，佛教弟子罗陀：“色众是魔，受、想、行、识亦如是。”
　　复次，若欲作未来世作色身，是为动处；若欲作无色身，是亦为动处；若欲作有想、无想、非有想非无想身，是为一切动处。动是魔缚，不动则不缚，从恶得脱。此中说众、界、入，是魔；自在天子魔，魔民、魔人即是魔，不须说。
　　问曰：何以名魔？
　　答曰：夺慧命，坏道法功德善本，是故名为魔。诸外道人辈言：“是名欲主，亦名华箭，亦名五箭，破种种善事。”佛法中名为魔罗，是业是事，名为魔事。是何等魔事？如觉魔品中说。
　　复次，人展转世间受苦乐，结使因缘，亦魔王力因缘。是魔名诸佛怨仇，一切圣人贼，破一切逆流人事，不喜涅槃，是名魔。是魔有三事：戏笑语言，歌舞邪视，如是等从爱生；缚打鞭拷，刺割斫截，如是等从瞋生；炙身、自冻，拔发、自饿，入火、赴渊、投岩，如是等从愚痴生。又大过失不净，染著世间，皆是魔事。憎恶利益，不用涅槃及涅槃道，亦是魔事。没大苦海，不自觉知。如是等无量，皆是魔事。已弃已舍，是为过诸魔事。
　　【经】一切业障悉得解脱。
　　【论】一切恶业得解脱，是名业障得解脱。
　　问曰：若三种障：烦恼障、业障、报障。何以舍二障，但说业障？
　　答曰：三障中业力最大故，积集诸业，乃至百千万劫中，不失、不烧、不坏，与果报合时不亡。是诸业能久住，和合时与果报；如榖草子在地中，得时节而生，不失不坏。是诸佛一切智，第一尊重，如须弥山王，尚不能转是诸业，何况凡人？如偈说：

　　“生死轮载人，诸烦恼结业，大力自在转，无人能禁止。
　　先世业自作，转为种种形，业力为最大，世界中无比！
　　先世业自在，将人受果报，业力故轮转，生死海中回。
　　大海水干竭，须弥山地尽，先世因缘业，不烧亦不尽。
　　诸业久和集，造者自逐去，譬如债物主，追逐人不置。
　　是诸业果报，无有能转者，亦无逃避处，非求哀可免。
　　三界中众生，追之不暂离，如珂梨罗刺，是业佛所说。
　　如风不入实，水流不仰行，虚空不受害，无业亦如是。
　　诸业无量力，不逐非造者；果报时节来，不亡亦不失。
　　从地飞上天，从天入雪山，从雪山入海，一切处不离。
　　常恒随逐我，无一时相舍，直至无失时，如星流趣月。”

　　以是故，说一切诸业障悉得解脱。
　　【经】巧说因缘法。
　　【论】十二因缘生法，种种法门能巧说烦恼、业、事，次第展转相续生，是名十二因缘。是中无明、爱、取三事，名烦恼；行、有二事，名业；余七分，名事。是十二因缘，初二过去世摄，后二未来世摄，中八现前世摄。是略说三事：烦恼，业，苦；是三事展转更互为因缘：是烦恼业因缘，业苦因缘，苦苦因缘，苦烦恼因缘，烦恼业因缘，业苦因缘，苦苦因缘，是名展转更互为因缘。过去世一切烦恼，是名无明。从无明生业，能作世界果，故名为行。从行生垢心，初身因，如犊子识母，自相识故，名为识。是识共生无色四阴，及是所住色，是名名色。是名色中生眼等六情，是名六入。情、尘、识合，是名为触。从触生受。受中心著，是名渴爱。渴爱因缘求，是名取。从取后世因业，是名有。从有还受后世五众，是名生。从生五众熟坏，是名老死。老死生忧、悲、哭、泣，种种愁恼，众苦和合集。若一心观诸法实相清净，则无明尽，无明尽故行尽，乃至众苦和合集皆尽。是十二因缘相，如是能方便不著邪见，为人演说，是名为巧。
　　复次，是十二因缘观中，断法爱，心不著，知实相，是名为巧。如说般若波罗蜜不可尽品中，佛告须菩提：“痴如虚空不可尽，行如虚空不可尽，乃至众苦和合集如虚空不可尽。菩萨当作是知！作是知者，为舍痴际，应无所入。”作是观十二因缘起者，则为坐道场，得萨婆若。
　　【经】从阿僧祇劫已来发大誓愿。
　　【论】阿僧祇义，菩萨义品中已说。劫义，佛譬喻说：“四十里石山，有长寿人百岁过，持细软衣一来拂拭，令是大石山尽，劫故未尽。四十里大城，满中芥子，不[既/木]令平；有长寿人百岁过，一来取一芥子，芥子尽，劫故不尽。菩萨如是无数劫，发大正愿度脱众生。”愿名大心要誓，必度一切众生，断诸结使，成阿耨多罗三藐三菩提，是名为愿。
　　【经】颜色和悦，常先问讯，所语不粗。
　　【论】瞋恚本拔故，嫉妒除故，常修大慈、大悲、大喜、大舍故，四种邪语断故，得颜色和悦。如偈说：

　　“若见乞道人，能以四种待；初见好眼视，迎逆敬问讯，
　　床座好供养，充满施所欲；布施心如是，佛道如在掌。
　　若能除四邪，口过妄语毒，两舌恶绮语，得大美果报。
　　善软人求道，欲度诸众生，除四邪口业，譬如马有辔！”
　　【经】于大众中得无所畏。
　　【论】大德故，坚实功德智慧故，得最上辩陀罗尼故，于大众中得无所畏。如偈说：

　　“内心智德薄，外善以美言；譬如竹无内，但示有其外。
　　内心智德厚，外善以法言；譬如妙金刚，中外力具足。”

　　复次，无畏法成就故，端正、贵族、大力，持戒、禅定、智慧、语议等皆成就，是故无所畏。以是故，于大众中无所畏。如偈说：

　　“少德无智慧，不应处高座，如豺见师子，窜伏不敢出。
　　大智无所畏，应处师子座，譬如师子吼，众兽皆怖畏！”

　　无量无边智慧福德力集，故无所畏。如偈说：

　　“若人灭众恶，乃至无小罪，如是大德人，无愿而不满。
　　是人大智慧，世界中无恼，是故如此人，生死涅槃一。”

　　复次，独得菩萨无所畏故，如毗那婆那王经中说。菩萨独得四无所畏，如先说。
　　【经】无数亿劫说法巧出。
　　【论】不放逸等诸善根，自身好修。是诸菩萨，非一世、二三世，乃至无量阿僧祇劫集功德智慧。如偈说：

　　“为众生故发大心，若有不敬而慢者，其罪甚大不可说，何况而复加恶者！”

　　复次，是菩萨无数无量劫中，修身、修戒、修心、修慧；生灭缚解中，自了了知诸法实相。有三种解：闻解、义解、得解。种种说法门中，无所挂碍，皆得说法方便、智慧波罗蜜。是诸菩萨所说，如圣人语，皆应信受。如偈说：

　　“有慧无多闻，是不知实相；譬如大暗中，有目无所见。
　　多闻无智慧，亦不知实相；譬如大明中，有灯而无目。
　　多闻利智慧，是所说应受；无闻亦无智，是名人身牛。”
　　问曰：应言无数亿劫巧说法，复何以言出？
　　答曰：于无智人中，及弟子中说法易；若多闻利智善论议人中说法难。若小智法师，是中退缩；若大学多闻，问难中大胆欣豫，一切众中有大威德。如天会经中偈说：

　　“面目齿光明，普照于大会；映夺诸天光，种种皆不现。”

　　以是故，名为无数亿劫巧说法中能得出。
大智度论卷第六释初品中十喻
　　【经】解了诸法，如幻、如焰、如水中月、如虚空、如响、如揵闼婆城、如梦、如影、如镜中像、如化。
　　【论】是十喻，为解空法故。
　　问曰：若一切诸法空如幻，何以故诸法有可见、可闻、可嗅、可尝、可触、可识者？若实无所有，不应有可见乃至可识。
　　复次，若无而妄见者，何以不见声、闻色？若皆一等空无所有，何以有可见、不可见者？如一指第一甲无，第二甲亦无，何以不见第二甲，独见第一甲？以是故，知第一甲实有，故可见；第二甲实无，故不可见。
　　答曰：诸法相虽空，亦有分别可见、不可见。譬如幻化象、马及种种诸物，虽知无实，然色可见、声可闻，与六情相对，不相错乱。诸法亦如是，虽空而可见、可闻，不相错乱。
　　如德女经说：德女白佛言：“世尊，如无明内有不？”佛言：“不！”“外有不？”佛言：“不！”“内外有不？”佛言：“不！”“世尊，是无明从先世来不？”佛言：“不！”“从此世至后世不？”佛言：“不！”“是无明有生者灭者不？”佛言：“不！”“有一法定实性，是名无明不？”佛言：“不！”尔时，德女复白佛言：“若无明无内、无外，亦无内外，不从先世至今世、今世至后世，亦无真实性者，云何从无明缘行乃至众苦集？世尊，譬如有树，若无根者，云何得生茎节枝叶华果？”佛言：“诸法相虽空，凡夫无闻无智故，而于中生种种烦恼、烦恼因缘，作身、口、意业，业因缘作后身，身因缘受苦受乐。是中无有实作烦恼，亦无身、口、意业，亦无有受苦乐者。譬如幻师，幻作种种事。于汝意云何？是幻所作内有不？”答言：“不！”“外有不？”答言：“不！”“内外有不？”答言：“不！”“从先世至今世，今世至后世不？”答言：“不！”“幻所作有生者灭者不？”答言：“不！”“实有一法是幻所作不？”答言：“不！”佛言：“汝颇见颇闻幻所作伎乐不？”答言：“我亦闻亦见。”佛问德女：“若幻空，欺诳无实，云何从幻能作伎乐？”德女白佛言：“世尊，是幻相法尔，虽无根本而可闻见。”佛言：“无明亦如是，虽不内有，不外有，不内外有，不先世至今世、今世至后世，亦无实性，无有生者、灭者，而无明因缘诸行生，乃至众苦集。如幻息，幻所作亦息；无明亦尔，无明尽，行亦尽，乃至众苦集皆尽。”
　　复次，是幻譬喻示众生，一切有为法空不坚固。如说：一切诸行如幻，欺诳小儿，属因缘，不自在，不久住。是故说诸菩萨知诸法如幻。
　　如焰者，焰以日光风动尘故，旷野中如野马，无智人初见谓为水。男相、女相亦如是，结使烦恼日光诸行尘，邪忆念风，生死旷野中转，无智慧者谓为一相，为男、为女，是名如焰。
　　复次，若远见焰，想为水，近则无水相。无智人亦如是，若远圣法，不知无我，不知诸法空，于阴、界、入性空法中，生人相、男相、女相；近圣法，则知诸法实相，是时虚诳种种妄想尽除。以是故，说诸菩萨知诸法如焰。
　　如水中月者，月在虚空中，影现于水；实法相月，在如、法性、实际虚空中，凡人心水中有我、我所相现。以是故，名如水中月。
　　复次，如小儿见水中月，欢喜欲取，大人见之则笑。无智人亦如是，身见故，见有吾我；无实智故，见种种法；见已欢喜，欲取诸相，男相、女相等；诸得道圣人笑之。如偈说：

　　“如水中月焰中水，梦中得财死求生；有人于此实欲得，是人痴惑圣所笑！”

　　复次，譬如静水中见月影，扰水则不见。无明心静水中，见吾我、憍慢诸结使影；实智慧杖扰心水，则不见吾我等诸结使影。以是故，说诸菩萨知诸法如水中月。
　　如虚空者，但有名而无实法；虚空非可见法，远视故，眼光转见缥色。诸法亦如是，空无所有，人远无漏实智慧故，弃实相，见彼我、男女、屋舍、城郭等种种杂物心著。如小儿仰视青天，谓有实色，有人飞上极远而无所见，以远视故，谓为青色。诸法亦如是，以是故，说如虚空。
　　复次，如虚空性常清净，人谓阴曀为不净。诸法亦如是，性常清净，淫欲、瞋恚等曀故，人谓为不净。如偈说：

　　“如夏月天雷电雨，阴云覆曀不清净；凡夫无智亦如是，种种烦恼常覆心。
　　如冬天日时一出，常为昏气雪阴曀；虽得初果第二道，犹为欲染之所蔽。
　　若如春天日欲出，时为阴云所覆曀；虽离欲染第三果，余残痴慢犹覆心。
　　若如秋日无云曀，亦如大海水清净；所作已办无漏心，罗汉如是得清净。”

　　复次，虚空无初、无中、无后，诸法亦如是。
　　复次，如摩诃衍中，佛语须菩提：“虚空无前世，亦无中世，亦无后世，诸法亦如是。”彼经，此中应广说。是故说诸法如虚空。
　　问曰：虚空实有法。何以故？若虚空无实法者，若举若下，若来若往，若屈若申，若出若入等，有所作应无有，以无动处故。
　　答曰：若虚空法实有，虚空应有住处。何以故？无住处则无法。若虚空在孔中住，是为虚空在虚空中住，以是故，不应孔中住。若在实中住，是实非空，则不得住，无所受故。
　　复次，汝言住处是虚空，如石壁实中无有住处，若无住处则无虚空，以虚空无住处，故无虚空。
　　复次，无相故无虚空。诸法各各有相，相有故知有法，如地坚相、水湿相、火热相、风动相、识识相、慧解相、世间生死相、涅槃永灭相。是虚空，无相故无。
　　问曰：虚空有相，汝不知故言无，无色处是虚空相。
　　答曰：不尔！无色是名破色，更无异法，如灯灭。以是故，无有虚空相。
　　复次，是虚空法无。何以故？汝因色故，以无色处是虚空相。若尔者，色未生时，则无虚空相。
　　复次，汝谓色是无常法，虚空是有常法；色未有时，应先有虚空法，以有常故。若色未有，则无无色处；若无无色处，则无虚空相；若无相，则无法。以是故，虚空但有名而无实。诸法亦如是，但有假名而无实，以是故，诸菩萨知诸法如虚空。
　　如响者，若深山狭谷中，若深绝涧中，若空大舍中，若语声，若打声，从声有声，名为响。无智人谓为有人语声，智者心念是声无人作，但以声触故名为响；响事空，能诳耳根。如人欲语时，口中风名忧陀那，还入至脐，触脐响出，响出时触七处退，是名语言。如偈说：

　　“风名忧陀那，触脐而上去；是风七处触，项及龂齿唇，
　　舌咽及以胸，是中语言生。愚人不解此，惑著起瞋痴；
　　中人有智慧，不瞋亦不著，亦复不愚痴，但随诸法相。
　　曲直及屈伸，去来现语言，都无有作者。是事是幻耶？
　　为机关木人？为是梦中事？我为热气闷，有是为无是？
　　是事谁能知？是骨人筋缠，能作言语声，如镕金投水。”

　　以是故，言诸菩萨知诸法如响。
　　如揵闼婆城者，日初出时，见城门、楼橹、宫殿、行人出入，日转高转灭；此城但可眼见而无有实，是名揵闼婆城。有人初不见揵闼婆城，晨朝东向见之，意谓实乐；疾行趣之，转近转失，日高转灭；饥渴闷极，见热气如野马，谓之为水，疾走趣之，转近转灭；疲极困厄，至穷山狭谷中，大唤啼哭，闻有响应，谓有居民，求之疲极而无所见；思惟自悟，渴愿心息。无智人亦如是，空众、界、入中，见吾我及诸法，淫瞋心著，四方狂走，求乐自满，颠倒欺诳，穷极懊恼；若以智慧知无我、无实法者，是时颠倒愿息。
　　复次，揵闼婆城非城，人心想为城；凡夫亦如是，非身想为身，非心想为心。
　　问曰：一事可知，何以多喻？
　　答曰：我先已答，是摩诃衍如大海水，一切法尽摄。摩诃衍多因缘故，多譬喻无咎。
　　复次，是菩萨甚深利智故，种种法门、种种因缘、种种喻坏诸法，为人解故，应多引喻。
　　复次，一切声闻法中，无揵闼婆城喻，有种种余无常喻：色如聚沫，受如泡，想如野马，行如芭蕉，识如幻，及幻网经中空譬喻。以是揵闼婆城喻异故，此中说。
　　问曰：声闻法中以城喻身，此中何以说揵闼婆城喻？
　　答曰：声闻法中，城喻众缘实有，但城是假名；揵闼婆城众缘亦无，如旋火轮，但惑人目。声闻法中为破吾我故，以城为喻；此中菩萨利根深入诸法空中故，以揵闼婆城为喻。以是故说如揵闼婆城。
　　如梦者，如梦中无实事，谓之有实，觉已知无而还自笑；人亦如是，诸结使眠中，实无而著，得道觉时，乃知无实，亦复自笑。以是故言如梦。
　　复次，梦者眠力故，无法而见；人亦如是，无明眠力故，种种无而见有，所谓我、我所，男、女等。
　　复次，梦中无喜事而喜，无瞋事而瞋，无怖事而怖；三界众生亦如是，无明眠故，不应瞋而瞋，不应喜而喜，不应怖而怖。
　　复次，梦有五种：若身中不调，若热气多，则多梦见火，见黄、见赤；若冷气多，则多见水、见白；若风气多，则多见飞、见黑；又复所闻见事多思惟念故，则梦见；或天与梦，欲令知未来事故。是五种梦，皆无实事而妄见。人亦如是，五道中众生，身见力因缘故，见四种我：色阴是我，色是我所，我中色，色中我。如色，受、想、行、识亦如是：四五二十，得道实智慧觉已，知无实。
　　问曰：不应言梦无实。何以故？识心得因缘便生；梦中识有种种缘，若无此缘，云何生识？
　　答曰：无也！不应见而见，梦中见人头有角，或梦见身飞虚空，人实无角，身亦不飞，是故无实。
　　问曰：实有人头，余处亦实有角，以心惑故，见人头有角。实有虚空，亦实有飞者，以心惑故，自见身飞，非无实也。
　　答曰：虽实有人头，虽实有角，但人头生角者，是妄见。
　　问曰：世界广大，先世因缘，种种不同；或有余国，人头生角，或一手一足，有一尺人，有九尺人。人有角，何所怪？
　　答曰：若余国人有角可尔，但梦见此国所识人有角，则不可得。
　　复次，若人梦见虚空边、方边、时边，是事云何有实？何处无虚空、无方、无时？以是故，梦中无而见有。汝先言无缘云何生识？虽无五尘缘，自思惟念力转故，法缘生。若人言有二头，因语生想，梦中无而见有，亦复如是。诸法亦尔，诸法虽无而可见、可闻、可知。如偈说：

　　“如梦如幻，如揵闼婆；一切诸法，亦复如是。”

　　以是故，说诸菩萨知诸法如梦。
　　如影者，影但可见而不可捉；诸法亦如是，眼情等见闻觉知，实不可得。如偈说：

　　“是实智慧，四边叵捉；如大火聚，亦不可触；法不可受，亦不应受。”

　　复次，如影映光则现，不映则无；诸结烦恼遮正见光，则有我相、法相影。
　　复次，如影人去则去，人动则动，人住则住。善恶业影亦如是，后世去时亦去，今世住时亦住，报不断故，罪福熟时则出。如偈说：

　　“空中亦逐去，山石中亦逐，地底亦随去，海水中亦入！
　　处处常随逐，业影不相离。”

　　以是故，说诸法如影。
　　复次，如影空无，求实不可得；一切法亦如是，空无有实。
　　问曰：影空无有实，是事不然！何以故？阿毗昙说：云何名色入？青、黄、赤、白、黑、缥、紫、光、明、影等，及身业三种作色，是名可见色入。汝云何言无？
　　复次，实有影，有因缘故。因为树，缘为明，是二事合有影生，云何言无？若无影，余法因缘有者，亦皆应无！
　　复次，是影色，可见长短、大小、粗细、曲直，形动影亦动，是事皆可见，以是故应有。
　　答曰：影实空无，汝言阿毗昙中说者，是释阿毗昙义人所作；说一种法门，人不体其意，执以为实。如鞞婆沙中说：微尘至细，不可破，不可烧，是则常有！复有三世中法，未来中出至现在，从现在入过去，无所失，是则为常！又言：诸有为法，新新生灭不住。若尔者，是则为断灭相！何以故？先有今无故。如是等种种异说，违背佛语，不可以此为证。影今异于色法，色法生必有香、味、触等，影则不尔，是为非有。如瓶二根知，眼根、身根；影若有，亦应二根知，而无是事。以是故，影非有实物，但是诳眼法，如捉火[火+曹]，疾转成轮，非实。若影是有物，应可破可灭；影终不坏，以是故空。
　　复次，影属形，不自在故空，虽空而心生眼见。以是故，说诸法如影。
　　如镜中像者，如镜中像非镜作，非面作，非执镜者作，亦非自然作，亦非无因缘。何以非镜作？若面未到，镜则无像，以是故非镜作。何以非面作？无镜则无像。何以非执镜者作？无镜、无面则无像。何以非自然作？若未有镜，未有面，则无像；像待镜、待面然后有。以是故非自然作。何以非无因缘？若无因缘应常有；若常有，若除镜、除面，亦应自出；以是故非无因缘。诸法亦如是，非自作，非彼作，非共作，非无因缘。云何非自作？我不可得故，一切因生法不自在故，诸法属因缘故，是以非自作。亦非他作者，自无故他亦无，若他作则失罪福力。他作有二种：若善、若不善。若善应与一切乐，若不善应与一切苦。若苦乐杂，以何因缘故与乐？以何因缘故与苦？若共，有二过故，自过、他过。若无因缘生苦乐，人应常乐，离一切苦；若无因缘，人不应作乐因、除苦因。一切诸法必有因缘，愚痴故不知。譬如人从木求火，从地求水，从扇求风，如是等种种各有因缘。是苦乐，和合因缘生：先世业因，今世若好行、若邪行缘，从是得苦乐。是苦乐种种因缘，以实求之，无人作，无人受，空五众作，空五众受。无智人得乐，淫心爱著，得苦生瞋恚；是乐灭时，更欲求得。如小儿见镜中像，心乐爱著，失已破镜求索，智人笑之；失乐更求，亦复如是，亦为得道圣人所笑。以是故，说诸法如镜中像。
　　复次，如镜像实空，不生不灭，诳惑人眼；一切诸法亦复如是空不实，不生不灭，诳惑凡夫人眼。
　　问曰：镜中像从因缘生，有面、有镜、有持镜人、有明，是事和合故像生；因是像生忧喜，亦作因，亦作果，云何言实空不生不灭？
　　答曰：从因缘生，不自在故空。若法实有，是不应从因缘生。何以故？若因缘中先有，因缘无所用；若因缘中先无，因缘亦无所用。譬如乳中若先有酪，是乳非酪，因酪先有故；若先无酪，如水中无酪，是乳亦非因；若无因而有酪者，水中何以不生酪？若乳是酪因缘，乳亦不自在，亦从因缘生；乳从牛有，牛从水草有，如是无边，皆有因缘。以是故因缘中果，不得言有，不得言无，不得言有无，不得言非有非无。诸法从因缘生，无自性，如镜中像。如偈说：

　　“若法因缘生，是法性实空；若此法不空，不从因缘有。
　　譬如镜中像，非镜亦非面，亦非持镜人，非自非无因。
　　非有亦非无，亦复非有无，此语亦不受，如是名中道。”

　　以是故，说诸法如镜中像。
　　如化者，十四变化心：初禅二，欲界、初禅；二禅三，欲界、初禅、二禅；三禅四，欲界、初禅、二禅、三禅；四禅五，欲界、初禅、二禅、三禅、四禅。是十四变化心，作八种变化：一者、能作小乃至微尘；二者、能作大乃至满虚空；三者、能作轻乃至如鸿毛；四者、能作自在，能以大为小，以长为短，如是种种；五者、能有主力（有大力人无数下，故言有主力）；六者、能远到；七者、能动地；八者、随意所欲尽能得，一身能作多，多身能作一；石壁皆过，履水蹈虚，手扪日月；能转四大，地作水，水作地，火作风，风作火，石作金，金作石。是变化复有四种：欲界药草、宝物、幻术，能变化诸物；诸神通人力故，能变化诸物；天龙鬼神辈得生报力故，能变化诸物；色界生报，修定力故，能变化诸物。如化人无生、老、病、死，无苦无乐，亦异于人生，以是故空无实。一切诸法亦如是，皆无生、住、灭，以是故，说诸法如化。
　　复次，化生先无定物，但以心生，便有所作，皆无有实；人身亦如是，本无所因，但从先世心，生今世身，皆无有实。以是故，说诸法如化。如变化心灭则化灭；诸法亦如是，因缘灭果亦灭，不自在。如化事虽实空，能令众生生忧苦、瞋恚、喜乐、痴惑；诸法亦如是，虽空无实，能令众生起欢喜、瞋恚、忧怖等。以是故，说诸法如化。
　　复次，如变化生法，无初、无中、无后；诸法亦如是，如变化，生时无所从来，灭亦无所去，诸法亦如是。
　　复次，如变化相，清净如虚空，无所染著，不为罪福所污；诸法亦如是，如法性，如如，如真际，自然常净。譬如阎浮提四大河，一河有五百小河属，是水种种不净，入大海中皆清净。
　　问曰：不应言变化事空。何以故？变化心亦从修定得，从此心作种种变化，若人若法。是化有因有果，云何空？
　　答曰：如影中已答，今当更答：此因缘虽有，变化果空。如口言无所有，虽心生口言，不可以心口有故，所言无所有便是有。若言有第二头、第三手，虽从心口生，不可言有头、有手。如佛说：“观无生，从有生得脱。依无为，从有为得脱。”虽观无生法无，而可作因缘，无为亦尔；变化虽空，亦能生心因缘。譬如幻、焰等九譬喻虽无，能生种种心。
　　复次，化事于六因、四缘中求不可得，是中六因、四缘不相应故空。
　　复次，空不以不见为空，以其无实用故言空。以是故，言诸法如化。
　　问曰：若诸法十譬喻皆空无异者，何以但以十事为喻，不以山河石壁等为喻？
　　答曰：诸法虽空而有分别，有难解空，有易解空，今以易解空喻难解空。
　　复次，诸法有二种：有心著处，有心不著处。以心不著处解心著处。
　　问曰：此十譬喻，何以是心不著处？
　　答曰：是十事不久住，易生易灭，以是故，是心不著处。
　　复次，有人知十喻，诳惑耳目法，不知诸法空，故以此喻诸法。若有人于十譬喻中心著，不解种种难论，以此为有，是十譬喻不为其用，应更为说余法门。
　　问曰：若诸法都空，不生不灭，是十譬喻等种种譬喻，种种因缘论议，我已悉知为空。若诸法都空，不应说是喻；若说是喻，是为不空。
　　答曰：我说空，破诸法有。今所说者，若说有，先已破；若说无，不应难！譬如执事比丘举手唱言：“众皆寂静。”是为以声遮声，非求声也。以是故，虽说诸法空，不生不灭，愍念众生故，虽说非有也。以是故，说诸法如化。
　　【经】得无碍无所畏。
　　【论】种种众、界、入因缘中，心无碍无尽无灭，是为无碍无所畏。
　　问曰：如先说诸菩萨于无量众中无所畏，今何以更说无碍无所畏？
　　答曰：先说无所畏因，今说无所畏果。于诸大众乃至菩萨众中，说法无尽，论议无减，心无疑难，已得无碍无所畏故。
　　复次，如先说于无量众中无所畏，不知以何等力故无畏，以是故，更说无所畏，以得无碍力故。
　　问曰：若诸菩萨亦有无碍无所畏，佛与菩萨有何等异？
　　答曰：如我先说，诸菩萨自有无所畏力故，于诸法中无所畏，非佛无所畏。
　　复次，无碍法有二种：一者、一切处，二者、非一切处。非一切处者，如入一经书，乃至百千经书中无碍；若入一众、若入百千众中无所畏。诸菩萨亦如是，自智慧中无碍，非佛智慧。如佛放钵时，五百阿罗汉及弥勒等诸菩萨皆不能取。诸菩萨亦如是，自力中无碍，佛智慧力中有碍。以是故，说诸菩萨得无碍无所畏。
　　【经】悉知众生心行所趣，以微妙慧而度脱之。
　　【论】问曰：云何悉知众生心行？
　　答曰：知众生心种种法中处处行，如日光遍照，菩萨悉知众生心行有所趣向而教之。言一切众生趣，有二种：一者、心常求乐；二者、智慧分别，能知好恶。汝莫随著心，当随智慧，当自责心；汝无数劫来，集诸杂业而无厌足，而但驰逐世乐，不觉为苦。汝不见世间贪乐致患，五道受生，皆心所为，谁使尔者？汝如狂象蹈踖残害，无所拘制，谁调汝者？若得善调，则离世患。当知处胎不净，苦厄犹如地狱；既生在世，老病死苦，忧悲万端；若生天上，当复堕落；三界无安，汝何以乐著？如是种种诃责其心，誓不随汝，是为菩萨知众生心行。
　　问曰：云何名以微妙慧而度脱之？是中云何名微妙慧？云何名粗智慧？
　　答曰：世界巧慧，是名粗智慧；行施、戒、定，是名微妙慧。
　　复次，布施智是为粗慧，戒、定智是名微妙慧。
　　复次，施戒智是为粗慧，禅、定智是名微妙慧。
　　复次，禅定智是为粗慧，无倚禅是名微妙慧。
　　复次，取诸法相是为粗慧；于诸法相不取不舍，是名微妙慧。
　　复次，破无明等诸烦恼，得诸法相，是名粗慧；入如法相者，譬如真金不损不失，亦如金刚不破不坏，又如虚空无染无著，是名微妙慧。如是等无量微妙慧，菩萨自得，复教众生。以是故，说诸菩萨悉知众生心行所趣，以微妙慧而度脱之。
　　【经】意无挂碍。
　　【论】云何名意无挂碍？菩萨于一切怨、亲、非怨非亲人中，等心无有碍。
　　复次，一切世界众生中，若来侵害，心不恚恨；若种种恭敬，亦不喜悦。如偈说：

　　“诸佛菩萨，心不爱著；外道恶人，心不憎恚。”

　　如是清净心，名为意无挂碍。
　　复次，于诸法中心无碍。
　　问曰：是菩萨未得佛道，未得一切智，云何于诸法中心无碍？
　　答曰：是菩萨得无量清净智慧故，于诸法中心无碍。
　　问曰：诸菩萨未得佛道故，不应有无量智；有残结故，不应有清净智。
　　答曰：是诸菩萨，非三界中结业肉身，皆得法身自在，过老病死；怜愍众生故，在世界中行；为庄严佛土，教化众生；已得自在，欲成佛能成。
　　问曰：如法身菩萨，则与佛无异，何以名为菩萨？何以礼佛听法？若与佛异，云何有无量清净智？
　　答曰：是菩萨虽为法身，无老病死，与佛小异。譬如月十四日，众人生疑，若满若不满；菩萨亦如是，虽能作佛，能说法，然未实成佛。佛如月十五日，满足无疑。
　　复次，无量清净有二种：一者、实有量，于不能量者谓之无量。譬如海水、如恒河沙等，人不能量，名为无量；于诸佛菩萨，非为无量。菩萨无量清净智亦复如是，于诸天人及声闻、辟支佛所不能量，名为无量智；菩萨得无生道时，诸结使断故，得清净智。
　　问曰：若尔时已断诸结，成佛时复何所断？
　　答曰：是清净有二种：一者、得佛时余结都尽，得实清净；二者、菩萨舍肉身得法身时，断诸结清净。譬如一灯能除诸暗，得有所作，更有大灯，倍复明了。佛及菩萨断诸结使，亦复如是；菩萨所断，虽曰已断，于佛所断犹为未尽。是名得无量清净智故，于诸法中意无挂碍。
　　【经】大忍成就。
　　【论】问曰：先已说等忍、法忍，今何以故复说大忍成就？
　　答曰：此二忍增长，名为大忍。
　　复次，等忍在众生中一切能忍；柔顺法忍于深法中忍。此二忍增长作证，得无生忍；最后肉身，悉见十方诸佛化现在前于空中坐，是名大忍成就。譬如声闻法中：暖法增长名为顶法，顶法增长名为忍法，更无异法增长为异。等忍、大忍，亦复如是。
　　复次，有二种忍：生忍、法忍。生忍名众生中忍，如恒河沙劫等众生种种加恶，心不瞋恚；种种恭敬供养，心不欢喜。
　　复次，观众生无初，若有初则无因缘，若有因缘则无初。若无初，亦应无后。何以故？初后相待故。若无初、后，中亦应无。如是观时，不堕常、断二边，用安隐道观众生，不生邪见，是名生忍。甚深法中心无挂碍，是名法忍。
　　问曰：何等甚深法？
　　答曰：如先甚深法忍中说。
　　复次，甚深法者，于十二因缘中展转生果，因中非有果，亦非无果，从是中出，是名甚深法。
　　复次，入三解脱门，空、无相、无作，则得涅槃常乐故，是名甚深法。
　　复次，观一切法，非空非不空，非有相非无相，非有作非无作。如是观中，心亦不著，是名甚深法。如偈说：

　　“因缘生法，是名空相，亦名假名，亦说中道。
　　若法实有，不应还无，今无先有，是名为断。
　　不常不断，亦不有无，心识处灭，言说亦尽。”

　　于此深法信心无碍，不悔不没，是名大忍成就。
　　【经】如实巧度。
　　【论】有外道法，虽度众生，不如实度。何以故？种种邪见结使残故。二乘虽有所度，不如所应度。何以故？无一切智，方便心薄故。唯有菩萨能如实巧度。譬如渡师，一人以浮囊草栰渡之，一人以方舟而渡，二渡之中相降悬殊；菩萨巧度众生亦如是。
　　复次，譬如治病，苦药针灸，痛而得差；如有妙药名苏陀扇陀，病人眼见，众疾皆愈；除病虽同，优劣法异。声闻、菩萨教化度人，亦复如是：苦行头陀，初、中、后夜，勤心坐禅，观苦而得道，声闻教也；观诸法相，无缚无解，心得清净，菩萨教也。如文殊师利本缘：文殊师利白佛：“大德，昔我先世过无量阿僧祇劫，尔时有佛名师子音王，佛及众生寿十万亿那由他岁，佛以三乘而度众生。国名千光明，其国中诸树皆七宝成，树出无量清净法音，空、无相、无作、不生不灭、无所有之音，众生闻之，心解得道。时师子音王佛初会说法，九十九亿人得阿罗汉道，菩萨众亦复如是。是诸菩萨，一切皆得无生法忍，入种种法门，见无量诸佛恭敬供养，能度无量无数众生，得无量陀罗尼门，能得无量种种三昧。初发心新入道门菩萨，不可称数。是佛土无量庄严，说不可尽。时佛教化已讫，入无余涅槃；法住六万岁，诸树法音亦不复出。尔时，有二菩萨比丘：一名喜根，二名胜意。是喜根法师，容仪质直，不舍世法，亦不分别善恶。喜根弟子聪明乐法，好闻深义；其师不赞少欲知足，不赞戒行头陀，但说诸法实相清净，语诸弟子：‘一切诸法淫欲相、瞋恚相、愚痴相，此诸法相即是诸法实相，无所挂碍。’以是方便，教诸弟子入一相智。时诸弟子于诸人中无瞋无悔，心不悔故得生忍，得生忍故得法忍，于实法中不动如山。胜意法师持戒清净，行十二头陀，得四禅、四无色定。胜意诸弟子钝根多求，为分别是净是不净，心即动转。胜意异时入聚落中，至喜根弟子家，于坐处坐，赞说持戒、少欲、知足，行头陀行，闲处禅寂；訾毁喜根言：‘是人说法教人入邪见中，是说淫欲、瞋恚、愚痴，无所挂碍相，是杂行人，非纯清净。’是弟子利根得法忍，问胜意言：‘大德，是淫欲法，名何等相？’答言：‘淫欲是烦恼相。’问言：‘是淫欲烦恼，在内耶？在外耶？’答言：‘是淫欲烦恼不在内，不在外。若在内，不应待外因缘生；若在外，于我无事，不应恼我。’居士言：‘若淫欲烦恼非内、非外，非东西南北、四维、上、下来，遍求实相不可得，是法即不生不灭；若无生灭，空无所有，云何能作烦恼？’胜意闻是语已，其心不悦，不能加答，从座而起，说如是言：‘喜根多诳众人，著邪道中。’是胜意菩萨未学音声陀罗尼，闻佛说便欢喜，闻外道语便瞋恚；闻三不善则不欢悦，闻三善则大欢喜；闻说生死则忧，闻涅槃则喜。从居士家至林树间，入精舍中，语诸比丘：‘当知喜根菩萨虚诳，多令人入恶邪中。何以故？其言淫、恚、痴相及一切诸法，皆无碍相。’是时，喜根作是念：‘此人大瞋，为恶业所覆，当堕大罪！我今当为说甚深法，虽今无所得，为作后世佛道因缘。’是时喜根集僧，一心说偈：

　　“‘淫欲即是道，恚痴亦如是；如此三事中，无量诸佛道。
　　　若有人分别，淫怒痴及道，是人去佛远，譬如天与地。
　　　道及淫怒痴，是一法平等；若人闻怖畏，去佛道甚远。
　　　淫法不生灭，不能令心恼，若人计吾我，淫将入恶道。
　　　见有无法异，是不离有无；若知有无等，超胜成佛道。’

　　“说如是等七十余偈时，三万诸天子得无生法忍，万八千声闻人不著一切法故皆得解脱。是时，胜意菩萨身即陷入地狱，受无量千万亿岁苦；出生人中，七十四万世常被诽谤，无量劫中不闻佛名。是罪渐薄，得闻佛法，出家为道而复舍戒，如是六万二千世常舍戒；无量世中作沙门，虽不舍戒，诸根暗钝。是喜根菩萨于今东方过十万亿佛土作佛，其土号宝严，佛号光逾日明王。尔时，胜意比丘，我身是也。我观尔时受是无量苦。”文殊师利复白佛：“若有人求三乘道，不欲受诸苦者，不应破诸法相而怀瞋恚。”佛问文殊师利：“汝闻诸偈，得何等利？”答言：“我闻此偈，得毕众苦，世世得利根智慧，能解深法，巧说深义，于诸菩萨中最为第一。”如是等，名巧说诸法相，是名如实巧度。
大智度论卷第七释初品中佛世界愿
　　【经】愿受无量诸佛世界。
　　【论】诸菩萨见诸佛世界无量严净，发种种愿。有佛世界都无众苦，乃至无三恶之名者；菩萨见已，自发愿言：“我作佛时，世界无众苦，乃至无三恶之名，亦当如是。”有佛世界七宝庄严，昼夜常有清净光明，无有日月；便发愿言：“我作佛时，世界常有严净光明，亦当如是。”有佛世界一切众生皆行十善，有大智慧，衣被饮食，应念而至；便发愿言：“我作佛时，世界中众生，衣被饮食，亦当如是。”有佛世界纯诸菩萨，如佛色身三十二相，光明彻照，乃至无有声闻、辟支佛名，亦无女人，一切皆行深妙佛道，游至十方，教化一切；便发愿言：“我作佛时，世界中众生，亦当如是。”如是等无量佛世界种种严净，愿皆得之；以是故，名愿受无量诸佛世界。
　　问曰：诸菩萨行业清净，自得净报，何以要须立愿然后得之？譬如田家得榖，岂复待愿？
　　答曰：作福无愿，无所标立，愿为导御，能有所成。譬如销金，随师而作，金无定也。如佛所说：“有人修少施福，修少戒福，不知禅法；闻人中有富乐人，心常念著，愿乐不舍，命终之后，生富乐人中。复有人修少施福，修少戒福，不知禅法；闻有四天王天处、三十三天，夜摩天、兜率陀天、化乐天（专念色欲，化来从已）、他化自在天（此天他化色欲，与之行欲，展转如是，故名他化自在），心常愿乐，命终之后，各生其中；此皆愿力所得。菩萨亦如是，修净世界愿，然后得之。以是故知，因愿受胜果。
　　复次，庄严佛界事大，独行功德不能成故，要须愿力。譬如牛力虽能挽车，要须御者，能有所至；净世界愿，亦复如是，福德如牛，愿如御者。
　　问曰：若不作愿，不得福耶？
　　答曰：虽得，不如有愿。愿能助福，常念所行，福德增长。
　　问曰：若作愿得报，如人作十恶，不愿地狱，亦不应得地狱报？
　　答曰：罪福虽有定报，但作愿者修少福，有愿力故得大果报。如先说罪中报苦，一切众生皆愿得乐，无愿苦者，是故不愿地狱。以是故，福有无量报，罪报有量。有人言：“最大罪在阿鼻地狱，一劫受报；最大福在非有想非无想处，受八万大劫报。”诸菩萨净世界愿，亦无量劫，入道得涅槃，是为常乐。
　　问曰：如泥梨品中，谤般若波罗蜜罪，此间劫尽，复至他方泥梨中。何以言最大罪受地狱中一劫报？
　　答曰：佛法为众生故，有二道教化：一者、佛道，二者、声闻道。声闻道中作五逆罪人，佛说受地狱一劫；菩萨道中破佛法人，说此间劫尽复至他方受无量罪。声闻法最第一福，受八万劫；菩萨道中大福，受无量阿僧祇劫。以是故福德须愿，是名愿受无量诸佛世界。
　　【经】念无量佛土，诸佛三昧，常现在前。
　　【论】无量佛土，名十方诸佛土。念佛三昧，名十方三世诸佛，常以心眼见，如现在前。
　　问曰：云何为念佛三昧？
　　答曰：念佛三昧有二种：一者、声闻法中，于一佛身，心眼见满十方。二者、菩萨道，于无量佛土中，念三世十方诸佛。以是故言，念无量佛土，诸佛三昧，常现在前。
　　问曰：如菩萨三昧种种无量，何以故赞是菩萨念佛三昧常现在前？
　　答曰：是菩萨念佛故，得入佛道中，以是故，念佛三昧常现在前。
　　复次，念佛三昧能除种种烦恼及先世罪；余诸三昧，有能除淫不能除瞋，有能除瞋不能除淫，有能除痴不能除淫、恚，有能除三毒不能除先世罪。是念佛三昧，能除种种烦恼、种种罪。
　　复次，念佛三昧有大福德，能度众生；是诸菩萨欲度众生，诸余三昧无如此念佛三昧福德，能速灭诸罪者。如说昔有五百估客，入海采宝；值摩伽罗鱼王开口，海水入中，船去驶疾。船师问楼上人：“汝见何等？”答言：“见三日出，白山罗列，水流奔趣，如入大坑。”船师言：“是摩伽罗鱼王开口，一是实日，两日是鱼眼，白山是鱼齿，水流奔趣是入其口。我曹了矣！各各求诸天神以自救济！”是时诸人各各求其所事，都无所益。中有五戒优婆塞，语众人言：“吾等当共称南无佛！佛为无上，能救苦厄！”众人一心同声，称南无佛。是鱼先世是佛破戒弟子，得宿命智，闻称佛声，心自悔悟，即便合口，船人得脱。以念佛故，能除重罪，济诸苦厄，何况念佛三昧！
　　复次，佛为法王，菩萨为法将，所尊所重，唯佛世尊，是故应常念佛。
　　复次，常念佛，得种种功德利。譬如大臣，特蒙恩宠，常念其主；菩萨亦如是，知种种功德、无量智慧，皆从佛得，知恩重故，常念佛。汝言云何常念佛，不行余三昧者，今言常念，亦不言不行余三昧，行念佛三昧多故言常念。
　　复次，先虽说空、无相、无作三昧，未说念佛三昧，是故今说。
　　【经】能请无量诸佛。
　　【论】请有二种：一者、佛初成道，菩萨夜三、昼三，六时礼请，遍袒右肩，合掌言：“十方佛土无量诸佛初成道时，未转法轮；我某甲请一切诸佛，为众生转法轮，度脱一切。”二者、诸佛欲舍无量寿命入涅槃时，菩萨亦夜三时、昼三时，遍袒右肩，合掌言：“十方佛土无量诸佛；我某甲请令久住世间，无央数劫，度脱一切，利益众生。”是名能请无量诸佛。
　　问曰：诸佛之法，必应说法广度众生，其法自应尔，何以须请？若于目前面请诸佛则可，今十方无量佛土诸佛，亦不目见，云何可请？
　　答曰：诸佛虽必应说法，不待人请，请者亦应得福。如大国王虽多美膳，有人请者，必得恩福，录其心故。又如慈心，念诸众生，令得快乐，众生虽无所得，念者大得其福。请佛说法，亦复如是。
　　复次，有诸佛无人请者，便入涅槃而不说法。如法华经中多宝世尊，无人请故，便入涅槃。后化佛身及七宝塔，证说法华经故，一时出现。亦如须扇多佛，弟子本行未熟，便舍入涅槃，留化佛一劫以度众生。今是释迦文尼佛，得道后五十七日，寂不说法，自言：“我法甚深，难解难知！一切众生缚著世法，无能解者；不如默然入涅槃乐。”是时，诸菩萨及释提桓因、梵天王诸天，合掌敬礼，请佛为诸众生初转法轮。佛时默然受请，后到波罗柰鹿林中转法轮。如是，云何言请无所益！
　　复次，佛法等视众生，无贵无贱，无轻无重；有人请者，为其请故便为说法。虽众生不见佛，佛常见其心，亦闻彼请；假令诸佛不闻不见，请佛亦有福德，何况佛悉闻见而无所益？
　　问曰：既知请佛有益，何以正以二事请？
　　答曰：余不须请，此二事要必须请。若不请而说，有外道辈言：“体道常定，何以著法，多言多事？”以是故，须请而说。若有人言：“若知诸法相，不应贪寿，久住世间而不早入涅槃。”以是故须请。若不请而说，人当谓佛爱著于法，欲令人知。以是故，要待人请而转法轮。诸外道辈自著于法，若请若不请而自为人说。佛于诸法不著不爱，为怜愍众生故，有请佛说者，佛便为说，诸佛不以无请而初转法轮。如偈说：

　　“诸佛说何实，何者是不实，实之与不实，二事不可得。
　　如是真实相，不戏于诸法，怜愍众生故，方便转法轮。”

　　复次，佛若无请而自说法者，是为自显自执法，应必答十四难。今诸天请佛说法，但为断老病死无戏论处，是故不答十四难无咎。以是因缘，须请而转法轮。
　　复次，佛在人中生，用大人法故，虽有大悲，不请不说；若不请而说，外道所讥。以是故，初要须请。又复外道宗事梵天，梵天自请，则外道心伏。
　　复次，菩萨法，昼三时，夜三时，常行三事：一者、清旦遍袒右肩，合掌礼十方佛，言：“我某甲若今世、若过世无量劫，身、口、意恶业罪，于十方现在佛前忏悔，愿令灭除，不复更作。”中、暮、夜三亦如是。二者、念十方三世诸佛所行功德，及弟子众所有功德，随喜劝助。三者、劝请现在十方诸佛初转法轮，及请诸佛久住世间无量劫，度脱一切。菩萨行此三事，功德无量，转近得佛，以是故须请。
　　【经】能断种种见、缠及诸烦恼。
　　【论】见有二种：一者、常，二者、断。常见者，见五众常，心忍乐；断见者，见五众灭，心忍乐。一切众生，多堕此二见中。菩萨自断此二，亦能除一切众生二见，令处中道。复有二种见：有见、无见。复有三种见：一切法忍，一切法不忍，一切法亦忍亦不忍。复有四种见：世间常，世间无常，世间亦常亦无常，世间亦非常亦非无常。我及世间有边、无边，亦如是。有死后如去，有死后不如去，有死后如去不如去，有死后亦不如去亦不不如去。复有五种见：身见、边见、邪见、见取、戒取。如是等种种诸见，乃至六十二见断。如是诸见，种种因缘生，种种智门观，种种师边闻；如是种种相，能为种种结使作因，能与众生种种苦，是名种种见。见义，后当广说。缠者，十缠：瞋缠，覆罪缠、睡缠、眠缠、戏缠、掉缠、无惭缠、无愧缠、悭缠、嫉缠。
　　复次，一切烦恼结绕心故，尽名为缠。烦恼者，能令心烦，能作恼故，名为烦恼。烦恼有二种：内著，外著。内著者，五见、疑、慢等；外著者，淫、瞋等；无明内外共。复有二种结：一、属爱，二、属见。复有三种：属淫，属瞋，属痴。是名烦恼。缠者，有人言十缠，有人言五百缠。烦恼名一切结使：结有九，使有七，合为九十八结。如迦旃延子阿毗昙义中说：十缠，九十八结，为百八烦恼。犊子儿阿毗昙中，结使亦同，缠有五百。如是诸烦恼，菩萨能种种方便自断，亦能巧方便断他人诸烦恼。如佛在时，三人为伯、仲、季；闻毗耶离国淫女人，名庵罗婆利；舍婆提有淫女人，名须蔓那；王舍城淫女人，名优钵罗槃那。有三人各各闻人赞三女人端正无比，昼夜专念，心著不舍，便于梦中梦与从事。觉已心念：“彼女不来，我亦不往，而淫事得办。”因是而悟：“一切诸法皆如是耶？”于是往到颰陀婆罗菩萨所，问是事。颰陀婆罗答言：“诸法实尔，皆从念生。”如是种种为此三人方便巧说诸法空，是时三人即得阿鞞跋致。是诸菩萨亦复如是，为诸众生种种巧说法，断诸见、缠、烦恼。是名能断种种见、缠及诸烦恼。
　　【经】游戏出生百千三昧。
　　【论】诸菩萨禅定心调，清净智慧方便力故，能生种种诸三昧。何等为三昧？善心一处住不动，是名三昧。复有三种三昧：有觉有观，无觉有观，无觉无观三昧。复有四种三昧：欲界系三昧，色界系三昧，无色界系三昧，不系三昧。是中所用菩萨三昧，如先说于佛三昧中未满，勤行勤修故，言能出生。
　　问曰：诸菩萨何以故，出生游戏是百千种三昧？
　　答曰：众生无量，心行不同，有利有钝；于诸结使，有厚有薄；是故菩萨行百千种三昧，断其尘劳。譬如为诸贫人欲令大富，当备种种财物，一切备具，然后乃能济诸贫者。又复如人欲广治诸病，当备种种众药，然后能治。菩萨亦如是，欲广度众生故，行种种百千三昧。
　　问曰：但当出生此三昧，何以故复游戏其中？
　　答曰：菩萨心生诸三昧，欣乐出入自在，名之为戏，非结爱戏也。戏名自在，如师子在鹿中，自在无畏故，名为戏。是诸菩萨于诸三昧有自在力，能出能入，亦复如是。余人于三昧中，能自在入，不能自在住、自在出；有自在住，不能自在入、自在出；有自在出，不能自在住、自在入；有自在入、自在住，不能自在出；有自在住、自在出，不能自在入。是诸菩萨能三种自在故，言游戏出生百千三昧。
　　【经】诸菩萨如是等种种无量功德成就。
　　【论】诸菩萨如是等无量功德成就者，是诸菩萨共佛住，欲赞其功德，无量亿劫不可得尽。以是故，言无量功德成就。
　　【经】其名曰：颰陀婆罗菩萨（秦言善守）、剌那那伽罗菩萨（秦言宝积）、导师菩萨、那罗达菩萨、星得菩萨、水天菩萨、主天菩萨、大意菩萨、益意菩萨、增意菩萨、不虚见菩萨、善进菩萨、势胜菩萨、常勤菩萨、不舍精进菩萨、日藏菩萨、不缺意菩萨、观世音菩萨、文殊尸利菩萨（秦言妙德）、执宝印菩萨、常举手菩萨、弥勒菩萨。如是等无量百千万亿那由他诸菩萨摩诃萨，皆是补处绍尊位者。
　　【论】如是等诸菩萨，共佛住王舍城耆阇崛山中。
　　问曰：如是菩萨众多，何以独说二十二菩萨名？
　　答曰：诸菩萨无量千万亿，说不可尽。若都说者，文字所不能载。
　　复次，是中二种菩萨：居家、出家。善守等十六菩萨，是居家菩萨；颰陀婆罗居士菩萨，是王舍城旧人；宝积王子菩萨，是毗耶离国人；星得长者子菩萨，是瞻波国人；导师居士菩萨，是舍婆提国人；那罗达婆罗门菩萨，是弥梯罗国人；水天优婆塞菩萨，慈氏、妙德菩萨等，是出家菩萨。观世音菩萨等，从他方佛土来。若说居家，摄一切居家菩萨；出家、他方亦如是。
　　问曰：善守菩萨有何殊胜，最在前说？若最大在前，应说遍吉、观世音、得大势菩萨等；若最小在前，应说肉身初发意菩萨等。
　　答曰：不以大，不以小，以善守菩萨是王舍城旧人，白衣菩萨中最大。佛在王舍城欲说般若波罗蜜，以是故最在前说。
　　复次，是善守菩萨，无量种种功德，如般舟三昧中，佛自现前赞其功德。
　　问曰：若弥勒菩萨应称补处，诸余菩萨何以复言绍尊位者？
　　答曰：是诸菩萨，于十方佛土，皆补佛处。
释初品三昧
　　【经】尔时，世尊自敷师子座，结跏趺坐，直身系念在前，入三昧王三昧，一切三昧悉入其中。
　　【论】问曰：佛有侍者及诸菩萨，何以故自敷师子座？
　　答曰：此是佛所化成，欲以可适大众，以是故，阿难不能得敷。
　　复次，佛心化作，故言自敷。
　　问曰：何以名师子座？为佛化作师子，为实师子来，为金银木石作师子耶？又师子非善兽故，佛所不须，亦无因缘，故不应来！
　　答曰：是号名师子，非实师子也。佛为人中师子，佛所坐处，若床若地，皆名师子座。譬如今者国王坐处，亦名师子座。
　　复次，王呼健人，亦名人师子；人称国王，亦名人师子。又如师子，四足兽中，独步无畏，能伏一切；佛亦如是，于九十六种道中，一切降伏无畏故，名人师子。
　　问曰：多有坐法，佛何以故唯用结跏趺坐？
　　答曰：诸坐法中，结跏趺坐最安隐，不疲极。此是坐禅人坐法，摄持手足，心亦不散。又于一切四种身仪中，最安隐。此是禅坐，取道法坐，魔王见之，其心忧怖。如此坐者，出家人法，在林树下结跏趺坐，众人见之皆大欢喜，知此道人必当取道。如偈说：

　　“若结跏趺坐，身安入三昧；威德人敬仰，如日照天下。
　　除睡懒覆心，身轻不疲懈；觉悟亦轻便，安坐如龙蟠。
　　见画跏趺坐，魔王亦愁怖，何况入道人，安坐不倾动！”

　　以是故，结跏趺坐。
　　复次，佛教弟子应如是坐。有外道辈，或常翘足求道，或常立，或荷足，如是狂狷，心没邪海，形不安隐；以是故，佛教弟子结跏趺直身坐。何以故直身？心易正故，其身直坐，则心不懒；端心正意，系念在前，若心驰散，摄之令还。欲入三昧故，种种驰念皆亦摄之；如此系念，入三昧王三昧。云何名三昧王三昧？是三昧于诸三昧中最第一自在，能缘无量诸法。如诸人中王第一，王中转轮圣王第一，一切天上天下佛第一；此三昧亦如是，于诸三昧中最第一。
　　问曰：若以佛力故，一切三昧皆应第一，何以故独称三昧王为第一？
　　答曰：虽应以佛神力故，佛所行诸三昧皆第一，然诸法中应有差降。如转轮圣王众宝，虽胜一切诸王宝，然此珍宝中自有差别，贵贱悬殊。是三昧王三昧，何定摄？何等相？有人言：“三昧王三昧名为自在相，善五众摄，在第四禅中。何以故？一切诸佛于第四禅中行见谛道，得阿那含，即时十八心中得佛道；在第四禅中舍寿，于第四禅中起，入无余涅槃。第四禅中有八生住处，背舍、胜处、一切入，多在第四禅中；第四禅名不动，无遮禅定法。欲界中诸欲遮禅定心，初禅中觉观心动，二禅中大喜动，三禅中大乐动，四禅中无动。”
　　复次，初禅火所烧，二禅水所及，三禅风所至，四禅无此三患；无出入息，舍念清净。以是故，王三昧应在第四禅中；如好宝物，置之好藏。更有人言：“佛三昧谁能知其相？一切诸佛法，一相无相，无量无数，不可思议。诸余三昧尚不可量、不可数、不可思议，何况三昧王三昧！如此三昧，唯佛能知。如佛神足、持戒，尚不可知，何况三昧王三昧！”
　　复次，三昧王三昧，一切诸三昧皆入其中故，名三昧王三昧。譬如阎浮提，众川万流皆入大海；亦如一切人民皆属国王。
　　问曰：佛一切智无所不知，何以故入此三昧王三昧，然后能知？
　　答曰：欲明智慧从因缘生故，止外道六师辈言“我等智慧一切时常有常知”故。以是故，言佛入王三昧故知，不入则不知。
　　问曰：若如是者，佛力减劣！
　　答曰：入是三昧王三昧时，不以为难，应念即得；非如声闻、辟支佛、诸小菩萨，方便求入。
　　复次，入是三昧王三昧中，令六神通通彻十方，无限无量。
　　复次，佛入三昧王三昧，种种变化，现大神力。若不入三昧王三昧而现神力者，有人心念：“佛用幻力、咒术力，或是大力龙神，或是天，非是人。何以故？一身出无量身，种种光明变化故，谓为非人。”断此疑故，佛入三昧王三昧。
　　复次，佛若入余三昧中，诸天、声闻、辟支佛或能测知；虽言佛神力大而犹可知，敬心不重。以是故，入三昧王三昧中，一切诸众圣，乃至十住菩萨不能测知；不知佛心何所依、何所缘。以是故，佛入三昧王三昧。
　　复次，佛有时放大光明，现大神力；如生时，得道时，初转法轮时，诸天圣人大集和合时，若破外道时，皆放大光明。今欲现其殊特故，放大光明，令十方一切天人众生，及诸阿罗汉、辟支佛、菩萨皆得见知。以是故，入三昧王三昧。
　　复次，光明神力，有下、中、上：咒术、幻术能作光明变化，下也；诸天龙神报得光明神力，中也；入诸三昧，以今世功德心力，放大光明，现大神力，上也。以是故，佛入三昧王三昧。
　　问曰：如诸三昧各各相，云何一切三昧悉入其中？
　　答曰：得是三昧王三昧时，一切三昧悉得故，言悉入其中。是三昧力故，一切诸三昧皆得，无量无数，不可思议，以是故，名为入。
　　复次，入是三昧王三昧中，一切三昧欲入即入。
　　复次，入是三昧王三昧，能观一切三昧相，如山上观下。
　　复次，佛入是三昧王三昧中，能观一切十方世界，亦能观一切众生。以是故，入三昧王三昧。
　　【经】尔时，世尊从三昧安详而起，以天眼观视世界，举身微笑。
　　【论】问曰：云何世尊入三昧王三昧，无所施作，而从定起，观视世界？
　　答曰：佛入是三昧王三昧，一切佛法宝藏，悉开悉看。是三昧王三昧中观已，自念：“我此法藏无量无数，不可思议。”然后从三昧安详而起，以天眼观众生，知众生贫苦。此法藏者从因缘得，一切众生皆亦可得，但坐痴冥，不求不索。以是故，举身微笑。
　　问曰：佛有佛眼、慧眼、法眼，胜于天眼，何以用天眼观视世界？
　　答曰：肉眼所见不遍故；慧眼知诸法实相；法眼见是人以何方便，行何法得道；佛眼名一切法现前了了知。今天眼缘世界及众生，无障无碍，余眼不尔。慧眼、法眼、佛眼虽胜，非见众生法；欲见众生，唯以二眼：肉眼、天眼。以肉眼不遍，有所障故，用天眼观。
　　问曰：今是眼在佛，何以名为天眼？
　　答曰：此眼多在天中，天眼所见，不碍山壁树木。若人精进、持戒、禅定行力得，非是生分。以是故，名为天眼。
　　复次，人多贵天，以天为主，佛随人心，以是故名为天眼。
　　复次，天有三种：名天、生天、净天。名天，天王、天子是也。生天，释、梵诸天是也。净天，佛、辟支佛、阿罗汉是也。净天中尊者，是佛；今言天眼，亦无咎也。天眼观视世界者，以世界众生，常求安乐而更得苦；心著吾我，是中实无吾我。众生常畏苦而常行苦，如盲人求好道，反堕深坑。如是等种种观已，举身微笑。
　　问曰：笑从口出，或时眼笑，今云何言一切身笑？
　　答曰：佛，世界中尊，得自在，能令一切身如口、如眼，故皆能笑。
　　复次，一切毛孔皆开，故名为笑；由口笑欢喜故，一切毛孔皆开。
　　问曰：佛至尊重，何以故笑？
　　答曰：如大地，不以无事及小因缘而动；佛亦如是，若无事及小因缘，则不笑，今大因缘故，一切身笑。云何为大？佛欲说摩诃般若波罗蜜，无央数众生当续佛种，是为大因缘。
　　复次，佛言：“我世世曾作小虫、恶人，渐渐集诸善本，得大智慧；今自致作佛，神力无量，最上最大。一切众生亦可得尔，云何空受勤苦而堕小处？”以是故笑。
　　复次，有小因大果，小缘大报。如求佛道，赞一偈，一称南无佛，烧一捻香，必得作佛；何况闻知诸法实，不生不灭、不不生不不灭，而行因缘业亦不失！以是事故笑。
　　复次，般若波罗蜜相，清净如虚空，不可与，不可取。佛种种方便，光明神德，欲教化一切众生，令心调柔，然后能信受般若波罗蜜。以是故，因笑放光。笑有种种因缘；有人欢喜而笑，有人瞋恚而笑，有轻人而笑，有见异事而笑，有见可羞耻事而笑，有见殊方异俗而笑，有见希有难事而笑。今是第一希有难事：诸法相不生不灭，真空无字无名，无言无说；而欲作名立字，为众生说，令得解脱，是第一难事。譬如百由旬大火聚，有人负干草，入火中过，不烧一叶，是为甚难。佛亦如是，持八万法众名字草，入诸法实相中，不为染著火所烧，直过无碍，是为甚难，以是难事故笑。如是种种希有难事，故举身微笑。
释初品中放光
　　【经】从足下千辐相轮中，放六百万亿光明。
　　【论】问曰：佛何以故先放身光？
　　答曰：上笑因缘中已答，今当更说。有人见佛无量身，放大光明，心信清净恭敬故，知非常人。
　　复次，佛欲现智慧光明初相故，先出身光；众生知佛身光既现，智慧光明亦应当出。
　　复次，一切众生常著欲乐，五欲中第一者色；见此妙光，心必爱著，舍本所乐；令其心渐离欲，然后为说智慧。
　　问曰：其余天人亦能放光，佛放光明，有何等异？
　　答曰：诸天人虽能放光，有限有量；日月所照，唯四天下；佛放光明，满三千大千世界，三千大千世界中出，遍至下方。余人光明，唯能令人欢喜而已；佛放光明，能令一切闻法得度，以是为异。
　　问曰：如一身中，头为最上，何以故先从足下放光？
　　答曰：身得住处，皆由于足。
　　复次，一身中虽头贵而足贱，佛不自贵光，不为利养，以是故于贱处放光。
　　复次，诸龙、大蛇、鬼神，从口中出光，毒害前物，若佛口放光明，众生怖畏：“是何大光？”复恐被害，是故从足下放光。
　　问曰：足下六百万亿光明，乃至肉髻，是皆可数；三千大千世界尚不可满，何况十方？
　　答曰：此身光是诸光之本，从本枝流无量无数。譬如迦罗求罗虫，其身微细，得风转大，乃至能吞食一切；光明亦如是，得可度众生，转增无限。
　　【经】足十指、两踝、两[跳-兆+尃]、两膝、两髀、腰、脊、腹、背、脐、心、胸德字、肩、臂、手十指、项、口、四十齿、鼻两孔、两眼、两耳、白毫相、肉髻，各各放六百万亿光明。
　　【论】问曰：足下光明能照三千大千及十方世界，何用身分各各放六百万亿光明？
　　答曰：我先言足下光明照下方，余方不满，是故更放身分光明。有人言：“一切身分，足为立处故最大，余不尔。是故佛初放足下六百万亿光明以示众生。”如三十二相中，初种足下安住相；一切身分皆有神力。
　　问曰：依何三昧，依何神通，依何禅定中放此光明？
　　答曰：三昧王三昧中放此光明；六通中如意通，四禅中第四禅，放此光明。第四禅中火胜处，火一切入，此中放光明。
　　复次，佛初生时，初成佛时，初转法轮时，皆放无量光明满十方；何况说摩诃般若波罗蜜时而不放光？譬如转轮圣王珠宝，常有光明照王军众，四边各一由旬；佛亦如是，众生缘故，若不入三昧，恒放常光。何以故？佛众法宝成故。
　　【经】从是诸光，出大光明，遍照三千大千世界；从三千大千世界，遍照东方如恒河沙等诸世界；南西北方，四维、上、下，亦复如是。若有众生遇斯光者，必得阿耨多罗三藐三菩提。
　　【论】问曰：如火相上焰，水相下润，风相旁行；是光明火气应当上去，云何遍满三千大千世界及十方世界？
　　答曰：光明有二种：一者、火气，二者、水气。日珠火气，月珠水气；火相虽焰上，而人身中火，上下遍到。日火亦尔，是故夏月地水尽热。以是故，知火不皆上。
　　复次，是光明佛力故，遍至十方。譬如强弓遣箭，随所向至。
　　问曰：何以先照东方，南、西、北后？
　　答曰：以日出东方为上故，佛随众生意，先照东方。
　　复次，俱有一难，若先照南方，当言何以不先照东、西、北方？若先照西方、北方，亦尔。
　　问曰：光明几时当灭？
　　答曰：佛用神力，欲住便住，舍神力便灭。佛光如灯，神力如脂，若佛不舍神力，光不灭也。
　　【经】光明出过东方如恒河沙等世界，乃至十方，亦复如是。
　　【论】问曰：云何为三千大千世界？
　　答曰：佛杂阿含中分别说：千日，千月，千阎浮提，千瞿陀尼，千郁怛罗越，千弗婆提，千须弥山，千四天王天处，千三十三天，千夜摩天，千兜率陀天，千化自在天，千他化自在天，千梵世天，千大梵天，是名小千世界，名周利。以周利千世界为一，一数至千，名二千中世界。以二千中世界为一，一数至千，名三千大千世界。初千小，二千中，第三名大千。千千重数，故名大千；二过复千，故言三千，是合集名。百亿日月乃至百亿大梵天，是名三千大千世界一时生、一时灭。有人言：“住时一劫，灭时一劫，还生时一劫。”是三千大千世界，大劫亦三种破，水、火、风；小劫亦三种破，刀、病、饥。此三千大千世界在虚空中，风上水，水上地，地上人。须弥山有二天处：四天处、三十三天处。余残夜摩天等，福德因缘七宝地，风举空中；乃至大梵天，皆七宝地，皆在风上。是三千大千世界光明遍照，照竟，余光过出，照东方如恒河沙等诸世界；南西北方，四维、上、下，亦复如是。
　　问曰：是光远照，云何不灭？
　　答曰：光明以佛神力为本，本在故不灭。譬如龙泉，龙力故水不竭；是诸光明，以佛心力故，遍照十方，中间不灭。
　　问曰：如阎浮提中种种大河，亦有过恒河者，何以常言恒河沙等？
　　答曰：恒河沙多，余河不尔。
　　复次，是恒河，是佛生处、游行处，弟子眼见，故以为喻。
　　复次，佛出阎浮提，阎浮提四大河，北边出，入四方大海中。北边雪山中，有阿那婆达多池；是池中有金色七宝莲华，大如车盖。阿那婆达多龙王，是七住大菩萨。是池四边有四水流：东方象头，南方牛头，西方马头，北方师子头。东方象头出恒河，底有金沙；南方牛头出辛头河，底亦有金沙；西方马头出婆叉河，底亦有金沙；北方师子头出私陀河，底亦有金沙。是四河皆出北山：恒河出北山入东海，辛头河出北山入南海，婆叉河出北山入西海，私陀河出北山入北海。是四河中，恒河最大；四远诸人经书，皆以恒河为福德吉河，若入中洗者，诸罪垢恶皆悉除尽。以人敬事此河，皆共识知故，以恒河沙为喻。
　　复次，余河名字喜转，此恒河世世不转。以是故，以恒河沙为喻，不取余河。
　　问曰：恒河中沙，为有几许？
　　答曰：一切算数所不能知，唯有佛及法身菩萨能知其数。佛及法身菩萨，一切阎浮提中微尘生灭多少，皆能数知，何况恒河沙？如佛在祇桓外林中树下坐，有一婆罗门来到佛所问佛：“此树林有几叶？”佛即时便答：“有若干数。”婆罗门心疑：“谁证知者？”婆罗门去至一树边，取一树上少叶藏还，问佛：“此树林定有几叶？”即答：“今少若干叶。”如其所取语之。婆罗门知已，心大敬信，求佛出家，后得阿罗汉道。以是故，知佛能知恒河沙数。
　　问曰：有几许人值佛光明，必得阿耨多罗三藐三菩提？若值光明便得道者，佛有大慈，何以不常放光明，令一切得道？何须持戒、禅定、智慧，然后得道？
　　答曰：众生种种因缘得度不同：有禅定得度者，有持戒说法得度者，有光明触身而得度者。譬如城有多门入处，各各至处不异。有人光明触身而得度者，有若见光明、若触身不得度者。
　　【经】尔时，世尊举身毛孔，皆亦微笑而放诸光，遍照三千大千世界，复至十方如恒河沙等世界。若有众生遇斯光者，必得阿耨多罗三藐三菩提。
　　【论】问曰：上已举身微笑，今何以故复一切毛孔皆笑？
　　答曰：举身微笑是粗分，今一切毛孔皆笑是细分。
　　复次，先举身微笑，光明有数，今一切毛孔皆笑，有光明而无数。
　　复次，先举身光明所未度者，今值毛孔光明，即便得度。譬如摇树取果，熟者前堕；若未熟者，更复后摇。又如捕鱼，前网不尽，后网乃得。笑因缘，如上说。
大智度论卷第八释初品中放光余
　　【经】尔时，世尊以常光明遍照三千大千世界，亦至东方如恒河沙等诸佛世界，乃至十方亦复如是。若有众生遇斯光者，必得阿耨多罗三藐三菩提。
　　【论】问曰：上已举身微笑及放毛孔光明，今何以复放常光而照十方？
　　答曰：有人见异光明，谓非佛光，见佛常光转大，心则欢喜。此实佛光，便必至阿耨多罗三藐三菩提。
　　问曰：云何为常光？
　　答曰：佛身四边各一丈光明，菩萨生便有此，是三十二相之一，名为丈光相。
　　问曰：佛何以故光常一丈而不多？
　　答曰：一切诸佛常光无量，常照十方世界。释迦牟尼佛神通身光无量，或一丈、百丈、千丈、万亿乃至满三千大千世界，乃至十方，如诸佛常法。但于五浊世，为众生少德、少智故，受一丈光明。若受多光，今众生薄福钝根，目不堪其明。如人见天身，眼则失明，以光盛眼微故，若众生利根福重，佛则为之现无量光明。
　　复次，有人见佛常光，欢喜得度。譬如国王以常食之余，赐诸群下，得者大喜；佛亦如是，有人见佛种种余光，心不欢喜，见佛常光，必至阿耨多罗三藐三菩提。
　　【经】尔时，世尊出广长舌相，遍覆三千大千世界，熙怡微笑。从其舌根出无量千万亿光，是一一光化成千叶金色宝华，是诸华上皆有化佛，结跏趺坐，说六波罗蜜，众生闻者必得阿耨多罗三藐三菩提。复至十方如恒河沙等诸佛世界，皆亦如是。
　　【论】问曰：如佛世尊大德尊重，何以故出广长舌，似如轻相？
　　答曰：上三种放光，照十方众生令得度脱。今欲口说摩诃般若波罗蜜；摩诃般若波罗蜜甚深，难解难知，难可信受；是故出广长舌为证，舌相如是，语必真实。
　　如昔一时，佛于舍婆提国受岁竟，阿难从佛游行诸国，欲到婆罗门城。婆罗门城王知佛神德，能化众生，感动群心，“今来到此，谁复乐我？”便作制限：“若有与佛食、听佛语者，输五百金钱。”作制限后，佛到其国，将阿难持钵入城乞食。城中众人皆闭门不应，佛空钵而出。
　　是时，一家有一老使人，持破瓦器，盛臭潘淀，出门弃之。见佛世尊空钵而来，老使人见佛相好，金色白毫，肉髻丈光，钵空无食。见已思惟：“如此神人，应食天厨。今自降身持钵行乞，必是大慈愍一切故。”信心清净，欲好供养，无由如愿，惭愧白佛：“思欲设供，更不能得，今此弊食，佛须者可取！”佛知其心信敬清净，伸手以钵受其施食。佛时即笑，出五色光，普照天地，还从眉间相入。阿难合掌长跪白佛：“唯然！世尊，今笑因缘，愿闻其意！”佛告阿难：“汝见老女人信心施佛食不？”阿难言：“见。”佛言：“是老女人施佛食故，十五劫中天上人间受福快乐，不堕恶道；后得男子身，出家学道，成辟支佛，入无余涅槃。”
　　尔时，佛边有一婆罗门立，说偈言：

　　“汝是日种刹利姓，净饭国王之太子，而以食故大妄语，如此臭食报何重？”

　　是时，佛出广长舌，覆面上至发际，语婆罗门言：“汝见经书颇有如此舌人而作妄语不？”婆罗门言：“若人舌能覆鼻，言无虚妄，何况乃至发际！我心信佛，必不妄语；不解小施，报多如是！”佛告婆罗门：“汝颇曾见世所希有难见事不？”婆罗门言：“见！我曾共婆罗门道中行，见一尼拘卢陀树，荫覆贾客五百乘车，荫犹不尽，是谓希有难见事也！”佛言：“此树种子，其形大小？”答言：“大如芥子三分之一。”佛言：“谁当信汝言者，树大乃尔，而种子甚小！”婆罗门言：“实尔！世尊，我眼见之，非虚妄也。”佛言：“我亦如是，见老女人净信心施，得大果报，亦如此树，因少报多；又是如来福田良美之所致也。”婆罗门心开意解，五体投地，悔过向佛：“我心无状，愚不信佛。”佛为种种说法，得初道果，即时举手大发声言：“一切众人，甘露门开，如何不出？”城中一切诸婆罗门，皆送五百金钱与王，迎佛供养，皆言：“得甘露味，谁当惜此五百金钱！”众人皆去，制限法破。是婆罗门王，亦共臣民归命佛法，城中人一切皆得净信。如是佛出广长舌相，为不信者故。
　　问曰：如为婆罗门出舌相覆面，今舌相光明，何以乃至三千大千世界？
　　答曰：覆面发际，为小信故；今为般若波罗蜜大事兴故，广长舌相覆三千大千世界。
　　问曰：是一城中人，尽得见此覆面舌相，犹尚为难；何况今说摩诃般若波罗蜜，一切大会，此及他方无量众集而得尽见？又以人目所睹，不过数里，今言遍三千大千世界，无乃大而难信！
　　答曰：佛以方便借其神力，能令一切皆见舌相覆此三千大千世界。若不加神力，虽复十住亦不知佛心；若加神力，乃至畜生能知佛心。如般若波罗蜜后品中说：一切众人皆见阿閦佛会，与眼作对。亦如佛说阿弥陀佛世界种种严净，阿难言：“唯愿欲见！”佛时即令一切众会，皆见无量寿佛世界严净。见佛舌相，亦复如是。佛以广长舌相遍覆三千大千世界已，然后便笑。笑因缘，如上说。
　　问曰：前已出舌相光明，今何以故舌根复放光明？
　　答曰：欲令一切得重信故。又以舌相色如珊瑚，金光明净，共相发起，故复放光。
　　复次，是诸光明，变成千叶金色宝华。从舌相出此千叶金色宝华，光明彻照，如日初出。
　　问曰：何以故光明中变化作此宝华？
　　答曰：佛欲坐故。
　　问曰：诸床可坐，何必莲华？
　　答曰：床为世界白衣坐法。又以莲华软净，欲现神力，能坐其上令不坏故；又以庄严妙法座故；又以诸华皆小，无如此华香净大者。人中莲华，大不过尺；漫陀耆尼池，及阿那婆达多池中莲华，大如车盖；天上宝莲华，复大于此，是则可容结跏趺坐；佛所坐华，复胜于此百千万倍。又如此莲华台，严净香妙可坐。
　　复次，劫尽烧时，一切皆空。众生福德因缘力故，十方风至，相对相触，能持大水。水上有一千头人，二千手足，名为韦纽。是人脐中出千叶金色妙宝莲华，其光大明，如万日俱照。华中有人结跏趺坐，此人复有无量光明，名曰梵天王。此梵天王心生八子。八子生天地人民。是梵天王于诸淫瞋已尽无余，以是故言：“若有人修禅净行，断除淫欲，名为行梵道。”佛转法轮，或名法轮，或名梵轮。是梵天王坐莲华上，是故诸佛随世俗故，于宝华上结跏趺坐，说六波罗蜜。闻此法者，必至阿耨多罗三藐三菩提。
　　问曰：释迦文尼佛，化作无量千万亿诸佛，云何一时能说法耶？如阿毗昙说：一时无二心，若化佛语时，化主应默；化主语时，化亦应默。云何一时皆说六波罗蜜？
　　答曰：如此说者，外道及声闻变化法耳！如佛变化，无量三昧力不可思议，是故佛自语时，无量千万亿化佛亦一时皆语。又诸外道及声闻化，不能作化；如佛世尊化复作化。诸外道及声闻灭后，不能留化；如佛世尊身灭度后，复能留化如佛无异。
　　复次，阿毗昙中，一时无二心；今佛亦如是，当化语时，亦不有心。佛心念化，欲令化语，即便皆语。
　　问曰：佛今欲说般若波罗蜜，何以令化佛说六波罗蜜？
　　答曰：是六波罗蜜及般若波罗蜜，一法无异。是五波罗蜜，不得般若波罗蜜，不名波罗蜜。如檀波罗蜜不得般若波罗蜜，没在世界有尽法中，或得阿罗汉、辟支佛道般涅槃。若得般若波罗蜜共合，是名波罗蜜，能至佛道。以是故，般若波罗蜜与六波罗蜜，一法无异。般若波罗蜜有二种：一者、庄严，二者、未庄严。如人著好缨络庄严其身，有人不著，名未庄严。亦如国王将诸营从，是名王来；若无营从，是名独身。如是东方如恒河沙等世界，乃至十方亦尔。
　　问曰：若佛有如是大神力，无数千万亿化佛，乃至十方说六波罗蜜，度脱一切，应尽得度，不应有残！
　　答曰：有三障、三恶道中众生，不能解知；人中天上，若大小，若大老，若大病，及上无色、无想天，皆不能闻、不能知。
　　问曰：诸能闻、能知者，何以不皆得道？
　　答曰：是亦不应尽得道。何以故？结使业障故。有人于结使重，常为结使覆心，以是故不尽得道。
　　问曰：当今十方诸佛，亦应遣化说六波罗蜜，我等亦无三障，何以不闻？
　　答曰：当今众生，生在恶世，则入三障中！生在佛后，不善业报，或有世界恶罪业障，或有厚重结使障。堕在佛后，人多为厚重结使所障：或淫欲薄而瞋恚厚，瞋恚薄而淫欲厚，淫欲薄而愚痴厚，愚痴薄而瞋恚厚，如是等展转互有厚薄。是结使障故，不闻不知化佛说法，不见诸佛光明，何况得道？譬如日出，盲人不见，便谓世间无有日月，日有何咎？又如雷电震地，聋人不闻声，声有何过？今十方诸佛常说经法，常遣化佛至十方世界说六波罗蜜。罪业盲聋故，不闻法声，以是故不尽闻见。虽复圣人有大慈心，不能令皆闻皆见。若罪欲灭，福将生者，是时乃得见佛闻法。
　　【经】尔时，世尊故在师子座，入师子游戏三昧，以神通力感动三千大千世界，六种震动。
　　【论】问曰：此三昧何以名师子游戏？
　　答曰：譬如师子搏鹿，自在戏乐；佛亦如是，入此三昧，能种种回转此地，令六反震动。
　　复次，师子游戏，譬如师子戏日，诸兽安隐；佛亦如是，入是三昧时，震动三千大千世界，能令三恶众生一时得息，皆得安隐。
　　复次，佛名人师子，师子游戏三昧，是佛戏三昧也。入此三昧时，令此大地六种震动，一切地狱恶道众生，皆蒙解脱，得生天上，是名为戏。
　　问曰：佛何以入此三昧？
　　答曰：欲动三千大千世界，出三恶道众生，著二善道中故。
　　复次，上三种变化，出自佛身。人或信心不深，今动大地，欲令众生知佛神力无量，能令外物皆动，信净心喜，皆得离苦。
　　问曰：有诸阿罗汉及诸天亦能动地，何以独言是佛神力？
　　答曰：诸阿罗汉及诸天，不能具足动，唯佛世尊能令大地六种震动。
　　问曰：佛何以故震动三千大千世界？
　　答曰：欲令众生知一切皆空无常故。有诸人言：大地及日月、须弥、大海，是皆有常。是以世尊六种动地，示此因缘，令知无常。
　　复次，如人欲染衣，先去尘土；佛亦如是，先令三千世界众生见佛神力，敬心柔软，然后说法，是故六种动地。云何六种动？
　　【经】东涌西没，西涌东没，南涌北没，北涌南没，边涌中没，中涌边没。
　　【论】问曰：何以故正有六种动？
　　答曰：地动有上、中、下。下者，二种动：或东涌西没，或南北，或边中。中者有四：或东、西、南、北，或东、西、边、中，或南，北、边、中。上者，六种动。有种种因缘令地大动，如佛告阿难：“八因八缘，令地震动。”如别说。
　　复次，有人言：“四种地动，火动、龙动、金翅鸟动、天王动。”二十八宿，月月一周绕：若月至昴宿、张宿、氐宿、娄宿、室宿、胃宿，是六种宿中，尔时地动若崩，是动属火神；是时无雨，江河枯竭，年不宜麦，天子凶，大臣受殃。若柳宿、尾宿、箕宿、壁宿、奎宿、危宿，是六种宿中，尔时，地动若崩，是动属龙神；是时无雨，江河枯竭，年不宜麦，天子凶，大臣受殃。若参宿、鬼宿、星宿、轸宿、亢宿、翼宿、是六种宿中，尔时，若地动若崩，是动属金翅鸟；是时无雨，江河枯竭，年不宜麦，天子凶，大臣受殃。若心宿、角宿、房宿、女宿、虚宿、井宿、毕宿、觜宿、斗宿，是九种宿中，尔时地动若崩，是动属天帝；是时安隐风雨，宜五榖，天子吉，大臣受福，万民安隐。
　　复次，地动因缘有小有大，有动一阎浮提，有动四天下、一千、二千、三千大千世界。小动以小因缘故：若福德人若生若死，一国地动，是为小动。大动大因缘故：如佛初生时，初成佛时，将灭度时，三千大千世界皆为震动，是为大动。今佛欲大集众生故，令此地六动震动。
　　复次，般若波罗蜜中授诸菩萨记，当得作佛；佛为天地大主，是时地神大喜：“我今得主。”是故地动。譬如国主初立，臣民喜庆，皆称万岁，踊跃歌舞。
　　复次，三千大千世界众生福德因缘故，有此大地、山河、树木、一切众物，而众生不知无常！是故佛以福德智慧大力，动此世界众生福德，令知微薄，一切磨灭，皆归无常。
　　【经】地皆柔软，令众生和悦。
　　【论】问曰：地动，云何能令众生心得和悦？
　　答曰：心随身故，身得乐事，心则欣悦。悦者，共住之人及便身之具，能令心悦。今以是三千大千世界杂恶众生，其心粗犷，无有善事；是故世尊动此大地，令皆柔软，心得利益。譬如三十三天王欢乐园中，诸天入者，心皆柔软，欢乐和悦，粗心不生；若阿修罗起兵来时，都无斗心。是时，释提婆那民，将诸天众入粗涩园中；以此园中树木华实，气不和悦，粗涩恶故，诸天人众斗心即生。佛亦如是，以此大地粗涩弊恶故，变令柔软，使一切众生心得喜悦。又如咒术药草熏人鼻时，恚心便生，即时斗诤；复有咒术药草令人心和悦欢喜，敬心相向。咒术草药尚能如此，何况三千大千世界地皆柔软！
　　【经】是三千大千世界中，地狱、饿鬼、畜生及八难处，即时解脱得生天上，从四天王天处乃至他化自在天。
　　【论】问曰：若佛入师子游戏三昧，能令地狱、饿鬼、畜生及余八难皆得解脱，生四天处乃至他化自在天者，复何用修福行善，乃得果报？
　　答曰：此如上说，福德多者，见光得度；罪垢深者，地动乃度。譬如日出照莲华池，熟者先开，生者未敷。佛亦如是，先放光明，福熟智利，先得解脱；其福未熟，智心不利，是故未得。佛大慈悲，等度一切，无憎爱也。亦如树果，人动其树，熟者先堕。佛亦如是，是三千大千世界如树，动之者佛；先度者果熟，未度者果生。
　　问曰：何以故善心因缘生欲界天，不生色界及无色界？
　　答曰：佛欲度此众生令得道证；无色界中以无身故，不可为说法；色界中则无厌心，难可得道，禅乐多故，慧心则钝。
　　复次，佛以神通感，动令此三千大千世界地皆柔软，众生心信得欢喜故，生欲界天；不得四禅及四空定故，不得生色、无色界。
　　问曰：五阴，无常、空、无我，云何生天人中？谁死谁生者？
　　答曰：是事，赞菩萨品中已广说，今当略答：汝言五众无常、空、无我者，是般若波罗蜜中五阴，无有常无常、有空无空、有我无我。若如外道求索实我，是不可得；但有假名，种种因缘和合而有，有此名字。譬如幻人相杀，人见其死；幻术令起，人见其生；生死名字，有而无实。世界法中实有生死，实相法中无有生死。
　　复次，生死人有生死，不生死人无生死。何以故？不生死人以大智慧能破生相。如偈说：

　　“佛法相虽空，亦复不断灭；虽生亦非常，诸行业不失。
　　诸法如芭蕉，一切从心生；若知法无实，是心亦复空。
　　若有人念空，是则非道行；诸法不生灭，念有故失相。
　　有念堕魔网，无念则得出；心动故非道，不动是法印。”
　　【经】是诸天人自识宿命，皆大欢喜，来诣佛所，头面礼佛足，却住一面。
　　【论】问曰：诸天生时，有三事自知：知所来处，知所修福田处，知本所作福德。是人生时，无此三事，云何识宿命？
　　答曰：人道不定，或有识者，或不识者。
　　复次，假佛神力，则识宿命。
　　问曰：诸天有报五神通，自识宿命，能到佛所；人虽蒙佛神力，得知宿命，所住处远，云何能至佛所？
　　答曰：或有人生报得神通，如转轮王、圣人等，或有人假佛神力。
　　问曰：人生十月，三年乳哺，十岁后能自出。今蒙佛威神，三恶、八难皆得解脱，生天、人中，即至佛所。天则可尔，人法未成，云何得来？
　　答曰：五道生法，各各不同：诸天、地狱皆化生；饿鬼二种生，若胎、若化生；人道、畜生四种生，卵生、湿生、化生、胎生。卵生者，如毗舍佉、弥伽罗母三十二子（毗舍佉母人，生三十二卵，卵剖生三十二男，皆为力士；弥伽罗大儿字也，此母人得三道），如是等名卵生人。湿生者，如掩罗婆利淫女、顶生转轮圣王，如是等名湿生。化生者，如佛与四众游行，比丘尼众中，有比丘尼名阿罗婆，地中化生；及劫初生时，人皆化生，如是等名为化生。胎生者，如常人生。化生人即时长大，能到佛所。有人报得神通故，能到佛所。
　　复次，佛借神力故，能到佛所。
　　【经】如是十方如恒河沙等世界，地皆六种震动；一切地狱、饿鬼、畜生及余八难处，即时解脱，得生天上，齐第六天。
　　【论】问曰：三千大千世界无量无数，众生甚多，何以复及十方如恒河沙等世界众生？
　　答曰：佛力无量，虽度三千大千世界众生，犹以为少，以是故复及十方。
　　问曰：若释迦文尼佛以大神力广度十方，复何须余佛？
　　答曰：众生无量，不一时熟故。又众生因缘各各不同，如声闻法中说：舍利弗因缘弟子，除舍利弗，诸佛尚不能度，何况余人？
　　复次，今但说东方一恒河沙等，不说若二、三、四乃至千万亿恒河沙等诸世界。又以世界无边无量，若有边有量，众生可尽。以是故，十方无量世界，诸佛应度。
　　【经】尔时，三千大千世界众生，盲者得视，聋者得听，哑者能言，狂者得正，乱者得定，裸者得衣，饥渴者得饱满，病者得愈，形残者得具足。
　　【论】问曰：众生苦患有百千种，若佛神力，何以不遍令得解脱？
　　答曰：一切皆救，今但略说粗者；如种种结使，略说为三毒。
　　问曰：但言盲者得视则足，何以故言生盲？
　　答曰：生盲者，先世重罪故；重罪者，犹尚能令得视，何况轻者？
　　问曰：云何先世重罪而令生盲？
　　答曰：若破众生眼，若出众生眼，若破正见眼，言无罪福，是人死堕地狱，罪毕为人，从生而盲。若复盗佛塔中火珠及诸灯明，若阿罗汉、辟支佛塔珠及灯明，若余福田中夺取光明，如是等种种先世业因缘故失眼。今世若病、若打故失眼，是今世因缘。
　　复次，九十六种眼病，阇那迦药王所不能治者，唯佛世尊能令得视。
　　复次，先令得视，复令得智慧眼。聋者得听，亦如是。
　　问曰：若有生盲，何以不说生聋？
　　答曰：多有生盲，生聋者少，是故不说。
　　问曰：以何因缘故聋？
　　答曰：聋者是先世因缘：师父教训，不受不行而反瞋恚，以是罪故聋。
　　复次，截众生耳，若破众生耳，若盗佛塔、僧塔、诸善人福田中揵椎、铃、贝及鼓，故得此罪。如是等种种先世业因缘，今世因缘若病、若打，如是等是今世因缘得聋。
　　问曰：哑者不能言，作何等罪故哑？
　　答曰：先世截他舌，或塞其口，或与恶药令不得语；或闻师教、父母教敕，断其语，非其教；或作恶邪人，不信罪福破正语；受地狱罪出，生世为人，哑不能言。如是种种因缘故哑。
　　问曰：狂者得正，云何为狂？
　　答曰：先世作罪，破他坐禅，破坐禅舍，以诸咒术咒人令瞋斗诤淫欲；今世诸结使厚重。如婆罗门失其稻田，其妇复死，即时狂发，裸形而走。又如翅舍伽憍昙比丘尼，本白衣时，七子皆死，大忧愁故，失心发狂。有人大瞋不能自制，成大痴狂；有愚痴人恶邪故，以灰涂身，拔发裸形，狂痴食粪；有人若风病、若热病，病重成狂；有人恶鬼所著；或有人痴，饮雨水而狂。如是失心，如是种种名为狂。得见佛故，狂即得正。
　　问曰：乱者得定，狂则是乱，以何事别？
　　答曰：有人不狂而心多散乱，志如猕猴，不能专住，是名乱心。复有遽务怱怱，心著众事，则失心力，不堪受道。
　　问曰：乱心有何因缘？
　　答曰：善心转薄，随逐不善，是名心乱。
　　复次，是人不观无常，不观死相，不观世空；爱著寿命，计念事务，种种驰散，是故心乱。
　　复次，不得佛法中内乐，外求乐事，随逐乐因，是故心乱。如是乱人得见佛故，其心得定。
　　问曰：先言狂者得正，今言裸者得衣。除狂，云何更有裸？
　　答曰：狂有二种：一者、人皆知狂；二者、恶邪故自裸，人不知狂。如说：南天竺国中有法师，高座说五戒义，是众中多有外道来听。是时国王难曰：“若如所说，有人施酒及自饮酒，得狂愚报，当今世人应狂者多，正者少。而今狂者更少，不狂者多，何以故尔？”是时，诸外道辈言：“善哉！斯难甚深！是秃高座，必不能答，以王利智故。”是时，法师以指指诸外道，而更说余事，王时即解。诸外道语王言：“王难甚深！是不知答，耻所不知，而但举指更说余事？”王语外道：“高座法师指答已讫，将护汝故，不以言说。向者指汝，言汝等是狂，狂不少也。汝等以灰涂身，裸形无耻，以人髑髅盛粪而食，拔头发，卧刺上，倒悬熏鼻，冬则入水，夏则火炙。如是种种所行非道，皆是狂相。复次，汝等法以卖肉、卖盐，即时失婆罗门法；于天祠中得牛布施，即时卖之，自言得法。牛则是肉，是诳惑人，岂非失耶？又言入吉河水中，罪垢皆除，是为罪福无因无缘。卖肉、卖盐此有何罪？入吉河水中言能除罪，若能除罪，亦能除福，谁有吉者？如此诸事，无因无缘，强为因缘，是则为狂。如是种种狂相，皆是汝等。法师将护汝故，指而不说。”是名为裸形狂。
　　复次，有人贫穷无衣，或弊衣褴褛，以佛力故，令其得衣。
　　问曰：饥者得饱，渴者得饮，云何饥渴？
　　答曰：福德薄故，先世无因，今世无缘，是故饥渴。
　　复次，是人先世夺佛、阿罗汉、辟支佛食，及父母所亲食；虽值佛世，犹故饥渴，以罪重故。
　　问曰：今有恶世生人得好饮食，值佛世生而更饥渴。若罪人不应生值佛世，若福人不应生恶世，何以故尔？
　　答曰：业报因缘，各各不同。或有人有见佛因缘，无饮食因缘；或有饮食因缘，无见佛因缘。譬如黑蛇而抱摩尼珠卧，有阿罗汉人乞食不得。又如迦叶佛时，有兄弟二人出家求道；一人持戒、诵经、坐禅；一人广求檀越，修诸福业。至释迦文佛出世，一人生长者家；一人作大白象，力能破贼。长者子出家学道，得六神通阿罗汉，而以薄福，乞食难得。他日持钵入城乞食，遍不能得；到白象厩，见王供象种种丰足，语此象言：“我之与汝，俱有罪过。”象即感结，三日不食。守象人怖，求觅道人，见而问言：“汝作何咒，令王白象病不能食？”答言：“此象是我先身时弟，共于迦叶佛时出家学道。我但持戒、诵经、坐禅，不行布施；弟但广求檀越作诸布施，不持戒，不学问。以其不持戒、诵经、坐禅故，今作此象；大修布施故，饮食备具，种种丰足。我但行道，不修布施故，今虽得道，乞食不能得。”以是事故，因缘不同，虽值佛世，犹故饥渴。
　　问曰：此诸众生云何饱满？
　　答曰：有人言：“佛以神力变作食，令得饱满。”复有人言：“佛光触身，令不饥渴。譬如如意摩尼珠，有人心念，则不饥渴，何况值佛！”
　　病者得愈，病有二种：先世行业报故，得种种病；今世冷热风发故，亦得种种病。今世病有二种：一者、内病，五脏不调，结坚宿疾；二者、外病，奔车逸马，堆压坠落，兵刃刀仗，种种诸病。
　　问曰：以何因缘得病？
　　答曰：先世好行鞭杖、拷掠、闭系，种种恼故，今世得病。现世病，不知将身，饮食不节，卧起无常，以是事故，得种种诸病。如是有四百四病，以佛神力故，令病者得愈。如说：佛在舍婆提国，有一居士请佛及僧于舍饭食，佛住精舍迎食。有五因缘：一者、欲入定，二者、欲为诸天说法，三者、欲游行观诸比丘房，四者、看诸病比丘，五者、若未结戒欲为诸比丘结戒。是时佛持户排，入诸比丘房，见一比丘病苦，无人瞻视，卧大小便，不能起居。佛问比丘：“汝何所苦？独无人看？”比丘答言：“大德，我性懒，他人有病，初不看视，是故我病，他亦不看！”佛言：“善男子，我当看汝。”时释提婆那民盥水，佛以手摩其身。摩其身时，一切苦痛即皆除愈，身心安隐。是时，世尊安徐扶此病比丘起，将出房澡洗著衣，安徐将入，更与敷蓐令坐。佛语病比丘：“汝久来不勤求未得事令得，未到事令到，未识事令识，受诸苦患，如是方当更有大苦痛！”比丘闻已，心自思念：“佛恩无量，神力无数，以手摩我，苦痛即除，身心快乐！”以是故，佛以神力令病者得愈，形残者得具足。云何名形残？若有人先世破他身，截其头，斩其手足，破种种身分；或坏佛像，毁佛像鼻，及诸贤圣形像；或破父母形像。以是罪故，受形多不具足。
　　复次，不善法报，受身丑陋。若今世被贼，或被刑戮，种种因缘，以致残毁。或风寒热病，身生恶疮，体分烂坏，是名形残！蒙佛大恩，皆得具足。譬如祇桓中奴，字犍抵，是波斯匿王兄子，端正勇健，心性和善。王大夫人见之心著，即微呼之，欲令从己。犍抵不从，夫人大怒，向王谗之，反状其罪。王闻，即节节解之，弃于冢间；命未绝顷，其夜虎、狼、罗刹来欲食之。时佛到其边，光明照之，身即平复，其心大喜，佛为说法，即得三道。佛牵其手将至祇桓。是人言：“我身已破已弃，佛续我身，今当尽此形寿，以身布施佛及比丘僧。”明日波斯匿王闻如是事，来至祇桓，语犍抵言：“向汝悔过！汝实无罪，枉相刑害，今当与汝分国半治。”犍抵言：“我已厌矣，王亦无罪！我宿世殃咎，罪报应尔！我今以身施佛及僧，不复还也。”如是若有众生形残不具足者，蒙佛光明即时平复。是故言：乃至形残皆得具足，蒙佛光明，即时平复。
　　【经】一切众生皆得等心相视，如父如母、如兄如弟、如姊如妹，亦如亲亲及善知识。是时，众生等行十善业道，净修梵行，无诸瑕秽，恬然快乐，譬如比丘入第三禅；皆得好慧，持戒自守，不娆众生。
　　【论】问曰：是诸众生未离欲，无禅定，不得四无量心，云何得等心？
　　答曰：是等，非禅中等，是于一切众生中无怨无恚。以此等故，善心相视。
　　复次，等心者，经中有言。云何等心？相视如父如母，是名等心。
　　问曰：视一切众生便是父母、兄弟、姊妹不？
　　答曰：不也。见老者如父母，长者如兄，少者如弟，姊妹亦尔。等心力故，皆如亲亲。
　　问曰：云何非父母言父母？乃至非亲亲言亲亲？不堕妄语耶？
　　答曰：一切众生无量世中，无非父母、兄弟、姊妹、亲亲者。
　　复次，实相法中，无父母、兄弟；人著吾我，颠倒计故，名为父母、兄弟。今以善心力故，相视如父如母，非妄语也。
　　复次，如人以义相亲，非父事之为父，非母事之为母，兄弟、儿子亦复如是。如人有子行恶，黜而弃之；他姓善行，养以为子，如是相视，则为等心。如说偈：

　　“视他妇如母，见他财如火，一切如亲亲，如是名等见。”

　　是时，众生等行十善业道者，身业道三种：不杀、不盗、不邪淫；口业道四种：不妄语、不两舌、不恶口、不绮语；意业道三种：不贪、不恼害、不邪见。自不杀生，不教他杀，赞不杀者，见人不杀代其欢喜；乃至邪见亦有四种。
　　问曰：后三业道非业，前七业道亦业，云何言十善业道？
　　答曰：没少从多故，通名业道。后三虽非业，能起业，又复为业故生，是故总名业道。
　　净修梵行，无诸瑕秽者，问曰：上说行十善业道，此理已足，今何以复言净修梵行？
　　答曰：有人行十善业道，不断淫；今更赞此行梵天行，断除淫欲故，言净修梵行。无诸瑕秽者，行淫之人，身恶名臭，以是故赞断淫人，言无诸瑕秽，恬然快乐者，
　　问曰：此何等乐？
　　答曰：是乐二种：内乐、涅槃乐。是乐不从五尘生，譬如石泉，水自中出，不从外来。心乐亦如是，行等心，修梵行，得十善业道，清净无秽，是名内乐。
　　问曰：此乐何界系？欲界系、色界、无色界系耶？
　　答曰：是乐欲界系，亦不系；非色、无色界系。今言譬如比丘入第三禅，若是色界系，不应言譬如比丘得第三禅；以是事故，知非色界系。此欲界心生喜乐，一切满身；譬如暖苏渍身，柔软和乐。不系者，得般若波罗蜜相，观诸法不生不灭，得实智慧，心无所著，无相之乐，是为不系。
　　问曰：佛言涅槃第一乐，何以言第三禅乐？
　　答曰：二种乐：有受乐，有受尽乐。受尽乐，一切五阴尽更不生，是无余涅槃乐。能除忧愁烦恼，心中欢喜，是名乐受；如是乐受满足，在第三禅中。以是故言，譬如第三禅乐。
　　问曰：初禅、二禅亦有乐受，何以故但言第三禅？
　　答曰：乐有上、中、下：下者初禅，中者二禅，上者三禅。初禅有二种：乐根、喜根。五识相应乐根，意识相应喜根。二禅中意识相应喜根。三禅意识相应乐根。一切三界中，除三禅，更无意识相应乐根。是五识不能分别，不知名字相，眼识生如弹指顷，意识已生。以是故，五识相应乐根不能满足乐，意识相应乐根能满足乐。以是故，三禅中诸功德少，乐多故，无背舍、胜处、一切入。过是三禅更无乐，以是故言，譬如比丘入第三禅。
　　一切众生皆得好慧，持戒自守，不娆众生者。问曰：何以故次乐后，言皆得好慧？
　　答曰：人未得乐，能作功德；既得乐已，心著乐多故，不作功德！是故乐后次第心得好慧。好慧者，持戒自守，不娆众生。
　　问曰：持戒是名自守，亦名不娆众生，何以故复言自守不娆众生耶？
　　答曰：身口善，是名持戒；检心就善，是名自守，亦名不娆众生。一切诸功德，皆戒身、定身、慧身所摄。言好持戒，是戒身摄；好自守，是定身摄；不娆众生，禅中慈等诸功德，是慧身摄。
　　问曰：亦无有人言不好持戒者，今何以言好持戒？
　　答曰：有如婆罗门著世界法者言：“舍家好持戒，是为断种人。又以自力得财，广作功德，如是有福。出家乞食，自身不给，何能作诸功德？”如是为诃好持戒。亦有著世界治道人，诃好自守者言：“人当以法治世，赏善罚恶，法不可犯，不舍尊亲，立法济世，所益者大，何用独善其身，自守无事？世乱而不理，人急而不救！”如是名为诃好自守。亦有人诃好不娆众生者言：“有怨不能报，有贼不能击，恶人不能治，有罪无以肃，不能却患救难，默然无益，何用此为？”如是为诃好不娆众生。如偈说：

　　“人而无勇健，何用生世间？亲难而不救，如木人在地！”

　　如是等种种不善语，名为诃不娆众生。是诸天人皆得好慧，持戒自守，不娆众生，行是善法，身心安隐，无所畏难，无热无恼，有好名善誉，人所爱敬，是为向涅槃门。命欲终时，见福心喜，无忧无悔。若未得涅槃，生诸佛世界，若生天上，以是故言：得好慧，持戒自守，不娆众生。
大智度论卷第九释初品中现普身
　　【经】尔时，世尊在师子座上坐，于三千大千世界中其德特尊，光明色像威德巍巍，遍至十方如恒河沙等诸佛世界；譬如须弥山王，光色殊特，众山无能及者。
　　【论】问曰：佛以何力故，于一切众生中，其德特尊，光明威德巍巍，乃如是耶？如转轮圣王、诸天、圣人，亦有大力光明威德，何以独言佛德特尊？
　　答曰：此诸贤圣虽有光明威德，有量有限。譬如众星，日光既出，则没不现。佛从无量阿僧祇劫，集大功德，一切具足，因缘大故，果报亦大，余人无此。
　　复次，佛世世修诸苦行，无量无数头目髓脑常施众生，岂唯国财、妻子而已！一切种种戒、种种忍、种种精进、种种禅定，及无比清净，不可坏不可尽智慧，世世修行，已具足满。此果力故，得不可称量殊特威神。以是故，言因缘大故，果报亦大。
　　问曰：若佛神力无量，威德巍巍，不可称说，何以故受九罪报：一者、梵志女孙陀利谤，五百阿罗汉亦被谤；二者、旃遮婆罗门女，系木盂作腹谤佛；三者、提婆达推山压佛，伤足大指；四者、迸木刺脚；五者、毗楼璃王兴兵杀诸释子，佛时头痛；六者、受阿耆达多婆罗门请而食马麦；七者、冷风动故脊痛；八者、六年苦行；九者、入婆罗门聚落乞食不得，空钵而还。复有冬至前后八夜，寒风破竹，索三衣御寒；又复患热，阿难在后扇佛。如是等世界小事，佛皆受之。若佛神力无量，三千大千世界，乃至东方恒河沙等诸世界，南西北方、四维、上、下，光明色像，威德巍巍，何以故受诸罪报？
　　答曰：佛在人中生，有父母，受人身力，一指节力胜千万亿那由他白象力，神通力无量无数，不可思议。是净饭王子，厌老病死苦，出家得佛道，是人岂受罪报，为寒热等所困？如佛神力不可思议，不可思议法中，何有寒热诸患？
　　复次，佛有二种身：一者、法性身，二者、父母生身。是法性身满十方虚空，无量无边，色像端正，相好庄严，无量光明，无量音声，听法众亦满虚空。此众亦是法性身，非生死人所得见。常出种种身、种种名号、种种生处、种种方便度众生，常度一切，无须臾息时。如是法性身佛，能度十方众生。受诸罪报者，是生身佛；生身佛，次第说法如人法。以有二种佛故，受诸罪无咎。
　　复次，佛即得道时，一切不善法尽断，一切善法皆成就，云何今实有不善法报可受？但怜愍未来世众生故，现方便受此诸罪。
　　复次，如阿泥卢豆，与一辟支佛食故，受无量世乐，心念饮食，应意即得；何况佛世世割肉出髓以施众生，而乞食不得，空钵而还？以是事故，知佛方便，为度众生故，受此诸罪。云何方便怜愍未来世？五众佛弟子施福薄故，乞种种自活之具不能得。诸白衣言：“汝衣食不能得，有病不能除，何能得道以益于人？”是五众当答：“我等虽无活身小事，有行道福德。我等今日众苦，是先身罪报；今之功德，利在将来。我等大师佛入婆罗门聚落乞食，尚亦不得，空钵而还。佛亦有诸病，释子毕罪时，佛亦头痛，何况我等薄福下人！”诸白衣闻已，瞋心则息，便以四种供养供给比丘，身得安隐，坐禅得道。是为方便故，非实受罪。如毗摩罗诘经中说：佛在毗耶离国，是时佛语阿难：“我身中热风气发，当用牛乳，汝持我钵乞牛乳来！”阿难持佛钵，晨朝入毗耶离，至一居士门下立。是时毗摩罗诘在是中行，见阿难持佛钵而立，问阿难：“汝何以晨朝持钵立此？”阿难答曰：“佛身小疾，当用牛乳，故我到此。”毗摩罗诘言：“止！止！阿难，勿谤如来！佛为世尊，已过一切诸不善法，当有何病？勿使外道闻此粗语，彼当轻佛！便言佛自疾不能救，安能救人？”阿难言：“此非我意，面受佛敕，当须牛乳！”毗摩罗诘言：“此虽佛敕，是为方便，以今五恶之世故，以是像度脱一切。若未来世有诸病比丘，当从白衣求诸汤药。白衣言：‘汝自疾不能救，安能救余人？’诸比丘言：‘我等大师犹尚有病，况我等身如草芥，能不病耶？’以是事故，诸白衣等以诸汤药供给比丘，使得安隐，坐禅行道。有外道仙人，能以药草、咒术除他人病，何况如来一切智德，自身有病而不能除？汝且默然！持钵取乳，勿令余人异学得闻知也。”以是故，知佛为方便，非实病也。诸罪因缘，皆亦如是。以是故，言佛其德特尊，光明色像，威德巍巍。
　　【经】尔时，世尊以常身示此三千大千世界一切众生。是时，首陀会天、梵众天、他化自在天、化自乐天、兜率陀天、夜摩天、三十三天、四天王天，及三千大千世界人与非人，以诸天华、天缨络、天泽香、天末香、天青莲华、赤莲华、白莲华、红莲华、天树叶香，持诣佛所。
　　【论】问曰：佛何以故以常身示此三千大千世界中一切众生？
　　答曰：佛欲说摩诃般若波罗蜜，入三昧王三昧，从足下相轮光明，上至肉髻光炎大明。譬如劫尽烧时，诸须弥山王随次燃尽。是光明遍满三千大千世界，乃至十方恒河沙等诸佛世界，皆悉大明。众生见者，毕至阿耨多罗三藐三菩提，是佛欲说般若波罗蜜初神力。第二、一切毛孔皆悉微笑。第三、放常光明，面各一丈。第四、舌相遍覆三千大千世界而笑。第五、入师子游戏三昧，三千大千世界六反震动。第六、佛坐师子座，现最胜身，光明色像，威德巍巍。以此神力，感动众生。其有信者，皆至阿耨多罗三藐三菩提。其中疑者，示常身，便得信解而各说言：“今所见者，是佛真身。”以佛力故，此三千大千世界中人，见佛常身，远近无碍。是时，三千大千世界众生，皆大欢喜言：“此真是佛身！”佛初生时，初成佛时，初转法轮时，皆以此身；如是思惟，此真是佛身。
　　问曰：何以故名为净居天、梵世天？
　　答曰：四禅有八种：五种是阿那含住处，是名净居；三种凡夫、圣人共住。过是八处，有十住菩萨住处，亦名净居，号大自在天王。梵世天者，生处有三种：一者、梵众天，诸小梵生处；二者、梵辅天，贵梵生处；三者、大梵天，是名中间禅生处。
　　问曰：离欲是同，何以故有贵贱异处？
　　答曰：初禅三种：下、中、上。若修下禅，生梵众；若修中禅，生梵辅；若修上禅，生大梵。慈行亦如是。如妙眼师念言：“我为众人说法，皆生梵天中。我今不应与弟子同处，当修上慈。”修上慈故，生大梵天中。
　　复次，第一清净心故，生大梵天中。
　　问曰：何以故于四禅中但说初、后，不说中间？
　　答曰：初门离欲难故，最后微妙难得故，中间易入故不说。
　　复次，言梵世已摄色界，以第四禅第一妙故别说。
　　复次，以人多识梵天，不识余天，是故但说梵天。以净居天常怜愍众生，常劝请佛故。
　　复次，佛说法声至梵天。佛得道时，诸天展转唱告，乃至净居天。以是故，说初、后，不说中。
　　复次，梵天近欲界故应闻，净居天是色界主，是故应闻。譬如守门人识客；客至其主，主则识之，中间无事故不说。
　　复次，二禅大喜，三禅大乐，喜、乐放逸，是故不说。
　　问曰：何以名他化自在？
　　答曰：此天夺他所化而自娱乐，故言他化自在。化自乐者，自化五尘而自娱乐，故言化自乐。兜率名知足天，夜摩名善分天，第二名三十三天，最下天是四天王诸天。须弥山高八万四千由旬，上有三十三天城。须弥山边有山，名由揵陀罗，高四万二千由旬。此山有四头，头各有城，四天王各居一城。夜摩等诸天，七宝地在虚空中，有风持之令住；乃至净居亦复如是。如是诸天见佛身清净，大光明净，持诸供具水陆诸华，陆地生华，须曼提为第一；水中生华，青莲华为第；若树生华；若蔓生华。是诸名华，种种异色，种种香薰，各持天华来诣佛所。以此诸华，色好多香，柔软细滑，是故以此为供养具。云何为天华？天华芬薰，香气逆风。诸天缨络，悬在佛上。天泽香以途佛地，天末香以散佛上。天莲华青、赤、红、白，何以无黄？黄属火，火非水华所宜故。天宝莲华，琉璃为茎，金刚为台，阎浮那陀金为叶，柔软且香；并天树叶香，持诣佛所。
　　问曰：若诸天供养，应持天华，人及非人，云何得天华？
　　答曰：佛以神足放大光明，地六种震动，诸天雨种种妙华，满三千大千世界，以供养佛；是人非人，或取此华而以供养。
　　复次，天竺国法，名诸好物，皆名天物。是人华、非人华，虽非天上华，以其妙好故，名为天华。是故言人非人持诸天华，是则无咎。
　　【经】是诸天华乃至天树叶香，以散佛上。
　　【论】问曰：何以以华散佛身上？
　　答曰：恭敬供养故。又佛光照，皆遥见佛，心大欢喜。供养佛故，皆以诸华而散佛上。
　　复次，佛于三界第一福田，以是故华散佛上。
　　【经】所散宝华，于此三千大千世界上，在虚空中化成大台。
　　【论】问曰：何以化作此台在虚空中？
　　答曰：所散华少而化为大台，以示众生因少果多。
　　问曰：何以故台在虚空中住而不堕落？
　　答曰：佛以神力欲示众生，令知佛为福田，得报不失，乃至成佛，其福不灭。
　　【经】是华台四边垂诸缨络，杂色华盖五色缤纷，是诸华盖、缨络遍满三千大千世界。
　　【论】问曰：若佛自有神力，何以因所散华而变为台？
　　答曰：欲令人心信清净故，是人见所供养变成此台，心大欢喜，因欢喜故，大得福德。
　　【经】以是华盖、缨络严饰故，此三千大千世界皆作金色，及十方如恒河沙等诸佛世界，皆亦如是。
　　【论】有人言：“转轮圣王四世界主，梵天王千世界主，佛三千大千世界主，是语非实！以是故佛所变化，乃至十方恒河沙等诸佛世界。”
　　【经】尔时，三千大千世界及十方众生，各各自念：“佛独为我说法，不为余人。”
　　【论】问曰：佛以一身示三千大千世界及十方，今诸众生何以各各见佛在前说法？
　　答曰：佛有二种神力：一者、一处坐说法，令诸众生远处皆见，远处皆闻；二者、佛在一处说法，能令一一众生，各自见佛在前说法，譬如日出影现众水。
　　复次，众生不同。有人见佛身遍三千大千世界而得净信；有人各各见佛在前说法，得心清净，信乐欢喜。以是故，佛今各各在前而为说法。
　　【经】尔时，世尊在师子座，熙怡而笑，笑光遍照三千大千世界。以此光故，此间三千大千世界中众生，皆见东方如恒河沙诸佛及僧；彼间如恒河沙等世界中众生，皆见此间三千大千世界中释迦牟尼佛及诸大众；南西北方、四维、上、下，亦复如是。
　　【论】问曰：佛上已多放光明，今以何故复放斯光？
　　答曰：先放光明，各各有事，如先说。今以彼此众会，两未相见故，以光明神力，令彼此世界一切大会，两得相见。
　　问曰：如弟子中天眼第一，大阿罗汉长老阿泥卢豆，暂观见小千世界，谛观见二千世界；大辟支佛暂观见二千世界，谛观见三千大千世界。今一切人，云何能见东方恒河沙等诸佛世界？
　　答曰：是佛神力令彼得见，非众生力也。设阿罗汉及余处辟支佛等，亦以佛力故，所见无限。譬如转轮圣王飞行，一切营从及诸象马众畜，皆亦随去。今佛神力故，众生虽在远处，亦得相见。又如般舟三昧力故，虽不得天眼，而见十方佛，眼耳（耳乃见字之形误）无碍。亦如劫尽烧时，一切众生自然皆得禅定、得天眼、天耳。佛以神力令一切众生皆得远见，亦复如是。尔时，世尊在师子座而笑，笑如先说，余未说者今当说。
　　问曰：此间众生远见彼方，是佛神力。彼间众生亦见此方，是谁力耶？
　　答曰：是释迦牟尼佛力，令彼得见此间三千大千世界，及见释迦牟尼佛，并一切众会；南西北方、四维、上、下，亦复如是。
释初品中十方诸菩萨来
　　【经】是时，东方过如恒河沙等诸佛世界，其世界最在边，世界名多宝，佛号宝积，今现在为诸菩萨摩诃萨说般若波罗蜜。
　　【论】问曰：如佛所说一切世界，无量无边，云何言其世界最在边？最在边者，是堕有边相；若世界有边，众生应尽。何以故？无量诸佛，一一佛度无量阿僧祇众生，令入无余涅槃，更无新众生，故者应尽！
　　答曰：佛经虽言世界无量，此方便说，非是实教。如实无神，方便故说言有神。此十四难，世界有边、无边，俱为邪见。若无边，佛不应有一切智。何以故？智慧普知，无物不尽，是名一切智。若世界无边，是有所不尽；若有边，如先说咎。此二俱邪见。何以故？依无边以破有边故。是多宝世界，非一切世界边，是释迦牟尼佛因缘众生可应度者最在边。譬如一国中最在边，不言一阎浮提最在边。若无边，佛不应一切知者。如上佛义中答，佛智无量故应知，譬如函大故盖亦大。
　　问曰：世界名多宝，宝有二种：财宝、法宝。何等宝多，名为多宝世界？
　　答曰：二种皆有。又多菩萨照法性等诸宝（言此宝大菩萨所有，以为宝冠。宝冠中皆见诸佛，又了达一切诸法之性）多故名为多宝。是中有佛名宝积，以无漏根、力、觉、道等法宝集故，名为宝积。
　　问曰：若尔者，一切佛皆应号宝积，何以独称彼佛为宝积？
　　答曰：虽一切诸佛皆有此宝，但彼佛即以此宝为名。如弥勒名为慈氏，诸佛虽皆有慈，但弥勒即以慈为名。
　　复次，如宝华佛生时，一切身边有种种华色光明故，名宝华太子。如燃灯佛生时，一切身边如灯故，名燃灯太子，作佛亦名燃灯，旧名锭光佛。宝积佛亦如是，应当初生时，亦多诸宝物生，或地生，或天雨种种宝集，故名为宝积。
　　问曰：唯有释迦牟尼一佛，无十方佛。何以故？是释迦牟尼佛无量威力，无量神通，能度一切众生，更无余佛。如说：阿难一心思惟过去诸佛：“宝华、燃灯等皆生好世，寿命极长，能度一切众生。今释迦牟尼佛恶世生，寿命短，将无不能度一切弟子耶？”如是心疑，佛时即知阿难心之所念，即以日出时，入日出三昧。尔时，佛身一切毛孔出诸光明，亦如日边出诸光明，其光遍照阎浮提内；其明满已，照四天下；照四天下满已，照三千大千世界；三千大千世界满已，照十方无量世界。尔时，世尊从脐边出诸宝莲华，如偈说：

　　“青光琉璃茎，千叶黄金色，金刚为华台，琥珀为华饰。
　　茎软不粗曲，其高十余丈，真青琉璃茎，在佛脐中立。
　　其叶广而长，白光间妙色，无量宝庄严，其华有千叶。
　　妙华色如是，从佛脐中出。是四华台上，宝座曜天日，
　　一一诸宝座，座各有坐佛。如金山四首，光曜等如一。
　　从四佛脐中，各出妙宝华；华上有宝座，其座各有佛。
　　从是佛脐中，展转出宝华，华华皆有座，座座各有佛。
　　如是展转化，乃至净居天，若欲知近远，当以譬喻说。
　　有一大方石，纵广如大山，从上放令下，直过无所碍。
　　万八千三百，八十有三岁，如是年岁数，尔乃得到地。
　　于是两中间，化佛满其中，其光大盛明，逾于火日月。
　　有佛身出水，亦有身出火，或复现经行，有时静默坐，
　　有佛行乞食，以此福众生。或复说经法，有时放光明，
　　或到三恶趣，冰暗火地狱。和气济寒冰，光明照暗狱，
　　热处施凉风，随事救其苦，安之以无患，度之以法乐！”

　　如是种种方便，一时顿能度十方无量众生；度众生已，还入本处住佛脐中。尔时，世尊从日出三昧起，问阿难言：“汝见此三昧神通力不？”阿难白佛：“唯然！已见！”重白佛言：“若佛住世，一日之中所度弟子，可满虚空，何况在世八十余年！”以是故，言一佛功德神力无量，现化十方，无异佛也。
　　复次，如佛所言：“女人不得作转轮圣王，不得作天帝释、魔天王、梵天王，不得作佛。转轮圣王不得一处并治，十力世尊亦无一世二佛。”又佛说言：“佛言不虚，世无二佛；一法难值，佛世尊也，无量亿劫时时一有。是九十一劫中，三劫有佛。贤劫之前九十一劫，初有佛名鞞婆尸（此言种种见）。第三十一劫中有二佛：一名尸弃（此言火），二名鞞恕婆附（此言一切胜）。是贤劫中有四佛：一名迦罗鸠飧陀，二名迦那伽牟尼（此言金仙人也），三名迦叶，四名释迦牟尼。除此余劫皆空无佛，甚可怜愍。”若有十方佛，何以故言余劫无佛，甚可怜愍？
　　答曰：虽释迦牟尼佛有无量神力，能变化作佛在十方说法，放光明度众生，亦不能尽度一切众生，堕有边故，则无未来世佛故。然众生不尽，以是故应更有余佛。
　　复次，汝言佛自说女人不得作五事，二转轮圣王不得同时出世；佛亦如是，同时一世亦无二佛。汝不解此义。佛经有二义：有易了义，有深远难解义。如佛欲入涅槃时，语诸比丘：“从今日，应依法不依人，应依义不依语，应依智不依识，应依了义经不依未了义。”依法者，法有十二部，应随此法，不应随人。依义者，义中无诤好恶、罪福、虚实故，语以得义，义非语也。如人以指指月，以示惑者，惑者视指而不视月。人语之言：“我以指指月，令汝知之，汝何看指而不视月？”此亦如是，语为义指，语非义也。以是故，不应依语。依智者，智能筹量分别善恶，识常求乐，不入正要，是故言不应依识。依了义经者，有一切智人，佛第一；一切诸经书中，佛法第一；一切众中，比丘僧第一；布施得大富，持戒得生天，如是等是了义经。如说法师说法有五种利：一者、大富，二者、人所爱，三者、端正，四者、名声，五者、后得涅槃，是为未了义。云何未了？施得大富，是为了了可解。说法无财施而言得富，得富者说法人种种赞施，破人悭心，亦自除悭，以是因缘得富，是故言未了。是多持经方便说，非实义。是经中佛虽言世无二佛俱出，不言一切十方世界；虽言世无二转轮圣王，亦不言一切三千大千世界无，但言四天下世界中无二转轮圣王。作福清净故，独王一世，无诸怨敌；若有二王，不名清净。虽佛无嫉妒心，然以行业世世清净故，亦不一世界有二佛出。百亿须弥山，百亿日月，名为三千大千世界。如是十方恒河沙三千大千世界，是名为一佛世界，是中更无余佛，实一释迦牟尼佛。是一佛世界中常化作诸佛，种种法门、种种身、种种因缘、种种方便，以度众生。以是故，多持经中一时一世界无二佛，不言十方无佛。
　　复次，如汝言：佛言一事难值，是佛世尊。又言：九十一劫，三劫有佛，余劫皆空无佛，甚可怜愍。佛为此重罪不种见佛善根人，说言佛世难值，如优昙波罗树华，时时一有。如是罪人，轮转三恶道，或在人天中，佛出世时，其人不见。如说舍卫城中九亿家：三亿家眼见佛；三亿家耳闻，有佛而眼不见；三亿家不闻不见。佛在舍卫二十五年，而此众生不闻不见，何况远者？
　　复次，佛与阿难入舍卫城乞食，是时有一贫老母立在道头，阿难白佛：“此人可愍，佛应当度！”佛语阿难：“是无因缘！”阿难言：“佛往近之，此人见佛相好光明，发欢喜心，为作因缘。”佛往近之，回身背佛；佛从四边往，便四向背佛，仰面上向；佛从上来，低头下向；佛从地出，两手覆眼不肯视佛。佛语阿难：“复欲作何因缘？有如是人，无度因缘，不得见佛。”以是故佛言：“阿难，佛难得值，如优昙波罗树华。譬如水雨虽多，处处易得，饿鬼常渴，不能得饮。”汝言九十一劫，三劫有佛，为一佛世界故，不为一切余诸世界。是处劫空无有佛出，甚可怜愍者，亦是此间一佛世界，非为一切余诸世界也。以是故，知有十方佛。
　　复次，声闻法中有十方佛，汝自不解。如杂阿含经中说：“譬如大雨连注，渧渧无间，不可知数，诸世界亦如是。我见东方无量世界，有成、有住、有坏，其数甚多，不可分别；如是乃至十方。是十方世界中无量众生，有三种身苦：老、病、死；三种心苦：淫、瞋、痴；三种后世苦：地狱、饿鬼、畜生。一切世界皆有三种人：下、中、上。下人，著现世乐；中人，求后世乐；上人，求道，有慈悲心，怜愍众生。有因缘，云何无果报？”佛言：“若无老病死，佛不出世。是人见老病死苦恼众生，心中作愿：‘我当作佛，以度脱之，拔其心病，济后世苦。’”如是十方世界皆有佛出因缘，何以故独言此间有佛，余处无耶？譬如有人言，有木无火，有湿地而无水，是不可信。佛亦如是，众生身有老、病、死苦，心有淫、瞋、痴病，佛为断此三苦，令得三乘故出世。一切世界中皆有此苦，云何无佛？
　　复次，盲人无量，而言唯须一医，此亦不然。以是故，应更有十方佛。
　　复次，长阿含中有经言：有鬼神王守北方，与众多百千万鬼神后夜到佛所，头面礼佛足，一面住，放清净光，普照祇桓，皆令大明；合掌赞佛，说此二偈：

　　“大精进人我归命！佛二足中尊最上，智慧眼人能知见，诸天不解此慧事。
　　过去未来今诸佛，一切我皆稽首礼！如是我今归命佛，亦如恭敬三世尊。”

　　如是偈中有十方佛，鬼神王稽首三世佛，然后别归命释迦牟尼佛。若无十方现在佛，当应但归命释迦牟尼佛，不应言过去、未来、现在诸佛！是故知有十方佛。
　　复次，过去世，有无量佛；未来世，亦有无量佛；以是故，现在亦应有无量佛。
　　复次，若佛于声闻法中，言有十方无数无量佛，众生当言佛易可遇，不勤求脱。若不值此佛，当遇彼佛，如是懈怠不勤求度。譬如鹿未被箭时，不知怖畏，既被箭已，踔围而出；人亦如是，有老病死苦，闻唯有一佛，甚难可遇，心便怖畏，勤行精进，疾得度苦。以是故，佛于声闻法中不言有十方佛，亦不言无。若有十方佛，汝言无，得无限罪。若无十方佛而我言有，生无量佛想，得恭敬福。所以者何？善心因缘福德力大故。譬如慈心三昧力，观一切众生皆见受乐，虽无实益，以慈观，故是人得无量福；十方佛想，亦复如是。若实有十方佛而言无，得破十方佛无量重罪。何以故？破实事故。肉眼人虽俱不知，但心信言有，其福无量！若实有佛而意谓无，其罪甚重！人自用心，尚应信有，何况佛自说摩诃衍中，言实有十方佛而不信耶？
　　问曰：若有十方无量诸佛及诸菩萨，今此众生多堕三恶道中，何以不来？
　　答曰：众生罪重故，诸佛菩萨虽来不见。又法身佛常放光明，常说法，而以罪故不见不闻。譬如日出，盲者不见；雷霆震地，聋者不闻。如是法身常放光明，常说法，众生有无量劫罪垢厚重，不见不闻。如明镜净水，照面则见，垢翳不净，则无所见。如是众生心清净则见佛，若心不净，则不见佛。今虽实有十方佛及诸菩萨来度众生，而不得见。
　　复次，如释迦牟尼佛在阎浮提中，生在迦毗罗国，多游行东天竺六大城。有时飞到南天竺，亿耳居士舍，受供养。有时暂来北天竺月氏国，降阿波罗罗龙王。又至月氏国西，降女罗刹。佛在彼石窟中一宿，于今佛影犹在，有人就内看之则不见，出孔遥观光明相如佛。有时暂飞至罽宾隶跋陀仙人山上，住虚空中，降此仙人。仙人言：“我乐住此中，愿佛与我佛发、佛爪，起塔供养。”塔于今现存（此山下有离越寺，离越应云隶跋陀也）。人与佛同国而生，犹不遍见，何况异处？以是故，不可以不见十方佛故而言无也。
　　复次，弥勒菩萨有大慈悲，而在天宫，不来此间；可以不来故，便谓无弥勒耶？弥勒近而不来，不以为怪，十方佛远，何足怪也！
　　复次，十方佛不来者，以众生罪垢深重，不种见佛功德，是故不来。
　　复次，佛知一切众生善根熟，结使薄，然后来度。如偈说：

　　“诸佛先观知有人，一切方便不可度，或有难度或易化，或复有迟或有疾。
　　或以光明或神足，种种因缘度众生；有欲作逆佛愍除，或欲作逆佛不遮。
　　刚强难化用粗言，心柔易度用软言；虽有慈悲平等心，知时智慧用方便。”

　　以是故，十方佛虽不来，不应言无。
　　复次，佛智慧、力、方便、神通，舍利弗等大阿罗汉，大菩萨弥勒等尚不能知，何况凡人？
　　复次，诸佛大菩萨，有时众生恐惧急难，一心念，或时来度之。如大月氏西，佛肉髻住处，国一佛图中，有人癞风病，来至遍吉菩萨像边，一心自归，念遍吉菩萨功德，愿除此病！是时遍吉菩萨像，即以右手宝渠光明摩其身，病即除愈。复一国中有一阿兰若比丘，大读摩诃衍，其国王常布发令蹈上而过。有比丘语王言：“此人摩诃罗，不多读经，何以大供养如是？”王言：“我一日夜半欲见此比丘，即往到其住处，见此比丘在窟中读法华经，见一金色光明人，骑白象，合掌供养，我转近便灭。”我即问大德：“以我来故，金色光明人灭？”比丘言：“此即遍吉菩萨。遍吉菩萨自言：‘若有人读诵法华经者，我当乘白象来教导之。’我诵法华经故，遍吉自来（遍吉法华经名为普贤）。”复一国有一比丘，诵阿弥陀佛经，及摩诃般若波罗蜜。是人欲死时，语弟子言：“阿弥陀佛与彼大众俱来。”即时动身自归，须臾命终。命终之后，弟子积薪烧之，明日灰中见舌不烧。诵阿弥陀佛经故，见佛自来；诵般若波罗蜜故，舌不可烧。此皆今世现事，如经中说诸佛、菩萨来者甚多。如是处处，有人罪垢结薄，一心念佛，信净不疑，必得见佛，终不虚也。以是诸因缘故，知实有十方佛。
　　【经】尔时，彼世界有菩萨，名曰普明。
　　【论】菩萨义，如赞菩萨品中已说。
　　问曰：云何名普明？
　　答曰：其明常照一切世界，是故名普明。
　　【经】见此大光，见地大动，又见佛身，到宝积佛所白佛言：“世尊，今何因缘，有此光明照于世间，地大震动，又见佛身？”　　
　　【论】地动，佛身光明，如先说。
　　问曰：是普明菩萨，于诸菩萨中最尊第一，应自知因缘，何以问佛？
　　答曰：是普明菩萨虽大，不能知诸佛智慧、神力，譬如月光虽大，日出则灭，以是故问佛。
　　复次，菩萨常欲见佛，心无厌足，无因缘尚欲见佛，何况有大因缘？
　　复次，是事不应疑！譬如犊子随母，未足怪也。又如小王朝宗大王，法应尔故。诸大菩萨亦如是，得利大故，常欲随佛。是菩萨见是事，心即觉知，是必大事；见无数无量世界，皆得相见，以是故问。
　　复次，有人言：“是菩萨自有神力能知，亦是释迦牟尼佛力令知，但为诸小菩萨不知故问佛。诸小菩萨怖难未除，不能问佛，是故为之发问。”是普明菩萨发其世界，与诸小男子、小女人俱，以是故知不能问佛。譬如大象能躄大树，令诸小象得食枝叶，是故问佛：大德，何因何缘有此大光明，大地震动，又见佛身？

大智度论卷第十释初品中十方菩萨来之余
　　【经】宝积佛报普明言：“善男子，西方度如恒河沙等世界，有世界名娑婆，是中有佛，号释迦牟尼，今现在欲为诸菩萨摩诃萨说般若波罗蜜，是其神力”。
　　【论】问曰：佛譬如须弥山，不为大海水波所动，今何以答普明？是则动相。摄心则无语，散心则有说。说法从觉观生，觉观粗事，佛不应有此粗事！
　　答曰：佛虽入深禅定，不为世事所动，今以大慈悲心怜愍众生，为之说法断疑。如须弥山王，小风则不能动，若随岚风至则大动散。佛亦如是，有大慈悲风来，怜愍心动，散身无数，入五道教化众生，或作天身乃至畜生。
　　复次，佛实不动，常入禅定。先世福德因缘故，身遍出声，应物如响，如天伎乐，自然发声。又如摩尼珠，随人所欲种种与之，若欲衣被、饮食、医药，自恣所须，自然皆得。佛亦如是，从其身边诸毛孔中自然有声，随心说法，是中佛无忆想，亦无分别。如说密迹金刚经中，佛有三密，身密、语密、意密，一切诸天人皆不解不知。有一会众生，或见佛身黄金色、白银色、诸杂宝色，有人见佛身一丈六尺，或见一里、十里、百千万亿，乃至无边无量遍虚空中，如是等名身密。语密者，有人闻佛声一里，有闻十里，百千万亿无数无量遍虚空中；有一会中，或闻说布施，或有闻说持戒，或闻说忍辱、精进、禅定、智慧，如是乃至十二部经、八万法聚，各各随心所闻，是名语密。是时目连心念，欲知佛声近远，即时以己神足力，去无量千万亿佛世界而息，闻佛音声如近不异。所息世界，其佛与大众方食。彼土人见目连立其钵缘，彼佛弟子问其佛言：“此人头虫从何所来？著沙门被服而行！”其佛报言：“勿轻此人！此是东方过无量佛界，有佛名释迦牟尼，此是彼佛神足弟子。”彼佛问：“目度伽略子！汝何以来此？”目连答言：“我寻佛音声故来至此。”彼佛告目连：“汝寻佛声，过无量亿劫，不能得其边际。”
　　复次，佛出世，为断众生疑故为说法，此不应难！汝不应问：“日何以除暗？”佛亦如是，不应问佛何以故答。
　　问曰：诸佛等故，名为等觉，今何以称言是彼神力？
　　答曰：示无吾我，彼此灭嫉慢故。
　　复次，世界有天，常求尊胜，憍慢法故，自言天地、人物，是我化作。如梵天王谓诸梵言：“我作汝等。”毗纽天言：“世间有大富贵名闻人，皆是我身威德力分。我能成就世间，亦能破坏世间，世间威德皆是我作。”有如是天破因缘法相；诸佛实语不坏因缘法相故，言是彼佛神力。
　　【经】是时，普明菩萨白宝积佛言：“世尊，我今当往见释迦牟尼佛，礼拜供养；及见彼诸菩萨摩诃萨绍尊位者，皆得陀罗尼及诸三昧，于诸三昧中而得自在”。
　　【论】问曰：若诸佛持戒、禅定、智慧、度人皆等，是普明菩萨何以欲来见释迦牟尼佛？
　　答曰：诸菩萨常欲见佛无厌足，听法无厌足，见诸菩萨僧无厌足。诸菩萨于世间法皆以厌患，于上三事心无厌足。如手居士从净居天来欲见佛，其身微细没失，譬如消苏，不得立地。佛语手居士：“汝化作粗身，观此地相！”居士即如佛言，化作粗身，观念地相，头面礼佛足，一面立。佛问居士：“汝几事无厌生净居天？”答言：“我三事无厌生净居天：一、见佛供养无厌；二、听法无厌；三、供给僧无厌。如佛在阎浮提，四部众常随逐佛，听法问法；是我净居诸天，亦常从我听法问法。”声闻犹尚听法无厌足，何况法性身菩萨？以是故，普明菩萨来见释迦牟尼佛，及见此间诸菩萨摩诃萨绍尊位者。
　　皆得陀罗尼及诸三昧，如先赞菩萨品中说。
　　于诸三昧而得自在者，问曰：如佛一人，一切三昧中得自在，何以言菩萨亦一切三昧中得自在？
　　答曰：有二种三昧：一者、佛三昧，二者、菩萨三昧。是诸菩萨于菩萨三昧中得自在，非佛三昧中。如说诸佛要集经中，文殊尸利欲见佛集，不能得到。诸佛各还本处，文殊尸利到诸佛集处。有一女人近彼佛坐入三昧，文殊尸利入，礼佛足已，白佛言：“云何此女人得近佛坐，而我不得？”佛告文殊尸利：“汝觉此女人，令从三昧起，汝自问之。”文殊尸利即弹指觉之而不可觉，以大声唤亦不可觉，捉手牵亦不可觉，又以神足动三千大千世界犹亦不觉。文殊尸利白佛言：“世尊，我不能令觉。”是时，佛放大光明照下方世界，是中有一菩萨名弃诸盖，即时从下方出，来到佛所，头面礼佛足，一面立。佛告弃诸盖菩萨：“汝觉此女人！”即时弹指，此女从三昧起。文殊尸利白佛：“以何因缘，我动三千大千世界不能令此女起？弃诸盖菩萨一弹指，便从三昧起？”佛告文殊尸利：“汝因此女人初发阿耨多罗三藐三菩提意，是女人因弃诸盖菩萨初发阿耨多罗三藐三菩提意。以是故，汝不能令觉。汝于诸佛三昧中功德未满。”是诸菩萨三昧中得自在，佛三昧中少多入，而未得自在故耳！
　　【经】佛告普明：“欲往随意，宜知是时。”尔时，宝积佛以千叶金色莲华，与普明菩萨而告之曰：“善男子，汝以此华散释迦牟尼佛上。生彼娑婆世界诸菩萨难胜难及，汝当一心游彼世界！”　　
　　【论】问曰：佛何以言“欲往随意，宜知是时”？
　　答曰：佛于弟子爱断故，于弟子中心不著故。
　　复次，是菩萨未得一切智，未得佛眼故，心中少多有疑。谓释迦牟尼佛功德大，所益或胜，是故语言欲往随意。
　　复次，是菩萨遥见释迦牟尼佛身小，心生小慢，言彼佛不如。是故佛语：“汝往莫观佛身，勿念世界，但听佛说法！”
　　复次，是世界离娑婆世界极远，最在东边。是菩萨闻释迦牟尼佛所说诸法相，与宝积佛说诸法相正同；便言世界虽远，法相不异，增益大信，心转坚固。
　　复次，先世因缘故，虽远处生，应来听法。譬如绳系雀脚，虽复远飞，摄之则还。
　　复次，是娑婆世界中菩萨，见普明远来听法，便作是念：“彼从远来，况我生此世界中而不听法？”如是种种因缘，是故佛言：“欲往随意，宜知是时。”
　　问曰：诸佛力等，更不求福，何故以华为信？
　　答曰：随世间法行故。如二国王力势虽同，亦相赠遗。
　　复次，示善软心故，以华为信。世间法中，使从远来，必应有信；佛随世法，是故致信。
　　复次，诸佛恭敬法故，供养于法，以法为师。何以故？三世诸佛，皆以诸法实相为师。
　　问曰：何以不自供养身中法，而供养他法？
　　答曰：随世间法，如比丘欲供养法宝，不自供养身中法，而供养余持法、知法、解法者。佛亦如是，虽身中有法，而供养余佛法。
　　问曰：如佛不求福德，何以故供养？
　　答曰：佛从无量阿僧祇劫中修诸功德，常行诸善，不但求报、敬功德故而作供养。如佛在时，有一盲比丘，眼无所见而以手缝衣，时针衽脱，便言：“谁爱福德，为我衽针？”是时，佛到其所，语比丘：“我是爱福德人，为汝衽来！”是比丘识佛声，疾起著衣礼佛足，白佛言：“佛功德已满，云何言爱福德？”佛报言：“我虽功德已满，我深知功德因、功德果报、功德力。今我于一切众生中得最第一，由此功德，是故我爱。”佛为此比丘赞功德已，次为随意说法。是比丘得法眼净，肉眼更明。
　　复次，佛虽功德已满，更无所须，为教化弟子故，语之言：“我尚作功德，汝云何不作？”如技家百岁老公而舞，有人诃之言：“老公年已百岁，何用是舞？”公答：“我不须舞，但欲教子孙故耳！”佛亦如是，功德虽满，为教弟子作功德故而作供养。
　　问曰：若尔者，佛何以不自遥散释迦牟尼佛上，而遣人供养？
　　答曰：为此间诸菩萨信普明故。
　　复次，佛所遣使，水、火、兵、毒，百千种害，终不能伤；道里悬远，欲令安隐故。
　　问曰：何故不以好宝深经，若佛菩萨宝（言此宝诸天所不见能出种种妙物，如摩尼珠，故名佛宝也）为信，而以莲华？莲华小物，何足为信？
　　答曰：佛不须物，佛宝、天宝尚亦不须，何况人宝？以不须故不遣，亦以佛自等有故不遣。深经亦尔。
　　复次，诸经于佛则无甚深。甚深之称，出自凡人，凡人所疑，于佛无碍；凡人所难，佛皆易之。
　　复次，华香清妙，宜为供养。如人献赠，必以异物。
　　问曰：何故正以莲华，不以余物？
　　答曰：供养唯以华香、幡盖。华有二事，有色、有香。
　　问曰：余华亦有香、有色，何故唯以莲华供养？
　　答曰：如华手经中说：十方佛皆以华供养释迦文佛。
　　复次，莲华有三种：一者、人华，二者、天华，三者、菩萨华。人华，大莲华十余叶；天华百叶；菩萨华千叶。彼世界中多有金色光明千叶莲华；娑婆世界中虽有化华千叶，无水生者，以是故遣。是莲华千叶金色，如上舌相中说。
　　问曰：佛何以令普明以华散佛上？
　　答曰：供养法，华香、幡盖：幡盖应上，干香应烧，湿香应涂地，末香及华应散。
　　问曰：何以不供奉而已，而自散上？
　　答曰：自手供养是身业，软言问讯是口业，能起身、口业是意业。是三业得功德牢固，与佛道作因缘。
　　问曰：何以言“汝当一心敬慎，娑婆世界中诸菩萨难及难胜”？
　　答曰：佛、辟支佛、阿罗汉一切诸贤圣，皆一心敬慎。魔若魔民，及内身结使，种种先世罪报，皆是贼；近此诸贼故，应一心敬慎。譬如入贼中行，不自慎护，为贼所得。以是故，言一心敬慎以游彼界。
　　复次，以人心多散，如狂如醉；一心敬慎，则是诸功德初门。摄心得禅，便得实智慧；得实智慧，便得解脱；得解脱，便得尽苦。如是事，皆从一心得。如佛般涅槃后一百岁，有一比丘，名忧波毱，得六神通阿罗汉，当尔时世为阎浮提大导师。彼时有一比丘尼，年百二十岁，此比丘尼年少时见佛。忧波毱来入其舍，欲问佛容仪，先遣弟子。弟子语比丘尼：“我大师忧波毱，欲来见汝，问佛容仪。”是时，比丘尼以钵盛满麻油，著户扇下试之，知其威仪详审以不？忧波毱入，徐排户扇，麻油小弃。坐已，问比丘尼：“汝见佛不？容貌何似？为我说之！”比丘尼答：“我尔时年少，见佛来入聚落，众人言佛来，我亦随众人出，见光明便礼。头上金钗堕地，在大暗林下，佛光明照之，幽隐皆见，即时得钗。我自是后，乃作比丘尼。”忧波毱更问：“佛在世时，比丘威仪礼法何如？”答曰：“佛在时，六群比丘，无羞无耻，最是弊恶，威仪法则，胜汝今日。何以知之？六群比丘入户，不令油弃。此虽弊恶，如比丘仪法，行、住、坐、卧，不失法则。汝虽是六神通阿罗汉，不如彼也。”忧波毱毱闻是语，大自惭愧！以是故，言一心敬慎。一心敬慎，善人相也。
　　复次，何以故言一心敬慎，是菩萨难胜难及、难破难近？譬如大师子王，难胜难破；亦如白象王及龙王，如大火炎，皆难可近。是菩萨大福德智慧力故，若人欲胜欲破，是不可得，正可自破，是故言难近。
　　问曰：一切大菩萨皆大功德，智慧利根，一切难近，何以独言娑婆世界中菩萨难近？
　　答曰：实如所言。但以多宝世界中菩萨远来，见此世界不如，石沙秽恶，菩萨身小，一切众事皆亦不如，必生轻慢，是故佛言一心敬慎，彼诸菩萨难近。
　　复次，乐处生人，多不勇猛，不聪明，少智慧。如郁怛罗越人，以大乐故，无出家，无受戒；诸天中亦尔。是娑婆世界中，是乐因缘少，有三恶道、老病死，土地自活法难，以是故，易得厌心。见老病死至，心大厌患；见贫穷人，知先世因缘所致，心生大厌，以是故智慧利根。彼间菩萨，七宝世界，种种宝树，心念饮食，应意即得，如是生厌心难，是故智慧不能大利。譬如利刀，著好饮食中，刀便生垢，饮食虽好而与刀不相宜；若以石磨之，脂灰莹治，垢除刀利。是菩萨亦如是，生杂世界中，利智难近。如人少小勤苦，多有所能，亦多有所堪；又如养马不乘，则无所任。
　　复次，是娑婆世界中菩萨，多方便故难近，余处不尔。如佛说：“我自忆念宿世，一日施人千命。”度众生故，虽诸功德、六波罗蜜、一切佛事具足，而不作佛，恒以方便度脱众生。以是事故，是娑婆世界中菩萨难近。
　　【经】尔时，普明菩萨从宝积佛受千叶金色莲华，与无数出家、在家菩萨，及诸童男、童女，俱共发引。
　　【论】问曰：是普明菩萨大力神通故应能来，是出家、在家菩萨及诸童男、童女，云何自致？多宝世界最在东边，道里悠远，是自用力行？为宝积佛力？是普明菩萨力耶？为释迦牟尼佛力？
　　答曰：尽是四种人力。是出家、居家菩萨，或是不退五通成就菩萨，四如意足好修，先世释迦牟尼佛因缘，亦自用己力，亦是普明菩萨力。何以故？是中力势薄者，是普明菩萨力故得来。如转轮圣王飞上天时，四种兵及诸宫观、畜兽，一切皆飞；转轮圣王功德大故，能令一切随而飞从。此亦如是，力势薄者，以普明菩萨力故皆亦得来。亦是宝积佛力，及释迦牟尼光明照之。若自无力，但释迦牟尼佛光明照之，亦应能来，何况有三！
　　问曰：是普明菩萨，何不独来而多将众人？
　　答曰：翼从所宜故。譬如国王出时，必有营从。
　　复次，是普明菩萨，及释迦牟尼佛因缘人故。所以者何？彼大众中二众共来，是故知有因缘者来，无因缘者住。
　　问曰：是菩萨何以故与诸居家、出家，童男、童女俱来？
　　答曰：佛弟子七众：比丘、比丘尼、学戒尼、沙弥、沙弥尼、优婆塞、优婆夷。优婆塞、优婆夷是居家，余五众是出家。出家、在家中更有二种：若大、若小；小者童男、童女，余者为大。
　　问曰：大者应行，小者何以能来？
　　答曰：在功德，不在大小。若失功德利，行不善法，虽老而小；若有功德利，行善法，虽小而大。
　　复次，见此小者远来，人见则叹：“小而能尔，为法远来！”亦显佛法小、大皆得奉行。外道法中，婆罗门得行其法，非婆罗门不得行；佛法无大无小，无内无外，一切皆得修行。譬如服药，以除病为主，不择贵贱大小。
　　【经】皆供养、恭敬、尊重、赞叹东方诸佛。
　　【论】问曰：若皆供养东方诸佛，诸佛甚多，何时当讫，得来此间？
　　答曰：是诸菩萨非作人天法供养，自行菩萨供养法。菩萨供养法，身入禅定，其身直进，从其身边出无量身，化作种种供养之物，满诸佛世界。譬如龙王行时，从身出水，普雨天下。
　　问曰：此诸菩萨欲诣释迦牟尼佛，何以中道供养诸佛？
　　答曰：诸佛第一福田，若供养者得大果报。譬如人广修田业，为多得榖故。诸菩萨见诸佛供养，得佛果报，是故供养。
　　复次，菩萨常敬重于佛，如人敬重父母。诸菩萨蒙佛说法，得种种三昧、种种陀罗尼、种种神力，知恩故广供养。如法华经中药王菩萨，从佛得一切变现色身三昧，作是思惟：“我当云何供养佛及法华三昧？”即时飞到天上，以三昧力，雨七宝、华香、幡盖，供养于佛。出三昧已，意犹不足，于千二百岁，服食众香，饮诸香油，然后以天白毡缠身而烧。自作誓言：“使我身光明，照八十恒河沙等佛世界！”是八十恒河沙等世界中诸佛赞言：“善哉！善哉！善男子，以身供养，是为第一！胜以国财妻子供养百千万倍，不可以譬喻为比。”于千二百岁，身燃不灭。
　　复次，是供养佛，得无量名闻福德利益，诸不善事皆悉灭除，诸善根得增长，今世后世常得供养报，久后得作佛。如是供养佛，得种种无量利，以是故，诸菩萨供养佛。
　　【经】持诸华香、缨络、末香、泽香、烧香、涂香、衣服、幢盖，向释迦牟尼佛所。到已，头面礼佛足，一面立。
　　【论】问曰：应言礼，何以名头面礼足？
　　答曰：人身中第一贵者头，五情所著而最在上故；足第一贱，履不净处，最在下故。是故以所贵礼所贱，贵重供养故。
　　复次，有下、中、上礼：下者揖，中者跪，上者稽首。头面礼足，是上供养。以是故佛毗尼中，下座比丘两手捉上座两足，以头面礼。
　　问曰：四种身仪：若坐、若立、若行、若卧。何以故一面立？
　　答曰：为来故不应行，为恭敬供养故不应卧。此事易明，何足问耶？应问或坐、或立。坐者于供养不重，立者恭敬供养法重。
　　复次，佛法中，诸外道出家及一切白衣，来到佛所皆坐。外道他法，轻佛故坐；白衣如客，是故坐；一切五众身心属佛，是故立。若得道诸阿罗汉，如舍利弗、目连、须菩提等，所作已办，是故听坐；余虽得三道，亦不听坐，大事未办，结贼未破故。譬如王臣，大有功勋故得坐。是诸菩萨中，虽有白衣，以从远来供养佛故立。
　　【经】白佛言：“宝积如来致问世尊：少恼、少患、兴居轻利，气力安乐不？又以此千叶金色莲华，供养世尊”。
　　【论】问曰：宝积佛一切智，何以方问讯释迦牟尼佛，少恼、少患，兴居轻利，气力安乐不？
　　答曰：诸佛法尔，知而故问。如毗尼中，达贰迦比丘作赤色瓦窟，佛见已知而故问：“阿难，此作何物？”阿难白佛：“是陶家子出家，字达贰迦，作小草舍，常为放牛人所坏，三作三破，是故作此瓦舍。”佛语阿难：“破此瓦窟！何以故？外道辈当言，佛大师在时，漏处法出！”如是等处处知而故问。
　　复次，佛虽一切智，随世界法，世人问讯，佛亦问讯。佛人中生，受人法，寒热、生死与人等，问讯法亦应等。
　　复次，世界中大贵、大贱，不应相问讯；佛力等故，应相问讯。
　　复次，是多宝世界清净庄严，佛身色像光明亦大，若不问讯，人谓轻慢。又复欲示佛世界身色光明，种种虽胜，智慧、神力俱等无异，是故问讯。
　　问曰：何以问少恼、少病不？
　　答曰：有二种病：一者、外因缘病，二者、内因缘病。外者，寒热、饥渴、兵刃、刀杖、堕落、推压，如是等种种外患，名为恼。内者，饮食不节、卧起无常、四百四病，如是等种种，名为内病。如此二病，有身皆苦，是故问少恼、少患不？
　　问曰：何以不问无恼、无病，而问少恼、少患？
　　答曰：圣人实知身为苦本，无不病时。何以故？是四大合而为身，地、水、火、风，性不相宜，各各相害。譬如疽疮，无不痛时，若以药涂，可得少瘥而不可得愈。人身亦如是，常病常治，治故得活，不治则死。以是故，不得问无恼、无病。外患，常有风雨、寒热为恼。复有身四仪：坐、卧、行、住，久坐则极恼，久卧、久住、久行皆恼。以是故，问少恼、少患。
　　问曰：问少恼、少患则足，何以复言兴居轻利？
　　答曰：人虽病瘥，未得平复，以是故，问兴居轻利。
　　问曰：何以故言气力安乐不？
　　答曰：有人病瘥，虽能行步坐起，气力未足，不能造事施为，携轻举重，故问气力。有人虽病得瘥，能举重携轻，而未受安乐，是故问安乐不！
　　问曰：若无病有力，何以未受安乐？
　　答曰：有人贫穷、恐怖、忧愁，不得安乐。以是故，问得安乐不。
　　复次，有二种问讯法：问讯身，问讯心。若言少恼、少患、兴居轻利、气力，是问讯身。若言安乐不，是问讯心。种种内、外诸病，名为身病；淫欲、瞋恚、嫉妒、悭贪、忧愁、怖畏等种种烦恼，九十八结，五百缠，种种欲愿等，名为心病。是二病问讯故，言“少恼、少病，兴居轻利，气力安乐不？”
　　问曰：人问讯则应尔，诸天尚不应如此问讯，何况于佛？
　　答曰：佛身二种：一、神通变化身，二、父母生身。父母生身，受人法故，不如天，是故应如人法问讯。
　　问曰：一切贤圣，心无所著，不贪身，不惜寿，不恶死，不悦生，若如是者，何用问讯？
　　答曰：随世界法故，受人法问讯。遣问讯，亦以人法。千叶金色莲华，如上说。
　　【经】尔时，释迦牟尼佛受是千叶金色莲华已，散东方如恒河沙等诸世界中佛。
　　【论】问曰：佛无胜如，今何以故向东方诸佛散华供养？如佛初得道时，自念：“人无所尊，则事业不成。今十方天地谁可尊事者？我欲师而事之！”是时，梵天王等诸天白佛：“佛为无上，无过佛者。”佛亦自以天眼观三世十方天地中无胜佛者，心自念言：“我行摩诃般若波罗蜜，今自致作佛，是我所尊，即是我师，我当恭敬供养尊事是法。”譬如有树名为好坚，是树在地中百岁，枝叶具足，一日出生高百丈，是树出已，欲求大树以荫其身。是时林中有神，语好坚树言：“世中无大汝者，诸树皆当在汝荫中。”佛亦如是，无量阿僧祇劫，在菩萨地中生，一日于菩提树下金刚座处坐，实知一切诸法相，得成佛道。是时自念：“谁可尊事以为师者，我当承事恭敬供养。”时梵天王等诸天白佛言：“佛为无上，无过佛者。”今何以故复供养东方诸佛？
　　答曰：佛虽无上，三世十方天地中无过佛者，而行供养。供养有上、中、下：下于己者而供养之，是下供养；供养胜己，是上供养；供养与己等者，是中供养。诸佛供养，是中供养。如大爱道比丘尼，与五百阿罗汉比丘尼，一日中一时入涅槃。是时，诸得三道优婆塞，举五百床；四天王举佛乳母大爱道床；佛自在前擎香罏，烧香供养。佛语比丘：“汝等助我供养乳母身！”尔时，诸阿罗汉比丘，各各以神足力，到摩梨山上，取牛头栴檀香薪，助佛作[艹/积]，是为下供养。以是故，虽不求果而行等供养。
　　复次，唯佛应供养佛，余人不知佛德。如偈说：

　　“智人能敬智，智论则智喜；智人能知智，如蛇知蛇足！”

　　以是故，诸佛一切智，能供养一切智。
　　复次，是十方佛，世世劝助释迦牟尼佛。如七住菩萨，观诸法空无所有，不生不灭。如是观已，于一切世界中心不著，欲放舍六波罗蜜入涅槃。譬如人梦中作栰，渡大河水，手足疲劳，生患厌想。在中流中梦觉，自念言：“何许有河而可渡者？”是时，勤心都放。菩萨亦如是，立七住中，得无生法忍，心行皆止，欲入涅槃。尔时，十方诸佛皆放光明，照菩萨身，以右手摩其头，语言：“善男子，勿生此心！汝当念汝本愿，欲度众生。汝虽知空，众生不解，汝当集诸功德，教化众生，莫入涅槃！汝未得金色身、三十二相、八十种随形好、无量光明、三十二业。汝今始得一无生法门，莫便大喜！”是时，菩萨闻诸佛教诲，还生本心，行六波罗蜜以度众生。如是等初得佛道时，得是佐助。又佛初得道时，心自思惟：“是法甚深，众生愚蒙薄福，我亦五恶世生，念当云何？”念已：“我当于一法中作三分，分为三乘以度众生。”作是思惟时，十方诸佛皆现光明，赞言：“善哉！善哉！我等亦在五恶世中，分一法作三分以度众生。”是时，佛闻十方诸佛语声，即大欢喜，称言：“南无佛！”如是十方佛处处劝助为作大利，知恩重故，以华供养十方佛。最上福德，无过此德。何以故？是华宝积佛功德力所生，非是水生华。普明是十住法身菩萨，送此华来，上释迦牟尼佛。释迦牟尼佛知十方佛是第一福田，故以供养，是福倍多。何以故？佛自供养佛故。佛法中有四种布施：一、施者清净，受者不净；二、施者不净，受者清净：三、施者清净，受者亦净；四、施者不净，受者不净。今施东方诸佛，是为二俱清净，是福最大。以是故，佛自供养十方佛。
　　问曰：一切圣人不受报果，后更不生，云何言是施福最大？
　　答曰：是福虽无人受，其相自大；若有人受者，其报无量。诸圣人知有为法，皆无常、空故，舍入涅槃，是福亦舍。譬如烧金丸，虽眼见其好，不可以手触，烧人手故。
　　复次，如人有疮，则须药涂；若无疮者，药无所施。人有身亦如是，常为饥渴、寒热所逼，亦如疮发；以衣被、饮食、温暖将适，如药涂疮。如愚痴人，为贪药故，不用涂疮；若其无疮，药亦无用。诸佛以身为疮，舍放身疮故，亦不受报药。以是故，虽有大福，亦不受报。
　　【经】所散莲华，满东方如恒河沙等诸佛世界。
　　【论】问曰：华少而世界多，云何满？
　　答曰：佛神通力故，如上八种自恣变化法：大能令小，小能令大，轻能令重，重能令轻，自在无碍，随意所到，能动大地，所愿能办。诸大圣人皆得是八种自在，是故佛能以少华，满东方如恒河沙等世界。又复以示众生未来福报，如此少华，满东方世界。又劝东方菩萨，言植福于佛田中，所得果报，亦如此华弥满无量；汝虽远来，应当欢喜！遇此大福田，果报无量！
　　【经】一一华上，皆有菩萨结跏趺坐，说六波罗蜜。闻此法者，必至阿耨多罗三藐三菩提。
　　【论】问曰：上佛以舌相光明，化作千叶宝华，一一华上皆有坐佛；今何以故一一华上，皆有坐菩萨？
　　答曰：上是佛所化华，故有坐佛。此是普明菩萨所供养华，是故有坐菩萨。
　　复次，上诸众生应见坐佛得度，今此众生应见坐菩萨得度，结跏趺坐，说六波罗蜜，闻此法者，必至阿耨多罗三藐三菩提，如先说。
　　【经】诸出家、在家菩萨，及诸童男、童女，头面礼释迦牟尼佛足，各以供养具供养恭敬、尊重赞叹释迦牟尼佛。是诸出家、在家菩萨，及诸童男、童女，各各以善根福德力故，得供养释迦牟尼多陀阿伽度、阿罗诃、三藐三佛陀。
　　【论】如说偈：

　　“诸圣所来道，佛亦如是来；实相及所去，佛亦尔无异；
　　诸圣如实语，佛亦如实说：以是故名佛，多陀阿伽度。
　　忍铠心坚固，精进弓力强，智慧箭劲利，破憍慢诸贼。
　　应受天世人，一切诸供养，以是故名佛，以为阿罗诃。
　　正知苦实相，亦实知苦集，知苦灭实相，亦知苦灭道。
　　真正解四谛，定实不可变，是故十方中，号三藐三佛。
　　得微妙三明，清净行亦具，是故号世尊，鞞阇遮罗那。
　　解知一切法，自得妙道去，或时方便说，愍念一切故。
　　灭除老病死，令到安隐处，以是故名佛，以为修伽陀。
　　知世所从来，亦知世灭道，以是故名佛，为路迦鞞陀。
　　禅戒智等眼，无及况出上，以是故名佛，为阿耨多罗。
　　大悲度众生，软善教调御，以是故名佛，富楼沙昙藐。
　　智慧无烦恼，说最上解脱，以是故名佛，提婆摩菟舍。
　　三世动不动，尽及不尽法，道树下悉知，是故名为佛。”
　　【经】南方度如恒沙等诸佛世界，其世界最在边，世界名离一切忧，佛号无忧德，菩萨名离忧。西方度如恒河沙等诸佛世界，其世界最在边，世界名灭恶，佛号宝山，菩萨名义意。北方度如恒河沙等诸佛世界，其世界最在边，世界名胜，佛号胜王，菩萨名得胜。下方度如恒河沙等诸佛世界，其世界最在边，世界名善，佛号善德，菩萨名华上。上方度如恒河沙等诸佛世界，其世界最在边，世界名喜，佛号喜德，菩萨名德喜。如是一切，皆如东方。
　　【论】问曰：如佛法中，实无诸方名。何以故？诸五众、十二入、十八界中所不摄，四法藏中亦无，说方是实法，因缘求亦不可得。今何以故此中说十方诸佛、十方菩萨来？
　　答曰：随世俗法所传，故说方，求方实不可得。
　　问曰：何以言无方？汝四法藏中不说，我六法藏中说。汝众、入、界中不摄，我陀罗骠中摄。是方法，常相故，有相故，亦有亦常。如经中说：日出处是东方，日没处是西方，日行处是南方，日不行处是北方。日有三分合：若前合，若今合，若后合。随方日分，初合是东方，南方、西方亦如是。日不行处是无分。彼间此，此间彼，是方相；若无方，无彼、此，彼、此是方相而非方。
　　答曰：不然！须弥山在四域之中，日绕须弥，照四天下：郁怛罗越日中，是弗婆提日出，于弗婆提人是东方；弗婆提日中，是阎浮提日出，于阎浮提人是东方。是实无初。何以故？一切方皆东方，皆南方，皆西方，皆北方。汝言日出处是东方，日行处是南方，日没处是西方，日不行处是北方，是事不然！
　　复次，有处日不合，是为非方，无方相故。
　　问曰：我说一国中方相，汝以四国为难，以是故，东方非无初。
　　答曰：若一国中日与东方合，是为有边，有边故无常，无常故是不遍，以是故，方但有名而无实。
　　【经】尔时，是三千大千世界，皆成为宝，华遍覆地，悬缯幡盖，香树华树，皆悉庄严。
　　【论】问曰：此谁神力令地为宝？
　　答曰：是佛无量神力变化所为。有人咒术、幻法，及诸鬼神、龙王、诸天等能变少物。令三千大千世界皆为珍宝，余人及梵天王皆所不能。佛入四禅中十四变化心，能令三千大千世界华香、树木、一切土地，皆悉庄严；一切众生皆悉和同，心转为善。何以故？庄严此世界，为说般若波罗蜜故。亦为十方诸菩萨客来，及诸天世人故庄严。如人请贵客，若一家请则庄严一家，一国主则庄严一国，转轮圣王则庄严四天下，梵天王庄严三千大千世界。佛为十方无量恒河沙等诸世界中主，是诸他方菩萨及诸天世人客来故。亦为此彼众人见此变化庄严，则生大心，生清净欢喜心，从大心发大业，从大业得大报，受大报时更生大心，如是展转增益，得成阿耨多罗三藐三菩提。以是故，变此世界皆悉为宝。云何名宝？宝有四种：金、银、毗琉璃、玻璃。更有七种宝：金、银、毗琉璃、玻璃、砗磲、玛瑙、赤真珠（此珠极贵，非珊瑚也）。更复有宝：摩罗伽陀（此珠金翅鸟口边出绿色，能辟一切毒也）、因陀尼罗（天青珠）、摩诃尼罗（大青珠）、钵摩罗伽（赤光珠）、越阇（金刚）、龙珠、如意珠、玉贝、珊瑚、琥珀等，种种名为宝。是宝有三种：有人宝、天宝、菩萨宝。人宝力少，唯有清净光色，除毒、除鬼、除暗，亦除饥渴、寒热种种苦事。天宝亦大，亦胜常，随逐天身，可使令，可共语，轻而不重。菩萨宝胜于天宝，能兼有人宝、天宝事，又能令一切众生知死此生彼因缘本末，譬如明镜见其面像。
　　复次，菩萨宝能出种种法音。若为首饰宝冠，则雨十方无量世界诸佛上，幢幡、华盖种种供养之具以供养佛。又雨衣被、卧具、生活之物，种种众事，随众生所须，皆悉雨之，给施众生。如是等种种众宝，以除众生贫穷苦厄。
　　问曰：是诸珍宝从何处出？
　　答曰：金出山石沙赤铜中，真珠出鱼腹中、竹中、蛇脑中，龙珠出龙脑中，珊瑚出海中石树，玉贝出虫甲中，银出烧石，余琉璃、玻璃等皆出山窟中，如意珠出自佛舍利。若法没尽时，诸舍利皆变为如意珠。譬如过千岁冰，化为玻璃珠。如是等诸宝，是人中常宝。佛所庄严一切世界，是最殊胜，诸天所不能得。何以故？是从大功德所生。种种华幡，如先说。香树者，名阿伽楼（蜜香树）、多伽楼（木香树）、栴檀，如是等种种香树。华树名瞻卜（黄华树）、阿输迦（无忧华树）、婆诃迦罗（赤华树），如是等种种华树。
　　【经】譬如华积世界、普华世界，妙德菩萨、善住意菩萨，及余大威神诸菩萨，皆在彼住。
　　【论】问曰：何以言譬如华积世界？
　　答曰：彼世界常有净华，此世界变化一时，故以喻也。譬喻法，以小喻大。如人面好，譬如满月。
　　问曰：更有十方诸清净世界，如阿弥陀佛安乐世界等，何故但以普华世界为喻？
　　答曰：阿弥陀佛世界，不如华积世界。何以故？法积比丘，佛虽将至十方观清净世界，功德力薄，不能得见上妙清净世界，以是故，世界不如。
　　复次，当佛变化此世界时，正与华积世界相似。以是故，言譬如华积世界。
　　问曰：更有余大菩萨，如毗摩罗鞊、观世音、遍吉菩萨等，何以不言此诸菩萨在彼住，而但言文殊尸利、善住意菩萨，
　　答曰：是遍吉菩萨，一一毛孔常出诸佛世界及诸佛菩萨，遍满十方以化众生，无适住处。文殊尸利分身变化入五道中，或作声闻，或作缘觉，或作佛身，如首楞严三昧经中说。文殊尸利菩萨，过去世作龙种尊佛，七十二亿世作辟支迦佛，是可言可说。遍吉菩萨不可量、不可说，住处不可知；若住应在一切世界中住，是故不说。
　　复次，及诸大威神菩萨，亦应总说遍吉等诸大菩萨。
　　【经】尔时，佛知一切世界，若天世界、若魔世界、若梵世界，若沙门、婆罗门，若天，若揵闼婆、人、阿修罗等，及诸菩萨摩诃萨绍尊位者，一切皆集。
　　【论】问曰：佛神力无量，一切十方众生，若尽来在会者，一切世界应空；若不来者，佛无量神力有所不能！
　　答曰：不应尽来。何以故？诸佛世界无边无量，若尽来者，便为有边。又复十方各各有佛，亦说般若波罗蜜。如般若波罗蜜四十三品中，十方面各千佛现，皆说般若波罗蜜。以是故不应尽来。
　　问曰：若有十方诸佛，皆说般若波罗蜜，十方诸菩萨何以故来？
　　答曰：如普明菩萨来章中已说，与释迦牟尼佛因缘故来。
　　复次，是诸菩萨本愿故，若有说般若波罗蜜处，我当听受供养，是以远来。欲以身力积功德故；亦以示诸众生，我从远来供养法故，云何汝在此世界而不供养？
　　问曰：佛于法不著，何以故七现神力而令众生大集？
　　答曰：是般若波罗蜜甚深，难知难解，不可思议，是故广集诸大菩萨，令新发意者心得信乐。譬如小人所语，不为人信；贵重大人，人必信受。
　　问曰：何以故言若天世界、若魔世界、若梵世界？但应言天世界、人世界则足。何以故？十号中言天、人师，以是故应言天、人而已。
　　答曰：诸天有天眼、天耳，利根智慧多，自知来，以是故言天世界。
　　问曰：若天世界，已摄魔、梵，何以别说若魔、若梵？
　　答曰：天中有三大主：释提婆那民二处天主，魔王六欲天主，梵世界中梵天王为主。
　　问曰：如夜摩天、兜率陀天、化乐天皆有主，何以但有三主？
　　答曰：释提婆那民依地住，佛亦依地住，常来佛所，大有名称，人多识故。魔王常来娆佛，又是一切欲界中主。夜摩天、兜率陀天、化乐天，皆属魔王。
　　复次，天世界，则三界天皆摄是天中；一切欲界魔为主，是故别说。
　　复次，魔常娆佛，今来听般若波罗蜜，余人增益信故。
　　问曰：色界中大有天，何以但言梵世界集？
　　答曰：上诸天无觉观，不喜散心，又难闻故。梵世界有四识，易闻故，又梵世界近故。
　　复次，梵名离欲清净，今言梵世界，已总说色界诸天。
　　复次，余天未有人民，劫初生时，梵天王独在梵宫，寂寞无人。其心不悦而自生念：“此间何以不生人民？”是时光音天命尽者，应念来生。梵王便自生念：“此诸天先无，随我念故生，我能生此诸天。”诸天是时亦各自念：“我从梵王生，梵王是我父也。”以是故，但说梵世界。
　　复次，二禅、三禅、四禅天，于欲界见佛听法，若劝助菩萨，眼识、耳识、身识，皆在梵世界中取。以是故，别说梵世界。
　　问曰：何以故独说诸沙门、婆罗门，不说国王及长者诸余人众？
　　答曰：智慧人有二分：沙门、婆罗门。出家名沙门，在家名婆罗门。余人心存世乐，是故不说。婆罗门多学智慧求福，出家人一切求道，是故但说沙门、婆罗门。在家中七世清净，生满六岁皆受戒，名婆罗门。是沙门、婆罗门中，有道德智慧，以是故说。
　　问曰：先以说天世界，今何以复说天？
　　答曰：天世界是四天王、忉利天；魔是他化自在天；梵是色界。今说天，是欲界中夜摩、兜率陀、化乐、爱身天等。爱身在六天上，形色绝妙，故言爱身。
　　问曰：何以但说揵闼婆，不说诸余鬼神及龙王？
　　答曰：是揵闼婆是诸天伎人，随逐诸天，其心柔软，福德力小减诸天。诸鬼神，鬼神道中摄；龙王，畜生道中摄。甄陀罗亦是天伎，皆属天，与天同住共坐，饮食伎乐皆与天同。是揵闼婆王名童笼磨，此言树。是揵闼婆、甄陀罗，恒在二处住，常所居止在十宝山间；有时天上为诸天作乐，此二种常番休上下。人在四天下生，生有四种，极长寿乃至无量岁，极短寿乃至十岁。阿修罗恶心斗诤而不破戒，大修施福，生在大海边住，亦有城郭宫殿。是阿修罗王，名毗摩质多婆梨罗睺罗，如是等名阿修罗王。如说：一时，罗睺罗阿修罗王欲啖月，月天子怖，疾到佛所，说偈：

　　“大智精进佛世尊，我今归命稽首礼！是罗睺罗恼乱我，愿佛怜愍见救护！”

　　佛与罗睺罗而说偈言：

　　“月能照暗而清凉，是虚空中天灯明，其色白净有千光，汝莫吞月疾放去！”

　　是时，罗睺罗怖懅流汗，即疾放月。波梨阿修罗王见罗睺罗惶怖放月，说偈问曰：

　　“汝罗睺罗何以故，惶怖战栗疾放月？汝身流汗如病人，心怖不安乃如是！”

　　罗睺罗尔时说偈答曰：

　　“世尊以偈而敕我，我不放月头七分，设得生活不安隐，以故我今放此月！”

　　波梨阿修罗王说此偈言：

　　“诸佛甚难值，久远乃出世，说此清净偈，罗睺即放月。”
　　问曰：何以不说地狱、畜生、饿鬼？
　　答曰：地狱大苦，心乱不能受法；畜生愚痴覆心，不能受化；饿鬼为饥渴火烧身故，不得受法。
　　复次，畜生、饿鬼中，少多有来听法者，生福德心而已，不堪受道，是故不说。
　　问曰：若尔者，揵闼婆、阿修罗亦不应说。何以故？鬼神道中已摄故。
　　答曰：佛不说摄，今何以言摄？此是迦旃延子等说。如阿修罗力与天等，或时战斗胜天。揵闼婆是诸天伎，与天同受福乐，有智慧能别好丑，何以故不得受道法？如杂阿含天品中说：富那婆薮鬼神母，佛游行宿其处。尔时，世尊说上妙法甘露，女男二人啼泣，母为说偈止之：

　　“汝郁怛罗勿作声，富那婆薮亦莫啼！我今闻法得道证，汝亦当得必如我。”

　　以是事故，知鬼神中有得道者。
　　复次，摩诃衍中密迹金刚力士，于诸菩萨中胜，何况余人！如屯仑摩甄陀罗王、揵闼婆王，至佛所弹琴赞佛，三千世界皆为震动，乃至摩诃迦叶不安其坐。如此人等，云何不能得道？如诸阿修罗王、龙王，皆到佛所，问佛深法，佛随其问而答深义，何以言不能得道？
　　问曰：于五道众生中，佛是天人师，不说三恶道，以其无福，无受道分故。是诸龙、鬼，皆堕恶道中。
　　答曰：佛亦不分明说五道，说五道者，是一切有部僧所说。婆蹉佛妒路部僧说有六道。
　　复次，应有六道。何以故？三恶道一向是罪处，若福多罪少，是名阿修罗、揵闼婆等，生处应别。以是故，应言六趣。
　　复次，三恶道亦有受道福，少故言无。及诸菩萨绍尊位者，如先说。
大智度论卷第十一释初品中舍利弗因缘
　　【经】佛告舍利弗：
　　【论】问曰：般若波罗蜜，是菩萨摩诃萨法，佛何以故告舍利弗而不告菩萨？
　　答曰：舍利弗于一切弟子中，智慧最第一，如佛偈说：

　　“一切众生智，唯除佛世尊，欲比舍利弗，智慧及多闻，
　　于十六分中，犹尚不及一。”

　　复次，舍利弗智慧多闻，有大功德。年始八岁，诵十八部经，通解一切经书义理。是时，摩伽陀国有龙王兄弟：一名姞利，二名阿伽和罗。降雨以时，国无荒年，人民感之，常以仲春之月，一切大集至龙住处，为设大会，作乐谈义，终此一日。自古及今，斯集未替，遂以龙名以名此会。此日常法，敷四高座：一为国王，二为太子，三为大臣，四为论士。尔时，舍利弗以八岁之身，问众人言：“此四高座，为谁敷之？”众人答曰：“为国王、太子、大臣、论士。”是时，舍利弗观察时人婆罗门等，神情瞻向，无胜己者，便升论床，结跏趺坐。众人疑怪，或谓愚小无知，或谓智量过人。虽复嘉其神异，而犹各怀自矜，耻其年小，不自与语，皆遣年少弟子传言问之。其答酬旨趣，辞理超绝！时诸论师叹未曾有，愚智大小一切皆伏。王大欢喜，即命有司封一聚落，常以给之。王乘象舆，振铃告言，宣示一切，十六大国、六大城中无不庆悦。是时，吉占师子，名拘律陀，姓大目揵连，舍利弗友而亲之。舍利弗才明见贵，目揵连豪爽取重。此二人者，才智相比，德行互同；行则俱游，住则同止；少长缱绻，结要终始。后俱厌世，出家学道，作梵志弟子，精求道门，久而无征，以问于师。师名删阇耶，而答之言：“自我求道，弥历年岁，不知为道果无耶？我非其人耶？而亦不得！”他日其师寝疾，舍利弗在头边立，大目连在足边立，喘喘然其命将终，乃愍尔而笑。二人同心，俱问笑意，师答之言：“世俗无眼，为恩爱所侵。我见金地国王死，其大夫人自投火[艹/积]，求同一处，而此二人行报各异，生处殊绝。”是时，二人笔受师意，欲以验其虚实。后有金地商人，远来摩伽陀国，二人以疏验之，果如师语。乃怃然叹曰：“我等非其人耶？为是师隐我耶？”二人相与誓曰：“若先得甘露，要必同味。”是时，佛度迦叶兄弟千人，次游诸国，到王舍城，顿止竹园。二梵志师闻佛出世，俱入王舍城，欲知消息。尔时，有一比丘，名阿说示（五人之一），著衣持钵，入城乞食。舍利弗见其仪服异容，诸根静默，就而问言：“汝谁弟子？师是何人？”答言：“释种太子厌老病死苦，出家学道，得阿耨多罗三藐三菩提，是我师也。”舍利弗言：“汝师教授为我说之！”即答偈曰：

　　“我年既幼稚，受戒日初浅，岂能演至真，广说如来义！”

　　舍利弗言：“略说其要！”
　　尔时，阿说示比丘说此偈言：

　　“诸法因缘生，是法说因缘，是法因缘尽，大师如是言。”

　　舍利弗闻此偈已，即得初道，还报目连。目连见其颜色和悦，迎谓之言：“汝得甘露味耶？为我说之！”舍利弗即为其说向所闻偈，目连言：“更为重说！”即复为说，亦得初道。二师与二百五十弟子，俱到佛所。佛遥见二人与弟子俱来，告诸比丘：“汝等见此二人，在诸梵志前者不？”诸比丘言：“已见！”佛言：“是二人者，是我弟子中，智慧第一、神足第一弟子。”大众俱来，以渐近佛，既到稽首，在一面立，俱白佛言：“世尊，我等于佛法中欲出家受戒！”佛言：“善来比丘！”即时须发自落，法服著身，衣钵具足，受成就戒。过半月后，佛为长爪梵志说法时，舍利弗得阿罗汉道。所以半月后得道者，是人当作逐佛转法轮师，应在学地，现前自入诸法，种种具知，是故半月后得阿罗汉道。如是等种种功德甚多，是故舍利弗虽是阿罗汉，佛以是般若波罗蜜甚深法，为舍利弗说。
　　问曰：若尔者，何以初少为舍利弗说？后多为须菩提说？若以智慧第一故应为多说，复何以为须菩提说？
　　答曰：舍利弗佛弟子中智慧第一，须菩提于弟子中，得无诤三昧最第一。无诤三昧相，常观众生不令心恼，多行怜愍。诸菩萨者，弘大誓愿以度众生，怜愍相同，是故命说。
　　复次，是须菩提好行空三昧，如佛在忉利天，夏安居受岁已，还下阎浮提。尔时，须菩提于石窟中住，自思惟：“佛从忉利天来下，我当至佛所耶？不至佛所耶？”又念言：“佛常说：若人以智慧眼观佛法身，则为见佛中最。”是时，以佛从忉利天下故，阎浮提中四部众集，诸天见人，人亦见天。坐中有佛，及转轮圣王、诸天大众，众会庄严，先未曾有！须菩提心念：“今此大众，虽复殊特，势不久停，磨灭之法，皆归无常。”因此无常观之初门，悉知诸法空无有实；作是观时，即得道证。尔时，一切众人，皆欲求先见佛，礼敬供养。有华色比丘尼，欲除女名之恶，便化为转轮圣王及七宝千子，众人见之，皆避坐起去。化王到佛所已，还复本身，为比丘尼最初礼佛。是时，佛告比丘尼：“非汝初礼，须菩提最初礼我。所以者何？须菩提观诸法空，是为见佛法身，得真供养，供养中最，非以致敬生身为供养也。”以是故，言须菩提常行空三昧，与般若波罗蜜空相相应，是故佛命令说般若波罗蜜。
　　复次，佛以众生信敬阿罗汉诸漏已尽，命之为说，众得净信故。诸菩萨漏未尽，若以为说，诸人不信。以是故，与舍利弗、须菩提，共说般若波罗蜜。
　　问曰：何以名舍利弗？为是父母所作字？为是依行功德立名？
　　答曰：是父母所作名字。于阎浮提中第一安乐，有摩伽陀国，是中有大城名王舍，王名频婆娑罗，有婆罗门论议师，名摩陀罗。王以其人善能论故，赐封一邑，去城不远。是摩陀罗遂有居家，妇生一女，眼似舍利鸟眼，即名此女为舍利。次生一男，膝骨粗大，名拘絺罗（拘絺罗此言大膝）。是婆罗门既有居家，畜养男女，所学经书，皆已陈故，不复业新。是时，南天竺有一婆罗门大论议师，字提舍，于十八种大经，皆悉通利。是人入王舍城，头上戴火，以铁鍱鍱腹。人问其故，便言：“我所学经书甚多，恐腹破裂，是故鍱之。”又问：“头上何以戴火？”答言：“以大闇故。”众人言：“日出照明，何以言闇？”答言：“闇有二种：一曰、日光不照，二者、愚痴闇蔽。今虽有日明，而愚痴犹黑。”众人言：“汝但未见婆罗门摩陀罗，汝若见者，腹当缩，明当闇。”是婆罗门径至鼓边，打论议鼓。国王闻之，问：“是何人？”众臣答言：“南天竺有一婆罗门，名提舍，大论议师，欲求论处，故打论鼓。”王大欢喜，即集众人而告之曰：“有能难者，与之论议！”摩陀罗闻之自疑：“我以陈故，不复业新，不知我今能与论不？”僶俯而来。于道中见二特牛，方相抵触，心中作想：“此牛是我，彼牛是彼，以此为占，知谁得胜？”此牛不如，便大愁忧而自念言：“如此相者，我将不如。”欲入众时，见有母人，挟一瓶水，正在其前，躄地破瓶，复作是念：“是亦不吉。”甚大不乐。既入众中，见彼论师颜貌意色，胜相具足，自知不如。事不获已，与共论议。论议既交，便堕负处。王大欢喜：“大智明人远入我国，复欲为之封一聚落。”诸臣议言：“一聪明人来，便封一邑，功臣不赏，但宠语论，恐非安国全家之道！今摩陀罗论议不如，应夺其封以与胜者。若更有胜人，复以与之。”王用其言，即夺与后人。是时，摩陀罗语提舍言：“汝是聪明人，我以女妻汝，男儿相累。今欲远出他国，以求本志。”提舍纳其女为妇。其妇怀妊，梦见一人，身披甲胄，手执金刚，摧破诸山，而在大山边立。觉已，白其夫言：“我梦如是。”提舍言：“汝当生男，摧伏一切诸论议师。唯不胜一人，当与作弟子。”舍利怀妊，以其子故，母亦聪明，大能论议。其弟拘絺罗，与姊谈论，每屈不如；知姊所怀子，必大智慧，未生如是，何况出生？即舍家学问，至南天竺，不暇剪爪，读十八种经书，皆令通利，是故时人名为长爪梵志。姊子既生，七日之后，裹以白毡，以示其父。其父思惟：“我名提舍，逐我名字，字为忧波提舍（忧波此言逐提舍星名）。”是为父母作字。众人以其舍利所生，皆共名之为舍利弗（弗者秦言子也）。
　　复次，舍利弗世世本愿，于释迦文尼佛所作智慧第一弟子，字舍利弗。是为本愿因缘名字，以是故名舍利弗。
　　问曰：若尔者，何以不言忧波提舍，而但言舍利弗？
　　答曰：时人贵重其母，于众女人中聪明第一，以是因缘故称舍利弗。
　　【经】“菩萨摩诃萨，欲以一切种智知一切法，当习行般若波罗蜜。”　　
　　【论】菩萨摩诃萨义，如先赞菩萨品中说。
　　问曰：云何名一切种？云何名一切法？
　　答曰：智慧门名为种。有人以一智慧门观，有人以二、三、十、百、千、万乃至恒河沙等阿僧祇智慧门观诸法。今以一切智慧门入一切种，观一切法，是名一切种。如凡夫人三种观，欲、离欲、离色故：观欲色界粗恶、诳惑、浊重。佛弟子八种观：无常、苦、空、无我、如病、如痈、如箭入体、恼患。是八种圣观，入四圣谛中，为十六行之四。十六者，观苦四种：无常、苦、空、无我。观苦因四种：集、因、缘、生。观苦尽四种：尽、灭、妙、出。观道四种：道、正、行、迹。出入息中复有十六行：一、观入息，二、观出息，三、观息长息短，四、观息遍身，五、除诸身行，六、受喜，七、受乐，八者、受诸心行，九、作喜，十、心作摄，十一、心作解脱，十二、观无常，十三、观散坏，十四、观离欲，十五、观灭，十六、观弃舍。复有六种念：念佛者，佛是多陀阿伽度、阿罗呵、三藐三佛陀，如是等十号；五念如后说。世智、出世智，阿罗汉、辟支佛、菩萨、佛智，如是等智慧知诸法，名为一切种。一切法者，识所缘法，是一切法。所谓眼识缘色、耳识缘声、鼻识缘香、舌识缘味、身识缘触、意识缘法，缘眼、缘色、缘眼识，乃至缘意、缘法、缘意识，是名一切法，是为识所缘法。
　　复次，智所缘法，是一切法。所谓苦智知苦、集智知集、尽智知尽、道智知道，世智知苦、集、尽、道及虚空、非数缘灭，是为智所缘法。
　　复次，二法摄一切法：色法、无色法，可见法、不可见法，有对法、无对法，有漏、无漏，有为、无为，心相应、心不相应，业相应、业不相应（心法中除思余尽相应业即是思故除），近法、远法等。如是种种二法，摄一切法（现在及无为是为近法，未来、过去是名远法）。
　　复次，三种法摄一切法：善、不善、无记，学、无学、非学非无学，见谛断、思惟断、不断。复有三种法：五众、十二入、十八界。持如是等种种三法，摄一切法复有四种法：过去、未来、现在法，非过去、未来、现在法；欲界系法，色界系法，无色界系法，不系法；从善因法、从不善因法、从无记因法、从非善非不善无记因法；缘缘法、缘不缘法、缘缘不缘法、非缘缘非缘不缘法。如是等四种法，摄一切法。有五种法：色、心、心相应、心不相应、无为法。如是等种种五法，摄一切法。有六种法：见苦断法，见集、尽、道断法，思惟断法，不断法。如是等种种六法，乃至无量法摄一切法，是为一切法。
　　问曰：诸法甚深微妙不可思议，一切众生尚不能得知，何况一人欲尽知一切法？譬如有人欲量大地，及数大海水渧，欲称须弥山，欲知虚空边际，如是等皆不可知，云何欲以一切种知一切法？
　　答曰：愚痴闇蔽甚大苦，智慧光明最为乐！一切众生皆不用苦，但欲求乐。是故菩萨求一切第一大智慧，观一切种，欲知一切法。是菩萨发大心，普为一切众生求大智慧，是故欲知一切种一切法。如医为一人、二人，用一种、二种药则足；若欲治一切众生病者，当须一切种药。菩萨亦如是，欲度一切众生故，欲知一切种、一切法。如诸法甚深微妙无量，菩萨智慧亦甚深微妙无量，先答破一切智人中已广说，如函大盖亦大。
　　复次，若不以理求一切法，则不可得；若以理求之，则无不得。譬如钻火以木，则火可得；析薪求火，火不可得。如大地有边际，非一切智人，无大神力，则不能知；若神通力大，则知三千大千世界地边际。今此大地在金刚上，三千大千世界四边则虚空，如是名地边。欲称须弥山，亦如是。欲量虚空，非不能量，虚空无法，故不可量。
　　【经】舍利弗白佛言：“世尊，菩萨摩诃萨，云何欲以一切种知一切法，当习行般若波罗蜜？”　　
　　【论】问曰：佛欲说般若波罗蜜故，种种现神变，现已应即说，何以故令舍利弗问而后说？
　　答曰：问而后答，佛法应尔。
　　复次，舍利弗知般若波罗蜜甚深，微妙无相之法，难解难知。自以智力种种思惟：若观诸法无常，是般若波罗蜜耶？不是耶？不能自了，以是故问。
　　复次，舍利弗非一切智，于佛智慧中譬如小儿。如说阿婆檀那经中：佛在祇洹住，晡时经行，舍利弗从佛经行。是时，有鹰逐鸽，鸽飞来佛边住，佛经行过之，影覆鸽上，鸽身安隐，怖畏即除，不复作声。后舍利弗影到，鸽便作声，颤怖如初。舍利弗白佛言：“佛及我身，俱无三毒。以何因缘，佛影覆鸽，鸽便无声，不复恐怖？我影覆上，鸽便作声，颤栗如初？”佛言：“汝三毒习气未尽，以是故，汝影覆时恐怖不除。汝观此鸽宿世因缘，几世作鸽？”舍利弗即时入宿命智三昧，观见此鸽从鸽中来，如是一、二、三世，乃至八万大劫，常作鸽身；过是已往，不能复见。舍利弗从三昧起，白佛言：“是鸽八万大劫中，常作鸽身；过是已前，不能复知。”佛言：“汝若不能尽知过去世，试观未来世，此鸽何时当脱？”舍利弗即入愿智三昧，观见此鸽，一、二、三世，乃至八万大劫，未脱鸽身；过是已往，亦不能知。从三昧起白佛言：“我见此鸽从一世、二世乃至八万大劫，未免鸽身；过此已往，不复能知！我不知过去、未来齐限，不审此鸽何时当脱？”佛告舍利弗：“此鸽除诸声闻、辟支佛所知齐限，复于恒河沙等大劫中常作鸽身，罪讫得出。轮转五道中，后得为人，经五百世中，乃得利根。是时有佛，度无量阿僧祇众生，然后入无余涅槃。遗法在世，是人作五戒优婆塞，从比丘闻赞佛功德，于是初发心，愿欲作佛。然后于三阿僧祇劫，行六波罗蜜，十地具足，得作佛，度无量众生已而入涅槃。”是时，舍利弗向佛忏悔，白佛言：“我于一鸟，尚不能知其本末，何况诸法？我若知佛智慧如是者，为佛智慧故，宁入阿鼻地狱受无量劫苦，不以为难。”如是等，于诸法中不了故问。
释初品中檀波罗蜜义
　　【经】佛告舍利弗：“菩萨摩诃萨，以不住法住般若波罗蜜中。以无所舍法应具足檀波罗蜜，施者、受者及财物不可得故。”　　
　　【论】问曰：般若波罗蜜是何等法？
　　答曰：有人言：“无漏慧根是般若波罗蜜相。何以故？一切慧中第一慧，是名般若波罗蜜；无漏慧根是第一，以是故，无漏慧根名般若波罗蜜。”
　　问曰：若菩萨未断结，云何得行无漏慧？
　　答曰：菩萨虽未断结，行相似无漏般若波罗蜜，是故得名行无漏般若波罗蜜。譬如声闻人行暖法、顶法、忍法、世间第一法，先行相似无漏法，后易得生苦法智忍。有人言：“菩萨有二种，有断结使清净，有未断结不清净。断结清净菩萨，能行无漏般若波罗蜜。”
　　问曰：若菩萨断结清净，复何以行般若波罗蜜？
　　答曰：虽断结使，十地未满，未庄严佛土，未教化众生，是故行般若波罗蜜。
　　复次，断结有二种：一者、断三毒心，不著人天中五欲；二者、虽不著人天中五欲，于菩萨功德果报五欲未能舍离，如是菩萨，应行般若波罗蜜。譬如长老阿泥卢豆，在林中坐禅时，净爱天女等，以净妙之身来试阿泥卢豆。阿泥卢豆言：“诸姊作青色来，不用杂色。”欲观不净，不能得观，黄、赤、白色，亦复如是。时阿泥卢豆闭目不视，语言：“诸姊远去！”是时天女即灭不现。天福报形，犹尚如是，何况菩萨无量功德果报五欲！又如甄陀罗王，与八万四千甄陀罗来到佛所，弹琴歌颂，以供养佛。尔时，须弥山王及诸山树木、人民、禽兽，一切皆舞。佛边大众，乃至大迦叶，皆于座上不能自安。是时，天须菩萨问长老大迦叶：“耆年旧宿，行十二头陀法之第一，何以在座不能自安？”大迦叶言：“三界五欲，不能动我。是菩萨神通功德果报力故，令我如是，非我有心不能自安也。”譬如须弥山，四边风起，不能令动；至大劫尽时，毗蓝风起，如吹烂草。以是事故，知二种结中一种未断，如是菩萨等，应行般若波罗蜜。
　　是阿毗昙中说：复有人言：“般若波罗蜜是有漏慧。何以故？菩萨至道树下乃断结；先虽有大智慧，有无量功德，而诸烦恼未断。是故言菩萨般若波罗蜜，是有漏智慧。”复有人言：“从初发意乃至道树下，于其中间所有智慧，是名般若波罗蜜。成佛时，是般若波罗蜜，转名萨婆若。”复有人言：“菩萨有漏、无漏智慧，总名般若波罗蜜。何以故？菩萨观涅槃，行佛道，以是事故，菩萨智慧应是无漏；以未断结使，事未成办故，应名有漏。”复有人言：“菩萨般若波罗蜜，无漏无为，不可见无对。”复有人言：“是般若波罗蜜，不可得相，若有若无，若常若无常，若空若实。是般若波罗蜜，非阴、界、入所摄，非有为、非无为，非法、非非法，无取无舍，不生不灭，出有无四句，适无所著。譬如火焰，四边不可触，以烧手故。般若波罗蜜相，亦如是不可触，以邪见火烧故。”
　　问曰：上种种人说般若波罗蜜，何者为实？
　　答曰：有人言：“各各有理，皆是实。”如经说五百比丘，各各说二边及中道义，佛言皆有道理。有人言：“末后答者为实。”所以者何？不可破、不可坏故。若有法如毫厘许者，皆有过失可破，若言无亦可破。此般若中，有亦无，无亦无，非有非无亦无，如是言说亦无，是名寂灭无量无戏论法。是故不可破、不可坏，是名真实般若波罗蜜，最胜无过者。如转轮圣王，降伏诸敌而不自高；般若波罗蜜亦如是，能破一切语言戏论，亦不有所破。
　　复次，从此已后，品品中种种义门，说般若波罗蜜，皆是实相。如是不住法住般若波罗蜜中，能具足六波罗蜜。
　　问曰：云何名不住法住般若波罗蜜中，能具足六波罗蜜？
　　答曰：如是菩萨观一切法，非常非无常，非苦非乐，非空非实，非我非无我，非生灭非不生灭；如是住甚深般若波罗蜜中，于般若波罗蜜相亦不取，是名不住法住。若取般若波罗蜜相，是为住法住。
　　问曰：若不取般若波罗蜜相，心无所著，如佛所言：“一切诸法，欲为其本。”若不取者，云何得具足六波罗蜜？
　　答曰：菩萨怜愍众生故，先立誓愿：“我必当度脱一切众生。”以精进波罗蜜力故，虽知诸法不生不灭如涅槃相，复行诸功德，具足六波罗蜜。所以者何？不住法住般若波罗蜜中故。是名不住法住般若波罗蜜。
释赞檀波罗蜜义
　　问曰：檀有何等利益故，菩萨住般若波罗蜜中，檀波罗蜜具足满？
　　答曰：檀有种种利益：檀为宝藏，常随逐人；檀为破苦，能与人乐；檀为善御，开示天道；檀为善符，摄诸善人（施摄善人与为因缘故言摄）；檀为安隐，临命终时心不怖畏；檀为慈相，能济一切；檀为集乐，能破苦贼；檀为大将，能伏悭敌；檀为妙果，天人所爱；檀为净道，贤圣所游；檀为积善福德之门；檀为立事聚众之缘；檀为善行受果之种；檀为福业善人之相；檀破贫穷，断三恶道；檀能全获福乐之果；檀为涅槃之初缘，入善人聚中之要法，称誉赞叹之渊府，入众无难之功德，心不悔恨之窟宅，善法道行之根本，种种欢乐之林薮，富贵安隐之福田，得道涅槃之津梁，圣人大士智者之所行，余人俭德寡识之所效。
　　复次，譬如失火之家，黠慧之人，明识形势，及火未至，急出财物；舍虽烧尽，财物悉在，更修室宅。好施之人，亦复如是，知身危脆，财物无常，修福及时，如火中出物；后世受乐，亦如彼人更修宅业，福庆自慰。愚惑之人，但知惜屋，怱怱营救，狂愚失智，不量火势，猛风绝焰，土石为焦，翕响之间，荡然夷灭。屋既不救，财物亦尽，饥寒冻饿，忧苦毕世。悭惜之人，亦复如是，不知身命无常，须臾叵保，而更聚敛守护爱惜，死至无期，忽焉逝没，形与土木同流，财与委物俱弃，亦如愚人忧苦失计。
　　复次，大慧之人，有心之士，乃能觉悟，知身如幻，财不可保，万物无常；唯福可恃，将人出苦，津通大道。
　　复次，大人大心，能大布施，能自利己；小人小心，不能益他，亦不自厚。
　　复次，譬如勇士见敌，必期吞灭；智人慧心，深得悟理，悭贼虽强，亦能挫之，必令如意。遇良福田，值好时节（时应施之时也，遇而不作是名失时），觉事应心，能大布施。
　　复次，好施之人，为人所敬，如月初出，无不爱者；好名善誉，周闻天下，人所归仰，一切皆信。好施之人，贵人所念，贱人所敬；命欲终时，其心不怖。如是果报，今世所得，譬如树华；大果无量，后世福也。生死轮转，往来五道，无亲可恃，唯有布施。若生天上人中，得清净果，皆由布施；象、马、畜生得好枥养，亦是布施之所得也。布施之德，富贵欢乐；持戒之人，得生天上；禅智心净，无所染著，得涅槃道。布施之福，是涅槃道之资粮也；念施故欢喜，欢喜故一心，观生灭无常故得道。如人求荫故种树，或求华、或求果故种树；布施求报亦复如是，今世、后世乐如求荫，声闻、辟支佛道如华，成佛如果。是为檀种种功德。
释檀相义
　　问曰：云何名檀？
　　答曰：檀名布施，心相应善思，是名为檀。有人言：“从善思起身、口业，亦名为檀。”有人言：“有信、有福田、有财物，三事和合时，心生舍法，能破悭贪，是名为檀。”譬如慈法，观众生无乐，心生慈；布施心数法，亦复如是，三事和合，心生舍法，能破悭贪。檀有三种：或欲界系，或色界系，或不系（圣人行施故名不系）。心相应法，随心行，共心生，非色法，能作缘，非业，业相应，随业行，共业生，非先世业报生。二种修应修：行修、得修。二种证：身证、慧证。若思惟断，若不断，二见断（欲界、色界尽断）。有觉有观法，凡夫圣人共行，如是等，阿毗昙中广分别说。
　　复次，施有二种：有净，有不净。不净施者，愚痴施无所分别。或有为求财故施，或愧人故施，或为嫌责故施，或畏惧故施，或欲求他意故施，或畏死故施，或诳人令喜故施，或自以富贵故应施，或诤胜故施，或妒瞋故施，或憍慢自高故施，或为名誉故施，或为咒愿故施，或解除衰求吉故施，或为聚众故施，或轻贱不敬施；如是等种种，名为不净施。净施者与上相违，名为净施。
　　复次，为道故施，清净心生，无诸结使，不求今世后世报，恭敬怜愍故，是名净施。净施是趣涅槃道之资粮，是故言为道故施。若未得涅槃，时施是人天报乐之因。如华缨络，初成未坏，香洁鲜明；为涅槃净施，得果报香，亦复如是。如佛说：“世有二人为难得：一者、出家中非时解脱比丘，二者、在家白衣能清净布施。”是净施相，乃至无量世，世世不失；譬如券要，终无失时。是布施果，因缘和合时便有。譬如树得时节会，便有华叶果实；若时节未至，有因而无果。是布施法，若以求道，能与人道。何以故？结使灭名涅槃。当布施时，诸烦恼薄故，能助涅槃。于所施物中不惜故除悭，敬念受者故除嫉妒，直心布施故除谄曲，一心施故除掉，深思惟施故除悔，观受者功德故除不恭敬，自摄心故除不惭，知人好功德故除不愧，不著财物故除爱，慈愍受者故除瞋，恭敬受者故除憍慢，知行善法故除无明，信有果报故除邪见，知决定有报故除疑。如是等种种不善诸烦恼，布施时悉皆薄，种种善法悉皆得。布施时六根清净，善欲心生，善欲心生故内心清净；观果报功德故信心生，身心柔软故喜乐生，喜乐生故得一心，得一心故实智慧生。如是等诸善法悉皆得。
　　复次，布施时心中生相似八正道：信布施果故得正见；正见中思惟不乱故得正思惟，清净说故得正语，净身行故得正业，不求报故得正命，勤心施故得正方便，念施不废故得正念，心住不散故得正定。如是等相似三十七品善法，心中生。
　　复次，有人布施，是三十二相因缘。所以者何？施时与心坚固，得足下安立相；布施时五事围绕，受者是眷属业因缘故，得足下轮相；大勇猛力施故，得足跟广平相；施摄人故，得手足缦网相；美味饮食施故，得手足柔软、七处满相；施以益命故，得长指、身不曲、大直相；施时言我当相与，施心转增故，得足趺高、毛上向相；施时受者求之，一心好听，殷勤约敕，令必疾得故，得伊泥延膞相；不瞋不轻求者故，得臂长过膝相；如求者意施，不待言故，得阴藏相；好衣服、卧具、金银、珍宝施故，得金色身相、薄皮相；布施时适可前人意，起自在业因缘故，得一一孔一毛生、眉间白毫相；乞者求之，即言当与，以是业故，得上身如师子肩圆相；病者施药，饥渴者与饮食，起少病业因缘故，得两腋下满相、最上味相；施时劝人行施而安慰之，开布施道故，得肉髻相、身圆如尼拘卢相；有乞求者，意欲与时，柔软实语，必与不虚故，得广长舌相、梵音声相、如迦陵毗伽鸟声相；施时如实语，利益语故，得师子颊相；施时供养受者，心清净故，得牙白齿齐相；施时实语、和合语故，得齿密相、四十齿相；施时不瞋不著，等心视彼故，得青眼相、眼[目+妾]如牛王相。是为种三十二相因缘。
　　复次，以七宝、人民、车乘、金银、灯烛、房舍、香华布施故，得作转轮王，七宝具足。
　　复次，施得时故，报亦增多。如佛说：“施远行人、远来人、病人、看病人，风寒众难时施，是为时施。”
　　复次，布施时随土地所须施故，得报增多。
　　复次，旷路中施故，得福增多；常施不废故，得报增多；如求者所欲施故，得福增多；施物重故，得福增多，如以精舍、园林、浴池等；若施善人故，得报增多；若施僧故，得报增多；若施者、受者俱有德故，得报增多；种种将迎恭敬受者故，得福增多；难得物施故，得福增多；随所有物尽能布施故，得福增多。譬如大月氏弗迦罗城中，有一画师，名千那。到东方多利陀罗国，客画十二年，得三十两金，持还本国。于弗迦罗城中，闻打鼓作大会声，往见众僧，信心清净。即问维那：“此众中几许物，得作一日食？”维那答曰：“三十两金，足得一日食。”即以所有三十两金付维那：“为我作一日食，我明日当来。”空手而归，其妇问曰：“十二年作得何等物？”答言：“我得三十两金。”即问：“三十两金今在何所？”答言：“已在福田中种。”妇言：“何等福田？”答言：“施与众僧。”妇便缚夫送官治罪，断事大官问以何事故？妇言：“我夫狂痴，十二年作得三十两金，不怜愍妇儿，尽以与他人；依如官制，辄缚送来。”大官问其夫：“汝何以不供给妇儿，乃以与他？”答言：“我先世不行功德，今世贫穷，受诸辛苦。今世遭遇福田，若不种福，后世复贫，贫贫相续，无得脱时。我今欲顿舍贫穷，以是故，尽以金施众僧。”大官是优婆塞，信佛清净，闻是语已，赞言：“是为甚难！勤苦得此少物，尽以施僧，汝是善人！”即脱身缨络及所乘马，并一聚落，以施贫人，而语之言：“汝始施众僧，众僧未食，是为谷子未种，芽已得生，大果方在后耳！”以是故，言难得之物尽用布施，其福最多。
　　复次，有世间檀，有出世间檀；有圣人所称誉檀，有圣人所不称誉檀；有佛菩萨檀，有声闻檀。何等世间檀？凡夫人布施，亦圣人作有漏心布施，是名世间檀。
　　复次，有人言：“凡夫人布施，是为世间檀。圣人虽有漏心布施，以结使断故，名出世间檀。何以故？是圣人得无作三昧故。”
　　复次，世间檀者不净，出世间檀者清净。二种结使：一种属爱，一种属见。为二种结使所使，是为世间檀；无此二种结使，是为出世间檀。若三碍系心，是为世间檀。何以故？因缘诸法，实无吾我，而言我与彼取，是故名世间檀。
　　复次，我无定处，我以为彼，彼以为非，彼以为我，我以为非，以是不定故，无实我也。所施财者，从因缘合有，无有一法独可得者。如绢、如布，众缘合故成，除丝除缕，则无绢、布。诸法亦如是，一相无相，相常自空。人作想念，计以为有，颠倒不实，是为世间檀。心无三碍，实知法相，心不颠倒，是为出世间檀。出世间檀为圣人所称誉，世间檀圣人所不称誉。
　　复次，清净檀不杂诸垢，如诸法实相，是圣人所称誉；不清净，杂结使，颠倒心著，是圣人所不称誉。
　　复次，实相智慧和合布施，是圣人所称誉；若不尔者，圣人所不称誉。
　　复次，不为众生，亦不为知诸法实相故施，但求脱生、老、病、死，是为声闻檀；为一切众生故施，亦为知诸法实相故施，是为诸佛菩萨檀。于诸功德不能具足，但欲得少许分，是为声闻檀；一切诸功德欲具足满，是为诸佛菩萨檀。畏老病死故施，是为声闻檀；为助佛道，为化众生，不畏老病死，是为诸佛菩萨檀。是中应说菩萨本生经，如说阿婆陀那经中：昔阎浮提中有王，名婆罗婆。尔时，有婆罗门菩萨，名韦罗摩，是国王师，教王作转轮圣王法。韦罗摩财富无量，珍宝具足，作是思惟：“人谓我为贵，财富无量，饶益众生，今正是时，应当大施。富贵虽乐，一切无常，五家所共，令人心散，轻躁不定，譬如猕猴不能暂住；人命逝速，疾于电灭，人身无常，众苦之薮，以是之故，应行布施。”如是思惟已，自作手疏，普告阎浮提诸婆罗门，及一切出家人：“愿各屈德，来集我舍，欲设大施。”满十二岁，饭汁行船，以酪为池，米面为山，酥油为渠，衣服、饮食、卧具、汤药，皆令极妙，过十二岁，欲以布施。八万四千白象，犀甲金饰，络以名宝，建大金幢，四宝庄严。八万四千马，亦以犀甲金饰，四宝校络。八万四千车，皆以金、银、琉璃、玻璃、宝饰，覆以师子、虎豹之皮，若白剑婆罗宝幰杂饰，以为庄严。八万四千四宝床，杂色綩綖，种种茵蓐，柔软细滑，以为校饰，丹枕锦被置床两头，妙衣盛服，皆亦备有。八万四千金钵盛满银粟，银钵盛金粟，琉璃钵盛玻璃粟，玻璃钵盛琉璃粟。八万四千乳牛，牛出乳一斛，金饰其甲角，衣以白毡。八万四千美女，端正福德，皆以白珠名宝缨络其身。略举其要，如是种种，不可胜记。尔时，婆罗婆王及八万四千小国王，并诸臣民豪杰长者，各以十万旧金钱，赠遗劝助，设此法祠。具足施已，释提婆那民来语韦罗摩菩萨，说此偈言：

　　“天地难得物，能喜悦一切；汝今皆已得，为佛道布施！”

　　尔时，净居诸天现身而赞，说此偈言：

　　“开门大布施，汝所为者是；怜愍众生故，为之求佛道！”

　　是时，诸天作是思惟：“我当闭其金瓶，令水不下。所以者何？有施者，无福田故。”是时，魔王语净居天：“此诸婆罗门，皆出家持戒，清净入道，何以乃言无有福田？”净居天言：“是菩萨为佛道故布施，今此诸人皆是邪见，是故我言无有福田。”魔王语天言：“云何知是人为佛道故布施？”是时，净居天化作婆罗门身，持金瓶，执金杖，至韦罗摩菩萨所，语言：“汝大布施，难舍能舍，欲求何等？欲作转轮圣王，七宝、千子、王四天下耶？”菩萨答言：“不求此事！”“汝求释提婆那民，为八十那由他天女主耶？”答言：“不！”“汝求六欲天主耶？”答言：“不！”“汝求梵天王，主三千大千世界，为众生祖父耶？”答言：“不！”“汝欲何所求？”是时，菩萨说此偈言：

　　“我求无欲处，离生老病死，能度诸众生，求如是佛道！”

　　化婆罗门问言：“布施主，佛道难得，当大辛苦。汝心软串乐，必不能求，成办此道。如我先语转轮圣王、释提婆那民、六欲天王、梵天王，是易可得，不如求此！”菩萨答言：“汝听我一心誓：

　　“假令热铁轮，在我头上转，一心求佛道，终不怀悔恨！
　　若使三恶道，人中无量苦，一心求佛道，终不为此转！”

　　化婆罗门言：“布施主，善哉！善哉！求佛如是。”便赞偈言：

　　“汝精进力大，慈愍于一切，智慧无挂碍，成佛在不久！”

　　是时，天雨众华，供养菩萨。诸净居天闭瓶水者，即隐不现。菩萨是时至婆罗门上座前，以金瓶行水，水闭不下。众人疑怪！此种种大施，一切具足，布施主人功德亦大，今何以故瓶水不下？菩萨自念：“此非他事，将无我心不清净耶？得无施物不具足乎？何以致此？”自观祠经十六种书，清净无瑕。是时，诸天语菩萨言：“汝莫疑悔！汝无不办！是诸婆罗门恶邪不净故也。”即说偈言：

　　“是人邪见网，烦恼破正智，离诸清净戒，唐苦堕异道！

　　“以是故，水闭不下。”如是语已，忽然不现。
　　尔时，六欲天放种种光明，照诸众会，语菩萨而说偈言：

　　“恶邪海中行，不顺汝正道，诸受施人中，无有如汝者！”

　　说是语已，忽然不现。是时，菩萨闻说此偈，自念：“会中实自无有与我等者，水闭不下，其将为此？”即说偈言：

　　“若有十方天地中，诸有好人清净者，我今归命稽首礼！右手执瓶灌左手，
　　而自立愿我一人，应受如是大布施！”

　　是时，瓶水涌在虚空，从上来下而灌其左手。是时，婆罗婆王见是感应，心生恭敬而说偈言：

　　“大婆罗门主，清琉璃色水，从上流注下，来堕汝手中！”

　　是时，大婆罗门众恭敬心生，合手作礼，归命菩萨。菩萨是时说此偈言：

　　“今我所布施，不求三界福；为诸众生故，以用求佛道！”

　　说此偈已，一切大地、山川、树木，皆六反震动。韦罗摩本谓此众应受供养故与，既知无堪受者，今以怜愍故，以所受物施之。如是种种檀本生因缘，是中应广说。是为外布施。
　　云何名内布施？不惜身命，施诸众生。如本生因缘说：释迦文佛本为菩萨，为大国王时，世无佛、无法、无比丘僧。是王四出求索佛法，了不能得。时有一婆罗门言：“我知佛偈，供养我者，当以与汝。”王即问言：“索何等供养？”答曰：“汝能就汝身上，破肉为灯炷供养我者，当以与汝。”王心念言：“我今此身危脆不净，世世受苦，不可复数，未曾为法，今始得用，甚不惜也！”如是念已，唤旃陀罗，遍割身上以作灯炷，而以白毡缠肉，酥油灌之，一时遍烧，举身火燃，乃与一偈。又复，释迦文佛本作一鸽，在雪山中。时大雨雪，有一人失道，穷厄辛苦，饥寒并至，命在须臾。鸽见此人，即飞求火，为其聚薪燃之；又复以身投火，施此饥人。如是等头目髓脑给施众生，种种本生因缘经，此中应广说。如是等种种，是名内布施。
　　如是内、外布施无量，是名檀相。
释初品中檀波罗蜜法施
　　问曰：云何名法布施？
　　答曰：有人言：“常以好语，有所利益，是为法施。”
　　复次，有人言：“以诸佛语妙善之法，为人演说，是为法施。”
　　复次，有人言：“以三种法教人：一、修妒路，二、毗尼，三、阿毗昙，是为法施。”
　　复次，有人言：“以四种法藏教人：一、修妒路藏，二、毗尼藏，三、阿毗昙藏，四杂藏，是为法施。”
　　复次，有人言：“略说以二种法教人：一、声闻法，二、摩诃衍法，是为法施。”
　　问曰：如提婆达、呵多等，亦以三藏、四藏、声闻法、摩诃衍法教人，而身入地狱，是事云何？
　　答曰：提婆达邪见罪多，呵多妄语罪多，非是为道清净法施，但求名利恭敬供养。恶心罪故，提婆达生入地狱，呵多死堕恶道。
　　复次，非但言说名为法施，常以净心、善心以教一切，是名法施。譬如财施，不以善心，不名福德；法施亦尔，不以净心善思，则非法施。
　　复次，说法者，能以净心善思，赞叹三宝，开罪福门，示四真谛，教化众生，令入佛道，是为真净法施。
　　复次，略说法有二种：一者、不恼众生，善心慈愍，是为佛道因缘；二者、观知诸法真空，是为涅槃道因缘。在大众中兴愍哀心，说此二法，不为名闻利养恭敬，是为清净佛道法施。如说阿输伽王一日作八万佛图，虽未见道，于佛法中少有信乐，日日请诸比丘入宫供养，日日次第留法师说法。有一三藏年少法师，聪明端正，次应说法，在王边坐，口有异香。王甚疑怪，谓为不端，欲以香气动王宫人，语比丘言：“口中何等？开口看之！”即为开口，了无所有；与水令漱，香气如故。王问：“大德，新有此香？旧有之耶？”比丘答言：“如此久有，非适今也。”又问：“有此久如？”以偈答曰：

　　“迦叶佛时，集此香法，如是久久，常若新出。”

　　王言：“大德，略说未解，为我广演！”答曰：“王当一心，善听我说：我昔于迦叶佛法中，作说法比丘。常在大众之中，欢喜演说迦叶世尊无量功德，诸法实相，无量法门，殷勤赞讲，教诲一切。自是以来，常有妙香从口中出，世世不绝，恒如今日。”而说此偈：

　　“草木诸华香，此香气超绝，能悦一切心，世世常不灭。”

　　于时国王愧喜交集，白比丘言：“未曾有也！说法功德，大果乃尔！”比丘言：“此名为华，未是果也。”王言：“其果云何？愿为演说！”答言：“果，略说有十，王谛听之！即为说偈：

　　“大名闻端正，得乐及恭敬，威光如日明，为一切所爱，
　　辩才有大智，能尽一切结，苦灭得涅槃，如是名为十。”

　　王言：“大德，赞佛功德，云何而得如是果报？”尔时，比丘以偈答曰：

　　“赞佛诸功德，令一切普闻，以此果报故，而得大名誉。
　　赞佛实功德，令一切欢喜，以此功德故，世世常端正。
　　为人说罪福，令得安乐所，以此之功德，受乐常欢豫。
　　赞佛功德力，令一切心伏，以此功德故，常获恭敬报。
　　显现说法灯，照悟诸众生，以此之功德，威光如日曜。
　　种种赞佛德，能悦于一切，以此功德故，常为人所爱。
　　巧言赞佛德，无量无穷已，以此功德故，辩才不可尽。
　　赞佛诸妙法，一切无过者，以此功德故，大智慧清净。
　　赞佛功德时，令人烦恼薄，以此功德故，结尽诸垢灭。
　　二种结尽故，涅槃身已毕，譬如澍大雨，火灭无余热。”

　　重告王言：“若有未悟，今是问时，当以智箭破汝疑军。”王白法师：“我心悦悟，无所疑也。大德福人，善能赞佛。”如是等种种因缘，说法度人，名为法施。
　　问曰：财施、法施，何等为胜？
　　答曰：如佛所言：“二施之中，法施为胜。”所以者何？财施果报，在欲界中；法施果报，或在三界，或出三界。
　　复次，财施有量，法施无量；财施有尽，法施无尽，譬如以薪益火，其明转多。
　　复次，财施之报，净少垢多；法施之报，垢少净多。
　　复次，若作大施，必待众力；法施出心，不待他也。
　　复次，财施能令四大诸根增长；法施能令无漏根、力、觉、道具足。
　　复次，财施之法，有佛无佛，世间常有；如法施者，唯有佛世乃当有耳！是故当知法施甚难！云何为难？乃至有相辟支佛不能说法，直行乞食，飞腾变化而以度人。
　　复次，从法施中能出生财施，及诸声闻、辟支佛、菩萨及佛。复次，法施能分别诸法：有漏、无漏法，色法、无色法，有为、无为法，善、不善、无记法，常法、无常法，有法、无法。一切诸法实相清净，不可破，不可坏。如是等法，略说则八万四千法藏，广说则无量。如是等种种，皆从法施分别了知。以是故，法施为胜。是二施和合，名为檀行。是二施愿求作佛，则能令人得至佛道，何况其余！
　　问曰：四种舍，名为檀，所谓财舍、法舍、无畏舍、烦恼舍。此中何以不说二种舍？
　　答曰：无畏舍与尸罗无别，故不说。有般若故，不说烦恼舍。若不说六波罗蜜，则应具说四舍。
大智度论卷第十二释初品中檀波罗蜜法施之余
　　问曰：云何名檀波罗蜜？
　　答曰：檀义如上说。波罗（此言彼岸）蜜（此言到），是名渡布施河，得到彼岸。
　　问曰：云何名不到彼岸？
　　答曰：譬如渡河未到而还，名为不到彼岸。如舍利弗于六十劫中行菩萨道，欲渡布施河。时有乞人来乞其眼，舍利弗言：“眼无所住，何以索之？若须我身及财物者，当以相与！”答言：“不须汝身及以财物，唯欲得眼。若汝实行檀者，以眼见与！”尔时，舍利弗出一眼与之。乞者得眼，于舍利弗前嗅之嫌臭，唾而弃地，又以脚蹋。舍利弗思惟言：“如此弊人等，难可度也！眼实无用而强索之，既得而弃，又以脚蹋，何弊之甚！如此人辈，不可度也。不如自调，早脱生死。”思惟是已，于菩萨道退，回向小乘，是名不到彼岸。若能直进不退，成办佛道，名到彼岸。
　　复次，于事成办，亦名到彼岸（天竺俗法，凡造事成办，皆言到彼岸）。
　　复次，此岸名悭贪，檀名河中，彼岸名佛道。
　　复次，有无见名此岸，破有无见智慧名彼岸，勤修布施是名河中。
　　复次，檀有二种：一者、魔檀，二者、佛檀。若为结使贼所夺，忧恼怖畏，是为魔檀，名曰此岸。若有清净布施，无结使贼，无所怖畏，得至佛道，是为佛檀，名曰到彼岸，是为波罗蜜。如佛说毒蛇喻经中：有人得罪于王，王令掌护一箧，箧中有四毒蛇。王敕罪人，令看视养育。此人思惟：“四蛇难近，近则害人，一犹叵养，而况于四？”便弃箧而走，王令五人拔刀追之。复有一人，口言附顺，心欲中伤，而语之言：“养之以理，此亦无苦！”其人觉之，驰走逃命，至一空聚。有一善人，方便语之：“此聚虽空，是贼所止处。汝今住此，必为贼害，慎勿住也！”于是复去，至一大河，河之彼岸，即是异国。其国安乐，坦然清净，无诸患难。于是集众草木，缚以为栰，进以手足，竭力求渡，既到彼岸，安乐无患。王者魔王，箧者人身，四毒蛇者四大，五拔刀贼者五阴，一人口善心恶者是染著，空聚是六情，贼是六尘，一人愍而语之是为善师，大河是爱，栰是八正道，手足勤渡是精进，此岸是世间，彼岸是涅槃，度者漏尽阿罗汉。菩萨法中亦如是，若施有三碍：我与，彼受，所施者财。是为堕魔境界，未离众难。如菩萨布施，三种清净无碍，为诸佛所赞，是名到彼岸。此六波罗蜜，能令人度悭贪等烦恼染著大海，到于彼岸，以是故名波罗蜜。
　　问曰：阿罗汉、辟支佛亦能到彼岸，何以不名波罗蜜？
　　答曰：阿罗汉、辟支佛渡彼岸，与佛渡彼岸，名同而实异。彼以生死为此岸，涅槃为彼岸，而不能度檀之彼岸。所以者何？不能以一切物、一切时、一切种布施；设能布施，亦无大心，或以无记心，或有漏善心，或无漏心施，无大悲心，不能为一切众生施。菩萨施者，知布施不生不灭，无漏无为，如涅槃相，为一切众生故施，是名檀波罗蜜。
　　复次，有人言：“一切物、一切种内外物，尽以布施，不求果报，如是布施，名檀波罗蜜。”
　　复次，不可尽故，名檀波罗蜜。所以者何？知所施物毕竟空，如涅槃相，以是心施众生，是故施报不可尽，名檀波罗蜜。如五通仙人，以好宝物，藏著石中。欲护此宝，磨金刚涂之，令不可破。菩萨布施亦复如是，以涅槃实相智慧磨涂布施，令不可尽。
　　复次，菩萨为一切众生故布施，众生数不可尽故，布施亦不可尽。
　　复次，菩萨为佛法布施，佛法无量无边，布施亦无量无边。以是故，阿罗汉、辟支佛，虽俱到彼岸，不名波罗蜜。
　　问曰：云何名具足满？
　　答曰：如先说，菩萨能一切布施，内外大小，多少粗细，著不著，用不用，如是等种种物，一切能舍，心无所惜，等与一切众生，不作是观：“大人应与，小人不应与。出家人应与，不出家人不应与。人应与，禽兽不应与。”于一切众生平等心施，施不求报，又得施实相，是名具足满。亦不观时，无昼无夜，无冬无夏，无吉无衰，一切时常等施；心无悔惜，乃至头目髓脑，施而无吝，是为具足满。
　　复次，有人言：“菩萨从初发心，乃至菩提树下三十四心，于是中间，名为布施具足满。”
　　复次，七住菩萨得一切诸法实相智慧，是时，庄严佛土，教化众生，供养诸佛，得大神通。能分一身作无数身，一一身皆雨七宝、华香、幡盖，化作大灯如须弥山，供养十方佛及菩萨僧；复以妙音赞颂佛德，礼拜供养，恭敬将迎。
　　复次，是菩萨于一切十方无量饿鬼国中，雨种种饮食、衣被，令其充满；得满足已，皆发阿耨多罗三藐三菩提心。复至畜生道中，令其自善，无相害意，除其畏怖，随其所须，各令充足；得满足已，皆发阿耨多罗三藐三菩提心。于地狱无量苦中，能令地狱火灭汤冷，罪息心善，除其饥渴，得生天上人中；以此因缘故，皆发阿耨多罗三藐三菩提心。若十方人，贫穷者给之以财，富贵者施以异味异色，令其欢喜；以此因缘故，皆发阿耨多罗三藐三菩提心。若至欲天中，令其除却天上欲乐，施以妙宝法乐，令其欢喜；以此因缘故，皆发阿耨多罗三藐三菩提心。若至色天中，除其乐著，以菩萨禅法而娱乐之；以此因缘故，皆发阿耨多罗三藐三菩提心。如是乃至十住，是名檀波罗蜜具足满。
　　复次，菩萨有二种身：一者、结业生身，二者、法身。是二种身中，檀波罗蜜满，是名具足檀波罗蜜。
　　问曰：云何名结业生身檀波罗蜜满？
　　答曰：未得法身，结使未尽，能以一切宝物、头目髓脑、国财、妻子，内外所有，尽以布施，心不动转。如须提犁拏太子（秦言好爱），以其二子布施婆罗门，次以妻施，其心不转。
　　又如萨婆达王（秦言一切施），为敌国所灭，身窜穷林。见有远国婆罗门来，欲从己乞。自以国破家亡，一身藏窜，愍其辛苦，故从远来而无所得，语婆罗门言：“我是萨婆达王，新王募人，求我甚重。”即时自缚以身施之，送与新王，大得财物。亦如月光太子，出行游观。癞人见之要车，白言：“我身重病，辛苦懊恼。太子嬉游，独自欢耶？大慈愍念，愿见救疗！”太子闻之，以问诸医，医言：“当须从生长大无瞋之人血髓，涂而饮之，如是可愈。”太子念言：“设有此人，贪生惜寿，何可得耶？自除我身，无可得处。”即命旃陀罗，令除身肉。破骨出髓以涂病人，以血饮之。如是等种种，身及妻子，施而无吝，如弃草木。观所施物，知从缘有，推求其实，都无所得，一切清净，如涅槃相，乃至得无生法忍，是为结业生身行檀波罗蜜满。
　　云何法身菩萨行檀波罗蜜满？菩萨末后肉身得无生法忍，舍肉身得法身。于十方六道中，变身应适以化众生，种种珍宝、衣服、饮食，给施一切。又以头目髓脑、国财、妻子，内外所有，尽以布施。譬如释迦文佛，曾为六牙白象。猎者伺便，以毒箭射之。诸象竞至，欲来蹈杀猎者。白象以身捍之，拥护其人，愍之如子，喻遣群象。徐问猎人：“何故射我？”答曰：“我须汝牙！”即时以六牙内石孔中，血肉俱出，以鼻举牙，授与猎者。虽曰象身，用心如是，当知此象非畜生行报。阿罗汉法中，都无此心，当知此为法身菩萨。有时阎浮提人，不知礼敬耆旧有德，以言化之，未可得度。是时菩萨自变其身，作迦频阇罗鸟。是鸟有二亲友：一者、大象，二者、猕猴。共在必钵罗树下住，自相问言：“我等不知谁应为大？”象言：“我昔见此树在我腹下，今大如是。以此推之，我应为长！”猴言：“我曾蹲地，手挽树头。以此推之，我应为长！”鸟言：“我于必钵罗林中，食此树果，子随粪出，此树得生。以是推之，我应最大！”象复说言：“先生宿旧，礼应供养！”即时大象背负猕猴，鸟在猴上，周游而行。一切禽兽见而问之：“何以如此？”答曰：“以此恭敬供养长老！”禽兽受化，皆行礼敬，不侵民田，不害物命。众人疑怪，一切禽兽不复为害。猎师入林，见象负猕猴、复戴鸟，行敬化物，物皆修善。传告国人，人各庆曰：“时将太平，鸟兽而仁！”人亦效之，皆行礼敬。自古及今，化流万世，当知是为法身菩萨。
　　复次，法身菩萨，一时之顷，化作无央数身，供养十方诸佛；一时能化无量财宝，给足众生；能随一切上中下声，一时之顷，普为说法；乃至坐佛树下。如是等种种，名为法身菩萨行檀波罗蜜满。
　　复次，檀有三种：一者、物施，二者、供养恭敬施，三者、法施。云何物施？珍宝、衣食，头目髓脑，如是等一切内外所有，尽以布施，是名物施。恭敬施者，信心清净，恭敬礼拜，将送迎逆，赞绕供养，如是等种种，名为恭敬施。法施者，为道德故，语言论议，诵读讲说，除疑问答，授人五戒，如是等种种，为佛道故施，是名法施。是三种施满，是名檀波罗蜜满。
　　复次，三事因缘生檀：一者、信心清净，二者、财物，三者、福田。心有三种：若怜愍，若恭敬，若怜愍恭敬。施贫穷下贱及诸畜生，是为怜愍施；施佛及诸法身菩萨等，是为恭敬施；施诸老病贫乏阿罗汉、辟支佛，是为恭敬怜愍施。施物清净，非盗非劫，以时而施，不求名誉，不求利养。或时从心大得福德，或从福田大得功德，或从妙物大得功德。第一从心，如四等心，念佛三昧，以身施虎，如是名从心大得功德。福田有二种：一者、怜愍福田，二者、恭敬福田。怜愍福田，能生怜愍心；恭敬福田，能生恭敬心，如阿输伽王（此言无忧）以土上佛。
　　复次，物施中，如一女人，酒醉没心，以七宝缨络布施迦叶佛塔，以福德故，生三十三天。如是种种，名为物施。
　　问曰：檀名舍财，何以言具足无所舍法？
　　答曰：檀有二种：一者、出世间，二者、不出世间。今说出世间檀无相，无相故无所舍，是故言具足无所舍法。
　　复次，财物不可得故，名为无所舍。是物未来、过去空，现在分别，无一定法，以是故言无所舍。
　　复次，行者舍财时，心念此施大有功德，倚是而生憍慢爱结等。以是故言无所舍，以无所舍故无憍慢，无憍慢故爱结等不生。
　　复次，施者有二种：一者、世间人，二者、出世间人。世间人能舍财，不能舍施；出世间人能舍财，能舍施。何以故？以财物、施心，俱不可得故。以是故言具足无所舍法。
　　复次，檀波罗蜜中，言财、施、受者，三事不可得。
　　问曰：三事和合，故名为檀。今言三事不可得，云何名檀波罗蜜具足满？今有财、有施、有受者，云何三事不可得？如所施毡实有。何以故？毡有名，则有毡法；若无毡法，亦无毡名；以有名故，应实有毡。
　　复次，毡有长、有短，粗、细、白、黑、黄、赤，有因有缘，有作有破，有果报，随法生心。十尺为长，五尺为短；缕大为粗，缕小为细；随染有色；有缕为因，织具为缘，是因缘和合故为毡。人成为作，人坏为破；御寒暑，蔽身体，名果报。人得之大喜，失之大忧。以之施故，得福助道；若盗若劫，戮之都市，死入地狱。如是等种种因缘故，知有此毡，是名毡法，云何言施物不可得？
　　答曰：汝言有名故有，是事不然。何以知之？名有二种：有实，有不实。不实名，如有一草名株利，株利（此言贼）草亦不盗不劫，实非贼而名为贼。又如兔角、龟毛，亦但有名而无实。毡虽不如兔角、龟毛无，然因缘会故有，因缘散故无；如林、如军，是皆有名而无实。譬如木人，虽有人名，不应求其人法。毡中虽有名，亦不应求毡真实。毡能生人心念因缘，得之便喜，失之便忧，是为念因缘。心生有二因缘：有从实而生，有从不实而生。如梦中所见，如水中月，如夜见杌树谓为人，如是名从不实中能令心生。是缘不定，不应言心生有故便是有。若心生因缘故有，更不应求实有。如眼见水中月，心生谓是月，若从心便是月者，则无复真月。
　　复次，有，三种：一者、相待有，二者、假名有，三者、法有。相待者，如长短、彼此等，实无长短，亦无彼此，以相待故有名。长因短有，短亦因长；彼亦因此，此亦因彼；若在物东，则以为西，在西则以为东；一物未异而有东、西之别，此皆有名而无实也。如是等，名为相待有，是中无实法，不如色、香、味、触等。假名有者，如酪有色、香、味、触，四事因缘合故，假名为酪。虽有，不同因缘法有；虽无，亦不如兔角、龟毛无；但以因缘合故，假名有酪；毡亦如是。复次，有极微色、香、味、触，故有毛分，毛分因缘故有毛，毛因缘故有毳，毳因缘故有缕，缕因缘故有毡，毡因缘故有衣。若无极微色、香、味、触因缘，亦无毛分，毛分无故亦无毛，毛无故亦无毳，毳无故亦无缕，缕无故亦无毡，毡无故亦无衣。
　　问曰：亦不必一切物皆从因缘和合故有，如微尘至细故无分，无分故无和合。毡粗故可破，微尘中无分，云何可破？
　　答曰：至微无实，强为之名。何以故？粗细相待，因粗故有细，是细复应有细。
　　复次，若有极微色，则有十方分；若有十方分，是不名为极微；若无十方分，则不名为色。
　　复次，若有极微，则应有虚空分齐；若有分者，则不名极微。
　　复次，若有极微，是中有色、香、味、触作分；色、香、味、触作分，是不名极微。以是推求，微尘则不可得。如经言：色若粗若细，若内若外，总而观之，无常无我。不言有微尘，是名分破空。复有观空：是毡随心，如坐禅人观毡或作地，或作水，或作火，或作风，或青，或黄，或白，或赤，或都空，如十一切入观。如佛在耆阇崛山中，与比丘僧俱，入王舍城。道中见大木，佛于木上敷尼师坛坐，告诸比丘：“若比丘入禅，心得自在，能令大木作地，即成实地。何以故？是木中有地分故。如是水、火、风、金、银种种宝物即皆成实。何以故？是木中皆有其分。”
　　复次，如一美色，淫人见之以为净妙，心生染著；不净观人视之，种种恶露，无一净处；等妇见之，妒瞋增恶，目不欲见，以为不净。淫人观之为乐，妒人观之为苦，净行人观之得道，无豫之人观之，无所适莫，如见土木。若此美色实净，四种人观，皆应见净；若实不净，四种人观，皆应不净。以是故知，好丑在心，外无定也。观空亦如是。
　　复次，是毡中有十八空相故，观之便空，空故不可得。如是种种因缘财物空，决定不可得。
　　云何施人不可得？如毡因缘和合故有，分分推之，毡不可得；施者亦如是，四大围虚空，名为身，是身识动作来往坐起，假名为人。分分求之，亦不可得。
　　复次，一切众、界、入中，我不可得；我不可得故，施人不可得。何以故？我，有种种名字：人、天、男、女，施人、受人，受苦人、受乐人，畜生等；是但有名，而实法不可得。
　　问曰：若施者不可得，云何有菩萨行檀波罗蜜？
　　答曰：因缘和合故有名字，如屋、如车，实法不可得。
　　问曰：云何我不可得？
　　答曰：如上我闻一时中已说，今当更说。佛说六识：眼识及眼识相应法，共缘色，不缘屋舍、城郭种种诸名。耳、鼻、舌、身识，亦如是。意识及意识相应法，知眼、知色、知眼识，乃至知意、知法、知意识。是识所缘法，皆空无我，生灭故，不自在故。无为法中亦不计我，苦乐不受故。是中若强有我法，应当有第七识识我；而今不尔，以是故知无我。
　　问曰：何以说无我？一切人各各自身中生计我，不于他身中生我；若自身中无我，而妄见为我者，他身无我，亦应于他身而妄见为我。
　　复次，若内无我，色识念念生灭，云何分别知是色青、黄、赤、白？
　　复次，若无我，今现在人识，新新生灭，身命断时亦尽，诸行罪福，谁随谁受？谁受苦乐？谁解脱者？如是种种因缘故知有我。
　　答曰：此俱有难！若于他身生计我者，复当言何以不自身中生计我？
　　复次，五众因缘生故空无我，从无明因缘生二十身见，是我见，自于五阴相续生。以从此五众缘生故，即计此五众为我，不在他身，以其习故。
　　复次，若有神者，可有彼我，汝神有无未了，而问彼我！其犹人问兔角，答似马角。马角若实有，可以证兔角，马角犹尚未了，而欲以证兔角。
　　复次，自于身生我故，便自谓有神。汝言神遍，亦应计他身为我。以是故，不应言自身中生计我心，于他身不生，故知有神。
　　复次，有人于他物中我心生，如外道坐禅人，用地一切入观时，见地则是我，我则是地，水、火、风、空，亦如是。颠倒故，于他身中亦计我。
　　复次，有时于他身生我。如有一人，受使远行，独宿空舍。夜中有鬼担一死人来著其前，复有一鬼逐来，瞋骂前鬼：“是死人是我物，汝何以担来？”先鬼言：“是我物，我自持来。”后鬼言：“是死人实我担来！”二鬼各捉一手争之。前鬼言：“此中有人可问。”后鬼即问：“是死人谁担来？”是人思惟：“此二鬼力大，若实语亦当死，若妄语亦当死，俱不免死，何为妄语？”言：“前鬼担来。”后鬼大瞋，捉人手拔出著地，前鬼取死人一臂附之即著。如是两臂、两脚、头、胁，举身皆易。于是二鬼共食所易人身，拭口而去。其人思惟：“我父母生身，眼见二鬼食尽，今我此身尽是他肉。我今定有身耶？为无身耶？若以为有，尽是他身；若以为无，今现有身。”如是思惟，其心迷闷，譬如狂人。明朝寻路而去，到前国土，见有佛塔众僧，不论余事，但问己身为有为无？诸比丘问：“汝是何人？”答言：“我亦不自知是人非人？”即为众僧广说上事。诸比丘言：“此人自知无我，易可得度。”而语之言：“汝身从本已来，恒自无我，非适今也。但以四大和合故，计为我身，如汝本身，与今无异。”诸比丘度之为道，断诸烦恼，即得阿罗汉。是为有时他身亦计为我。不可以有彼此故，谓有神。
　　复次，是神实性，决定不可得。若常相、非常相，自在相、不自在相，作相、不作相，色相、非色相，如是等种种皆不可得。若有相则有法，无相则无法，神今无相，则知无神。若神是常，不应有杀罪。何以故？身可杀，非常故；神不可杀，常故。
　　问曰：神虽常故不可杀，但杀身则有杀罪。
　　答曰：若杀身有杀罪者，毗尼中言：自杀无杀罪，罪福从恼他、益他生，非自供养身、自杀身故有罪有福。以是故毗尼中言：自杀身无杀罪，有愚痴、贪欲、瞋恚之咎。若神常者，不应死，不应生。何以故？汝等法神常，一切遍满五道中，云何有死生？死名此处失，生名彼处出。以是故，不得言神常。若神常者，亦应不受苦乐。何以故？苦来则忧，乐至则喜，若为忧喜所变者，则非常也，若常应如虚空，雨不能湿，热不能干，亦无今世、后世，不应有后世生、今世死。若神常者，则常有我见，不应得涅槃。若神常者，则无起无灭，不应有忘失；以其无神，识无常故，有忘有失，是故神非常也！如是等种种因缘，可知神非常相。若神无常相者，亦无罪无福。若身无常，神亦无常，二事俱灭，则堕断灭边。堕断灭，则无到后世受罪福者。若断灭，则得涅槃不须断结，亦不用后世罪福因缘。如是等种种因缘，可知神非无常。若神自在相、作相者，则应随所欲得皆得；今所欲更不得，非所欲更得。若神自在，亦不应有作恶行，堕畜生恶道中。
　　复次，一切众生皆不乐苦，谁当好乐而更得苦？以是故，知神不自在，亦不自作。又如人畏罪故，自强行善；若自在者，何以畏罪而自强修福？又诸众生不得如意，常为烦恼爱缚所牵。如是等种种因缘，知神不自在，不自作。若神不自在、不自作者，是为无神相，汝言我者，即是识，更无异事。
　　复次，若不作者，云何阎罗王问罪人：“谁使汝作此罪者？”罪人答言：“是我自作。”以是故，知非不自作。若神色相者，是事不然。何以故？一切色无常故。
　　问曰：人云何言色是我相？
　　答曰：有人言：“神在心中，微细如芥子，清净名为净色身。”更有人言如麦，有言如豆，有言半寸，有言一寸。初受身时，最在前受，譬如像骨；及其成身，如像已庄。有言：“大小随人身，死坏时，此亦前出。”如此事，皆不尔也！何以故？一切色，四大所造，因缘生故无常。若神是色，色无常，神亦无常。若无常者，如上所说。
　　问曰：身有二种：粗身及细身。粗身无常，细身是神，世世常去入五道中。
　　答曰：此细身不可得。若有细身，应有处所可得，如五藏、四体一一处中求，皆不可得。
　　问曰：此细身微细，初死时已去，若活时则不可得求，汝云何能见？又此细身，非五情能见能知，唯有神通圣人，乃能得见。
　　答曰：若尔者，与无无异。如人死时，舍此生阴，入中阴中。是时，今世身灭，受中阴身，此无前后，灭时即生。譬如蜡印印泥，泥中受印，印即时坏，成坏一时，亦无前后。是时，受中阴中有，舍此中阴，受生阴有。汝言细身，即此中阴，中阴身无出无入。譬如燃灯，生灭相续，不常不断。佛言：“一切色众，若过去、未来、现在，若内、若外，若粗、若细，皆悉无常。”汝神微细色者，亦应无常断灭。如是等种种因缘，可知非色相。神非无色相，无色者，四众及无为。四众无常故，不自在故，属因缘故，不应是神。三无为中，不计有神，无所受故。如是等种种因缘，知神非无色相。如是天地间，若内若外，三世十方，求神不可得。但十二入和合生六识，三事和合名触，触生受、想、思等心数法。是法中，无明力故身见生，身见生故谓有神。是身见，见苦谛，苦法智及苦比智则断，断时则不见有神。
　　汝先言，若内无神，色识念念生灭，云何分别知色青、黄、赤、白？汝若有神，亦不能独知，要依眼识故能知。若尔者，神无用也。眼识知色，色生灭，相似生，相似灭，然后心中有法生，名为念。是念相有为法，虽灭过去而能知。如圣人智慧力，能知未来世事。念念亦如是，能知过去法。若前眼识灭，生后眼识，后眼识转利有力。色虽暂有不住，以念力利故能知。以是事故，虽念念生灭无常，能分别知色。
　　又汝言，今现在人识新新生灭，身命断时亦尽，诸行罪福，谁随谁受？谁受苦乐？谁解脱者？今当答汝：今未得实道，是人诸烦恼覆心，作生因缘业，死时次第相续五阴生，譬如一灯更燃一灯。又如谷子生，有三因缘：地、水、种子。后世身生，亦复如是。有身，有漏业，有结使，三事故后身生。是中身、业因缘，不可断，不可破，但诸结使可断。结使断时，虽有残身、残业，可得解脱。如有谷子、有地，无水故不生。如是虽有身、有业，无爱结水润则不生。是名虽无神，亦名得解脱。无明故缚，智慧故解，则神无用。
　　复次，是名色和合，假名为人。是人为诸结所系，得无漏智慧爪，解此诸结，是时，名人得解脱。如绳结、绳解，绳即是结，结无异法，世界中说结绳、解绳。名色亦如是，名色二法和合，假名为人。是结使与名色不异，但名为名色结、名色解。受罪福亦如是，虽无一法为人空，名色故受罪福果，而人得名。譬如车载物，一一推之，竟无车实，然车受载物之名。人受罪福亦如是，名色受罪福，而人受其名。受苦乐亦如是。如是种种因缘，神不可得。神即是施者，受者亦如是。汝以神为人，以是故，施人不可得，受人不可得。如是种种因缘，是名财物、施人、受人不可得。
　　问曰：若诸佛但说如实法相于诸法，无所破、无所灭、无所生、无所作，何以故言三事破析不可得？
　　答曰：如凡夫人见施人，见受人，见财物，是为颠倒妄见，生世间受乐，福尽转还。是故佛欲令菩萨行实道，得实果报，实果报则是佛道。佛为破妄见故，言三事不可得，实无所破。何以故？诸法从本已来，毕竟空故。如是等种种无量因缘，不可得故，名为檀波罗蜜具足满。
　　复次，若菩萨行檀波罗蜜，能生六波罗蜜，是时，名为檀波罗蜜具足满。
　　云何布施生檀波罗蜜？檀有上、中、下：从下生中，从中生上。若以饮食粗物，软心布施，是名为下；习施转增，能以衣服宝物布施，是为从下生中；施心转增，无所爱惜，能以头目血肉、国财、妻子，尽用布施，是为从中生上。如释迦牟尼佛初发心时，作大国王，名曰光明，求索佛道，少多布施。转受后身作陶师，能以澡浴之具及石蜜浆，布施异释迦牟尼佛及比丘僧。其后转身作大长者女，以灯供养憍陈若佛。如是等种种，名为菩萨下布施。如释迦文尼佛本身作长者子，以衣布施大音声佛；佛灭度后，起九十塔。后更转身作大国王，以七宝盖供养师子佛。后复受身作大长者，供养妙因佛上好房舍及七宝妙华。如是等种种，名为菩萨中布施。如释迦文尼佛本身作仙人，见憍陈若佛端正殊妙，便从高山上自投佛前，其身安隐，在一面立。又如众生喜见菩萨，以身为灯，供养日月光德佛。如是等种种，不惜身命，供养诸佛，是为菩萨上布施。是名菩萨三种布施。若有初发佛心，布施众生，亦复如是；初以饮食布施，施心转增，能以身肉与之。先以种种好浆布施，后心转增，能以身血与之。先以纸墨经书布施，及以衣服、饮食、四种供养，供养法师，后得法身，为无量众生说种种法，而为法施。如是等种种，从檀波罗蜜中生檀波罗蜜。
　　云何菩萨布施生尸波罗蜜？菩萨思惟：“众生不知布施，后世贫穷。以贫穷故，劫盗心生；以劫盗故，而有杀害。以贫穷故，不足于色；色不足故，而行邪淫。又以贫故，为人下贱；下贱畏怖，而生妄语。如是等贫穷因缘故，行十不善道。若行布施，生有财物；有财物故，不为非法。何以故？五欲充足，无所乏短故。”如提婆达本生曾为一蛇，与一虾蟆、一龟，在一池中，共结亲友。其后池水竭尽，饥穷困乏，无所控告。时蛇遣龟以呼虾蟆，虾蟆说偈遣龟言：

　　“若遭贫穷失本心，不惟本义食为先。汝持我声以语蛇，虾蟆终不到汝边！”

　　若修布施，后生有福，无所短乏，则能持戒，无此众恶，是为布施能生尸罗波罗蜜。
　　复次，布施时，能令破戒诸结使薄，益持戒心，令得坚固，是为布施因缘增益于戒。
　　复次，菩萨布施，常于受者生慈悲心，不著于财，自物不惜，何况劫盗？慈悲受者，何有杀意？如是等能遮破戒，是为布施生戒。若能布施以破悭心，然后持戒、忍辱等，易可得行。如文殊师利，在昔过去久远劫时，曾为比丘，入城乞食，得满钵百味欢喜丸。城中一小儿，追而从乞，不即与之，乃至佛图。手捉二丸而要之言：“汝若能自食一丸，以一丸施僧者，当以施汝！”即相然可，以一欢喜丸布施众僧，然后于文殊师利许受戒，发心作佛。如是布施，能令受戒发心作佛，是为布施生尸罗波罗蜜。
　　复次，布施之报，得四事供养，好国善师，无所乏少，故能持戒。又布施之报，其心调柔，心调柔故，能生持戒，能生持戒故，从不善法中能自制心。如是种种因缘，从布施生尸罗波罗蜜。
　　云何布施生羼提波罗蜜？菩萨布施时，受者逆骂，若大求索，若不时索，或不应索而索。是时，菩萨自思惟言：“我今布施，欲求佛道，亦无有人使我布施。我自为故，云何生瞋？”如是思惟已，而行忍辱，是名布施生羼提波罗蜜。
　　复次，菩萨布施时，若受者瞋恼，便自思惟：“我今布施内外财物，难舍能舍，何况空声而不能忍？若我不忍，所可布施则为不净。譬如白象，入池澡浴，出已还复以土坌身；布施不忍，亦复如是。”如是思惟已，行于忍辱。如是等种种布施因缘，生羼提波罗蜜。
　　云何布施生毗黎耶波罗蜜？菩萨布施时，常行精进。何以故？菩萨初发心时，功德未大，尔时欲行二施，充满一切众生之愿。以物不足故，勤求财法，以给足之。如释迦文尼佛本身，作大医王，疗一切病，不求名利，为怜愍众生故。病者甚多，力不周救，忧念一切而不从心，懊恼而死，即生忉利天上。自思惟言：“我今生天，但食福报，无所长益。”即自方便，自取灭身，舍此天寿，生娑伽陀龙王宫中为龙太子。其身长大，父母爱重，欲自取死，就金翅鸟王，鸟即取此龙子于舍摩利树上吞之。父母号啕，啼哭懊恼。龙子既死，生阎浮提中为大国王太子，名曰能施。生而能言，问诸左右：“今此国中有何等物，尽皆持来以用布施！”众人怖畏，皆舍之走。其母怜爱，独自守之。语其母言：“我非罗刹，众人何以故走？我本宿命常好布施，我为一切人之檀越。”母闻其言，以语众人，众人即还。母好养育，及年长大，自身所有，尽以施尽；至父王所，索物布施，父与其分，复以施尽。见阎浮提人贫穷辛苦，思惟给施而财物不足，便自啼泣，问诸人言：“作何方便，当令一切满足于财？”诸宿人言：“我等曾闻有如意宝珠，若得此珠，则能随心所索，无不必得。”菩萨闻是语已，白其父母：“欲入大海求龙王头上如意宝珠。”父母报言：“我唯有汝一儿耳！若入大海，众难难度。一旦失汝，我等亦当何用活为？不须去也！我今藏中犹亦有物，当以给汝！”儿言：“藏中有限，我意无量。我欲以财充满一切，令无乏短，愿见听许，得遂本心，使阎浮提人一切充足！”父母知其志大，不敢制之，遂放令去。是时，五百贾客，以其福德大人，皆乐随从；知其行日，集海道口。菩萨先闻娑伽陀龙王头上有如意宝珠，问众人言：“谁知水道，至彼龙宫？”有一盲人名陀舍，曾以七返入大海中，具知海道。菩萨即命共行。答言：“我年既老，两目失明，曾虽数入，今不能去！”菩萨言：“我今此行，不自为身，普为一切求如意宝珠，欲给足众生令身无乏；次以道法因缘而教化之。汝是智人，何得辞耶？我愿得成，岂非汝力！”陀舍闻其要言，欣然同怀，语菩萨言：“我今共汝俱入大海，我必不全。汝当安我尸骸，著大海之中金沙洲上。”行事都集，断第七绳，船去如驰，到众宝渚。众贾竞取七宝，各各已足，语菩萨言：“何以不取？”菩萨报言：“我所求者，如意宝珠。此有尽物，我不须也。汝等各当知足知量，无令船重，不自免也！”是时，众贾白菩萨言：“大德，为我咒愿，令得安隐！”于是辞去。陀舍是时语菩萨言：“别留艇舟，当随是别道而去。待风七日，搏海南岸，至一险处，当有绝崖，枣林枝皆覆水。大风吹船，船当摧覆！汝当仰攀枣枝，可以自济。我身无目，于此当死。过此隘岸，当有金沙洲，可以我身置此沙中，金沙清净，是我愿也！”即如其言，风至而去。既到绝岸，如陀舍语。菩萨仰攀枣枝，得以自免。置陀舍尸，安厝金地，于是独去。如其先教，深水中浮七日，齐咽水中行七日，齐腰水中行七日，齐膝水中行七日，涂泥中行七日。见好莲华，鲜洁柔软，自思惟言：“此华软脆，当入虚空三昧自轻其身。”行莲华上七日，见诸毒蛇，念言：“含毒之虫，甚可畏也！”即入慈心三昧，行毒蛇头上七日，蛇皆擎头授与菩萨，令蹈上而过。过此难已，见有七重宝城，有七重堑，堑中皆满毒蛇，有二大龙守门。龙见菩萨形容端正，相好严仪，能度众难得来至此，念言：“此非凡夫，必是菩萨大功德人！”即听令前，径得入宫。龙王夫妇丧儿未久，犹故哀泣。见菩萨来，龙王妇有神通，知是其子，两乳流出。命之令坐，而问之言：“汝是我子，舍我命终，生在何处？”菩萨亦自识宿命，知是父母，而答母言：“我生阎浮提上，为大国王太子。怜愍贫人，饥寒勤苦，不得自在，故来至此，欲求如意宝珠！”母言：“汝父头上有此宝珠，以为首饰，难可得也！必当将汝入诸宝藏，随汝所欲，必欲与汝。汝当报言：‘其余杂宝，我不须也，唯欲大王头上宝珠；若见怜愍，愿以与我。’如此可得。”即往见父，父大悲喜，欣庆无量，愍念其子，远涉艰难，乃来至此，指示妙宝：“随意与汝，须者取之。”菩萨言：“我从远来，愿见大王，求王头上如意宝珠。若见怜愍，当以与我；若不见与，不须余物！”龙王报言：“我唯有一珠，常为首饰，阎浮提人薄福下贱，不应见也！”菩萨白言：“我以此故，远涉艰难，冒死远来，为阎浮提人薄福贫贱，欲以如意宝珠济其所愿，然后以佛道因缘而教化之！”龙王与珠而要之言：“今以此珠与汝，汝既去世，当以还我！”答言：“敬如王言！”菩萨得珠，飞腾虚空，如屈申臂顷，到阎浮提。人王父母见儿吉还，欢悦踊跃，抱而问言：“汝得何物？”答言：“得如意宝珠。”问言：“今在何许？”白言：“在此衣角里中。”父母言：“何其太小？”白言：“在其神德，不在大也。”白父母言：“当敕城中内外，扫洒烧香，悬缯幡盖，持斋受戒。明日清旦，以长木为表，以珠著上。”菩萨是时自立誓愿：“若我当成佛道，度脱一切者，珠当如我意愿，出一切宝物，随人所须，尽皆备有！”是时，阴云普遍，雨种种宝物，衣服、饮食、卧具、汤药，人之所须，一切具足。至其命尽，常尔不绝。如是等，名为菩萨布施生精进波罗蜜。
　　云何菩萨布施生禅波罗蜜？菩萨布施时，能除悭贪；除悭贪已，因此布施而行一心，渐除五盖；能除五盖，是名为禅。
　　复次，心依布施，入于初禅，乃至灭定禅。云何为依？若施行禅人时，心自念言：“我以此人行禅定故，净心供养，我今何为自替于禅？”即自检心，思惟行禅。若施贫人，念此宿命作诸不善，不求一心，不修福业，今世贫穷。以是自勉修善，一心以入禅定。如说喜见转轮圣王，八万四千小王来朝，皆持七宝妙物来献。王言：“我不须也，汝等各可自以修福！”诸王自念：“大王虽不肯取，我等亦复不宜自用。”即共造工，立七宝殿，植七宝行树，作七宝浴池。于大殿中造八万四千七宝楼，楼中皆有七宝床座，杂色被枕置床两头，悬缯幡盖，香熏涂地。众事备已，白大王言：“愿受法殿、宝树、浴池！”王默然受之，而自念言：“我今不应先处新殿以自娱乐，当求善人、诸沙门、婆罗门等先入供养，然后我当处之！”即集善人先入宝殿，种种供养，微妙具足。诸人出已，王入宝殿，登金楼，坐银床，念布施，除五盖，摄六情，却六尘，受喜乐，入初禅。次登银楼，坐金床，入二禅。次登毗琉璃楼，坐玻璃宝床，入三禅。次登玻璃宝楼，坐毗琉璃床，入四禅。独坐思惟，终竟三月。玉女宝后，与八万四千诸侍女俱，皆以白珠名宝缨络其身，来白大王：“久违亲觐，敢来问讯！”王告：“诸妹，汝等各当端心，当为我知识，勿为我怨！”玉女宝后垂泪而言：“大王，何为谓我为妹？必有异心，愿闻其意！云何见敕，当为知识，勿为我怨？”王告之言：“汝若以我为世因缘，共行欲事以为欢乐，是为我怨。若能觉悟非常，知身如幻，修福行善，绝去欲情，是为知识。”诸玉女言：“敬如王敕！”说此语已，各遣令还。诸女出已，王登金楼，坐银床，行慈三昧。登银楼，坐金床，行悲三昧。登毗琉璃楼，坐玻璃床，行喜三昧。登玻璃宝楼，坐毗琉璃床，行舍三昧。是为菩萨布施生禅波罗蜜。
　　云何菩萨布施生般若波罗蜜？菩萨布施时，知此布施必有果报而不疑惑，能破邪见无明，是为布施生般若。
　　复次，菩萨布施时，能分别知：不持戒人，若鞭打拷掠、闭系枉法，得财而作布施，生象、马、牛中，虽受畜生形，负重鞭策，羁靽乘骑，而常得好屋好食，为人所重，以人供给。又知恶人多怀瞋恚，心曲不端而行布施，当堕龙中，得七宝宫殿，妙食好色。又知憍人多慢、瞋心布施，堕金翅鸟中，常得自在，有如意宝珠以为缨络，种种所须，皆得自恣，无不如意，变化万端，无事不办。又知宰官之人，枉滥人民，不顺治法而取财物，以用布施，堕鬼神中，作鸠槃荼鬼，能种种变化，五尘自娱。又知多瞋狠戾，嗜好酒肉之人而行布施，堕地行夜叉鬼中，常得种种欢乐、音乐、饮食。又知有人刚愎强梁而能布施，车马代步，堕虚空夜叉中而有大力，所至如风。又知有人妒心好诤，而能以好房舍、卧具、衣服、饮食布施，故生宫观飞行夜叉中，有种种娱乐便身之物。如是种种，当布施时能分别知，是为菩萨布施生般若。
　　复次，布施饮食，得力、色、命、乐、赡。若布施衣服，得生知惭愧，威德端正，身心安乐。若施房舍，则种种七宝宫观，自然而有，五欲自娱；若施井池泉水种种好浆，所生则得无饥无渴，五欲备有。若施桥船及诸履屣，生有种种车马具足。若施园林，则得豪尊，为一切依止，受身端正，心乐无忧。如是等种种人中，因缘布施所得。若人布施修作福德，不好有为作业生活，则得生四天王处；若人布施，加以供养父母，及诸伯叔兄姊，无瞋无恨，不好诤讼，又不喜见诤讼之人，得生忉利天上焰摩、兜率、化自在、他化自在。如是种种分别布施，是为菩萨布施生般若。若人布施，心不染著，厌患世间，求涅槃乐，是为阿罗汉、辟支佛布施。若人布施为佛道，为众生故，是为菩萨布施。如是等种种布施中分别知，是为布施生般若波罗蜜。
　　复次，菩萨布施时，思惟三事实相，如上说。如是能知，是为布施生般若波罗蜜。
　　复次，一切智慧功德因缘，皆由布施。如千佛始发意时，种种财物布施诸佛，或以华香，或以衣服，或以杨枝布施而以发意。如是等种种布施，是为菩萨布施生般若波罗蜜。
大智度论卷第十三释初品中尸罗波罗蜜
　　【经】“罪不罪不可得故，应具足尸罗波罗蜜。”　　
　　【论】尸罗（此言性善），好行善道，不自放逸，是名尸罗。或受戒行善，或不受戒行善，皆名尸罗。尸罗者，略说身、口律仪有八种：不恼害，不劫盗，不邪淫，不妄语，不两舌，不恶口，不绮语，不饮酒及净命，是名戒。若不护放舍，是名破戒。破此戒者，堕三恶道中。若下持戒生人中，中持戒生六欲天中，上持戒又行四禅、四空定，生色、无色界清净天中。上持戒有三种：下清净持戒得阿罗汉，中清净持戒得辟支佛，上清净持戒得佛道。不著不猗，不破不缺，圣所赞爱，如是名为上清净持戒。若慈愍众生故，为度众生故，亦知戒实相故，心不猗著；如此持戒，将来至佛道。如是名为得无上佛道戒。若人求大善利，当坚持戒，如惜重宝，如护身命。何以故？譬如大地，一切万物有形之类，皆依地而住；戒亦如是，戒为一切善法住处。
　　复次，譬如无足欲行，无翅欲飞，无船欲度，是不可得；若无戒欲求好果，亦复如是。若人弃舍此戒，虽山居苦行，食果服药，与禽兽无异。或有人但服水为戒，或服乳，或服气；或剃发，或长发，或顶上留少许发；或著袈裟，或著白衣，或著草衣，或木皮衣；或冬入水，或夏火炙；若自坠高岩，若于恒河中洗；若日三浴，再供养火，种种祠祀，种种咒愿，受行苦行；以无此戒，空无所得。若有人虽处高堂大殿，好衣美食，而能行此戒者，得生好处及得道果。若贵若贱，若小若大，能行此净戒，皆得大利。若破此戒，无贵无贱，无大无小，皆不得随意生善处。
　　复次，破戒之人，譬如清凉池而有毒蛇，不中澡浴；亦如好华果树，而多逆刺。若人虽在贵家生，身体端正，广学多闻，而不乐持戒，无慈愍心，亦复如是。如偈说：

　　“贵而无智则为衰，智而憍慢亦为衰，持戒之人而毁戒，今世后世一切衰！”

　　人虽贫贱而能持戒，胜于富贵而破戒者。华香、木香不能远闻；持戒之香，周遍十方。持戒之人，具足安乐，名声远闻，天人敬爱，现世常得种种快乐。若欲天上、人中、富贵、长寿，取之不难；持戒清净，所愿皆得。
　　复次，持戒之人，见破戒人刑狱拷掠种种苦恼，自知永离此事，以为欣庆。若持戒之人，见善人得誉，名闻快乐，心自念言：“如彼得誉，我亦有分。”持戒之人，寿终之时，刀风解身，筋脉断绝，自知持戒清净，心不怖畏。如偈说：

　　“大恶病中，戒为良药；大恐怖中，戒为守护；
　　死暗冥中，戒为明灯；于恶道中，戒为桥梁；
　　死海水中，戒为大船。”

　　复次，持戒之人，常得今世人所敬养，心乐不悔，衣食无乏，死得生天，后得佛道。持戒之人，无事不得；破戒之人，一切皆失。譬如有人常供养天，其人贫穷，一心供养满十二岁，求索富贵。天愍此人，自现其身而问之曰：“汝求何等？”答言：“我求富贵，欲令心之所愿，一切皆得！”天与一器，名曰德瓶，而语之言：“所须之物，从此瓶出。”其人得已，应意所欲，无所不得。得如意已，具作好舍，象马、车乘、七宝具足，供给宾客，事事无乏。客问之言：“汝先贫穷，今日何由得如此富？”答言：“我得天瓶，瓶能出此种种众物，故富如是。”客言：“出瓶见示，并所出物！”即为出瓶，瓶中引出种种众物。其人憍泆，立瓶上舞，瓶即破坏，一切众物亦一时灭。持戒之人，亦复如是，种种妙乐，无愿不得；若人破戒，憍泆自恣，亦如彼人破瓶失利。
　　复次，持戒之人，名称之香，今世、后世，周满天上及在人中。
　　复次，持戒之人，人所乐施，不惜财物，不修世利而无所乏；得生天上，十方佛前，入三乘道而得解脱。唯种种邪见持戒，后无所得。
　　复次，若人虽不出家，但能修行戒法，亦得生天。若人持戒清净，禅定、智慧，欲求度脱老病死苦，此愿必得。持戒之人，虽无兵仗，众恶不加。持戒之财，无能夺者。持戒亲亲，虽死不离。持戒庄严，胜于七宝。以是之故，当护于戒，如护身命，如爱宝物。破戒之人，受苦万端，如向贫人破瓶失物。
　　复次，持戒之人，观破戒人罪，应自勉励，一心持戒。云何名为破戒人罪？破戒之人，人所不敬，其家如冢，人所不到。破戒之人，失诸功德，譬如枯树，人不爱乐。破戒之人，如霜莲华，人不喜见。破戒之人，恶心可畏，譬如罗刹。破戒之人，人不归向，譬如渴人，不向枯井。破戒之人，心常疑悔，譬如犯事之人，常畏罪至。破戒之人，如田被雹，不可依仰。破戒之人，譬如苦瓜，虽形似甘种而不可食。破戒之人，如贼聚落，不可依止。破戒之人，譬如大病，人不欲近。破戒之人，不得免苦，譬如恶道难可得过。破戒之人，不可共止，譬如恶贼难可亲近。破戒之人，譬如火坑，行者避之。破戒之人，难可共住，譬如毒蛇。破戒之人，不可近触，譬如大火。破戒之人，譬如破船，不可乘度。破戒之人，譬如吐食，不可更啖。破戒之人，在好众中，譬如恶马在善马群中。破戒之人，与善人异，如驴在牛群。破戒之人，在精进众，譬如儜儿在健人中。破戒之人，虽似比丘，譬如死尸在眠人中。破戒之人，譬如伪珠在真珠中。破戒之人，譬如伊兰在栴檀林中。破戒之人，虽形似善人，内无善法；虽复剃头、染衣，次第捉筹，名为比丘，实非比丘。破戒之人，若著法衣，则是热铜铁鍱以缠其身；若持钵盂，则是盛洋铜器；若所啖食，则是吞烧铁丸，饮热洋铜；若受人供养供给，则是地狱狱卒守人；若入精舍，则是入大地狱；若坐众僧床榻，是为坐热铁床上。
　　复次，破戒之人，常怀怖懅，如重病人，常畏死至。亦如五逆罪人，心常自念：“我为佛贼，藏覆避隈。”如贼畏人，岁月日过，常不安隐。破戒之人，虽得供养利乐，是乐不净；譬如愚人，供养庄严死尸，智者闻之，恶不欲见。如是种种无量破戒之罪，不可称说，行者应当一心持戒。
释戒相义
　　问曰：已知如是种种功德果报，云何名为戒相？
　　答曰：恶止不更作，是名为戒。若心生，若口言，若从他受，息身、口恶，是为戒相。云何名为恶？若实是众生，知是众生，发心欲杀而夺其命，生身业，有作色，是名杀生罪。其余系闭、鞭打等，是助杀法。
　　复次，杀他得杀罪，非自杀身。心知众生而杀是杀罪，不如夜中见人，谓为杌树而杀者，故杀生得杀罪，非不故也。快心杀生得杀罪，非狂痴。命根断，是杀罪，非作疮。身业是杀罪，非但口教敕。口教是杀罪，非但心生恶。如是等名杀罪相；不作是罪，名为戒。若人受戒，心生、口言：“我从今日不复杀生！”若身不动，口不言，而独心生自誓：“我从今日不复杀生！”是名不杀生戒。有人言：“是不杀生戒，或善、或无记。”
　　问曰：如阿毗昙中说：一切戒律仪皆善。今何以言无记？
　　答曰：如迦旃延子阿毗昙中，言一切善；如余阿毗昙中，言不杀戒，或善、或无记。何以故？若不杀戒常善者，持此戒人，应如得道人，常不堕恶道。以是故，或时应无记；无记无报故，不生天上人中。
　　问曰：不以戒无记故堕地狱，更有恶心生故堕地狱？
　　答曰：不杀生，得无量善法，作、无作福常日夜生故；若作少罪，有限、有量。何以故随有量而不随无量？以是故，知不杀戒中，或有无记。
　　复次，有人不从师受戒，而但心生自誓：“我从今日不复杀生。”如是不杀，或时无记。
　　问曰：是不杀戒何界系？
　　答曰：如迦旃延子阿毗昙中言：一切受戒律仪，皆欲界系。余阿毗昙中言：或欲界系，或不系。以实言之，应有三种：或欲界系，或色界系，或不系。杀生法虽欲界，不杀戒，应随杀在欲界；但色界不杀，无漏不杀，远遮故，是真不杀戒。
　　复次，有人不受戒，而从生已来，不好杀生，或善、或无记，是名无记。是不杀生法，非心、非心数法，亦非心相应；或共心生，或不共心生。迦旃延子阿毗昙中言：不杀生是身、口业，或作色，或无作色，或随心行，或不随心行，非先世业报。二种修应修，二种证应证。思惟断，一切欲界最后得；见断、时断，凡夫圣人所得。是色法，或可见，或不可见法；或有对法，或无对法；有报法，有果法，有漏法，有为法，有上法，非相应因。如是等分别，是名不杀戒。
　　问曰：八直道中戒，亦不杀生，何以独言不杀生戒有报、有漏？
　　答曰：此中但说受戒律仪法，不说无漏戒律仪。
　　复次，余阿毗昙中言：不杀法常不逐心行，非身口业；不随心业行，或有报，或无报；或有漏，或无漏；是为异法，余者皆同。复有言：“诸佛贤圣不戏论诸法，现前众生各各惜命，是故佛言莫夺他命；夺他命，世世受诸苦痛。”众生有、无后当说。
　　问曰：人能以力胜人，并国杀怨，或田猎皮肉，所济处大；今不杀生，得何等利？
　　答曰：得无所畏，安乐无怖。我以无害于彼故，彼亦无害于我，以是故，无怖无畏。好杀之人，虽复位极人王，亦不自安；如持戒之人，单独游行，无所畏难。
　　复次，好杀之人，有命之属皆不喜见。若不好杀，一切众生皆乐依附。
　　复次，持戒之人，命欲终时，其心安乐，无疑无悔；若生天上，若在人中，常得长寿；是为得道因缘，乃至得佛，住寿无量。
　　复次，杀生之人，今世、后世受种种身心苦痛。不杀之人，无此众难，是为大利。
　　复次，行者思惟：“我自惜命、爱身，彼亦如是，与我何异？以是之故，不应杀生。”
　　复次，若杀生者，为善人所诃，怨家所嫉；负他命故，常有怖畏，为彼所憎；死时心悔，当堕地狱，若畜生中；若出为人，常当短命。
　　复次，假令后世无罪，不为善人所诃、怨家所嫉，尚不应故夺他命。何以故？善相之人所不应行；何况两世有罪，弊恶果报！
　　复次，杀为罪中之重。何以故？人有死急，不惜重宝，但以活命为先。譬如贾客入海采宝，垂出大海，其船卒坏，珍宝失尽，而自喜庆，举手而言：“几失大宝！”众人怪言：“汝失财物，裸形得脱，云何喜言几失大宝？”答言：“一切宝中，人命第一；人为命故求财，不为财故求命。”以是故，佛说十不善道中，杀最在初；五戒中亦最在初。若人种种修诸福德，而无不杀生戒，则无所益。何以故？虽在富贵处生，势力豪强而无寿命，谁受此乐？以是故，知诸余罪中，杀罪最重；诸功德中，不杀第一。世间中惜命为第一，何以知之？一切世人，甘受刑罚、刑残拷掠以护寿命。
　　复次，若有人受戒，心生口言：“从今日不杀一切众生。”是于无量众生中，以所爱重物施与，所得功德亦复无量。如佛说：“有五大施。何等五？一者、不杀生，是为最大施；不盗、不邪淫、不妄语、不饮酒，亦复如是。”
　　复次，行慈三昧，其福无量，水火不害，刀兵不伤，一切恶毒所不能中；以五大施故，所得如是。
　　复次，三世十方中尊，佛为第一。如佛语难提迦优婆塞：“杀生有十罪。何等为十？一者、心常怀毒，世世不绝；二者、众生憎恶，眼不喜见；三者、常怀恶念，思惟恶事；四者、众生畏之，如见蛇虎；五者、睡时心怖，觉亦不安；六者、常有恶梦；七者、命终之时，狂怖恶死；八者、种短命业因缘；九者、身坏命终，堕泥犁中；十者、若出为人，常当短命。”
　　复次，行者心念：“一切有命，乃至蜫虫，皆自惜身；云何以衣服、饮食自为身故而杀众生？”
　　复次，行者当学大人法。一切大人中，佛为最大。何以故？一切智慧成就，十力具足，能度众生，常行慈愍，持不杀戒，自致得佛，亦教弟子行此慈愍。行者欲学大人行故，亦当不杀。
　　问曰：不侵我者，杀心可息；若为侵害、强夺、逼迫，是当云何？
　　答曰：应当量其轻重。若人杀己，先自思惟：“全戒利重？全身为重？破戒为失？丧身为失？”如是思惟已，知持戒为重，全身为轻。若苟免全身，身何所得？是身名为老病死薮，必当坏败！若为持戒失身，其利甚重。又复思惟：“我前后失身，世世无数，或作恶贼、禽兽之身，但为财利诸不善事；今乃得为持净戒故，不惜此身，舍命持戒，胜于毁禁全身百千万倍，不可为喻。”如是定心，应当舍身以护净戒。如一须陀洹人，生屠杀家；年向成人，应当修其家业而不肯杀生。父母与刀，并一口羊，闭著屋中而语之言：“若不杀羊，不令汝出、得见日月、生活饮食！”儿自思惟言：“我若杀此一羊，便当终为此业，岂以身故为此大罪？”便以刀自杀。父母开户，见羊在一面立，儿已命绝。当自杀时，即生天上。若如此者，是为不惜寿命，全护净戒。如是等义，是名不杀生戒。
　　不与取者，知他物，生盗心，取物去离本处，物属我，是名盗。若不作，是名不盗。其余方便校计，乃至手捉未离地者，是名助盗法。财物有二种：有属他，有不属他。取属他物，是盗罪。属他物亦有二种：一者、聚落中，二者、空地。此二处物，盗心取，得盗罪。若物在空地，当检校知是物近谁国？是物应当有属，不应取。如毗尼中说种种不盗，是名不盗相。
　　问曰：不盗有何等利？
　　答曰：人命有二种：一者、内，二者、外。若夺财物，是为夺外命。何以故？命依饮食、衣被等故活，若劫若夺，是名夺外命。如偈说：

　　“一切诸众生，衣食以自活；若夺若劫取，是名劫夺命。”

　　以是事故，有智之人不应劫夺。
　　复次，当自思惟：“劫夺得物，以自供养，虽身充足，会亦当死；死入地狱，家室亲属虽共受乐，独自受罪，亦不能救。”已得此观，应当不盗。
　　复次，是不与取有二种：一者、偷，二者、劫，此二共名不与取。于不与取中，盗为最重。何以故？一切人以财自活，而或穿窬盗取，是最不净。何以故？无力胜人，畏死盗取故。劫夺之中，盗为重罪，如偈说：

　　“饥饿身羸瘦，受罪大苦处；他物不可触，譬如大火聚。
　　若盗取他物，其主泣懊恼，假使天王等，犹亦以为苦。”

　　杀生人罪虽重，然于所杀者是贼，偷盗人于一切有物人中贼。若犯余戒，于异国中有不以为罪者；偷盗人，一切诸国无不治罪。
　　问曰：劫夺之人，今世有人赞美其健，于此劫夺，何以放舍？
　　答曰：不与而偷盗，是不善相；劫盗之中，虽有差降，俱为不善。譬如美食杂毒，恶食杂毒，美恶虽殊，杂毒不异。亦如明闇蹈火，昼夜虽异，烧足一也。今世愚人，不识罪、福二世果报，无仁慈心；见人能以力相侵，强夺他财，赞以为强。诸佛贤圣，慈愍一切，了达三世殃祸不朽，所不称誉。以是故，知劫盗之罪，俱为不善，善人行者之所不为。如佛说：“不与取有十罪。何等为十？一者、物主常瞋；二者、重疑（重罪人疑）；三者、非时行，不筹量；四者、朋党恶人，远离贤善；五者、破善相；六者、得罪于官；七者、财物没入；八者、种贫穷业因缘；九者、死入地狱；十者、若出为人，勤苦求财，五家所共，若王、若贼、若火、若水、若不爱子用，乃至藏埋亦失。”
　　邪淫者，若女人为父母、兄弟、姊妹、夫主、儿子，世间法、王法守护，若犯者是名邪淫。若有虽不守护，以法为守。云何法守？一切出家女人，在家受一日戒，是名法守。若以力，若以财，若诱诳；若自有妻受戒，有娠，乳儿，非道；乃至以华鬘与淫女为要；如是犯者，名为邪淫。如是种种不作，名为不邪淫。
　　问曰：人守人瞋，法守破法，应名邪淫。人自有妻，何以为邪？
　　答曰：既听受一日戒，堕于法中；本虽是妇，今不自在；过受戒时，则非法守。有娠妇人，以其身重，厌本所习，又为伤娠。乳儿时淫其母，乳则竭；又以心著淫欲，不复护儿。非道之处，则非女根，女心不乐，强以非理，故名邪淫。是事不作，名为不邪淫。
　　问曰：若夫主不知，不见不恼，他有何罪？
　　答曰：以其邪故；既名为邪，是为不正，是故有罪。
　　复次，此有种种罪过，夫妻之情，异身同体，夺他所爱，破其本心，是名为贼。复有重罪，恶名丑声，为人所憎；少乐多畏，或畏刑戮，又畏夫主傍人所知；多怀妄语，圣人所诃，罪中之罪。
　　复次，淫泆之人，当自思惟：“我妇他妻，同为女人，骨肉情态，彼此无异，而我何为横生惑心，随逐邪意？”邪淫之人，破失今世、后世之乐（好名善誉，身心安乐，今世得也。生天得道，涅槃之利，后世得也）。
　　复次，回己易处，以自制心：“若彼侵我妻，我则忿毒；若我侵彼，彼亦何异？”恕己自制，故应不作。
　　复次，如佛说：“邪淫之人，后堕剑树地狱，众苦备受；得出为人，家道不穆，常值淫妇，邪僻残贼，邪淫为患。譬如蝮蛇，亦如大火，不急避之，祸害将及！”如佛所说：“邪淫有十罪：一者、常为所淫夫主欲危害之；二者、夫妇不穆，常共斗诤；三者、诸不善法日日增长，于诸善法日日损减；四者、不守护身，妻子孤寡；五者、财产日耗；六者、有诸恶事，常为人所疑；七者、亲属、知识所不喜爱；八者、种怨家业因缘；九者、身坏命终，死入地狱；十者、若出为女人，多人共夫；若为男子，妇不贞洁。”如是等种种因缘不作，是名不邪淫。
　　妄语者，不净心，欲诳他，覆隐实，出异语，生口业，是名妄语。妄语之罪，从言声相解生；若不相解，虽不实语，无妄语罪。是妄语，知言不知，不知言知；见言不见，不见言见；闻言不闻，不闻言闻；是名妄语。若不作，是名不妄语。
　　问曰：妄语有何等罪？
　　答曰：妄语之人，先自诳身，然后诳人；以实为虚，以虚为实，虚实颠倒，不受善法。譬如覆瓶，水不得入。妄语之人，心无惭愧，闭塞天道、涅槃之门。观知此罪，是故不作。
　　复次，观知实语，其利甚广，实语之利，自从己出，甚为易得，是为一切出家人力。如是功德，居家、出家人，共有此利，善人之相。
　　复次，实语之人，其心端直，其心端直，易得免苦；譬如稠林曳木，直者易出。
　　问曰：若妄语有如是罪，人何以故妄语？
　　答曰：有人愚痴少智，遭事苦厄，妄语求脱；不知事发今世得罪，不知后世有大罪报。复有人虽知妄语罪，悭贪、瞋恚、愚痴多故，而作妄语。复有人虽不贪恚，而妄证人罪，心谓实尔，死堕地狱。如提婆达多弟子俱伽离，常求舍利弗、目揵连过失。是时，二人夏安居竟，游行诸国，值天大雨，到陶作家，宿盛陶器舍。此舍中先有一女人在暗中宿，二人不知。此女人其夜梦失不净，晨朝趣水澡洗。是时，俱伽离偶行见之。俱伽离能相，知人交会情状，而不知梦与不梦。是时，俱伽离顾语弟子：“此女人昨夜与人情通。”即问女人：“汝在何处卧？”答言：“我在陶师屋中寄宿。”又问：“共谁？”答言：“二比丘。”是时，二人从屋中出，俱伽离见已，又以相验之，意谓二人必为不净。先怀嫉妒，既见此事，遍诸城邑聚落告之；次到祇洹，唱此恶声。于是中间，梵天王来欲见佛。佛入静室，寂然三昧；诸比丘众，亦各闭房三昧，皆不可觉。即自思惟：“我故来见佛，佛入三昧，且欲还去。”即复念言：“佛从定起，亦将不久。”于是小住，到俱伽离房前，扣其户而言：“俱伽离！俱伽离！舍利弗、目揵连心净柔软，汝莫谤之而长夜受苦！”俱伽离问言：“汝是何人？”答言：“我是梵天王。”问言：“佛说汝得阿那含道，汝何以故来？”梵王心念而说偈言：

　　“无量法欲量，不应以相取；无量法欲量，是野人覆没！”

　　说是偈已，到佛所，具说其意。佛言：“善哉！善哉！快说此偈！”尔时，世尊复说此偈：

　　“无量法欲量，不应以相取；无量法欲量，是野人覆没！”

　　梵天王听佛说已，忽然不现，即还天上。尔时，俱伽离到佛所，头面礼佛足，却住一面。佛告俱伽离：“舍利弗、目揵连，心净柔软，汝莫谤之而长夜受苦！”俱伽离白佛言：“我于佛语不敢不信，但自目见了了，定知二人实行不净。”佛如是三诃，俱伽离亦三不受，即从座起而去。还其房中，举身生疮，始如芥子，渐大如豆、如枣、如柰，转大如瓜，翕然烂坏；如大火烧，叫唤号啕，其夜即死，入大莲华地狱。有一梵天夜来白佛：“俱伽离已死。”复有一梵天言：“堕大莲华地狱。”其夜过已，佛命僧集而告之言：“汝等欲知俱伽离所堕地狱寿命长短不？”诸比丘言：“愿乐欲闻！”佛言：“有六十斛胡麻，有人过百岁取一胡麻，如是至尽，阿浮陀地狱中寿故未尽。二十阿浮陀地狱中寿，为一尼罗浮陀地狱中寿。如二十尼罗浮陀地狱中寿，为一呵罗逻地狱中寿。二十呵罗逻地狱中寿，为一呵婆婆地狱中寿。二十呵婆婆地狱中寿，为一休休地狱中寿。二十休休地狱中寿，为一沤波罗地狱中寿。二十沤波罗地狱中寿，为一分陀黎迦地狱中寿。二十分陀黎迦地狱中寿，为一摩呵波头摩地狱中寿。俱伽离堕是摩呵波头摩地狱中，出其大舌，以五百钉钉之，五百具犁耕之。”尔时，世尊说此偈言：

　　“夫士之生，斧在口中；所以斩身，由其恶言。
　　应呵而赞，应赞而呵；口集诸恶，终不见乐！
　　心口业生恶，堕尼罗浮狱；具满百千世，受诸苦毒痛。
　　若生阿浮陀，具满三十六；别更有五世，皆受诸苦毒。
　　心依邪见，破贤圣语；如竹生实，自毁其形。”

　　如是等心生疑谤，遂至决定，亦是妄语。妄语人，乃至佛语而不信受，受罪如是！以是故，不应妄语。
　　复次，如佛子罗睺罗，其年幼稚，未知慎口。人来问之：“世尊在不？”诡言不在。若不在时，人问罗睺罗：“世尊在不？”诡言佛在。有人语佛，佛语罗睺罗：“澡盘取水，与吾洗足！”洗足已，语罗睺罗：“覆此澡盘！”如敕即覆。佛言：“以水注之！”注已，问言：“水入中不？”答言：“不入！”佛告罗睺罗：“无惭愧人，妄语覆心，道法不入，亦复如是！”如佛说：“妄语有十罪。何等为十？一者、口气臭；二者、善神远之，非人得便；三者、虽有实语，人不信受；四者、智人谋议，常不参预；五者、常被诽谤，丑恶之声，周闻天下；六者、人所不敬，虽有教敕，人不承用；七者、常多忧愁；八者、种诽谤业因缘；九者、身坏命终，当堕地狱；十者、若出为人，常被诽谤。”如是种种不作，是为不妄语，名口善律仪。
　　不饮酒者，酒有三种：一者、榖酒，二者、果酒，三者、药草酒。果酒者，葡萄、阿梨吒树果，如是等种种，名为果酒。药草酒者，种种药草，合和米曲、甘蔗汁中，能变成酒，同蹄畜乳酒，一切乳热者可中作酒。略说若干、若湿，若清、若浊，如是等能令人心动放逸，是名为酒。一切不应饮，是名不饮酒。
　　问曰：酒能破冷益身，令心欢喜，何以故不饮？
　　答曰：益身甚少，所损甚多，是故不应饮。譬如美饮，其中杂毒，是何等毒？如佛语难提迦优婆塞：“酒有三十五失。何等三十五？一者、现在世财物虚竭，何以故？人饮酒醉，心无节限，用费无度故；二者、众疾之门；三者、斗诤之本；四者、裸露无耻；五者、丑名恶声，人所不敬；六者、覆没智慧；七者、应所得物而不得，已所得物而散失；八者、伏匿之事，尽向人说；九者、种种事业，废不成办；十者、醉为愁本，何以故？醉中多失，醒已惭愧、忧愁；十一者、身力转少；十二者、身色坏；十三者、不知敬父；十四者、不知敬母；十五者、不敬沙门；十六者、不敬婆罗门；十七者、不敬伯、叔及尊长，何以故？醉闷恍惚，无所别故；十八者、不尊敬佛；十九者、不敬法；二十者、不敬僧；二十一者、朋党恶人；二十二者、疏远贤善；二十三者、作破戒人；二十四者、无惭、无愧；二十五者、不守六情；二十六者、纵己放逸；二十七者、人所憎恶，不喜见之；二十八者、贵重亲属，及诸知识所共摈弃；二十九者、行不善法；三十者、弃舍善法；三十一者、明人、智士所不信用，何以故？酒放逸故；三十二者、远离涅槃；三十三者、种狂痴因缘；三十四者、身坏命终，堕恶道泥犁中；三十五者、若得为人，所生之处，常当狂騃。”如是等种种过失，是故不饮。如偈说：

　　“酒失觉知相，身色浊而恶，智心动而乱，惭愧已被劫。
　　失念增瞋心，失欢毁宗族；如是虽名饮，实为饮死毒。
　　不应瞋而瞋，不应笑而笑，不应哭而哭，不应打而打，
　　不应语而语，与狂人无异；夺诸善功德，知愧者不饮。”

　　如是四罪不作，是身善律仪；妄言不作，是口善律仪；名为优婆塞五戒律仪。
　　问曰：若八种律仪及净命，是名为戒，何以故优婆塞于口律仪中无三律仪，及净命？
　　答曰：白衣居家，受世间乐，兼修福德，不能尽行戒法，是故佛令持五戒。
　　复次，四种口业中，妄语最重。
　　复次，妄语心生故作；余者或故作，或不故作。
　　复次，但说妄语，已摄三事。
　　复次，诸善法中，实为最大；若说实语，四种正语皆已摄得。
　　复次，白衣处世，当官理务，家业作使，是故难持不恶口法。妄语故作，重事故不应作。是五戒有五种受，名五种优婆塞：一者、一分行优婆塞，二者、少分行优婆塞，三者、多分行优婆塞，四者、满行优婆塞，五者、断淫优婆塞。一分行者，于五戒中受一戒，不能受持四戒；少分行者，若受二戒，若受三戒；多分行者，受四戒；满行者，尽持五戒；断淫者，受五戒已，师前更作誓言：“我于自妇不复行淫。”是名五戒。
　　如佛偈说：

　　“不杀亦不盗，亦不有邪淫，实语不饮酒，正命以净心。
　　若能行此者，二世忧畏除，戒福恒随身，常与天人俱。
　　世间六时华，荣耀色相发，以此一岁华，天上一日具。
　　天树自然生，华鬘及缨络，丹葩如灯照，众色相间错。
　　天衣无央数，其色若干种，鲜白映天日，轻密无间垄。
　　金色照文绣，斐亹如云气，如是上妙服，悉从天树出。
　　明珠天耳珰，宝磲耀手足，随心所好服，亦从天树出。
　　金华琉璃茎，金刚为华须，柔软香芬熏，悉从宝池出。
　　琴瑟筝箜篌，七宝为校饰，器妙故音清，皆亦从树出。
　　波[颖-页+籴]质妒树，天上树中王，在彼欢喜园，一切无有比。
　　持戒为耕田，天树从中出，天厨甘露味，饮食除饥渴。
　　天女无监碍，亦无妊身难，熙怡纵逸乐，食无便利患。
　　持戒常摄心，得生自恣地，无事亦无难，常得肆乐志。
　　诸天得自在，忧苦不复生，所欲应念至，身光照幽冥。
　　如是种种乐，皆由施与戒，若欲得此报，当勤自勉励！”
　　问曰：今说尸罗波罗蜜，当以成佛，何以乃赞天福？
　　答曰：佛言三事必得报果不虚；布施得大福，持戒生好处，修定得解脱。若单行尸罗，得生好处；若修定、智慧、慈悲、和合，得三乘道。今但赞持戒现世功德，名闻、安乐后世得报，如偈所赞。譬如小儿，蜜涂苦药，然后能服；今先赞戒福，然后人能持戒。持戒已，立大誓愿，得至佛道，是为尸罗生尸罗波罗蜜。又以一切人皆著乐，世间之乐天上为最。若闻天上种种快乐，便能受行尸罗；后闻天上无常，厌患心生，能求解脱；更闻佛无量功德，若慈悲心生，依尸罗波罗蜜得至佛道。以是故，虽说尸罗报无咎。
　　问曰：白衣居家，唯此五戒，更有余法耶？
　　答曰：有一日戒，六斋日持，功德无量；若十二月一日至十五日，受持此戒，其福最多。
　　问曰：云何受一日戒？
　　答曰：受一日戒法，长跪合掌，应如是言：“我某甲今一日一夜，归依佛、归依法、归依僧！”如是二、如是三归依。“我某甲归依佛竟、归依法竟、归依僧竟。”如是二、如是三归依竟。“我某甲若身业不善，若口业不善，若意业不善，贪欲、瞋恚、愚痴故。若今世，若先世，有如是罪，今日诚心忏悔。身清净，口清净，心清净，受行八戒。是则布萨，此言善宿。如诸佛尽寿不杀生，我某甲一日一夜不杀生亦如是；如诸佛尽寿不盗，我某甲一日一夜不盗亦如是；如诸佛尽寿不淫，我某甲一日一夜不淫亦如是；如诸佛尽寿不妄语，我某甲一日一夜不妄语亦如是；如诸佛尽寿不饮酒，我某甲一日一夜不饮酒亦如是；如诸佛尽寿不坐高大床上，我某甲一日一夜不坐高大床上亦如是；如诸佛尽寿不著华缨络、不香涂身、不著香熏衣，我某甲一日一夜不著华缨络、不香涂身、不著香熏衣亦如是；如诸佛尽寿不自歌舞作乐、不往观听，我某甲一日一夜不自歌舞作乐、不往观听亦如是。已受八戒，如诸佛尽寿不过中食，我某甲一日一夜不过中食亦如是。我某甲受行八戒，随学诸佛法，名为布萨。愿持是布萨福报，生生不堕三恶八难。我亦不求转轮圣王、梵释天王世界之乐；愿诸烦恼尽，逮萨婆若，成就佛道。”
　　问曰：云何受五戒？
　　答曰：受五戒法，长跪合掌言：“我某甲，归依佛、归依法、归依僧！”如是二、如是三。“我某甲归依佛竟、归依法竟、归依僧竟。”如是二、如是三。“我是释迦牟尼佛优婆塞，证知我某甲，从今日尽寿归依。”戒师应言：“汝优婆塞听！是多陀阿伽度、阿罗诃、三藐三佛陀，知人见人，为优婆塞说五戒如是，汝尽寿持！何等五？尽寿不杀生，是优婆塞戒，是中尽寿不应故杀生；是事若能，当言诺。尽寿不盗，是优婆塞戒，是中尽寿不应盗；是事若能，当言诺。尽寿不邪淫，是优婆塞戒，是中尽寿不应邪淫；是事若能，当言诺。尽寿不妄语，是优婆塞戒，是中尽寿不应妄语；是事若能，当言诺。尽寿不饮酒，是优婆塞戒，是中尽寿不应饮酒；是事若能，当言诺。是优婆塞五戒尽寿受持。当供养三宝：佛宝、法宝、比丘僧宝；勤修福德，以求佛道！”
　　问曰：何以故六斋日受八戒、修福德？
　　答曰：是日恶鬼逐人，欲夺人命，疾病凶衰，令人不吉。是故劫初圣人教人持斋，修善作福，以避凶衰。是时斋法不受八戒，直以一日不食为斋，后佛出世，教语之言：“汝当一日一夜，如诸佛持八戒，过中不食，是功德将人至涅槃。”如四天王经中佛说：月六斋日，使者太子及四天王，自下观察众生。布施、持戒、孝顺父母少者，便上忉利，以启帝释。帝释诸天心皆不悦，说言：“阿修罗种多，诸天种少。”若布施、持戒、孝顺父母多者，诸天帝释心皆欢喜，说言：“增益诸天众，减损阿修罗。”是时，释提婆那民见诸天欢喜，说此偈言：

　　“六日神足月，受持清净戒；是人寿终后，功德必如我！”

　　佛告诸比丘：“释提桓因，不应说如是偈。所以者何？释提桓因，五衰、三毒未除，云何妄言持一日戒，功德福报必得如我？若受持此戒，必应如佛，是则实说。”诸大尊天欢喜因缘故，得福增多。
　　复次，此六斋日，恶鬼害人，恼乱一切。若所在丘聚、郡县、国邑，有持斋受戒善人者，以此因缘，恶鬼远去，住处安隐。以是故，六日持斋受戒，得福增多。
　　问曰：何以故诸恶鬼辈，以此六日恼害于人？
　　答曰：天地本起经说：劫初成时，有异梵天王子诸鬼神父，修梵志苦行，满天上十二岁，于此六日，割肉、出血以著火中。以是故，诸恶鬼神于此六日辄有势力。
　　问曰：诸鬼神父，何以于此六日割身肉、血以著火中？
　　答曰：诸神中摩醯首罗神最大第一，诸神皆有日分。摩醯首罗一月有四日分：八日、二十三日、十四日、二十九日。余神一月有二日分：月一日、十六日，月二日、十七日。其十五日、三十日，属一切神。摩醯首罗为诸神主，又得日多故，数其四日为斋；二日是一切诸神日，亦数以为斋。是故诸鬼神于此六日，辄有力势。
　　复次，诸鬼神父，于此六日割肉、出血，以著火中；过十二岁已，天王来下，语其子言：“汝求何愿？”答言：“我求有子！”天王言：“仙人供养法，以烧香、甘果诸清净事；汝云何以血、肉著火中，如罪恶法？汝破善法，乐为恶事，令汝生恶子，啖肉、饮血。”当说是时，火中有八大鬼出，身黑如墨，发黄、眼赤，有大光明。一切鬼神，皆从此八鬼生。以是故，于此六日，割身肉、血以著火中而得势力。如佛法中，日无好恶，随世恶日因缘故，教持斋受戒。
　　问曰：五戒、一日戒，何者为胜？
　　答曰：有因缘故，二戒俱等。但五戒终身持，八戒一日持。又五戒常持，时多而戒少，一日戒时少而戒多。
　　复次，若无大心，虽复终身持戒，不如有大心人一日持戒也。譬如软夫为将，虽复持兵终身，智勇不足，卒无功名；若如英雄奋发，祸乱立定，一日之勋，功盖天下。是二种戒，名居家优婆塞法。居家持戒，凡有四种：有下、中、上，有上上。下人持戒，为今世乐故；或为怖畏，称誉名闻故；或为家法，曲随他意故；或避苦役，求离厄难故。如是种种，是下人持戒。中人持戒，为人中富贵，欢娱适意；或期后世福乐，克己自勉，为苦日少，所得甚多，如是思惟坚固持戒。譬如商人，远出深入，得利必多；持戒之福，令人受后世福乐，亦复如是。上人持戒，为涅槃故；知诸法一切无常故，欲求离苦，常乐无为故。
　　复次，持戒之人，其心不悔，心不悔故得喜乐，得喜乐故得一心，得一心故得实智，得实智故得厌心，得厌心故得离欲，得离欲故得解脱，得解脱故得涅槃。如是持戒，为诸善法根本。
　　复次，持戒为八正道初门，入道初门，必至涅槃。
释赞尸罗波罗蜜义
　　问曰：如八正道，正语、正业在中，正见、正行在初，今何以言戒为八正道初门？
　　答曰：以数言之，大者为始，正见最大，是故在初。
　　复次，行道故，以见为先；诸法次第，故戒在前。譬如作屋，栋梁虽大，以地为先。上上人持戒，怜愍众生，为佛道故；以知诸法，求实相故，不畏恶道，不求乐故。如是种种，是上上人持戒。是四，总名优婆塞戒。
　　出家戒亦有四种：一者、沙弥、沙弥尼戒，二者、式叉摩那戒，三者、比丘尼戒，四者、比丘僧戒。
　　问曰：若居家戒得生天上，得菩萨道，亦得至涅槃，复何用出家戒？
　　答曰：虽俱得度，然有难易。居家生业种种事务，若欲专心道法，家业则废；若欲专修家业，道事则废；不取不舍，乃应行法，是名为难。若出家离俗，绝诸忿乱，一向专心，行道为易。
　　复次，居家愦闹，多事多务，结使之根，众恶之府，是为甚难。若出家者，譬如有人，出在空野无人之处而一其心，无思无虑，内想既除，外事亦去。如偈说：

　　“闲坐林树间，寂然灭众恶；恬澹得一心，斯乐非天乐。
　　人求富贵利，名衣好床褥；斯乐非安隐，求利无厌足。
　　纳衣行乞食，动止心常一；自以智慧眼，观知诸法实。
　　种种法门中，皆以等观入；解慧心寂然，三界无能及！”

　　以是故，知出家修戒，行道为易。
　　复次，出家修戒，得无量善律仪，一切具足满。以是故，白衣等应出家受戒。
　　复次，佛法中，出家法第一难修。如阎浮呿提梵志问舍利弗：“于佛法中，何者最难？”舍利弗答曰：“出家为难！”又问：“出家何等难？”答曰：“出家乐法为难。”“既得乐法，复何者为难？”“修诸善法难。”以是故，应出家。
　　复次，若人出家时，魔王惊疑言：“此人诸结使欲薄，必得涅槃，堕僧宝数中。”
　　复次，佛法中出家人，虽破形堕罪，罪毕得解脱。如郁钵罗华比丘尼本生经中说：佛在世时，此比丘尼得六神通阿罗汉，入贵人舍，常赞出家法，语诸贵人妇女言：“姊妹可出家！”诸贵妇女言：“我等少壮，容色盛美，持戒为难，或当破戒！”比丘尼言：“但出家，破戒便破。”问言：“破戒当堕地狱，云何可破？”答言：“堕地狱便堕！”诸贵妇女皆笑之言：“地狱受罪，云何可堕？”比丘尼言：“我自忆念本宿命时作戏女，著种种衣服而说旧语，或时著比丘尼衣以为戏笑。以是因缘故，迦叶佛时作比丘尼，自恃贵姓端正，心生憍慢而破禁戒；破戒罪故，堕地狱受种种罪。受罪毕竟，值释迦牟尼佛出家，得六神通阿罗汉道。以是故，知出家受戒，虽复破戒，以戒因缘故得阿罗汉道；若但作恶，无戒因缘，不得道也。我乃昔时世世堕地狱，地狱出为恶人，恶人死还入地狱，都无所得。”今以此证知出家受戒，虽复破戒，以是因缘可得道果。
　　复次，如佛在祇洹，有一醉婆罗门来到佛所，求作比丘。佛敕阿难与剃头，著法衣。醉酒既醒，惊怪己身忽为比丘，即便走去。诸比丘问佛：“何以听此醉婆罗门作比丘？”佛言：“此婆罗门，无量劫中初无出家心，今因醉故暂发微心，以是因缘故当出家得道。”如是种种因缘，出家之利，功德无量。以是故，白衣虽有五戒，不如出家。是出家律仪有四种：沙弥、沙弥尼，式叉摩那，比丘尼，比丘。云何沙弥、沙弥尼出家受戒法？白衣来欲求出家，应求二师：一和尚，一阿阇黎。和尚如父，阿阇黎如母；以弃本生父母，当求出家父母。著袈裟衣，剃除须发，应两手捉和尚两足。何以捉足？天竺法以捉足为第一恭敬供养。阿阇黎应教十戒，如受戒法。沙弥尼亦如是，唯以比丘尼为和尚。式叉摩那受六法二岁。
　　问曰：沙弥十戒，便受具足戒；比丘尼法中，何以有式叉摩那，然后得受具足戒？
　　答曰：佛在世时，有一长者妇，不觉怀妊，出家受具足戒。其后身大转现，诸长者讥嫌比丘；因此制有二年学戒，受六法，然后受具足戒。
　　问曰：若为讥嫌，式叉摩那岂不致讥？
　　答曰：式叉摩那未受具足，譬如小儿，亦如给使；虽有罪秽，人不讥嫌。是式叉摩那有二种：一者、十八岁童女受六法，二者、夫家十岁得受六法。若受具足戒，应二部僧中用五衣钵盂；比丘尼为和尚及教师，比丘为戒师，余如受戒法。略说则五百戒，广说则八万戒。第三羯磨讫，即得无量律仪，成就比丘尼。比丘则有三衣钵盂，三师十僧，如受戒法。略说二百五十，广说则八万。第三羯磨讫，即得无量律仪法。是总名为戒，是为尸罗。
大智度论卷第十四释初品中尸罗波罗蜜义之余
　　问曰：已知尸罗相，云何为尸罗波罗蜜？
　　答曰：有人言：“菩萨持戒，宁自失身，不毁小戒，是为尸罗波罗蜜。”如上苏陀苏摩王经中说，不惜身命以全禁戒。如菩萨本身，曾作大力毒龙。若众生在前，身力弱者，眼视便死；身力强者，气往而死。是龙受一日戒，出家求静，入林树间思惟；坐久，疲懈而睡。龙法，睡时形状如蛇，身有文章，七宝杂色。猎者见之惊喜，言曰：“以此希有难得之皮，献上国王以为服饰，不亦宜乎？”便以杖按其头，以刀剥其皮。龙自念言：“我力如意，倾覆此国，其如反掌。此人小物，岂能困我？我今以持戒故，不计此身，当从佛语！”于是自忍，眼目不视，闭气不息；怜愍此人，为持戒故，一心受剥，不生悔意。既以失皮，赤肉在地，时日大热，宛转土中；欲趣大水，见诸小虫来食其身，为持戒故，不复敢动。自思惟言：“今我此身以施诸虫，为佛道故，今以肉施以充其身。后成佛时，当以法施以益其心。”如是誓已，身干命终，即生第二忉利天上。尔时毒龙，释迦文佛是也；时猎者，提婆达等六师是也；诸小虫辈，释迦文佛初转法轮，八万诸天得道者是。菩萨护戒，不惜身命，决定不悔，其事如是，是名尸罗波罗蜜。
　　复次，菩萨持戒，为佛道故，作大要誓：“必度众生！不求今世、后世之乐，不为名闻称誉法故，亦不自为早求涅槃，但为众生没在长流，恩爱所欺，愚惑所误，我当渡之令到彼岸。”一心持戒，为生善处，生善处故见善人，见善人故生善智，生善智故得行六波罗蜜，行六波罗蜜故得佛道。如是持戒，名为尸罗波罗蜜。
　　复次，菩萨持戒，心乐善清净，不为畏恶道，亦不为生天，但求善清净；以戒熏心，令心乐善，是为尸罗波罗蜜。
　　复次，菩萨以大悲心持戒，得至佛道，是名尸罗波罗蜜。
　　复次，菩萨持戒，能生六波罗蜜，是则名为尸罗波罗蜜。
　　云何持戒能生戒？因五戒得沙弥戒，因沙弥戒得律仪戒，因律仪戒得禅定戒，因禅定戒得无漏戒，是为戒生戒。
　　云何持戒能生于檀？檀有三种：一者、财施，二者、法施，三者、无畏施。持戒自检，不侵一切众生财物，是则财施。众生见者，慕其所行，又为说法，令其开悟。又自思惟：“我当坚持净戒，与一切众生作供养福田，令诸众生得无量福。”如是种种，名为法施。一切众生皆畏于死，持戒不害，是则无畏施。
　　复次，菩萨自念：“我当持戒，以此戒报，为诸众生作转轮圣王，或作阎浮提王，若作天王，令诸众生满足于财，无所乏短；然后坐佛树下，降伏魔王，破诸魔军，成无上道，为诸众生说清净法，令无量众生渡老病死海。”是为持戒因缘生檀波罗蜜。
　　云何持戒生忍辱？持戒之人，心自念言：“我今持戒为治心故。若持戒无忍，当堕地狱；虽不破戒，以无忍故，不免恶道。何可纵忿不自制心？”但以心故入三恶趣，是故应当好自勉强，勤修忍辱。
　　复次，行者欲令戒德坚强，当修忍辱。所以者何？忍为大力，能牢固戒，令不动摇。复自思惟：“我今出家，形与俗别，岂可纵心如世人法？宜自勉励，以忍调心。”以身、口忍，心亦得忍；若心不忍，身、口亦尔。是故行者当令身、口、心忍，绝诸忿恨。
　　复次，是戒略说，则有八万，广说则无量。“我当云何能具持此无量戒法？唯当忍辱，众戒自得。”譬如有人得罪于王，王以罪人载之刀车，六边利刃，间不容间，奔逸驰走，行不择路。若能持身，不为刀伤，是则杀而不死。持戒之人，亦复如是，戒为利刀，忍为持身，若忍心不固，戒亦伤人。又复譬如老人夜行，无杖则蹶，忍为戒杖，扶人至道，福乐因缘不能动摇。如是种种，名为持戒生羼提波罗蜜。
　　云何持戒而生精进？持戒之人，除去放逸，自力勤修，习无上法，舍世间乐，入于善道，志求涅槃以度一切，大心不懈，以求佛为本，是为持戒能生精进。
　　复次，持戒之人，疲厌世苦、老病死患，心生精进，必自求脱，亦以度人。譬如野干在林树间，依随师子及诸虎豹，求其残肉以自存活。时间空乏，夜半逾城，深入人舍，求肉不得，屏处睡息，不觉夜竟；惶怖无计，走则虑不自免，住则惧畏死痛；便自定心，诈死在地。众人来见，有一人言：“我须野干耳，即便截取。”野干自念：“截耳虽痛，但令身在。”次有一人言：“我须野干尾，便复截去。”野干复念：“截尾虽痛，犹是小事。”次有一人言：“我须野干牙。”野干心念：“取者转多，傥取我头，则无活路。”即从地起，奋其智力，绝踊间关，径得自济。行者之心，求脱苦难，亦复如是；若老至时，犹故自宽，不能殷勤决断精进；病亦如是，以有瘥期，未能决计；死欲至时，自知无冀，便能自勉，果敢殷勤，大修精进，从死地中得至涅槃。
　　复次，持戒之法，譬如人射，先得平地，地平然后心安，心安然后挽满，挽满然后陷深。戒为平地，定意为弓，挽满为精进，箭为智慧，贼是无明。若能如是展力精进，必至大道，以度众生。
　　复次，持戒之人，能以精进自制五情，不受五欲；若心已去，能摄令还，是为于戒能护诸根。护诸根则生禅定，生禅定则生智慧，生智慧得至佛道；是为持戒生毗梨耶波罗蜜。
　　云何持戒生禅？人有三业作诸善，若身、口业善，意业自然入善；譬如曲草生于麻中，不扶自直。持戒之力，能羸诸结使。云何能羸？若不持戒，瞋恚事来，杀心即生；若欲事至，淫心即成。若持戒者，虽有微瞋，不生杀心；虽有淫念，淫事不成，是为持戒能令诸结使羸。诸结使羸，禅定易得。譬如老病失力，死事易得；结使羸故，禅定易得。
　　复次，人心未息，常求实乐；行者持戒，弃舍世福，心不放逸，是故易得禅定。
　　复次，持戒之人，得生人中，次生六欲天上，次至色界，破色相生无色界；持戒清净，断诸结使，得阿罗汉道；大心持戒，愍念众生，是为菩萨。
　　复次，戒为检粗，禅为摄细。
　　复次，戒摄身、口，禅止乱心；如人上屋，非梯不升，不得戒梯，禅亦不立。
　　复次，破戒之人，结使风强，散乱其心；其心散乱，则禅不可得。持戒之人，烦恼风软，心不大散，禅定易得。如是等种种因缘，是为持戒生禅波罗蜜。
　　云何持戒能生智慧？持戒之人，观此戒相从何而有，知从众罪而生；若无众罪，则亦无戒。戒相如是从因缘有，何故生著？譬如莲华出自淤泥，色虽鲜好，出处不净；以是悟心，不令生著，是为持戒生般若波罗蜜。
　　复次，持戒之人，心自思惟：“若我以持戒贵而可取，破戒贱而可舍，若有此心，不应般若。”以智筹量，心不著戒，无取、无舍，是为持戒生般若波罗蜜。
　　复次，不持戒人，虽有利智，以营世务，种种欲求生业之事，慧根渐钝；譬如利刀以割泥土，遂成钝器。若出家持戒，不营世业，常观诸法实相无相；先虽钝根，以渐转利。如是等种种因缘，名为持戒生般若波罗蜜。如是等名为尸罗波罗蜜生六波罗蜜。
　　复次，菩萨持戒不以畏故，亦非愚痴，非疑、非戒盗，亦不自为涅槃故持戒，但为一切众生故，为得佛道故，为得一切佛法故。如是相，名为尸罗波罗蜜。
　　复次，若菩萨于罪不罪不可得，是时，名为尸罗波罗蜜。
　　问曰：若人舍恶行善，是为持戒，云何言罪不罪不可得？
　　答曰：非为邪见粗心言不可得。深入诸法相，行空三昧，慧眼观故，罪不可得；罪无故，不罪亦不可得。
　　复次，众生不可得故，杀罪亦不可得；罪不可得故，戒亦不可得。何以故？以有杀罪故，则有戒；若无杀罪，则亦无戒。
　　问曰：今众生现有，云何言众生不可得？
　　答曰：肉眼所见，是为非见；若以慧眼观，则不得众生。如上檀中说无施者、无受者、无财物，此亦如是。
　　复次，若有众生，是五众耶？离五众耶？若是五众，五众有五，众生为一；如是者，五不可为一，一不可为五。譬如市易物值五匹，以一匹取之，则不可得。何以故？一不可得作五故，以是故，知五众不可得作一众生。
　　复次，五众生灭无常相。众生法，从先世来，至后世，受罪福于三界。若五众是众生，譬如草木自生自灭，如是则无罪缚，亦无解脱。以是故，知非五众是众生；若离五众有众生，如先说神常遍中已破。
　　复次，离五众则我见心不生。若离五众有众生，是为堕常；若堕常者，是则无生、无死。何以故？生名先无今有；死名已生便灭。若众生常者，应遍五道中先已常有，云何今复来生？若不有生，则无有死。
　　问曰：定有众生，何以故言无？五众因缘，有众生法；譬如五指因缘，拳法生。
　　答曰：此言非也！若五众因缘有众生法者，除五众，则别有众生法，然不可得；眼自见色，耳自闻声，鼻嗅香，舌知味，身知触，意知法，空无我法；离此六事，更无众生。诸外道辈倒见故，言眼能见色，是为众生；乃至意能知法，是为众生；又能忆念能受苦乐，是为众生；但作是见，不知众生实。譬如一长老大德比丘，人谓是阿罗汉，多致供养。其后病死，诸弟子惧失供养故，夜盗出之；于其卧处安施被枕，令如师在，其状如卧。人来问疾：“师在何许？”诸弟子言：“汝不见床上被枕耶？”愚者不审察之，谓师病卧，大送供养而去，如是非一。复有智人来而问之，诸弟子亦如是答。智人言：“我不问被枕、床褥，我自求人。”发被求之，竟无人可得。除六事相，更无我人；知者、见者，亦复如是。
　　复次，若众生于五众因缘有者，五众无常，众生亦无常。何以故？因果相似故；若众生无常，则不至后世。
　　复次，若如汝言，众生从本已来常有；若尔者，众生应生五众，五众不应生众生；今五众因缘生众生名字，无智之人，逐名求实。以是故，众生实无。若无众生，亦无杀罪，无杀罪故，亦无持戒。
　　复次，是五众，深入观之，分别知空，如梦所见，如镜中像；若杀梦中所见，及镜中像，无有杀罪。杀五阴空相众生，亦复如是。
　　复次，若人不乐杀罪，贪著无罪，是人见破戒罪人则轻慢，见持戒善人则爱敬；如是持戒，则是起罪因缘。以是故，言于罪不罪不可得故，应具足尸罗波罗蜜。
释初品中羼提波罗蜜
　　【经】“心不动故，应具足羼提波罗蜜。”　　
　　【论】问曰：云何名羼提？
　　答曰：羼提，此言忍辱。忍辱有二种：生忍、法忍。菩萨行生忍，得无量福德；行法忍，得无量智慧。福德、智慧二事具足故，得如所愿；譬如人有目、有足，随意能到。菩萨若遇恶口骂詈，若刀杖所加，思惟知罪福业因缘诸法，内外毕竟空，无我、无我所，以三法印印诸法故，力虽能报，不生恶心，不起恶口业；尔时，心数法生，名为忍。得是忍法故，忍智牢固，譬如画彩，得胶则坚著。有人言：“善心有二种，有粗、有细；粗名忍辱，细名禅定。未得禅定心乐，能遮众恶，是名忍辱；心得禅定乐，不为众恶，是名禅定。是忍，是心数法，与心相应随心行；非业，非业报，随业行。”有人言：“二界系。”有人言：“但欲界系，或不系。”色界无外恶可忍故；亦有漏亦无漏，凡夫、圣人俱得故。障己心、他心不善法故名为善，善故或思惟断，或不断。如是等种种，阿毗昙广分别。
　　问曰：云何名为生忍？
　　答曰：有二种众生来向菩萨：一者、恭敬供养，二者、瞋骂打害。尔时，菩萨其心能忍，不爱敬养众生，不瞋加恶众生，是名生忍。
　　问曰：云何恭敬供养，名之为忍？
　　答曰：有二种结使：一者、属爱结使，二者、属恚结使。恭敬供养虽不生恚，令心爱著，是名软贼；是故于此应当自忍，不著不爱。云何能忍？观其无常，是结使生处。如佛所说：“利养疮深，譬如断皮至肉，断肉至骨，断骨至髓。人著利养，则破持戒皮，断禅定肉，破智慧骨，失微妙善心髓。”如佛初游迦毗罗婆国，与千二百五十比丘俱，悉是梵志之身。供养火故，形容憔悴；绝食苦行故，肤体瘦黑。净饭王心念言：“我子侍从，虽复心清净洁，并无容貌。我当择取累重多子孙者，家出一人，为佛弟子。”如是思惟已，敕下国中：“拣择诸释贵族子弟，应书之身，皆令出家。”是时，斛饭王子提婆达多，出家学道，诵六万法聚，精进修行，满十二年。其后为供养利故，来至佛所，求学神通。佛告憍昙：“以观五阴无常，可以得道，亦得神通。”而不为说取通之法。出求舍利弗、目揵连，乃至五百阿罗汉，皆不为说，言：“汝当观五阴无常，可以得道，可以得通。”不得所求，涕泣不乐；到阿难所，求学神通。是时，阿难未得他心智，以其兄故，如佛所言以授。提婆达多受学通法，入山不久，便得五神通。得五神通已，自念：“谁当与我作檀越者？如王子阿阇世，有大王相。”欲与为亲厚，到天上取天食；还到郁怛罗越，取自然粳米；至阎浮林中，取阎浮果，与王子阿阇世。或时自变其身，作象宝、马宝，以惑其心；或作婴孩坐其膝上，王子抱之，呜嗽与唾；时时自说己名，令太子知之，种种变态以动其心。王子意惑，于柰园中立大精舍，四种供养，并种种杂供，无物不备，以给提婆达多；日日率诸大臣，自为送五百釜羹饭。提婆达多大得供养，而徒众鲜少，自念：“我有三十相，减佛未几，直以弟子未集。若大众围绕，与佛何异？”如是思惟已，生心破僧，得五百弟子；舍利弗、目揵连说法教化，僧还和合。尔时，提婆达多便生恶心，推山压佛，金刚力士以金刚杵而遥掷之，碎石迸来，伤佛足指。华色比丘尼诃之，复以拳打尼，尼即时眼出而死，作三逆罪。与恶邪师富兰那外道等为亲厚，断诸善根，心无愧悔。复以恶毒著指爪中，欲因礼佛以中伤佛；欲去未到王舍城中，地自然破裂，火车来迎，生入地狱。提婆达多身有三十相，而不能忍伏其心，为供养利故，而作大罪，生入地狱。以是故言利养疮深，破皮至髓，当应除却爱供养人心。是为菩萨忍，心不爱著供养恭敬人。
　　复次，供养有三种：一者、先世因缘福德故；二者、今世功德，修戒、禅定、智慧故，为人敬养；三者、虚妄欺惑，内无实德，外如清白，以诳时人而得供养。于此三种供养中，心自思惟：“若先世因缘勤修福德，今得供养，是为勤身作之而自得耳！何为于此而生贡高？譬如春种秋获，自以力得，何足自憍？”如是思惟已，忍伏其心，不著不憍。若今世功德故而得供养，当自思惟：“我以智慧，若知诸法实相，若能断结，以此功德故，是人供养，于我无事。”如是思惟已，自伏其心，不自憍高：“此实爱乐功德，不爱我也。”譬如罽宾三藏比丘，行阿兰若法，至一王寺，寺设大会，守门人见其衣服粗弊，遮门不前。如是数数，以衣服弊故，每不得前，便作方便，假借好衣而来，门家见之，听前不禁；既至会坐，得种种好食，先以与衣。众人问言：“何以尔也？”答言：“我比数来，每不得入。今以衣故得在此坐，得种种好食，实是衣故得之，故以与衣。”行者以修行功德，持戒智慧故而得供养，自念：“此为功德，非为我也。”如是思惟，能自伏心，是名为忍。若虚妄欺伪而得供养，是为自害，不可近也。当自思惟：“若我以此虚妄而得供养，与恶贼劫盗得食无异，是为堕欺妄罪。”如是于三种供养人中，心不爱著，亦不自高，是名生忍。
　　问曰：人未得道，衣食为急，云何方便能得忍，心不著不爱给施之人？
　　答曰：以智慧力，观无常相、苦相、无我相，心常厌患。譬如罪人临当受戮，虽复美味在前，家室劝喻，以忧死故，虽欲饮食肴膳，不觉滋味；行者亦尔，常观无常相、苦相，虽得供养，心亦不著。又如獐鹿为虎搏逐，追之不舍，虽得好草、美水饮食，心无染著；行者亦尔，常为无常虎逐，不舍须臾，思惟厌恶，虽得美味，亦不染著。是故行者于供养人中，心得自忍。
　　复次，若有女人来欲娱乐，诳惑菩萨，菩萨是时当自伏心，忍不令起。如释迦文尼佛在菩提树下，魔王忧愁，遣三玉女，一名乐见，二名悦彼，三名渴爱，来现其身，作种种姿态，欲坏菩萨。菩萨是时心不倾动，目不暂视。三女念言：“人心不同，好爱各异；或有好少，或爱中年，或好长好短，好白好黑，如是众好，各有所爱。”是时三女，各各化作五百美女，一一化女作无量变态，从林中出。譬如黑云，电光暂现，或扬眉顿[目+妾]，嫈嫇细视，作众伎乐，种种姿媚，来迎菩萨，欲以态身触逼菩萨。尔时，密迹金刚力士瞋目叱之：“此是何人？而汝妖媚敢来触娆！”尔时，密迹说偈呵之：

　　“汝不知天帝，失好而黄髯；大海水清美，今日尽苦咸。
　　汝不知月减，婆薮诸天堕；火本为天口，而今一切啖。
　　汝不知此事，敢轻此圣人！”
　　是时，众女逡巡小退，语菩萨言：“今此众女端严无比，可自娱意，端坐何为？”菩萨言：“汝等不净，臭秽可恶，去勿妄谈！”菩萨是时，即说偈言：

　　“是身为秽薮，不净物腐积，是实为行厕，何足以乐意！”

　　女闻此偈，自念：“此人不知我等清净天身而说此偈。”即自变身，还复本形，光耀煜爚，照林树间，作天妓乐，语菩萨言：“我身如是，有何可呵？”菩萨答言：“时至自知！”问曰：“此言何谓？”以偈答言：

　　“诸天园林中，七宝莲华池，天人相娱乐，失时汝自知！
　　是时见无常，天上乐皆苦，汝当厌欲乐，爱乐正真道！”

　　女闻偈已，心念：“此人大智无量，天乐清净，犹知其恶，不可当也。”即时灭去。菩萨如是观淫欲乐，能自制心，忍不倾动。
　　复次，菩萨观欲，种种不净，于诸衰中，女衰最重。刀火、雷电、霹雳、怨家、毒蛇之属，犹可暂近；女人悭妒、瞋谄、妖秽、斗诤、贪嫉，不可亲近。何以故？女子小人，心浅智薄，唯欲是亲，不观富贵、智德、名闻；专行欲恶，破人善根。桎梏、枷锁，闭系、囹圄，虽曰难解，是犹易开；女锁系人，染固根深，无智没之，难可得脱。众病之中，女病最重。如佛偈言：

　　“宁以赤铁，宛转眼中；不以散心，邪视女色。
　　含笑作姿，憍慢羞惭；回面摄眼，美言妒瞋。
　　行步妖秽，以惑于人，淫罗弥网，人皆没身。
　　坐卧行立，回眄巧媚；薄智愚人，为之心醉。
　　执剑向敌，是犹可胜；女贼害人，是不可禁。
　　蚖蛇含毒，犹可手捉；女情惑人，是不可触。
　　有智之人，所不应视；若欲观之，当如母姊。
　　谛视观之，不净填积；淫火不除，为之烧灭！”

　　复次，女人相者，若得敬待，则令夫心高；若敬待情舍，则令夫心怖。女人如是，恒以烦恼、忧怖与人，云何可近？亲好乖离，女人之罪；巧察人恶，女人之智。大火烧人，是犹可近；清风无形，是亦可捉；蚖蛇含毒，犹亦可触；女人之心，不可得实。何以故？女人之相，不观富贵、端正、名闻、智德、族姓、技艺、辩言、亲厚、爱重，都不在心，唯欲是亲。譬如蛟龙，不择好丑，唯欲杀人。又复人不瞻视，忧苦憔悴；给养敬待，憍奢叵制。
　　复次，若在善人之中，则自畜心高；无智人中，视之如怨；富贵人中，追之敬爱；贫贱人中，视之如狗。常随欲心，不随功德。如说：国王有女，名曰拘牟头。有捕鱼师，名怵波伽，随道而行，遥见王女在高楼上。窗中见面，想像染著，心不暂舍，弥历日月，不能饮食。母问其故，以情答母：“我见王女，心不能忘！”母喻儿言：“汝是小人，王女尊贵，不可得也！”儿言：“我心愿乐，不能暂忘，若不如意，不能活也。”母为子故，入王宫中，常送肥鱼鸟肉，以遗王女而不取价。王女怪而问之：“欲求何愿？”母白王女：“愿却左右，当以情告。我唯有一子，敬慕王女，情结成病，命不云远；愿垂愍念，赐其生命！”王女言：“汝去！月十五日，于某甲天祠中，住天像后。”母还语子：“汝愿已得。”告之如上。沐浴新衣，在天像后住。王女至时，白其父王：“我有不吉，须至天祠以求吉福。”王言：“大善！”即严车五百乘，出至天祠。既到，敕诸从者齐门而止，独入天祠。天神思惟：“此不应尔！王为施主，不可令此小人毁辱王女！”即厌此人，令睡不觉。王女既入，见其睡重，推之不悟，即以缨络值十万两金，遗之而去。去后，此人得觉，见有缨络。又问众人，知王女来。情愿不遂，忧恨懊恼，淫火内发，自烧而死。以是证故，知女人之心不择贵贱，唯欲是从。
　　复次，昔有国王女，逐旃陀罗，共为不净。又有仙人女，随逐师子。如是等种种，女人之心无所选择。以是种种因缘，于女人中除去情欲，忍不爱著。
　　云何瞋恼人中而得忍辱？当自思惟：“一切众生有罪因缘，更相侵害。我今受恼，亦本行因缘，虽非今世所作，是我先世恶报。我今偿之，应当甘受，何可逆也！”譬如负债，债主索之，应当欢喜偿债，不可瞋也。
　　复次，行者常行慈心，虽有恼乱逼身，必能忍受。譬如羼提仙人在大林中，修忍行慈。时，迦利王将诸婇女，入林游戏；饮食既讫，王小睡息。诸婇女辈采华林间，见此仙人，加敬礼拜，在一面立。仙人尔时为诸婇女赞说慈忍，其言美妙，听者无厌，久而不去。迦利王觉，不见婇女，拔剑追踪；见在仙人前立，憍妒隆盛，瞋目奋剑而问仙人：“汝作何物？”仙人答言：“我今在此修忍行慈。”王言：“我今试汝，当以利剑截汝耳鼻，斩汝手足。若不瞋者，知汝修忍！”仙人言：“任意！”王即拔剑截其耳鼻，斩其手足，而问之言：“汝心动不？”答言：“我修慈忍，心不动也。”王言：“汝一身在此，无有势力，虽口言不动，谁当信者？”是时仙人即作誓言：“若我实修慈忍，血当为乳！”即时血变为乳。王大惊喜，将诸婇女而去。是时林中龙神，为此仙人，雷电霹雳，王被毒害，没不还宫。以是故，言于恼乱中能行忍辱。
　　复次，菩萨修行慈心，一切众生常有众苦：处胎逼隘，受诸苦痛；生时迫迮，骨肉如破，冷风触身，甚于剑戟。是故佛言一切苦中，生苦最重。如是老病死苦，种种困厄，云何行人复加其苦？是为疮中复以刀破！
　　复次，菩萨自念：“我不应如诸余人，常随生死水流。我当逆流以求尽源，入泥洹道。一切凡人，侵至则瞋，益至则喜，怖处则畏。我为菩萨，不可如彼，虽未断结，当自抑制，修行忍辱，恼害不瞋，敬养不喜，众苦艰难不应怖畏，当为众生兴大悲心！”
　　复次，菩萨若见众生来为恼乱，当自念言：“是为我之亲厚，亦是我师，益加亲爱，敬心待之。何以故？彼若不加众恼，我则不成忍辱；以是故言是我亲厚，亦是我师。”
　　复次，菩萨心知：“如佛所说：‘众生无始，世界无际，往来五道，轮转无量。’我亦曾为众生父母兄弟，众生亦皆曾为我父母兄弟，当来亦尔。以是推之，不应恶心而怀瞋害。”
　　复次，思惟众生之中，佛种甚多：“若我瞋意向之，则为瞋佛；若我瞋佛，则为已了！”如说鸽鸟当得作佛，今虽是鸟，不可轻也。
　　复次，诸烦恼中，瞋为最重；不善报中，瞋报最大；余结无此重罪。如释提婆那民问佛偈言：

　　“何物杀安隐？何物杀不悔？何物毒之根，吞灭一切善？
　　何物杀而赞？何物杀无忧？”

　　佛答言：

　　“杀瞋心安隐，杀瞋心不悔；瞋为毒之根，瞋灭一切善；
　　杀瞋诸佛赞，杀瞋则无忧！”

　　菩萨思惟：“我今行悲，欲令众生得乐。瞋为吞灭诸善，毒害一切，我当云何行此重罪？若有瞋恚，自失乐利，云何能令众生得乐？”
　　复次，诸佛菩萨以大悲为本，从悲而出；瞋为灭悲之毒，特不相宜，若坏悲本，何名菩萨？菩萨从何而出？以是之故，应修忍辱。若众生加诸瞋恼，当念其功德：“今此众生虽有一罪，更自别有诸妙功德，以其功德故，不应瞋之。”
　　复次，“此人若骂若打，是为治我；譬如金师炼金，垢随火去，真金独在，此亦如是。若我有罪，是从先世因缘，今当偿之，不应瞋也，当修忍辱！”
　　复次，菩萨慈念众生，犹如赤子：“阎浮提人多诸忧愁，少有欢日；若来骂詈，或加谗贼，心得欢乐，此乐难得，恣汝骂之！何以故？我本发心，欲令众生得欢喜故。”
　　复次，世间众生，常为众病所恼，又为死贼常随伺之，譬如怨家恒伺人便；云何善人而不慈愍复欲加苦？苦未及彼，先自受害。如是思惟，不应瞋彼，当修忍辱。
　　复次，当观瞋恚，其咎最深。三毒之中，无重此者；九十八使中，此为最坚；诸心病中，第一难治。瞋恚之人，不知善，不知非善，不观罪福，不知利害，不自忆念，当堕恶道！善言忘失，不惜名称，不知他恼，亦不自计身心疲恼；瞋覆慧眼，专行恼他。如一五通仙人，以瞋恚故，虽修净行，杀害一国，如旃陀罗。
　　复次，瞋恚之人，譬如虎狼，难可共止；又如恶疮，易发易坏。瞋恚之人，譬如毒蛇，人不喜见。积瞋之人，恶心渐大，至不可至，杀父杀君，恶意向佛。如拘睒弥国比丘，以小因缘，瞋心转大，分为二部。若欲断当，终竟三月，犹不可了。佛来在众，举相轮手，遮而告之言：“汝诸比丘，勿起斗诤！恶心相续，苦报甚重！汝求涅槃，弃舍世利，在善法中，云何瞋诤？世人忿诤，是犹可恕；出家之人，何可斗诤？出家心中，怀毒自害；如冷云中，火出烧身！”诸比丘白佛言：“佛为法王，愿小默然！是辈侵我，不可不答！”佛念是人不可度也，于众僧中凌虚而去，入林树间寂然三昧。瞋罪如是，乃至不受佛语。以是之故，应当除瞋，修行忍辱。
　　复次，能修忍辱，慈悲易得；得慈悲者，则至佛道。
　　问曰：忍辱法皆好，而有一事不可：小人轻慢，谓为怖畏；以是之故，不应皆忍。
　　答曰：若以小人轻慢，谓为怖畏而欲不忍，不忍之罪甚于此也！何以故？不忍之人，贤圣善人之所轻贱；忍辱之人，为小人所慢。二轻之中，宁为无智所慢，不为贤圣所贱。何以故？无知之人，轻所不轻；贤圣之人，贱所可贱。以是之故，当修忍辱。
　　复次，忍辱之人，虽不布施、禅定，而常得微妙功德，生天上人中，后得佛道。何以故？心柔软故。
　　复次，菩萨思惟：“若人今世恼我，毁辱、夺利、轻骂、系缚，且当含忍。若我不忍，当堕地狱、铁垣热地，受无量苦，烧炙煏煮，不可具说！”以是故，知小人无智，虽轻而贵；不忍用威，虽快而贱。是故菩萨应当忍辱。
　　复次，菩萨思惟：“我初发心，誓为众生治其心病。今此众生为瞋恚结使所病，我当治之，云何而复以之自病？应当忍辱！”譬如药师疗治众病，若鬼狂病，拔刀骂詈，不识好丑，医知鬼病，但为治之而不瞋恚。菩萨若为众生瞋恼骂詈，知其为瞋恚烦恼所病，狂心所使，方便治之，无所嫌责，亦复如是。
　　复次，菩萨育养一切，爱之如子；若众生瞋恼菩萨，菩萨愍之，不瞋不责。譬如慈父抚育子孙，子孙幼稚未有所识，或时骂詈、打掷、不敬不畏；其父愍其愚小，爱之逾至，虽有过罪，不瞋不恚。菩萨忍辱，亦复如是。
　　复次，菩萨思惟：“若众生瞋恼加我，我当忍辱。若我不忍，今世心悔，后入地狱，受苦无量：若在畜生，作毒龙、恶蛇、师子、虎、狼；若为饿鬼，火从口出。譬如人被火烧，烧时痛轻，后痛转重。”
　　复次，菩萨思惟：“我为菩萨，欲为众生益利。若我不能忍辱，不名菩萨，名为恶人。”
　　复次，菩萨思惟：“世有二种：一者、众生数，二者、非众生数。我初发心，誓为一切众生。若有非众生数：山石、树木、风寒、冷热、水雨侵害，但求御之，初不瞋恚。今此众生是我所为，加恶于我，我当受之，云何而瞋？”
　　复次，菩萨知从久远已来，因缘和合，假名为人，无实人法，谁可瞋者？是中但有骨血、皮肉，譬如垒墼；又如木人，机关动作，有去有来。知其如此，不应有瞋！“若我瞋者，是则愚痴，自受罪苦。”以是之故，应修忍辱。
　　复次，菩萨思惟：“过去无量恒河沙等诸佛，本行菩萨道时，皆先行生忍，然后修行法忍。我今求学佛道，当如诸佛法；不应起瞋恚，如魔境界法。以是故，应当忍辱。”如是等种种无量因缘故能忍，是名生忍。
大智度论卷第十五释初品中羼提波罗蜜之余
　　云何名法忍？忍诸恭敬、供养众生，及诸瞋恼、淫欲之人，是名生忍。忍其供养、恭敬法，及瞋恼、淫欲法，是为法忍。
　　复次，法忍者，于内六情不著，于外六尘不受，能于此二不作分别。何以故？内相如外，外相如内，二相俱不可得故，一相故，因缘合故，其实空故，一切法相常清净故，如真际法性相故，不二入故，虽无二亦不一。如是观诸法，心信不转，是名法忍。如毗摩罗诘经中，法作菩萨说：“生、灭为二；不生、不灭是不二入法门。”乃至文殊师利说：“无闻、无见，一切心灭，无说、无语，是不二入法门。”毗摩罗诘默然无言，诸菩萨赞言：“善哉！善哉！是真不二入法门。”
　　复次，一切法有二种：一者、众生，二者、诸法。菩萨于众生中忍，如先说；今说法中忍。法有二种：心法、非心法。非心法中有内、有外：外有寒热、风雨等；内有饥渴、老病死等。如是等种种，名为非心法。心法中有二种：一者、瞋恚、忧愁、疑等，二者、淫欲、憍慢等。是二名为心法。菩萨于此二法，能忍不动，是名法忍。
　　问曰：于众生中若瞋恼害命得罪，怜愍得福；寒热、风雨，无有增损，云何而忍？
　　答曰：虽无增损，自生恼乱忧苦，害菩萨道，以是故应当忍。
　　复次，非但杀恼众生故得罪，为恶心作因缘故有罪。所以者何？虽杀众生而无记心，是便无罪；慈念众生，虽无所与而大得福；寒热、风雨，虽无增损，然以能生恶意故得罪。以是故，应当忍。
　　复次，菩萨自知宿罪因缘，生此苦处，“此我自作，我应自受。”如是思惟，是故能忍。
　　复次，菩萨思惟国土有二种：有净，有不净。菩萨若生不净国中，受此辛苦、饥寒众恼，自发净愿：“我成佛时，国中无此众苦。此虽不净，乃是我利。”
　　复次，菩萨思惟：“世间八法，贤圣所不能免，何况于我？以是故，应当忍。”
　　复次，菩萨思惟：“知此人身无牢无强，为老病死所逐；虽复天身清净，无老无病，耽著天乐，譬如醉人，不得修行道福、出家离欲。以是故，于此人身自忍修福，利益众生。”
　　复次，菩萨思惟：“我受此四大五众身，应有种种苦分，无有受身而不苦者。富贵、贫贱，出家、在家，愚智、明暗，无得免者。何以故？富贵之人，常有怖畏，守护财物，譬如肥羊，早就屠机；如乌衔肉，众乌逐之。贫贱之人，有饥寒之苦。出家之人，今世虽苦，后世受福得道。在家之人，今世虽乐，后世受苦。愚人先求今世乐，无常对至，后则受苦。智人先思惟无常苦，后则受乐。如是等受身之人，无不有苦，是故菩萨应当行忍。”
　　复次，菩萨思惟：“一切世间皆苦，我当云何于中而欲求乐？”
　　复次，菩萨思惟：“我于无量劫中常受众苦，无所利益，未曾为法。今日为众生求佛道，虽受此苦，当得大利。是故外、内诸苦，悉当忍受。”
　　复次，菩萨大心誓愿：“若阿鼻泥犁苦，我当忍之，何况小苦而不能忍？若小苦不忍，何能忍大？”如是种种外法中忍，名曰法忍。
　　问曰：云何内心法中能忍？
　　答曰：菩萨思惟：“我虽未得道，诸结未断。若当不忍，与凡人不异，非为菩萨。”复自思惟：“若我得道，断诸结使，则无法可忍。”
　　复次，饥渴、寒热，是外魔军；结使、烦恼，是内魔贼。当破此二军以成佛道；若不尔者，佛道不成。如说佛苦行六年，魔王来言：“刹利贵人，汝千分生中正有一分活耳！速起还国，布施修福，可得今世、后世，人中天上之乐。道不可得，汝唐勤苦！汝若不受软言，守迷不起，我当将大军众来击破汝！”菩萨言：“我今当破汝大力内军，何况外军！”魔言：“何等是我内军？”答曰：

　　“欲是汝初军，忧愁为第二，饥渴第三军，渴爱为第四，
　　睡眠第五军，怖畏为第六，疑悔第七军，瞋恚为第八，
　　利养虚称九，自高憍慢十。如是等军众，厌没出家人，
　　我以禅智力，破汝此诸军，得成佛道已，度脱一切人！”

　　菩萨于此诸军虽未能破，著忍辱铠，捉智慧剑，执禅定盾，遮诸烦恼箭，是名内忍。
　　复次，菩萨于诸烦恼中，应当修忍，不应断结。何以故？若断结者，所失甚多，堕阿罗汉道中，与根败无异。是故遮而不断，以修忍辱，不随结使。
　　问曰：云何结使未断而能不随？
　　答曰：正思惟故，虽有烦恼而能不随。
　　复次，思惟观空、无常相故，虽有妙好五欲，不生诸结。譬如国王有一大臣，自覆藏罪，人所不知。王言：“取无脂肥羊来，汝若不得者，当与汝罪。”大臣有智，系一大羊，以草榖好养，日以三狼而畏怖之；羊虽得养，肥而无脂。牵羊与王，王遣人杀之，肥而无脂。王问：“云何得尔？”答以上事。菩萨亦如是，见无常、苦、空狼，令诸结使脂消，诸功德肉肥。
　　复次，菩萨功德福报无量故，其心柔软，诸结使薄，易修忍辱。譬如师子王，在林中吼，有人见之，叩头求请，则放令去；虎豹小物，不能尔也。何以故？师子王贵兽，有智分别故；虎豹贱虫，不知分别故。又如坏军，得值大将则活，遇小兵则死。
　　复次，菩萨智慧力，观瞋恚有种种诸恶，观忍辱有种种功德，是故能忍结使。
　　复次，菩萨心有智力，能断结使，为众生故久住世间；知结使是贼，是故忍而不随。菩萨系此结贼，不令纵逸而行功德；譬如有贼，以因缘故不杀，坚闭一处而自修事业。
　　复次，菩萨实知诸法相故，不以诸结使为恶，不以功德为妙；是故于结不瞋，功德不爱。以此智力故，能修忍辱。如偈说：

　　“菩萨断除诸不善，乃至极微灭无余；大功德福无有量，所造事业无不办。
　　菩萨大智慧力故，于诸结使不能恼；是故能知诸法相，生死涅槃一无二。”

　　如是种种因缘，虽未得道，于诸烦恼法中能忍，是名法忍。
　　复次，菩萨于一切法，知一相无二。一切法可识相法，故言一。眼识识色，乃至意识识法，是可识相法，故言一。
　　复次，一切法可知相，故言一。苦法智、苦比智，知苦谛；集法智、集比智，知集谛；灭法智、灭比智，知灭谛；道法智、道比智，知道谛。及善世智，亦知苦、集、灭、道，虚空非智缘灭，是可知相法，故言一。
　　复次，一切法可缘相，故言一。眼识及眼识相应法缘色；耳识、鼻识、舌识、身识亦如是；意识及意识相应法，亦缘眼、亦缘色、亦缘眼识，乃至缘意、缘法、缘意识。一切法可缘相，故言一。
　　复次，一切法各皆一，一复有一名为二，三一名为三，如是乃至千万，皆是一而假名为千万。
　　复次，一切法中有相，故言一；一相故，名为一。一切物，名为法；法相故，名为一。如是等无量一门，破异相，不著一，是名法忍。
　　复次，菩萨观一切法为二。何等二？二名内、外相。内、外相故，内非外相，外非内相。
　　复次，一切法有、无相故为二。空、不空，常、非常，我、非我，色、非色，可见、不可见，有对、非有对，有漏、无漏，有为、无为，心法、非心法，心数法、非心数法，心相应法、非心相应法。如是无量二门，破一不著二，是名为法忍。
　　复次，菩萨观一切法为三。何等为三？下、中、上；善、不善、无记；有、无、非有非无；见谛断、思惟断、无断；学、无学、非学非无学；报、有报、非报非有报。如是无量三门，破一不著异，是名为法忍。
　　复次，菩萨虽未得无漏道，结使未断，能信无漏圣法，及三种法印：一者、一切有为生法无常等印，二者、一切法无我印，三者、涅槃实法印。得道贤圣人，自得自知；菩萨虽未得道，能信能受，是名法忍。
　　复次，于十四难不答法中，有常、无常等，观察无碍，不失中道，是法能忍，是为法忍。如一比丘，于此十四难思惟观察，不能通达，心不能忍，持衣钵至佛所，白佛言：“佛能为我解十四难，使我意了者，当作弟子。若不能解，我当更求余道！”佛告：“痴人！汝本共我要誓，若答十四难，汝作我弟子耶？”比丘言：“不也。”佛言：“汝痴人今何以言，若不答我，不作弟子？我为老病死人说法济度；此十四难是斗诤法，于法无益，但是戏论，何用问为？若为汝答，汝心不了，至死不解，不能得脱生老病死。譬如有人身被毒箭，亲属呼医，欲为出箭涂药，便言：‘未可出箭！我先当知汝姓字、亲里、父母、年岁；次欲知箭出在何山、何木、何羽，作箭镞者为是何人，是何等铁；复欲知弓何山木，何虫角；复欲知药是何处生，是何种名。如是等事，尽了了知之，然后听汝出箭涂药。’”佛问比丘：“此人可得知此众事，然后出箭不？”比丘言：“不可得知！若待尽知，此则已死。”佛言：“汝亦如是！为邪见箭爱毒涂，已入汝心，欲拔此箭作我弟子。而不欲出箭，方欲求尽世间常无常、边无边等，求之未得，则失慧命，与畜生同死，自投黑暗！”比丘惭愧，深识佛语，即得阿罗汉道。
　　复次，菩萨欲作一切智人，应推求一切法，知其实相；于十四难中不滞不碍，知其是心重病，能出能忍，是名法忍。
　　复次，佛法甚深，清净微妙，演畅种种无量法门，能一心信受，不疑不悔，是名法忍。如佛所言：“诸法虽空，亦不断，亦不灭；诸法因缘相续生，亦非常；诸法虽无神，亦不失罪福。心一念顷，身诸法、诸根、诸慧，转灭不停，不至后念；新新生灭，亦不失无量世中因缘业。诸众、界、入中皆空无神，而众生轮转五道中受生死。”如是等种种甚深微妙法，虽未得佛道，能信受、不疑不悔，是为法忍。
　　复次，阿罗汉、辟支佛，畏恶生死，早求入涅槃；菩萨未得成佛，而欲求一切智，怜愍众生，欲了了分别知诸法实相，是中能忍，是名法忍。
　　问曰：云何观诸法得实相？
　　答曰：观知诸法无有瑕隙，不可破、不可坏。是为实相。
　　问曰：一切语，皆可答、可破、可坏，云何言不可破坏是为实相？
　　答曰：以诸法不可破故，佛法中一切言语道过，心行处灭，常不生不灭，如涅槃相。何以故？若诸法相实有，后不应无；若诸法先有今无，即是断灭。
　　复次，诸法不应是常。何以故？若常即无罪无福，无所伤杀，亦无施命，亦无修行利益，亦无缚无解，世间则是涅槃。如是等因缘故，诸法不应常。若诸法无常，则是断灭，亦无罪无福，亦无增损功业，因缘果报亦失。如是等因缘故，诸法不应无常。
　　问曰：汝言佛法中常亦不实，无常亦不实，是事不然！何以故？佛法中常亦实，无常亦实。常者，数缘尽、非数缘尽，虚空，不生、不住、不灭故，是常相；无常相者，五众生、住、灭故，无常相。汝何以言：常、无常皆不实？
　　答曰：圣人有二种语：一者、方便语，二者、直语。方便语者，为人、为因缘故。为人者，为众生说是常、是无常，如对治悉檀中说。若说无常，欲拔众生三界著乐；佛思惟以何令众生得离欲，是故说无常法。如偈说：

　　“若观无生法，于生法得离：若观无为法，于有为得离。”

　　云何生？生名因缘和合，无常，不自在，属因缘有者；有老病死相、欺诳相、破坏相，是名生；生则是有为法。如对治悉檀说：常、无常，非实相，二俱过故。若诸法非有常、非无常，是为愚痴论。所以者何？若非有则破无，若非无则破有，若破此二事，更有何法可说？
　　问曰：佛法常空相中，非有、非无；空以除有，空空遮无，是为非有、非无，何以言愚痴论？
　　答曰：佛法实相，不受不著。汝非有、非无受著故，是痴论。若言非有、非无，则可说、可破，是心生处，是斗诤处。佛法则不然，虽因缘故说非有非无，不生著；不生著则不可坏、不可破。诸法若有边，若无边，若有无边，若非有无边；若死后有去，若死后无去，若死后有去无去，若死后非有去非无去；是身是神，身异神异，亦如是，皆不实。于六十二见中观诸法，亦皆不实。如是一切除却，信佛法清净不坏相，心不悔不转，是名法忍。
　　复次，有、无二边，观诸法生时、住时，则为有见相；观诸法老时、坏时，则为无见相；三界众生，多著此二见相。是二种法，虚诳不实。有相则不应无。何以故？今无先有，则堕断中，若断是则不然。
　　复次，一切诸法，名字和合故，谓之为有；以是故，名字和合所生法不可得。
　　问曰：名字所生法，虽不可得，则有名字和合！
　　答曰：若无法，名字为谁而和合？是则无名字。
　　复次，若诸法实有，不应以心识故知有；若以心识故有，是则非有。如地坚相，以身根、身识知故有，若无身根、身识知，则无坚相。
　　问曰：身根，身识，若知、若不知，而地常是坚相？
　　答曰：若先自知有坚相，若从他闻则知有坚相；若先不知、不闻，则无坚相。
　　复次，地若常是坚相，不应舍其相，如凝酥、蜡蜜、树胶，融则舍其坚相，堕湿相中；金、银、铜、铁等亦尔。如水为湿相，寒则转为坚相。如是等种种，悉皆舍相。
　　复次，诸论议师辈，有能令无，无能令有；诸贤圣人、坐禅人，能令地作水，水作地，如是等诸法皆可转。如十一切入中说。
　　复次，是有见，为贪欲、瞋恚、愚痴、结缚、斗诤故生；若有生此欲、恚等处，是非佛法。何以故？佛法相善净故，以是故非实。
　　复次，一切有法二种：色法、无色法。色法分析乃至微尘，散灭无余，如檀波罗蜜品破施物中说。无色法五情所不知故，意情生、住、灭时观故，知心有分，有分故无常，无常故空，空故非有。弹指顷有六十时，一一时中，心有生、灭；相续生故，知是贪心，是瞋心，是痴心，是信心，清净智慧禅定心。行者观心生、灭，如流水、灯焰，此名入空智门。何以故？若一时生，余时中灭者，此心应常。何以故？此极少时中无灭故；若一时中无灭者，应终始无灭。
　　复次，佛说有为法，皆有三相。若极少时中生而无灭者，是为非有为法。若极少时中心生、住、灭者，何以但先生而后灭，不先灭而后生？
　　复次，若先有心后有生，则心不待生。何以故？先以有心故。若先有生，则生无所生。又生、灭性相违，生则不应有灭，灭时不应有生。以是故，一时不可得，异亦不可得，是即无生。若无生，则无住、灭。若无生、住、灭，则无心数法。无心数法，则无心不相应诸行；色、无色法无故，无为法亦无。何以故？因有为故有无为；若无有为，则亦无无为。
　　复次，见作法无常故，知不作法常。若然者，今见作法是有法，不作法应是无法。以是故，常法不可得。
　　复次，外道及佛弟子，说常法法有同、有异：同者，虚空、涅槃；外道言有神、时、方、微尘、冥初，如是等名为异。有佛弟子说；“非数缘灭常。”又言：“因缘法常，因缘生法无常。”摩诃衍中常法，法性、如、真际，如是种种，名为常法；虚空、涅槃，如先赞菩萨品中说。神及时、方、微尘，亦如上说。以是故，不应言诸法有。若诸法无者，有二种：一者、常无，二者、断灭故无。若先有今无，若今有后无，是则断灭。若然者，则无因缘；无因缘者，应一物中出一切物，亦应一物中都无所出。后世中亦如是，若断罪、福因缘，则不应有贫富、贵贱之异，及堕恶道、畜生中。若言常无，则无苦、集、尽、道。若无四谛，则无法宝，则无八贤圣道；若无法宝、僧宝，则无佛宝。若如是者，则破三宝。
　　复次，若一切法实空者，则无罪福，亦无父母，亦无世间礼法，亦无善无恶。然则善、恶同门，是、非一贯，一切物尽无，如梦中所见。若言实无，有如是失，此言谁当信者？若言颠倒故见有者，当见一人时，何以不见二三？以其实无而颠倒见故。若不堕此有、无见，得中道实相。云何知实？如过去恒河沙等诸佛菩萨所知所说，未来恒河沙等诸佛菩萨所知所说，现在恒河沙等诸佛菩萨所知所说。信心大故，不疑不悔；信力大故，能持能受。是名法忍。
　　复次，禅定力故，心柔软清净，闻诸法实相，应心与会，信著深入，无疑、无悔。所以者何？疑悔是欲界系法，粗恶故不入柔软心中，是名法忍。
　　复次，智慧力故，于一切诸法中种种观，无有一法可得者。是法能忍能受，不疑不悔，是名法忍。
　　复次，菩萨思惟：“凡夫人以无明毒故，于一切诸法中作转相：非常作常想，苦作乐想，无我有我想，空谓有实，非有为有，有为非有；如是等种种法中作转相。得圣实智慧，破无明毒，知诸法实相，得无常、苦、空、无我智慧，弃舍不著，是法能忍，是名法忍。”
　　复次，观一切诸法，从本已来常空，今世亦空，是法能信能受，是为法忍。
　　问曰：若从本已来常空，今世亦空，是为恶邪，云何言法忍？
　　答曰：若观诸法毕竟空，取相心著，是为恶邪见；若观空不著，不生邪见，是为法忍。如偈说：

　　“诸法性常空，心亦不著空；如是法能忍，是佛道初相。”

　　如是等种种入智慧门，观诸法实相，心不退不悔，不随诸观；亦无所忧，能得自利利他，是名法忍。是法忍有三种行清净：不见忍辱法，不见己身，不见骂辱人。不戏诸法，是时名清净法忍。以是事故，说菩萨住般若波罗蜜中，能具足羼提波罗蜜，不动不退故。云何名不动不退？瞋恚不生，不出恶言，身不加恶，心无所疑。菩萨知般若波罗蜜实相，不见诸法，心无所著故；若人来骂，若加楚毒杀害，一切能忍。以是故说住般若波罗蜜中，能具足羼提波罗蜜。
释初品中毗梨耶波罗蜜
　　【经】“身心精进不懈怠故，应具足毗梨耶波罗蜜。”　　
　　【论】问曰：如精进是一切善法本，应最在初，今何以故第四？
　　答曰：布施、持戒、忍辱，世间常有。如客主之义，法应供给，乃至畜生亦知布施；或有人种种因缘故能布施，若为今世，若为后世，若为道故布施，不须精进。如持戒者，见为恶之人，王法治罪，便自畏惧，不敢为非；或有性善，不作诸恶；有人闻今世作恶，后世受罪，而以怖畏，故能持戒；有人闻持戒因缘故，得离生老病死，是中心生口言：“我从今日，不复杀生。”如是等即是戒，岂须精进波罗蜜而能行耶？如忍辱中，若骂、若打、若杀，或畏故不报；或少力，或畏罪，或修善人法，或为求道故，默然不报；皆不必须精进波罗蜜乃能忍也。今欲得知诸法实相，行般若波罗蜜故，修行禅定；禅定是实智慧之门，是中应勤修精进，一心行禅。
　　复次，布施、持戒、忍辱，是大福德，安隐快乐，有好名誉，所欲者得；既得知此福利之味，今欲增进，更得妙胜禅定、智慧。譬如穿井已见湿泥，转加增进，必望得水；又如钻火，已得见烟，倍复力励，必望得火。欲成佛道，凡有二门：一者、福德，二者、智慧。行施、戒、忍，是为福德门；知一切诸法实相，摩诃般若波罗蜜，是为智慧门。菩萨入福德门，除一切罪，所愿皆得；若不得愿者，以罪垢遮故。入智慧门，则不厌生死，不乐涅槃，二事一故。今欲出生摩诃般若波罗蜜，般若波罗蜜要因禅定门，禅定门必须大精进力。何以故？欲界乱心，不能得见诸法实相。譬如风中燃灯，不能照物；灯在密室，明必能照。是禅定、智慧，不可以福愿求，亦非粗观能得，要须身心精勤，急著不懈，尔乃成办。如佛所说：“血、肉、脂、髓，皆使竭尽，但令皮、骨、筋在，不舍精进，如是乃能得禅定、智慧。得是二事，则众事皆办。”以是故，精进第四，名为禅定，实智慧之根。上三中虽有精进，少故不说。
　　问曰：有人言：“但行布施、持戒、忍辱故，得大福德；福德力故，所愿皆得，禅定、智慧自然而至，复何用精进波罗蜜？”
　　答曰：佛道甚深难得，虽有布施、持戒、忍辱力，要须精进，得甚深禅定、实智慧，及无量诸佛法。若不行精进，则不生禅定；禅定不生，则不得生梵天王处，何况欲求佛道？
　　复次，有人如民大居士等，欲得无量宝物，则应意皆得。如顶生王王四天下，天雨七宝及所须之物，释提婆那民分座与坐，虽有是福，然不能得道。如罗频珠比丘，虽得阿罗汉道，乞食七日不得，空钵而还；后以禅定火，自烧其身而般涅槃。以是故知，非但福德力故得道；欲成佛道，要须勤大精进。
　　问曰：菩萨观精进，有何利益而勤修不懈？
　　答曰：一切今世、后世，道德利益，皆由精进得。
　　复次，若人欲自度身，尚当勤急精进，何况菩萨誓愿欲度一切！如赞精进偈中说：

　　“人有不惜身，智慧心决定，如法行精进，所求事无难！
　　如农夫勤修，所收必丰实；亦如涉远路，勤行必能达。
　　若得生天上，及得涅槃乐，如是之因缘，皆由精进力。
　　非天非无因，自作故自得，谁有智慧人，而不自勉励？
　　三界火炽然，譬如大火焰，有智决断人，乃能得免离！
　　以是故佛告：阿难正精进，如是不懈怠，直至于佛道。
　　勉强而勤修，穿地能通泉；精进亦如是，无求而不得。
　　能如行道法，精进不懈者，无量果必得，此报终不失！”

　　复次，精进法，是一切诸善之根本，能出生一切诸道法，乃至阿耨多罗三藐三菩提，何况小利！如毗尼中说：一切诸善法，乃至阿耨多罗三藐三菩提，皆从精进不放逸生。
　　复次，精进能动发先世福德，如雨润种，能令必生；此亦如是，虽有先世福德因缘，若无精进则不能生；乃至今世利，尚不能得，何况佛道？
　　复次，诸大菩萨荷负众生，受一切苦，乃至阿鼻泥犁中苦，心亦不懈，是为精进。
　　复次，一切众事，若无精进，则不能成。譬如下药，以巴豆为主，若除巴豆，则无下力。如是意止、神足、根、力、觉、道，必待精进，若无精进，则众事不办。如戒唯在八道，不在余处；信在根、力，余处则无。如精进者，无处不有；既总众法而别自有门。譬如无明使，遍在一切诸使中，而别有不共无明。
　　问曰：菩萨欲得一切佛法，欲度一切众生，欲灭一切烦恼，皆得如意，云何增益精进而能得佛？譬如小火不能烧大林，火势增益，能烧一切。
　　答曰：菩萨从初发心，作誓愿，当令一切众生得欢乐，常为一切，不自惜身；若惜身者，于诸善法不能成办，以是故增益精进。
　　复次，菩萨种种因缘，呵懈怠心，令乐著精进。懈怠黑云，覆诸明慧，吞灭功德，增长不善；懈怠之人，初虽小乐，后则大苦。譬如毒食，初虽香美，久则杀人。懈怠之心，烧诸功德，譬如大火烧诸林野。懈怠之人失诸功德，譬如被贼，无复遗余。如偈说：

　　“应得而不得，已得而复失，既自轻其身，众人亦不敬。
　　常处大暗中，无有诸威德，尊贵智慧法，此事永以失。
　　闻诸妙道法，不能以益身，如是之过失，皆由懈怠心。
　　虽闻增益法，不能得上及，如是之过罪，皆由懈怠心。
　　生业不修理，不入于道法，如是之过罪，皆由懈怠心。
　　上智所弃远，中人时复近，下愚为之没，如猪乐在溷。
　　若为世中人，三事皆废失，欲乐及财利，福德亦复没。
　　若为出家人，则不得二事，生天及涅槃，名誉二俱失。
　　如是诸废失，欲知其所由，一切诸贼中，无过懈怠贼！
　　以是众罪故，懒心不应作，马井二比丘，懈怠坠恶道；
　　虽见佛闻法，犹亦不自免！”

　　如是等种种观懈怠之罪，精进增长。
　　复次，观精进之益，今世、后世，佛道、涅槃之利，皆由精进。
　　复次，菩萨知一切诸法，皆空无所有，而不证涅槃；怜愍众生，集诸善法，是精进波罗蜜力。
　　复次，菩萨一人独无等侣，以精进福德力故，能破魔军及结使贼，得成佛道。既得佛道，于一切诸法，一相无相，其实皆空；而为众生说诸法种种名字、种种方便，度脱众生生老病死苦。将灭度时，以法身与弥勒菩萨、摩诃迦叶、阿难等；然后入金刚三昧，自碎身骨，令如芥子，以度众生而不舍精进力。
　　复次，如阿难为诸比丘，说七觉意，至精进觉意。佛问阿难：“汝说精进觉意耶？”阿难言：“说精进觉意。”如是三问、三答。佛即从座起，告阿难：“人能爱乐修行精进，无事不得；得至佛道，终不虚也。”如是种种因缘，观精进利而得增益。如是精进，佛有时说为欲，或时说精进，有时说不放逸。譬如人欲远行，初欲去时，是名为欲；发行不住，是为精进；能自劝励，不令行事稽留，是为不放逸。以是故，知欲生精进，精进生故不放逸，不放逸故能生诸法，乃至得成佛道。
　　复次，菩萨欲脱生老病死，欲度脱众生，常应精进一心不放逸。如人擎油钵行大众中，现前一心不放逸故，大得名利。又如偏阁险道，若悬绳，若乘山崖；此诸恶道，以一心不放逸故，身得安隐，今世大得名利。求道精进，亦复如是；若一心不放逸，所愿皆得。
　　复次，譬如水流，能决大石；不放逸心，亦复如是，专修方便，常行不废，能破烦恼诸结使山。
　　复次，菩萨有三种思惟：“若我不作，不得果报。若我不自作，不从他来。若我作者，终不失。”如是思惟，当必精进，为佛道故，勤修专精而不放逸。如一小阿兰若，独在林中坐禅而生懈怠。林中有神是佛弟子，入一死尸骨中，歌舞而来，说此偈言：

　　“林中小比丘，何以生懈废？昼来若不畏，夜复如是来！”

　　是比丘惊怖起坐，内自思惟，中夜复睡。是神复现十头，口中出火，牙爪如剑，眼赤如焰。顾语将从，捉此懈怠比丘：“此处不应懈怠，何以故尔！”时比丘大怖，即起思惟，专精念法，得阿罗汉道。是名自强精进不放逸力，能得道果。
　　复次，是精进不自惜身而惜果报；于身四仪，坐、卧、行、立，常勤精进，宁自失身，不废道业。譬如失火，以瓶水救之，唯存灭火而不惜瓶。如仙人师教弟子说偈言：

　　“决定心悦豫，如获大果报，如愿事得时，乃知此最妙！”

　　如是种种因缘，观精进之利，能令精进增益。
　　复次，菩萨修诸苦行，若有人来求索头目髓脑，尽能与之。而自念言：“我有忍辱、精进、智慧方便之力，受之尚苦，何况愚騃三塗众生！我当为此众生故，勤修精进，早成佛道而度脱之。”
大智度论卷第十六释初品中毗梨耶波罗蜜之余
　　问曰：云何名精进相？
　　答曰：于事必能，起发无难，志意坚强，心无疲倦，所作究竟，如是等名精进相。
　　复次，如佛所说精进相者，身心不息故。譬如释迦文尼佛，先世曾作贾客主，将诸贾人入险难处。是中有罗刹鬼，以手遮之言：“汝住莫动，不听汝去！”贾客主即以右拳击之，拳即著鬼，挽不可离；复次左拳击之，亦不可离；以右足蹴之，足复黏著；复以左足蹴之，亦复如是；以头冲之，头即复著。鬼问言：“汝今如是，欲作何等？心休息未？”答言：“虽复五事被系，我心终不为汝伏也。当以精进力与汝相击，要不懈退！”鬼时欢喜，心念此人胆力极大，即语人言：“汝精进力大，必不休息，放汝令去！”行者如是，于善法中，初夜、中夜、后夜，诵经、坐禅，求诸法实相，不为诸结使所覆，身心不懈，是名精进相。是精进，名心数法，勤行不住相；随心行，共心生：或有觉有观，或无觉有观，或无觉无观，如阿毗昙法广说。于一切善法中，勤修不懈，是名精进相。于五根中，名精进根；根增长，名精进力；心能开悟，名精进觉；能到佛道涅槃城，是名正精进。四念处中，能勤系心，是精进分；四正勤，是精进门；四如意足中，欲精进是精进；六波罗蜜中，名精进波罗蜜。
　　问曰：汝先赞精进，今说精进相，是名何精进？
　　答曰：是一切善法中精进相。
　　问曰：今说摩诃般若波罗蜜论议中，应说精进波罗蜜，何以说一切善法中精进？
　　答曰：初发心菩萨，于一切善法中精进，渐渐次第得精进波罗蜜。
　　问曰：一切善法中精进多，今说精进波罗蜜，已入一切善法精进中。
　　答曰：为佛道精进，名为波罗蜜；诸余善法中精进，但名精进，不名波罗蜜。
　　问曰：一切善法中勤，何以不名精进波罗蜜，而独名菩萨精进为波罗蜜？
　　答曰：波罗蜜，名到彼岸。世间人及声闻、辟支佛，不能具足行精进，是故不名为波罗蜜。
　　复次，是人无大慈大悲，弃舍众生，不求十力、四无所畏、十八不共法、一切智及无碍解脱、无量身、无量光明、无量音声、无量持戒禅定智慧等诸善法。以是故，是人精进不名波罗蜜。
　　复次，菩萨精进，不休不息，一心求佛道。如是行者，名为精进波罗蜜。如好施菩萨求如意珠，抒大海水，正使筋骨枯尽，终不懈废；得如意珠，以给众生，济其身苦。菩萨如是难为能为，是为菩萨精进波罗蜜。
　　复次，菩萨以精进力为首，行五波罗蜜，是时名为菩萨精进波罗蜜。譬如众药和合，能治重病；菩萨精进亦如是。但行精进，不能行五波罗蜜，是不名菩萨精进波罗蜜。
　　复次，菩萨精进，不为财利、富贵、力势，亦不为身，不为生天、转轮圣王、梵、释、天王，亦不自为以求涅槃，但为佛道，利益众生。如是相，名为菩萨精进波罗蜜。
　　复次，菩萨精进，修行一切善法，大悲为首。如慈父母，唯有一子而得重病，一心求药，救疗其疾；菩萨精进，以慈为首，亦复如是，救疗一切，心无暂舍。
　　复次，菩萨精进，以实相智慧为首，行六波罗蜜，是名菩萨精进波罗蜜。
　　问曰：诸法实相无为无作，精进有为有作相，云何以实相为首？
　　答曰：虽知诸法实相无为无作；以本愿大悲欲度众生故，于无作中，以精进力度脱一切。复次，若诸法实相，无为无作如涅槃相，无一无二；汝云何言实相与精进相异耶？汝即不解诸法相。
　　复次，菩萨得神通力，以天眼见三界五道众生，以失乐为苦。无色界天，乐定心著不觉，命尽堕在欲界中，受禽兽形。色界诸天，亦复如是，从清净处堕，还受淫欲在不净中。欲界六天，乐著五欲，还堕地狱，受诸苦痛。见人道中，以十善福贸得人身，人身多苦少乐，寿尽多堕恶趣中。见诸畜生，受诸苦恼，鞭杖驱驰，负重涉远，项领穿坏，热铁烧烙；此人宿行因缘，以系缚众生，鞭杖苦恼，如是等种种因缘故，受象、马、牛、羊、獐鹿畜兽之形。淫欲情重，无明偏多，受鹅、鸭、孔雀、鸳鸯、鸠、鸽、鸡鹜、鹦鹉百舌之属，受此众鸟种类百千，淫行罪故，身生毛羽，隔诸细滑，觜距粗硬，不别触味。瞋恚偏多，受毒蛇、蝮蝎、蚑蜂、百足含毒之虫。愚痴多故，受蚓蛾、蜣螂、蚁蝼、鸺鹠、角鵄之属，诸騃虫鸟。憍慢瞋多故，受师子、虎、豹诸猛兽身。邪慢缘故，受生驴、猪、骆驼之中。悭贪、嫉妒、轻躁、短促故，受猕猴、[犭+哥]玃、熊罴之形。邪贪、憎嫉业因缘故，受猫狸、土虎诸兽之身。无愧无惭、饕餮因缘故，受乌鹊、鵄鹫诸鸟之形。轻慢善人故，受鸡、狗、野干等身。大作布施，瞋恚曲心，以此因缘故，受诸龙身。大修布施，心高陵虐，苦恼众生，受金翅鸟形。如是等种种结使业因缘故，受诸畜生禽兽之苦。
　　菩萨得天眼，观众生轮转五道，回旋其中：天中死，人中生；人中死，天中生；天中死，生地狱中；地狱中死，生天上；天上死，生饿鬼中；饿鬼中死，还生天上；天上死，生畜生中；畜生中死，生天上；天上死，还生天上；地狱、饿鬼、畜生亦如是。欲界中死，色界中生；色界中死，欲界中生；欲界中死，无色界中生；无色界中死，欲界中生；欲界中死，欲界中生；色界、无色界亦如是。活地狱中死，黑绳地狱中生；黑绳地狱中死，活地狱中生；活地狱中死，还生活地狱中；合会地狱乃至阿鼻地狱，亦如是。炭坑地狱中死，沸屎地狱中生；沸屎地狱中死，炭坑地狱中生；炭坑地狱中死，还生炭坑地狱中；烧林地狱乃至摩诃波头摩地狱，亦如是展转生其中。卵生中死，胎生中生；胎生中死，卵生中生；卵生中死，还生卵生中；胎生、湿生、化生，亦如是。阎浮提中死，弗婆提中生；弗婆提中死，阎浮提中生；阎浮提中死，还生阎浮提中；瞿陀尼、郁怛罗越，亦如是。四天处死，忉利天中生；忉利天中死，四天处生；四天处死，还生四天处；忉利天乃至他化自在天，亦如是。梵众天中死，梵辅天中生；梵辅天中死，梵众天中生；梵众天中死，还生梵众天中；梵辅天、少光、无量光、光音，少净、无量净、遍净，阿那跋罗伽、得生、大果；虚空处、识处、无所有处、非有想非无想处，亦如是。非有想非无想天中死，阿鼻地狱中生，如是展转生五道中。
　　菩萨见是已，生大悲心：“我于众生为无所益，虽与世乐，乐极则苦；当以佛道涅槃常乐，益于一切。云何而益？当勤大精进，乃得实智慧，得实智慧知诸法实相，以余波罗蜜助成，以益众生。”是为菩萨精进波罗蜜。见饿鬼中饥渴故，两眼陷，毛发长，东西驰走。若欲趣水，护水诸鬼，以铁杖逆打；设无守鬼，水自然竭；或时天雨，雨化为炭。或有饿鬼常被火烧，如劫尽时，诸山火出。或有饿鬼羸瘦狂走，毛发髼乱，以覆其身。或有饿鬼常食屎尿、涕唾、呕吐、荡涤余汁，或时至厕溷边立，伺求不净。或有饿鬼常求产妇藏血饮之，形如烧树，咽如针孔；若与其水，千岁不足。或有饿鬼自破其头，以手取脑而舐。或有饿鬼形如黑山，铁锁锁颈，叩头求哀，归命狱卒。或有饿鬼先世恶口，好以粗语加被众生，众生憎恶，见之如仇，以此罪故，堕饿鬼中。如是等种种罪故，堕饿鬼趣中，受无量苦痛。
　　见八大地狱，苦毒万端。活大地狱中诸受罪人，各各共斗，恶心瞋争，手捉利刀，互相割剥，以矟相刺，铁叉相叉，铁棒相棒，铁杖相捶，铁串相贯，而以利刀互相切脍，又以铁爪而相诶裂，各把身血而相涂漫。痛毒逼切，闷无所觉；宿业因缘，冷风来吹，狱卒唤之：“咄！诸罪人还活。”以是故名活地狱。即时平复，复受苦毒。此中众生，以宿行因缘，好杀物命牛羊禽兽，为田业、舍宅、奴婢、妻子、国土、钱财故，而相杀害。如是等种种杀业报故，受此剧罪。见黑绳大地狱中罪人，为恶罗刹、狱卒、鬼匠，常以黑热铁绳，拼度罪人。以狱中铁斧，教人斫之：长者令短，短者令长；方者使圆，圆者使方。斩截四支，却其耳鼻，落其手足。以大铁锯，解析剸截，破其肉分，脔脔称之。此人宿行因缘，谗贼忠良，妄语、恶口、两舌、绮语，枉杀无辜，或作奸吏，酷暴侵害。如是等种种恶口谗贼故，故受此罪。见合会大地狱中，恶罗刹、狱卒作种种形：牛、马、猪、羊、獐鹿、狐、狗、虎、狼、师子、六驳、大象、雕鹫、鹑鸟，作此种种诸鸟兽头而来，吞啖咬啮，[齿+查]掣罪人。两山相合，大热铁轮轹诸罪人，令身破碎；热铁臼中捣之令碎，如笮蒲萄，亦如压油；譬如蹂场，聚肉成[艹/积]，积头如山，血流成池，雕、鹫、虎、狼各来争掣。此人宿业因缘，多杀牛、马、猪、羊、獐鹿、狐、兔、虎、狼、师子、六[马+交]、大象、众鸟，多相残贼如是等种种鸟兽故，还受此众鸟兽头来害罪人。又以力势相陵，枉押羸弱，受两山相合罪。悭贪、瞋恚、愚痴、怖畏故，断事轻重，不以正理，或破正道，转易正法，受热铁轮轹，热铁臼捣。第四、第五，名叫唤、大叫唤。此大地狱，其中罪人，罗刹、狱卒头黄如金，眼中火出，著赭色衣，身肉坚劲，走疾如风，手足长大，口出恶声，捉三股叉，箭堕如雨，刺射罪人；罪人狂怖，叩头求哀，大将军小见放舍，小见怜愍；即时将入热铁地狱，纵广百由旬，驱打驰走，足皆焦燃，脂髓流出，如笮苏油。铁棒棒头，头破脑出，如破酪瓶。斫刺割剥，身体糜烂。而复将入铁阁，屋闲黑烟来熏，互相推压，更相怨毒，皆言：“何以压我？”才欲求出，其门已闭；大声号呼，音常不绝。此人宿行因缘，皆由斗称欺诳，非法断事，受寄不还，侵陵下劣，恼诸穷贫，令其号哭；破他城郭，坏人聚落，伤害劫剥，室家怨毒，举城叫呼；有时谲诈欺诳，诱之令出而复害之。如是等种种因缘故，受如此罪。大叫唤地狱中人，皆坐熏杀穴居之类，幽闭囹圄，或闇烟窟中而熏杀之；或投井中，劫夺他财。如是等种种因缘，受大叫唤地狱罪。第六、第七，热、大热地狱中，有二大铜镬；一名难陀，二名跋难陀。咸沸水满中，罗刹鬼狱卒以罪人投中，如厨士烹肉；人在镬中，脚上头下，譬如煮豆熟烂，骨节解散，皮肉相离；知其已烂，以叉叉出，行业因缘，冷风吹活。复投炭坑，或著沸灰中，譬如鱼出于水而著热沙中，又以脓血而自煎熬。从炭坑中出，投之炎床，强驱令坐，眼、耳、鼻、口及诸毛孔，一切火出。此人宿世恼乱父母、师长、沙门、婆罗门，于诸好人福田中恼令心热。以此罪故，受热地狱罪。或有宿世煮生茧，或生燂猪羊，或以木贯人而生炙之；或焚烧山野，及诸聚落、佛图、精舍等，或推众生著火坑中。如是等种种因缘，生此地狱中。见阿鼻地狱，纵广四千里，周回铁壁，于七地狱，其处最深。狱卒罗刹以大铁槌，槌诸罪人，如锻师打铁，从头剥皮，乃至其足；以五百钉钉磔其身，如磔牛皮，互相掣挽，应手破裂。热铁火车，以轹其身。驱入火坑，令抱炭出。热沸屎河，驱令入中；中有铁嘴毒虫，从鼻中入脚底出，从足下入口中出。竖剑道中，驱令驰走，足下破碎，如厨脍肉；利刀剑[矛+肖]，飞入身中，譬如霜树落叶，随风乱坠；罪人手、足、耳、鼻、支节，皆被斫剥割截在地，流血成池。二大恶狗：一名赊摩，二名赊婆罗。铁口猛毅，破碎人筋骨，力逾虎豹，猛如师子。有大刺林，驱逼罪人，强令上树。罪人上时，刺便下向，下时刺便上向。大身毒蛇，蝮蝎恶虫，竞来啮之。大鸟长觜，破头啖脑。入咸河中，随流上下；出则蹈热铁地，行铁刺上；或坐铁弋，弋从下入。以钳开口，灌以洋铜，吞热铁丸，入口口焦，入咽咽烂，入腹腹燃，五藏皆焦，直过堕地，但见恶色，恒闻臭气。常触粗涩，遭诸苦痛，迷闷萎顿；或狂逸搪揬，或藏窜投掷，或颠仆堕落。此人宿行，多造大恶五逆重罪，断诸善根，法言非法，非法言法，实言非实，非实言实，破因破果，憎嫉善人。以是罪故，入此地狱，受罪最剧。
　　如是等种种八大地狱，复有十六小地狱为眷属：八寒冰，八炎火，其中罪毒，不可见闻。八炎火地狱者：一名炭坑；二名沸屎；三名烧林；四名剑林；五名刀道；六名铁刺林；七名咸河；八名铜橛，是为八。八寒冰地狱者：一名頞浮陀（少多有孔）；二名尼罗浮陀（无孔）；三名呵罗罗（寒颤声也）；四名呵婆婆（亦患寒声）；五名睺睺（亦患寒声）；六名沤波罗（此地狱外壁似青莲华色）；七名波头摩（红莲华色罪人生中受苦也）；八名摩诃波头摩，是为八。若破清净戒出家法，令白衣轻贱佛道；或推众生著火坑中，或众生命未尽顷于火上炙之。如是等种种因缘，堕炭坑地狱中。大火炎炭至膝，烧罪人身。若沙门、婆罗门福田食，以不净手触，或先啖，或以不净物著中；或以热沸屎灌他身，破净命以邪命自活。如是等种种因缘，堕沸屎地狱中。沸屎深广如大海水，中有细虫，以铁为觜，破罪人头啖脑，破骨食髓。若焚烧草木，伤害诸虫，或烧林大猎，为害弥广。如是等种种因缘，堕烧林地狱中，草木火燃，以烧罪人。若执持刀剑，斗诤伤杀；若斫树压人以报宿怨；若人以忠信诚告，而密相中陷。如是等种种因缘，堕剑林地狱中。此地狱罪人入中，风吹剑叶，割截手足耳鼻，皆令堕落；是时，林中有鸟鹫、恶狗来食其肉。若以利刀刺人，若橛若锵伤人；若断截道路，发撤桥梁，破正法道，示以非法道。如是等种种因缘，堕刀道地狱中。刀道地狱中，于绝壁狭道中竖利刀，令罪人行上而过。若犯邪淫，侵他妇女，贪受乐触。如是等种种因缘，堕铁刺林地狱中。刺树高一由旬，上有大毒蛇，化作美女身，唤此罪人上来，共汝作乐；狱卒驱之令上，刺皆下向，贯刺罪人，身被刺害，入骨彻髓。既至树上，化女还复蛇身，破头入腹，处处穿穴，皆悉破烂。忽复还活，身体平复；化女复在树下唤之，狱卒以箭仰射，呼之令下，刺复仰刺；既得到地，化女身复作毒蛇，破罪人身。如是久久，从热铁刺林出，遥见河水清凉快乐，走往趣之；入中变成热沸碱水，罪人在中，须臾之顷，皮肉离散，骨立水中；狱卒罗刹以叉钩出，持著岸上。此人宿行因缘，伤杀水性鱼鳖之属，或时推人及诸众生令没水中；或投之沸汤，或投之冰水，如是等种种恶业因缘，故受此罪。若在铜橛地狱，狱卒罗刹问诸罪人：“汝何处来？”答言：“我苦闷不知来处，但患饥渴。”若言渴，是时，狱卒即驱逐罪人，令坐热铜橛上，以铁钳开口，灌以洋铜。若言饥，坐之铜橛，吞以铁丸，入口口焦，入咽咽烂，入腹焦燃，五藏烂坏，直过堕地。此人宿行因缘，劫盗他财以自供口。诸出家人，或时诈病，多求酥油、石蜜，或无戒、无禅、无有智慧，而多受人施，或恶口伤人。如是等种种宿业因缘，堕铜橛地狱。若人堕頞浮陀地狱中，其处积冰，毒风来吹，令诸罪人，皮毛裂落，筋肉断绝，骨破髓出。即复完坚，受罪如初。此人宿业因缘，寒月剥人，或劫盗冻人薪火；或作恶龙瞋毒忿恚，放大雹雨，冰冻害人；或轻贱谤毁若佛及佛弟子持戒之人，或口四业作众重罪。如是等种种因缘，堕頞浮陀地狱中。尼罗浮陀亦如是。頞浮陀少时有闲，暂得休息；尼罗浮陀无闲、无休息时。阿婆婆、呵罗罗、睺睺，此三地狱，寒风噤颤，口不能开，因其呼声而以名狱。沤波罗狱中，冻冰浃渫，有似青莲华。波头摩，状如此间赤莲华。摩呵波头摩，是中拘伽离住处。有智之人闻是惊言：“咄！以此无明恚爱法故，乃受此苦。出而复入，无穷无已！”菩萨见此，如是思惟：“此苦业因缘，皆是无明诸烦恼所作。我当精进勤修六度，集诸功德，断除众生五道中苦，兴发大哀，增益精进。”如见父母幽闭囹圄，拷掠搒笞，忧毒万端，方便求救，心不暂舍；菩萨见诸众生受五道苦，念之如父，亦复如是。
　　复次，菩萨精进，世世勤修，求诸财宝，给施众生，心无懈废。自有财物，能尽施与，心亦不懈。
　　复次，精进持戒，若大若小，一切能受，一切能持，不毁不犯；大如毛发，设有违失，即时发露，初不覆藏。
　　复次，勤修忍辱，若人刀杖打害、骂詈毁辱，及恭敬供养，一切能忍，不受不著；于深法中，其心不没，亦不疑悔。
　　复次，专精一心，修诸禅定，能住能学，得五神通及四无量心、八胜处、八背舍、十一切处，具诸功德，得四念处及诸菩萨见佛三昧。
　　复次，菩萨精进求法，不懈身心，勤力供养法师，种种恭敬供给给施，初不违失，亦不废退，不惜身命，以为法故。诵读问答，初中后夜，思惟忆念，筹量分别，求其因缘，选择同异，欲知实相；一切诸法自相、异相、总相、别相、一相、有相、无相、如实相，诸佛菩萨无量智慧，心不退不没，是名菩萨精进。如是等种种因缘，能生能办种种善法，是故名为精进波罗蜜。波罗蜜义，如先说。
　　复次，菩萨精进，名为精进波罗蜜；余人精进，不名波罗蜜。
　　问曰：云何为精进满足？
　　答曰：菩萨生身，法性身，能具功德，是为精进波罗蜜满足。满足义，如上说。身心精进，不废息故。
　　问曰：精进是心数法，经何以名身精进？
　　答曰：精进虽是心数法，从身力出，名为身精进。如受是心数法，而有五识相应受，是名身受；意识相应受，是为心受。精进亦如是，身力勤修，若手布施，口诵法言，若讲说法，如是等名为身精进。
　　复次，行布施、持戒，是为身精进；忍辱、禅定、智慧，是名心精进。
　　复次，外事勤修，是为身精进；内自专精，是为心精进。粗精进名为身，细精进名为心；为福德精进名为身，为智慧精进是为心。若菩萨初发心，乃至得无生忍，从是中间名身精进，生身未舍故；得无生忍，舍肉身得法性身，乃至成佛，是为心精进。
　　复次，菩萨初发心时，功德未足故，种三福因缘，布施、持戒、善心，渐得福报以施众生。众生未足，更广修福，发大悲心：“一切众生不足于财，多作众恶。我以少财不能满足其意；其意不满，不能勤受教诲，不受道教，不能得脱生老病死。我当作大方便，给足于财，令其充满。”便入大海，求诸异宝；登山履危，以求妙药；入深石窟，求诸异物，石汁、珍宝，以给众生。或作萨陀婆，冒涉险道，劫贼、师子、虎、狼、恶兽，为布施众生故，勤求财宝，不以为难。药草、咒术，能令铜变为金，如是种种变化，致诸财物，及四方无主物，以给众生，是为身精进。得五神通，能自变作，作诸美味，或至天上取自然食，如是等名为心精进。能集财宝以用布施，是为身精进；以是布施之德，得至佛道，是为心精进。生身菩萨行六波罗蜜，是为身精进；法性身菩萨行六波罗蜜，是为心精进（未得法身，心则随身；已得法身，则心不随身，身不累心也）。
　　复次，一切法中皆能成办，不惜身命，是为身精进；求一切禅定、智慧时，心不懈倦，是为心精进。
　　复次，身精进者，受诸勤苦，终不懈废。如说：波罗奈国梵摩达王，游猎于林中，见二鹿群。群各有主，一主有五百群鹿。一主身七宝色，是释迦文菩萨；一主是提婆达多。菩萨鹿王见人王大众，杀其部党，起大悲心，径到王前。王人竞射，飞矢如雨；王见此鹿直进趣己，无所忌惮；敕诸从人：“摄汝弓箭，无得断其来意。”鹿王既至，跪白王言：“君以嬉游逸乐小事故，群鹿一时皆受死苦。若以供膳，当自差次，日送一鹿，以供王厨。”王善其言，听如其意。于是二鹿群主，大集差次，各当一日。是提婆达多鹿群中，有一鹿怀子，次至应送，来白其主：“我身今日应当送死，而我怀子，子非次也。乞垂料理，使死者得次，生者不滥！”鹿王怒之言：“谁不惜命？次来但去，何得辞也？”鹿母思惟：“我王不仁，不以理恕，不察我辞，横见瞋怒，不足告也！”即至菩萨王所，以情具白。王问此鹿：“汝主何言？”鹿曰：“我主不仁，不见料理，而见瞋怒。大王仁及一切，故来归命。如我今日，天地虽旷，无所控告！”菩萨思惟：“此甚可愍！若我不理，枉杀其子。若非次更差，次未及之，如何可遣？惟有我当代之。”思之既定，即自送身，遣鹿母还：“我今代汝，汝勿忧也！”鹿王径到王门，众人见之，怪其自来，以事白王。王亦怪之，而命令前，问言：“诸鹿尽耶？汝何以来？”鹿王言：“大王仁及群鹿，人无犯者，但有滋茂，何有尽时？我以异部群中，有一鹿怀子，以子垂产，身当俎割，子亦并命；归告于我，我以愍之。非分更差，是亦不可；若归而不救，无异木石。是身不久，必不免死；慈救苦厄，功德无量。若人无慈，与虎狼亦何异？”王闻是言，即从座起，而说偈曰：

　　“我实是畜生，名曰人头鹿；汝虽是鹿身，名为鹿头人！
　　以理而言之，非以形为人；若能有慈惠，虽兽实是人。
　　我从今日始，不食一切肉；我以无畏施，且可安汝意！”

　　诸鹿得安，王得仁信。
　　复次，如爱法梵志，十二岁遍阎浮提求知圣法而不能得；时世无佛，佛法亦尽。有一婆罗门言：“我有圣法一偈，若实爱法，当以与汝！”答言：“实爱法！”婆罗门言：“若实爱法，当以汝皮为纸，以身骨为笔，以血书之，当以与汝！”即如其言，破骨、剥皮，以血写偈：

　　“如法应修行，非法不应受；今世及后世，行法者安隐！”

　　复次，昔野火烧林，林中有一雉，勤身自力，飞入水中，渍其毛羽，来灭大火；火大水少，往来疲乏，不以为苦。是时，天帝释来问之言：“汝作何等？”答言：“我救此林，愍众生故！此林荫育处广，清凉快乐，我诸种类，及诸宗亲，并诸众生，皆依仰此。我有身力，云何懈怠而不救之？”天帝问言：“汝乃精勤，当至几时？”雉言：“以死为期！”天帝言：“汝心虽尔，谁证知者？”即自立誓：“我心至诚，信不虚者，火即当灭！”是时，净居天知菩萨宏誓，即为灭火。自古及今，唯有此林，常独蔚茂，不为火烧。如是等种种宿世所行，难为能为，不惜身命，国财、妻子、象、马、七珍、头目髓脑，勤施不倦。如说菩萨为诸众生，一日之中千死千生，如檀、尸、忍、禅、般若波罗蜜中所行如是。菩萨本生经中种种因缘相，是为身精进。于诸善法修行信乐，不生疑悔而不懈怠，从一切贤圣，下至凡夫，求法无厌，如海吞流，是为菩萨心精进。
　　问曰：心无厌足，是事不然！所以者何？若所求事办，所愿已成，是则应足。若理不可求，事不可办，亦应舍废，云何恒无厌足？如人穿井求泉，用功转多，转无水相，则应止息；亦如行道，已到所在，不应复行，云何恒无厌足？
　　答曰：菩萨精进，不可以世间譬喻为比。如穿井力少，则不能得水，非无水也；若此处无水，余处必有。如有所至，必求至佛；至佛无厌，诲人不倦，故言无厌。
　　复次，菩萨精进，志愿宏旷，誓度一切众生无尽，是故精进亦不可尽。汝言事办应止，是事不然！虽得至佛，众生未尽，不应休息。譬如火相若不灭，终无不烧；菩萨精进亦复如是，未入灭度，终不休息。以是故，十八不共法中，欲及精进，二事常修。
　　复次，菩萨不住法住般若波罗蜜中，不废精进，是菩萨精进，非佛精进。
　　复次，菩萨未得菩萨道，生死身以好事施众生，众生反更以不善事加之。或有众生，菩萨赞美反更毁辱，菩萨恭敬而反轻慢，菩萨慈念反求其过，谋欲中伤；此众生等，无有力势，来恼菩萨。菩萨于此众生，发宏誓愿：“我得佛道，要当度此恶中之恶诸众生辈！”于此恶中，其心不懈，生大悲心；譬如慈母怜其子病，忧念不舍。如是相，是为菩萨精进。
　　复次，行布施波罗蜜时，十方种种乞儿来欲求索，不应索者皆来索之，及索所重难舍之物，语菩萨言：“与我两眼，与我头脑、骨髓、爱重妻子，及诸贵价珍宝。”如是等难舍之物，乞者强索，其心不动，悭瞋不起，见疑心不生，一心为佛道故布施；譬如须弥山，四方风吹所不能动。如是种种相，是名精进波罗蜜。
　　复次，菩萨精进，遍行五波罗蜜，是为精进波罗蜜，
　　问曰：若行戒波罗蜜时，若有人来乞三衣钵盂，若与之则毁戒。何以故？佛不听故。若不与，则破檀波罗蜜，精进云何遍行五事？
　　答曰：若新行菩萨，则不能一世一时遍行五波罗蜜。如菩萨行檀波罗蜜时，见饿虎饥急，欲食其子；菩萨是时兴大悲心，即以身施。菩萨父母以失子故，忧愁懊恼，两目失明；虎杀菩萨，亦应得罪。而不筹量父母忧苦，虎得杀罪；但欲满檀，自得福德。又如持戒比丘随事轻重，摈诸犯法，被摈之人，愁苦懊恼；但欲持戒，不愍其苦。或时行世俗般若，息慈悲心。如释迦文尼菩萨，宿世为大国王太子。父王有梵志师，诈以不食五榖，众人敬信，以为奇特。太子思惟：“人有四体，必资五榖，而此人不食，必是曲取人心，非真法也！”父母告子：“此人精进不食，是世希有，汝何愚甚而不敬之？”太子答言：“愿小留意此人，不久证验自出！”是时，太子求其住处，至林树间，问林中牧牛人：“此人何所食啖？”牧牛者答言：“此人夜中，少多服酥以自全命。”太子知已还宫，欲出其证验，即以种种诸下药草，熏青莲华。清旦梵志入宫，坐王边，太子手执此华来供养之，拜已授与。梵志欢喜自念：“王及夫人，内外大小，皆服事我，唯太子不见敬信。今日以好华供养，甚善无量！”得此好华，敬所来处，举以向鼻嗅之。华中药气入腹，须臾腹内药作，欲求下处。太子言：“梵志不食，何缘向厕？”急捉之，须臾便吐王边，吐中纯酥。证验现已，王与夫人乃知其诈。太子言：“此人真贼！求名故以诳一国。”如是行世俗般若，但求满智，寝怜愍心，不畏人瞋。或时菩萨行出世间般若，于持戒、布施心不染著。何以故？施者、受者、所施财物，于罪不罪，于瞋不瞋，于进于怠，摄心散心，不可得故。
　　复次，菩萨行精进波罗蜜，于一切诸法，不生不灭，非常非无常，非苦非乐，非空非实，非我非无我，非一非异，非有非无；尽知一切诸法，因缘和合，但有名字，实相不可得。菩萨作如是观，知一切有为，皆是虚诳，心息无为，欲灭其心，唯以寂灭为安隐。尔时，念本愿怜愍众生故，还行菩萨法，集诸功德。菩萨自念：“我虽知诸法虚诳，众生不知是事，于五道中受诸苦痛，我今当具足行六波罗蜜。”菩萨得生报神通，亦得佛道三十二相、八十种好、一切智慧、大慈大悲、无碍解脱、十力、四无所畏、十八不共法、三达等无量诸佛法。得是法时，一切众生皆得信净，皆能受行爱乐佛法，能办是事，皆是精进波罗蜜力，是为精进波罗蜜。如佛所说：“菩萨精进，不见身，不见心；身无所作，心无所念，身心一等而无分别。所求佛道以度众生，不见众生为此岸，佛道为彼岸，一切身心所作放舍；如梦所为，觉无所作。”是名寂灭诸精进故，名为波罗蜜。所以者何？知一切精进，皆是邪伪故。以一切作法，皆是虚妄不实，如梦如幻；诸法平等，是为真实。平等法中，不应有所求索，是故知一切精进皆是虚妄。虽知精进虚妄，而常成就不退，是名菩萨真实精进。如佛言：“我于无量劫中，头目髓脑以施众生，令其愿满。持戒、忍辱、禅定时，在山林中，身体干枯；或持斋节食，或绝诸色味，或忍詈辱、刀杖之患，是故身体焦枯。又常坐禅，曝露勤苦以求智慧；诵读、思惟、问难、讲说一切诸法；以智分别好恶粗细，虚实多少。供养无量诸佛，殷勤精进求此功德，欲具足五波罗蜜。我是时未有所得，不得檀、尸、羼、精进、禅、智慧波罗蜜；见燃灯佛，以五华散佛，布发泥中，得无生法忍，即时六波罗蜜满，于空中立，赞燃灯佛，见十方无量诸佛，是时得实精进。”身精进平等故得心平等，心平等故得一切诸法平等。如是种种因缘相，名为精进波罗蜜。
大智度论卷第十七释初品中禅波罗蜜
　　【经】“不乱不味故，应具足禅波罗蜜。”　　
　　【论】问曰：菩萨法以度一切众生为事，何以故闲坐林泽，静默山闲，独善其身，弃舍众生？
　　答曰：菩萨身虽远离众生，心常不舍，静处求定，获得实智慧以度一切。譬如服药将身，权息众务，气力平健，则修业如故。菩萨宴寂亦复如是，以禅定力服智慧药，得神通力，还在众生。或在父母妻子，或师徒宗长，或天或人，下至畜生，种种语言，方便开导。
　　复次，菩萨行布施、持戒、忍辱，三事名为福德门。于无量世中作天王、释提桓因、转轮圣王、阎浮提王，常施众生七宝衣服、五情所欲，今世后世皆令具足。如经中说，转轮圣王以十善教民，后世皆生天上；世世利益众生，令得快乐。此乐无常，还复受苦；菩萨因此发大悲心，欲以常乐涅槃利益众生。此常乐涅槃从实智慧生，实智慧从一心禅定生。譬如燃灯，灯虽能然，在大风中不能为用；若置之密室，其用乃全。散心中智慧亦如是，若无禅定静室，虽有智慧，其用不全，得禅定则实智慧生。以是故，菩萨虽离众生，远在静处，求得禅定。以禅定清净故，智慧亦净；譬如油炷净故，其明亦净。以是故，欲得净智慧者，行此禅定。
　　复次，若求世间近事，不能专心，则事业不成，何况甚深佛道而不用禅定？禅定名摄诸乱心；乱心轻飘，甚于鸿毛；驰散不停，驶过疾风；不可制止，剧于猕猴；暂现转灭，甚于掣电。心相如是不可禁止，若欲制之，非禅不定。如偈说：

　　“禅为守智藏，功德之福田；禅为清净水，能洗诸欲尘；
　　禅为金刚铠，能遮烦恼箭；虽未得无余，涅槃分已得。
　　得金刚三昧，摧碎结使山；得六神通力，能度无量人。
　　嚣尘蔽天日，大雨能淹之；觉观风散心，禅定能灭之。”

　　复次，禅定难得，行者一心专求不废，乃当得之。诸天及神仙尚不能得，何况凡夫懈怠者？如佛在尼拘卢树下坐禅，魔王三女说偈问言：

　　“独坐林树闲，六根常寂默，有若失重宝，无援愁苦痛。
　　容貌世无比，而常闭目坐，我等心有疑，何求而在此？”

　　尔时，世尊以偈答曰：

　　“我得涅槃味，不乐处染爱；内外贼已除，汝父亦灭退。
　　我得甘露味，安乐坐林闲；恩爱之众生，为之起悲心。”

　　是时三女心生惭愧而自说言：“此人离欲，不可动也。”即灭去不现。
　　问曰：行何方便，得禅波罗蜜？
　　答曰：却五事（五尘），除五法（五盖），行五行（初禅五支）。云何却五事？当呵责五欲。哀哉众生！常为五欲所恼，而犹求之不已！此五欲者，得之转剧，如火炙疥。五欲无益，如狗咬骨。五欲增争，如鸟竞肉。五欲烧人，如逆风执炬。五欲害人，如践恶蛇。五欲无实，如梦所得。五欲不久，如假借须臾。世人愚惑，贪著五欲，至死不舍，为之后世受无量苦。譬如愚人贪著好果，上树食之，不肯时下；人伐其树，树倾乃堕，身首毁坏，痛恼而死。又此五欲，得时须臾乐，失时为大苦。好蜜涂刀，舐者贪甜，不知伤舌。五欲法者与畜生共，有智者识之，能自远离。如说有一优婆塞，与众估客远出治生。是时寒雪，夜行失伴，在一石窟中住。时山神变为一女来欲试之，说此偈言：

　　“白雪覆山地，鸟兽皆隐藏；我独无所恃，唯愿见愍伤！”

　　优婆塞两手掩耳而答偈言：

　　“无羞弊恶人，说此不净言，水漂火烧去，不欲闻此声！
　　有妇心不欲，何况造邪淫！诸欲乐甚浅，大苦患甚深。
　　诸欲得无厌，失之为大苦；未得愿欲得，得之为所恼。
　　诸欲乐甚少，忧苦毒甚多，为之失身命，如蛾赴灯火！”

　　山神闻此偈已，即擎此人送至伴中，是为智者呵欲不可著。五欲者，名为妙色、声、香、味、触；欲求禅定，皆应弃之。
　　云何弃色？观色之患，若人著色，诸结使火尽皆炽然，烧害人身。如火烧金银，煮沸热蜜，虽有色味，烧身烂口，急应舍之。若人染著妙色、美味，亦复如是。
　　复次，好恶在人，色无定也。何以知之？如遥见所爱之人，即生喜爱心；若遥见怨家恶人，即生怨害心；若见中人，则无怒无喜。若欲弃此喜怒，当除邪念及色，一时俱舍。譬如洋金烧身，若欲除之，不得但欲弃火而留金，要当金火俱弃。如频婆娑罗王，以色故身入敌国，独在淫女阿梵婆罗房中。忧填王以色染故，截五百仙人手足。如是等种种因缘，是名呵色欲。
　　云何呵声？声相不停，暂闻即灭。愚痴之人，不解声相无常变失故，于音声中妄生好乐，于已过之声念而生著。如五百仙人在山中住，甄陀罗女于雪山池中浴，闻其歌声，即失禅定，心醉狂逸，不能自持。譬如大风吹诸林树，闻此细妙歌声，柔软清净，生邪念想，是故不觉心狂；今世失诸功德，后世当堕恶道！有智之人，观声念念生灭，前后不俱，无相及者；作如是知，则不生染著。若斯智者，诸天音乐尚不能乱，何况人声？如是等种种因缘，是名呵声欲。
　　云何呵香？人谓著香少罪，染爱于香，开结使门；虽复百岁持戒，能一时坏之。如阿罗汉常入龙宫食已，以钵授沙弥令洗；钵中有残饭数粒，沙弥嗅之大香，食之甚美。便作方便，入师绳床下，两手捉绳床脚。其师去时，与绳床俱入龙宫。龙言：“此未得道，何以将来？”师言不觉。沙弥得饭食，又见龙女身体端正，香妙无比，心大染著，即作要愿：“我当作福，夺此龙处，居其宫殿！”龙言：“后莫将此沙弥来！”沙弥还已，一心布施、持戒，专求所愿，愿早作龙。是时绕寺，足下水出，自知必得作龙。径至师本入处大池边，以袈裟覆头而入，即死变为大龙；福德大故，即杀彼龙，举池尽赤。未尔之前，诸师及僧呵之。沙弥言：“我心已定，心相已出。”时师将诸众僧，就池观之。如是因缘，由著香故。
　　复次，有一比丘在林中莲华池边经行，闻莲华香，鼻受心著。池神语言：“汝何以舍彼林中禅净坐处而偷我香？以著香故，诸结使卧者，今皆觉起。”时，更有一人，来入池中，多取其华，掘挽根茎，狼籍而去；池神默无所言。比丘言：“此人破汝池，取汝华，汝都无言。我但池岸边行，便见呵骂，云我偷香！”池神言：“世间恶人常在罪垢粪中，不净没头，我不共语也。汝是禅行好人而著此香，破汝好事，是故呵汝！譬如白毡鲜净而有黑物点污，众人皆见；彼恶人者，譬如黑衣点墨，人所不见，谁问之者？”如是等种种因缘，是名呵香欲。
　　云何呵味？当自觉悟：“我但以贪著美味故，当受众苦，洋铜灌口，啖烧铁丸。若不观食，嗜心坚著，堕不净虫中。”如一沙弥心常爱酪，诸檀越饷僧酪时，沙弥每得残分，心中爱著，乐喜不离；命终之后，生此残酪瓶中。沙弥师得阿罗汉道，僧分酪时，语言：“徐！徐！莫伤此爱酪沙弥！”诸人言：“此是虫，何以言爱酪沙弥？”答言：“此虫本是我沙弥，但坐贪爱残酪故，生此瓶中。”师得酪分，虫在中来。师言：“爱酪人汝何以来？”即以酪与之。
　　复次，如一国土，王名月分。王有太子，爱著美味，王守园者日送好果。园中有一大树，树上有鸟养子，鸟母常飞至香山中，取好香果以养其子；众子争之，一果堕地。守园人晨朝见之，奇其非常，即送与王。王珍此果香色殊异，太子见之便索，王爱其子，即以与之。太子食果，得其气味，染心深著，日日欲得；王即召园人，问其所由。守园人言：“此果无种，从地得之，不知所由来也。”太子啼泣不食，王催责园人，仰汝得之。园人至得果处，见有鸟巢，知鸟衔来，翳身树上，伺欲取之；鸟母来时，即夺得果送，日日如是。鸟母怒之，于香山中取毒果，其香、味、色全似前者。园人夺得输王，王与太子食之，未久身肉烂坏而死。如是等种种因缘，是名呵著味欲。
　　云何呵触？此触是生诸结使之大因，系缚心之根本。何以故？余四情各当其分，此则遍满身识；生处广故，多生染著，此著难离。何以知之？如人著色，观身不净三十六种则生厌心。若于触中生著，虽知不净，贪其细软，观无所益，是故难离。
　　复次，以其难舍，故为之常作重罪，若堕地狱。地狱有二部：一名寒冰，二名炎火。此二狱中，皆以身触受罪，苦毒万端。此触名为大黑暗处，危难之险道也。
　　复次，如罗睺罗母本生经中说：释迦文菩萨有二夫人：一名瞿毗耶，二名耶输陀罗。耶输陀罗，罗睺罗母也。瞿毗耶是宝女，故不孕子。耶输陀罗以菩萨出家夜，自觉妊身。菩萨出家多年苦行，耶输陀罗六年怀妊不产。诸释诘之：“菩萨出家，何由有此？”耶输陀罗言：“我无他罪，我所怀子，实是太子体胤。”诸释言：“何以久而不产？”答言：“非我所知！”诸释集议闻王，欲如法治罪。瞿毗耶白王：“愿宽恕之！我常与耶输陀罗共住，我为其证，知其无罪。待其子生，知似父不，治之无晚！”王即宽置。佛六年苦行既满，初成佛时，其夜生罗睺罗。王见其似父，爱乐忘忧，语群臣言：“我儿虽去，今得其子，与儿在无异！”耶输陀罗虽免罪黜，恶声满国。耶输陀罗欲除恶名，佛成道已，还迦毗罗婆度诸释子。时净饭王及耶输陀罗，常请佛入宫食。是时耶输陀罗，持一钵百味欢喜丸，与罗睺罗，令持上佛。是时佛神力以变五百阿罗汉，令如佛身，无有别异。罗睺罗以七岁身，持欢喜丸径至佛前，奉进世尊。是时佛摄神力，诸比丘身复如故，皆空钵而坐，唯佛钵中盛满欢喜丸。耶输陀罗即白王言：“以此证验，我无罪也！”耶输陀罗即问佛言：“我有何因缘，怀妊六年？”佛言：“汝子罗睺罗，过去久远世时，曾作国王。时有一五通仙人来入王国，语王言：‘王法治贼，请治我罪！’王言：‘汝有何罪？’答言：‘我入王国，犯不与取，辄饮王水，用王杨枝！’王言：‘我以相与，何罪之有？我初登王位，皆以水及杨枝施于一切！’仙人言：‘王虽已施，我心疑悔，罪不除也！愿今见治，无令后罪。’王言：‘若必欲尔，小停，待我入还！’王入宫中，六日不出。此仙人在王园中，六日饥渴。仙人思惟：‘此王正以此治我。’王过六日而出，辞谢仙人：‘我便相忘，莫见咎也！’以是因缘故，受五百世三恶道罪，五百世常六年在母胎中。以是证故，耶输陀罗无有罪也。”是时，世尊食已出去，耶输陀罗心生悔恨：“如此好人，世所希有，我得遭遇，而今永失！”世尊坐时，谛视不眴；世尊出时，寻后观之，远没乃止。心大懊恨，每一思至，躄地气绝；傍人以水洒之，乃得苏息。常独思惟：“天下谁能善为咒术，能转其心令复本意，欢乐如初？”即以七宝名珠，著金盘上，以持募人。有一梵志应之，言：“我能咒之，令其意转。当作百味欢喜丸，以药草和之，以咒语禁之，其心便转，必来无疑！”耶输陀罗受其教法，遣人请佛：“愿与圣众，俱屈威神！”佛入王宫，时耶输陀罗即进百味欢喜丸，著佛钵中。佛既食之，耶输陀罗冀想如愿，欢娱如初。佛食无异，心自澄静。耶输陀罗言：“今不动者，药力未行故耳！药势发时，必如我愿！”佛饭食讫，而咒愿已，从座起去。耶输陀罗冀药力晡时日入当发，必还宫中。佛食如常，身心无异。诸比丘明日食时，著衣持钵，入城乞食，具闻此事，增益恭敬。佛力无量，神心难测，不可思议！耶输陀罗药欢喜丸，其力甚大，而世尊食之，身心无异。诸比丘食已出城，以是事具白世尊。佛告诸比丘：“汝欲闻不？谛听之！此耶输陀罗，非但今世以欢喜丸惑我，乃往过去世时，亦以欢喜丸惑我！”
　　尔时，世尊为诸比丘说本生因缘：过去久远世时，波罗柰国山中有仙人。以仲春之月，于澡盘中小便，见鹿麚麀合会，淫心即动，精流盘中。麀鹿饮之，即时有身。满月生子，形类如人，唯头有一角，其足似鹿。鹿当产时，至仙人庵边而产。见子是人，以付仙人而去。仙人出时，见此鹿子，自念本缘，知是己儿，取已养育。及其年大，勤教学问，通十八种大经。又学坐禅，行四无量心，得五神通。一时上山，值大雨泥滑，其足不便躄地，破其军持，又伤其足；便大瞋恚，以军持盛水，咒令不雨。仙人福德，诸龙鬼神皆为不雨。不雨故，五榖、五果尽皆不生，人民穷乏，无复生路。波罗柰王忧愁懊恼，命诸大臣集议雨事。明者议言：“我传闻仙人山中，有一角仙人，以足不便故，上山躄地伤足，瞋咒此雨令十二年不堕。”王思惟言：“若十二年不雨，我国了矣，无复人民！”王即开募，其有能令仙人失五通，属我为民者，当与分国半治。是波罗柰国有淫女，名曰扇陀，端正无双，来应王募。问诸人言：“此是人非人？”众人言：“是人耳！仙人所生。”淫女言：“若是人者，我能坏之。”作是语已，取金盘盛好宝物，语王言：“我当骑此仙人项来！”淫女即时求五百乘车，载五百美女。五百鹿车，载种种欢喜丸，皆以众药草和之，以彩画令似杂果；及持种种大力美酒，色味如水。服树皮，衣草衣，行林树间，以像仙人；于仙人庵边，作草庵而住。一角仙人游行见之，诸女皆出迎逆，好华妙香供养仙人，仙人大喜。诸女以美言敬辞问讯仙人，将入房中，坐好床褥，与好清酒以为净水，与欢喜丸以为果蓏。食饮饱已，语诸女言：“我从生已来，初未得如此好果、好水！”诸女言：“我一心行善故，天与我愿，得此好水、好果。”仙人问诸女：“汝何以故肤色肥盛？”答言：“我曹食此好果，饮此美水，故肥如此！”女白仙人言：“汝何以不在此间住？”答曰：“亦可住耳！”女言：“可共澡洗！”即亦可之。女手柔软，触之心动；便复与诸女更互相洗，欲心转生，遂成淫事；即失神通，天为大雨。七日七夜令得欢乐饮食，七日以后酒食皆尽，继以山水木果，其味不美。更索前者，答言：“已尽！今当共行，去此不远，有可得处。”仙人言：“随意！”即便共出。去城不远，女便在道中卧，言：“我极，不能复行！”仙人言：“汝不能行者，骑我项上，当担汝去！”女先遣信白王：“王可观我智能。”王敕严驾，出而观之，问言：“何由得尔？”女白王言：“我以方便力故，今已如此，无所复能。令住城中，好供养恭敬之，给足五欲，拜为大臣。”住城少日，身转羸瘦；念禅定心乐，厌此世欲。王问仙人：“汝何不乐？身转羸瘦？”仙人答王：“我虽得五欲，常自忆念林间闲静，诸仙游处，不能去心。”王自思惟：“若我强违其志，违志为苦，苦极则死。本以求除旱患，今已得之，当复何缘强夺其志？”即发遣之。既还山中，精进不久，还得五通。佛告诸比丘：一角仙人，我身是也；淫女者，耶输陀罗是。尔时以欢喜丸惑我，我未断结，为之所惑；今复欲以药欢喜丸惑我，不可得也！以是事故，知细软触法，能动仙人，何况愚夫！如是种种因缘，是名呵细滑欲。如是呵五欲，除五盖。
　　复次，贪欲盖者，去道甚远。所以者何？欲为种种恼乱住处，若心著贪欲，无由近道。如除欲盖偈所说：

　　“入道惭愧人，持钵福众生；云何纵尘欲？沉没于五情！
　　著铠持刀仗，见敌而退走；如是怯弱人，举世所轻笑。
　　比丘为乞士，除发著袈裟；五情马所制，取笑亦如是。
　　又如豪贵人，盛服以严身；而行乞衣食，取笑于众人。
　　比丘除饰好，毁形以摄心；而更求欲乐，取笑亦如是！
　　已舍五欲乐，弃之而不顾；如何还欲得？如愚自食吐！
　　如是贪欲人，不知观本愿，亦不识好丑，狂醉于渴爱。
　　惭愧尊重法，一切皆以弃，贤智所不亲，愚騃所爱近。
　　诸欲求时苦，得之多怖畏，失时怀热恼，一切无乐时。
　　诸欲患如是，以何当舍之？得诸禅定乐，则不为所欺。
　　欲乐著无厌，以何能灭除？若得不净观，此心自然无。
　　著欲不自觉，以何悟其心？当观老病死，尔乃出四渊。
　　诸欲难放舍，何以能远之？若能乐善法，此欲自然息。
　　诸欲难可解，何以能释之？观身得实相，则不为所缚。
　　如是诸观法，能灭诸欲火；譬如大澍雨，野火无不灭！”

　　如是等种种因缘，灭除欲盖。
　　瞋恚盖者，失诸善法之本，堕诸恶道之因，法乐之怨家，善心之大贼，种种恶口之府藏。如佛教瞋弟子偈言：

　　“汝当知思惟，受身及处胎，秽恶之幽苦，既生之艰难！
　　既思得此意，而复不灭瞋，则当知此辈，则是无心人！
　　若无罪果报，亦无诸诃责，犹当应慈忍，何况苦果剧！
　　当观老病死，一切无免者；当起慈悲心，云何恶加物？
　　众生相怨贼，斫刺受苦毒；云何修善人，而复加恼害？
　　常当行慈悲，定心修诸善；不当怀恶意，侵害于一切！
　　若勤修道法，恼害则不行，善恶势不并，如水火相背。
　　瞋恚来覆心，不知别好丑，亦不识利害，不知畏恶道，
　　不计他苦恼，不觉身心疲，先自受苦因，然后及他人。
　　若欲灭瞋恚，当思惟慈心，独处自清闲，息事灭因缘。
　　当畏老病死，九种瞋恼除，如是思惟慈，则得灭瞋毒！”

　　如是等种种因缘，除瞋恚盖。
　　睡眠盖者，能破今世三事：欲乐、利乐、福德。能破今世、后世究竟乐，与死无异，唯有气息。如一菩萨以偈呵睡眠弟子言：

　　“汝起勿抱臭身卧，种种不净假名人！如得重病箭入体，诸苦痛集安可眠？
　　一切世间死火烧，汝当求出安可眠！如人被缚将去杀，灾害垂至安可眠？
　　结贼不灭害未除，如共毒蛇同室宿，亦如临阵白刃间，尔时安可而睡眠？
　　眠为大暗无所见，日日欺诳夺人明，以眠覆心无所识，如是大失安可眠？”

　　如是等种种因缘，诃睡眠盖。
　　掉、悔盖者，掉之为法，破出家心。如人摄心，犹不能住，何况掉散？掉散之人，如无钩醉象，穴鼻骆驼，不可禁制。如偈说：

　　“汝已剃头著染衣，执持瓦钵行乞食，云何乐著戏掉法？既无法利失世乐！”

　　悔者，如犯大罪人，常怀畏怖，悔箭入心，坚不可拔。如偈说：

　　“不应作而作，应作而不作；悔恼火所烧，后世堕恶道。
　　若人罪能悔，已悔则放舍，如是心安乐，不应常念著！
　　若有二种悔，不作若已作，以是悔著心，是则愚人相！
　　不以心悔故，不作而能作；诸恶事已作，不能令不作。”

　　如是等种种因缘，诃掉、悔盖。
　　疑盖者，以疑覆故，于诸法中不得定心，定心无故，于佛法中空无所得。譬如人入宝山，若无手者，无所能取。如说疑义偈言：

　　“如人在歧道，疑惑无所趣；诸法实相中，疑亦复如是。
　　疑故不勤求，诸法之实相，是疑从痴生，恶中之弊恶！
　　善不善法中，生死及涅槃，定实真有法，于中莫生疑！
　　汝若生疑心，死王狱吏缚。如师子搏鹿，不能得解脱！
　　在世虽有疑，当随妙善法，譬如观歧道，利好者应逐！”

　　如是等种种因缘故，应舍疑。
　　弃是五盖，譬如负债得脱，重病得瘥，饥饿之地得至丰国，如从狱得出，如于恶贼中得自免济，安隐无患。行者亦如是，除却五盖，其心安隐，清净快乐。譬如日月，以五事覆曀，烟、云、尘、雾、罗睺阿修罗手障，则不能明照。人心亦如是，为五盖所覆，自不能利，亦不能益人。
　　若能呵五欲，除五盖，行五法：欲、精进、念、巧慧、一心。行此五法，得五枝，成就初禅。欲名欲于欲界中出，欲得初禅。精进，名离家持戒，初夜后夜，专精不懈，节食摄心，不令驰散。念，名念初禅乐，知欲界不净，狂惑可贱，初禅为尊重可贵。巧慧，名观察筹量欲界乐、初禅乐，轻重得失。一心，名常系心缘中，不令分散。
　　复次，专求初禅，放舍欲乐，譬如患怨，常欲灭除，则不为怨之所害也。如佛为著欲婆罗门说：“我本观欲：欲为怖畏、忧苦因缘；欲为少乐多苦；欲为魔网，缠绵难出；欲为烧热，干竭诸乐，譬如树林四边火起；欲为如临火坑，甚可怖畏；如逼毒蛇；如怨贼拔刀；如恶罗刹；如恶毒入口；如吞洋铜；如三流狂象；如临大深坑；如师子断道；如摩竭鱼开口。诸欲亦如是，甚可怖畏！若著诸欲，令人恼苦。著欲之人，亦如狱囚，如鹿在围，如鸟入网，如鱼吞钩，如豹搏狗，如乌在鸱群，如蛇值野猪，如鼠在猫中，如群盲临坑，如蝇著热油，如儜人在阵，如躄人遭火，如入沸咸河，如舐蜜涂刀，如四衢脔肉，如薄覆刀林，如华覆不净，如蜜涂毒瓮，如毒蛇箧，如梦虚诳，如假借当归，如幻诳小儿，如焰无实，如没大水，如船入摩竭鱼口，如雹害榖，如霹雳临人。诸欲亦如是，虚诳无实，无牢无强，乐少苦多。欲为魔军，破善功德，常为劫害众生故出。”如是等种种诸喻。
　　呵五欲，除五盖，行五法，得至初禅。
　　问曰：八背舍、八胜处、十一切入、四无量心，诸定三昧，如是等种种定，不名波罗蜜，何以但言禅波罗蜜？
　　答曰：此诸定功德，都是思惟修。禅，此言思惟修。言禅波罗蜜，一切皆摄。
　　复次，禅最大如王，说禅则摄一切，说余定则不摄。何以故？是四禅中智、定等而乐；未到地、中间地，智多而定少；无色界定多而智少，是处非乐。譬如车一轮强，一轮弱，则不安稳；智、定不等，亦如是。
　　复次，是四禅处有四等心、五神通、背舍、胜处、一切处、无诤三昧，愿智、顶禅、自在定、练禅、十四变化心，般舟般；诸菩萨三昧首楞严等，略说则百二十；诸佛三昧不动等，略说则百八；及佛得道、舍寿，如是等种种功德妙定，皆在禅中。以是故，禅名波罗蜜，余定不名波罗蜜。
　　问曰：汝先言呵五欲，除五盖，行五法，得初禅。修何事，依何道，能得初禅？
　　答曰：依不净观、安那般那等诸定门。如禅经禅义偈中说：

　　“离欲及恶法，有觉并有观，离生得喜乐，是人入初禅。
　　已得离淫火，则获清凉定；如人大热闷，入冷池则乐。
　　如贫得宝藏，大喜觉动心；分别则为观，入初禅亦然。
　　知二法乱心，虽善而应离，如大水澄静，波荡亦无见。
　　譬如人大极，安隐睡卧时；若有唤呼声，其心大恼乱。
　　摄心入禅时，以觉观为恼；是故除觉观，得入一识处。
　　内心清净故，定生得喜乐，得入此二禅，喜勇心大悦！
　　摄心第一定，寂然无所念，患喜欲弃之，亦如舍觉观。
　　由受故有喜，失喜则生忧，离喜乐身受，舍念及方便。
　　圣人得能舍，余人舍为难。若能知乐患，见不动大安，
　　忧喜先已除，苦乐今亦断，舍念清净心，入第四禅中。
　　第三禅中乐，无常动故苦，欲界中断忧，初二禅除喜，
　　是故佛世尊，第四禅中说，先已断忧喜，今得除苦乐。”

　　复次，持戒清净，闲居独处，守摄诸根，初夜后夜，专精思惟，弃舍外乐，以禅自娱。离诸欲不善法，依未到地，得初禅。初禅，如阿毗昙说，禅有四种：一、味相应；二、净；三、无漏；四、初禅所摄报得五众。是中行者入净无漏。二禅、三禅、四禅亦如是。如佛所说：“若有比丘离诸欲及恶不善法，有觉有观，离生喜乐，入初禅。”诸欲者，所爱著色等五欲，思惟分别；呵欲如先说。恶不善法者，贪欲等五盖。离此内外二事故，得初禅。初禅相有觉有观，喜乐一心。有觉有观者，得初禅中未曾所得善法功德故，心大惊悟。常为欲火所烧，得初禅时如入清凉池，又如贫人卒得宝藏。行者思惟分别欲界过罪，知初禅利益功德甚多，心大欢喜，是名有觉有观。
　　问曰：有觉有观，为一法、为是二法耶？
　　答曰：二法：粗心初念，是名为觉；细心分别，是名为观。譬如撞钟，初声大时名为觉；后声细微名为观。
　　问曰：如阿毗昙说：欲界乃至初禅，一心中觉、观相应。今云何言粗心初念名为觉，细心分别名为观？
　　答曰：二法虽在一心，二相不俱；觉时观不明了，观时觉不明了。譬如日出，众星不现。一切心心数法，随时受名，亦复如是。如佛说：“若断一法，我证汝得阿那含。一法者，所谓悭贪。”实应说五下分结尽得阿那含，云何言但断一法？以是人悭贪偏多，诸余结使皆从而生，是故悭尽，余结亦断。觉、观随时受名，亦复如是。行者知是觉观，虽是善法，而娆乱定心。心欲离故，呵是觉观，作是念：“觉观娆动禅心，譬如清水，波荡则无所见；又如疲极之人，得息欲睡，傍人唤呼，种种恼乱。摄心内定，觉观娆动，亦复如是。”如是等种种因缘呵觉观；觉观灭，内清净，系心一处，无觉无观，定生喜乐，入二禅。既得二禅，得二禅中未曾所得无比喜乐。觉观灭者，知觉观过罪故灭。内清净者，入深禅定，信舍初禅觉观，所得利重，所失甚少，所获大多；系心一缘，故名内清净。行者观喜之过，亦如觉观；随所喜处，多喜多忧。所以者何？如贫人得宝，欢喜无量；一旦失之，其忧亦深。喜即转而成忧，是故当舍。离此喜故，行舍念智，受身乐。是乐圣人能得能舍，一心在乐，入第三禅。舍者，舍喜心，不复悔。念智者，既得三禅中乐，不令于乐生患。受身乐者，是三禅乐，遍身皆受。圣人能得能舍者，此乐世间第一，能生心著，凡夫少能舍者。以是故，佛说行慈果报，遍净地中第一。行者观乐之失，亦如观喜，知心不动处，最为第一。若有动处，是则有苦；行者以第三禅乐动故，求不动处。以断苦乐，先灭忧喜故，不苦不乐，舍念清净，入第四禅。是四禅中无苦无乐，但有不动智慧。以是故，说第四禅舍念清净。第三禅乐动故说苦，是故第四禅中说断苦乐。
　　如佛说：“过一切色相，不念别相，灭有对相，得入无边虚空处。”行者作是念：“若无色，则无饥、渴、寒、热之苦。是身色粗重弊恶，虚诳非实，先世因缘和合，报得此身，种种苦恼之所住处，云何当得免此身患？当观此身，身中虚空，常观身空，如笼如甑，常念不舍，则得度色，不复见身。”如内空，外色亦尔，是时能观无量无边空；得此观已，无苦无乐，其心转增。如鸟闭著瓶中，瓶破得出，是名空处定。是空无量无边，以识缘之，缘多则散，能破于定。行者观虚空缘受、想、行、识，如病、如痈、如疮、如刺，无常、苦、空、无我，欺诳和合则有，非是实也。如是念已，舍虚空缘，但缘识。云何而缘？现前识，缘过去、未来无量无边识。是识无量无边，如虚空无量无边，是名识处定。是识无量无边，以识缘之，识多则散，能破于定。行者观是缘识受、想、行、识，如病、如痈、如疮、如刺，无常、苦、空、无我，欺诳和合而有，非实有也。如是观已，则破识相。是呵识处，赞无所有处，破诸识相，系心在无所有中，是名无所有处定。无所有处缘受、想、行、识，如病、如痈、如疮、如刺，无常、苦、空、无我，欺诳和合而有，非实有也。如是思惟，无想处如痈，有想处如病、如痈、如疮、如刺；第一妙处，是非有想非无想处。
　　问曰：非有想非无想处，有受、想、行、识，云何言非有想非无想？
　　答曰：是中有想，微细难觉故，谓为非有想；有想故非无想。凡夫心谓得诸法实相，是为涅槃；佛法中虽知有想，因其本名，名为非有想非无想处。
　　问曰：云何是无想？
　　答曰：无想有三种：一、无想定；二、灭受想定；三、无想天。凡夫人欲灭心，入无想定。佛弟子欲灭心，入灭受定。
　　是诸禅定有二种：若有漏、若无漏。有漏，即是凡夫所行，如上说；无漏，行十六圣行。若有漏道，依上地边，离下地欲；若无漏道，离自地欲及上地。以是故，凡夫于有顶处不得离欲，更无上地边故。若佛弟子欲离欲界欲，欲界烦恼思惟断九种，上中下：上上、上中、上下；中上、中中、中下；下上、下中、下下。断此九种故，佛弟子若依有漏道欲得初禅，是时于未到地九无碍道、八解脱道中，现在修有漏道，未来修有漏、无漏道。第九解脱道中，于未到地现在修有漏道，未来修未到地有漏、无漏道，及初禅边地有漏。若无漏道欲得初禅，亦如是。若依有漏道离初禅欲，于第二禅边地，九无碍道、八解脱道中，现在修二禅边地有漏，未来修二禅边地有漏道，亦修无漏初禅无漏及眷属；第九解脱道中，于第二禅边地，现在修二禅边地有漏道，未来修二禅边地，初禅无漏及眷属，二禅净无漏。若无漏道离初禅欲，九无碍道、八解脱道中，现在修自地无漏道，未来修初禅及眷属有漏、无漏道。第九解脱道中，现在修自地无漏道，未来修初禅及眷属有漏、无漏道，及修二禅净无漏。乃至无所有处离欲时，亦如是。非有想非无想处离欲时，九无碍道、八解脱道中，但修一切无漏道；第九解脱道中，修三界善根及无漏道，除无心定。修有二种：一、得修；二、行修。得修，名本所不得而今得；未来世修自事，亦修余事。行修，名曾得，于现前修，未来亦尔，不修余。如是等种种诸禅定中修。
　　复次，禅定相，略说有二十三种：八味、八净、七无漏。复有六因：相应因、共因、相似因、遍因、报因、名因。一一无漏，七无漏因是相似因；自地中增相应、共有因。初味定初味定因，乃至后味定后味定因。净亦如是。四缘：因缘、次第缘、缘缘、增上缘。因缘如上说。初禅无漏定，次第生六种定：一、初禅净；二、无漏；二禅、三禅亦如是。二禅无漏定，次第生八种定：自地净、无漏；初禅净、无漏；三禅、四禅亦如是。三禅无漏定，次第生十种：自地二，下地四，上地四。第四禅、空处亦如是。识处无漏定，次第生九种：自地二，下地四，上地三。无所有处无漏定，次第生七种：自地二，下地四，上地一。非有想非无想处，次第生六心：自地二，下地四。诸净地亦如是。又皆益自地味。初禅味，次第二种：味、净。乃至非想非非想处味，亦如是。净、无漏禅，一切处缘；味禅缘自地中味，亦缘净爱。无无漏缘故，不缘无漏。净、无漏根本无色定，不缘下地有漏。名因、增上缘，通一切。四无量心、三背舍、八胜处、八一切处，皆缘欲界。五神通缘欲、色界，余各随所缘。灭受想定无所缘。四禅中有练法，以无漏练有漏故，得四禅心自在。能以无漏第四禅练有漏第四禅，然后第三、第二、第一禅，皆以自地无漏练自地有漏。
　　问曰：何以名练禅？
　　答曰：诸圣人乐无漏定，不乐有漏；离欲时，净有漏不乐而自得；今欲除其滓秽故，以无漏练之。譬如练金去其秽，无漏练有漏亦复如是，从无漏禅起入净禅，如是数数，是名为练。
　　复次，诸禅中有顶禅，何以故名顶？有二种阿罗汉：坏法、不坏法。不坏法阿罗汉，于一切深禅定得自在，能起顶禅。得是顶禅，能转寿为富，转富为寿；复有愿智、四辩、无诤三昧。愿智者，愿欲知三世事，随所愿则知。此愿智二处摄：欲界、第四禅。四辩者，法辩、辞辩，二处摄，欲界、初禅；余二辩，九地摄，欲界、四禅、四无色定。无诤三昧者，令他心不起诤，五处摄，欲界及四禅。
　　问曰：得诸禅更有余法耶？
　　答曰：味定生亦得，退亦得；净禅生时得，离欲时得；无漏离欲时得，退时得。九地无漏定：四禅、三无色定、未到地禅、中间，能断结使。未到地禅、中间，舍根相应。若人成就禅，下地变化心亦成就。如初禅成就，有种种变化心：一者、初禅，二者、欲界。二禅三种，三禅四种，四禅五种。若二禅、三禅、四禅中欲闻、见、触时，皆用梵世识，识灭时则止。四无量意、五神通、八背舍、八胜处、十一切入，九次第定、九想、十想、三三昧、三解脱门、三无漏根、三十七品，如是等诸功德，皆禅波罗蜜中生，是中应广说。
　　问曰：应说禅波罗蜜，何以但说禅？
　　答曰：禅是波罗蜜之本。得是禅已，怜愍众生，内心中有种种禅定妙乐而不知求，乃在外法不净苦中求乐。如是观已，生大悲心，立宏誓愿：“我当令众生皆得禅定内乐，离不净乐；依此禅乐已，次令得佛道乐。”是时禅得名波罗蜜。
　　复次，于此禅中不受味，不求报，不随报生，为调心故入禅；以智慧方便，还生欲界，度脱一切众生，是时禅名为波罗蜜。
　　复次，菩萨入深禅定，一切天人不能知其心所依、所缘，见闻觉知法中心不动。如毗摩罗诘经中，为舍利弗说宴坐法：不依身，不依心，不依三界，于三界中不得身心，是为宴坐。
　　复次，若人闻禅定乐胜于人天乐，便舍欲乐求禅定，是为自求乐利，不足奇也。菩萨则不然，但乐众生故，令慈悲心净，不舍众生。菩萨禅，禅中皆发大悲心。禅有极妙内乐，而众生舍之而求外乐。譬如大富盲人，多有伏藏，不知不见而行乞求。智者愍之，其人自有妙物，不能知见而从他乞。众生亦如是，心中自有种种禅定乐而不知发，反求外乐。
　　复次，菩萨知诸法实相故入禅中，心安隐，不著味；诸余外道，虽入禅定，心不安隐，不知诸法实故，著禅味。
　　问曰：阿罗汉、辟支佛俱不著味，何以不得禅波罗蜜？
　　答曰：阿罗汉、辟支佛虽不著味，无大悲心故，不名禅波罗蜜。又复不能尽行诸禅；菩萨尽行诸禅，粗细、大小、深浅、内缘、外缘，一切尽行。以是故，菩萨心中名禅波罗蜜，余人但名禅。
　　复次，外道、声闻、菩萨皆得禅定。而外道禅中有三种患：或味著，或邪见，或憍慢；声闻禅中慈悲薄，于诸法中，不能以利智贯达诸法实相，独善其身，断诸佛种；菩萨禅中无此事，欲集一切诸佛法故，于诸禅中不忘众生，乃至蜫虫常加慈念。如释迦文尼佛，本为螺髻仙人，名尚阇梨，常行第四禅，出入息断，在一树下坐，兀然不动。鸟见如此，谓之为木，即于髻中生卵。是菩萨从禅觉，知顶上有鸟卵，即自思惟：“若我起动，鸟母必不复来；鸟母不来，鸟卵必坏。”即还入禅，至鸟子飞去，尔乃起。
　　复次，除菩萨，余人欲界心不得次第入禅。菩萨行禅波罗蜜，于欲界心次第入禅。何以故？菩萨世世修诸功德，结使心薄，心柔软故。
　　复次，余人得总相智慧能离欲，如无常观、苦观、不净观；菩萨于一切法中，能别相分别离欲。如五百仙人飞行时，闻紧陀罗女歌声，心著狂醉，皆失神足，一时堕地。如声闻，闻紧陀罗王屯仑摩弹琴歌声，以诸法实相赞佛。是时，须弥山及诸树木皆动；大迦叶等诸大弟子，皆于座上不能自安。天鬘菩萨问大迦叶：“汝最耆年，行头陀第一，今何故不能制心自安？”大迦叶答曰：“我于人天诸欲，心不倾动。是菩萨无量功德报声，又复以智慧变化作声，所不能忍。”若八方风起，不能令须弥山动；劫尽时毗蓝风至，吹须弥山令如腐草。以是故，知菩萨于一切法中，别相观得离诸欲。诸余人等但得禅之名字，不得波罗蜜。
　　复次，余人知菩萨入出禅心，不能知住禅心所缘所到、知诸法深浅。阿罗汉、辟支佛尚不能知，何况余人？譬如象王渡水，入时出时，足迹可见；在水中时，不可得知。若得初禅，同得初禅人能知，而不能知菩萨入初禅。有人得二禅，观知得初禅心，了了知，不能知菩萨入初禅心。乃至非有想非无想处亦如是。
　　复次，超越三昧中，从初禅起入第三禅，三禅中起入虚空处，虚空处起入无所有处。二乘唯能超一，不能超二；菩萨自在超，从初禅起，或入三禅如常法，或时入第四禅，或入空处、识处、无所有处，或非有想非无想处，或入灭受想定；灭受想定起，或入无所有处，或识处、空处，四禅乃至初禅。或时超一，或时超二，乃至超九。声闻不能超二。何以故？智慧、功德、禅定力薄故。譬如二种师子：一、黄师子，二、白髦师子。黄师子虽亦能踔，不如白髦师子王。如是等种种因缘，分别禅波罗蜜。
　　复次，尔时菩萨常入禅定，摄心不动，不生觉观，亦能为十方一切众生，以无量音声说法而度脱之，是名禅波罗蜜。
　　问曰：如经中说，先有觉观思惟，然后说法。入禅定中，无语、觉观，不应得说法；汝今云何言常在禅定中，不生觉观而为众生说法？
　　答曰：生死人法，入禅定，先以语、觉观，然后说法。法身菩萨离生死身，知一切诸法常住，如禅定相，不见有乱；法身菩萨变化无量身为众生说法，而菩萨心无所分别。如阿修罗琴，常自出声，随意而作，无人弹者。此亦无散心，亦无摄心，是福德报生故，随人意出声；法身菩萨亦如是，无所分别，亦无散心，亦无说法相。是无量福德、禅定、智慧因缘故，是法身菩萨，种种法音随应而出。悭贪心多，闻说布施之声；破戒、瞋恚、懈怠、乱心、愚痴之人，各各闻说持戒、忍辱、禅定、智慧之声。闻是法已，各各思惟，渐以三乘而得度脱。
　　复次，菩萨观一切法，若乱、若定，皆是不二相。余人于乱求定。何以故？以乱法中起瞋想，于定法中生著想。如郁陀罗迦仙人得五通，日日飞到王宫中食。王大夫人如其国法，接足而礼。夫人手触，即失神通。从王求车，乘驾而出，还其本处。入林树间，更求五通，一心专至；垂当得时，有鸟在树上急鸣，以乱其意。舍树至水边求定，复闻鱼斗动水之声。此人求禅不得，即生瞋恚：“我当尽杀鱼、鸟！”此人久后思惟得定，生非有想非无想处；于彼寿尽，下生作飞狸，杀诸鱼鸟，作无量罪，堕三恶道。是为禅定中著心因缘。外道如此，佛弟子中亦有。一比丘得四禅，生增上慢谓得四道，得初禅时，谓是须陀洹；第二禅时，谓是斯陀含；第三禅时，谓是阿那含；第四禅时，谓得阿罗汉。恃是而止，不复求进。命欲尽时，见有四禅中阴相来，便生邪见，谓无涅槃，佛为欺我。恶邪生故，失四禅中阴，便见阿鼻泥犁中阴相，命终即生阿鼻地狱。诸比丘问佛：“某甲比丘阿兰若，命终生何处？”佛言：“是人生阿鼻泥犁中！”诸比丘皆大惊怪：“此人坐禅、持戒，所由尔耶？”佛言：“此人增上慢，得四禅时，谓得四道故。临命终时，见四禅中阴相，便生邪见，谓无涅槃；我是阿罗汉，今还复生，佛为虚诳。是时即见阿鼻泥犁中阴相，命终即生阿鼻地狱中。”是时佛说偈言：

　　“多闻持戒禅，未得无漏法；虽有此功德，此事不可信！”

　　是比丘受是恶道苦，是故知取乱相，能生瞋等烦恼；取定相，能生著。菩萨不取乱相，亦不取禅定相，乱、定相一故，是名禅波罗蜜。如初禅相，离欲除盖，摄心一处。是菩萨利根智慧观故，于五盖无所舍，于禅定相无所取，诸法相空故。云何于五盖无所舍？贪欲盖非内非外，亦不两中间。何以故？若内法有，不应待外生。若外法有，于我亦无患。若两中间有，两间则无处所，亦不从先世来。何以故？一切法无来故。如童子无有欲，若先世有者，小亦应有。以是故知先世不来，亦不至后世；不从诸方来，亦不常自有；非一分中，非遍身中；亦不从五尘来，亦不从五情出。无所从生，无所从灭。是贪欲若先生，若后生，若一时生，是事不然。何以故？若先有生，后有贪欲，是中不应贪欲生，未有贪欲故；若后有生，先有贪欲，则生无所生；若一时生，则无生者，无生处，生者、生处无分别故。
　　复次，是贪欲、贪欲者，不一不异。何以故？离贪欲，贪欲者不可得；离贪欲者，贪欲不可得，是但从和合因缘生。和合因缘生法，即是自性空。如是贪欲、贪欲者，异不可得。若一，贪欲、贪欲者，则无分别。如是等种种因缘，贪欲生不可得。若法无生，是法亦无灭，不生不灭故，则无定、无乱。如是观贪欲盖，则与禅为一。余盖亦如是。若得诸法实相，观五盖则无所有，是时便知五盖实相即是禅实相，禅实相即是五盖。菩萨如是能知五欲及五盖，禅定及枝相，无所依入禅定，是为禅波罗蜜。
　　复次，若菩萨行禅波罗蜜时，五波罗蜜和合助成，是名禅波罗蜜。
　　复次，菩萨以禅波罗蜜力得神通，一念之顷，不起于定，能供养十方诸佛，华香、珍宝种种供养。
　　复次，菩萨以禅波罗蜜力，变身无数，遍入五道，以三乘法教化众生。
　　复次，菩萨入禅波罗蜜中，除诸恶不善法，入初禅乃至非有想非无想定。其心调柔，一一禅中行大慈悲，以慈悲因缘，拔无量劫中罪；得诸法实相智故，为十方诸佛及大菩萨所念。
　　复次，菩萨入禅波罗蜜中，以天眼观十方五道中众生：见生色界中者，受禅定乐味，还堕禽兽中受种种苦。复见欲界诸天，七宝池中华香自娱，后堕咸沸屎地狱中。又见人中多闻，世智辩聪，不得道故，还堕猪羊畜兽中，无所别知。如是等身，种种失大乐、得大苦，失大利、得大衰，失尊贵、得卑贱。于此众生生悲心，渐渐增广，得成大悲；不惜身命，为众生故，勤行精进，以求佛道。
　　复次，不乱不味故，名禅波罗蜜。如佛告舍利弗：菩萨般若波罗蜜中住，具足禅波罗蜜，不乱不味故。
　　问曰：云何名乱？
　　答：乱有二种：一者、微，二者、粗。微者有三种：一、爱多，二、慢多，三、见多。云何爱多？得禅定乐，其心乐著爱多。云何慢多？得禅时，自谓难事已得，而以自高。云何见多？以我见等入禅定，分别取相，是实余妄语。是三，名为微细乱。从是因缘，于禅定退，起三毒，是为粗乱。味者，初得禅定，一心爱乐，是为味。
　　问曰：一切烦恼皆能染著，何以但名爱为味？
　　答曰：爱与禅相似。何以故？禅则摄心坚住，爱亦专著难舍。又初求禅时，心专欲得，爱之为性，欲乐专求，欲与禅定不相违故。既得禅定，染著不舍，则坏禅定。譬如施人物，必望现报，则无福德。于禅爱身，爱著于禅，亦复如是。是故但以爱名味，不以余结为味。
大智度论卷第十八释初品中般若波罗蜜
　　【经】“于一切法不著故，应具足般若波罗蜜。”　　
　　【论】问曰：云何名般若波罗蜜？
　　答曰：诸菩萨从初发心求一切种智，于其中间，知诸法实相慧，是般若波罗蜜。
　　问曰：若尔者，不应名为波罗蜜。何以故？未到智慧边故。
　　答曰：佛所得智慧是实波罗蜜，因是波罗蜜故，菩萨所行亦名波罗蜜，因中说果故。是般若波罗蜜，在佛心中变名为一切种智。菩萨行智慧，求度彼岸，故名波罗蜜；佛已度彼岸，故名一切种智。
　　问曰：佛一切诸烦恼及习已断，智慧眼净，应如实得诸法实相；诸法实相即是般若波罗蜜。菩萨未尽诸漏，慧眼未净，云何能得诸法实相？
　　答曰：此义后品中当广说，今但略说。如人入海，有始入者，有尽其源底者，深浅虽异，俱名为入。佛、菩萨亦如是，佛则穷尽其底；菩萨未断诸烦恼习，势力少故，不能深入。如后品中说譬喻：如人于暗室燃灯，照诸器物，皆悉分了，更有大灯，益复明审。则知后灯所破之闇，与前灯合住；前灯虽与暗共住，而亦能照物。若前灯无暗，则后灯无所增益。诸佛、菩萨智慧亦如是；菩萨智慧虽与烦恼习合，而能得诸法实相，亦如前灯亦能照物；佛智慧尽诸烦恼习，亦得诸法实相，如后灯倍复明了。
　　问曰：云何是诸法实相？
　　答曰：众人各各说诸法实相，自以为是。此中实相者，不可破坏，常住不异，无能作者。如后品中佛语须菩提：“若菩萨观一切法，非常非无常，非苦非乐，非我非无我，非有非无等，亦不作是观，是名菩萨行般若波罗蜜。”是义，舍一切观，灭一切言语，离诸心行，从本已来，不生不灭如涅槃相；一切诸法相亦如是，是名诸法实相。如赞般若波罗蜜偈言：

　　“般若波罗蜜，实法不颠倒，念想观已除，言语法亦灭。
　　无量众罪除，清净心常一，如是尊妙人，则能见般若。
　　如虚空无染，无戏无文字，若能如是观，是即为见佛。
　　若如法观佛，般若及涅槃，是三则一相，其实无有异。
　　诸佛及菩萨，能利益一切，般若为之母，能出生养育。
　　佛为众生父，般若能生佛，是则为一切，众生之祖母。
　　般若是一法，佛说种种名，随诸众生力，为之立异字。
　　若人得般若，议论心皆灭；譬如日出时，朝露一时失。
　　般若之威德，能动二种人：无智者恐怖，有智者欢喜。
　　若人得般若，则为般若主，般若中不著，何况于余法？
　　般若无所来，亦复无所去，智者一切处，求之不能得。
　　若不见般若，是则为被缚；若人见般若，是亦名被缚。
　　若人见般若，是则得解脱；若不见般若，是亦得解脱。
　　是事为希有，甚深有大名，譬如幻化物，见而不可见。
　　诸佛及菩萨，声闻辟支佛，解脱涅槃道，皆从般若得。
　　言说为世俗，怜愍一切故，假名说诸法，虽说而不说。
　　般若波罗蜜，譬如大火焰，四边不可取，无取亦不取，
　　一切取已舍，是名不可取，不可取而取，是即名为取。
　　般若无坏相，过一切言语，适无所依止，谁能赞其德？
　　般若虽叵赞，我今能得赞，虽未脱死地，则为已得出！”
释般若相义
　　问曰：何以独称般若波罗蜜为摩诃，而不称五波罗蜜？
　　答曰：摩诃此言大，般若言慧，波罗蜜言到彼岸；以其能到智慧大海彼岸，到一切智慧边，穷尽其极故，名到彼岸。一切世间、十方、三世，诸佛第一大，次有菩萨、辟支佛、声闻，是四大人皆从般若波罗蜜生，是故名为大。
　　复次，能与众生大果报，无量无尽，常不变异，所谓涅槃；余五波罗蜜不能尔。布施等离般若波罗蜜，但能与世间果报，是故不得名大。
　　问曰：何者是智慧？
　　答曰：般若波罗蜜摄一切智慧故。所以者何？菩萨求佛道，应当学一切法，得一切智慧，所谓声闻、辟支佛、佛智慧。是智慧有三种：学、无学、非学非无学。非学非无学智者，如干慧地、不净、安那般那、欲界系四念处、暖法、顶法、忍法、世间第一法等。学智者，苦法智忍慧，乃至向阿罗汉、第九无碍道中金刚三昧慧。无学智者，阿罗汉第九解脱智；从是已后，一切无学智，如尽智、无生智等。求辟支佛道智慧，亦如是。
　　问曰：若辟支佛道亦如是者，云何分别声闻、辟支佛？
　　答曰：道虽一种，而用智有异。若诸佛不出，佛法已灭，是人先世因缘故，独出智慧，不从他闻，自以智慧得道。如一国王，出在园中游戏。清朝见林树花果蔚茂，甚可爱乐。王食已而卧，王诸夫人婇女皆共取花，毁折林树。王觉已，见林毁坏，而自觉悟：“一切世间无常变坏，皆亦如是。”思惟是已，无漏道心生，断诸结使，得辟支佛道，具六神通，即飞到闲静林间。如是等因缘，先世福德、愿行、果报，今世见少因缘，成辟支佛道，如是为异。
　　复次，辟支佛有二种：一名独觉，二名因缘觉。因缘觉如上说。独觉者，是人今世成道，自觉不从他闻，是名独觉辟支迦佛。独觉辟支迦佛有二种：一、本是学人，在人中生；是时无佛，佛法灭。是须陀洹已满七生，不应第八生，自得成道。是人不名佛，不名阿罗汉，名为小辟支迦佛，与阿罗汉无异；或有不如舍利弗等大阿罗汉者。二、大辟支佛，于一百劫中作功德，增长智慧，得三十二相分；或有三十一相，或三十相，或二十九相，乃至一相。于九种阿罗汉中，智慧利胜。于诸深法中总相、别相能入；久修习定，常乐独处。如是相，名为大辟支迦佛，以是为异。求佛道者，从初发心作愿：“愿我作佛度脱众生，得一切佛法，行六波罗蜜，破魔军众及诸烦恼，得一切智，成佛道，乃至入无余涅槃。”随本愿行，从是中间所有智慧，总相、别相一切尽知，是名佛道智慧。是三种智慧尽能知，尽到其边，以是故言到智慧边。
　　问曰：若如所说一切智慧尽应入，若世间、若出世间，何以但言三乘智慧尽到其边，不说余智？
　　答曰：三乘是实智慧，余者皆是虚妄，菩萨虽知而不专行。如除摩黎山，一切无出栴檀木；若余处或有好语，皆从佛法中得。自非佛法，初闻似好，久则不妙。譬如牛乳、驴乳，其色虽同；牛乳抨则成酥，驴乳抨则成粪。佛法语及外道语：不杀、不盗，慈愍众生，摄心离欲，观空虽同；然外道语，初虽似妙，穷尽所归，则为虚诳。一切外道皆著我见。若实有我，应堕二种：若坏相、若不坏相。若坏相，应如牛皮；若不坏相，应如虚空。此二处无杀罪，无不杀福。若如虚空，雨露不能润，风热不能干，是则堕常相；若常者，苦不能恼，乐不能悦；若不受苦、乐，不应避祸就福。若如牛皮为风雨所坏，则堕无常，若无常则无罪、福。外道语若实如是，何有不杀为福、杀生为罪？
　　问曰：外道戒福，所失如是，其禅定、智慧复云何？
　　答曰：外道以我心逐禅故，多爱、见、慢故，不舍一切法故，无有实智慧。
　　问曰：汝言外道观空，观空则舍一切法，云何言不舍一切法故，无有实智慧？
　　答曰：外道虽观空而取空相，虽知诸法空而不自知我空，爱著观空智慧故。
　　问曰：外道有无想定，心心数法都灭；都灭故，无有取相爱著智慧咎！
　　答曰：无想定力，强令心灭，非实智慧力。又于此中生涅槃想，不知是和合作法，以是故堕颠倒中！是中心虽暂灭，得因缘还生。譬如人无梦睡时，心想不行，寤则还有。
　　问曰：无想定其失如是，更有非有想非无想定，是中无一切妄想，亦不如强作无想定灭想，是中以智慧力故无想！
　　答曰：是中有想，细微故不觉。若无想，佛弟子复何缘更求实智慧？佛法中，是非有想非无想中识，依三众住。是四众属因缘故无常，无常故苦，无常苦故空，空故无我，空无我故可舍。汝等爱著智慧故，不得涅槃。譬如尺蠖，屈安后足，然后进前足；所缘尽，无复进处而还。外道依止初禅，舍下地欲，乃至依非有想非无想处，舍无所有处；上无所复依，则不能舍非有想非无想处。以更无依处，恐惧失我，畏堕无所得中故。
　　复次，外道经中，有听杀、盗、淫、妄语、饮酒，言为天祠咒杀无罪；为行道故，若遭急难，欲自全身而杀小人无罪。又有急难，为行道故除金，余者得盗取以自全济，后当除此殃罪。除师妇、国王夫人、善知识妻、童女，余者逼迫急难，得邪淫。为师及父母，为牛、为身、为媒故，听妄语。寒乡听饮石蜜酒，天祠中或听尝一滴、二滴酒。佛法中则不然，于一切众生慈心等视，乃至蚁子亦不夺命，何况杀人？一针一缕不取，何况多物？无主淫女，不以指触，何况人之妻女？戏笑不得妄语，何况故作妄语？一切酒，一切时，常不得饮，何况寒乡、天祠？汝等外道与佛法悬殊，有若天地！汝等外道法，是生诸烦恼处；佛法则是灭诸烦恼处，是为大异。
　　诸佛法无量，有若大海，随众生意故，种种说法。或说有，或说无；或说常，或说无常；或说苦，或说乐；或说我，或说无我。或说勤行三业，摄诸善法；或说一切诸法无作相。如是等种种异说，无智闻之，谓为乖错；智者入三种法门，观一切佛语皆是实法，不相违背。何等是三门？一者、蜫勒门，二者、阿毗昙门，三者、空门。
　　问曰：云何名蜫勒？云何名阿毗昙？云何名空门？
　　答曰：蜫勒有三百二十万言，佛在世时，大迦旃延之所造；佛灭度后，人寿转减，忆识力少，不能广诵，诸得道人撰为三十八万四千言。若人入蜫勒门，论议则无穷；其中有随相门、对治门等种种诸门。
　　随相门者，如佛说偈：

　　“诸恶莫作，诸善奉行，自净其意，是诸佛教！”

　　是中心数法尽应说，今但说自净其意，则知诸心数法已说。何以故？同相、同缘故。如佛说四念处，是中不离四正勤、四如意足、五根、五力。何以故？四念处中：四种精进，则是四正勤；四种定，是为四如意足；五种善法，是为五根、五力。佛虽不说余门，但说四念处，当知已说余门。如佛于四谛中，或说一谛，或二、或三。如马星比丘为舍利弗说偈：

　　“诸法从缘生，是法缘及尽，我师大圣主，是义如是说！”

　　此偈但说三谛，当知道谛已在中，不相离故。譬如一人犯事，举家受罪。如是等，名为随相门。
　　对治门者，如佛但说四颠倒：常颠倒、乐颠倒、我颠倒、净颠倒。是中虽不说四念处，当知已有四念处义。譬如说药，已知其病，说病则知其药。若说四念处，则知已说四倒，四倒则是邪相。若说四倒，则已说诸结。所以者何？说其根本，则知枝条皆得。如佛说一切世间有三毒，说三毒当知已说三分、八正道。若说三毒，当知已说一切诸烦恼毒。十五种爱是贪欲毒，五种瞋是瞋恚毒，十五种无明是愚痴毒，诸邪见、憍、慢、疑属无明。如是一切诸使，皆入三毒。以何灭之？三分、八正道。若说三分、八正道，当知已说一切三十七品。如是等种种相，名为对治门。是等诸法，名为蜫勒门。
　　云何名阿毗昙门？或佛自说诸法义，或佛自说诸法名，诸弟子种种集述解其义。如佛说：“有比丘于诸有为法，不能正忆念，欲得世间第一法，无有是处。若不得世间第一法，欲入正位中，无有是处。若不入正位，欲得须陀洹、斯陀含、阿那含、阿罗汉，无有是处。有比丘于诸有为法正忆念，得世间第一法，斯有是处。若得世间第一法，入正位；入正位，得须陀洹、斯陀含、阿那含、阿罗汉，必有是处。”如佛直说世间第一法，不说相义、何界系、何因缘、何果报。从世间第一法，种种声闻所行法，乃至无余涅槃，一一分别相义，是名阿毗昙门。
　　空门者，生空、法空。如频婆娑罗王迎经中，佛告大王：“色生时但空生，色灭时但空灭。诸行生时但空生，灭时但空灭。是中无吾我，无人、无神，无人从今世至后世，除因缘和合名字等众生，凡夫愚人逐名求实。”如是等经中，佛说生空。法空者，如佛说大空经中：十二因缘，无明乃至老死。若有人言是老死，若言谁老死，皆是邪见。生、有、取、受、爱、触、六入、名色、识行、无明，亦如是。若有人言身即是神，若言身异于神，是二虽异，同为邪见。佛言：“身即是神，如是邪见，非我弟子。身异于神，亦是邪见，非我弟子。”是经中佛说法空。若说谁老死，当知是虚妄，是名生空；若说是老死，当知是虚妄，是名法空。乃至无明亦如是。
　　复次，佛说梵网经中，六十二见：若有人言神常，世间亦常，是为邪见；若言神无常，世间无常，是亦邪见；神及世间常亦无常；神及世间非常亦非非常，皆是邪见。以是故，知诸法皆空，是为实。
　　问曰：若言神常，应是邪见。何以故？神性无故。若言世间常，亦应是邪见。何以故？世间实皆无常，颠倒故言有常。若言神无常，亦应是邪见。何以故？神性无故，不应言无常。若言世间无常，不应是邪见。何以故？一切有为法性，实皆无常。
　　答曰：若一切法实皆无常，佛云何说世间无常是名邪见？是故可知非实是无常。
　　问曰：佛处处说观有为法，无常、苦、空、无我，令人得道，云何言无常堕邪见？
　　答曰：佛处处说无常，处处说不灭。如摩诃男释王来至佛所，白佛言：“是迦毗罗人众殷多，我或值奔车、逸马、狂象、斗人时，便失念佛心。是时自念：‘我今若死，当生何处？’”佛告摩诃男：“汝勿怖勿畏！汝是时不生恶趣，必至善处。譬如树常东向曲，若有斫者，必当东倒。善人亦如是，若身坏死时，善心意识长夜以信、戒、闻、施、慧熏心故，必得利益，上生天上。”若一切法念念生灭无常，佛云何言诸功德熏心故必得上生？以是故，知非无常性。
　　问曰：若无常不实，佛何以说无常？
　　答曰：佛随众生所应而说法，佛破常颠倒故，说无常；以人不知不信后世故，说心去后世，上生天上，罪福业因缘，百千万劫不失。是对治悉檀，非第一义悉檀。诸法实相，非常非无常。佛亦处处说诸法空，诸法空中亦无无常。以是故说世间无常是邪见，是故名为法空。
　　复次，毗耶离梵志，名论力，诸利昌等大雇其宝物，令与佛论。取其雇已，即以其夜思撰五百难，明旦与诸利昌至佛所，问佛言：“一究竟道？为众多究竟道？”佛言：“一究竟道，无众多也。”梵志言：“佛说一道，诸外道师各各有究竟道，是为众多非一！”佛言：“是虽名有众多，皆非实道。何以故？一切皆以邪见著故，不名究竟道。”佛问梵志：“鹿头梵志得道不？”答言：“一切得道中，是为第一。”是时，长老鹿头梵志比丘，在佛后扇佛。佛问梵志：“汝识是比丘不？”梵志识之，惭愧低头。是时佛说义品偈：

　　“各各谓究竟，而各自爱著，各自是非彼，是皆非究竟！
　　是人入论众，辩明义理时，各各相是非，胜负怀忧喜。
　　胜者堕憍坑，负者坠忧狱；是故有智者，不随此二法。
　　论力汝当知！我诸弟子法，无虚亦无实，汝欲何所求？
　　汝欲坏我论，终已无此处，一切智难胜，适足自毁坏！”

　　如是等处处声闻经中，说诸法空。
　　摩诃衍空门者，一切诸法，性常自空，不以智慧方便观故空。如佛为须菩提说：“色、色自空，受想行识、识自空；十二入、十八界、十二因缘、三十七品、十力、四无所畏、十八不共法、大慈大悲、萨婆若，乃至阿耨多罗三藐三菩提皆自空。”
　　问曰：若一切诸法性，常自空无所有者，云何不堕邪见？邪见名无罪无福，无今世后世，与此无异！
　　答曰：无罪无福人，不言无今世，但言无后世；如草木之类，自生自灭。或人生、或人杀，止于现在，更无后世生；而不知观身内外所有自相皆空，以是为异。
　　复次，邪见人多行众恶，断诸善事；观空人善法尚不欲作，何况作恶？
　　问曰：邪见有二种：有破因破果，有破果不破因。如汝所说，破果不破因。破果破因者：言无因无缘，无罪无福，则是破因；无今世、后世罪福报，是则破果。观空人言皆空，则罪福、因果皆无，与此有何等异？
　　答曰：邪见人于诸法断灭令空；摩诃衍人知诸法真空，不破不坏。
　　问曰：是邪见三种：一者、破罪福报，不破罪福；破因缘果报，不破因缘；破后世，不破今世。二者、破罪福报亦破罪福；破因缘果报，亦破因缘；破后世，亦破今世，不破一切法。三者、破一切法，皆令无所有。观空人亦言真空无所有，与第三邪见人有何等异？
　　答曰：邪见破诸法令空；观空人知诸法真空，不破不坏。
　　复次，邪见人，言诸法皆空无所有，取诸法空相戏论；观空人，知诸法空，不取相，不戏论。
　　复次，邪见人虽口说一切空，然于爱处生爱，瞋处生瞋，慢处生慢，痴处生痴，自诳其身。如佛弟子实知空，心不动，一切结使生处不复生。譬如虚空，烟火不能染，大雨不能湿。如是观空，种种烦恼不复著其心。
　　复次，邪见人言无所有，不从爱因缘出，真空名从爱因缘生，是为异。四无量心诸清净法，以所缘不实故，犹尚不与真空智慧等，何况此邪见？
　　复次，是见名为邪见，真空见名为正见。行邪见人，今世名为弊恶人，后世当入地狱；行真空智慧人，今世致誉，后世得作佛。譬如水、火之异，亦如甘露、毒药，天食须陀以比臭粪！
　　复次，真空中有空空三昧；邪见空虽有空，而无空空三昧。
　　复次，观真空人，先有无量布施、持戒、禅定，其心柔软，诸结使薄，然后得真空；邪见中无此事，但欲以忆想分别，邪心取空。譬如田舍人初不识盐，见人以盐著种种肉菜中而食，问言：“何以故尔？”语言：“此盐能令诸物味美故。”此人便念：“此盐能令诸物美，自味必多。”便空抄盐，满口食之，咸苦伤口，而问言：“汝何以言盐能作美？”人言：“痴人，此当筹量多少，和之令美，云何纯食盐？”无智人闻空解脱门，不行诸功德，但欲得空，是为邪见断诸善根。如是等义，名为空门。
　　若人入此三门，则知佛法义不相违背。能知是事，即是般若波罗蜜力，于一切法无所挂碍。若不得般若波罗蜜法，入阿毗昙门则堕有中，若入空门则堕无中，若入蜫勒门则堕有无中。
　　复次，菩萨摩诃萨行般若波罗蜜，虽知诸法一相，亦能知一切法种种相；虽知诸法种种相，亦能知一切法一相。菩萨如是智慧，名为般若波罗蜜。
　　问曰：菩萨摩诃萨云何知一切法种种相？云何知一切法一相？
　　答曰：菩萨观诸法一相，所谓有相。因是有，诸法中有心生，如是等一切有。
　　问曰：无法中云何有心生？
　　答曰：若言无，是事即是有。
　　复次，菩萨观一切法一相，所谓无相。如牛中无羊相，羊中无牛相；如是诸法中，各各无他相。如先言因有故有心生，是法异于有，异故应无。若有法是牛，羊亦应是牛。何以故？有法不异故。若异则无，如是等一切皆无。
　　复次，菩萨观一切法一，因是一法，诸法中一心生。诸法各各有一相，合众一故名为二，名为三。一为实，二、三为虚。
　　复次，菩萨观诸法有所因故有，如人身无常。何以故？生灭相故。一切法皆如是，有所因故有。
　　复次，一切法无所因故有，如人身无常生灭故，因生灭故知无常；此因复应有因，如是则无穷，若无穷则无因；若是因更无因，是无常因亦非因，如是等一切无因。
　　复次，菩萨观一切法有相，无有法无相者，如地坚重相，水冷湿相，火热照相，风轻动相，虚空容受相，分别觉知是为识相。有此有彼，是为方相；有久有近，是为时相；浊恶心恼众生，是为罪相；净善心愍众生，是为福相；著诸法，是为缚相；不著诸法，是为解脱相；现前知一切法无碍，是为佛相。如是等一切各有相。
　　复次，菩萨观一切法皆无相，是诸相从因缘和合生，无自性故无。如地，色、香、味、触四法和合故名地，不但色故名地，亦不但香、但味、但触故名为地。何以故？若但色是地，余三则不应是地，地则无香、味、触；香、味、触亦如是。
　　复次，是四法云何为一法？一法云何为四法？以是故，不得以四为地，亦不得离四为地。
　　问曰：我不以四为地，但因四法故地法生，此地在四法中住！
　　答曰：若从四法生地，地与四法异。如父母生子，子则异父母。若尔者，今眼见色，鼻知香，舌知味，身知触，地若异此四法者，应更有异根、异识知。若更无异根、异识知，则无有地。
　　问曰：若上说地相有失，应如阿毗昙说地相。地名四大造色，但地种是坚相，地是可见色！
　　答曰：若地但是色，先已说失。又地为坚相，但眼见色，如水中月，镜中像，草木影，则无坚相，坚相身根触知故。
　　复次，若眼见色是地，坚相是地种；眼见色亦是水、火，湿、热相是水、火种。若尔者，风、风种，亦应分别而不分别。如说：何等是风？风种。何等风种？风。若是一物，不应作二种答。若是不异者，地及地种不应异。
　　问曰：是四大各各不相离，地中有四种，水、火、风各有四种。但地中地多故，以地为名；水、火、风亦尔。
　　答曰：不然。何以故？若火中有四大，应都是热，无不热火故。若三大在火中不热，则不名为火；若热，则舍自性，皆名为火。若谓细故不可知，则与无无异。若有粗可得，则知有细；若无粗，亦无细。如是种种因缘，地相不可得；若地相不可得，一切法相亦不可得；是故一切法皆一相。
　　问曰：不应言无相。何以故？于诸法无相即是相。若无无相，则不破一切法相。何以故？无无相故。若有是无相，则不应言一切法无相！
　　答曰：以无相破诸法相，若有无相相，则堕诸法相中；若不入诸法中，则不应难！无相皆破诸法相，亦自灭相。譬如前火木，燃诸薪已，亦复自燃。是故圣人行无相无相三昧，破无相故。
　　复次，菩萨观一切法不合、不散，无色、无形，无对、无示、无说，一相所谓无相。如是等诸法一相。云何观种种相？一切法摄入二法中，所谓名、色，色、无色，可见、不可见，有对、无对，有漏、无漏，有为、无为等，二百二法门，如千难品中说。
　　复次，有二法：忍辱、柔和。又二法：亲敬、供养。二施：财施、法施。二力：慧分别力、修道力。二具足：戒具足、正见具足。二相：质直相、柔软相。二法：定、智。二法：明、解脱。二法：世间法、第一义法。二法：念、巧慧。二谛：世谛、第一义谛。二解脱：待时解脱、不坏心解脱。二种涅槃：有余涅槃、无余涅槃。二究竟：事究竟、愿究竟。二见：知见、断见。二具足：义具足、语具足。二法：少欲、知足。二法：易养、易满。二法：法随、法行。二智：尽智、无生智。如是等无量二法门。
　　复次，知三道：见道、修道、无学道。三性：断性、离性、灭性。三修：戒修、定修、慧修。三菩提：佛菩提、辟支迦佛菩提、声闻菩提（更不复学智满足之名也）。三乘：佛乘、辟支迦佛乘、声闻乘。三归依：佛、法、僧。三住：梵住、天住、圣住。三增上：自增上、他增上、法增上。诸佛三不护：身业不护、口业不护、意业不护。三福处：施、戒、善心。三器杖：闻器杖、离欲器杖、慧器杖。三轮：变化轮、示他心轮、教化轮。三解脱门：空解脱门、无相解脱门、无作解脱门。如是等无量三法门。复知四法：四念处、四正勤、四如意足、四圣谛、四圣种、四沙门果、四知、四信、四道、四摄法、四依、四通达善根、四道、四天人轮、四坚法、四无所畏、四无量心，如是等无量四法门。复知五无学众、五出性、五解脱处、五根、五力、五大施、五智、五阿那含、五净居天处、五治道、五智三昧、五圣分支三昧、五如法语道，如是等无量五法门。复知六舍法、六爱敬法、六神通、六种阿罗汉、六地见谛道、六随顺念、六三昧、六定、六波罗蜜，如是等无量六法门。复知七觉意、七财、七依止、七想定、七妙法、七知、七善人去处、七净、七财福、七非财福、七助定法，如是等无量七法门。复知八圣道分、八背舍、八胜处、八大人念、八种精进、八丈夫、八阿罗汉力，如是等无量八法门。复知九次第定、九名色等灭（从名至生死为九也）、九无漏智、九无漏地、九地思惟道，如是等无量九法门。复知十无学法、十想、十智、十一切入、十善大地、佛十力，如是等无量十法门。复知十一助圣道法。复知十二因缘法。复知十三出法、十四变化心、十五心见谛道、十六安那般那行、十七圣行、十八不共法、十九离地。思惟道中一百六十二道，思惟道能破烦恼贼。百七十八沙门果，八十九有为果，八十九无为果。如是等种种无量异相法，生、灭、增、减，得、失、垢、净，悉能知之。菩萨摩诃萨知是诸法已，能令诸法入自性空，而于诸法无所著，过声闻、辟支佛地，入菩萨位中。入菩萨位中已，以大悲怜愍故，以方便力分别诸法种种名字，度众生令得三乘。譬如工巧之人，以药力故，能令银变为金，金变为银。
　　问曰：若诸法性真空，云何分别诸法种种名字？何以不但说真空性？
　　答曰：菩萨摩诃萨，不说空是可得可著；若可得可著，不应说诸法种种异相。不可得空者，无所挂碍；若有挂碍，是为可得，非不可得空。若菩萨摩诃萨，知不可得空，还能分别诸法，怜愍度脱众生，是为般若波罗蜜力。取要言之，诸法实相，是般若波罗蜜。
　　问曰：一切世俗经书，及九十六种出家经中，皆说有诸法实相；又声闻法三藏中，亦有诸法实相，何以不名为般若波罗蜜？而此经中诸法实相，独名般若波罗蜜！
　　答曰：世俗经书中，为安国全家、身命寿乐故非实。外道出家堕邪见法中，心爱著故，是亦非实。声闻法中虽有四谛，以无常、苦、空、无我观诸法实相，以智慧不具足不利，不能为一切众生，不为得佛法故，虽有实智慧，不名般若波罗蜜。如说：佛入出诸三昧，舍利弗等乃不闻其名，何况能知？何以故？诸阿罗汉、辟支佛初发心时，无大愿，无大慈大悲，不求一切诸功德，不供养一切三世十方佛，不审谛求知诸法实相；但欲求脱老病死苦。诸菩萨从初发心，宏大誓愿，有大慈悲，求一切诸功德，供养一切三世十方诸佛，有大利智，求诸法实相。除种种诸观，所谓净观、不净观，常观、无常观，乐观、苦观，空观、实观，我观、无我观。舍如是等妄见心力诸观，但观外缘中实相，非净、非不净，非常、非非常，非乐、非苦，非空、非实，非我、非无我。如是等诸观，不著不得；世俗法故，非第一实义。周遍清净，不破不坏诸圣人行处，是名般若波罗蜜。
　　问曰：已知般若体相，是无相无得法，行者云何能得是法？
　　答曰：佛以方便说法，行者如所说行则得。譬如绝崖险道，假梯能上；又如深水，因船得度。初发心菩萨，若从佛闻，若从弟子闻，若于经中闻：“一切法毕竟空，无有决定性可取可著，第一实法灭诸戏论，涅槃相是最安隐。”“我欲度脱一切众生，云何独取涅槃？我今福德、智慧、神通力未具足故，不能引导众生，当具足是诸因缘，行布施等五波罗蜜。”财施因缘故得大富，法施因缘故得智慧，能以此二施，引导贫穷众生，令入三乘道。以持戒因缘故，生人天尊贵，自脱三恶道，亦令众生免三恶道。以忍辱因缘故，障瞋恚毒，得身色端正，威德第一，见者欢喜，敬信心伏，况复说法！以精进因缘故，能破今世后世福德、道法懈怠、得金刚身、不动心。以是身心，破凡夫憍慢，令得涅槃。以禅定因缘故，破散乱心，离五欲罪乐，能为众生说离欲法。禅是般若波罗蜜依止处，依是禅，般若波罗蜜自然而生。如经中说：比丘一心专定，能观诸法实相。
　　复次，知欲界中多以悭、贪罪业，闭诸善门；行檀波罗蜜时，破是二事，开诸善门。欲令常开故，行十善道尸罗波罗蜜。未得禅定、智慧，未离欲故，破尸罗波罗蜜，以是故行忍辱。知上三事能开福门，又知是福德果报无常，天人受乐，还复堕苦；厌是无常福德故，求实相般若波罗蜜。是云何当得？必以一心，乃当可得。如贯龙王宝珠，一心观察，能不触龙，则价值阎浮提。一心禅定，除却五欲、五盖，欲得心乐，大用精进，是故次忍辱说精进波罗蜜。如经中说：行者端身直坐，系念在前，专精求定；正使肌骨枯朽，终不懈退，是故精进修禅。若有财而施，不足为难；畏堕恶道，恐失好名，持戒、忍辱亦不为难。以是故，上三度中不说精进。今为般若波罗蜜实相，从心求定，是事难故，应须精进。如是行，能得般若波罗蜜。
　　问曰：要行五波罗蜜，然后得般若波罗蜜；亦有行一二波罗蜜得般若耶？
　　答曰：诸波罗蜜有二种：一者、一波罗蜜中相应随行，具诸波罗蜜；二者、随时别行波罗蜜，多者受名。譬如四大共合，虽不相离，以多者为名。相应随行者，一波罗蜜中具五波罗蜜，是不离五波罗蜜，得般若波罗蜜。随时得名者，或因一因二，得般若波罗蜜。若人发阿耨多罗三藐三菩提心布施，是时求布施相，不一不异，非常非无常，非有非无等，如彼布施中说。因布施实相，解一切法亦如是，是名因布施得般若波罗蜜。或有持戒不恼众生，心无有悔，若取相生著，则起诤竞。是人虽先不瞋众生，于法有憎爱心故而瞋众生。是故若欲不恼众生，当行诸法平等；若分别是罪是无罪，则非行尸罗波罗蜜。何以故？憎罪、爱不罪，心则自高，还堕恼众生道中。是故菩萨观罪者、不罪者，心无憎爱；如是观者，是为但行尸罗波罗蜜，得般若波罗蜜。菩萨作是念：“若不得法忍，则不能常忍。一切众生未有逼迫能忍，苦来切已，则不能忍。譬如囚畏杖楚，而就死苦。以是因缘故，当生法忍：无有打者、骂者，亦无受者，但从先世颠倒果报因缘故名为受。”是时不分别，是名事忍。法忍者，深入毕竟空故，是名法忍。得是法忍，常不复瞋恼众生；法忍相应慧，是般若波罗蜜。精进常在一切善法中，能成就一切善法。若智慧筹量分别诸法，通达法性，是时精进助成智慧。又知精进实相，离身心，如实不动，如是精进能生般若波罗蜜。余精进如幻、如梦，虚诳非实，是故不说。若深心摄念，能如实见诸法实相。诸法实相者，不可以见闻念知能得。何以故？六情、六尘，皆是虚诳因缘果报；是中所知所见，皆亦虚诳。是虚诳知，都不可信；所可信者，唯有诸佛于阿僧祇劫所得实相智慧。以是智慧，依禅定一心，观诸法实相，是名禅定中生般若波罗蜜。或有离五波罗蜜，但闻、读诵、思惟、筹量通达诸法实相，是方便智中生般若波罗蜜。或从二、或三、四波罗蜜生般若波罗蜜。如闻说一谛而成道果，或闻二三四谛而得道果。有人于苦谛多惑故，为说苦谛而得道；余三谛亦如是。或有都惑四谛故，为说四谛而得道。如佛语比丘：“汝若能断贪欲，我保汝得阿那含道。”若断贪欲，当知恚痴亦断。六波罗蜜中亦如是，为破多悭贪故，说布施法，当知余恶亦破。为破杂恶故，具为说六。是故或一一行，或合行，普为一切人故说六波罗蜜，非为一人。
　　复次，若菩萨不行一切法，不得一切法故，得般若波罗蜜。所以者何？诸行皆虚妄不实，或近有过，或远有过：如不善法近有过罪；善法久后变异时，著者能生忧苦，是远有过罪。譬如美食、恶食，俱有杂毒，食恶食即时不悦，食美食即时甘悦，久后俱夺命故，二不应食！善、恶诸行亦如是。
　　问曰：若尔者，佛何以说三行？梵行、天行、圣行。
　　答曰：行无行故，名为圣行。何以故？一切圣行中，不离三解脱门故。梵行、天行中，因取众生相故生，虽行时无过，后皆有失。又即今求实，皆是虚妄；若贤圣以无著心行此二行，则无咎。若能如是行无行法，皆无所得，颠倒虚妄烦恼毕竟不生。如虚空清净故，得诸法实相，以无所得为得，如无所得般若中说。色等法非以空故空；从本已来常自空。色等法非以智慧不及故无所得，从本已来常自无所得。是故不应问行几波罗蜜得般若！诸佛怜愍众生，随俗故说行，非第一义。
　　问曰：若无所得、无所行，行者何以求之？
　　答曰：无所得有二种：一者、世间欲有所求，不如意，是无所得；二者、诸法实相中，决定相不可得故名无所得，非无有福德智慧增益善根。如凡夫人，分别世间法故有所得；诸善功德亦如是，随世间心故说有所得，诸佛心中则无所得。是略说般若波罗蜜义，后当广说。
大智度论卷第十九释初品中三十七品
　　【经】“菩萨摩诃萨，以不住法住般若波罗蜜中，不生故应具足四念处，四正勤、四如意足、五根、五力、七觉分、八圣道分。”
　　【论】问曰：三十七品是声闻、辟支佛道，六波罗蜜是菩萨摩诃萨道，何以故于菩萨道中说声闻法？
　　答曰：菩萨摩诃萨，应学一切善法、一切道。如佛告须菩提：“菩萨摩诃萨行般若波罗蜜，悉学一切善法、一切道，所谓干慧地乃至佛地。是九地应学而不取证，佛地亦学亦证。”
　　复次，何处说三十七品但是声闻、辟支佛法，非菩萨道？是般若波罗蜜摩诃衍品中，佛说四念处乃至八圣道分是摩诃衍；三藏中亦不说三十七品独是小乘法。佛以大慈故，说三十七品涅槃道，随众生愿，随众生因缘，各得其道。欲求声闻人，得声闻道；种辟支佛善根人，得辟支佛道；求佛道者，得佛道。随其本愿，诸根利钝，有大悲、无大悲。譬如龙王降雨，普雨天下，雨无差别。大树大草，根大故多受；小树小草，根小故少受。
　　问曰：三十七品，虽无处说独是声闻、辟支佛道，非菩萨道，以义推之可知：菩萨久住生死，往来五道，不疾取涅槃；是三十七品但说涅槃法，不说波罗蜜，亦不说大悲，以是故知非菩萨道。
　　答曰：菩萨虽久住生死中，亦应知实道、非实道，是世间、是涅槃。知是已，立大愿：“众生可愍，我当拔出著无为处。”以是实法行诸波罗蜜，能到佛道。菩萨虽学，虽知是法，未具足六波罗蜜故不取证。如佛说：“譬如仰射空中，箭箭相拄，不令落地；菩萨摩诃萨亦如是，以般若波罗蜜箭，射三解脱门空中，复以方便箭射般若箭，令不堕涅槃地。”
　　复次，若如汝所说，菩萨久住生死中，应受种种身心苦恼，若不得实智，云何能忍是事？以是故，菩萨摩诃萨求是道品实智时，以般若波罗蜜力故，能转世间为道果涅槃。何以故？三界世间皆从和合生，和合生者无有自性，无自性故是则为空，空故不可取，不可取相是涅槃。以是故，说菩萨摩诃萨以不住法住般若波罗蜜中，不生故应具足四念处。
　　复次，声闻、辟支佛法中，不说世间即是涅槃。何以故？智慧不深入诸法故。菩萨法中，说世间即是涅槃，智慧深入诸法故。如佛告须菩提：“色即是空，空即是色；受、想、行、识即是空，空即是受、想、行、识；空即是涅槃，涅槃即是空。”中论中亦说：

　　“涅槃不异世间，世间不异涅槃。涅槃际世间际，一际无有异故。”

　　菩萨摩诃萨得是实相故，不厌世间，不乐涅槃；三十七品是实智之地。
　　问曰：四念处则能具足得道，何以说三十七？若汝以略说故四念处，广说故三十七，此则不然！何以故？若广应无量！
　　答曰：四念处虽具足能得道，亦应说四正勤等诸法。何以故？众生心种种不同，结使亦种种，所乐所解法亦种种。佛法虽一实一相，为众生故，于十二部经，八万四千法聚，作分别说。若不尔，初转法轮说四谛则足，不须余法。以有众生厌苦著乐，为是众生故说四谛。身心得诸法皆是苦，无有乐；是苦因缘，由爱等诸烦恼；是苦所尽处，名涅槃；方便至涅槃，是名为道。有众生多念，乱心颠倒故，著此身、受、心、法中作邪行，为是人故说四念处。如是等诸道法，各各为众生说。譬如药师，不得以一药治众病；众病不同，药亦不一。佛亦如是，随众生心病种种，以众药治之。或说一法度众生，如佛告一比丘：“非汝物莫取！”比丘言：“知已！世尊！”佛言：“云何知？”比丘言：“诸法非我物，不应取。”或以二法度众生，定及慧；或以三法，戒、定、慧；或以四法，四念处。是故四念处虽可得道，余法行异，分别少异，观亦异，以是故应说四正勤诸余法。
　　复次，诸菩萨摩诃萨信力大故，为度一切众生故，是中佛为一时说三十七品；若说异法道门，十想等皆摄在三十七品中。是三十七品，众药和合，足疗一切众生病，是故不用多说。如佛虽有无量力，但说十力，于度众生事足。是三十七品，十法为根本。何等十？信、戒、思惟、精进、念、定、慧、除、喜、舍。信者，信根、信力；戒者，正语、正业、正命；精进者，四正勤、精进根、精进力、精进觉、正精进；念者，念根、念力、念觉、正念；定者，四如意足、定根、定力、定觉、正定；慧者，四念处、慧根、慧力、择法觉、正见。是诸法，念随顺智慧缘中正住，是时名念处；破邪法、正道中行，故名正勤；摄心安隐于缘中，故名如意足；软智心得，故名根；利智心得，故名力；修道用，故名觉；见道用，故名道。
　　问曰：应先说道。何以故？行道然后得诸善法。譬如人先行道，然后得所至处；今何以颠倒，先说四念处，后说八正道？
　　答曰：不颠倒也。三十七品，是初欲入道时名字。如行者到师所，听道法时，先用念持是法，是时名念处。持已，从法中求果，故精进行，是时名正勤。多精进故心散乱，摄心调柔故，名如意足。心调柔已，生五根。诸法实相，甚深难解，信根故能信，是名信根；不惜身命，一心求道，是名精进根；常念道，不念余事，是名念根；常摄心在道，是名定根；观四谛实相，是名慧根。是五根增长，能遮烦恼。如大树力能遮水，是五根增长时，能转入深法，是名为力。得力已，分别道法有三分：择法觉、精进觉、喜觉，此三法，行道时若心没，能令起。除觉、定觉、舍觉，此三法，若行道时心动散，能摄令定。念觉在二处，能集善法，能遮恶法；如守门人，有利者令入，无益者除却。若心没时，念三法起；若心散时，念三法摄。无学实觉，此七事能到，故名为分。得是法安隐具足已，欲入涅槃无为城故，行是诸法，是时名为道。
　　问曰：何等是四念处？
　　答曰：身念处，受、心、法念处，是为四念处。观四法四种：观身不净，观受是苦，观心无常，观法无我。是四法虽各有四种，身应多观不净，受多观苦，心多观无常，法多观无我。何以故？凡夫人未入道时，是四法中，邪行起四颠倒：诸不净法中净颠倒，苦中乐颠倒，无常中常颠倒，无我中我颠倒。破是四颠倒故，说是四念处：破净倒故说身念处，破乐倒故说受念处，破常倒故说心念处，破我倒故说法念处。以是故说四，不少不多。
　　问曰：云何得是四念处？
　　答曰：行者依净戒住，一心行精进，观身五种不净相。何等五？一者、生处不净，二者、种子不净，三者、自性不净，四者、自相不净，五者、究竟不净。
　　云何名生处不净？头、足、腹、脊、胁、肋诸不净物和合，名为女身。内有生藏、熟藏，屎尿不净，外有烦恼业因缘风，吹识种令入二藏中间。若八月，若九月，如在屎坑中。如偈说：

　　“是身为臭秽，不从华开生，亦不从瞻卜，又不出宝山。”

　　是名生处不净。
　　种子不净者，父母以妄想邪忆念风，吹淫欲火故，肉髓膏流，热变为精。宿业行因缘，识种子在赤白精中住，是名身种。如偈说：

　　“是身种不净，非余妙宝物，不由净白生，但从尿道出！”

　　是名种子不净。
　　自性不净者，从足至顶，四边薄皮，其中所有不净充满；饰以衣服，澡浴华香，食以上馔，众味肴膳，经宿之间皆为不净。假令衣以天衣，食以天食，以身性故亦为不净，何况人衣食？如偈说：

　　“地水火风质，能变除不净，倾海净此身，不能令香洁！”

　　是名自性不净。
　　自相不净者，是身九孔常流不净，眼流眵泪，耳出结聍，鼻中洟流，口出涎吐，厕道、水道常出屎、尿，及诸毛孔汗流不净。如偈说：

　　“种种不净物，充满于身内；常流出不止，如漏囊盛物。”

　　是名自相不净。
　　究竟不净者，是身若投火则为灰，若虫食则为屎，在地则腐坏为土，在水则膨胀烂坏，或为水虫所食。一切死尸中，人身最不净。不净法，九想中当广说。如偈说：

　　“审谛观此身，终必归死处。难御无反复，背恩如小人。”

　　是名究竟不净。
　　复次，是身生时、死时，所近身物，所安身处，皆为不净；如香美净水，随百川流，既入大海，变成咸苦。身所食啖种种美味，好色好香，细滑上馔，入腹海中，变成不净。是身如是从生至终，常有不净，甚可患厌！行者思惟：“是身虽复不净，若少有常者犹差，而复无常。虽复不净、无常，有少乐者犹差，而复大苦。是身是众苦生处，如水从地生，风从空出，火因木有，是身如是，内外诸苦皆从身出。内苦名老病死等，外苦名刀杖、寒热、饥渴等，有此身故有是苦。”
　　问曰：身非但是苦性，亦从身有乐；若令无身，随意五欲，谁当受者？
　　答曰：四圣谛苦，圣人知实是苦，愚夫谓之为乐；圣实可依，愚惑宜弃。是身实苦，以止大苦故，以小苦为乐。譬如应死之人，得刑罚代命，甚大欢喜；罚实为苦，以代死故，谓之为乐。
　　复次，新苦为乐，故苦为苦：如初坐时乐，久则生苦；初行、立、卧亦乐，久亦为苦。屈伸、俯仰，视眴、喘息，苦常随身；从初受胎，出生至死，无有乐时。若汝以受淫欲为乐，淫病重故，求外女色，得之愈多，患至逾重；如患疥病，向火指炙，当时小乐，大痛转深。如是小乐，亦是病因缘故有，非是实乐；无病观之，为生慈愍。离欲之人观淫欲者，亦复如是，愍此狂惑为欲火所烧，多受多苦。如是等种种因缘，知身苦相、苦因。行者知身但是不净、无常、苦物，不得已而养育之；譬如父母生子，子复弊暴，以从己生故，要当养育成就。身实无我。何以故？不自在故。譬如病风之人，不能俯仰行来；病咽塞者，不能语言。以是故，知身不自在。如人有物，随意取用；身不得尔，不自在故，审知无我。行者思惟是身，如是不净、无常、苦、空、无我，有如是等无量过恶。如是等种种观身，是名身念处。得是身念处观已，复思惟众生以何因缘故贪著此身？以乐受故。所以者何？从内六情、外六尘和合故，生六种识。六种识中生三种受：苦受、乐受、不苦不乐受。是乐受一切众生所欲，苦受一切众生所不欲，不苦不乐受不取、不弃。如偈说：

　　“若作恶人及出家，诸天世人及蠕动，一切十方五道中，无不好乐而恶苦。
　　狂惑颠倒无智故，不知涅槃常乐处！”

　　行者观是乐受，以实知之，无有乐也，但有众苦。何以故？乐名实乐，无有颠倒。一切世间乐受，皆从颠倒生，无有实者。
　　复次，是乐受虽欲求乐，能得大苦。如偈说：

　　“若人入海遭恶风，海浪崛起如黑山；若入大阵斗战中，经大险道恶山间。
　　豪贵长者降屈身，亲近小人为色欲，如是种种大苦事，皆为著乐贪心故！”

　　以是故，知乐受能生种种苦。
　　复次，虽佛说三种受，有乐受，乐受少故名为苦；如一斗蜜，投之大河，则失气味。
　　问曰：若世间乐，颠倒因缘故苦；诸圣人禅定生无漏乐，应是实乐。何以故？此乐不从愚痴颠倒有故，此云何是苦？
　　答曰：非是苦也！虽佛说无常即是苦，为有漏法故说苦。何以故？凡夫人于有漏法中心著，以有漏法无常失坏故生苦；无漏法心不著故，虽无常，不能生忧悲苦恼等故，不名为苦，亦诸使不使故。
　　复次，若无漏乐是苦者，佛不别说道谛，苦谛摄故。
　　问曰：有二种乐：有漏乐、无漏乐。有漏乐下贱弊恶，无漏乐上妙。何以故于下贱乐中生著，上妙乐中而不生著？上妙乐中生著应多，如金银宝物，贪著应重，岂同草木？
　　答曰：无漏乐上妙而智慧多，智慧多故能离此著。有漏乐中爱等结使多，爱为著本；实智慧能离，以是故不著。
　　复次，无漏智慧，常观一切无常；观无常故，不生爱等诸结使。譬如羊近于虎，虽得好草美水而不能肥。如是诸圣人虽受无漏乐，无常空观故，不生染著脂。
　　复次，无漏乐不离三三昧、十六圣行，常无众生相。若有众生相，则生著心；以是故，无漏乐虽复上妙而不生著。如是种种因缘，观世间乐受是苦，观苦受如箭，不苦不乐受观无常坏败相。如是则乐受中不生欲著，苦受中不生恚，不苦不乐受中不生愚痴，是名受念处。行者思惟：“以乐故贪身，谁受是乐？”思惟已，知从心受，众生心狂颠倒故而受此乐。当观是心无常生灭相，一念不住，无可受乐；人以颠倒故，谓得受乐。何以故？初欲受乐时心生异，乐生时心异，各各不相及，云何言心受乐？过去心已灭故不受乐，未来心不生故不受乐，现在心一念住疾故不觉受乐。
　　问曰：过去、未来不应受乐，现在心一念住时应受乐，云何言不受？
　　答曰：我已说去疾，故不觉受乐。
　　复次，诸法无常相故无住时。若心一念住，第二念时亦应住，是为常住，无有灭相。如佛说：“一切有为法三相。住中亦有灭相，若无灭者，不应是有为相。”
　　复次，若法后有灭，当知初已有灭。譬如人著新衣，初著日若不故，第二日亦不应故，如是乃至十岁应常新；不应故而实已故，当知与新俱有；微故不觉，故事已成，方乃觉知。以是故知诸法无有住时，云何心住时得受乐？若无住而受乐，是事不然！以是故，知无有实受乐者；但世俗法以诸心相续故，谓为一相受乐。
　　问曰：云何当知一切有为法无常？
　　答曰：我先已说，今当更答。是有为法，一切属因缘故无常，先无今有故，今有后无故无常。
　　复次，无常相，常随逐有为法故，有为法无有增积故，一切有为法相侵克故无常。
　　复次，有为法有二种老，常随逐故：一者、将老，二者、坏老。有二种死常逐故：一者、自死，二者、他杀。以是故，知一切有为法皆无常。于有为法中，心无常最易知。如佛说：“凡夫人或时知身无常，而不能知心无常。”若凡夫言身有常犹差，以心为常是大惑！何以故？身住或十岁、二十岁；是心日月时顷，须臾过去，生、灭各异，念念不停，欲生异生，欲灭异灭，如幻事实相不可得。如是无量因缘故，知心无常，是名心念处。行者思惟：“是心属谁？谁使是心？”观已，不见有主；一切法因缘和合故不自在，不自在故无自性，无自性故无我。若无我，谁当使是心？
　　问曰：应有我。何以故？心能使身，亦应有我能使心。譬如国主使将，将使兵；如是应有我使心，有心使身，为受五欲乐故。
　　复次，各各有我心故，知实有我。若但有身，心颠倒故计我者，何以故不他身中起我？以是相故，各各有我。
　　答曰：若心使身，有我使心，应更有使我者！若更有使我者，是则无穷。又更有使我者，则有两神。若更无我，我能使心，亦应但心能使身。若汝以心属神，除心则神无所知；若无所知，云何能使心？若神有知相，复何用心为？以是故，知但心是识相故，自能使身，不待神也。如火性能烧物，不假于人。
　　问曰：火虽有烧力，非人不用；心虽有识相，非神不使。
　　答曰：诸法有相故有，是神无相故无。汝虽欲以气息出入、苦乐等为神相，是事不然！何以故？出入息等是身相，受苦乐等是心相，云何以身、心为神相？
　　复次，或时火自能烧，不待于人。世但以名故，名为人烧。汝论堕负处。何以故？神则是人，不应以人喻人。又复汝言各各有我心故，知实有我，若但有身心颠倒故计我者，何以不他身中起我。汝于有我、无我未了，而问何以不他身中起我？自身他身皆从我有，我亦不可得。若色相、若无色相，若常、无常，有边、无边，有去者、不去者，自在者、不自在者，如是等我相，皆不可得；如上我闻品中说。如是等种种因缘，观诸法和合因缘生，无有实法有我，是名法念处。
　　是四念处有三种：性念处、共念处、缘念处。云何为性念处？观身智慧，是身念处；观诸受智慧，是名受念处；观诸心智慧，是名心念处；观诸法智慧，是名法念处。是为性念处。云何名共念处？观身为首，因缘生道，若有漏，若无漏，是身念处；观受、观心、观法为首，因缘生道，若有漏，若无漏，是名受、心、法念处。是为共念处。云何为缘念处？一切色法，所谓十入及法入少分，是名身念处；六种受，眼触生受，耳、鼻、舌、身、意触生受，是名受念处；六种识，眼识，耳、鼻、舌、身、意识，是名心念处；想众、行众及三无为，是名法念处。是名缘念处。
　　是性念处，智慧性故无色，不可见，无对。或有漏，或无漏；有漏有报，无漏无报。皆有为因缘生，三世摄，名摄，外入摄。以慧知。有漏是断知，无漏非断知；有漏是可断，无漏非可断。是修法，无垢，是果亦有果，一切非受法，非四大造，有上法。有漏念处是有，无漏念处是非有。皆是相应因。四念处摄六种善中一种行众善分，行众善分摄四念处；不善，无记漏中不相摄。或有四念处非有漏，或有漏非四念处；或有四念处亦有漏，或非四念处亦非有漏。有四念处非有漏者，是无漏性四念处。有漏非四念处者，除有漏性四念处，余残有漏分。四念处亦有漏法者，有漏性四念处。非四念处非有漏法者，除无漏性四念处，余残无漏法。无漏四句亦如是。
　　共念处，是共念处中身业、口业，是为色，余残非色；一切不可见；皆无对。或有漏，或无漏。皆有为。有漏念处有报，无漏念处无报。因缘生，三世摄，身、口业色摄，余残名摄。心意识内入摄；余残外入摄。以慧知。有漏是断知，无漏非断知；有漏可断，无漏非可断。皆修法；皆无垢。是果亦有果；一切非受法。身、口业是四大造，余残非四大造。皆有上法。有漏念处是有，无漏念处是非有。身、口业及心不相应诸行，是非相应因；余残是相应因。五善分摄四念处，四念处亦摄五善分，余残不相摄；不善，无记漏法不摄。或有四念处非有漏，或有漏非四念处；或有四念处亦有漏，或非四念处亦非有漏。有四念处非有漏者，无漏四念处。有漏非四念处者，除有漏四念处，余残有漏法。四念处亦有漏者，有漏四念处。非四念处非有漏者，虚空、数缘尽、非数缘尽。或有四念处非无漏，或有无漏非四念处；或有四念处亦无漏，或非四念处非无漏。有四念处非无漏者，有漏四念处。有无漏非四念处者，三无为法。有四念处有无漏者，无漏四念处。非四念处非无漏者，除有漏四念处，余残有漏法。
　　是缘念处，缘念处中，一念处是色，三念处非色。三不可见，一当分别：身念处有可见有不可见：可见者一入，不可见者九入及一入少分。三无对，一当分别：身念处有对十入，无对一入少分。身念处有漏十入及一入少分，无漏一入少分；受念处有漏意相应是有漏，无漏意相应是无漏，心念处亦如是；法念处有漏想众、行众，是有漏；无漏想众、行众及无为法，是无漏。三是有为，一当分别：法念处想众、行众是有为，三无为法是无为。不善身念处及善有漏身念处是有报，无记身念处及无漏是无报；受念处、心念处、法念处亦如是。三从因缘生，一当分别：法念处，有为从因缘生，无为不从因缘生。三三世摄，一当分别：法念处有为是三世摄，无为非三世摄。一念处摄色，三摄名。一念处内入摄；受念处、法念处，外入摄；一当分别：身念处，或内入摄，或外入摄；五内入是内入摄，五外入及一入少分是外入摄。以慧知。有漏者是一断见，无漏者非断见。有漏者可断，无漏者非可断。修当分别：身念处善应修，不善及无记不应修；受、心念处亦如是；法念处有为善法应修，不善及无记及数缘尽，不应修。垢当分别：身念处隐没是垢，不隐没非垢；受、心法念处亦如是。三念处是果亦有果；一当分别：法念处或果非有果，或果亦有果，或非果非有果；数缘尽，是果非有果；有为法念处，是果亦有果；虚空、非数缘尽，是非果非有果。三不受；一当分别：身念处堕身数是受，不堕身数非受。三非四大造，一当分别：身念处九入及二入少分，四大造；一入少分，非四大造。三念处有上，一当分别：法念处有为及虚空、非数缘尽，是有上；涅槃是无上。四念处若有漏是有，若无漏是非有。二念处相应因，一念处不相应因，一当分别：受念处、心念处，相应因；身念处不相应因；法念处想众及相应行众，是相应因；余残是不相应因。四念处分摄六善法，六善法亦摄四念处分。不善分、无记分，亦如是随种相摄。三漏摄一念处分，一念处分亦摄三漏。有漏摄四念处分，四念处分亦摄有漏。无漏摄四念处分，四念处分亦摄无漏。如是等义，千难中广说。
　　问曰：何等为内身？何等为外身？如内身、外身皆已摄尽，何以复说内外身观？
　　答曰：内名自身，外名他身。自身有二种：一者、身内不净，二者、身外皮毛爪发等。
　　复次，行者观死尸胮胀烂坏，取是相，自观身亦如是相，如是事我未离此法。死尸是外身，行者身是内身。如行者或时见端正女人心著，即时观其身不净，是为外；自知我身亦尔，是为内。
　　复次，眼等五情为内身，色等五尘为外身；四大为内身，四大造色为外身；觉苦乐处为内身，不觉苦乐处为外身；自身及眼等诸根，是为内身，妻子财宝田宅所用之物，是为外身。所以者何？一切色法，尽是身念处故。行者求是内身，有净、常、乐、我不？审悉求之，都不可得，如先说观法。内观不可得，外或当有耶？何以故？外物是一切众生著处。外身观时，亦不可得。复作是念：“我内观不得，外或有耶？”外观亦复不得！自念“我或误错”，今当总观内外。观内、观外，是为别相；一时俱观，是为总相。总观、别观，了不可得，所观已竟。
　　问曰：身念处可得内外，诸受是外入摄，云何分别有内受、外受？
　　答曰：佛说有二种受：身受、心受。身受是外，心受是内。复有五识相应受是外，意识相应受是内。十二入因缘故诸受生，内六入分生受是为内，外六入分生受是为外。粗受是为外，细受是为内。二种苦：内苦、外苦。内苦有二种：身苦、心苦。身苦者，身痛头痛等四百四种病，是为身苦；心苦者，忧、愁、瞋、怖、嫉妒、疑，如是等是为心苦。二苦和合，是为内苦。外苦有二种：一者、王者胜己，恶贼、师子、虎狼、蚖蛇等逼害；二者、风雨、寒热、雷电、霹雳等。是二种苦，名为外受。乐受、不苦不乐受，亦如是。
　　复次，缘内法，是为内受；缘外法，是为外受。
　　复次，一百八受，是为内受；余残是外受。
　　问曰：心是内入摄，云何言观外心？
　　答曰：心虽内入摄，缘外法故名为外心，缘内法故是为内心。意识是内心，五识是外心。摄心入禅是内心，散乱心是外心。内五盖、内七觉相应心，是为内心；外五盖、外七觉相应心，是为外心。如是等种种分别内、外，是为内、外心。
　　问曰：法念处是外入摄，云何言观内法？
　　答曰：除受，余心数法能缘内法心数法是内法；缘外法心数法及无为、心不相应行，是为外法。
　　复次，意识所缘法，是名为内法。如佛所说：“依缘生意识。”是中除受，余心数法是为内法；余心不相应行及无为法，是为外法。
　　四正勤有二种：一者、性正勤，二者、共正勤。性正勤者，为道故四种精进，遮二种不善法，集二种善法。四念处观时，若有懈怠心，五盖等诸烦恼覆心，离五种信等善根时，不善法若已生为断故，未生不令生故，勤精进。信等善根未生为生故，已生为增长故，勤精进。精进法于四念处多故，得名正勤。
　　问曰：何以故于七种法中，此四名正勤？后八名正道，余者不名正？
　　答曰：四种精进，心勇发动，畏错误故言正勤；行道趣法故，畏堕邪法故言正道。性者，四种精进性；共者，四种精进各为首因缘生道。若有漏，若无漏，若色、若无色，如上说。
　　行四正勤时，心小散故，以定摄心故，名如意足。譬如美食，少盐则无味，得盐则味足如意。又如人有二足，复得好马好车，如意所至。行者如是得四念处实智慧，四正勤中正精进，精进故智慧增多，定力小弱，得四种定摄心故，智、定力等，所愿皆得故，名如意足。
　　问曰：四念处、四正勤中已有定，何以故不名如意足？
　　答曰：彼虽有定，智慧精进力多，定力弱故，行者不得如意愿。四种定者，欲为主得定，精进为主得定，定因缘生道，若有漏、若无漏。心为主得定，思惟为主得定，定因缘生道，若有漏、若无漏。共善五众，名为共如意。欲生等四种定，名为性如意。四正勤、四如意足，如性念处、共念处中，广分别说。
　　五根者，信道及助道善法，是名信根；行是道助道法时，勤求不息，是名精进根；念道及助道法，更无他念，是名念根；一心念不散，是名定根；为道及助道法，观无常等十六行，是名慧根。是五根增长，不为烦恼所坏，是名为力，如五根中说。是五根、五力，行众中摄；常共相应，随心行，心数法，共心生，共心住，共心灭。若有是法，必随正定；若无是法，必堕邪定。
　　七觉，如先说义。
　　问曰：先虽说义，非以阿毗昙法说。
　　答曰：今当更说，如四念处义。是七觉分，无色，不可见，无对，无漏，有为，因缘生，三世摄，名摄，外入摄。慧知，非断见，非可断，修法，无垢法，是果亦有果，非受法，非四大造，有上法，非有，相应因。二善分摄七觉分，七觉分摄二善分，不善、无记、漏、有漏法不相摄。无漏二分摄七觉分，七觉分摄无漏二分。如是等种种，如千难中广说。
　　八圣道分，如先说。正见是智慧，如四念处、慧根、慧力、择法觉中说。正思惟，观四谛时无漏心相应，思惟动发，觉知筹量。正方便，如四正勤、精进根、精进力、精进觉中说。正念，如念根、念力、念觉中说。正定，如如意足、定根、定力、定觉中说。正语、正业、正命，今当说。除四种邪命，摄口业，以无漏智慧除舍，离余口邪业，是名正语。正业亦如是。五种邪命，以无漏智慧除舍离，是为正命。
　　问曰：何等是五种邪命？
　　答曰：一者、若行者为利养故，诈现奇特；二者、为利养故，自说功德；三者、为利养故，占相吉凶，为人说；四者、为利养故，高声现威，令人畏敬；五者、为利养故，称说所得供养以动人心。邪因缘活命故，是为邪命。是八正道有三分：三种为戒分，三种为定分，二种为慧分。慧分、定分分别，如先说，戒分今当说。戒分是色性，不可见，无对，无漏，有为，无报，因缘生，三世摄，色摄非名摄，外入摄，慧知，非断见，不可断，修法，无垢法，是果亦有果，非受法，四大造，有上法，非有法，非相应因。一善分摄三正，三正摄一善分；不善、无记、法有漏不相摄。无漏一法摄三正，三正亦摄无漏一法，如是等种种分别，如阿毗昙广说。是三十七品，初禅地具有；未到地中三十六，除喜觉；第二禅中亦三十六，除正行；禅中间、第三、第四禅三十五，除喜觉，除正行。三无色定中三十二，除喜觉、正行、正语、正业、正命；有项中二十二，除七觉分、八圣道分。欲界中二十二，亦如是。是为声闻法中分别义。
　　问曰：摩诃衍所说三十七品义云何？
　　答曰：菩萨摩诃萨，行四念处，观是内身无常、苦，如病如痈，肉聚败坏，不净充满，九孔流出，是为行厕。如是观身恶露无一净处，骨干肉涂，筋缠皮裹。先世受有漏业因缘，今世沐浴、华香、衣服、饮食、卧具、医药等所成。如车有两轮，牛力牵故能有所至。二世因缘以成身车，识牛所牵，周旋往反。是身四大和合造，如水沫聚，虚无坚固。是身无常，久必破坏。是身相，身中不可得，亦不在外，亦不在中间。身不自觉，无知无作，如墙壁瓦石。是身中无定身相，无有作是身者，亦无使作者。是身先际、后际、中际，皆不可得。八万户虫，无量诸病，及诸饥渴、寒热、形残等，常恼此身。菩萨摩诃萨观身如是，知非我身，亦非他有；不得自在，有作及所不作。是身身相空，从虚妄因缘生；是身假有，属本业因缘。菩萨自念：“我不应惜身命。何以故？是身相不合不散，不来不去，不生不灭，不依猗。”循身观是身无我、无我所故空，空故无男女等诸相，无相故不作愿。如是观者，得入无作智门。知身无作、无作者，但从诸法因缘和合生。是诸因缘作是身者，亦从虚妄颠倒故有，是因缘中亦无因缘相，是因缘生亦无生相。如是思惟，知是身从本以来，无有生相，知是身无相无可取。无生故无相，无相故无生；但诳凡夫故名为身。菩萨如是观身实相时，离诸染欲著，心常系念在身。循身观如是，名为菩萨身念处。观外身、观内外身亦如是。
　　菩萨云何观诸受？观内受，是受有三种：若苦、若乐、若不苦不乐。是诸受无所从来，灭无所至，但从虚诳颠倒妄想生，是报果，属先世业因缘。是菩萨如是求诸受，不在过去，不在未来，不在现在；知是诸受空、无我、无我所，无常破坏法。观是三世诸受，空、无相、无作入解脱门。亦观诸受生灭，亦知诸受不合不散，不生不灭；如是入不生门。知诸受不生故无相，无相故不生；如是知已，系心缘中。若有苦、乐、不苦不乐来，心不受不著，不作依止。如是等因缘观诸受，是名受念处。观外受、观内外受亦如是。
　　菩萨云何观心念处？菩萨观内心，是内心有三相：生、住、灭。作是念：“是心无所从来，灭亦无所至，但从内外因缘和合生。是心无有定实相，亦无实生、住、灭，亦不在过去、未来、现在世中。是心不在内、不在外、不在中间。是心亦无性无相；亦无生者，无使生者。外有种种杂六尘因缘，内有颠倒心想；生灭相续故，强名为心。”如是心中实心相不可得，是心性不生不灭，常是净相，客尘烦恼相著故，名为不净心，心不自知。何以故？是心，心相空故。是心本末无有实法，是心与诸法无合无散，亦无前际、后际、中际，无色无形无对，但颠倒虚诳生。是心空无我、无我所，无常无实，是名随顺心观。知心相无生，入无生法中。何以故？是心无生，无性无相，智者能知。智者虽观是心生灭相，亦不得实生灭法，不分别垢净而得心清净。以是心清净故，不为客尘烦恼所染。如是等观内心，观外心、观内外心，亦如是。
　　菩萨云何观法念处？观一切法，不在内，不在外，不在中间；不过去、未来、现在世中；但从因缘和合妄见生，无有实定，无有是法、是谁法。诸法中法相不可得，亦无法若合若散。一切法无所有如虚空，一切法虚诳如幻；诸法性净，不相污染。诸法无所受，诸法无所有故；诸法无所知，心心数法虚诳故。如是观时，不见有法，若一相、若异相，观一切法空无我。是时作是念：“一切诸法因缘生故，无有自性，是为实空，实空故无有相，无有相故无作，无作故不见法若生若灭。”住是智慧中，入无生法忍门。尔时虽观诸法生灭，亦入无相门。何以故？一切法离诸相，智者之所解。
　　如是观时，系心缘中，随顺诸法相，不念身、受、心、法，知是四法无处所，是为内法念处。外法念处、内外法念处亦如是。四正勤，四如意足，亦应如是分别，观空无处所。
　　云何为菩萨所行五根？菩萨摩诃萨观五根、修五根。
　　信根者，信一切法从因缘生，颠倒妄见心生，如旋火轮，如梦如幻。信诸法不净，无常、苦、空、无我，如病、如痈、如刺、灾变败坏。信诸法无所有，如空拳诳小儿。信诸法不在过去，不在未来，不在现在，无所从来，灭无所至。信诸法空、无相、无作，不生不灭，无作无相；而信持戒、禅定、智慧、解脱、解脱知见。得是信根故，不复退转。以信根为首，善住持戒，住持戒已，信心不动不转。一心信依业果报，离诸邪见；更不信余语，但受佛法，信众僧。住实道中，直心柔软能忍，通达无碍，不动不坏，得力自在，是名信根。
　　精进根者，昼夜常行精进，除却五盖，摄护五根。诸深经法，欲得、欲知、欲行、欲诵、欲读，乃至欲闻。若诸不善恶法，起令疾灭，未生者令不生；未生诸善法令生，已生令增广。亦不恶不善法，亦不爱善法，得等精进，直进不转。得正精进定心故，名为精进根。
　　念根者，菩萨常一心念，欲具足布施、持戒、禅定、智慧、解脱；欲净身口意业，诸法生灭住异智中，常一心念。一心念苦、集、尽、道；一心念分别根、力、觉、道、禅定、解脱，生灭入出；一心念诸法不生不灭，无作无说，为得无生智慧，具足诸佛法故；一心念不令声闻、辟支佛心得入。常念不忘如是诸法甚深清净，观行得故，得如是自在念，是名念根。
　　定根者，菩萨善取定相，能生种种禅定。了了知定门，善知入定，善知住定，善知出定。于定不著不味，不作依止。善知所缘，善知坏缘，自在游戏诸禅定，亦知无缘定，不随他语。不专随禅定行，自在出入无碍，是名为定根。
　　慧根者，菩萨为尽苦，圣智慧成就。是智慧为离诸法，为涅槃。以智慧观一切三界无常，为三衰、三毒火所烧。观已，于三界中，智慧亦不著一切三界，转为空、无相、无作解脱门。一心求佛法，如救头燃。是菩萨智慧无能坏者，于三界无所依，于随意五欲中心常离。慧根力故，积聚无量功德，于诸法实相，利入无疑无难。于世间无忧，于涅槃无喜，得自在智慧故，名为慧根。
　　菩萨得是五根，善知众生诸根相：知染欲众生根，知离欲众生根；知瞋恚众生根，亦知离瞋恚众生根；知愚痴众生根，亦知离愚痴众生根；知欲堕恶道众生根，知欲生人中众生根，知欲生天上众生根；知钝众生根，知利众生根；知上、中、下众生根；知罪众生根，知无罪众生根；知逆顺众生根；知当生欲界、色界、无色界众生根；知厚善根、薄善根、众生根；知正定、邪定、不定众生根；知轻躁众生根，知持重众生根；知悭贪众生根，知能舍众生根；知恭敬众生根，知不恭敬众生根；知净戒、不净戒众生根；知瞋恚、忍辱众生根；知精进、懈怠众生根；知乱心、摄心，愚痴、智慧众生根；知无畏、有畏众生根；知增上慢、不增上慢众生根；知正道、邪道众生根；知守根、不守根众生根；知求声闻众生根，知求辟支佛众生根，知求佛道众生根。于知众生根中，得自在方便力故，名为知根。菩萨行是五根增长，能破烦恼，度众生得无生法忍，是名五力。
　　复次，天魔外道不能沮坏，是名为力。
　　七觉分者，菩萨于一切法，不忆不念，是名念觉分。一切法中，求索善法、不善法、无记法不可得，是名择法觉分。不入三界破坏诸界相，是名精进觉分。于一切作法，不生乐著，忧喜相坏故，是名喜觉分。于一切法中，除心缘不可得故，是名除觉分。知一切法常定相，不乱不散，是名定觉分。于一切法不著不依止，亦不见是舍心，是名舍觉分。菩萨观七觉分空如是。
　　问曰：此七觉分何以略说？
　　答曰：七觉分中念、慧、精进、定，上已广说。三觉今当说：菩萨行喜觉分，观是喜非实。何以故？是喜从因缘生，作法、有法、无常法，生著法。若生著，是无常相，变坏则生忧，凡夫人以颠倒故心著。若知诸法实空，是时心悔，我则受虚诳。如人暗中饥渴所逼，食不净物，昼日观知，乃觉其非。若如是观，于实智慧中生喜，是为真喜。得是真喜，先除身粗，次除心粗，然后除一切法相，得快乐遍身心中，是为除觉分。既得喜除，舍诸观行，所谓无常观、苦观、空无我观、生灭观、不生不灭观，有观无观，非有非无观，如是等戏论尽舍。何以故？无相、无缘、无作、无戏论，常寂灭是实法相。若不行舍，便有诸诤。若以有为实，则以无为虚；若以无为实，则以有为虚；若以非有非无为实，则以有无为虚；于实爱著，于虚恚增，生忧喜处，云何不舍？得如是喜、除、舍，七觉分则具足满。
　　八圣道分者，正见、正方便、正念、正定，上已说。正思惟今当说：菩萨于诸法空无所得，住如是正见中，观正思惟相。知一切思惟，皆是邪思惟，乃至思惟涅槃、思惟佛，皆亦如是。何以故？断一切思惟分别，是名正思惟。诸思惟分别，皆从不实虚诳颠倒故有，分别思惟相皆无。菩萨住如是正思惟中，不见是正是邪，过诸思惟分别，是为正思惟。一切思惟分别皆悉平等，悉平等故心不著，如是等名为菩萨正思惟相。正语者，菩萨知一切语，皆从虚妄不实颠倒取相分别生。是时菩萨作是念：“语中无语相。”一切口业灭，知诸语实相，是为正语。是诸语等，无所从来，灭亦无所去，是菩萨行正语。诸有所语，皆住实相中说。以是故诸经说：菩萨住正语中，能作清净口业。知一切语言真相，虽有所说，不堕邪语。正业者，菩萨知一切业邪相，虚妄无实，皆无作相。何以故？无有一业可得定相。
　　问曰：若一切业皆空，云何佛说布施等是善业？杀害等是不善业？余事动作是无记业？
　　答曰：诸业中尚无有一，何况有三？何以故？如行时已过则无去业，未至亦无去业，现在去时亦无去业，以是故无去业。
　　问曰：已过处则应无，未至处亦应无，今去处应是有去！
　　答曰：今去处亦无去。何以故？除去业，今去处不可得。若除去业，今去处可得者，是中应有去，而不然。除今去处则无去业，除去业则无今去处；是相与共缘故，不得但言今去处有去。
　　复次，若今去处有去业，离去业应当有今去处，离今去处应当有去业。
　　问曰：若尔者，有何咎？
　　答曰：一时有二去业故。若有二去业，则有二去者。何以故？除去者则无去。若除去者，今去处不可得，无今去处故，亦无去者。
　　复次，不去者亦不去，故无去业。若除去者不去者，更无第三去者。
　　问曰：不去者不去应尔，去者何以言不去？
　　答曰：除去业，去者不可得；除去者，去业不可得。如是等一切业空，是名正业。诸菩萨入一切诸业平等，不以邪业为恶，不以正业为善，无所作，不作正业，不作邪业，是名实智慧，即是正业。
　　复次，诸法等中，无正无邪，如实知诸业。如实知已，不造不休，如是智人常有正业，无邪业，是名为菩萨正业。正命者，一切资生活命之具，悉正不邪。住不戏论智中，不取正命，不舍邪命，亦不住正法中，亦不住邪法中。常住清净智中，入平等正命，不见命，不见非命。行如是实智慧，以是故名正命。若菩萨摩诃萨，能观是三十七品，得过声闻、辟支佛地，入菩萨位中，渐渐得成一切种智。
大智度论卷第二十释初品中三三昧四禅四无量心四无色定
　　【经】“空三昧、无相三昧、无作三昧，四禅，四无量心，四无色定，八背舍，八胜处，九次第定，十一切处。”　　
　　【论】问曰：何以故次三十七品后，说八种法？
　　答曰：三十七品是趣涅槃道，行是道已，得到涅槃城。涅槃城有三门，所谓空、无相、无作。已说道，次应说到处门。四禅等是助开门法。
　　复次，三十七品是上妙法，欲界心散乱，行者依何地、何方便得？当依色界、无色界诸禅定。于四无量心、八背舍、八胜处、九次第定、十一切处中，试心知得柔软自在随意不？譬如御者试马，曲折随意，然后入阵；十一切处亦如是，观取少许青色，视一切物皆能使青；一切黄、一切赤、一切白皆如是。复于八胜处缘中自在。初、二背舍，观身不净；第三背舍，观身还使净。四无量心：慈观众生皆乐，悲观众生皆苦，喜观众生皆喜；舍是三心，但观众生无有憎爱。
　　复次，有二种观：一者、得解观，二者、实观。实观者，是三十七品。以实观难得故，次第说得解观。得解观中心柔软，易得实观，用实观得入三涅槃门。
　　问曰：何等空涅槃门？
　　答曰：观诸法我、我所空，诸法从因缘和合生，无有作者，无有受者，是名空门。
　　复次，空门，如忍智品中说。知是无我、我所已，众生云何于诸法中心著？行者思惟作是念：“诸法从因缘生，无有实法，但有相，而诸众生取是相，著我、我所。我今当观是相有实可得不？”审谛观之，都不可得；若男相、女相、一、异相等，是相实皆不可得。何以故？诸法无我、我所故空，空故无男、无女、一、异等法，我、我所中名字，是一、是异；以是故，男、女、一、异法实不可得。
　　复次，四大及造色，围虚空故名为身；是中内外入因缘和合生识种。身得是种和合，作种种事，言语、坐起、去来。于空六种和合中，强名为男，强名为女。若六种是男，应有六男，不可以一作六，六作一。亦于地种中无男女相，乃至识种亦无男女相。若各各中无，和合中亦无，如六狗各各不能生师子，和合亦不能生，无性故。
　　问曰：何以无男女？虽神无有别，即身分别有男女之异。是身不得离身分，身分亦不得离身；如见身分足，知有有分法，名为身；足等身分异身，身即是男女相。
　　答曰：神已先破，身相亦坏，今当重说。若有是有分名身，为各各分中具足有？为身分分在诸分中？若诸分中具足有身者，头中应有脚。何以故？头中具足有身故。若身分分在诸分中，是身与分无有异，有分者随诸分故。
　　问曰：若足等身分，与有分异，是有咎；今足等身分，与有分身法不异，故无咎！
　　答曰：若足等身分与有分不异，头即是足。何以故？二事是身不异故。又身分多，有分一，不应多作一，一作多。
　　复次，因无故果无，非果无故因无。身分与有分不异，应果无故因无。何以故？因果一故。若一、若异中，求身不可得；身无故，何处有男女？若有男女，为即是身？为异身？身则不可得。若在余法，余法非色故，无男女之别。但二世因缘和合，以颠倒心故，谓为男女。如偈说：

　　“俯仰屈伸立去来，视瞻言语中无实，风依识故有所作，是识灭相念念无。
　　彼此男女生我心，无智慧故妄见有，骨锁相连皮肉覆，机关动作如木人。
　　内虽无实外似人，譬如洋金投水中，亦如野火焚竹林，因缘合故有声出。”

　　如是等诸相，如先所说。此中应广说，是名无相门。无作者，既知无相都无作，是名无作门。
　　问曰：是三种，以智慧观空，观无相、无作；是智慧，何以故名三昧？
　　答曰：是三种智慧，若不住定中，则是狂慧，多堕邪疑，无所能作。若住定中，则能破诸烦恼，得诸法实相。
　　复次，是道异一切世间，与世间相违。诸圣人在定中得实相说，非是狂心语。
　　复次，诸禅定中无此三法，不名为三昧。何以故？还退失堕生死故。如佛说：

　　“能持净戒名比丘，能观空名行定人，一心常勤精进者，是名真实行道人！
　　于诸乐中第一者，断诸渴爱灭狂法，舍五众身及道法，是为常乐得涅槃。”

　　以是故，三解脱门，佛说名为三昧。
　　问曰：今何以故名解脱门？
　　答曰：行是法得解脱，到无余涅槃，以是故名解脱门。无余涅槃是真解脱，于身心苦得脱；有余涅槃为作门。此三法虽非涅槃，涅槃因故，名为涅槃。世间有因中说果，果中说因。是空、无相、无作，是定性，是定相应心心数法，随行身业、口业，此中起心不相应诸行和合，皆名为三昧。譬如王来，必有大臣营从。三昧如王，智慧如大臣，余法如营从。余法名虽不说，必应有。何以故？定力不独生，不能独有所作故。是诸法共生、共住、共灭、共成事，互相利益。是空三昧二行：一者、观五受众，一相、异相无故空；二者、观我、我所法，不可得故无我。无相三昧四行：观涅槃种种苦尽故名为尽，三毒等诸烦恼火灭故名为灭，一切法中第一故名为妙，离世间故名为出。无作三昧十行：观五受众因缘生故无常，身心恼故苦。观五受众因四行：烦恼、有漏业和合能生苦果，故名为集；以六因生苦果，故名为因；四缘生苦果，故名为缘；不多不少等因缘生果，故名为生。观五不受众四行：是八圣道分，能到涅槃故道；不颠倒故正；一切圣人去处故迹；爱见烦恼不遮故必到。是三解脱门，在九地中：四禅，未到地，禅中间，三无色，无漏性故。或有说者：三解脱门一向无漏，三三昧或有漏或无漏；以是故，三昧解脱有二名。如是说者：在十一地，六地、三无色、欲界及有顶地。若有漏者，系在十一地；无漏者不系。喜根、乐根、舍根相应。初学在欲界中，成就在色、无色界中。如是等成就不成就，修不修，如阿毗昙中广说。
　　复次，有二种空义，观一切法空，所谓众生空、法空。众生空，如上说。法空者，诸法自相空。如佛告须菩提：“色、色相空，受想行识、识相空。”
　　问曰：众生空，法不空，是可信；法自相空，是不可信。何以故？若法自相空，则无生无灭；无生无灭故，无罪无福；无罪无福故，何用学道？
　　答曰：有法空故有罪福，若无法空，不应有罪福。何以故？若诸法实有自性，则无可坏。性相不从因缘生，若从因缘生，便是作法；若法性是作法，则可破。若言法性可作可破，是事不然！性名不作法，不待因缘有。诸法自性有，自性有则无生者，性先有故。若无生则无灭，生灭无故无罪福，无罪福故，何用学道？若众生有真性者，则无能害，无能利，自性定故。如是等人，则不知恩义，破业果报。法空中亦无法空相，汝得法空，心著故，而生是难。是法空，诸佛以怜愍心，为断爱结，除邪见故说。
　　复次，诸法实相能灭诸苦，诸圣人真实行处。若是法空有性者，说一切法空时，云何亦自空？若无法空性，汝何所难？以是二空，能观诸法空，心得离诸法，知世间虚诳如幻。如是观空，若取是诸法空相，从是因缘生憍慢等诸结使，言“我能知诸法实相”，是时应学无相门，以灭取空相故。若于无相中生戏论，欲分别有所作，著是无相。是时复自思惟：“我为谬错，诸法空无相中云何得相、取相作戏论？”是时应随空、无相行，身口意不应有所作，应观无作相，灭三毒，不应起身口意业，不应求三界中生身。如是思惟时，还入无作解脱门。是三解脱门，摩诃衍中是一法，以行因缘故，说有三种。观诸法空，是名空；于空中不可取相，是时空转名无相；无相中不应有所作为三界生，是时无相转名无作。譬如城有三门，一人身不得一时从三门入，若入则从一门。诸法实相是涅槃城，城有三门，空、无相、无作。若人入空门，不得是空，亦不取相，是人直入，事办故，不须二门。若入是空门，取相得是空，于是人不得为门，通途更塞。若除空相，是时从无相门入。若于无相相心著，生戏论，是时除取无相相，入无作门。阿毗昙义中：是空解脱门，缘苦谛摄五众；无相解脱门，缘一法，所谓数缘尽；无作解脱门，缘三谛摄五众。摩诃衍义中：是三解脱门，缘诸法实相。以是三解脱门，观世间即是涅槃。何以故？涅槃空、无相、无作，世间亦如是。
　　问曰：如经说涅槃一门，今何以说三？
　　答曰：先已说，法虽一而义有三。
　　复次，应度者有三种：爱多者，见多者，爱、见等者。见多者，为说空解脱门；见一切诸法从因缘生，无有自性，无自性故空，空故诸见灭。爱多者，为说无作解脱门；见一切法无常苦，从因缘生，见已心厌离爱，即得入道。爱、见等者，为说无相解脱门；闻是男女等相无故断爱，一异等相无故断见。佛或一时说二门，或一时说三门。菩萨应遍学，知一切道，故说三门。更欲说行余事故，三解脱门义略说。
　　四禅有二种：一者、净禅，二者、无漏禅。云何名净？有漏善五众；云何名无漏？无漏五众；是四禅中所摄。身、口业是色法，余残非色法。一切不可见，无对。或有漏，或无漏：有漏者，善有漏五众；无漏者，无漏五众；皆是有为。有漏者色界系，无漏者不系。禅摄身业、口业，及心不相应诸行，是非心，非心数法，非心相应；禅摄受众、想众，及相应行众，是心数法，亦心相应；禅摄心意识，但心。四禅或有随心行非受相应，或受相应非随心行，或随心行亦受相应，或非随心行非受相应。随心行非受相应者，四禅摄身业、口业。随心行心不相应诸行，及受。受相应非随心行者，四禅摄心意识。随心行亦受相应者，四禅摄想众及相应行众。非随心行亦非受相应者，除四禅中摄随心行，心不相应诸行，余残心不相应诸行。想、行相应，亦如是，四禅中、三禅中、二禅非随觉行亦非观相应。初禅或有随觉行非观相应，或观相应非随觉行，或有随觉行亦观相应，或有非随觉行非观相应。随觉行非观相应者，初禅摄身业、口业，及随觉行心不相应诸行，及观。观相应非随觉行者，谓觉。随觉行亦观相应者，觉观相应诸心心数法。非随觉行亦非观相应者，除随觉行心不相应诸行，余残心不相应诸行。四禅皆有因缘，亦与因缘。四禅中初禅，或次第非与次等缘，或次第亦与次第缘，或非次第亦非与次第缘。次第非与次第缘者，未来世中欲生心心数法。次第亦与次第缘者，过去、现在心心数法。非次第亦不与次第缘者，除未来世欲生心心数法，余残未来世中心心数法，身业、口业及心不相应诸行。第二、第三禅亦如是。第四禅次第不与次第缘者，未来世中欲生心心数法，及无想定若生若欲生。次第亦与次第缘者，过去现在心心数法。非次第亦非与次第缘者，除未来世中欲生心心数法，余残未来世心心数法；除心次第心不相应诸行，余残心不相应诸行，及身业、口业。四禅中摄身业、口业及心不相应诸行。是与缘非缘；余残亦缘亦与缘。是四禅亦增上缘，亦与增上缘。如是等，阿毗昙分中广分别。菩萨得禅方便，及禅相、禅枝，禅波罗蜜中已广说。
　　问曰：是般若波罗蜜论议中，但说诸法相空，菩萨云何于空法中能起禅定？
　　答曰；菩萨知诸五欲及五盖，从因缘生无自性，空无所有，舍之甚易。众生颠倒因缘故，著此少弊乐，而离禅中深妙乐。菩萨为是众生故，起大悲心，修行禅定，系心缘中，离五欲，除五盖，入大喜初禅；灭觉观，摄心深入内清净，得微妙喜，入第二禅；以深喜散定故，离一切喜，得遍满乐，入第三禅；离一切苦乐，除一切忧喜，及出入息，以清净微妙舍而自庄严，入第四禅。是菩萨虽知诸法空无相，以众生不知故，以禅相教化众生。若实有诸法空，是不名为空，亦不应舍五欲而得禅；无舍无得故，今诸法空相亦不可得，不应作是难言：“若诸法空，云何能得禅？”
　　复次，是菩萨不以取相爱著得故行禅；如人服药，欲以除病，不以美也。为戒清净，智慧成就故行禅。菩萨于一一禅中，行大慈观空，于禅无所依止；以五欲粗诳颠倒故，以细微妙虚妄法治。譬如有毒，能治诸毒。
　　四无量心者，慈、悲、喜、舍。慈名爱念众生，常求安隐乐事以饶益之；悲名愍念众生，受五道中种种身苦、心苦；喜名欲令众生，从乐得欢喜；舍名舍三种心，但念众生不憎不爱。修慈心，为除众生中瞋觉故；修悲心，为除众生中恼觉故；修喜心，为除众生不悦乐故；修舍心，为除众生中爱憎故。
　　问曰：四禅中已有四无量心，乃至十一切处，今何以故别说？
　　答曰：虽四禅中皆有是法，若不别说名字，则不知其功德；譬如囊中宝物，不开出则人不知。若欲得大福德者，为说四无量心；患厌色如在牢狱，为说四无色定；于缘中不能得自在，随意观所缘，为说八胜处；若有遮道不得通达，为说八背舍；心不调柔，不能从禅起次第入禅，为说九次第定；不能得一切缘遍照，随意得解，为说十一切处。若念十方众生令得乐时，心数法中生法，名为慈；是慈相应受、想、行、识众，是名心数法，起身业、口业及心不相应诸行：是法和合，皆名为慈。为慈故是法生，以慈为主，是故慈得名。譬如一切心心数法，虽皆是后世业因缘，而但思得名，于作业中，思最有力故。悲、喜、舍亦如是。是慈在色界。或有漏，或无漏。或可断，或不可断。亦在根本禅中，亦禅中间。三根相应，除苦根、忧根。如是等，阿毗昙分别说。取众生相故有漏，取相已入诸法实相故无漏。以是故，无尽意菩萨问中，说慈有三种：一者、众生缘，二者、法缘，三者、无缘。
　　问曰：是四无量心云何行？
　　答曰：如佛处处经中说：有比丘以慈相应心，无恚无恨，无怨无恼，广大无量，善修慈心得解遍满东方世界众生，慈心得解遍满南西北方、四维、上、下十方世界众生。以悲、喜、舍相应心，亦如是。慈相应心者，慈名心数法，能除心中愦浊，所谓瞋恨悭贪等烦恼。譬如净水珠著浊水中，水即清。无恚恨者，于众生中，若有因缘、若无因缘而瞋，若欲恶口骂詈、杀害劫夺，是名瞋；待时节，得处所，有势力，当加害，是名恨。以慈除此二事故，名无瞋恨。无怨无恼，恨即是怨，初嫌为恨，恨久成怨，身口业加害，是名恼。
　　复次，初生瞋结名为瞋；瞋增长筹量，持著心中未决了，是名恨，亦名怨；若心已定，无所畏忌，是名恼。以慈心力除舍，离此三事，是名无瞋无恨、无怨无恼。此无瞋无恨、无怨无恼，佛以是赞叹慈心。一切众生皆畏于苦，贪著于乐；瞋为苦因缘，慈是乐因缘。众生闻是慈三昧，能除苦能与乐故，一心勤精进，行是三昧。以是故无瞋无恨、无怨无恼。广大无量者，一心分别有三名：广名一方，大名高远，无量名下方及九方。
　　复次，下名广，中名大，上名无量。
　　复次，缘四方众生心是名广，缘四维众生心是名大，缘上下方众生心是名无量。
　　复次，破瞋恨心是名广，破怨心是名大，破恼心是名无量。
　　复次，一切烦恼心，小人所行，生小事故名为小；复小于此，故名瞋恨、怨恼。破是小中之小，是名广大无量。所以者何？大因缘常能破小事故。广心者，畏罪畏堕地狱故，除心中恶法。大心者，信乐福德果报，除恶心。无量心者，为欲得涅槃故，除恶心。复次，行者持戒清净故，是心广；禅定具足故，是心大；智慧成就故，是心无量。以是慈心，念得道圣人，是名无量心。用无量法分别圣人故，念诸天及人尊贵处故，名为大心；念诸余下贱众生及三恶道，是名广心。于所爱众生中，以慈念广于念己故，名为广心；以慈念中人，是名大心；以慈念怨憎，其功多故，名无量心。
　　复次，为狭缘心，故名为广；为小缘心，故名为大；为有量心，故名为无量。如是等，分别义。善修者，是慈心牢固；初得慈心，不名为修。非但爱念众生中，非但好众生中，非但益己众生中，非但一方众生中，名为善修。久行得深爱乐，爱憎及中三种众生，正等无异。十方五道众生中，以一慈心视之，如父如母，如兄弟、姊妹、子侄、知识，常求好事，欲令得利益安隐。如是心遍满十方众生中，如是慈心，名众生缘，多在凡夫人行处，或有学人未漏尽者行。法缘者，诸漏尽阿罗汉、辟支佛、诸佛。是诸圣人破吾我相，灭一异相故，但观从因缘相续生。诸欲心慈念众生时，从和合因缘相续生，但空五众即是众生，念是五众。以慈念众生不知是法空，而常一心欲得乐。圣人愍之，令随意得乐；为世俗法故，名为法缘。无缘者，是慈但诸佛有。何以故？诸佛心不住有为、无为性中，不依止过去世，未来、现在世，知诸缘不实，颠倒虚诳故，心无所缘。佛以众生不知诸法实相，往来五道，心著诸法，分别取舍，以是诸法实相智慧，令众生得之，是名无缘。譬如给赐贫人，或与财物，或与金银宝物，或与如意真珠。缘众生、缘法、缘无缘，亦复如是。是为略说慈心义。悲心亦如是，以怜愍心，遍观十方众生苦，作是念：“众生可愍，莫令受是种种苦。”无瞋、无恨、无怨、无恼心，乃至十方亦如是。
　　问曰：有三种众生：有受乐，如诸天及人少分；有受苦，如三恶道及人中少分；有受不苦不乐，五道中少分。云何行慈，观一切众生皆受乐？行悲者，观一切众生皆受苦？
　　答曰：行者欲学是慈无量心时，先作愿：“愿众生受种种乐。”取受乐人相，摄心入禅，是相渐渐增广，即见众生皆受乐。譬如钻火，先以软草、干牛屎，火势转大，能烧大湿木。慈三昧亦如是，初生慈愿时，唯及诸亲族知识；慈心转广，怨亲同等，皆见得乐，是慈禅定增长成就故。悲、喜、舍心亦如是。
　　问曰：悲心中取受苦人相，喜心中取受喜人相，舍心中取何等相？
　　答曰：取受不苦不乐人相，行者以是心渐渐增广，尽见一切受不苦不乐。
　　问曰：是三种心中，应有福德，是舍心于众生不苦不乐，有何等饶益？
　　答曰：行者作是念：“一切众生离乐时得苦，苦时即是苦，得不苦不乐则安隐。”以是饶益。行者行慈喜心，或时贪著心生；行悲心，或时忧愁心生；以是贪忧故心乱，入是舍心，除此贪忧，贪忧除故名为舍心。
　　问曰：悲心、舍心，可知有别，慈心令众生乐，喜心令众生喜，乐与喜有何等异？
　　答曰：身乐名乐，心乐名喜；五识相应乐名乐，意识相应乐名喜；五尘中生乐名乐，法尘中生乐名喜；先求乐，愿令众生得，从乐因令众生得喜。如人怜愍贫人，先施宝物，是名乐；后教令卖买得受五欲乐，是名喜。
　　复次，欲界乐愿令众生得，是名乐；色界乐愿令众生得，是名喜。
　　复次，欲界中五识相应乐，初禅中三识相应乐，三禅中一切乐，是名乐；欲界及初禅意识相应乐，二禅中一切乐，是名喜；粗乐名乐，细乐名喜；因时名乐，果时名喜；初得乐时是名乐，欢心内发，乐相外现，歌舞踊跃，是名喜。譬如初服药时，是名乐；药发遍身时，是名喜。
　　问曰：若尔者，何以不和合二心作一无量，而分为二法？
　　答曰：行者初心未摄，未能深爱众生故，但与乐；摄心深爱众生，故与喜。以是故，先乐而后喜。
　　问曰：若尔者，何以不慈喜次第？
　　答曰：行慈心时，爱众生如儿子，愿与乐。出慈三昧故，见众生受种种苦，发深爱心怜愍众生，令得深乐。譬如父母虽常爱子，若得病急，是时爱心转重；菩萨亦如是，入悲心观众生苦，怜愍心生，便与深乐，以是故悲心在中。
　　问曰：若如是深爱众生，复何以行舍心？
　　答曰：行者如是观，常不舍众生，但舍是三种心。何以故？妨废余法故。亦以是慈心欲令众生乐，而不能令得乐；悲心欲令众生离苦，亦不能令得离苦；行喜心时，亦不能令众生得大喜。此但忆想，未有实事，欲令众生得实事，当发心作佛，行六波罗蜜具足佛法，令众生得是实乐。以是故，舍是三心，入是舍心。
　　复次，如慈、悲、喜心爱深故，舍众生难入是舍心故，易得出离。
　　问曰：菩萨行六波罗蜜，乃至成佛，亦不能令一切众生离苦得乐，何以但言是三心忆想心生无有实事？
　　答曰：是菩萨作佛时，虽不能令一切众生得乐，但菩萨发大誓愿；从是大愿，得大福德果报；得大报故，能大饶益。凡夫、声闻行是四无量，为自调自利故，亦但空念众生。诸菩萨行是慈心，欲令众生离苦得乐，从此慈心因缘，亦自作福德，亦教他作福德，受果报时，或作转轮圣王，多所饶益；菩萨或出家行禅，引导众生，教令行禅，得生清净界，受无量心乐；若作佛时，共无量阿僧祇众生，入无余涅槃；比于空心愿益，是为大利！乃至舍利余法，多所饶益。
　　复次，若一佛尽度一切众生，余佛则无所复度，是则无未来佛，为断佛种，有如是等过。以是故，一佛不度一切众生。
　　复次，是众生性，从痴而有，非实定法。三世十方诸佛，求众生实不可得，云何尽度一切？
　　问曰：若空不可尽度者，少亦俱空，何以度少？
　　答曰：我言三世十方佛，求一切众生不可得故无所度，汝难言何以不尽度，是为堕负处！汝于负处不能自拔，而难言无众生中，多少一种，何以度少，是为重堕负处！
　　复次，诸法实相第一义中，则无众生，亦无度，但以世俗法故，说言有度。汝于世俗中求第一义，是事不可得，譬如瓦石中求珍宝不可得。
　　复次，诸佛从初发心，乃至法尽，于其中间所有功德，皆是作法，有限有量，有初有后，故所度众生亦应有量，不应以随因缘果报有量法，尽度无量众生。如大力士，弓势虽大，箭远必堕。亦如劫尽大火，烧三千世界，明照无量，虽久必灭。菩萨成佛亦如是，从初发意，执精进弓，用智慧箭，深入佛法，大作佛事，亦必当灭。菩萨得一切种智时，身出光明，照无量世界，一一光明变化作无量身，度十方无量众生，涅槃后八万四千法聚舍利，化度众生；如劫尽火照，久亦复灭。
　　问曰：汝自言光明变化作无量身，度十方无量众生，今何以言有量因缘故，所度亦应有量？
　　答曰：无量有二种：一者、实无量，诸圣人所不能量，譬如虚空、涅槃、众生性，是不可量；二者、有法可量，但力劣者不能量，譬如须弥山、大海水，斤两、滴数多少，诸佛菩萨能知，诸天世人所不能知。佛度众生亦如是，诸佛能知，但非汝等所及，故言无量。
　　复次，诸法因缘和合生故，无有自性，自性无故常空，常空中众生不可得。如佛说：“我坐道场时，智慧不可得，空拳诳小儿，以度于一切。”诸法之实相，则是众生相；若取众生相，则远离实道。常念常空相，是人非行道，不生灭法中，而作分别相；若分别忆想，则是魔罗网。不动不依止，是则为法印。
　　问曰：若乐有二分，慈心、喜心；悲心观苦，何以不作二分？
　　答曰：乐是一切众生所爱重故，作二分，是苦不爱不念故，不作二分。又受乐时心软，受苦时心坚。如阿育王弟韦陀输，七日作阎浮提王，得上妙自恣五欲。过七日已，阿育王问言：“阎浮提主，受乐欢畅不？”答言：“我不见、不闻、不觉。何以故？旃陀罗日日振铃高声唱：‘七日中已尔许日过，过七日已，汝当死！’我闻是声，虽作阎浮提王，上妙五欲，忧苦深故，不闻、不见。”以是故知苦力多，乐力弱。若人遍身受乐，得一处针刺，众乐都失，但觉刺苦。乐力弱故，二分乃强；苦力多故，一处足明。
　　问曰：行是四无量心，得何等果报？
　　答曰：佛说入是慈三昧，现在得五功德：入火不烧，中毒不死，兵刃不伤，终不横死，善神拥护。以利益无量众生故，得是无量福德。以是有漏无量心缘众生故，生清净处，所谓色界。
　　问曰：何以故佛说慈报生梵天上？
　　答曰：以梵天众生所尊贵，皆闻皆识故。佛在天竺国，天竺国常多婆罗门。婆罗门法，所有福德尽愿生梵天。若众生闻行慈生梵天，皆多信向行慈法，以是故说行慈生梵天。
　　复次，断淫欲天，皆名为梵，说梵皆摄色界。以是故，断淫欲法，名为梵行。离欲亦名梵。若说梵，则摄四禅、四无色定。
　　复次，觉观难灭故，不说上地名。譬如五戒中，口律仪，但说一种不妄语，则摄三事。
　　问曰：慈有五功德，悲、喜、舍何以不说有功德？
　　答曰：如上譬喻，说一则摄三事。此亦如是，若说慈，则已说悲、喜、舍。
　　复次，慈是真无量，慈为如王，余三随从如人民。所以者何？先以慈心欲令众生得乐，见有不得乐者，故生悲心；欲令众生离苦，心得法乐，故生喜心；于三事中，无憎无爱，无贪无忧，故生舍心。
　　复次，慈以乐与众生故，增一阿含中说有五功德。悲心于摩诃衍经，处处说其功德，如网明菩萨经中，说菩萨处众生中，行三十二种悲，渐渐增广，转成大悲。大悲是一切诸佛、菩萨功德之根本，是般若波罗蜜之母，诸佛之祖母。菩萨以大悲心故，得般若波罗蜜，得般若波罗蜜故得作佛。如是等种种赞大悲。喜、舍心，余处亦有赞，慈、悲二事偏大故，佛赞其功德。慈以功德难有故，悲以能成大业故。
　　问曰：佛说四无量功德：慈心好修、善修，福极遍净天；悲心好修、善修，福极虚空处；喜心好修、善修，福极识处；舍心好修、善修，福极无所有处。云何言慈果报应生梵天上？
　　答曰：诸佛法不可思议，随众生应度者如是说。
　　复次，从慈定起回向第三禅易，从悲定起向虚空处，从喜定起入识处，从舍定起入无所有处易故。
　　复次，慈心愿令众生得乐，此果报自应受乐，三界中遍净最为乐故，言福极遍净。悲心观众生老、病、残害苦，行者怜愍心生，云何令得离苦？若为除内苦，外苦复来；若为除外苦，内苦复来。行者思惟：“有身必有苦，唯有无身，乃得无苦。”虚空能破色，是故福极虚空处。喜心欲与众生心识乐，心识乐者，心得离身，如鸟出笼；虚空处心，虽得出身，犹系心虚空；识处无量，于一切法中皆有心识，识得自在无边，以是故喜福极在识处。舍心者，舍众生中苦乐，苦乐舍故，得真舍法，所谓无所有处；以是故，舍心福极无所有处。如是四无量，但圣人所得，非凡夫。
　　复次，佛知未来世诸弟子钝根故，分别著诸法，错说四无量相：“是四无量心众生缘故，但是有漏；但缘欲界故，无色界中无。何以故？无色界不缘欲界故。”为断如是人妄见故，说四无量心无色界中。佛以四无量心，普缘十方众生故，亦应缘无色界中。如无尽意菩萨问中说，慈有三种：众生缘、法缘、无缘。论者言：众生缘是有漏，无缘是无漏，法缘或有漏或无漏。如是种种，略说四无量心。
　　四无色定者，虚空处、识处、无所有处、非有想非无想处。是四无色有三种：一者、有垢，二者、生得，三者、行得。有垢者，无色中摄，三十一结及此结使中起心相应行。生得者，行是无色定，业报因缘故，生无色界，得不隐没无记四众。行得者，观是色粗恶、重苦、老病、杀害等，种种苦恼因缘。如重病、如痈疮、如毒刺，皆是虚诳妄语，应当除却。如是思惟已，过一切色相，灭一切有对相，不念一切异相，入无边虚空处定。
　　问曰：云何能灭是三种相？
　　答曰：是三种相，皆从因缘和合生故，无自性；自性无故，是三种虚诳无实，易可得灭。
　　复次，是色分别分分破散，后皆无，以是故，若后无今亦无。众生颠倒故，于和合色中取一相、异相，心著色相，我今不应随愚人学；当求实事，实事中无是一相、异相。
　　复次，行者作是念：“我若除却离诸法，得利为深。我先舍财物、妻子出家，得清净持戒心安隐，不怖不畏。离诸欲、诸恶不善法，离生喜乐得初禅；离觉观内清净故，得第二禅中大喜乐；离喜在第三禅地，于诸乐中最第一；舍是乐，得念舍清净第四禅。今舍是四禅，应更得妙定。”以是故，过是色相，灭有对相，不念异相。佛说三种色：有色可见有对，有色不可见有对，有色不可见无对。过色相者，是可见有对色；灭有对相者，是不可见有对色；不念异相者，是不可见无对色。
　　复次，眼见色坏故，名过色；耳声、鼻香、舌味、身触坏故，过有对相；于二种余色，无教色种种分别故，名异相。如是观离色界中染，得无边虚空处。得三无色因缘方便，如禅波罗蜜品中说。是四无色，一常有漏，三当分别。虚空处，或有漏，或无漏。有漏者，虚空处摄有漏四众；无漏者，虚空处摄无漏四众；识处、无所有处，亦如是；一切皆有为。善有漏虚空处是有报，无记及无漏虚空处是无报；识处、无所有处，亦如是。非有想非无想处：善非有想非无想处有报，无记非有想无想处是无报。善四无色是可修，无记四无色定非可修。隐没者是有垢，不隐没者是无垢。一是有；三中有漏者有，无漏者非有。四无色定摄心心数法，是相应因；心不相应诸行，是非相应因。有善法非四无色中，有四无色中非善法，有亦善法亦四无色中，有非善法亦非四无色中，有善法非四无色者，一切善色众，及四无色不摄善四众，及智缘尽。有四无色中非善法者，无记四无色。有善法亦有四无色者，善四无色。非善法亦非四无色者，一切不善五众，及无记色众，及四无色不摄无记四众，虚空及非智缘尽。不善法中不相摄。有无记法非四无色，有四无色非无记法，有亦无记法亦四无色，有非无记亦非四无色。有无记法非四无色者，无记色众，及四无色不摄无记四众，虚空及非智缘尽。有四无色中非无记法者，善四无色。亦无记法亦四无色者，无记四无色。亦非无记法亦非四无色者，不善五众，善色众，无色不摄善四众及智缘尽。或漏非四无色，或四无色非漏，或漏亦四无色，或非漏亦非四无色。漏非四无色者，一漏及二漏少分。四无色非漏者，漏不摄四无色。亦漏亦四无色者，二漏少分。非漏非四无色者，色众及漏无色不摄四众，及无为法。或有漏非四无色，或四无色非有漏，或有漏亦四无色，或非有漏非四无色。有漏非四无色者，有漏色众，及无色不摄有漏四众。四无色非有漏者，三无色少分。亦有漏亦四无色者，一无色及三无色少分。亦非有漏非四无色者，无漏色众，无色不摄无漏四众及三无为。或无漏非四无色，或四无色非无漏，或无漏亦四无色，或非无漏亦非四无色。无漏非四无色者，无漏色众，及无色不摄无漏四众。及三无为。四无色非无漏者，一无色及三无色少分。亦无漏亦四无色者，三无色少分。非无漏非四无色者，有漏色众，及无色不摄有漏四众。虚空处，或见谛断，或思惟断，或不断。见谛断者，信行、法行人，用见谛忍断。何者是？二十八使；及二十八使相应虚空处；及此起心不相应诸行。思惟断者，学见道用思惟断。何者是？思惟所断三使；及此相应虚空处；及此起心不相应诸行；及无垢有漏虚空处。不断者，无漏虚空处。识处、无所有处亦如是。非有想非无想处，或见谛断，或思惟断。见谛断者，信行、法行人，用见谛忍断。何者是？二十八使；及此相应非有想非无想处；及此起心不相应诸行。思惟断者，学见道用思惟断。何者是？思惟所断三使；及此相应非有想非无想处；及此起心不相应诸行；及无垢非有想非无想处。四无色中摄心不相应诸行，是非心非心数法，非心相应；受众、想众及此相应行众，心数法，亦心相应；心意识独心。四无色，或有随心行非受相应，或受相应非随心行，或随心行亦受相应，或非随心行非受相应。随心行非受相应者，随心行心不相应诸行及受。受相应不随心行者，心是。随心行亦受相应者，想众及此相应行众。非随心行非受相应者，除随心行心不相应诸行，余残心不相应诸行。想相应，行相应，亦应如是说。虚空处，或从身见因。不还与身见作因，或从身见因亦还与身见作因，或不从身见因亦不还与身见作因。从身见因不还与身见作因者，除过去、现在见苦断诸使，及此相应虚空处；亦除过去、现在见集断诸遍结，及此相应虚空处；及除未来世中身见相应虚空处，亦除身见生老住灭，余残有垢虚空处。从身见因亦还与身见作因者，上所除者是。亦不从身见因亦不还与身见作因者，无垢虚空处。识处、无所有处、非有想非无想处，亦如是。四无色一切有因缘，亦与因缘。虚空处，或次第不与次第缘，或次第亦与次第缘，或非次第亦非与次第缘。次第不与次第缘者，未来世中欲生心心数虚空处，及阿罗汉过去、现在最后灭时心心数虚空处。次第亦与次第缘者，除过去、现在阿罗汉最后灭时心心数虚空处，余残过去、现在心心数虚空处。非次第亦不与次第缘者，除未来世中欲生心心数虚空处，余残未来世中心心数虚空处，及心不相应诸行。识处、无所有处，亦如是。非有想非无想处，或次第不与次第缘，或次第亦与次第缘，或非次第亦非与次第缘。次第不与次第缘者，未来世中欲生心心数非有想非无想处，及阿罗汉过去、现在最后灭时心心数非有想非无想处，及灭受想若生若欲生。次第亦与次第缘者，除过去、现在阿罗汉最后灭时心心数非有想非无想处，余残过去现在心心数非有想非无想。非次第亦非与次第缘者，除未来世中欲生心心数非有想非无想处，余残未来世中心心数非有想非无想处，除心次第心不相应诸行，余残心不相应诸行。四无色中摄诸心心数法，有缘亦与缘缘；四无色摄心不相应诸行，非缘与缘缘。四无色皆是增上，亦与增上缘。如是等种种分别四无色，如阿毗昙分中说，此中应广说。
　　问曰：摩诃衍中四无色云何？
　　答曰：与诸法实相共智慧行，是摩诃衍中四无色。
　　问曰：何等是诸法实相？
　　答曰：诸法、诸法自性空。
　　问曰：色法和合分别因缘故空，此无色中云何空？
　　答曰：色是眼见、耳闻粗事能令空，何况不可见，无有对，不觉苦乐而不空？
　　复次，色法分别乃至微尘，皆散灭归空；是心心数法，在日月、时节、须臾顷，乃至一念中不可得。是名四无色定义。如是等种种，略说四无色。





大智度论卷第二十一释初品中八背舍八胜处九次第定十一切处
　　八背舍者：内有色，外亦观色，是初背舍；内无色，外观色，是第二背舍；净背舍，身作证，第三背舍；四无色定，及灭受想定，是五合为八背舍。背是净洁五欲，离是著心，故名背舍。不坏内、外色，不内、外灭色相，以是不净心观色，是名初背舍。坏内色，灭内色相；不坏外色，不灭外色相，以是不净心观外色，是第二背舍。是二皆观不净：一者、观内、观外；二者、不见内，但见外。何以故？众生有二分行：爱行、见行。爱多者著乐，多缚在外结使行；见多者，多著身见等行，为内结使缚。以是故，爱多者，观外色不净；见多者，观自身不净坏败。
　　复次，行者初心未细摄，系心一处难，故内、外观；渐习调柔，能内坏色相但观外。
　　问曰：若无内色相，谁当观外？
　　答曰：是为得解道，非实道。行者念未来死，火烧，虫啖，埋著土中，皆磨灭；若现在观，亦分别是身，乃至微尘皆无，是名内无色相，外观色。
　　问曰：二胜处见内、外色，六胜处但见外色；一背舍见内、外色，二背舍但见外色.何以故但内有坏色相，外色不能坏？
　　答曰：行者眼见是身有死相，取是未来死相以况今身；外四大不见灭相故，难可观无，故不说外色坏。
　　复次，离色界时，是时亦不见外色。净背舍身作证者，不净中净观，如八胜处说。前八一切处观清净，地、水、火、风，及青、黄、赤、白。观青色如青莲华，如金精山，如优摩伽华，如真青婆罗柰衣；观黄、赤、白，各随色亦如是，总名净背舍。
　　问曰：若总是净背舍，不应说一切处！
　　答曰：背舍是初行者，胜处是中行，一切处是久行。不净观有二种：一者、不净，二者、净。不净观中，二背舍，四胜处；净观中，一背舍，四胜处，八一切处。
　　问曰：行者以不净为净，名为颠倒；净背舍观，云何不颠倒？
　　答曰：女色不净，妄见为净，是名颠倒；净背舍观一切实青色广大，故不颠倒。
　　复次，为调心故净观，以久习不净观心厌，以是故习净观非颠倒，亦是中不著故。
　　复次，行者先观身不净，随身法所有内、外不净，系心观中；是时生厌，淫恚痴薄，即自惊悟：“我为无目，此身如是，云何生著？”摄心实观，无令复错。心既调柔，想身、皮、肉、血、髓不净，除却唯有白骨；系心骨人，若外驰散，摄之令还；深摄心故，见白骨流光，如珂如贝，能照内外诸物，是为净背舍初门。然后观骨人散灭，但见骨光，取外净洁色想。
　　复次，若金刚、真珠、金银、宝物，若清净地，若净水，如无烟无薪净洁火，若清风无尘。诸青色如金精山，诸黄色如瞻卜华，诸赤色如赤莲华，诸白色如白雪等；取是相，系心净观，随是诸色，各有清净光耀。是时行者得受喜乐，遍满身中，是名净背舍。缘净故，名为净背舍；遍身受乐故，名为身证。得是心乐，背舍五欲，不复喜乐，是名背舍。未漏尽故，中间或结使心生，随著净色；复勤精进，断此著故，如是净观从心想生，譬如幻主观所幻物，知从己出，心不生著，能不随所缘，是时背舍变名胜处。于净观虽胜，未能广大，是时行者还取净相，用背舍力及胜处力故，取是净地相，渐渐遍满十方虚空；水、火、风亦尔。取青相渐令广大，亦遍十方虚空；黄、赤、白亦如是。是时，胜处复变为一切处；是三事一义，转变有三名。
　　问曰：是三背舍、八胜处、十一切处，是实观？是得解观？若实观，身有皮肉，何以但见白骨人？三十六物合为身法，何以分别散观？四大各自有相，何以灭三大，但观一地大？四色非尽是青，何以都作青观？
　　答曰：有实观，亦有得解观。身相实是不净，是为实观。外法中有净相，种种色相，是为实净；观净不净，是为实观。以此少许净，广观一切皆是净；取是一水，遍观一切皆是水；取是少许青相，遍一切皆是青。如是等，是为得解观，非实。四无色背舍，如四无色定中观。欲得背舍，先入无色定，无色定是背舍之初门；背舍色，缘无量虚空处。
　　问曰：无色定亦尔，有何等异？
　　答曰：凡夫人得是无色定，是为无色；圣人深心得无色定，一向不回，是名背舍。余残识处、无所有处、非有想非无想处，亦如是。背灭受想诸心心数法，是名灭受想背舍。
　　问曰：无想定何以不名背舍？
　　答曰：邪见者，不审诸法过失，直入定中，谓是涅槃；从定起时，还生悔心，堕在邪见，是故非背舍。灭受想患厌散乱心故，入定休息，似涅槃法著身中，身得故名身证。
　　八胜处者：内有色相、外观色少，若好、若丑，是色胜知胜观，是名初胜处；内色相、外观色多，若好、若丑，是色胜知胜观，是名第二胜处；第三、第四亦如是，但以内无色相外观色为异。内亦无色相，外观诸色青、黄、赤、白，是为八胜处。内色相外观色者，内身不坏见外缘少者，缘少故名少，观道未增长故观少因缘；观多畏难摄故，譬如鹿游未调，不中远放。若好、若丑者，初学系心缘中，若眉间，若额上，若鼻端；内身不净相，内身中不净相观外诸色，善业报故名好；不善业报故名丑。
　　复次，行者如从师所受，观外缘种种不净，是名丑色；行者或时忆念忘故，生净相，观净色，是名好色。
　　复次，行者自身内系心一处，观欲界中色二种：一者、能生淫欲，二者、能生瞋恚。能生淫欲者是净色，名为好；能生瞋恚者是不净色，名为丑。于缘中自在，胜知胜见：行者于能生淫欲端正色中，不生淫欲；于能生瞋恚恶色中，不生瞋恚。但观色四大因缘和合生，如水沫不坚固，是名若好、若丑。胜处者，行者住是不净门中，淫欲、瞋恚等诸结使未能不随，是名胜处，胜是不净中净颠倒等诸烦恼贼故。
　　问曰：行者云何内色想外观色？
　　答曰：是八胜处，深入定心调柔者可得。行者或时见内身不净，亦见外色不净。不净观有二种：一者、三十六物等种种不净；二者、除内外皮肉五藏，但观白骨如珂如雪。三十六物等观是名丑，如珂如雪观是名好。行者内、外观时，心散乱，难入禅；除自身相，但观外色。如阿毗昙中说：行者以得解脱观，见是身死；死已，舆出冢间，若火烧，若虫啖，皆已灭尽；是时但见虫、火，不见身，是名内无色相外观色。行者如教受观身是骨人，若心外散，还摄骨人缘中。何以故？是人初习行，未能观细缘故，是名少色；行者观道转深增长，以此一骨人，遍观阎浮提皆是骨人，是名为多；还复摄念观一骨人，以是故名胜知胜见。
　　复次，随意五欲中男女相，净洁相，能胜故名为胜处。譬如健人乘马击贼，能破名为胜；又能制御其马，是亦名胜。行者亦如是，能自于不净观中，少能多，多能少，是为胜处；亦能破五欲贼，亦名胜处。内未能坏身，外观色若多、若少，若好、若丑，是初第二胜处。内坏身无色相，观外色若多、若少，若好、若丑，是第三、第四胜处。摄心深入定中，坏内身，观外净，缘青、青色，黄、赤、白、白色，是为后四胜处。
　　问曰：是后四胜处，十一切处中青等四处，有何等异？
　　答曰：青一切处，能普缘一切令青；是胜处若多、若少随意观，不令异心夺，观胜是缘，名为胜处。譬如转轮圣王遍胜四天下，阎浮提王胜一天下而已。一切处普遍胜一切缘，胜处但观少色能胜，不能遍一切缘。如是等，略说八胜处。
　　十一切处者，背舍、胜处已说，此以遍满缘故，名一切处。
　　问曰：何以无所有处、非有想非无想处，不名一切处？
　　答曰：是得解之心，安隐快乐，广大无量无边虚空处，是佛所说；一切处中皆有识，能疾缘一切法故，一切法中皆见有识；以是故，二处立一切处。无所有中，无物可广，亦不得快乐，佛亦不说是无所有无边无量。非有想非无想处心钝，难得取相令广大。
　　复次，虚空处近色界，亦能缘色；识处能缘缘色。又识处起能超入第四禅，第四禅起超入识处；无所有处、非有想非无想处远，无色因缘故，非一切处。是三种法，皆行得胜处。一切处是有漏。初三背舍，第七、第八背舍，是有漏，余残或有漏，或无漏。初二背舍，初四胜处，初禅、二禅中摄；净背舍、后四胜处、八一切处，第四禅中摄；二一切处，即名说空处空处摄，识处识处摄。前三背舍，八胜处，八一切处，皆缘欲界；后四背舍，缘无色界及无漏法。诸妙功德，在根本中；善无色根本不缘下地故。灭受想定非心心数法故无缘，非有想非无想处背舍，但缘无色四阴及无漏法。
　　九次第定者，从初禅心起，次第入第二禅，不令余心得入，若善若垢，如是乃至灭受想定。
　　问曰：余者亦有次第，何以但称九次第定？
　　答曰：余功德皆有异心间生，故非次第。此中深心智慧利，行者自试其心，从一禅心起，次入二禅，不令异念得入。此于功德心柔软，善断法爱故，能心心相次。是次第，二是有漏，七或有漏或无漏，禅中间未到地，不牢固。又是圣人所得，又此大功德不在边地，是故无次第。
　　八背舍、八胜处、十一切处，九次第定，声闻法中略说。
释初品中九想义
　　【经】“九想：胀想、坏想、血涂想、脓烂想、青想、啖想、散想、骨想、烧想。”　　
　　【论】问曰：应当先习九想离欲，然后得诸禅，何以故诸禅定后方说九想？
　　答曰：先赞果报，令行者心乐。九想虽是不净，人贪其果报，故必习行。
　　问曰：行者云何观是胀想等九事？
　　答曰：行者先持戒清净，令心不悔故，易受观法，能破淫欲诸烦恼贼。观人初死之日，辞诀言语，息出不反，奄忽已死；室家惊恸，号哭呼天，言说方尔，奄便那去！气灭身冷，无所觉识，此为大畏，无可免处。譬如劫尽火烧，无有遗脱。如说：

　　“死至无贫富，无勤修善恶，无贵亦无贱，老少无免者。
　　无祈请可救，亦无欺诳离，无捍挌得脱，一切无免处！”

　　死法，名为永离恩爱之处，一切有生之所恶者；虽甚恶之，无得脱者。“我身不久，必当如是，同于木石，无所别知。我今不应贪著五欲，不觉死至，同于牛羊；牛羊禽兽，虽见死者跳腾哮吼，不自觉悟。我既得人身，识别好丑，当求甘露不死之法。”如说：

　　“六情身完具，智鉴亦明利；而不求道法，唐受身智慧。
　　禽兽皆亦知，欲乐以自恣；而不知方便，为道修善事。
　　既已得人身，而但自放恣；不知修善事，与彼亦何异！
　　三恶道众生，不得修道业；已得此人身，当勉自益利！”

　　行者到死尸边，见死尸胮胀，如韦囊盛风，异于本相，心生厌畏；“我身亦当如是，未脱此法。身中主识，役御此身，视听、言语，作罪、作福，以此自恣，为何所趣？而今但见空舍在此！是身好相，细肤姝媚，长眼直鼻，平额高眉，如是等好，令人心惑；今但见胮胀，好在何处？男女之相，亦不可识。”作此观已，呵著欲心：“此臭屎囊，胮胀可恶，何足贪著！”死尸风热转大，裂坏在地，五藏、屎尿、脓血流出，恶露已现；行者取是坏相以况己身：“我亦如是，皆有是物，与此何异？我为甚惑，为此屎囊薄皮所诳！如灯蛾投火，但贪明色，不知烧身，已见裂坏；男女相灭，我所著者，亦皆如是。”死尸已坏，肉血涂漫，或见杖楚死者，青瘀黄赤，或日曝瘀黑；具取是相，观所著者，若赤白之色，净洁端正，与此何异？既见青瘀黄赤，鸟兽不食，不埋不藏，不久脓烂，种种虫生。行者见已，念此死尸，本有好色，好香涂身，衣以上服，饰以华彩，今但臭坏，脓烂涂染，此是真实分；先所饰彩，皆是假借。若不烧不埋，弃之旷野，为鸟兽所食，鸟挑其眼，狗分其手脚，虎狼刳腹，分掣诶裂，残藉在地，有尽不尽。行者见已，心生厌想，思惟此尸未坏之时，人所著处，而今坏败，无复本相，但见残藉，鸟兽食处，甚可恶畏！鸟兽已去，风日飘曝，筋断骨离，各各异处。行者思惟：“本见身法，和合而有身相，男女皆可分别；今已离散，各在异处，和合法灭，身相亦无，皆异于本。所可爱著，今在何处？”身既离散，处处白骨，鸟兽食已，唯有骨在；观是骨人，是为骨想。骨想有二种：一者、骨人筋骨相连，二者、骨节分离。筋骨相连，破男女、长短、好色、细滑之相；骨节分离，破众生根本实相。骨想复有二种：一者、净，二者、不净。净者，久骨白净，无血无腻，色如白雪；不净者，余血涂染，膏腻未尽。行者到尸林中，或见积多草木，焚烧死尸，腹破眼出，皮色焦黑，甚可恶畏；须臾之间，变为灰烬。行者取是烧想，思惟：“此身未死之前，沐浴香华，五欲自恣；今为火烧，甚于兵刃！此尸初死，形犹似人，火烧须臾，本相都失。一切有身皆归无常，我亦如是！”睹是九想，断诸烦恼，于灭淫欲最胜；为灭淫欲故，说是九想。
　　问曰：无常等十想，为灭何事故说？
　　答曰：亦为灭淫欲等三毒。
　　问曰：若尔者，二相有何等异？
　　答曰：九想为遮未得禅定，为淫欲所覆故；十想能除灭淫欲等三毒。九想如缚贼，十想如斩杀；九想为初学，十想为成就。
　　复次，是十想中，不净想摄九想。有人言：“十想中不净想，食不净想，世间不可乐想，摄九想。”复有人言：“十想、九想，同为离欲，俱为涅槃。”所以者何？初死想，动转、言语须臾之间，忽然己死；身体胮胀，烂坏分散，各各变异，是则无常。若有著此法，无常坏时，是即为苦。若无常苦，无得自在者，是则无我。不净、无常、苦、无我，则不可乐。观身如是，食虽在口，脑涎流下，与唾和合成味，而咽与吐无异，下入腹中，即是食不净想。以此九想观身常变，念念皆灭，即是死想。以是九想厌世间乐，知烦恼断则安隐寂灭，即是断想。以是九想遮诸烦恼，即是离想。以是九想厌世间故，知此五众灭更不复生，是处安隐，即是尽想。
　　复次，九想为因，十想为果，是故先九想，后十想。
　　复次，九想为外门，十想为内门。是故经言，二为甘露门：一者、不净门，二者、安那般那门。是九想，除人七种染著：或有人染著色，若赤、若白、若赤白、若黄、若黑；或有人不著色，但染著形容、细肤纤指、修目高眉；或有人不著容、色，但染著威仪进止、坐起行住、礼拜、俯仰、扬眉、顿[目+妾]、亲近、按摩；或有人不著容、色、威仪，但染著言语、软声、美辞、随时而说、应意承旨能动人心；或有人不著容、色、威仪、软声，但染著细滑、柔肤软肌、热时身凉、寒时体温；或有人皆著五事；或有人都不著五事，但染著人相若男若女。虽得上六种欲，不得所著之人，犹无所解，舍世所重五种欲乐而随其死。死想，多除威仪、语言爱；胮胀想、坏想，啖想、散想，多除形容爱；血涂想、青瘀想、脓烂想，多除色爱；骨想、烧想，多除细滑爱；九想除杂爱，及所著人爱；啖想、散想、骨想，遍除人爱；啖残离散白骨中，不见有人可著。以是九想观离爱心，瞋、痴亦微薄；不净中净颠倒，痴故著是身。今以是九想，披析身内，见是身相，痴心薄；痴心薄，则贪欲薄；贪欲薄，则瞋亦薄。所以者何？人以贪身故生瞋，今观身不净，心厌故不复贪身，不贪身故不复生瞋。三毒薄故，一切九十八使山皆动；渐渐增进其道，以金刚三昧摧碎结山。九想虽是不净观，依是能成大事；譬如大海中臭尸，溺人依以得渡。
　　问曰：是九想有何性？何所缘？何处摄？
　　答曰：取想性，缘欲界身，色想众摄，亦身念处少分；或欲界摄，或初禅、二禅、四禅摄。未离欲散心人得，欲界系；离欲人心得，色界系。胮胀等八想，欲界、初禅、二禅中摄；净骨想，欲界、初禅、二禅、四禅中摄。三禅中多乐，故无是想。是九想，是开身念处门，身念处开三念处门，是四念处开三十七品门，三十七品开涅槃城门。入涅槃，离一切忧恼诸苦，灭五众因缘生故，受涅槃常乐。
　　问曰：声闻人如是观，心厌离欲，疾入涅槃。菩萨怜愍一切众生，集一切佛法，度一切众生，不求疾入涅槃故，观是九想，云何不堕二乘证？
　　答曰：菩萨于众生心生怜愍，知众生以三毒因缘故，受今世、后世身心苦痛。是三毒终不自灭，亦不可以余理得灭；但观所著内、外身相，然后可除。以是故，菩萨欲灭是淫欲毒故，观是九想。如人怜愍病者，合和诸药以疗之；菩萨亦如是，为著色众生，说是青瘀想等，随其所著，分别诸相，如先说。是为菩萨行九想观。
　　复次，菩萨以大慈悲心，行是九想，作是念：“我未具足一切佛法，不入涅槃。是为一法门，我不应住此一法门，我当学一切法门。”以是故，菩萨行九想无所妨。菩萨行是九想，或时厌患心起，如是不净身可恶可患，欲疾取涅槃。尔时，菩萨作是念：“十方诸佛说一切法相空，空中无无常，何况有不净？但为破净颠倒故习行不净，是不净皆从因缘和合生，无有自性，皆归空相。我今不应取是因缘和合生无自性不净法，欲疾入涅槃。”经中亦有是说：若色中无味相，众生不应著色；以色中有味故，众生起著。若色无过罪，众生亦无厌色者；以色实有过恶故，观色则厌。若色中无出相，众生亦不能于色得解脱；以色有出相故，众生于色得解脱。味是净相因缘，以是故，菩萨不于不净中没，早取涅槃。九想义，分别竟。
释初品中八念
　　【经】“念佛、念法、念僧、念戒、念舍、念天、念入出息、念死。”　　
　　【论】问曰：何以故九想次第有八念？
　　答曰：佛弟子于阿兰若处，空舍、冢间，山林、旷野，善修九想，内、外不净观，厌患其身而作是念：“我云何担是底下不净屎尿囊自随？”[(墙-土)+欠]然惊怖，及为恶魔作种种恶事来恐怖之，欲令其退。以是故，佛次第为说八念。如经中说，佛告诸比丘：“若于阿兰若处，空舍、冢间，山林、旷野，在中思惟，若有怖畏，衣毛为竖，尔时当念佛：佛是多陀阿伽度、阿罗诃、三藐三佛陀，乃至婆伽婆。恐怖则灭。若不念佛，当应念法：佛法清净，巧出善说，得今世报，指示开发；有智之人心力能解。如是念法，怖畏则除。若不念法，则当念僧：佛弟子众修正道，随法行，僧中有阿罗汉向、阿罗汉，乃至须陀洹向、须陀洹，四双八辈；是佛弟子众应供养，合掌恭敬，礼拜迎送，世间无上福田。作如是念僧，恐怖即灭。”佛告诸比丘：“释提桓因与阿修罗斗，在大阵中时，告诸天众：汝与阿修罗斗时，设有恐怖，当念我七宝幢，恐怖即灭。若不念我幢，当念伊舍那天子（帝释左面天王）宝幢，恐怖即除；若不念伊舍那宝幢，当念婆楼那天子（右面天王）宝幢，恐怖即除。”以是故，知为除恐怖因缘故，次第说八念。
　　问曰：经中说三念因缘除恐怖，五念复云何能除恐怖？
　　答曰：是比丘自念布施、持戒功德，怖畏亦除。所以者何？若破戒心，畏堕地狱；若悭贪心，畏堕饿鬼及贫穷中。自念“我有是净戒、布施”，若念净戒，若念布施，心则欢喜，作是言：“若我命未尽，当更增进功德；若当命终，不畏堕恶道！”以是故，念戒、施亦能令怖畏不生。念上诸天皆是布施、持戒果报，“此诸天以福德因缘故生彼，我亦有是福德。”以是故，念天亦能令怖畏不生。十六行念安那般那时，细觉尚灭，何况恐怖粗觉？念死者，念五众身，念念生灭，从生已来，常与死俱，今何以畏死？是五念，佛虽不说，亦能除恐怖。所以者何？念他功德以除恐怖则难，自念己事以除恐怖则易，以是故佛不说。
　　问曰：云何是念佛？
　　答曰：行者一心念佛，得如实智慧，大慈大悲成就，是故言无错谬，粗细、多少、深浅，皆无不实；皆是实故，名多陀阿伽度。亦如过去、未来、现在十方诸佛，于众生中起大悲心，行六波罗蜜，得诸法相，来至阿耨多罗三藐三菩提中；此佛亦如是，是名多陀阿伽度。如三世十方诸佛，身放大光明，遍照十方，破诸黑闇；心出智慧光明，破众生无明闇冥；功德、名闻亦遍满十方，去至涅槃；此佛亦如是去，以是故亦名多陀阿伽度。有如是功德故，应受一切诸天世人最上供养，是故名阿罗诃。若有人言：“何以故但佛如实说，如来如去故，应受最上供养？”以佛得正遍智慧故；正名诸法不动不坏相，遍名不为一法二法故，以悉知一切法无余不尽，是名三藐三佛陀。是正遍智慧，不从无因而得，亦不从天得；是中依智慧、持戒具足故，得正遍智慧。智慧名菩萨从初发意，乃至金刚三昧相应智慧；持戒名菩萨从初发意，乃至金刚三昧身业、口业清净随意行；是故名鞞阇遮罗那三般那。若行是二行得善去，如车有两轮；善去者，如先佛所去处，佛亦如是去，故名修伽陀。若有言佛自修其法，不知我等事，以是故知世间；知世间因，知世间尽，知世间尽道故，名为路迦惫。知世间已，调御众生，于种种师中最为无上，以是故名阿耨多罗富楼沙昙藐婆罗提。能以三种道灭三毒，令众生行三乘道，以是故名贳多提婆魔[少/兔]舍喃。若有言，以何事故能自利益无量？复能利益他人无量？佛一切智慧成就故，过去、未来、现在，尽不尽，动不动，一切世间了了悉知故，名为佛陀。得是九种名号，有大名称，遍满十方，以是故名婆伽婆。经中佛自说如是名号，应当作是念佛。
　　复次，一切种种功德，尽在于佛。佛是劫初转轮圣王摩诃三摩陀等种，阎浮提中智慧威德，诸释子中生，贵姓憍昙氏。生时光明遍三千大千世界，梵天王持宝盖、释提桓因以天宝衣承接，阿那婆蹋多龙王、婆伽多龙王以妙香汤澡浴。生时地六种动，行至七步，安详如象王，观视四方，作师子吼：“我是末后身，当度一切众生！”阿私仙人相之，告净饭王：“是人足下千辐轮相，指合缦网，当自于法中安平立，无能动、无能坏者。手中德字，缦网庄严，当以此手安慰众生，令无所畏。如是乃至肉骨髻相，如青珠山顶，青色光明从四边出，头中顶相无能见上，若天、若人无有胜者。白毫眉间峙，白光逾玻璃。净眼长广，其色绀青。鼻高直好，甚可爱乐。口四十齿，白净利好；四牙上白，其光最胜。唇上下等，不大不小，不长不短。舌薄而大，软赤红色，如天莲华。梵声深远，闻者悦乐，听无厌足。身色妙好，胜阎浮檀金。大光周身，种种杂色，妙好无比。以如是等三十二相具足，是人不久出家，得一切智成佛。”佛身功德如是，应当念佛。
　　复次，佛身功德身力，胜于十万白香象宝，是为父母遗体力；若神通功德力，无量无限。佛身以三十二相、八十随形好庄严，内有无量佛法功德故，视之无厌。见佛身者，忘世五欲，万事不忆；若见佛身一处，爱乐无厌，不能移观。佛身功德如是，应当念佛。
　　复次，佛持戒具足清净，从初发心修戒，增积无量，与怜愍心俱，不求果报，不向声闻、辟支佛道，不杂诸结使，但为自心清净，不恼众生故，世世持戒。以是故，得佛道时，戒得具足，应如是念佛戒众。
　　复次，佛定众具足。
　　问曰：持戒以身、口业清净故可知；智慧以分别说法，能除众疑故可知。定者，余人修定尚不可知，何况于佛？云何得知？
　　答曰：大智慧具足故，当知禅定必具足。譬如见莲华大，必知池亦深大；又如灯明大者，必知酥油亦多；亦以佛神通变化力无量无比故，知禅定力亦具足；亦如见果大故，知因亦必大。
　　复次，有时佛自为人说：“我禅定相甚深。”如经中说：佛在阿头摩国林树下坐，入禅定。是时大雨，雷电霹雳，有四特牛、耕者二人，闻声怖死。须臾便晴，佛起经行。有一居士礼佛足已，随从佛后，白佛言：“世尊，向者雷电霹雳，有四特牛、耕者二人，闻声怖死。世尊闻不？”佛言：“不闻！”居士言：“佛时睡耶？”佛言：“不睡！”曰：“入无心想定耶？”佛言：“不也！我有心想，但入定耳！”居士言：“未曾有也！”诸佛禅定大为甚深，有心想在禅定，如是大声觉而不闻。如余经中，佛告诸比丘：“佛入、出诸定，舍利弗、目揵连尚不闻其名，何况能知？何者是？如三昧王三昧、师子游戏三昧等；佛入其中，能令十方世界六种震动，放大光明，化为无量诸佛，遍满十方。”如阿难一时心生念：“过去燃灯佛时，时世好，人寿长，易化度。今释迦牟尼佛时世恶，人寿短，难教化，佛事未讫而入涅槃耶？”清旦以是事白佛，言已，日出。佛时入日出三昧，如日出光明照阎浮提；佛身如是，毛孔普出光明，遍照十方恒河沙等世界。一一光中出七宝千叶莲华，一一华上皆有坐佛，一一诸佛皆放无量光明；一一光中皆出七宝千叶莲华，一一华上皆有坐佛。是诸佛等遍满十方恒河沙等世界，教化众生：或有说法，或有默然，或以经行，或神通变化，身出水、火。如是等种种方便，度脱十方五道众生。阿难承佛威神，悉见是事。佛摄神足，从三昧起，告阿难：“见是事不？闻是事不？”阿难言：“蒙佛威神，已见、已闻！”佛言：“佛有如是力，能究竟佛事不？”阿难言：“世尊，若众生满十方恒河沙等世界中，佛寿一日，用如此力，必能究竟施作佛事。”阿难叹言：“未曾有也！世尊，诸佛法无量不可思议！”以是故，知佛禅定具足。
　　复次，佛慧众具足。从初发心，于阿僧祇劫中，无法不行，世世集诸功德，一心专精，不惜身命以求智慧，如萨陀波仑菩萨。
　　复次，以善修大悲智慧故，具足慧众；余人无是大悲，虽有智慧不得具足。大悲欲度众生，求种种智慧故，及断法爱，灭六十二邪见，不堕二边：若受五欲乐，若修身苦道；若断灭，若计常；若有、若无等，如是诸法边。
　　复次，佛慧无上，彻鉴无比，从甚深禅定中生故，诸粗细烦恼所不能动故，善修三十七品、四禅、四无量心、四无色定、八背舍、九次第定等诸功德故，有十力、四无所畏、四无碍智、十八不共法，得无碍不可思议解脱故，佛慧众具足。
　　复次，能降伏外道大论议师，所谓优楼频螺迦叶、摩诃迦叶、舍利弗、目揵连、萨遮尼揵子、婆蹉、首罗、长爪等。大论议师辈皆降伏，是故知佛慧众具足。
　　复次，佛三藏、十二部经、八万四千法聚，见是语言多故，知智慧亦大。譬如居士，清朝见大雨处，语众人言：“昨夜雨龙，其力甚大！”众人言：“汝何以知之？”答言：“我见地湿、泥多，山崩、树折，杀诸鸟兽，以此故知龙力为大。”佛亦如是，甚深智慧，虽非眼见，雨大法雨，诸大论师及释梵天王皆以降伏，以是可知佛智慧多。
　　复次，诸佛得无碍解脱故，于一切法中智慧无碍。
　　复次，佛此智慧皆清净，出诸观上，不观诸法常相、无常相，有边相、无边相，有去相、无去相，有相、无相，有漏相、无漏相，有为相、无为相，生灭相、不生灭相，空相、不空相，常清净无量如虚空，以是故无碍。若观生灭者，不得观不生灭；观不生灭者，不得观生灭。若不生灭实，生灭不实；若生灭实，不生灭不实。如是等诸观皆尔，得无碍智故，知佛慧众具足。
　　复次，念佛解脱众具足。佛解脱诸烦恼及习，根本拔故，解脱真不可坏，一切智慧成就故，名为无碍解脱。成就八解脱，甚深遍得故，名为具足解脱。
　　复次，离时解脱及慧解脱故，便具足成就共解脱。成就如是等解脱故，名具足解脱众。
　　复次，破魔军故得解脱，离烦恼故得解脱，离遮诸禅法故得解脱，于诸禅定入出自在无碍故。
　　复次，菩萨于见谛道中，得深十六解脱：一、苦法智相应有为解脱；二、苦谛断十结尽，得无为解脱。如是乃至道比智思惟道中，得十八解脱：一、或比智或法智相应有为解脱；二、断无色界三思惟结故，得无为解脱；如是乃至第十八尽智相应有为解脱；及一切结使尽，得无为解脱。如是诸解脱和合，名为解脱众具足。
　　复次，念佛解脱知见众具足。解脱知见众有二种：一者、佛于解脱诸烦恼中，用尽智自证知，知苦已，断集已，证尽已，修道已，是为尽智解脱知见众；知苦已不复更知，乃至修道已不复更修，是为无生智解脱知见众。二者、佛知是人入空门得解脱，是人无相门得解脱，是人无作门得解脱；是人无方便可令解脱，是人久久可得解脱，是人不久可得解脱，是人即时得解脱；是人软语得解脱，是人苦教得解脱，是人杂语得解脱；是人见神通力得解脱，是人说法得解脱；是人淫欲多，为增淫欲得解脱；是人瞋恚多，为增瞋恚得解脱；如难陀、优楼频骡龙是。如是等种种因缘得解脱，如法眼中说。于是诸解脱中了了知见，是名解脱知见众具足。
　　复次，念佛一切智、一切见，大慈、大悲，十力、四无所畏，四无碍智、十八不共法等；念如佛所知无量不可思议诸功德，是名念佛。是念在七地中，或有漏、或无漏；有漏者有报，无漏者无报。三根相应：乐、喜、舍根。行得，亦果报得：得者，如此间国中，学念佛三昧；果报得者，如无量寿佛国人，生便自然能念佛。如是等，如阿毗昙中广分别。
大智度论卷第二十二释初品中八念之余
　　念法者，如佛演说，行者应念：“是法巧出，得今世果，无热恼，不待时，能到善处，通达无碍。”
　　巧出者，二谛不相违故，所谓世谛、第一义谛，智者不能坏，愚者不起诤故。是法亦离二边，所谓若受五欲乐、若受苦行；复离二边，若常、若断，若我、若无我，若有、若无，如是等二边不著，是名巧出。诸外道辈自贵其法，毁贱他法故，不能巧出。
　　得今世果者，离爱因缘世间种种苦，离邪见因缘种种论议斗诤，身心得安乐。如佛说：

　　“持戒者安乐，身心不热恼，卧安觉亦安，名声亦远闻。”

　　复次，此佛法中因缘展转生果，所谓持戒清净故心不悔，心不悔故生法欢喜，法欢喜故身心快乐，身心快乐故能摄心，摄心故如实知，如实知故得厌，得厌故离欲，离欲故得解脱，得解脱果报得涅槃，是名得今世果。外道法空行苦，无所得。如阎浮阿罗汉得道时自说：

　　“我昔作外道，五十有五年，但食干牛屎，裸形卧棘上。

　　“我受如是辛苦，竟无所得；不如今得见佛闻法，出家三月，所作事办，得阿罗汉。”
　　以是故，知佛法得今世果。
　　问曰：若佛法得今世果，何以故佛诸弟子有无所得者？
　　答曰：行者能如佛所说，次第修行，无不得报。如病人随良医教，将和治法，病无不差；若不随佛教，不次第行，破戒乱心，故无所得，非法不良也！
　　复次，诸未得道者，今世虽不得涅槃，后世得受福乐，渐次当得涅槃，终不虚也。如佛所说：“其有出家为涅槃者，若迟若疾，皆当得涅槃。”如是等能得今世果。
　　无热恼者，热恼有二种：身恼、心恼。身恼者，系缚牢狱，考掠、刑戮等；心恼者，淫欲、瞋恚、悭贪、嫉妒因缘故，生忧愁、怖畏等。此佛法中，持戒清净故，身无是系缚牢狱、考掠、刑戮等恼；心离五欲，除五盖，得实道故，无是淫欲、瞋恚、悭贪、嫉妒、邪疑等恼，无恼故无热。
　　复次，无漏禅定生喜乐，遍身受故，诸热则除。譬如人大热闷，得入清凉池中，冷然清了，无复热恼。
　　复次，诸烦恼若属见、若属爱，是名热；佛法中无此故，名无热恼。
　　不待时者，佛法不待时而行，亦不待时与果。外道法，日未出时受法，日出时不受法；或有日出时受，日未出不受；有昼受、夜不受，有夜受、昼不受。佛法中无受待时，随修八圣道时，便得涅槃。譬如火得薪便燃，无漏智慧生时，便能烧诸烦恼，不待时也。
　　问曰：如佛说，有时药、时衣、时食；若人善根未熟，待时当得，何以言无时？
　　答曰：此时者，随世俗法，为佛法久住故，结时戒；若为修道得涅槃，及诸禅定、智慧微妙法，不待时也。诸外道法皆待时节，佛法但待因缘具足。若虽持戒、禅定，而智慧未成就，不能成道；若持戒、禅定、智慧皆成就，便得果，不复待时。
　　复次，久久得果名为时，即时得不名时。譬如好染一入便成；心净人亦如是，闻法即染，得法眼净，是名不待时。
　　能到善处者，是三十七无漏道法，能将人到涅槃；譬如入恒河，必得至大海。诸余外道法，非一切智人所说，邪见杂故，将至恶处；或将至天上，还堕受苦，皆无常故，不名善处。
　　问曰：无有将去者，云何得将至善处？
　　答曰：虽无将去者，但诸法能将诸法去；无漏善五众断，五众中强名众生，将去入涅槃。如风吹尘，如水漂草；虽无将去者，而可有去。
　　复次，因缘和合无有作，亦无有将去者，而果报属因缘，不得自在，是即名为去。
　　通达无碍者，得佛法印故，通达无碍；如得王印，则无所留难。
　　问曰：何等是佛法印？
　　答曰：佛法印有三种：一者、一切有为法，念念生灭皆无常；二者、一切法无我；三者、寂灭涅槃。
　　行者知三界皆是有为，生灭作法，先有今无，今有后无，念念生灭，相续相似生故，可得见知；如流水、灯焰、长风，相似相续故，人以为一。众生于无常法中常颠倒故，谓去者常住，是名一切作法无常印。
　　一切法无我，诸法内无主、无作者、无知、无见、无生者、无造业者，一切法皆属因缘；属因缘故不自在，不自在故无我，我相不可得故。如破我品中说，是名无我印。
　　问曰：何以故但作法无常，一切法无我？
　　答曰：不作法无因无缘故，不生不灭；不生不灭故，不名为无常。
　　复次，不作法中，不生心著颠倒；以是故，不说是无常，可说言无我。有人说：“神是常遍知相。”以是故，说一切法中无我。
　　寂灭者是涅槃，三毒、三衰火灭故，名为寂灭印。
　　问曰：寂灭印中，何以但一法，不多说？
　　答曰：初印中说五众，二印中说一切法皆无我，第三印中说二印果，是名寂灭印。一切作法无常，则破我所外五欲等；若说无我，破内我法；我、我所破故，是名寂灭涅槃。行者观作法无常，便生厌世苦；既知厌苦，存著观主，谓能作是观，以是故有第二法印，知一切无我。于五众、十二入、十八界、十二因缘中，内外分别推求，观主不可得；不可得故，是一切法无我。作如是知已，不作戏论，无所依止，但归于灭，以是故说寂灭涅槃印。
　　问曰：摩诃衍中说诸法不生不灭，一相所谓无相，此中云何说一切有为作法无常名为法印？二法云何不相违？
　　答曰：观无常，即是观空因缘；如观色念念无常，即知为空。过去色灭坏，不可见故，无色相；未来色不生，无作无用，不可见故，无色相；现在色亦无住，不可见、不可分别知故，无色相。无色相即是空，空即是无生无灭。无生无灭及生灭，其实是一，说有广略。
　　问曰：过去、未来色，不可见故，无色相；现在色住时可见，云何言无色相？
　　答曰：现在色亦无住时，如四念处中说：若法后见坏相，当知初生时坏相，以随逐微细故不识。如人著屐，若初日新而无有故，后应常新，不应有故。若无故应是常，常故无罪无福，无罪无福故，则道俗法乱。
　　复次，生灭相常随作法，无有住时；若有住时，则无生灭。以是故，现在色无有住。住中亦有生灭，是一念中住，亦是有为法故，是名通达无碍。如是应念法。
　　复次，法有二种：一者、佛所演说三藏、十二部、八万四千法聚；二者、佛所说法义，所谓持戒、禅定、智慧、八圣道及解脱果、涅槃等。行者先当念佛所演说，次当念法义。念佛所演说者，佛语美妙，皆真实，有大饶益。佛所演说，亦深亦浅：观实相故深，巧说故浅；重语无失，各各有义故。佛所演说住四处，有四种功德庄严：一、慧处，二、谛处，三、舍处，四、灭处。有四种答，故不可坏：一、定答，二、解答，三、反问答，四、置答。佛所演说，或时听而遮，或时遮而听，或听而不遮，或遮而不听，此四皆顺从无违。佛说得诸法相故，无戏论；有义理说故，破有、无论。佛演说随顺第一义，虽说世间法亦无咎，与二谛不相违故。随顺利益说，于清净人中为美妙；于不净人中为苦恶；于美语、苦语中，亦无过罪。佛语皆随善法，亦不著善法。虽是垢法怨家，亦不以为高；虽种种有所诃，亦无有诃罪；虽种种赞法，亦无所依止。佛言说中，亦无增无减，或略或广。佛语初善，久久研求亦善。佛语虽多，义味不薄：虽种种杂语，义亦不乱；虽能引人心，亦不令人生爱著；虽殊异高显，亦不令人畏难；虽遍有所到，凡小人亦不能解。佛语如是有种种希有事：能令人衣毛为竖，流汗气满，身体战惧；亦能令诸天心厌，声满十方，六种震地；亦能令人于无始世界所坚著者能令舍，所不坚著者能令乐。佛语，罪恶人闻之，自有罪故，忧怖热恼；善一心精进入道人闻，如服甘露味，初亦好，中亦好，后亦好。
　　复次，多会众中，各各欲有所闻，佛以一言答，各各得解，各各自见佛独为我说。于大众中虽有远近，闻者声无增减，满三千大千世界，乃至十方无量世界，应度者闻，不应度者不闻。譬如雷霆震地，聋者不闻，听者得悟。如是种种念佛言语，何等是法义？信、戒、舍、闻、定、慧等为道诸善法及三法印，如通达中说。一切有为法无常，一切法无我，寂灭涅槃，是名佛法义。是三印，一切论议师所不能坏，虽种种多有所说，亦无能转诸法性者；如冷相无能转令热。诸法性不可坏，假使人能伤虚空，是诸法印如法不可坏。圣人知是三种法相，于一切依止邪见各斗诤处得离。譬如有目人见群盲诤种种色相，愍而笑之，不与共诤。
　　问曰：佛说声闻法有四种实，摩诃衍中有一实，今何以说三实？
　　答曰：佛说三种实法印，广说则四种，略说则一种。无常即是苦谛、集谛、道谛；说无我则一切法；说寂灭涅槃，即是尽谛。
　　复次，有为法无常，念念生灭故，皆属因缘，无有自在；无有自在故无我；无常、无我、无相故心不著，无相不著故，即是寂灭涅槃。以是故，摩诃衍法中，虽说一切法不生不灭，一相所谓无相，无相即寂灭涅槃。是念法三昧，缘智缘尽，诸菩萨及辟支佛功德。
　　问曰：何以故念佛，但缘佛身中无学诸功德？念僧三昧，缘佛弟子身中诸学无学法？余残善无漏法，皆念法三昧所缘？
　　答曰：迦旃延尼子如是说。摩诃衍人说：“三世十方诸佛，及诸佛从初发意乃至法尽，于其中间所作功德神力，皆是念佛三昧所缘。”如佛所说及所说法义；从一句一偈，乃至八万四千法聚，信、戒、舍、闻、定、智慧等诸善法，乃至无余涅槃，皆是念法三昧所缘。诸菩萨、辟支佛及声闻众，除佛余残一切圣众及诸功德，是念僧三昧所缘。念僧者，是佛弟子众，戒众具足，禅定众、智慧众、解脱众、解脱知见众具足；四双八辈，应受供养恭敬礼事，是世间无上福田。行者应念如佛所赞僧：若声闻僧，若辟支佛僧，若菩萨僧功德。是圣僧五众具足，如上说。
　　问曰：先以五众赞佛，云何复以五众赞僧？
　　答曰：随弟子所得五众而赞具足。具足有二种：一者、实具足，二者、名具足。如弟子所可应得者，尽得而赞，是名具足；如佛所得而赞，是实具足。
　　复次，为欲异于外道出家众、在家众故，作如是赞。外道在家众，赞其富贵、豪尊、势力；出家众，赞其邪见苦行，染著智慧，执论诤竞。念僧众中，或有持戒、禅定、智慧等，少不足称，以是故佛自赞弟子众，一切功德根本住处，戒众具足，乃至解脱知见众具足。住是戒众中不倾动，引禅定弓，放智慧箭，破诸烦恼贼，得解脱，于是解脱中生知见。譬如健人先安足，挽弓放箭，能破怨敌，得出二怖，免罪于王，拔难于阵；决了知见，贼已破灭，心生欢喜，是故以五众赞。
　　应供养者，五众功德具足故。如富贵、豪势之人，人所宗敬；佛弟子众亦如是，有净戒、禅定、智慧、财富解脱，解脱知见势力故，应供养恭敬、合掌礼事。世间无上福田者，施主有二种：贫者、富者。贫者礼事、恭敬、迎送而得果报；富者亦能恭敬、礼事、迎送，又以财物供养而得果报，是故名为世间无上福田。譬如良田，耕治调柔，以时下种，溉灌丰渥，所获必多。众僧福田亦复如是，以智慧犁耕，出结使根，以四无量心磨治调柔；诸檀越下信施谷子，溉以念施恭敬、清净心水，若今世、若后世得无量世间乐，及得三乘果。如薄拘罗比丘，鞞婆尸佛时，以一诃梨勒果供养众僧，九十一劫天上人中受福乐果，常无疾病；今值释迦牟尼佛，出家漏尽，得阿罗汉。如沙门二十亿耳，鞞婆尸佛时，作一房舍，以物覆地，供养众僧，九十一劫天上人中受福乐果，足不蹈地；生时足下毛长二寸，柔软净好；父见欢喜，与二十亿两金；见佛闻法，得阿罗汉，于诸弟子中精进第一。如是等少施得大果报，是故名世间无上福田。僧中有四双八辈者，佛所以说世间无上福田，以有此八辈圣人故，名无上福田。
　　问曰：如佛告给孤独居士，世间福田应供养者有二种：若学人、若无学人。学人十八，无学人有九，今此中何以故但说八？
　　答曰：彼广说故十八及九，今此略说故八；彼二十七圣人，此八皆摄。信行、法行，或向须陀洹摄，或向斯陀含摄，或向阿那含摄；家家，向斯陀含摄；一种，向阿那含摄；五阿那含，向阿罗汉摄；信行、法行入思惟道，名信解脱、见得，是信解脱、见得，十五学人摄；九种福田，阿罗汉摄。
　　复次，行者应念僧，“僧是我趣涅槃之真伴”，一戒、一见，如是应欢喜，一心恭敬，顺从无违。“我先伴种种众恶，妻子、奴婢，人民等，是入三恶道伴；今得圣人伴，安隐至涅槃。”佛如医王，法如良药，僧如瞻病人。“我当得清净持戒、正忆念，如佛所说法药，我当顺从。僧是我断诸结病中一因缘，所谓瞻病人。”是故当念僧。
　　复次，僧有无量戒、禅定、智慧等具足，其德不可测量。如一富贵长者信乐僧，白僧执事人：“我次第请僧于舍食。”日日次请，乃至沙弥。执事不听沙弥受请。诸沙弥言：“以何意故不听沙弥？”答言：“以檀越不喜请年少故。”便说偈言：

　　“须发白如雪，齿落皮肉皱，偻步形体羸，乐请如是辈。”

　　诸沙弥等皆是大阿罗汉，如打师子头，欻然从座起而说偈言：
　　“檀越无智人，见形不取德；舍是少年相，但取老瘦黑！”
　　上尊耆年之相者，如佛说偈：

　　“所谓长老相，不必以年耆，形瘦须发白，空老内无德。
　　能舍罪福果，精进行梵行，已离一切法，是名为长老。”

　　是时诸沙弥复作是念：“我等不应坐观此檀越品量僧好恶。”即复说偈：

　　“赞叹呵骂中，我等心虽一。是人毁佛法，不应不教诲！
　　当疾到其舍，以法教语之。我等不度者，是则为弃物！”

　　即时诸沙弥自变其身皆成老年，须发白如雪，秀眉垂覆眼，皮皱如波浪，其脊曲如弓，两手负杖行，次第而受请；举身皆振掉，行止不自安，譬如白杨树，随风而动摇。檀越见此辈，欢喜迎入坐，坐已须臾顷，还复年少形。檀越惊怖言：

　　“如是耆老相，还变成少身，如服还年药，是事何由然？”

　　诸沙弥言：“汝莫生疑畏，我等非非人。汝欲平量僧，是事甚可伤！我等相怜愍，故现如是化，汝当深识之，圣众不可量！如说：

　　“譬如以蚊嘴，犹可测海底；一切天与人，无能量僧者。
　　僧以功德贵，犹尚不分别；而汝以年岁，称量诸大德！
　　大小生于智，不在于老少；有智勤精进，虽少而是老；
　　懈怠无智慧，虽老而是少。汝今平量僧，是则为大失！

　　“如欲以一指测知大海底，为智者之所笑！汝不闻佛说：‘四事虽小而不可轻？太子虽小，当为国王，是不可轻；蛇子虽小，毒能杀人，亦不可轻；小火虽微，能烧山野，又不可轻也；沙弥虽小，得圣神通，最不可轻！又有四种人如庵罗果：生而似熟，熟而似生，生而似生，熟而似熟。佛弟子亦如是：有圣功德成就，而威仪、语言不似善人；有威仪、语言似善人，而圣功德不成就；有威仪、语言不似善人，圣功德未成就；有威仪、语言似如善人，而圣功德成就。’汝云何不念是言，而欲称量于僧？汝若欲毁僧，则为是自毁，汝为大失！已过事不可追，方来善心，除去诸疑悔，听我所说偈：

　　“圣众不可量，难以威仪知，不可以族姓，亦不以多闻，
　　亦不以威德，又不以耆年，亦不以严容，复不以辩言。
　　圣众大海水，功德故甚深。
　　佛以百事赞是僧，施之虽少得果多，是第三宝声远闻，以是故应供养僧！
　　不应分别是老少，多知少闻及明闇；如人观林不分别，伊兰瞻卜及萨罗。
　　汝欲念僧当如是，不应以愚分别圣。摩诃迦叶出家时，纳衣价值十万金，
　　欲作乞人下贱服，更求粗弊不能得。圣众僧中亦如是，求索最下小福田，
　　能教施者十万倍，更求不如不可得。
　　众僧大海中，结戒为畔际；若有破戒者，终不在僧数；譬如大海水，不共死尸宿！”

　　檀越闻是事，见是神通力，身惊毛竖，合掌白诸沙弥言：“诸圣人，我今忏悔！我是凡夫人，心常怀罪，我有少疑，今欲请问。”而说偈言：

　　“大德已过疑，我今得遭遇，若复不咨问，则是愚中愚！”

　　诸沙弥言：“汝欲问者便问，我当以所闻答。”檀越问言：“于佛宝中信心清净，于僧宝中信心清净，何者福胜？”答言：“我等初不见僧宝、佛宝有增减。何以故？佛一时舍婆提乞食，有婆罗门，姓婆罗埵逝，佛数数到其家乞食，心作是念：‘是沙门何以来数数，如负其债？’佛时说偈：

　　“‘时雨数数堕，五榖数数成；数数修福业，数数受果报。
　　　数数受生法，故受数数死；圣法数数成，谁数数生死？’

　　“婆罗门闻是偈已，作是念：‘佛大圣人，具知我心。’惭愧取钵入舍，盛满美食以奉上佛。佛不受，作是言：‘我为说偈故得此食，我不食也！’婆罗门言：‘是食当与谁？’佛言：‘我不见天及人能消是食者。汝持去，置少草地，著无虫水中！’即如佛教，持食著无虫水中，水即大沸，烟火俱出，如投大热铁。婆罗门见已惊怖言：‘未曾有也，乃至食中神力如是！’还到佛所，头面礼佛足忏悔，乞出家受戒。佛言：‘善来！’即时须发自堕，便成沙门，渐渐断结，得阿罗汉道。复有摩诃憍昙弥，以金色上下衣宝奉佛。佛知众僧堪能受用，告憍昙弥：‘以此上下衣与众僧。’以是故，知佛宝、僧宝，福无多少。”
　　檀越言：“若为佛布施，僧能消能受；何以故婆罗埵逝婆罗门食，佛不教令僧食？”诸沙弥答：“为显僧大力故。若不见食在水中有大神力者，无以知僧力为大！若为佛施物而僧得受，便知僧力为大。譬如药师欲试毒药，先以与鸡，鸡即时死，然后自服，乃知药之威力为大！是故檀越当知：若人爱敬佛，亦当爱敬僧，不当有分别，同皆为宝故！”
　　尔时，檀越闻说是事，欢喜言：“我某甲从今日，若有入僧数中，若小若大，一心信敬，不敢分别！”诸沙弥言：“汝心信敬于无上福田，不久当得道！何以故？

　　“多闻及持戒，智慧禅定者，皆入僧数中，如万川归海！
　　譬如众药草，依止于雪山；百榖诸草木，皆依止于地；
　　一切诸善人，皆在僧数中！

　　“复次，汝等曾闻佛为长鬼神将军赞三善男子：阿泥卢陀、难提、迦翅弥罗不？佛言：若一切世间天及人，一心念三善男子，长夜得无量利益。以是事故，倍当信敬僧！是三人不名僧，佛说念三人有如是果报，何况一心清净念僧？是故檀越当住力念僧、僧名。”如说偈：

　　“是诸圣人众，则为雄猛军，摧灭魔王贼，是伴至涅槃！”

　　诸沙弥，为檀越种种说僧圣功德，檀越闻已，举家大小，皆见四谛，得须陀洹道。以是因缘故，应当一心念僧。
　　念戒者，戒有二种：有漏戒、无漏戒。有漏复有二种：一者、律仪戒，二者、定共戒。行者初学，念是三种戒；学三种已，但念无漏戒。是律仪戒，能令诸恶不得自在，枯朽折减。禅定戒能遮诸烦恼。何以故？得内乐故，不求世间乐。无漏戒能拔诸恶烦恼根本。
　　问曰：云何念戒？
　　答曰：如先说念僧中，佛如医王，法如良药，僧如瞻病人，戒如服药禁忌。行者自念：“我若不随禁忌，三宝于我为无所益。又如导师指示好道，行者不用，导师无咎，以是故我应念戒。”
　　复次，是戒，一切善法之所住处，譬如百榖药木，依地而生。持戒清净，能生长诸深禅定，实相智慧；亦是出家人之初门，一切出家人之所依仗，到涅槃之初因缘。如说持戒故心不悔，乃至得解脱涅槃。
　　行者念清净戒、不缺戒、不破戒、不穿戒、不杂戒、自在戒、不著戒、智者所赞戒。无诸瑕隙，名为清净戒。云何名不缺戒？五众戒中除四重戒，犯诸余重者是名缺，犯余罪是为破。复次，身罪名缺，口罪名破。复次，大罪名缺，小罪名破。善心回向涅槃，不令结使种种恶觉观得入，是名不穿。为涅槃，为世间，向二处，是名为杂。随戒不随外缘，如自在人无所系属，持是净戒，不为爱等所拘，是为自在戒。于戒不生爱慢等诸结使，知戒实相，亦不取是戒。若取是戒，譬如人在囹圄，桎梏所拘，虽得蒙赦，而复为金锁所系，人为恩爱烦恼所系，如在牢狱。虽得出家，爱著禁戒，如著金锁。行者若知戒是无漏因缘而不生著，是则解脱，无所系缚，是名不著戒。诸佛、菩萨、辟支佛及声闻所赞戒，若行是戒，用是戒，是名智所赞戒。外道戒者，牛戒、鹿戒、狗戒、罗刹鬼戒、哑戒、聋戒，如是等戒，智所不赞，唐苦无善报。复次，智所赞者，于三种戒中，无漏戒不破不坏，依此戒得实智慧，是圣所赞戒。
　　无漏戒有三种，如佛说正语、正业、正命。是三业义，如八圣道中说，是中应广说。
　　问曰：若持戒是禅定因缘，禅定是智慧因缘，八圣道中何以慧在前，戒在中，定在后？
　　答曰：行路之法，应先以眼见道而后行，行时当精勤；精勤行时，常念如导师所教，念已一心进路，不顺非道。正见亦如是，先以正智慧，观五受众皆苦，是名苦；苦从爱等诸结使和合生，是名集；爱等结使灭，是名涅槃；如是等观八分，名为道，是名正见。行者是时，心定知世间虚妄可舍，涅槃实法可取，决定是事，是名正见。知见是事，心力未大，未能发行；思惟筹量，发动正见令得力，是名正思惟。智慧既发，欲以言宣故，次正语、正业、正命戒。行时精进不懈，不令住色、无色定中，是名正方便。用是正见观四谛，常念不忘：念一切烦恼是贼，应当舍；正见等是我真伴，应当随，是名正念。于四谛中摄心不散，不令向色、无色定中，一心向涅槃，是名正定。是初得善有漏，名为暖法、顶法、忍法中义。次第增进，初、中、后心入无漏心中疾；一心中具，无有前后分别次第。正见相应，正思惟、正方便、正念、正定，三种戒随是五分行。正见分别好丑利益为事；正思惟发动正见为事；正语等持是智慧诸功德，不令散失；正方便驱策令速进不息；正念七事所应行者，忆而不忘；正定令心清净，不浊不乱，令正见七分得成。如无风房中灯，则照明了了。如是无漏戒，在八圣道中，亦为智者所赞。
　　问曰：无漏戒应为智者所赞，有漏戒何以赞？
　　答曰：有漏戒似无漏，随无漏同行因缘，是故智者合赞。如贼中有人叛来归我，彼虽是贼，今来向我，我当由之，可以破贼，何可不念！诸烦恼贼在三界城中住，有漏戒善根，若暖法、顶法、忍法、世间第一法，与余有漏法异故，行者受用。以是因缘故，破诸结使贼，得苦法忍无漏法财，以是故智者所赞。是名念戒。
　　念舍者，有二种舍：一者、施舍，二者、舍诸烦恼。施舍有二种：一者、财施，二者、法施。三种舍和合，名为舍。财施是一切善法根本故，行者作是念：“上四念因缘故，得差烦恼病，今以何因缘故得是四念？则是先世、今世，于三宝中少有布施因缘故。所以者何？众生于无始世界中，不知于三宝中布施故，福皆尽灭。是三宝有无量法，是故施亦不尽，必得涅槃。”
　　复次，过去诸佛初发心时，皆以少多布施为因缘。如佛说：“是布施是初助道因缘。”
　　复次，人命无常，财物如电，若人不乞，犹尚应与，何况乞而不施？以是应施，作助道因缘。
　　复次，财物是种种烦恼罪业因缘；若持戒、禅定、智慧种种善法，是涅槃因缘。以是故，财物常应自弃，何况好福田中而不布施？譬如有兄弟二人，各担十斤金行道中，更无余伴。兄作是念：“我何以不杀弟取金？此旷路中人无知者！”弟复生念，欲杀兄取金。兄弟各有恶心，语言视占皆异。兄弟即自悟，还生悔心：“我等非人，与禽兽何异？同生兄弟，而为少金故而生恶心！”兄弟共至深水边，兄以金投著水中，弟言：“善哉！善哉！”弟寻复弃金水中，兄复言：“善哉！善哉！”兄弟更互相问：“何以言善哉？”各答言：“我以此金故，生不善心，欲相危害，今得弃之，故言善哉！”二辞各尔。以是故知财为恶心因缘，常应自舍！何况施得大福而不布施？如说偈：

　　“施为行宝藏，亦为善亲友，始终相利益，无有能坏者。
　　施为好密盖，能遮饥渴雨；施为坚牢船，能渡贫穷海。
　　悭为凶衰相，为之生忧畏，洗之以施水，则为生福利。
　　悭惜不衣食，终身无欢乐，虽云有财物，与贫困无异！
　　悭人之室宅，譬如邱冢墓，求者远避之，终无有向者。
　　如是悭贪人，智者所摈弃，命气虽未尽，与死等无异。
　　悭人无福慧，于施无坚要，临当堕死坑，恋惜生懊恨；
　　涕泣当独去，忧悔火烧身。好施者安乐，终无有是苦。
　　人修布施者，名闻满十方，智者所爱敬，入众无所畏，
　　命终生天上，久必得涅槃！”

　　如是等种种诃悭贪，赞布施，是名念财施。
　　云何念法施？行者作是念：“法施利益甚大，法施因缘故，一切佛弟子等得道。”
　　复次，佛说二种施中，法施为第一。何以故？财施果报有量，法施果报无量；财施欲界报，法施三界报，亦出三界报。若不求名闻、财利、力势；但为学佛道，宏大慈悲心，度众生生、老、病、死苦，是名清净法施。若不尔者，为如市易法。
　　复次，财施施多，财物减少；法施施多，法更增益。财施是无量世中旧法，法施圣法初来难得，名为新法。财施但能救诸饥渴、寒热等病，法施能除九十八诸烦恼等病。如是等种种因缘，分别财施、法施，行者应念法施。
　　问曰：何等是法施？
　　答曰：佛所说十二部经，清净心为福德与他说，是名法施。复有以神通力令人得道，亦名法施。如网明菩萨经中说：有人见佛光明得道者、生天者。如是等虽口不说，令他得法故，亦名法施。是法施应观众生心性、烦恼多少、智慧利钝，应随所利益而为说法；譬如随病服药则有益。有淫欲重，有瞋恚重，有愚痴重；有两两杂，三三杂。淫重者为说不净观，瞋重者为说慈心，痴重者为说深因缘；两杂者说两观，三杂者说三观。若人不知病相，错投药者，病则为增。若著众生相者，为说但有五众，此中无我；若言无众生相者，即为说五众相续有，不令堕断灭故。求富乐者，为说布施；欲生天者，为说持戒；人中多所贫乏者，为说天上事；恼患居家者，为说出家法；著钱财居家者，为说在家五戒法；若不乐世间，为说三法印，无常、无我、涅槃。依随经法，自演作义理，譬喻庄严法施，为众生说。如是等种种利益故，当念法施。
　　舍烦恼者，三结乃至九十八使等，皆断除却，是名为舍。念舍是法，如舍毒蛇，如舍桎梏，得安隐欢喜。
　　复次，念舍烦恼，亦入念法中。
　　问曰：若入念法中，今何以更说？
　　答曰：舍诸烦恼，是法微妙难得，无上无量，是故更别说。
　　复次，念法与念舍异：念法，念佛法微妙，诸法中第一；念舍，念诸烦恼罪恶，舍之为快；行相别，是为异。如是等种种因缘，行者当念舍。念舍者，是初学禅智中，畏生增上慢。
　　念天者，有四天王天，乃至他化自在天。
　　问曰：佛弟子应一心念佛及佛法，何以念天？
　　答曰：知布施业因缘果报故，受天上富乐，以是因缘故念天。
　　复次，是八念，佛自说因缘。念天者应作是念：“有四天王天，是天五善法因缘故生彼中：信罪福，受持戒，闻善法，修布施，学智慧。我亦有是五法，以是故欢喜。”言天以是五法故，生富乐处，我亦有是；我欲生彼，亦可得生；我以天福无常故不受，乃至他化自在天亦如是。
　　问曰：三界中清净天多，何以故但念欲天？
　　答曰：声闻法中说念欲界天，摩诃衍中说念一切三界天。行者未得道时，或心著人间五欲，以是故佛说念天。若能断淫欲，则生上二界天中；若不能断淫欲，生六欲天中，是中有妙细清净五欲；佛虽不欲令人更生受五欲，有众生不任入涅槃，为是众生故说念天。如国王子在高危处立，不可救护，欲自投地；王使人敷厚绵褥，堕则不死，差于堕地故。
　　复次，有四种天：名天、生天、净天、净生天。名天者，如今国王名天子。生天者，从四王天乃至非有想非无想天。净天者，人中生诸圣人。净生天者，三界天中生诸圣人，所谓须陀洹、家家、斯陀含、一种，或于天上得阿那含、阿罗汉道。净生天，色界中有五种阿那含，不还是间，即于彼得阿罗汉；无色界中一种阿那含，离色界生无色界，是中修无漏道，得阿罗汉入涅槃。念是二种天，生天、净生天。如是等天，是名念天。
　　念安那般那者，如禅经中说。
　　念死者，有二种死：一者、自死，二者、他因缘死。是二种死，行者常念：“是身若他不杀，必当自死；如是有为法中，不应弹指顷生信不死心。”是身一切时中皆有死，不待老，不应恃是种种忧恼凶衰身，生心望安隐不死，是心痴人所生。身中四大各各相害，如人持毒蛇箧，云何智人以为安隐？若出气保当还入，入息保出，睡眠复得还觉，是皆难必！何以故？是身内外多怨故。如说：

　　“或有胎中死，或有生时死，或年壮时死，或老至时死；
　　亦如果熟时，种种因缘堕。当求免离此，死恶之怨贼，
　　是贼难可信，舍时则安隐。假使大智人，威德力无上，
　　无前亦无后，于今无脱者。亦无巧辞谢，无请求得脱，
　　亦无捍挌处，可以得免者；亦非持净戒，精进可以脱；
　　死贼无怜愍，来时无避处！”

　　是故行者不应于无常危脆命中而信望活。如佛为比丘说死想义：有一比丘偏袒白佛：“我能修是死想！”佛言：“汝云何修？”比丘言：“我不望过七岁活！”佛言：“汝为放逸修死想！”有比丘言：“我不望过七月活！”有比丘言七日，有言六、五、四、三、二、一日活，佛言：“汝等皆是放逸修死想！”有言从旦至食时，有言一食顷，佛言：“汝等亦是放逸修死想！”一比丘偏袒白佛：“我于出气不望入，于入气不望出！”佛言：“真是修死想，为不放逸比丘！”一切有为法，念念生灭，住时甚少；其犹如幻，欺诳无智。行者如是等种种因缘念死想。
　　问曰：法是三世诸佛师，何以故念佛在前？是八念云何有次第？
　　答曰：是法虽是十方三世诸佛师，佛能演出是法，其功大故。譬如雪山中有宝山，宝山顶有如意珠，种种宝物多有。人欲上，或有半道还者，有近而还者。有一大德国王，怜愍众生，为作大梯；人民大小，乃至七岁小儿，皆得上山，随意取如意珠等种种宝物。佛亦如是，世间诸法实相宝山，九十六种异道皆不能得，乃至梵天王求诸法实相亦不能得，何况余人？佛以大慈悲，怜愍众生故，具足六波罗蜜，得一切智慧方便，说十二部经、八万四千法聚梯；阿若憍陈如、舍利弗、目揵连、摩诃迦叶，乃至七岁沙弥苏摩等，皆得诸无漏法，根、力、觉、道。实相虽妙，一切众生皆蒙佛恩故得。以是故，念佛在前，次第念法，次第念僧，僧随佛语，能解法故第三；余人不能解，僧能得解，以是故称为宝。人中宝者是佛，九十六种道法中宝者是佛法，一切众中宝者是僧。
　　复次，以佛因缘故，法出世间；以法因缘故有僧。行者念：“我云何当得法宝，得在僧数中？”当除却一切粗细身口恶业，是故次第说持戒。
　　复次，云何分别有七众？以有戒故。欲除心恶，破悭贪故念舍；欲令受者得乐故破瞋恚；信福得果报故破邪见。住持戒、布施法中，则为住十善道中，离十不善道。十善道有二种果：若上行得净天中生，中行得生天；以是故，戒、施次第念天。行禅定故，得二种天，灭诸恶觉，但集善法，摄心一处。是故念天，次第念安那般那。念安那般那，能灭诸恶觉，如雨淹尘。见息出入，知身危脆，由息入出，身得存立。是故念入出息，次第念死。
　　复次，行者，或时恃有七念，著此功德，懈怠心生，是时当念死。死事常在前，云何当懈怠著此法爱！如阿那律，佛灭度时说：

　　“有为法如云，智者不应信，无常金刚来，破圣主山王！”

　　是名八念次第。
　　问曰：是说声闻八念。菩萨八念有何差别？
　　答曰：声闻为身故，菩萨为一切众生故；声闻但为脱老病死故，菩萨为遍具足一切功德故，是为差别。
　　复次，佛是中亦说，告舍利弗：菩萨摩诃萨，不住法住般若波罗蜜中，应具足檀波罗蜜，乃至应具足八念，不可得故。初有不住，后有不可得，有此二印，以是故异。不住、不可得义，如先说。
大智度论卷第卷二十三释初品中十想
　　【经】“十想：无常想、苦想、无我想、食不净想、一切世间不可乐想、死想、不净想、断想、离欲想、尽想。”　　
　　【论】问曰：是一切行法，何以故或时名为智？或时名为念？或时名为想？
　　答曰：初习善法，为不失故，但名念；能转相、转心故，名为想；决定知无所疑故，名为智。观一切有为法无常，智慧相应相，是名无常想。一切有为法无常者，新新生灭故，属因缘故，不增积故。
　　复次，生时无来处，灭亦无去处，是故名无常。
　　复次，二种世间无常故说无常：一者、众生无常，二者、世界无常。如说：

　　“大地草木皆磨灭，须弥巨海亦崩竭，诸天住处皆烧尽，尔时世界何物常？
　　十力世尊身光具，智慧明照亦无量，度脱一切诸众生，名闻普遍满十方，
　　今日廓然悉安在？何有智者不感伤！”

　　如是舍利弗、目揵连、须菩提等诸圣人，转轮圣王诸国王，常乐天王及诸天，圣德尊贵皆亦尽，大火焰明忽然灭。世间转坏，如风中灯，如险岸树，如漏器盛水，不久空竭。如是一切众生及众生住处，皆无常故，名为无常。
　　问曰：菩萨何以故行是无常想？
　　答曰：以众生著常颠倒，受众苦，不得免生死。行者得是无常想，教化众生言：“诸法皆无常，汝莫著常颠倒，失行道时！”诸佛上妙法，所谓四真谛，四谛中苦谛为初，苦四行中无常行为初。以是故，菩萨行无常想。
　　问曰：有人见无常事至，转更坚著。如国王夫人宝女从地中生，为十头罗刹将渡大海，王大忧愁！智臣谏言：“王智力具足，夫人还在不久，何以怀忧？”答言：“我所以忧者，不虑我妇叵得，但恐壮时易过。”亦如人好华好果，见时欲过，便大生著。如是知无常，乃更生诸结使，云何言无常能令心厌，破诸结使？
　　答曰：如是见无常，是知无常少分，为不具足，与禽兽见无常无异。以是故，佛告舍利弗：“当具足修无常想。”
　　问曰：何等是具足无常想？
　　答曰：观有为法念念生灭，如风吹尘，如山上水流，如火焰随灭。一切有为法，无牢无强，不可取，不可著，为如幻化，诳惑凡夫。因是无常得入空门，是空中一切法不可得故，无常亦不可得。所以者何？一念中生、住、灭相不可得：生时不得有住、灭，住时不得有生、灭，灭时不得有生、住。生、住、灭相，性相违故无，是无故无常亦无。
　　问曰：若无无常，佛何以苦谛中说无常？
　　答曰：凡夫人生邪见故，谓世间是常；为灭除是常见故，说无常，不为无常是实故说。
　　复次，佛未出世，凡夫人但用世俗道，遮诸烦恼；今欲拔诸烦恼根本故，说是无常。
　　复次，诸外道法，但以形离五欲，谓是解脱；佛说邪相因缘故缚，观无常正相故解脱。复有二种观无常相：一者、有余，二者、无余。如佛说一切人物灭尽，唯有名在，是名有余；若人物灭尽，名亦灭，是名无余。复有二种观无常相：一者、身死尽灭，二者、新新生灭。
　　复次，有言持戒为重。所以者何？依戒因缘故，次第得漏尽。有言多闻为重。所以者何？依智慧故，能有所得。有言禅定为重，如佛所说，定能得道。有言以十二头陀为重。所以者何？能净戒行故。如是各各以所行为贵，更不复勤求涅槃。佛言：“是诸功德皆是趣涅槃分。若观诸法无常，是为真涅槃道。”如是等种种因缘故，诸法虽空而说是无常想。
　　复次，无常想，即是圣道别名。佛种种异名说道：或言四念处，或言四谛，或言无常想。如经中说：善修无常想，能断一切欲爱、色爱、无色爱，掉、慢、无明尽，能除三界结使。以是故，即名为道。是无常想，或有漏，或无漏；正得无常是无漏，初学无常是有漏。摩诃衍中，诸菩萨心广大，种种教化一切众生故，是无常想亦有漏亦无漏；若无漏在九地，若有漏在十一地。缘三界，五受众，四根相应，除苦根，凡夫、圣人得，如是等种种因缘，说无常功德。
　　苦想者，行者作是念：“一切有为法无常故苦！”
　　问曰：若有为法无常故苦者，诸贤圣人有为法、无漏法，亦应当苦！
　　答曰：诸法虽无常，爱著者生苦，无所著者无苦！
　　问曰：有诸圣人虽无所著，亦皆有苦。如舍利弗风热病苦，毕陵伽婆蹉眼痛苦，罗婆那跋提（音声第一）痔病苦，云何言无苦？
　　答曰：有二种苦：一者、身苦，二者、心苦。是诸圣人以智慧力故，无复忧愁、嫉妒、瞋恚等心苦；已受先世业因缘四大造身，有老病、饥渴、寒热等身苦，于身苦中亦复薄少。如人了了知负他债，偿之不以为苦；若人不忆负债，债主强夺，瞋恼生苦。
　　问曰：苦受是心心数法，身如草木，离心则无所觉，云何言圣人但受身苦？
　　答曰：凡夫人受苦时，心生愁恼，为瞋使所使，心但向五欲。如佛所说：“凡夫人除五欲不知更有出苦法，于乐受中，贪欲使所使；不苦不乐受中，无明使所使。凡夫人受苦时，内受三毒苦，外受寒热、鞭杖等。如人内热盛，外热亦盛。”如经说：凡夫人失所爱物，身心俱受苦，如二箭双射；诸贤圣人无忧愁苦，但有身苦，更无余苦。复次，五识相应苦，及外因缘杖楚、寒热等苦，是名身苦；余残名心苦。
　　复次，我言有为无漏法，不著故非苦；圣人身是有漏，有漏法则苦，有何咎？是末后身所受苦，亦微少。
　　问曰：若无常即是苦者，道亦是苦，云何以苦离苦？
　　答曰：无常即是苦，为五受众故说；道虽作法故无常，不名为苦。所以者何？是能灭苦，不生诸著，与空、无我等诸智和合故，但是无常而非苦。如诸阿罗汉得道时，说偈言：

　　“我等不贪生，亦复不乐死；一心及智慧，待时至而去！”

　　佛取涅槃时，阿难等诸未离欲人，未善修八圣道故，皆涕泣忧愁；诸离欲阿那含，皆惊愕；诸漏尽阿罗汉，其心不变，但言世间眼灭疾！以得道力故，虽从佛得大利益，知重佛无量功德而不生苦。以是故，知道虽无常，非苦因缘故，不名为苦；但五受众是苦。何以故？爱著故，无常败坏故。如受念处中苦义，此中应广说。
　　复次，苦者，有身常是苦，痴覆故不觉。如说：

　　“骑乘疲极故，求索住立处；住立疲极故，求索坐息处；
　　坐久疲极故，求索安卧处；众极由作生，初乐后则苦。
　　视眴息出入，屈申坐卧起，行立及去来，此事无不苦！”
　　问曰：是五受众为一切皆苦？为苦想观故苦？若一切皆苦，佛云何说有三种受，苦受、乐受、不苦不乐受？若以苦想故苦，云何说苦谛为实苦？
　　答曰：五受众一切皆苦，凡夫人四颠倒因缘，为欲所逼，以五欲为乐。如人涂疮，大痛息故以为乐，疮非乐也。佛说三种受，为世间故，于实法中非是乐也！若五受众中实有乐，何以故佛说灭五受众名为乐？
　　复次，随其所嗜，乐心则生乐，无定也；乐若实定，不待心著，如火实热，不待著而热也。以乐无定，故名为苦。
　　复次，世间颠倒乐，能得今世、后世无量苦果报，故名为苦。譬如大河水中著少毒，不能令水异，世间颠倒毒乐，于一切大苦水则不现。如说：

　　“从天下生地狱时，忆本天上欢乐事，宫观婇女满目前，园苑浴池以娱志。
　　又见狱火来烧身，似如大火焚竹林，是时虽见天上乐，徒自感结无所益！”

　　是苦想摄，缘如无常想。如是等种种分别苦，名为苦想。
　　无我想者，苦则是无我。所以者何？五受众中尽皆是苦，苦想无有自在。若无自在，是则无我；若有我自在者，不应令身有苦。如所说：

　　“诸有无智人，身心计是我，渐近坚著故，不知无常法。
　　是身无作者，亦无有受者；是身为无主，而作种种事。
　　六情尘因缘，六种识得生，从三事和合，因缘触法生；
　　从触法因缘，受念业法生。如珠日草薪，和合故火生；
　　情尘识和合，所作事业成；相续相似有，如种有芽茎！”

　　复次，我相不可得故无我。一切法有相故则知有：如见烟觉热，故知有火；于五尘中各各别异，故知有情；种种思惟筹量诸法故，知有心心数法。此我无相故，知无我。
　　问曰：有出入气，则是我相；视眴、寿命心、苦乐、爱憎、精勤等，是我相。若无我，谁有是出入息、视眴、寿命心、苦乐、爱憎、精勤等？当知有我，在内动发故。寿命心亦是我法，若无我，如牛无御，有我故能制心入法，不为放逸！若无我者，谁制御心？受苦乐者是我，若无我者，为如树木，则不应别苦乐！爱憎、精勤亦如是。我虽微细，不可以五情知，因是相故，可知为有。
　　答曰：是诸相皆是识相。有识，则有入出息、视眴、寿命等；若识离身则无。汝等我常遍故，死人亦应有视眴、入出息、寿命等！
　　复次，出入息等是色法，随心风力故动发，此是识相，非我相。寿命是心不相应行，亦是识相。
　　问曰：若入无心定中，或睡无梦时，息亦出入，有寿命，何以故言皆是识相？
　　答曰：无心定等，识虽暂无，不久必还生，识不舍身故；有识时多，无识时少，是故名识相。如人出行，不得言其家无主。苦乐、憎爱、精勤等，是心相应，共缘，随心行；心有故便有，心无故便无。以是故，是识相非我相。
　　复次，若有我者，我有二种，若常、若无常。如说：

　　“若我是常，则无后身；常不生故，亦无解脱！
　　亦无忘无作，以是故当知：无作罪福者，亦无有受者；
　　舍我及我所，然后得涅槃。若实有我者，不应舍我心！
　　若我无常者，则应随身灭；如大岸堕水，亦无有罪福。”

　　如是，我及知者、不知者，作者、不作者，如檀波罗蜜中说。不得是我相故，知一切法中无我；若知一切法中无我，则不应生我心。若无我，亦无我所心，我、我所离故，则无有缚；若无缚，则是涅槃。是故行者应行无我想！
　　问曰：是无常、苦、无我，为一事？为三事？若是一事，不应说三；若三事，佛何以故说无常即是苦，苦即是无我？
　　答曰：是一事，所谓受有漏法。观门分别故，有三种异：无常行相应，是无常想；苦行相应，是苦想；无我行相应，是无我想。无常不令入三界，苦令知三界罪过，无我则舍世间。
　　复次，无常生厌心，苦生畏怖，无我拔出令解脱。无常者，佛说五受众是无常；苦者，佛说无常则是苦；无我者，佛说苦即是无我。无常者，佛示五受众尽灭相；苦者，佛示如箭入心；无我者，佛示舍离相。无常者示断爱，苦者示断我习慢，无我者示断邪见。无常者遮常见，苦者遮今世涅槃乐见，无我者遮著处。无常者，世间所可著常法是；苦者，世间计乐处是；无我者，世间所可计我牢固者是。是为三想分别相。无我想缘摄种种，如苦想中说。
　　食厌想者，观是食从不净因缘生。如肉从精血水道生，是为脓虫住处；如酥乳酪，血变所成，与烂脓无异，厨人汗垢，种种不净。若著口中，脑有烂涎二道流下，与唾和合，然后成味，其状如吐，从腹门入；地持、水烂，风动、火煮，如釜熟糜！滓浊下沉，清者在上。譬如酿酒，滓浊为屎，清者为尿。腰有三孔，风吹腻汁，散入百脉，与先血和合，凝变为肉。从新肉生脂、骨、髓，从是中生身根；从新旧肉合生五情根，从此五根生五识；五识次第生意识，分别取相，筹量好丑；然后生我、我所心等诸烦恼，及诸罪业。观食如是本末因缘，种种不净。知内四大与外四大无异，但以我见故，强为我有。
　　复次，思惟此食，垦植耘除，收获蹂治，舂磨淘汰，炊煮乃成，用功甚重。计一钵之饭，作夫流汗集合，量之食少汗多。此食作之功重，辛苦如是，入口食之，即成不净，无所一值，宿昔之间，变为屎尿；本是美味，人之所嗜，变成不净，恶不欲见。行者自思：“如此弊食，我若贪著，当堕地狱，啖烧铁丸；从地狱出，当作畜生牛、羊、骆驼，偿其宿债，或作猪狗，常啖粪除。”如是观食，则生厌想；因食厌故，于五欲皆厌。譬如一婆罗门修净洁法，有事缘故到不净国，自思：“我当云何得免此不净？唯当干食，可得清净。”见一老母卖白髓饼，而语之言：“我有因缘住此百日，常作此饼送来，当多与价！”老母日日作饼送之，婆罗门贪著，饱食欢喜。老母作饼，初时白净，后转无色、无味。即问老母：“何缘尔耶？”母言：“痈疮差故。”婆罗门问：“此言何谓？”母言：“我大家夫人隐处生痈，以面、酥、甘草拊之，痈熟脓出，和合酥饼，日日如是，以此作饼与汝，是以饼好。今夫人痈差，我当何处更得？”婆罗门闻之，两拳打头，捶胸干呕：“我当云何破此净法？我为了矣！”弃舍缘事，驰还本国。行者亦如是，著是饮食，欢喜乐啖，见其好色细滑，香美可口，不观不净；后受苦报，悔将何及！若能观食本末如是，生恶厌心，因离食欲，四欲皆舍，于欲界中乐悉皆舍离；断此五欲，于五下分结亦断。如是等种种因缘恶罪，不复乐著，是名食厌想。
　　问曰：无常、苦、无我想，与无漏智慧相应；食厌等四想，与有漏智慧相应，次第法应在前，今何以后说？
　　答曰：佛法有二种道：见道、修道。见道中用是三想，破诸邪见等，得圣果，犹未离欲；为离欲故，三想次第说是食厌等四想，得离淫欲等诸烦恼。初三想示见谛道，中四想为示学修道，后三想示无学道。初习身念处中，虽有食厌想，功用少故佛不说。今为须陀洹，斯陀含度欲故，无我想次第说食厌等四想。
　　一切世间不可乐想者，若念世间色欲滋味，车乘、服饰、庐观、园宅，种种乐事，则生乐想；若念世间众恶罪事，则心生厌想。何等恶事？恶事有二种：一者、众生，二者、土地。
　　众生有八苦之患：生、老、病、死、恩爱别离、怨憎同处、所求不得，略而言之，五受众苦。众生之罪，淫欲多故，不别好丑，不随父母师长教诲，无有惭愧，与禽兽无异。瞋恚多故，不别轻重，瞋毒狂发，乃至不受佛语，不欲闻法，不畏恶道，杖楚横加，不知他苦，入大闇中，都无所见。愚痴多故，所求不以道，不识事缘，如[馨－香/牛]角求乳；无明覆故，虽蒙日照，永无所见。悭贪多故，其舍如冢，人不向之。憍慢多故，不敬贤圣，不孝父母，憍逸自坏，永无所直。邪见多故，不信今世、后世，不信罪福，不可共处。如是等诸烦恼多故，弊败为无所直。恶业多故，造无间罪：或杀父母，或伤害贤圣；或要时荣贵，谗贼忠贞，残害亲戚。
　　复次，世间众生，善好者少，弊恶者多。或时虽有善行，贫贱鄙陋；或虽富贵端正，而所行不善；或虽好布施，而贫乏无财；或虽富有财宝，而悭惜贪著，不肯布施；或见人有所思，默无所说，便谓憍高自畜，不下接物；或见好下接物，恩惠普润，便谓欺诳谄饰；或见能语善论，便谓恃是小智以为憍慢；或见质直好人，便共欺诳调投，引挽凌易；或见善心柔软，便共轻凌蹋蹴，不以理遇；若见持戒清净者，便谓所行矫异，轻贱不数。如是等众生弊恶，无一可乐。
　　土地恶者，一切土地，多衰无吉，寒热饥渴，疾病恶疫，毒气侵害，老病死畏，无处不有。身所去处，众苦随之，无处得免！虽有好国，丰乐安隐，多为诸烦恼所恼，则不名乐土。一切皆有二种苦：身苦、心苦，无国不有。如说：

　　“有国土多寒，或有国多热，有国无救护，或有国多恶，
　　有国常饥饿，或有国多病，有国不修福，如是无乐处。”

　　众生、土地有如是恶，思惟世间无一可乐。欲界恶事如是，上二界死时、退时，大生懊恼，甚于下界。譬如极高处堕，摧碎烂坏！
　　问曰：无常想、苦想、无我想，一切世间不可乐想，有何等异而别说？
　　答曰：有二种观：总观、别观。前为总观，此中别观。复有二种观：法观、众生观。前为呵一切法观，此中观众生罪恶不同。
　　复次，前者无漏道，此中有漏道。前见谛道，今思惟道。如是等种种差别，一切地中摄，缘三界法，是名一切世间不可乐想。
　　死想者，如死念中说。
　　不净想者，如身念处中说。
　　断想、离想、尽想者，缘涅槃相。断诸结使故，名断想；离结使故，名离想；尽诸结使故，名尽想。
　　问曰：若尔者，一想便足，何以说三？
　　答：如前一法三种说，无常即是苦，苦即是无我；此亦如是，一切世间罪恶深重故三种呵。如伐大树，不可以一下断。涅槃微妙法，昔所未得，是故种种赞，名为断想、离想、尽想。
　　复次，断三毒故名为断，离爱故名为离，灭一切苦故，更不生故名为尽。
　　复次，行者于暖法、顶法、忍法、世间第一法，正智慧观，远诸烦恼，是名离想；得无漏道，断诸结使，是名断想；入涅槃时，灭五受众不复相续，是名尽想。断想，有余涅槃；尽想，无余涅槃；离想，涅槃方便门。是三想，有漏、无漏故，一切地中摄。
释初品中十一智
　　【经】“十一智：法智、比智、他心智、世智、苦智、集智、灭智、道智、尽智、无生智、如实智。”　　
　　【论】法智者，欲界系法中无漏智，欲界系因中无漏智，欲界系法灭中无漏智；为断欲界系法道中无漏智，及法智品中无漏智。比智者，于色、无色界中无漏智亦如是。他心智者，知欲界、色界系见在他心心数法，及无漏心心数法少分。世智者，诸有漏智慧。苦智者，五受众无常、苦、空、无我，观时得无漏智。集智者，有漏法因：因、集、生、缘，观时无漏智。灭智者，灭、止、妙、出，观时无漏智。道智者，道、正、行、达，观时无漏智。尽智者，我见苦已，断集已，尽证已，修道已；如是念时，无漏智慧见明觉。无生智者，我见苦已不复更见，断集已不复更断，尽证已不复更证，修道已不复更修；如是念时，无漏智慧见明觉。如实智者，一切法总相、别相，如实正知，无有挂碍。
　　是法智缘欲界系法，及欲界系法因，欲界系法灭，为断欲界系法道。比智亦如是。世智，缘一切法。他心智，缘他心有漏、无漏心心数法。苦智、集智，缘五受众；灭智，缘智缘尽；道智，缘无漏五众。尽智、无生智，俱缘四谛。
　　十智者，一有漏，八无漏，一当分别：他心智，缘有漏心是有漏，缘无漏心是无漏。法智，摄法智及他心智、苦智、集智、灭智、道智、尽智、无生智少分。比智亦如是。世智，摄世智及他心智少分。他心智，摄他心智及法智、比智、世智、道智、尽智、无生智少分。苦智，摄苦智及法智、比智、尽智、无生智少分。集智、灭智，亦如是。道智，摄道智及法智、比智、他心智、尽智、无生智少分。尽智，摄尽智及法智、比智、他心智、苦智、集智、灭智、道智少分。无生智，亦如是。九智，八根相应，除慧根、忧根、苦根；世智，十根相应，除慧根。法智、比智、苦智，空三昧相应；法智、比智、灭智、尽智、无生智，无相三昧相应；法智、比智、他心智、苦智、集智、道智、尽智、无生智，无作三昧相应。法智、比智、世智、苦智、尽智、无生智，无常想、苦想、无我想相应。世智，中四想相应；法智、比智、灭智、尽智、无生智，后三想相应。
　　有人言：“世智或与离想相应。”法智，缘九智，除比智；比智亦如是。世智、他心智、尽智、无生智，缘十智；苦智、集智，缘世智及有漏他心智；灭智、无生智、道智，缘九智，除世智。
　　法智、比智十六相；他心智四相，苦、集、灭、道，各各四相；尽智、无生智俱十四相，除空相、无我相。暖法、顶法、忍法中，世智十六相；世间第一法中，世智四想，除无相（相转观相也旧言十六圣相）。初入无漏心，成就一世智；第二心增苦智、法智；第四心增比智；第六心增集智；第十心增灭智；第十四心增道智，若离欲者增他心智；无学道增尽智；得不坏解脱增无生智。初无漏心中不修智；第二心中现在、未来修二智；第四心中现在修二智，未来修三智；第六心中现在、未来修二智；第八心中现在修二智，未来修三智；第十心中现在、未来修二智；第十二心中现在修二智，未来修三智；第十四心中现在、未来修二智，第十六心中现在修二智，未来修六智，若离欲修七智。须陀洹欲离欲界结使，十七心中修七智，除他心智、尽智、无生智。第九解脱心中修八智，除尽智、无生智。信解人转作见得，双道中修六智，除他心智、世智、尽智、无生智。离七地欲时，无碍道中修七智，除他心智、尽智、无生智；解脱道中修八智，除尽智、无生智。离有顶欲时，无碍道中修六智，除他心智、世智、尽智、无生智；八解脱道中修七智，除世智、尽智、无生智。无学初心第九解脱，不时解脱人修十智，及一切有漏、无漏善根；若时解脱人修九智，及一切有漏、无漏善根。如是等种种，如阿毗昙门广分别。如实智分别相，此般若波罗蜜后品广说。
　　复次，有人言：“法智者，知欲界五众无常、苦、空、无我，知诸法因缘和合生，所谓无明因缘诸行，乃至生因缘老死。”如佛为须尸摩梵志说：“先用法智分别诸法，后用涅槃智。”
　　比智者，知现在五受众无常、苦、空、无我，过去、未来及色、无色界中五受众无常、苦、空、无我亦如是。譬如见现在火热能烧，以此比知过去、未来及余国火亦如是。
　　他心智者，知他众生心心数法。
　　问曰：若知他心心数法，何以故但名知他心？
　　答曰：心是主故，但名知他心；若说心，当知已说心数法。
　　世智者，名为假智。圣人于实法中知，凡夫人但假名中知，以是故名假智。如栋梁椽壁名为屋，但知是事，不知实义，是名世智。
　　苦智者，用苦慧呵五受众。
　　问曰：五受众亦无常、亦苦、亦空、亦无我，何以故但说苦智，不说无常、空、无我智？
　　答曰：为苦谛故说苦智，集谛故说集智，灭谛故说灭智，道谛故说道智。
　　问曰：五受众有种种恶，何以但说苦谛，不说无常谛、空、无我谛？
　　答曰：若说无常、空、无我谛，亦不坏法相；以众生多著乐畏苦故，佛呵世间一切皆是苦，欲令舍离故。无常、空、无我中，众生不大畏，故不说。
　　复次，佛法中五受众有异名，名为苦；以是故，但说苦是苦智。或有漏，或无漏：若在暖法、顶法、忍法、世间第一法，是有漏；若入见谛道，是无漏。何以故？从暖法至世间第一法中，四种观苦故。集智、灭智、道智亦如是。
　　复次，苦智名知苦相实不生；集智名知一切法离，无有和合；灭智名知诸法常寂灭如涅槃；道智名知一切法常清净、无正无邪。
　　尽智，名知一切法无所有。
　　无生智，名知一切生法不实、不定故不生。
　　如实智者，十种智所不能知，以如实智故能知。十智各各相，各各缘，各各别异，各各有观法；是如实智中无相、无缘、无别，灭诸观法，亦不有观。十智中有法眼、慧眼；如实智中唯有佛眼。十智，阿罗汉、辟支佛、菩萨共有；如实智，唯独佛有。所以者何？独佛有不诳法。以是故，知如实智独佛有。
　　复次，是十智入如实智中，失本名字，唯有一实智。譬如十方诸流水，皆入大海，舍本名字，但入大海。
　　如是等种种分别十一智义，此中略说。
　　【经】“三三昧：有觉有观三昧，无觉有观三昧，无觉无观三昧。”　　
　　【论】一切禅定摄心，皆名为三摩提，此言正心行处。是心从无始世界来，常曲不端，得是正心行处，心则端直。譬如蛇行常曲，入竹筒中则直。是三昧三种：欲界未到地、初禅，与觉观相应故，名有觉有观；禅中间但观相应故，名无觉有观；从第二禅乃至有顶地，非觉观相应故，名无觉无观。
　　问曰：三昧相应心数法，乃至二十，何以但说觉观？
　　答曰：是觉观挠乱三昧，以是故说。是二事虽善，而是三昧贼，难可舍离。有人言：“心有觉观者无三昧。”以是故，佛说有觉有观三昧，但不牢固；觉观力小微，是时可得有三昧。是觉观能生三昧，亦能坏三昧；譬如风能生雨，亦能坏雨。三种善觉观，能生初禅，得初禅时发大欢喜，觉观故心散还失；以是故，但说觉观。
　　问曰：觉、观有何差别？
　　答曰：粗心相名觉，细心相名观；初缘中心发相名觉，后分别筹量好丑名观。有三种粗觉：欲觉、瞋觉、恼觉。有三种善觉：出要觉、无瞋觉、无恼觉。有三种细觉：亲里觉、国土觉、不死觉。六种觉妨三昧，三种善觉能开三昧门。若觉观过多，还失三昧；如风能使船，风过则坏船。如是种种分别觉、观。
　　问曰：经说三种法：有觉有观法，无觉有观法，无觉无观法；有觉有观地，无觉有观地，无觉无观地。今何以但说三种三昧？
　　答曰：妙而可用者取。有觉有观法者，欲界未到地，初禅中觉观相应法，若善、若不善、若无记；无觉有观法者，禅中间观相应法，若善、若无记；无觉无观法者，离觉观法，一切色心不相应行及无为法。有觉有观地者，欲界未到地，梵世；无觉有观地者，禅中间，善修是地作大梵王；无觉无观地者，一切光音，一切遍净，一切广果，一切无色地。于中上妙者是三昧。何等是三昧？从空等三三昧，乃至金刚，及阿罗汉、辟支佛诸三昧；观十方佛三昧，乃至首楞严三昧；从断一切疑三昧，乃至三昧王等诸佛三昧。如是等种种分别，略说三三昧义。
　　【经】“三根：未知欲知根，知根，知已根。”　　
　　【论】未知欲知根者，无漏九根和合。信行、法行人，于见谛道中名未知欲知根，所谓信等五根，喜、乐、舍根，意根。信解见得人，思惟道中，是九根转名知根。无学道中，是九根名知已根。
　　问曰：何以故于二十二根中，但取是三根？
　　答曰：利解了了自在相，是名为根；余十九根，根相不具足，故不取。是三根利，能直入至涅槃，诸有为法中主故，得自在，能胜诸根。
　　复次，十根但有漏自得，无所利益故；九根不定，或有漏、或无漏，故不说菩萨应具足。
　　问曰：十想亦有漏、无漏，何以故说应具足？
　　答曰：十想皆是助道求涅槃法，信等五根虽是善法，不尽求涅槃。如阿毗昙中说：谁成就信等根？不断善根者。
　　复次，若五根清净变为无漏，三根中已摄。是三根中必有意根，三受中必有一受；以是故，但说三根。
　　复次，二十二根，有善、有不善、有无记杂，是故不说应具足。是三根，受众、行众、识众摄。未知欲知根在六地，知根、知已根在九地。三根缘四谛，六想相应。未知欲知根，三根因；知根，二根因；知已根，但知已根因。未知欲知根次第，生二根；知根次第，或生有漏根，或生知根，或生知已根；知已根，或生有漏根，或生知已根。如是等，以阿毗昙门广分别说。
　　复次，未知欲知根，名诸法实相，未知欲知故，生信等五根；是五根力故，能得诸法实相。如人初入胎中得二根：身根、命根；尔时如段肉，未具诸根，未能有所别知；五根成就，能知五尘。菩萨亦如是，初发心欲作佛，未具足是五根，虽有愿欲知诸法实相，不能得知。菩萨生是信等五根，则能知诸法实相。如眼四大及四大造色和合名为眼，先虽有四大、四大造色，未清净故，不名眼根。不断善根人虽有信，未清净故，不名为根。若菩萨得是信等五根，是时能信诸法相不生不灭，不垢不净，非有非无，非取非舍，常寂灭，真净如虚空。不可示、不可说，一切语言道过，出一切心心数法，所行如涅槃，是则佛法。菩萨以信根力故，能受；精进根力故，勤行不退不转；念根力故，不令不善法入摄诸善法；定根力故，心散五欲中能摄实相中；慧根力故，于佛智慧中少多得义味不可坏。五根所依意根，必与受俱，若喜、若乐、若舍。依是根入菩萨位，乃至未得无生法忍果，是名未知欲知根。此中知诸法实相了了故名知。从是得无生法忍果，住阿鞞跋致地得受记，乃至满十地坐道场，得金刚三昧，于其中间，名为知根。断一切烦恼习，得阿耨多罗三藐三菩提，一切可知法智慧遍满故，名为知已根。
大智度论卷第二十四释初品中十力
　　【经】“舍利弗，菩萨摩诃萨欲遍知佛十力、四无所畏、四无碍智、十八不共法、大慈大悲，当习行般若波罗蜜！”　　
　　【论】问曰：是十力、四无所畏等，是佛无上法，应当前说，何以故先说九想、八念等？
　　答曰：六波罗蜜是菩萨所应用，先已说。三十七品乃至三无漏根，是声闻法。菩萨行是六波罗蜜得力故，欲过声闻、辟支佛地，亦欲教化向声闻、辟支佛人令入佛道；是故呵是小乘法，舍一切众生，无所利益。若诸声闻人言：“汝是凡夫人，未断结使，不能行是法，是故空呵！”以是故佛言：“菩萨应具足三十七品等诸声闻法，不可得故。虽行是诸法，以不可得故，为众生行邪行故，行此正行，常不舍。是诸法不可得空，亦不疾取涅槃证。”若菩萨不解不行是小乘而但呵者，谁当肯信？譬如释迦牟尼佛，若先不行六年苦行，而呵言非道者，无人信受！以是故，自行苦行，过于余人，成佛道时，呵是苦行道，人皆信受。是故六波罗蜜后，次第行声闻法。
　　复次，此非但是声闻法，是法中和合，不舍众生意，具足一切佛法，以不可得空智故，名菩萨法。
　　问曰：若菩萨具足三十七品诸法者，云何不入声闻法位？
　　答曰：具足者，具足观知而不取证，了了观知，故名具足。如佛说：

　　“一切畏杖痛，莫不惜寿命；恕己可为喻，杖不加群生。”

　　虽言一切畏杖痛，无色界众生无身；色界虽有身而无鞭杖；欲界中诸佛、转轮圣王、夜摩天已上，皆不畏杖楚。为畏得杖处者，故言一切。具足亦如是，不为求证著法故言具足。
　　复次，我先说不舍众生，以不可得空智和合故，不堕声闻地。
　　问曰：从六波罗蜜至三无漏根，但言应具足。自此已后，何以故皆言欲得、欲知是事，当习行般若波罗蜜？
　　答曰：声闻法有量有限，故言应具足。自此已下，是诸佛法，甚深无量，菩萨未得，故言欲得是事，当学般若波罗蜜。
　　复次，声闻法易解易知，故言具足；菩萨法、佛法难解难知，故言当学。
　　复次，声闻法总相：但知苦，知苦因，知苦尽，知尽苦道。譬如二种医：一者、但知病，知病因，知差病，知差病药；而不知一切病，不知一切病因，不知一切病差，不知一切差病药。或复但知治人病，不知治畜生；或能治一国土，不能治余国土；有能治数十种病，不悉知四百四种病、病因、病差、差病药，亦如是。二者、于四种中悉皆遍知，遍知药，遍知病。声闻人如小医，不能遍知；菩萨摩诃萨如大医，无病不知，无药不识。以是故，声闻法应具足，菩萨法当学。
　　佛十力者，是处不是处如实知，一力也。知众生过去、未来、现在诸业、诸受，知造业处，知因缘，知果报，二力也。知诸禅、解脱、三昧、定，垢、净分别相如实知，三力也。知他众生诸根上下相如实知，四力也。知他众生种种欲，五力也。知世间种种无数性，六力也。知一切道至处相，七力也。知种种宿命，共相共因缘，一世二世乃至百千世劫；初劫尽，我在彼众生中，如是姓名、饮食、苦乐、寿命长短，彼中死是间生，是间死还生是间；此间生名姓、饮食、苦乐、寿命长短亦如是，八力也。佛天眼净，过诸天人眼，见众生死时生时，端正丑陋，若大若小，若堕恶道，若堕善道，如是业因缘受报：是诸众生恶身业成就，恶口业成就，恶意业成就，谤毁圣人，邪见、邪见业成就，是因缘故，身坏死时入恶道，生地狱中；是诸众生善身业成就，善口业成就，善意业成就，不谤圣人，正见、正见业成就，是因缘故，身坏死时入善道，生天上，九力也。佛诸漏尽故，无漏心解脱，无漏智慧解脱，现在法中自识知：我生已尽，持戒已立，不作后有尽，如实知，十力也。
　　问曰：是十力菩萨未得，声闻、辟支佛所不能得，今何以说？
　　答曰：声闻人虽不能得，若闻是十力功德，作是念：“佛有如是大功德！”自庆言：“我等善利，蒙益不少，得信心清净，入尽苦道。”诸菩萨者闻之，勤修菩萨道，当得如是十力等大功德果。
　　复次，有声闻人及菩萨，修念佛三昧，非但念佛身，当念佛种种功德法身。应作是念：“佛一切种，一切法能解故，名一切智人；一切法如实善分别说故，名一切见人；一切法现前知故，名一切知见无碍人；等心一切众生故，名大慈悲人；有大慈悲故，名为世救；如实道来故，名为如来；应受一切世间供养故，名为应供人；成就不颠倒智慧故，名正遍知；戒、定、智慧成就故，名明行足；不复还故，名善逝；知世间总相别相故，名世间解；善说出世间安隐道故，名无上调御师；以三种教法度众生故，名天人师；一切世间烦恼睡，能自觉亦能觉人故，名为觉人；一切所愿具足故，名有德；十力成就故，名坚誓；得四无畏故，名人师子；得无量甚深智故，名大功德海；一切记说无碍故，名如风；一切好丑无憎爱故，名如地；烧一切结使薪故，名如火；善断一切烦恼习故，名具足解脱；最上住处故，名为世尊。佛有如是等诸功德故，应念佛。”以是故，菩萨摩诃萨欲得佛十力、四无所畏、十八不共法，当学般若波罗蜜。
　　复次，佛在王舍城耆阇崛山中，说是般若波罗蜜时，佛四部众及诸外道，在家、出家，诸天龙鬼神等，种种大众集会。佛入三昧王三昧，放大光明，遍照恒河沙等世界，地六种震动，说是般若波罗蜜六波罗蜜，乃至三无漏根。是中有众生，疑有何等力，有几种力故，能作如是不可思议感动利益？佛知众生心有如是疑故，言我有诸法实相智力，是力有十种，用是十种智故，能作如是感动变化，亦能过是所作。以是故，言欲得十力，当学般若波罗蜜。
　　复次，佛弟子世世植善根，以少罪缘故堕外道。诸外道常言：“佛非实有功德力，是幻术力诳惑人心。”佛弟子堕外道者心疑：“若尔者，佛非大人。”欲灭是恶谤故，言我实有十力、四无所畏故度众生，非是幻诳也。
　　复次，诸菩萨修菩萨道苦行事，难办难成故欲懈息，是故佛言：“行是十力，当得无量果报。”譬如贾客主慰喻商人言：“汝等慎勿疲倦，精勤努力，得至宝山，当得七宝如意宝珠。”佛亦如是安慰诸菩萨言：“无得疲厌，当勤精进，修菩萨道；行是十力，当得无量果报。”如是等种种利益因缘故，说十力等。
　　问曰：佛有无量力，何以故但说十力？
　　答曰：诸佛虽有无量力，度人因缘故，说十力，足成办其事：以是处不是处智力，分别筹量众生，是可度、是不可度；以业报智力，分别筹量是人业障，是人报障，是人无障；以禅定解脱三昧智力，分别筹量是人著味，是人不著味；以上下根智力，分别筹量众生智力多少；以种种欲智力，分别筹量众生所乐；以种种性智力，分别筹量众生深心所趣；以一切至处道智力，分别筹量众生解脱门；以宿命智力，分别筹量众生先所从来；以生死智力，分别筹量众生生处好丑；以漏尽智力，分别筹量众生得涅槃。佛用是十种力度脱众生，审谛不错，皆得具足。以是故，佛虽有无量力，但说此十力。
　　复次，是处不是处力，定知从是因缘出是果报，是中总摄九力；为欲度众生故，于初力中分别有九种。何以故？是世间众生，现前见榖从种出而不能知，何况心心数法因缘果报？佛于内外因缘果报了了遍知，故名为力。佛知是众生业烦恼因缘故缚，净禅定三昧解脱因缘故解；是一切众生三世三种诸业、诸烦恼，轻重深浅粗细，佛悉遍知故名力。一切众生诸禅定解脱三昧，大小深浅解脱因缘，佛悉遍知故名力。众生钝根为后身故作罪福业因缘，利根人为不生故集诸业，佛悉知此上下根好丑相故名力。知一切众生二种欲，作上下根因缘，二种欲善恶种种别异，佛悉遍知故名力。二种欲由二种性因缘故，遍知众生深心所趣故名力。一切众生种种性因缘故行二种道，所谓善道、恶道，种种门所至处，佛悉遍知故名力。过去、未来世中因缘果报，智慧无碍，是名宿命生死智力。知过去、未来因果已，悉知方便坏因缘果报相续，是名漏尽力。佛知三世中二种因缘，分别筹量众生根欲性，为漏尽故说法，是漏尽力。
　　问曰：何等为是处不是处力？
　　答曰：佛知一切诸法因缘果报定相，从是因缘生如是果报，从是因缘不生如是果报。所以者何？如多性经中说是处不是处相：女身作转轮圣王无是处。何以故？一切女人皆属男子，不得自在故。女人尚不得转轮圣王，何况作佛？若女人得解脱涅槃，亦因男子得，无有自然得道。二转轮圣王一时出世无是处。何以故？无恶业成就故。二转轮圣王尚不同世，何况二佛？恶业得受乐报无是处，恶业尚不能得世间乐，何况出世乐？若恶行生天无是处，恶行尚不能得生天，何况涅槃？五盖覆心散乱，离修七觉而得涅槃无是处；五盖覆心离修七觉，尚不能得声闻道，何况佛道？心无覆盖，佛道可得，何况声闻道！如是等是处不是处，多性经中佛口自说。诸论议师辈，依是佛语，更广说是处不是处：若言佛有阙失罪过，若诸贤圣求外道师，若诸贤圣自言我是佛，若诸贤圣堕恶道，若见谛所断结更生，若诸贤圣覆藏罪，若须陀洹二十五有，皆无是处；如贤圣中分别广说。五逆人，五种黄门，堕四恶道众生，郁多罗越人，魔眷属，三障所遮，若言得道，皆无是处！轻说法者，轻法自轻，破戒愚痴，若言得具足善法，无是处！自言我是佛，此身口恶不悔欲见佛；若破僧罪不悔欲见佛；邪定入正定，正定入邪定，正定入不定；除佛法别有真得道人，应得道身若死，皆无是处！除因缘生识，出名色更有法，无是处！佛遣使事未讫，若遮碍，无是处！入慈三昧，若他因缘死；入灭尽定，在见谛道中若死，皆无是处！若害佛及佛母，无是处！转轮圣王女宝、象马、主藏臣、主兵臣，若在胎中死，母子夭丧，皆无是处！郁多罗越人、女宝、佛母，命终次身入恶道，皆无是处！有为常，涅槃无常，凡夫人能断非有想非无想结使，一切取相禅定中修圣道，无漏道有漏因，若地湿相、水坚相、火冷相、风住相，皆无是处！无明不能生诸行，乃至生不能生老死，无有是处！二心一时生：五识众能分别取相，若著、若离；能起身业口业，若眠、若入禅定，无有是处！但五识相续生，不生意识；但五识众中著有相续；但五识众能缘名，能缘相，能缘无色法，能缘过去、未来，能缘离三世法；但五识众中有憎触、明触，修禅定，若受善律仪、不善律仪，若忧喜；鼻识、舌识，有隐没无记；若有无觉无观；若增益诸根，皆无是处！凡夫人第六识离我受心行，无是处！如是等无量无是处，是处亦如是。佛知是处无是处，分别筹量可度者为说法，不可度者为作因缘。譬如良医，知病可治、不可治。声闻、辟支佛所知少，少故或不应度者欲度；如首罗应度而不度，如舍利弗所不度者是。佛无是事，无能坏，无能胜，悉遍知故，是初力。
　　业报智力者，身口所作业，及此生无作业，所受戒业，亦恶业，日夜随生业，用生罪福业，是业佛略说三处摄，是名一切业用。佛知一切众生有业过去，报亦过去；有业过去，报在现在；有业过去，报在未来；有业过去，报在过去、现在；有业过去，报在过去、未来；有业过去，报在现在、未来；有业过去，报在过去、未来、现在。现在业亦如是。
　　复次，善心中受善、不善、无记业报；不善心、无记心，亦如是。
　　复次，乐业因缘故受乐报，苦业因缘故受苦报，不苦不乐业因缘故受不苦不乐报。现报业因缘故受现报，生报业因缘故受生报，后报业因缘故受后报；不净业因缘故受恼报，净业因缘故受无恼报，杂业因缘故受杂报。
　　复次，二种业：必受报业，不必受报业。
　　必受报业，不可得离。或待时、待人、待处受报：如福人应共转轮圣王受福，待转轮圣王好世出，是时乃受，是为待时；待人者，人即是转轮圣王；待处者，转轮王所出处。
　　复次，是必受报业，不待技能功勋、若丑若好，不求自来。如天上生人，福乐自至；地狱中人，罪苦自追。不待因缘，此业深重故。
　　复次，必受报业，如毗琉璃军杀七万二千诸得道人，及无量五戒优婆塞，如目连等大神通人所不能救。如薄拘罗，后母投著火中、汤中、水中而不死。如佛游诸国，虽出家行乞，不须膳供，而五百乘车载王所食，业中生粳米，随饭百味羹。如是等善恶业必受，余者不必受。欲界受三种业报处：乐受业、苦受业、不苦不乐受业。色界受二种业报处：乐受业、不苦不乐受业。无色界受一种业报处：不苦不乐受业。或待事者，依是事得受业报。如弗迦罗婆王池中，生千叶金色莲华，大如车轮，因是大会快乐，多人出家得道。佛知一切众生造诸业处，或欲界、色界、无色界，欲界在何道中，若天道在何天中，若人中在何天下，若阎浮提在何国，若是国在何城、何聚落，若是城在何里、何巷、何舍、在何处。知是业何时作，过去一世、二世乃至百千万世，是业果报几已受，几未受，几必受，几不必受。知善不善所用事物，所谓刀杖、教敕杀等，自杀，遣人杀，诸余恶业亦如是；善业亦如是，知如布施、持戒修善，施中所施何等土地、房舍、衣服、饮食、医药、卧具、七宝财物，戒中受戒、自然戒、心生戒、口言戒、一行戒、少分戒、多分戒、满分戒、一日戒、七善道戒、十戒、具足戒、定共戒，善福中修初禅、二三四禅、慈心、悲喜舍心，如是等善业因缘。若悭贪，若瞋恚，若怖畏，若邪见，若恶知识等，种种恶业因缘。福业因缘：若信，若怜愍，若恭敬，若禅定，若智慧，若善知识等，种种善业因缘。是诸业自在，一切天及人，是诸业相无能转者，于亿千万世常随逐众生不舍，如债主随人，得因缘具足，便与果报。如地中种子，得因缘时节和合便生。是业能令众生六道中受生，驶疾于箭。一切众生皆有诸业报分，如父母遗财，诸子皆应得分。是业果报时到，不可遮止，如劫尽火；随众生应生处，处处安置，如大国王随其所应而与官职。人命终时，是业来荫覆其心，如大山映物。是业能与种种身，如工画师作种种像。若人以正行御业，善法将养，则与好报；若以邪行御业，不善将养，则与恶报。如人事王，随事得报。如是等，分别诸业相果报。
　　复次，如分别业经中，佛告阿难：“行恶人好处生，行善人恶处生。”阿难言：“是事云何？”佛言：“恶人今世罪业未熟，宿世善业已熟，以是因缘故，今虽为恶而生好处。或临死时，善心心数法生，是因缘故，亦生好处。行善人生恶处者，今世善未熟，过世恶已熟，以是因缘故，今虽为善而生恶处。或临死时，不善心心数法生，是因缘故，亦生恶处。”
　　问曰：熟与不熟义可尔，临死时少许时心，云何能胜终身行力？
　　答曰：是心虽时顷少，而心力猛利，如火如毒，虽少能成大事。是垂死时心，决定猛健故，胜百岁行力；是后心名为大心，以舍身及诸根事急故。如人入阵，不惜身命，名为健。如阿罗汉舍是身著故，得阿罗汉。如是等种种罪福业报、转报，亦应如是知。声闻人但知恶业罪报、善业福报，不能如是细分别；佛悉遍知是业及业报，智慧势力无碍无尽，无能坏，无能胜，是名第二力。
　　禅定、解脱、三昧、净垢、分别智力者，禅名四禅，佛知是禅佐助道法、名相、义分、次第熏修、有漏无漏、学无学、净垢、味不味、深浅分别等。八解脱，如禅中分别相。说禅摄一切色界定，说解脱摄一切定。禅波罗蜜即是诸解脱。禅定、解脱、三昧，皆名为定，定名为心不散乱。垢名爱见慢等诸烦恼；净名真禅定，不杂爱见慢等烦恼如真金。分别名诸定中有一心行、不一心行，常行、不常行，难入、易入，难出、易出，别取相、总取相，转治、不转治。转治，如淫欲中慈心，瞋人不净观，愚痴思惟边无边，掉戏心中用智慧分别诸法，没心中欲摄心。若不尔者，名不转治。是定中应分别时及住处：若身瘦羸，是非行定时。如菩萨苦行时作是念：“我今不能生禅定；若多人处，亦非定处。”
　　复次，佛知是禅定为失故，是禅为住故，是禅为增益故，是禅为达到涅槃故。
　　复次，佛知是人难入定、难出定，易入易出，易入难出，难入易出。佛知是人应得如是禅，知是人失禅受五欲，知是人受五欲已还得禅，依是禅得阿罗汉。如是等一切诸禅定解脱，即是三昧。是禅定，佛以甚深智慧尽知，无能坏，无能胜，是名第三力。
　　知众生上下根智力者，佛知众生是利根、钝根、中根。利智名为上，钝智名为下，佛用是上下根智力，分别一切众生是利根、是中根、是钝根。是人如是根，今世但能得初果，更不能得余；是人但能得第二、第三、第四果。是人但能得初禅，是人但能得第二、第三、第四禅，乃至灭尽定亦如是。是人当作时解脱证，是人当作不时解脱证。是人能得于声闻中第一，是人能得于辟支佛中第一，是人具足六波罗蜜，能得阿耨多罗三藐三菩提。如是知已，或为略说得度，或为广说得度，或为略广说得度。或以软语教，或以苦语教，或以软苦语教。佛亦分别是人有余根，应令增生信根，是人应令生精进、念、定、慧根。是人用信根入正位，是人用慧根入正位。是人利根，为结使所遮，如鸯群梨摩罗等。是人利根，不为结使所遮，如舍利弗、目连等。知根虽钝而无遮，如周利般陀伽。有根钝而遮者。知是人见谛所断根钝，思惟所断根利；思惟所断钝，见谛所断利；是人一切根同钝同利；是人一切根不同钝不同利。是人先因力大，是人今缘力大。是人欲缚而得解，是人欲解而得缚。譬如鸯群梨摩罗，欲杀母、害佛而得解脱；如一比丘得四禅，增上慢故，还入地狱。知是人必堕恶道，是人难出，是人易出，是人疾出，是人久久乃出。如是等一切众生上下根相，皆悉遍知，无能坏，无能胜，是名第四力。
　　知众生种种欲智力者，欲名信喜好乐。好五欲，如孙陀罗难陀等。好名闻，如提婆达等。好世间财利，如须弥刹多罗等。好出家，如耶舍等。好信，如跋迦利等。好持戒，如罗睺罗等。好施，如陀跋罗（佛姑甘露女所生也）。好头陀远离，如摩诃迦叶。好坐禅，如隶跋多等。好智慧，如舍利弗等。好多闻，如阿难等。好知毗尼，如优波离等。如是佛弟子，各各有所好。凡夫人亦各各有所喜，或有喜淫欲，或有喜瞋恚。
　　复次，佛知是人多欲、多瞋、多痴。
　　问曰：何等是多淫、多瞋、多痴相？
　　答曰：如禅经中说三毒相，是中应广说。知如是相已，多淫欲人不净法门治，多瞋人慈心法门治，多愚痴人因缘法门治。如是随所欲说法，所谓善欲随心为说，如船顺流；恶欲以苦切语教，如以榍出榍。是欲智中，佛悉遍知，无能坏，无能胜，是名第五力。
　　性智力者，佛知世间种种别异性。性名积习，相从性生，欲随性作行；或时从欲为性，习欲成性。性名染心为事，欲名随缘起，是为欲、性分别。世间种种别异者，各各性，多性，无量不可数，是名世间别异。有二种世间：世界世间、众生世间。此中但说众生世间。佛知众生如是性，如是欲，从是处来，成就善根、不善根，可度、不可度，定、不定，必、不必，行何行，生何处，在何地。
　　复次，佛知是众生种种性相，所谓随所趣向，如是偏多，如是贵，如是染心事，如是欲，如是业，如是行，如是烦恼，如是礼法，如是定，如是威仪，如是知，如是见，如是忆想分别，尔所结使生，尔所结使未生。随所著生欲，随欲染心，随染心趣向，随趣向贵重，随贵重常觉观，随觉观为戏论，随戏论常念，随念发行，随发行作业，随作业果报。
　　复次，佛用是种种性智力，知是众生可度，是不可度；是今世可度，是后世可度；是即时可度，是异时可度；是现前可度，是眼不见可度；是人佛能度，是人声闻能度，是人共可度；是人必可度，是人必不可度；是人略说可度，是人广说可度，是人略广说可度；是人赞叹可度，是人折伏可度；是人将迎可度，是人弃舍可度；是人细法可度，是人粗法可度；是人苦切可度，是人软语可度，是人苦软语可度。是邪见，是正见；是著过去，是著未来；是著断灭，是著常；是著有见，是著无见；是欲生，是厌生；是求富贵乐，是著厚邪见；是说无因无缘，是说邪因缘，是说正因缘；是说无作业，是说邪作业，是说正作业；是说不求，是说邪求，是说正求；是贵我，是贵五欲，是贵得利，是贵饮食，是贵说戏乐事；是乐众，是乐愦闹，是乐远离；是多行爱，是多行见；是好信，是好慧；是应守护，是应舍；是贵持戒，是贵禅定，是贵智慧；是易悟，是讲说乃悟；是可引导，是句句解；是利根，是钝根，是中根；是易出易拔，是难出难拔；是畏罪，是重罪；是畏生死，是不畏生死；是多欲，是多瞋，是多痴；是多欲瞋，是多欲痴，是多瞋痴，是多欲瞋痴；是薄烦恼，是厚烦恼；是少垢，是多垢；是覆慧，是略慧，是广慧；是人善知五阴相，十二入、十八界；十二因缘，是处、非是处，苦、集、灭、道；善知入定、出定、住定。
　　复次，佛知是欲界众生，是色界、是无色界众生；是地狱、畜生、饿鬼、人、天；是卵生、胎生、湿生、化生；是有色、是无色，是有想、是无想；是短命，是长命；是但凡夫人未离欲，是凡夫人离下地欲，未离禅欲；如是乃至非有想非无想；是向道，是得果，是辟支佛，是诸佛。如是等种种分别五道、四生，三聚、假名，障、众、入、界，善根、不善根，诸结使、地、业果，是可度、是不可度，灭智分别。以如是等分别，知世间种种别异性，得无碍解脱。如是等种种别异，佛悉遍知，无能坏，无能胜，是名第六力。
　　一切至处道智力者，有人言：“业即是道。所以者何？业因缘故，遍行五道。有业能断，业能有所至，所谓三圣道分及无漏思。以是故，诸业是一切至处道。”
　　复次，有人言：“五分、五智、三昧住，一切处利益事办。”复有人言：“第四禅即是。何以故？第四禅一切诸定至处。如诸经中说：是善心、定心、不乱心、摄心，皆入第四禅中。”
　　复次，有人言：“如身念处即是至处道，是诸道利益之本。”复有言：“一切圣道是，用是圣道，得随意利益。”复有论者言：“一切善道，一切恶道，一切圣道，各各知诸道至处。”如毛竖经中说，佛悉遍知，无能坏，无能胜，是名第七力。
　　宿命智力者，宿命有三种：有通，有明，有力。凡夫人但有通，声闻人亦通亦明，佛亦通亦明亦力。所以者何？凡夫人但知宿命所经，不知业因缘相续；以是故，凡夫人但有通，无有明。声闻人知集谛故，了了知业因缘相续生；以是故，声闻人亦有通、亦有明。若佛弟子，先凡夫人时得宿命智，入见谛道中知集因缘，第八无漏心得断见故，故通变为明。所以者何？明名见根本。若佛弟子先得圣道，后宿命智生，亦知集因缘力，故通变为明。
　　问曰：若佛本为菩萨时，先得宿命智，诸菩萨离无所有处烦恼，后入圣道故，云何佛说我初夜得初明？
　　答曰：是时非明。若佛在众中，说我彼时得是明，示众人言，是明初夜得。譬如国王未作王时生子，后作王时，人问：“王子何时生？”答言：“王子某时生。”是生时未作王，以今是王故，以彼为王子，言王子彼时生。佛亦如是，宿命智生，尔时未是明，但名通；后夜时知集因缘故，通变为明；后在众中说言，我初夜时得是明。
　　问曰：通、明义如是，云何为力？
　　答曰：佛用是明，知己身及众生，无量无边世中，宿命因缘所更，种种悉遍知，是为力。无能坏，无能胜，是名第八力。
　　生死智力者，佛用天眼，见众生生死处。凡夫人用是天眼，极多见四天下；声闻人极多傍见小千世界，上下亦遍见。
　　问曰：大梵王亦能见千世界，有何等异？
　　答曰：大梵王自于千世界中立则遍见，若在边立，则不见余处。声闻人则不尔，在所住处，常见千世界。辟支佛见百千世界，诸佛见无量无边诸世界。凡夫人天眼智，是通而非明，亦如是；但见所有事，不能见随业因缘受生，如宿命中说。
　　复次，得天眼人中最第一者，阿泥卢豆，色界四大造色半头清净是天眼；佛天眼四大造色遍头清净，是为差别。
　　复次，声闻人所住于三昧中得天眼，即所住三昧中能见：若有觉有观三昧，若无觉有观三昧，若无觉无观三昧。佛随所入三昧中住，欲见尽见；若依无觉无观三昧中得天眼，入有觉有观三昧，若无觉有观三昧中亦能见。
　　复次，声闻人用是天眼见时，所住三昧中，心入余三昧，天眼则灭。佛则不尔，心虽入余三昧，天眼不灭。是智慧遍知一切众生生死所趣，无能坏，无能胜，是名第九力。
　　漏尽智力者，问曰：九力智慧分别有差别，漏尽则同，一切声闻、辟支佛，有何等异？
　　答曰：虽漏尽是同，智慧分别大差别。声闻极大力，思惟所断结，生分、住分、灭分，三时断。佛则不尔，一生分时尽断。声闻人见谛所断结使，生时断，思惟所断，三时灭。佛则见谛所断，思惟所断，无异。声闻人初入圣道时，入时与达时异；佛则一心中亦入亦达，一心中得一切智，一心中坏一切障，一心中得一切佛法。
　　复次，诸声闻人有二种解脱：烦恼解脱、法障解脱。佛有一切烦恼解脱，亦有一切法障解脱。佛自然得智慧，诸声闻人随教道行得。复有人言：“若佛以智慧断一切众生烦恼，其智亦不耗不减。譬如热铁丸，著少绵上，虽烧此绵而火热势不减；佛智慧亦如是，烧一切烦恼，智力亦不减。”
　　复次，声闻但知自尽漏，诸佛自知尽漏，亦知尽他人漏，如净经中说。
　　复次，佛独知众生心中分别有九十八使、一百九十六缠，除佛无有知者。佛亦独知苦法智，苦比智中，断尔所结使性，乃至道比智亦如是；思惟所断，九解脱道中亦尔。佛悉遍知一切众生如是事，声闻若少知少说，皆随佛语。如是漏尽智慧力势，无能坏，无能胜，是名第十力。
　　问曰：是十力何者最胜？
　　答曰：各各于自事中大，如水能渍，火能烧，各自有力。有人言：“初力为大，能摄十力故。”或言：“漏尽力大，事办得涅槃故。”论者言：“是十力皆以无碍解脱为根本，无碍解脱为增上。”
　　问曰：若是十力独是佛事，弟子今世无人能得，佛何以故说？
　　答曰：断人十力中疑故，无智人令心决定坚牢故，令四众欢喜，言“我等大师独有如是力，不与一切众生共”。又诸外道辈言：“憍昙氏沙门，常寂静处住，智慧缩没。”以是故，发至诚言：“我十种智力，四无所畏，安立具足；在大众中，说真智慧，教化众生，如师子吼，转梵轮，一切外道及天世人无能转者。”为止是谤故，说是十力。
　　问曰：好人法，一事智慧尚不应自赞，何况无我、无所著人而自赞十力？如说：

　　“自赞自毁，赞他毁他，如是四种，智者不行！”
　　
　　答曰：佛虽无我、无所著，有无量力，大悲为度众生故，但说十力，不为自赞。譬如好贾客导师，见诸恶贼诳诸贾客，示以非道。导师愍念故，语诸贾客：“我是实语人，汝莫随诳惑者！”又如诸弊医等诳诸病人，良医愍之，语众病者：“我有良药能除汝病，莫信欺诳以自苦困！”
　　复次，佛功德深远，若佛不自说，无有知者；为众生所说，所益甚多。以是故，佛自说是十力。
　　复次，有可度者必应为说，所应说中，次第应说十力；若不说，彼不得度，是故自说。譬如日月出时，不作是念：“我照天下，当有名称！”日月既出，必自有名。佛亦如是，不自念为有名称故，自说功德。佛清净语言说法，光明破众生愚闇，自然有大名称。以是故，佛自说十力等诸功德无有失。力名能有所办：用是十种力增益智慧故，能破论议师；用是十种力增益智慧故，能好说法；用是十种力增益智慧故，能摧伏不顺；用是十种力增益智慧故，于诸法中得自在，如大国主于臣民大众中得自在。是为以声闻法略说十力义。
大智度论卷第二十五释初品中四无畏四无碍智
　　四无所畏者，佛作诚言：“我是一切正智人。若有沙门、婆罗门，若天、若魔、若梵，若复余众，如实言是法不知，乃至不见是微畏相；以是故我得安隐，得无所畏，安住圣主处，如牛王，在大众中师子吼，能转梵轮；诸沙门、婆罗门，若天、若魔、若梵，若复余众，实不能转。”一无畏也。佛作诚言：“我一切漏尽。若有沙门、婆罗门，若天、若魔、若梵，若复余众，如实言是漏不尽，乃至不见是微畏相；以是故我得安隐，得无所畏，安住圣主处，如牛王，在大众中师子吼，能转梵轮；诸沙门、婆罗门，若天、若魔、若梵，若复余众，实不能转。”二无畏也。佛作诚言：“我说障法。若有沙门、婆罗门，若天、若魔、若梵，若复余众，如实言受是障法，不障道，乃至不见是微畏相；以是故，我得安隐，得无所畏，安住圣主处，如牛王，在大众中师子吼，能转梵轮；诸沙门、婆罗门，若天、若魔、若梵，若复余众，实不能转。”三无畏也。佛作诚言：“我所说圣道，能出世间，行是道，能尽诸苦。若有沙门、婆罗门，若天、若魔、若梵，若复余众，如实言行是道，不能出世间，不能尽苦，乃至不见是微畏相；以是故我得安隐，得无所畏，安住圣主处，如牛王，在大众中师子吼，能转梵轮；诸沙门、婆罗门，若天、若魔、若梵，若复余众，实不能转。”四无畏也。
　　问曰：以何事故，说四无所畏？
　　答曰：有人言：“佛自称一切智、一切见。世间一切经书、技术、智巧、方便，甚多无量，若一切众生共知一切事犹尚难，况佛一人而有一切智？或有是事，有是事难，佛将无有畏？”欲断是疑妄，断是难故，佛说四无所畏。
　　复次，若佛未出世，外道等种种因缘，欺诳求道、求福人。或食种种果，或食种种菜，或食种种草根，或食牛屎，或食稊稗，或日一食，或二日、或十日、一月、二月一食，或觐风、饮水，或食水衣，如是等种种食；或衣树皮、树叶、草衣、鹿皮，或衣板木；或在地卧，或卧杵上、杖上、灰上、棘上；或寒时入水，或热时五热自炙；或入水死，入火死，投岩死，断食死。如是等种种苦行法中，求天上，求涅槃。亦教弟子令不舍是法，如是引致少智众生以得供养。譬如萤火虫，日未出时，少多能照；若日出时，千光明照，月及众星皆无有明，岂况萤火？若佛未出世，诸外道辈小明照世得供养；佛出世时，以大智光明，灭诸外道及其弟子，皆不复得供养。以失供养利故，便妄语谤佛及佛弟子。如孙陀利经中说，自杀孙陀利而谤佛，语众人言：“世间弊人尚不为是，是人世间礼法尚不能知，何况涅槃？”佛欲灭如是等诽谤故，自说实功德四无所畏，言我独是一切智人，无有能如实言佛不能知，我不畏是事。我独一切诸漏及习尽，无有能如实言佛漏未尽，我不畏是事。我说遮涅槃道法，无有能如实言是法不能遮涅槃，佛不畏是事。佛说苦尽道达到涅槃，无有能如实言是道不能到涅槃，佛不畏是事。略说是四无所畏体：一者、正知一切法，二者、尽一切漏及习，三者、说一切障道法，四者、说尽苦道。是四法中，若有如实言不能尽遍知，佛不畏是事。何以故？正遍知了了故。初二无畏，为自功德具足故；后二无畏，为具足利益众生故。
　　复次，初第一、第三无畏中说智；第二、第四无畏中说断；智、断具足故，所为事毕。
　　问曰：十力皆名智，四无所畏亦是智，有何等异？
　　答曰：广说佛诸功德是力，略说是无畏。
　　复次，能有所作是力，无所疑难是无畏；智慧集故名力，散诸无明故是无畏；集诸善法故名力，灭诸不善法故名无畏；自有智慧故名力，无能坏者故名无畏；智慧猛健是力，堪受问难是无畏；集诸智慧是名力，智慧外用是无畏。譬如转轮圣王七宝成就是力，得是七宝已，周四天下无不降伏，是名无畏。又如良医，善知药方是名力；合和诸药与人，是名无畏。自利益是名力，利益他是无畏；自除烦恼是名力，除他烦恼是无畏；无能沮坏是名力，不难不退是无畏；自成己善是名力，能成他善是无畏；巧便智是名力，用巧智是无畏；一切智、一切种智是名力，一切智、一切种智显发是无畏；十八不共法是名力，十八不共法显发于外是无畏；遍通达法性是名力，若有种种问难，不复思惟，即时能答，是无畏；得佛眼是名力，佛眼见已，可度者为说法，是无畏；得三无碍智是名力，得应辩无碍是无畏；义无碍智是名力，乐说无碍智是无畏；一切智自在是名力，种种譬喻、种种因缘、庄严语言说法，是无畏；破魔众是名力，破诸外道论议师是无畏。如是等种种因缘，分别力、无畏。
　　问曰：何等名无所畏？
　　答曰：得无所疑，无所忌难，智慧不却不没，衣毛不竖，在在法中如说即作，是无畏。
　　问曰：云何当知佛无所畏？
　　答曰：若有所畏，不能将御大众，能摄、能舍，能苦切治，或软语教。如佛一时能驱遣舍利弗、目连等，还复怜愍心受。若有所忌难者，诸论议师辈，住憍慢山顶，以外智慧心狂醉，皆言天下唯有我一人，更无余人；自于经书决定知故，破他经书、论议；以恶口呰毁，如狂象无所护惜。如是狂人，庵跋吒、长爪、萨遮只、尼揵、蜫卢坻等诸大论议师皆降伏；若有所畏，则不能尔。及憍陈如等五出家人，优楼频螺迦叶等千结发仙人，舍利弗、目揵连、摩诃迦叶等，于佛法中出家，及百千释子；并诸阎浮提大王，波斯匿大王、频婆娑罗王、旃陀波殊提王、优填王、弗迦罗婆利王、梵摩达王等，皆为弟子；诸在家婆罗门，皆度一切世间智慧，为大国王所师仰，梵摩喻、弗迦罗婆利、鸠罗檀陀等，皆为弟子，有得初道，有得第二、第三、第四道；诸大鬼神，阿罗婆迦、鞞沙迦等；诸大龙王，阿波罗罗、咿罗钵多罗等；鸯群黎摩罗诸恶人等，皆降化归伏。若有所畏，不能独在树下师子座处坐。欲得阿耨多罗三藐三菩提时，魔王军众，化作师子、虎狼，熊罴之首，或一眼、或多眼，或一耳、或多耳，担山吐火，四边围绕。佛以手指按地，眴息之顷，即皆消灭。诸天、阿修罗、鞞摩质帝隶、释提婆那民、梵天王等，引导其心皆为弟子。若有所畏，不能在此大众中说法；以无所畏故，能为如是诸天鬼神大众中说法，故名无所畏。
　　复次，佛于一切众生，最尊最上，尽到一切法彼岸，得大名闻故，自说无所畏。
　　复次，且置是佛功德；佛一切世间功德亦无能及者，所畏法一切已拔根本故。所畏法者，弊家生、弊生处、恶色、无威仪、粗恶语等。弊家生者，如首陀罗，所谓担死人、除粪、养鸡猪、捕猎、屠杀、沽酒、兵伍等卑贱小家；若在大众中，则多怖畏。佛从本已来，常生转轮圣王种中，所谓顶生王、快见王、娑竭王、摩诃提婆王，如是等名曰种王家中生，亦以是故无所畏。弊生处者，安陀罗、舍婆罗（裸国也）、兜呿罗（小月氏）、修利、安息、大秦国等；在此边国中生，若在大众中，则多怖畏。佛在迦毗罗婆中国生故无所畏。恶色者，有人身色枯干羸瘦，人不喜见；若在大众，则亦有畏。佛金色光润，如火照赤金山，有如是好色故无所畏。无威仪者，进止行步坐起，无有人仪，则有怖畏；佛无是事。粗恶语者，有人恶音声，謇吃重语，无有次第，人所不喜，则多怖畏；佛无是畏。所以者何？佛语真实柔软，次第易了，不疾不迟，不少不多，不没不垢，不调戏，胜迦陵毗伽鸟音，辞义分明，不中伤物。离欲故无染，灭瞋故无碍，除愚故易解，法喜增长故可爱，遮罪故安隐，随他心、随解脱、义深语妙、有因缘故言有理，譬喻故善显示，事讫故善会事，观种种众生心故杂说，久久皆入涅槃故一味。如是等种种无量庄严语故，佛于语中无所畏。佛但以如是等世间法，尚无所畏，何况出世间法！以是说佛有四无所畏。
　　问曰：佛十力中有无所畏不？若有无所畏，不应但言四；若有所畏，云何言无畏成就？
　　答曰：一智在十处，名为佛成就十力，如一人知十事，随事受名。是十力四处出用，是无所畏：是处不是处力、漏尽力，即是初、二无畏；八力虽广说，是第三、第四无畏。以是故，十力中有无畏，别说亦无失。
　　正遍知者，知一切法不颠倒，正不邪，如余过去诸佛，是名三藐三佛陀。如佛告阿难：一切世间天及人所不能知，佛能遍知故，名三藐三佛陀。若有人言是法不知，问曰：是何人？答曰：是中佛说，若沙门、婆罗门，若天、若魔、若梵，乃至欲与佛论者。论何等法？有人言：“佛所不说外诸经书，弊迦兰那、僧佉、韦陀等十八种大经书。”有人言：“须弥山斤两，大地深浅，一切草木头数。”有人言：“是常无常、有边无边十四难，佛不能答。”有人言：“是法色法无色法、可见不可见、有对无对、有漏无漏、有为无为等，佛但知一种道事因缘，是异法种种因缘，佛或不悉知。”沙门者，说出家人；婆罗门者，说在家有智人；天者，说地天、虚空天；魔者，说六欲天；梵者，说梵天王为首，及一切色界；余者，除此更有余人。
　　如实者，若以现事，若以因缘难。
　　乃至不见是微畏相者：相名因缘，我不见小小因缘，如法能来破我者；以不见故，至诚言安立阿黎沙（此言圣主）住处。佛至诚言我一切漏尽，若有人言是漏不尽者，无有畏也。何等是漏？漏名三漏：欲漏，有漏，无明漏。
　　复次，漏名六情中出，垢心相应心数法。
　　复次，如一切漏障经中，分别说七漏。
　　障道法，名诸有漏业，及一切烦恼，恶道报障；为世间故布施、持戒，修十善道，受诸味禅；略说若能障涅槃，若善、若不善、若无记，是名障道法。有人言：“道名二法，圣定、圣慧。是二事等，达到涅槃。”有人言三圣道，无漏戒、定、慧；有人言四法，所谓四圣谛；有人言，出世间五根；有言六出性，有言七觉意，有言八圣道，达到涅槃。论议师等言：“一切无漏道，达到涅槃。是中若有沙门、婆罗门等来，如实言是事不尔，乃至不见微畏相；以不见故，至诚言安立阿黎沙住处。”
　　问曰：何以故佛至诚言安立阿黎沙住处？
　　答曰：自功德具足，亦令众生得安乐利益。若佛自得安乐住处，不能利益众生，不名阿黎沙住处；若但利益众生，不自具足功德，亦不名阿黎沙住处；若自有功德，亦利益众生，以是故至诚言我安立阿黎沙住处。
　　复次，佛自灭恶，亦灭众生恶；灭二恶故，第一清净；妙说法故，安立阿黎沙住处。
　　复次，四圣谛，三转十二行，能转能分别显示敷演故，至诚言我安立阿黎沙住处。
　　复次，一切疑悔、邪见能除却故，一切甚深问难悉能解释故，名安立阿黎沙住处（阿黎沙：第一、最上、极高、不退、不却、不没，具足功德，无所减少，是名阿黎沙住处）。如是等因缘功德力故，至诚言我安立阿黎沙住处。
　　众中师子吼者，众名八众：沙门众，婆罗门众，刹利众，天众，四天王众，三十三天众，魔众，梵众。众生于此八众，希望智慧，是故经中但说是八众；此中佛师子吼，亦在一切众中。以是故，此经中言若复余众。何以故？闻佛声音者，尽皆是众。
　　复次，有人言：“佛独屏处说法，以是故说在众中作是至诚言，我有十力、四无所畏。”是名众中师子吼。
　　复次，佛示我是至诚言：“我为一切世间师子，一切智人；诸有疑不信者悉来，我当解释。”以是故，言众中师子吼。师子吼者，如师子王，清净种中生，深山大谷中住，方颊大骨，身肉肥满，头大眼长，光泽明净，眉高而广，牙利白净，口鼻方大，厚实坚满，齿密齐利，吐赤白舌，双耳高上，髦发光润，上身广大，肤肉坚著，修脊细腰，其腹不现，长尾利爪，其足安立，巨身大力。从住处出，偃脊颦呻，以口扣地，现大威势；食不过时，显晨朝相；表师子王力，以威獐鹿、熊罴，虎豹，野猪之属。觉诸久睡，降伏高强有力势者，自开行路而大哮吼。如是吼时，其有闻者，或喜或怖；穴处者隐缩，水居者深入，山藏者潜伏，厩象振锁狂逸而去，鸟飞空中高翔远逝。佛师子亦如是，从六波罗蜜，古四圣种大姓中生，寂灭大山深浚禅定谷中住，得一切种智头，集诸善根颊，无漏正见修目光泽，定慧等行高广眉，四无所畏牙白利，无碍解脱具足口，四正勤坚满颐，三十七品齿密齐利，修不净观吐赤白舌，念慧耳高上，十八不共法髦发光润鲜白，三解脱门上身肉坚著，三示现修脊，明行具足腹不现，忍辱腰纤细，远离行尾长，四如意足安立，无学五根爪利，十种力势无量，无漏法众具足身，诸佛三昧王等住处出，四无碍智颦呻诸法地中，著无碍解脱口。依是十力广大力，度众生时不过，示一切世间天及人晨朝相；显诸法王德，威诸外道论议师党邪见之属；觉诸众生四谛中睡，降伏吾我著五众者憍慢力，开异学论议诸邪见道。行邪者怖畏，信正者欢喜，钝者令利；安慰弟子，破坏外道；长寿诸天久受天乐，则知无常。如是众生闻四谛师子吼，皆生厌心，厌心故得离，得离故入涅槃，是名众中如师子吼。
　　复次，佛师子吼及师子吼有差别：师子吼者，众兽惊怖，若死若近死；若佛师子吼，得免死畏。师子吼怖，世世死苦；佛师子吼但今世死，更无后苦。师子吼者其声粗恶，物不喜闻，生死怖畏；佛师子吼其声柔软，闻者无厌，心皆深乐，普遍远闻，能与二种乐，生天乐、涅槃乐。是为差别。
　　问曰：佛师子吼亦令闻者生怖，与师子吼有何等异？
　　答曰：闻佛师子吼，当时小怖，后大利益。著吾我心者，渴爱世间乐人，常颠倒所缚，邪见心者生怖畏。如经中言：佛说四谛，乃至上诸天悉皆怖畏作是念：“我等无常相、苦相、无我相、空相。何以故？为颠倒心故，著常乐相。”是为差别。
　　复次，闻师子吼者，除离欲人，余者皆怖畏；佛师子吼，求涅槃离欲人、不离欲人皆怖。师子吼者，善人、不善人皆怖；佛师子吼者，但善人怖。
　　复次，师子吼一切时怖；佛师子吼虽小怖畏众生，示世间恶罪，令不乐世间生，观涅槃功德利益，能除世间种种怖畏，闭恶趣，开善道，能令人到涅槃城。
　　复次，二十事故，佛语名师子吼，所谓依止十力故，不缩故，不畏故，梵音故，未曾有故，能引大众故，恶魔惊怖故，扰乱魔民故，诸天欢喜故，得出魔网故，断魔缚故，破魔钩故，过魔界故，自法增长故，减损他法故，果报不诳故，说法不空故，凡夫人入圣道故，入圣道者得具足漏尽故，随所应得三乘故。以是故，佛语名师子吼。是名师子吼总相、别相义。
　　转梵轮者，清净故名梵；佛智慧及智慧相应法，是名轮；佛之所说，受者随法行，是名转。是轮以具足四念处为毂，五根、五力为辐，四如意足为坚牢辋，四正勤为密合辋，三解脱为榍，禅定、智慧为调适，无漏戒为涂轮香，七觉意为杂华缨络，正见为随右转，信心清净为可爱喜，正精进为疾去，无畏师子吼为妙声。能怖魔轮，破十二因缘节解轮，坏生死轮，离烦恼轮，断业轮，障世间轮，破苦轮；能令行者欢喜，天人敬慕。是轮无能转者，是轮持佛法，以是故名转梵轮。
　　复次，佛转法轮，如转轮圣王转宝轮。
　　问曰：佛与转轮圣王有何相似？
　　答曰：如王清净不杂种中生，随姓家业成就，众相庄严身；王德具足，能转宝轮，香汤灌顶，受王位于四天下之首；坏除一切贼法，令无敢违；宝藏丰溢；军容七宝以为校饰；以四摄法摄取众生；善用王法，委任贵姓主兵大臣以治国政；妙上珍宝乐以布施；有所知念，终始无异。佛法王亦如是，释迦牟尼、燃灯、宝华等佛，诸佛清净姓中生，先佛威仪行业，具足三十二相以自庄严；圣主威德备具，转真法轮，智慧甘露味灌智首，于三界中尊；破坏一切烦恼贼，学无学众欢喜，所结禁戒无敢违者。无量法宝藏具足，七觉分宝庄严，八万四千法聚军，出世间四摄法以摄众生，知方便说四圣谛法为法王仪；舍利弗、弥勒等大将，善治佛国法，诸无漏根、力、觉，种种妙宝乐以布施；深求一切众生善事为所念坚固，是为相似。
　　复次，佛于转轮圣王有殊胜：转轮圣王不离诸烦恼，佛已永离诸烦恼；转轮圣王没在老死埿，佛已出离；转轮圣王为恩爱仆，佛已过出；转轮圣王行生死险道中，佛已过度；转轮圣王在愚痴闇中，佛住第一光明中；转轮圣王极自在四天下，佛自在无量无边世界；转轮圣王财宝自在，佛心宝自在；转轮圣王渴乐天乐，佛乃至有顶乐已离；转轮圣王从他求乐，佛自心生乐。以是故，佛于转轮圣王为最殊胜。
　　复次，转轮圣王手转宝轮，空中无碍；佛转法轮，一切世间天及人中无碍无遮。其见宝轮者，众毒皆灭；遇佛法轮，一切烦恼毒皆灭。见宝轮者，诸灾恶害皆灭；遇佛法轮，一切邪见、疑、悔、灾害皆悉消灭。王以是轮治四天下，佛以法轮治一切世间天及人，令得法自在。是为相似。
　　复次，法轮于宝轮大有殊胜：宝轮欺诳，法轮坚实；宝轮长三毒火，法轮灭三毒火；宝轮有漏，法轮无漏；宝轮乐五欲乐，法轮乐法乐；宝轮结使处，法轮非结使处；宝轮有量处行，法轮无量国行；宝轮以一心清净布施故世世可得，法轮无量阿僧祇劫集一切善业因缘及智慧故得；宝轮王死后更不转，佛灭度法轮犹转；宝轮在一人，法轮在一切可度者。
　　复次，梵名广，佛转法轮十方无不遍故名广。
　　复次，四梵行心说故名梵轮。
　　复次，佛初得道时，梵天王请转法轮，故名梵轮。
　　复次，佛在波罗柰转法轮，阿若憍陈如得道，声彻梵天，故名梵轮。
　　复次，有人贵梵天，欲令欢喜，故名梵轮。以是故名梵轮。
　　问曰：佛或时名法轮，或时名梵轮，有何等异？
　　答曰：说梵轮、法轮无异。
　　复次，有人言说梵轮者现四无量心，说法轮者示四谛法。
　　复次，梵轮因四无量心得道，是名梵轮；依余法得道，是名法轮。梵轮示四禅，法轮示三十七品；梵轮示修禅定圣道，法轮示修智慧圣道。如是等，分别梵轮、法轮差别。
　　问曰：何法是无畏性？
　　答曰：佛初得道时，得一切佛法，十力、四无所畏等，此中未来世得四无所畏智相应法，名无所畏。如布施时，心中思相应舍法生；又如四无量心相应名慈法。
　　问曰：是四无畏中有何次第？
　　答曰：初无畏中，示人知一切法，知一切法故我漏尽，漏尽故知障漏尽法，断是障法故说道。
　　复次，初无畏如示药师一切药草，第二示一切病灭，第三知禁忌，第四示所应食。
　　复次，初无畏中说一切种智，第二无畏中说无一切烦恼习，第三无畏中说法无谬失，第四无畏中所说事办得至涅槃。
　　问曰：如般若波罗蜜中，品品说五众，乃至十力、四无所畏、十八不共法皆空，今云何分别说其相？
　　答曰：佛法中不可得空，于诸法无所碍。因是不可得空，说一切佛法、十二部经。譬如虚空无所有，而一切物皆依以长成。
　　复次，是十力、四无所畏，不以取相著心分别故，但为度众生，知众生从是因缘得解脱。譬如药草，但为差病，不为求药草相。如中论中说：
　　“若信诸法空，是则顺于理；若不信法空，一切皆违失。
　　若以无是空，无所应造作，未作已有业，不作有作者。
　　如是诸法相，谁能思量者？唯有净直心，所说无依止，
　　离于有无见，心自然内灭。”
　　问曰：声闻法说十力、四无所畏如是，摩诃衍分别十力、四无所畏复云何？
　　答曰：是十力、四无所畏中，尽知遍知，是摩诃衍中说十力、四无所畏。
　　问曰：声闻法中亦说尽知遍知，云何言摩诃衍中说尽知遍知？
　　答曰：诸论议师说佛尽知遍知，非佛自说；今说摩诃衍中十力、四无所畏故，佛自说我尽知遍知。
　　复次，为声闻人说十力、四无所畏，合说四谛、十二因缘等诸声闻法，皆为到涅槃；今说摩诃衍中十力、四无所畏，合大悲、诸法实相不生不灭说。
　　问曰：佛有十力、四无所畏，菩萨有不？
　　答曰：有。何者是？一者、发一切智心，坚深牢固力；二者、具足大慈故，不舍一切众生力；三者、不须一切供养恭敬利故，具足大悲力；四者、信一切佛法，具足生一切佛法及心不厌故，大精进力；五者、一心慧行威仪不坏故，禅定力；六者、除二边故，随十二因缘行故，断一切邪见故，灭一切忆想分别戏论故，具足智慧力；七者、成就一切众生故，受无量生死故，集诸善根无厌足故，知一切世间如梦故，不厌生死力；八者、观诸法实相故，知无吾我、无众生故，信解诸法不出不生故，无生法忍力；九者、入空、无相、无作解脱门观故，知见声闻、辟支佛解脱故，得解脱力；十者、深法自在故，知一切众生心行所趣故，具足无碍智力。是为菩萨十力。
　　何等为菩萨四无所畏？一者、一切闻持故，诸陀罗尼得故，忆念不忘故，在众说法无所畏；二者、一切法中得解脱故，一切法药分别知用故，知一切众生根故，在大众中随应说法无所畏；三者、菩萨常离一切众畏，不作是念：“十方有来难我者，我不能答。”不见是相，在大众中说法无所畏；四者、恣一切人来问难者，一一皆答，能断疑惑，在大众中说法无所畏。是为菩萨四无所畏。
　　四无碍智者：义无碍智、法无碍智、辞无碍智、乐说无碍智。义无碍智者，用名字言语所说事，各各诸法相，所谓坚相地，此中地坚相是义，地名字是法，以言语说地是辞，于三种智中乐说自在，是乐说；于此四事中通达无滞，是名无碍智。湿相水，热相火，动相风，心思相，五众无常相，五受众无常、苦、空相，一切法无我相；如是等总相、别相，分别诸法亦如是，是名义无碍智。法无碍智者，知是义名字，坚相名为地，如是等一切名字分别中无滞，是名为法无碍智。所以者何？离名字，义不可得，知义必由于名，以是故次义有法。
　　问曰：义之与名为合耶？为离耶？若合名，说火时应烧口；若离，说火时水应来！
　　答曰：亦不合，亦不离，古人假为立名以名诸法，后人因是名字识是事，如是各各有名字，是为法。是名字及义，云何令众生得解？当以言辞分别庄严，能令人解，通达无滞，是名辞无碍智。说有道理，开演无尽，亦于诸禅定中得自在无滞，是名乐说无碍智。第一、第四无碍智，在九地中；第二、第三无碍智，欲界及梵天上。第二、第三无碍，世智；第一、十智，第四、九智。是无碍三种，上、中、下：上诸佛，中大菩萨，下大阿罗汉。
　　问曰：力、无所畏、无碍，皆是智慧。内有力，外无所畏则具足，何以复说无碍？
　　答曰：力、无畏已分别。有人虽无所畏，在大众中说法而有碍，以是故，说四无碍智。得是无碍智庄严四无所畏，四无所畏庄严十力。
　　复次，说无所畏，或有疑者言：云何一人于大众中得无所畏？佛以前有十力，后有四无碍智，是故在大众中说法无所畏。如是等，分别四无碍智。
　　问曰：摩诃衍中有菩萨无碍智不？
　　答曰：有。何者是？义无碍智者，义名诸法实相，不可言说。义、名字、语言不别异，前、后、中亦如是，是名义。不应离名字、语言别有义，三事等故名为义。
　　复次，一切诸法义了了知，通达无滞，是名义无碍智。法无碍智者，法名一切义名字，为知义故。
　　复次，菩萨入是法无碍智中，常信法，不信人；常依法，不依非法。依法者，无非法事。何以故？是人一切诸名字及语言，知自相离故。
　　复次，以是法无碍智分别三乘，虽分别三乘而不坏法性。所以者何？法性一相，所谓无相。是菩萨用是语言说法，知语言空如响相，所说法示众生，令信知同法性。所说名字、言语通达无滞，是名法无碍智。辞无碍智者，以语言说名字义，种种庄严语言，随其所应，能令得解。所谓天语，龙、夜叉、揵闼婆、阿修罗、迦楼罗、摩睺罗伽等非人语，释、梵、四天王等世主语，人语，一语、二语、多语，略语、广语，女语、男语，过去、未来、现在语。如是等语言，能令各各得解，自语、他语，无所毁誉。所以者何？是一切法不在语中，语是非实义；若语是实义，不可以善语说不善。但为入涅槃故说令解，莫著语言！
　　复次，用是语言，能令众生随法义行。所以者何？言语皆入诸法实相中，是名辞无碍智。乐说无碍智者，菩萨于一字中能说一切字，一语中能说一切语，一法中能说一切法；于是中所说皆是法，皆是实，皆是真，皆随可度者而有所益。所谓乐修妒路者为说修妒路，乐祇夜者为说祇夜，乐弊迦兰陀者为说弊迦兰陀，乐伽陀、优陀那、尼陀那、阿波陀那、一筑多、阇陀、为头离、頞浮陀达摩、优波提舍，皆为说是经。随一切众生根乐说：若好信者为说信根，好精进者为说精进根，好勤念者为说念根，好摄心者为说定根，好智慧者为说慧根。如五根等，一切善根亦如是。
　　复次，二万一千淫欲人根，为是根故，佛说八万四千治法根，随是诸根，乐说治法次第。菩萨乐说二万一千瞋恚人根，为是根故，佛说八万四千治法根，随是诸根，乐说治法次第。菩萨乐说二万一千愚痴人根，为是根故，佛说八万四千治法根，随是诸根，乐说治法次第。菩萨乐说二万一千等分人根，为是根故，佛说八万四千治法根，随是诸根，乐说治法次第。菩萨乐说，是名乐说无碍智。
　　复次，菩萨用是无碍智，若一劫、若半劫，各各庄严说法，亦不坏诸法相。是菩萨或隐身不现，而为众生用一切毛孔说法，随其所应，不失本行。是菩萨智慧无量，一切论议师不能穷尽，亦不能坏。是菩萨得是无碍智，转身受生时，一切五通仙人所有经书咒术、智慧技能，自然悉知。所谓四韦陀、六鸯伽咒术，知日月五星经、原梦经、地动、鬼语、鸟语、手语、四足兽、鬼著人语，国王占相丰俭，日月五星斗相，医药、章算、数卜、歌舞、妓乐。如是等工巧技术诸经尽知。明达过一切人及诸外道，亦不自高，亦不恼他，知是俗事，不为涅槃。是菩萨成就四无碍智故，色力光明殊于诸梵，诸梵恭敬爱乐尊重，心无所著；为如是等一切诸天所尊重恭敬，亦无所著，但生无常、苦、空、无我心。亦以神通发起诸天，令心渴仰而为说法，无尽无坏，断除疑悔，令住阿耨多罗三藐三菩提。是名摩诃衍中菩萨四无碍智力，能度众生。是名四无碍智义。
大智度论卷第二十六释初品中十八不共法
　　十八不共法：一者、诸佛身无失，二者、口无失，三者、念无失，四者、无异想，五者、无不定心，六者、无不知已舍，七者、欲无减，八者、精进无减，九者、念无减，十者、慧无减，十一者、解脱无减，十二者、解脱知见无减，十三者、一切身业随智慧行，十四者、一切口业随智慧行，十五者、一切意业随智慧行，十六者、智慧知过去世无碍，十七者、智慧知未来世无碍，十八者、智慧知现在世无碍。
　　问曰：是三十六法，皆是佛法，何以故独以十八为不共？
　　答曰：前十八中，声闻、辟支佛有分，于后十八中无分。如舍利弗能分别诸法，畅演一句，通达无碍，佛赞言善通法性；阿泥卢豆天眼第一，如是等诸声闻皆有分。于四无所畏有分者，如佛说弟子中能师子吼，第一宾徒罗叵罗埵逝；舍利弗亦自誓言：“我七日七夜，能演畅一义，令无穷尽。”四分别慧，诸阿罗汉：舍利弗、目揵连、富楼那、阿难、迦旃延等，亦知是义、名字、语言、乐说。以是故，前十八不名不共。
　　问曰：何以故佛无身失，无口失？
　　答曰：佛于无量阿僧祇劫来，持戒清净故，身、口业无失；余诸阿罗汉如舍利弗等，极多六十劫，不久习戒故有失。佛无量阿僧祇劫，集诸清净戒成就故，常行甚深禅定故，得一切微妙智慧故，善修大悲心故，无有失。
　　复次，佛拔诸罪根因缘故，无有失。罪根本因缘有四种：一者、贪欲因缘，二者、瞋恚因缘，三者、怖畏因缘，四者、愚痴因缘。是罪根因缘及习皆已拔。阿罗汉、辟支佛虽拔罪因缘，习不尽故，或时有失。佛于一切法中，遍满智慧常成就故。若不知，故有失。如舍利弗与五百比丘游行至一空寺宿，是时说戒日，不知内界、外界事，白佛。佛言：“住处乃至一宿，弃舍则无界。”又异时，舍利弗、目揵连，将五百比丘还时，高声大声故，佛驱遣令出，是为口失。又如舍利弗不知等食法，佛言：“食不净食！”如是等身、口有失。佛诸烦恼习尽故，无如是失。
　　复次，佛一切身、口业，随智慧行故，身无失，口无失。如是等种种因缘故，身无失，口无失。
　　念无失者，四念处心长夜善修故；善修甚深禅定，心不散乱故；善断欲爱及法爱，诸法中心不著故；得第一心安隐处故。若心懅惚惚，念有忘失；佛心无得失，以是故无失。
　　复次，佛宿命通、明、力，三种庄严念故，念则成就无失，念多在过去用故。
　　复次，念根力无边无尽故，念无失。
　　复次，佛一切意业随智慧行故，念无失；一一念随意行故。如是等名为念无失。如天问经中说：
　　“何人无过失？何人不失念？何人常一心？应作者能作。
　　正知一切法，一切障得脱，诸功德成就，唯有佛一人！”
　　无异想者，佛于一切众生无分别，无远近异想；是贵可为说，是贱不可为说。如日出普照万物，佛大悲光明，一切怜愍等度：恭敬者、不恭敬者，怨、亲、贵、贱，一切悉等。如客除粪人，名尼陀，佛化度之，得大阿罗汉。亦如德护居士，火坑毒饭，欲以害佛，即以其日除其三毒，灭邪见火。如是等无有异想。
　　复次，佛于舍利弗、弥勒菩萨等，顺佛法行亦不爱；提婆达多、富罗那外道、六师邪见等亦不憎。是为佛于无量阿僧祇劫熏修心故，是众生中宝，如真金不可令异。
　　复次，佛以佛眼一日一夜各三时，观一切众生谁可度者，无令失时；等观众生故，无有异想。
　　复次，佛种种因缘赞善法，种种因缘呵不善法；亦于善于恶心无增减，但为度众生故有是分别，是为无有异想。
　　复次，如一切不行经中说；佛观一切众生如己身，所作已办，无始、无中、无终，是名无异想。
　　复次，佛观一切众生及诸法，从本已来至不生不灭，常清净如涅槃，是名无异想。
　　复次，不二入法门是诸法实相门；异相即是二法，二法即是邪道。佛是无诳法人，不应行诳法，常行不二入法门；诳法即是异相，如是等名无异想。
　　无不定心者，定名一心不乱，乱心中不能得见实事。如水波荡不得见面，如风中灯不得好照，以是故，说佛无不定心。
　　问曰：定名从未到地，乃至灭尽定；入此定中，不能起身业、口业。佛若常定无不定心者，云何得游行诸国，具四威仪，为大众种种因缘譬喻说法？如是事，欲界系心及梵世不入定，可有是事！
　　答曰：无不定心者，有种种义。定名常摄心善法中住，佛于诸法实相中定，不退不失，是名无不定心。
　　复次，欲界中有定，入是定中可说法；以是故，阿毗昙中说欲界系四圣种、四念处、四正勤、四如意足、五根、五力、无诤三昧、愿智、四无碍智，有如是等妙功德；佛入欲界中定故，名无不定心。诸声闻、辟支佛从定起，若入无记心，若入善心，或退入垢心；佛从定起，入欲界定，初无散乱心时，以是故名无不定心。
　　复次，如声闻法，化人说法，化主不说；化主说，化人不说。佛则不尔，化主、化人俱能说法。定心亦应异：声闻入定则无说；佛在定亦能说法，亦能游行。如密迹经心密中说：诸佛心常在定中，心亦应说法。
　　复次，散乱心法，诸结使、疑、悔等，佛皆无。阿罗汉虽无四谛中疑，一切法中处处有疑；佛于一切法中常定无疑，无不定智慧故。
　　复次，声闻有诸烦恼习气故，有退法故散乱；佛于一切智处中，智满故无乱。如瓶中水满，则无声无动。
　　复次，唯佛一人名不诳法，三坚固人中最上，苦乐心不异。一相异相，生灭相，断常相，来去相；如是等诸法相，皆是诳法，虚妄和合作法故。佛安立于诸法实相中故，心无不定，无不定故心不异。
　　复次，五种不可思议法中，佛最不可思议。是十八不共法，是佛甚深藏，谁能思议者？以是故，佛无不定心，事必当尔。佛虽常入定，无觉观粗心，有不可思议智慧故，亦能说法。譬如天乐，随天所好，种种声应，是亦无心，亦无识法，以诸天福德因缘故有是。如天乐，无心无识而能应物，何况佛有心而不说法？以是故，说佛无不定心。
　　无不知已舍者，众生有三种受：苦受、乐受、不苦不乐受。苦受生瞋，乐受生爱，不苦不乐受生愚痴。是三种受；苦受生苦，住苦灭乐；乐受生乐，住乐灭苦；不苦不乐受，不知为苦，不知为乐。余人钝根故，多觉苦受、乐受，于不苦不乐受中，不觉不知而有舍心，是为痴使所使。佛于不苦不乐受中知觉生时、觉住时、觉灭时，以是故，言佛无不知已舍心。
　　问曰：此中何等为舍？不苦不乐即是舍耶？为七觉中舍，四无量心中舍名为舍？
　　答曰：不苦不乐即是舍，二处舍亦是舍。何以故？余人于不苦不乐受中，不觉念念中生时、住时、灭时，久远乃觉，佛念念中尽皆了知。七觉中舍，若心正等不没不掉，是时应舍；若没时行精进想，若掉时行摄心想。诸声闻、辟支佛，或时错摄心，掉心未平等便舍；佛于念念心中，粗细深浅无不悉知，知已而舍。
　　问曰：若尔者，佛何以为难陀说，告诸比丘：难陀于诸受生时觉，住时觉，灭时觉，诸想诸觉亦如是？
　　答曰：觉有二种：一者、觉心中苦受生知苦受生，苦受住知苦受住，苦受灭知苦受灭；乐受生知乐受生，乐受住知乐受住，乐受灭知乐受灭；不苦不乐亦如是。但能知是总相，不能别相知。二者、念念中苦、乐、不苦不乐受中，悉觉悉知；念念中心数法，无不知而过，以是故，说佛无不知已舍。
　　复次，佛或时舍众生，入甚深禅定一月二月。有人疑佛为度众生故出世，何以故常入定？佛言：我种种因缘知故舍，非是无知已舍。
　　问曰：何等是知已舍因缘？
　　答曰：于大众中疲厌故小息。
　　复次，佛世世常爱远离行；若菩萨在母胎，母亦乐远离行，去城四十里，岚鞞尼林中生；得道时，沤楼频螺林中，独在树下成佛；初转法轮时，亦在仙人住处鹿林中；入涅槃时，在娑罗林双树下。长夜乐行远离，以是故佛入禅定。
　　复次，佛常舍心成就，故入禅定。
　　复次，佛远离愦闹及杂语处，亦自观诸佛功德藏，亦受第一清净乐，故入禅定。
　　复次，佛说法已，常教诸比丘当坐禅，无令后悔。口之所说，身亦自行，故入禅定。
　　复次，厌恶供养故，知众生应得度者，入禅定作化人往度。
　　复次，有众生定少慧多者，身示行禅以教化之。
　　复次，有人常见佛生厌想故，小远离令其饥虚故。
　　复次，佛欲为诸天说法，故在闲静处。
　　复次，佛为后世作法故坐禅。又佛自转法轮已，以事付弟子故，入禅定。
　　复次，现二种道摄众生故：一者、禅定，二者、智慧。佛在大众说法，为现智慧；静处摄心，为现禅定。
　　复次，众生于六尘中三种行：见好色生喜乐，见恶色生忧苦，见不苦不乐色生舍心，乃至法亦如是。佛于六尘中自在：于喜乐、忧苦处能生舍心，如圣如意中说。如是等种种因缘故入禅定，非不知已舍。
　　欲无减者，佛知善法恩故，常欲集诸善法故，欲无减。修习诸善法，心无厌足故，欲无减。譬如一长老比丘目闇，自缝僧伽梨，针衽脱，语诸人言：“谁乐欲福德者？为我衽针！”尔时，佛现其前语言：“我是乐欲福德无厌足人，持汝针来！”是比丘斐亹见佛光明，又识佛音声，白佛言：“佛无量功德海，皆尽其边底，云何无厌足？”佛告比丘：“功德果报甚深，无有如我知恩分者！我虽复尽其边底，我本以欲心无厌足故得佛，是故今犹不息；虽更无功德可得，我欲心亦不休！”诸天世人惊悟，佛于功德尚无厌足，何况余人！佛为比丘说法，是时肉眼即明，慧眼成就。
　　问曰：如佛相，断一切善法中欲，今云何言欲无减？
　　答曰：言断一切善法中欲者，是未得欲得，得已欲增，佛无如是欲；佛一切功德具足，无不得者，亦无增益。今言欲者，如先说：佛虽具得一切功德，欲心犹不息。譬如马宝，虽到至处，去心不息，至死不已；佛宝亦如是。又如劫尽大火，烧三千大千世界悉尽，火势故不息；佛智慧火亦如是，烧一切烦恼照诸法已，智慧相应欲亦不尽。
　　复次，佛虽一切善法功德满足，众生未尽故，欲度不息。
　　问曰：若佛欲度众生未息，何以入涅槃？
　　答曰：度众生有二种：或有现前得度，或有灭后得度。如法华经中说：药师为诸子合药，与之而舍，是故入涅槃。
　　复次，有众生钝根德薄故，不能成大事，但可种福德因缘，是故入涅槃。
　　问曰：佛灭度后，亦有得阿罗汉者，何以言但可种福德因缘？
　　答曰：虽有得阿罗汉者，少不足言！如佛一说法时，十方无量阿僧祇众生得道，佛灭后不尔。譬如大国征伐，虽少有所得，不名为得。以是故，虽众生未尽而入涅槃。
　　复次，摩诃衍首楞严经中说：佛于庄严世界，寿七百阿僧祇劫，度脱众生。以是故，说佛欲无减。
　　精进无减者，如欲中说欲义，即是精进。
　　问曰：若尔者，无有十八不共法。
　　复次，欲、精进心数法中各别，云何言欲即是精进？
　　答曰：欲为初行，欲增长名精进。如佛说：“一切法欲为根本。”欲如人渴欲得饮，精进如因缘方便求饮；欲为心欲得，精进为成其事；欲属意业，精进属三业；欲为内，精进为外，如是等差别。复以是精进诸佛所乐，如释迦牟尼佛精进力故，超越九劫，疾得阿耨多罗三藐三菩提。
　　复次，如说：一时，佛告阿难：“汝为诸比丘说法，我背痛小息。”尔时，世尊四亵郁多罗僧敷下，以僧伽梨枕头而卧。是时阿难说七觉义，至精进觉，佛惊起坐，告阿难：“汝赞精进义！”阿难言：“赞！”如是至三。佛言：“善哉！善哉！善修精进，乃至得阿耨多罗三藐三菩提，何况余道！”以是义故，佛精进无减。病时犹尚不息，何况不病！
　　复次，佛为度众生故，舍甚深禅定乐，种种身、种种语言、种种方便力度脱众生。或时过恶险道；或时食恶食；或时受寒热；或时值诸邪难问，恶口骂詈，忍受不厌。佛世尊虽于诸法中自在，而行是事，不生懈怠。如佛度众生已，于萨罗林中双树下卧。梵志须跋陀语阿难：“我闻一切智人，今夜当灭度，我欲见佛！”阿难止之言：“佛为众人广说法，疲极！”佛遥闻之，告阿难：“听须跋陀入，是我末后弟子！”须跋陀得入，问佛所疑，佛随意说法，断疑得道，先佛入无余涅槃。诸比丘白佛言：“世尊，甚为希有！乃至末后怜愍外道梵志，而共语言。”佛言：“我非但今世末后度，先世未得道时亦末后度。乃往过去无量阿僧祇劫，有大林树，多诸禽兽，野火来烧，三边俱起，唯有一边而隔一水，众兽穷逼，逃命无地。我尔时为大身多力鹿，以前脚跨一岸，以后脚踞一岸，令众兽蹈脊上而渡；皮肉尽坏，以慈愍力，忍之至死。最后一兔来，气力已竭，自强努力，忍令得过；过已脊折，堕水而死！如是久有，非但今也。前得度者，今诸弟子；最后一兔，须跋陀是。”佛世世乐行精进，今犹不息，是故言精进无减。
　　念无减者，于三世诸佛法，一切智慧相应故，念满足无减。
　　问曰：先已说念无失，今复说念无减；念无失、念无减，为一、为异？若一，今何以重说？若异，有何差别？
　　答曰：失念名误错，减名不及。失念，名威仪俯仰、去来法中失念；无减，名住禅定神通，念过去、现世通达无碍。
　　问曰：何以故念无减独是佛法？
　　答曰：声闻、辟支佛，善修四念处故念牢固；念虽牢固，犹亦减少，碍不通达。如宿命智力中说：声闻、辟支佛，念宿命极多八万劫，于广有减；亦于见谛道中，不能念念分别。佛于念念中皆分别三相，佛心无有一法过而不念者，以是故，独佛有念无减。
　　复次，宿命智力随念知，佛于是中有力，声闻、辟支佛尚无是念力，何况余人？
　　复次，佛以一切智无碍解脱守护念，是故无减。如是等因缘故，佛念无减。
　　慧无减者，佛得一切智慧故，慧无减。三世智慧无碍故，慧无减。
　　复次，十力、四无所畏、四无碍智成就故，慧无减。
　　复次，譬如酥油丰饶，灯炷清净，光明亦盛；佛亦如是，三昧王等诸三昧禅定油，念无减清净炷，是因缘故，慧光明无量无减。
　　复次，从初发心无量阿僧祇劫，集一切智慧故，深心为法故，头目髓脑，悉舍内外所有而布施；入火投山，剥皮钉身，如是等无苦不受故，一心为集智慧故，慧无减。
　　复次，佛智慧以一切功德，持戒、禅定等助成故，慧无减。
　　复次，世世求一切经书，世俗法、佛法，粗细，善不善，悉皆学知故，慧无减。
　　复次，从十方无量诸佛所，闻法读诵，思惟修习，问难故，慧无减。
　　复次，为一切众生故，为增益一切善法故，破一切处无明故，慧无减。
　　复次，是智慧实知诸法相不生不灭，不净不垢，无作无行；不分别是智非智，知诸法一等，清净如虚空，无染无著；不以二法故得不二入法相，不二入法相无量无边，以是故慧无减。如是等种种因缘，慧无减。
　　解脱无减者，解脱有二种：有为解脱、无为解脱。有为解脱，名无漏智慧相应解脱；无为解脱，名一切烦恼习都尽无余。佛于二解脱无减。何以故？声闻、辟支佛智慧不大利故，烦恼不悉尽故，智慧有减；佛智慧第一利故，烦恼习永尽无余故，解脱无减。
　　复次，如漏尽力中说，佛与声闻解脱有差别。佛得漏尽力故，解脱无减；二乘无力故有减。
　　解脱知见无减者，佛于诸解脱中，智慧无量无边清净故，名解脱知见无减。
　　问曰：佛一切法中无减，何以故但六事中无减？
　　答曰：一切自利他利中，四事能具足：欲，求一切善法之根本；精进，能行；念，能守护，如守门人，善者听入，恶者遮；慧，照一切法门，断一切烦恼。用是四法，事得成办。是四法果报有二种：一者、解脱，二者、解脱知见。解脱义如先说。解脱知见者，用是解脱知见，知是二种解脱相：有为、无为解脱。知诸解脱相，所谓时解脱、不时解脱，慧解脱、俱解脱，坏解脱、不坏解脱，八解脱、不可思议解脱、无碍解脱等。分别诸解脱相，牢固不牢固，是名解脱知见无减。如念佛中，佛成就五无学众解脱知见众，此中应广说。
　　问曰：解脱知见者，但言知，何以复言见？
　　答曰：言知、言见，事得牢固；譬如绳二，合为一则牢固。
　　复次，若但说知，则不摄一切慧。如阿毗昙所说，慧有三种：有知非见，有见非知，有亦知亦见。有知非见者，尽智、无生智、五识相应智；有见非知者，八忍、世间正见、五邪见；有亦知亦见者，余残诸慧。若说知则不摄见，若说见则不摄知，是故说知、见则具足。
　　复次，如从人诵读，分别筹量是名知；自身得证是名见。譬如耳闻其事，犹尚有疑，是名知；亲自目睹，了了无疑，是名见。解脱中知、见亦如是差别。
　　复次，有人言：“阿罗汉自于解脱中疑，不能自了是阿罗汉、非阿罗汉。”以是故，佛为破如是邪见故，说诸圣人于解脱中亦知亦见。诸阿罗汉虽得解脱知见，解脱知见有减，不得一切智故，上上智慧根不成就故；诸法念念生灭时，不知别相分别故。佛上上智慧根成就，知诸法念念别相生灭故，解脱知见无减。
　　复次，法眼清净，具足成就故，如法眼义中说。知是众生空解脱门入涅槃，是众生无相解脱门入涅槃，是众生无作解脱门入涅槃；知是众生观五众门、十二入、十八界，如是种种法门得解脱。佛于解脱知见，尽知遍知，是故说佛解脱知见无减。
　　一切身业、一切口业、一切意业随智慧行者，佛一切身、口、意业，先知然后随知行。诸佛身、口、意业，一切行无不利益众生，故名先知然后随智慧行。如经中说：诸佛乃至出息入息，利益众生，何况身、口、意业，故作而不利益？诸怨恶众生，闻佛出入息气香，皆得信心清净，爱乐于佛；诸天闻佛气息香，亦皆舍五欲发心修善。以是故，言身、口、意业随智慧行。声闻、辟支佛无是事心故，作善，然后身、口、业善；意业或时无记，不随智慧而自生，何况余人！如憍梵波提比丘，虽得阿罗汉，自食吐而更食，是业不随智慧。又如摩头波斯吒比丘阿罗汉，跳上梁棚，或壁上树上。又如毕陵伽婆蹉，骂恒神言：“小婢！”如是等身、口业，先无智慧，亦不随智慧行，佛无是事。
　　问曰：若尔者，佛或时身、口业，亦似不随智慧行。何以故？入外道众中说法，都无信受者。又复一时在大众中说法，现胸臆示尼揵子。又复为人疑不见二相故，在大众中现舌相、阴藏相。又复骂诸弟子：“汝狂愚人！”骂提婆达：“汝是狂人、死人、嗽唾人！”佛结戒，八种钵不应畜，听比丘用二种钵：若瓦、若铁，而自用石钵。有时外道难问，佛默然不答。又佛处处说有我，处处说无我；处处说诸法有，处处说诸法无。如是等身、口业，似不随智慧行；身、口业不离意业，意业亦应有不随智慧行，云何言常随智慧行？
　　答曰：是事不然！于是诸事，皆先有智慧，然后诸业随智慧行。何以故？佛入外道众中，虽知今世不信不受，以种后世大因缘故。又复为止外道谤，言佛自高憍，以是故，自往入其众中。又外道言：“佛自言有大悲普济一切，而但自为四众说法，我等亦是出家求道，而不为说！”又如此经，佛往外道众中说法，不言不信受。佛遥见外道大会，高声论义，欲至余处，回往趣之。论议师辈遥见佛来，自语其众：“汝等皆默！佛是乐寂静人，见汝等静默，或能来此中。”众即默然。佛入其众，说婆罗门三谛，外道众皆默然。佛作是念：“狂人辈皆为恶魔所覆，是法微妙，乃至无有一人试作弟子者！”作是念已，从座而去。是人魔蔽得离，便自念：“我等得闻妙法，云何不以自利？”即皆往诣佛所，为佛弟子，得道离苦。
　　复次，外道弟子难其师故，不敢到佛所，是故佛自入其众中；众得闻法，信受坚固，不复难师，得为弟子，或得道迹。如是等，有种种智慧因缘，是故往入外道众。
　　复次，萨遮只尼揵子，铜鍱鍱腹，自誓言：“无有人得我难而不流汗破坏者！大象乃至树木瓦石，闻我难声，亦皆流汗！”作是誓已，来至佛所，与佛论议。佛质问之，皆不能得答，汗流淹地，举体如渍。佛告尼揵：“汝先誓言，无有闻我难者而不流汗！汝今汗流淹地。汝试观佛，见有汗相不？”佛时脱郁多罗僧示之言：“汗在何处？”
　　复次，有人言：“或有头汗、身不汗者，佛头虽不汗，身必有汗。”以是故，佛脱郁多罗僧示其身；因是外道大得信向，皆入佛法中；是智慧因缘，身业随行。佛现舌相、阴藏相者，有人疑佛身二相；而是人应得道，疑故不得，以是故现二相。出舌覆面，舌虽大，还入口中而亦无妨，见者疑断。有人见出舌相，若生轻慢心，出舌如小儿相；见还入口，说法无妨，便起恭敬，叹未曾有！有人疑佛阴藏不现，尔时世尊化作宝象、宝马，指示之言：“阴藏相不现，正如是。”有人言：“佛出阴藏相，但示一人，断其疑故。”论议师辈言：“佛大慈悲心，若有人见佛阴藏相，能集善根，发阿耨多罗三藐三菩提心，及能大欢喜信敬心生者，皆令得见，断其疑心，除是皆不得见！”佛以大悲为度众生故，从三种覆出，暂现如电光。是众生见已，信佛有大悲心，实于戒法不取不著。如是等因缘故现二相，非戏非无羞。
　　佛苦切语诸比丘“汝狂愚人”者，苦切语有二种：一者、垢心瞋骂；二者、怜愍众生，欲教化故。离欲人无有垢心瞋骂，何况佛！佛怜愍教化故，有苦切语。有众生软语善教，不入道检，要须苦切粗教，乃得入法。如良马见鞭影便去，钝驴得痛手乃行。亦如有疮，得软药唾咒便差；有疮刀破出其恶肉，涂以恶药乃愈者。
　　复次，苦切语有五种：一者、但绮语；二者、恶口亦绮语；三者、恶口亦绮语、妄语；四者、恶口亦绮语、妄语、两舌；五者、无烦恼心苦切语。为教弟子分别善不善法故，拔众生于苦难地故。具四种恶语者，其罪重，三、二、一，转转轻微。佛弟子白衣得初道、若二道，使令奴婢故有恶口，非不善道。摄律仪有二种：若绮语，若恶口、绮语。阿那含、阿罗汉无烦恼起恶口，但以净心须恶言教化故恶口、绮语。阿那含、阿罗汉尚无烦恼所起恶口，何况佛！
　　复次，佛若有苦切语，不应疑，不应难，谓佛恶心起苦切语。所以者何？佛恶心久已灭，但以深心念众生；如慈父教子，虽有苦言，为成就子故，非是恶心。佛为菩萨时，三毒未尽，作仙人名羼提，被恶王截其耳、鼻、手、足，而不生恶心，不出恶言。尔时未得道，尚无恶心，何况得阿耨多罗三藐三菩提，三毒已尽，于一切众生大慈悲具足，云何疑佛有恶心苦切语？
　　复次，佛若言狂愚人，是软语、实语。所以者何？三毒发故，名为狂愚。亦以善事利益而不肯受，不解佛心，不受佛语，是为狂愚。
　　复次，佛内常行无我智慧，外常观诸法空，如是者云何有恶口？是众生不解佛心故，求佛语短；若众生解佛以深心怜愍者，假令教入大火，即时欢喜而入，如人热闷时入清凉池，何况但语而不受？众生为恶魔覆故不知，佛以深心念之，是故不受佛语；以是故，言“汝是狂愚人”。
　　复次，有人得苦切语，便欢喜言：“亲爱我故如是言。”以是故，佛言狂愚人。佛语提婆达：“汝狂人、死人、嗽唾人。”狂人者，以提婆达罪重，当入阿鼻地狱，故三种苦切语。死人者，似人而不能集诸善法故，亦以提婆达剃头法服，似如圣人，内无慧命，故名死人。如死人种种庄严，转转烂坏，终不可令活。提婆达亦如是，佛日日种种教化，恶心转剧，恶不善法日日转增，乃至作三逆罪，如是故，名为死人。嗽唾人者，提婆达贪利养故，化作天身小儿，在阿阇世王抱中，王呜其口与唾令嗽，以是故，名嗽唾人。
　　问曰：提婆达得禅定，已离欲，云何复嗽他唾？
　　答曰：是人恶心亦深，其根亦利；离欲故能变化，嗽唾时便失，利根故求时便得，以是故，名嗽唾人。狂义如先说。
　　复次，以提婆达白佛：“佛已老矣，常乐闲静，可入林中以禅自娱，僧可付我！”佛言：“舍利弗、目揵连等有大智慧，善软清净人，尚不令僧属，何况汝狂人、死人、嗽唾人？”如是等因缘故，佛于诸法虽无所著，而为教化故，现苦切语。佛不听比丘用八种钵者，金银等宝钵，以宝物人贪故，难得故；贪著故，不听畜此宝物，乃至不得手举；名宝亦不得畜，若作净施得用，价不贵故。木钵受垢腻，不净故不听畜。三种钵无如是事。
　　问曰：瓦、铁钵皆亦受垢腻，与木钵无异，何以听畜？
　　答曰：瓦、铁钵不熏亦不听，以熏不受垢腻故。石有粗细，细者不受垢腻故，世尊自畜；所以不听比丘畜者，以其重故。；佛乳哺力，胜一万白香象，是故不以为重；慈愍诸比丘故不听。
　　问曰：侍者罗陀、弥善迦、须那刹罗多、那伽娑婆罗、阿难等，常侍从世尊，执持应器，何以不怜愍？
　　答曰：侍者虽执持佛钵，以佛威德力故，又恭敬尊重佛故，不觉为重；又阿难身力亦大故。
　　复次，以细石钵难得故，粗者受垢腻故，不听用。佛钵四天王四山头自然生故，余人无此自然钵；若求作甚难，多所妨废，是故不听。又欲令佛与弟子异故，佛用石钵。又如国王，人所尊重，食器亦异。有人见佛钵异，倍加尊重供养，信心清净。
　　问曰：若钵应异，衣何以同？
　　答曰：佛衣亦异。佛初成道时，知迦叶衣，应佛所著，迦叶衣价值十万两金；次后耆域、上佛染摩根羯簸衣，价亦值十万两金；佛敕阿难持此衣去割截作僧伽梨，作已佛受著，是为异。
　　问曰：佛因是告诸比丘：“从今日，若有比丘一心求涅槃背舍世间者，若欲著，听著价值十万两金衣，亦听食百味。”食衣异而后听，钵独不听？
　　答曰：我先已说石钵因缘，今当更说。佛钵不从人受。佛初得道，欲食时须器，四天王知佛心念，持四钵上佛；三世佛法，皆应四天王上钵。尔时未有众僧，云何言听？后若听，无人与石钵；又阎浮提不好石钵，故无人与。
　　复次，佛说比丘常应覆功德，若受石钵，人谓从天龙边得；若令人作，其工既难，又恐人言：“此比丘欲与佛齐功。”所以不听。衣者，若有人言：“佛在僧中，受檀越好衣独著而不听比丘。是故佛听著。”比丘亦自无著者，以施者难有，著者难得故。若不清净比丘，人所不与；清净比丘，少欲知足故不著。佛断人疑，故听著衣；钵中无望，是故不听。
　　问曰：如经中说：佛金刚身，不恃仰食，何以畜钵？
　　答曰：佛法有二道：一者、声闻道，二者、佛道。声闻法中，佛随人法有所食啖；摩诃衍法中，方便为人故，现有所啖，其实不食。
　　问曰：云何是方便？
　　答曰：佛欲度人，示行人法。若不尔者，人以佛非人，“我等云何能行其法？”
　　复次，有人因布施得度，为是人故，佛受其食，便作是念：“我食得助益佛身。”心大欢喜，以欢喜故，信受佛语。如大国王，臣下请食，王虽不须，为摄彼人故，多少为食，令其欢喜。如是等因缘，佛现受食。
　　问曰：若佛不食，所受者在何处？
　　答曰：佛事不可思议，不应致问！
　　复次，有人得佛食而度者，有闻声、见色、触身、闻香而得度。须食得度者，佛以食与之。如密迹金刚经说：佛以食著口中，有天求佛道者，持至十方施之。
　　问曰：若尔者，念僧中说，佛食无有众生能食者，此义云何？
　　答曰：佛不与者，无有能食；今佛施之，是故得食。何以知之？佛食马麦时，以食与阿难；有沙门二十亿，以好羹上佛，佛以残羹与频婆娑罗王；以是故，知佛受已，与则得食，不与则不能消。
　　复次，为佛设食，佛未食者，人不能消；已食残者，佛与能消。以是故，虽实不食，为度人故，现受食、畜钵。
　　佛不答十四难者，佛有四种答：一者、定答，二者、分别义答，三者、反问答，四者、置答。此十四难，法应置答。又复若有所利益事则答；外道所问，不为涅槃，增长疑惑，故以置答。知必有所益者，分别为答，必无所益，置而不答；以是因缘故，知佛是一切智人。
　　复次，若佛说三种法：有为法、无为法、不可说法，则为已说一切法竟。
　　复次，是诸外道，依止常见，依止灭见，故问以常、灭；实相无故，佛不答。如外道所见常相、无常相，无是事。何以故？外道取相，著是常、灭故；佛虽说常、无常相，但为治用故。
　　复次，若人说无者为有，有者为无，如是人则是过罪，佛不答则无咎。如日照天下，不能令高者下，下者高，但以显现而已；佛亦如是，于诸法无所作，诸法有者说有，无者说无。如说：生因缘老死，乃至无明因缘诸行，有佛无佛，是因缘法相续常在世间；诸佛出世，为众生显示此法。
　　复次，若答常、灭，则为有咎。如问石女、黄门儿，修短、黑白、何类，此问则不应答。十四难亦如是，但以常、灭为本故问，无常、灭故佛不答。如是等种种因缘故，佛不答十四难，无咎。佛处处说有我，处处说无我者，若人解佛法义知假名者，说言有我；若人不解佛法义，不知假名者，说无我。
　　复次，佛为众生欲堕断灭见者，说言：“有我受后世罪福。”若人欲堕常见者，为说言：“无我、无作者、受者。离是五众假名，更无一法自在者。”
　　问曰：若尔者，何等为实？
　　答曰：无我，是实。如法印中说：一切作法无常，一切法无我，寂灭是安隐涅槃。法印名为诸法实相。若人善根未熟，智慧不利，佛不为说是深无我法；若为说，众生即堕断灭见中。
　　问曰：若尔者，如迦叶问中，佛说：“我是一边，无我是一边，离此二边，名为中道。”今云何言无我是实，有我为方便说？
　　答曰：说无我有二种：一者、取无我相，著无我；二者、破我不取无我，亦不著无我，自然舍离。如先说无我，则是边；后说无我，是中道。
　　复次，佛说有我、无我有二因缘：一者、用世俗说故有我，二者、用第一实相说故无我。如是等说有我、无我无咎！
　　佛处处说诸法有，处处说诸法无者，问曰：不应别说有、无。有，即是有我；无，即是无我。何以更说？
　　答曰：不然！佛法有二种空：一者、众生空，二者、法空。说无我，示众生空；说无有我所法，示法空。说有我，示知假名相，不著我者说有我；于五众中著我相者，为破是著我，故说但有五众，无常、苦、空、无我，寂灭涅槃是名有。
　　复次，有二种断见：一者、无后世受罪福苦乐者，为说有我，从今世至后世受罪福果报；二者、一切法皆空无，著是邪见，为是众生故，说有一切法，所谓有为、无为法。
　　复次，不大利根众生，为说无我；利根深智众生，说诸法本末空。何以故？若无我则舍诸法，如说偈：
　　若了知无我，有如是人者，闻有法不喜，无法亦不忧！
　　说我者，一切法所依止处；若说无我者，一切法无所依止。
　　复次，佛法二种说：若了了说，则言一切诸法空；若方便说，则言无我。是二种说法，皆入般若波罗蜜相中。以是故，佛经中说，趣涅槃道，皆同一向，无有异道。
　　复次，有我有法，多为在家者说，有父母、罪福、大小业报。所以者何？在家人多不求涅槃故，著于后果报。为出家人，多说无我无法。所以者何？出家人多向涅槃故。求涅槃者，不受一切法故，自然灭是涅槃。
　　复次，有人信等诸根未成就故，先求有所得，然后能舍；为是人故，佛说诸善法，舍诸恶法。有人信等诸根成就故，于诸法不求有所得，但求远离生死道；为是人故，佛说诸法空无所有。此二皆实，如无名指，亦长亦短，观中指则短，观小指则长，长短皆实。有说、无说亦如是；说有，或时是世俗，或时是第一义；说无，或时是世俗，或时是第一义。佛说是有我、无我，皆是实。
　　问曰：若是二事皆实，佛何以故多赞叹空而毁訾有？
　　答曰：空无所有，是十方诸佛、一切贤圣法藏，如般若波罗蜜嘱累品中说。般若波罗蜜，是三世十方诸佛法藏；般若波罗蜜，即是无所有空。佛或说有法，为教化众生故，久后皆当入无所有法藏中。
　　问曰：若尔者，云何般若波罗蜜言：若观五众空无所有，非是道？
　　答曰：是般若波罗蜜中，说有无皆无。如长爪梵志经中，说三种邪见：一者、一切有，二者、一切无，三者、半有半无。佛告长爪梵志：“是一切有见，为欲染，为瞋恚、愚痴所缚。一切无见，为不染、不瞋、不痴、不著、不缚。半有半无，有者同上有缚，无者同上无缚。”于三种见中，圣弟子作是念：“若我受一切有见，则与二人共诤，所谓一切无者，半有半无者。若我受一切无见，亦与二人共诤，所谓一切有者、半有半无者诤。若我受半有半无者，亦与二人共诤，所谓一切无者、一切有者。”斗诤故相谤，相谤故致恼，见是诤谤恼故，舍是无见，余见亦不受，不受故即入道。若不著一切诸法空，心不起诤，但除结使，是名为实智。若取诸法空相起诤，不灭诸结使，依止是智慧，是为非实智。如佛所说，为度众生故有所说，无不是实；但众生于中有著不著故，有实不实。如是种种因缘故，佛身、口、意业无有过失。是故说佛身、口、意先知，然后随智慧行。
　　问曰：初说身无失，口无失，念无失；今复说身、口、意业随智慧行，义有何差别？
　　答曰：先三种无失，不说因缘；今说因缘，随智慧行故不失。若先不筹量，而起身、口、意业，则有失；佛先以智慧起身、口、意业，故无失。
　　复次，佛成就三种净业，三种寂净业，三不护业。有人疑言：“佛何因缘成就如是业？”以是故佛言：“我一切身、口、意业，先以智慧，然后随智慧行。”佛以智慧知过去、未来、现在世，通达无碍者，此三种智慧，于三世通达无碍故，三业随智慧行。
　　问曰：过去诸法已灭已尽，无所复有；未来世诸法，今不来不生，未和合；现在乃至一念中无住时，云何能知三世通达无碍？
　　答曰：佛说过去、未来、现在，通达无碍，此言岂虚？
　　复次，若无过去、未来，但有现在一念顷，佛亦不得成就无量功德。如十种智是十力，是时亦不得一心有十智。若尔者，佛亦不得具足十力。以是因缘故，知有过去、未来。
　　问曰：若过去、未来、现在皆有者，何等是无？佛说四谛，苦谛、观无常等相，无常名生灭、败坏、不可得；若过去法今实有，不名为无常、败坏、不可得。
　　复次，若过去、未来、现在皆有者，便堕常。何以故？是法在未来世中定有，转来现在，从现在转入过去；如人从一房入一房，不名失人。
　　答曰：若不失，有何咎？
　　问曰：若无无常，无罪无福，无生无死，无缚无解。罪名杀等十不善道，若无无常，无杀等罪。如分别邪见中说：刀在身七分中过，无所恼害。福名不杀等十善道；无常名分别生死；若无无常，亦无邪见，亦无缚亦无解。如是等无量过咎！
　　答曰：诸法三世各各有相，过去法有过去相，未来法有未来相，现在法有现在相。若过去、未来有现在相者，应有是难，而今过去、未来、现在各自有相。
　　复次，若实无过去、未来，亦无出家律仪。所以者何？若现在恶心中住，过去复无戒，是为非比丘。又贤圣人心在世俗中，是时应当是凡夫！无过去、未来、现在道故。如是亦无五逆等诸罪，是凡夫无过去等罪。所以者何？是五逆罪业已过去；及死时入地狱，是五逆罪未来无业故无报；现在身不为逆罪。若无过去，则无逆罪；若无逆罪，何有余罪？福亦如是。若无罪福，是为邪见，与禽兽无异！
　　复次，我不说过去、未来如现在相有；我说过去虽灭，可生忆想，能生心心数法。如昨日火灭，今日可生忆想念，不可以忆想念故火便有。若见积薪，知当燃火，亦生心想念；明日火如过去火，不可以今心念火火便有；未来世事亦如是。现在心，虽一念时不住，相续生故，能知诸法。内以现在意为因，外以诸法为缘，是因缘中生意识，用意识自在知过去、未来、现在法；但不自知现在心心数法，余者悉知。
　　问曰：般若波罗蜜如相品中，三世一相，所谓无相，云何言佛智慧知三世通达无碍？
　　答曰：诸佛有二种说法：先分别诸法，后说毕竟空。若说三世诸法，通达无碍，是分别说；若说三世一相无相，是说毕竟空。
　　复次，非一切智人，于三世中智慧有碍；乃至观世音、文殊师利、弥勒、舍利弗等诸贤圣，于三世中智慧皆有碍。以是因缘故，说佛智慧于三世中通达无碍，不为空事故说。
　　复次，有人于三世中生邪见，谓过去法及众生有初、无初。若有初，则有新众生，诸法亦无因无缘而生。若无初亦无后，若无初、无后，中亦无。初名有中、有后，无前；后名有初、有中，无后；中名有初、有后。若众生及诸法无初，亦无中、无后，若无三世，则都无所有。
　　复次，若无初，云何有一切智人？破如是等邪见故，说三世诸法一相，所谓无相，不为破三世佛智慧。
　　问曰：无相是为有边！
　　答曰：若无相即是无边，不可说、不可难法，云何言有边？若无相中取相，非是无相。是无相名为不可得空：是中无相亦不可得，空亦不可得，是故名不可得空。
　　复次，佛有二种道：一者、福德道，有人闻佛十力、四无所畏、四无碍智、十八不共法等，生恭敬信乐心；二者、智慧道，有人闻说诸法因缘和合生故，无有自性，便舍离诸法，于空中心不著。如月能润物，日能熟物，二事因缘故，万物成就；福德道智慧道亦如是。福德道，能生诸功德；智慧道，能于福德道中离诸邪见著。以是故，佛虽说诸法毕竟空，亦说三世通达无碍而无咎。如是等，略说佛十八不共法义。
　　问曰：若尔者，迦旃延尼子何以言十力、四无所畏、大悲、三不共意止，名为十八不共法？若前说十八不共法是真义者，迦旃延尼子何以故如是说？
　　答曰：以是故，名迦旃延尼子。若释子，则不作是说。释子说者，是真不共法。佛法无量，是三十六法，于佛法中如大海一滴，法亦不少，何以重数为十八？
　　复次，诸阿罗汉、辟支佛、菩萨，亦能知是处不是处，分别三世业果报，及诸禅定，乃至漏尽智等，云何言不共法？
　　问曰：声闻、辟支佛、菩萨，不能尽知遍知，但有通、明，无有力，独佛能尽遍知故言不共，如十力中说。
　　答曰：佛说十力义，不言尽知遍知，直言知是处不是处；言尽知遍知者，是诸论议师说。
　　问曰：汝先自言摩诃衍经中说，佛为菩萨故，自说尽知遍知。
　　答曰：摩诃衍经中说，何益于汝？汝不信摩诃衍，不应以为证！汝自当说声闻法为证。
　　复次，十力，佛虽尽知遍知，而声闻、辟支佛有少分；十八不共法中，始终都无分。以是故，名真不共法。
　　问曰：十八不共法，二乘亦应有分，但佛身口念常无失，二乘身口念亦有无失，如是等皆应有分！
　　答曰：不然！所以者何？常无失故，名为不共；不以不失为不共。声闻、辟支佛，于常无失中无分。
　　复次，诸阿罗汉说有力，无有处说有不共法；汝不信摩诃衍故，不受真十八不共法，而更重数十力等，是事不可！如汝所信八十种好，而三藏中无，何以不更说？
　　问曰：我等分别十八不共法，不重数也！何等十八？一者、知诸法实相故，名一切智；二者、佛诸功德相难解故，功德无量；三者、深心爱念众生故，名大悲；四者、得无比智故，智慧中自在；五者、善解心相故，定中自在；六者、得度众生方便故，变化自在；七者、善知诸法因缘故，记莂无量；八者、说诸法实相故，记莂不虚；九者、分别筹量说故，言无失；十者、得十力成就，智慧无减；十一者、一切有为法中，但观法聚无我故，常放舍行；十二者、善知时不时，安立于三乘，常观众生故；十三者、常一心故，不失念；十四者、无量阿僧祇劫深善心故，无烦恼习；十五者、得真净智故，无有能如法出其失；十六者、世世敬重所尊故，无能见顶；十七者、修大慈悲心故，安详下足，足下柔软，众生遇者即时得乐；十八者、得神通波罗蜜故，转众生心令欢喜得度故，如入城时现神变力。
　　答曰：如是十八不共法，非三藏中说，亦诸余经所不说。以有人求索是法故，诸声闻论议师辈，处处撰集，赞佛功德。如：言无失，慧无减，念不失，皆于摩诃衍十八不共法中，取已作论议。虽有无见顶，足下柔软，如是甚多，不应在十八不共法中；不共法皆以智慧为义。佛身力如十万白香象力，及神通力等皆不说。以是故，当知十八不共法中，但说智慧功德等，不说自然果报法。
　　复次，是十八不共法，阿毗昙分别五众摄：身口无失，身口随智慧行，是色众摄；无异想，是想众摄；无不定心，是识众摄；余者行众摄。皆在四禅中，佛四禅中得道得涅槃故。有人言：“四色不共法，色界、欲界中摄；余九地中摄。皆是善，皆是无漏法。”四色法二缘生：因缘、增上缘；余残四缘生。四无缘，十四有缘。四随心行，不与心相应；十三与心相应，亦随心行；一不与心相应，亦不随心行。如是等种种，阿毗昙分别说。初如是分别，入般若波罗蜜诸法实相中，尽皆一相，所谓无相。入佛心皆一切灭相。
大智度论卷第二十七释初品中大慈大悲
　　大慈、大悲者，四无量心中已分别，今当更略说。大慈与一切众生乐，大悲拔一切众生苦；大慈以喜乐因缘与众生，大悲以离苦因缘与众生。譬如有人，诸子系在牢狱，当受大辟。其父慈恻，以若干方便，令得免苦，是大悲；得离苦已，以五所欲给与诸子，是大慈。如是等种种差别。
　　问曰：大慈、大悲如是，何等是小慈、小悲，因此小而名为大？
　　答曰：四无量心中慈、悲，名为小；此中十八不共法次第说大慈、悲，名为大。
　　复次，诸佛心中慈、悲名为大，余人心中名为小。
　　问曰：若尔者，何以言菩萨行大慈、大悲？
　　答曰：菩萨大慈者，于佛为小，于二乘为大，此是假名为大；佛大慈、大悲，真实最大。
　　复次，小慈，但心念与众生乐，实无乐事；小悲，名观众生种种身苦心苦，怜愍而已，不能令脱。大慈者，念令众生得乐，亦与乐事；大悲，怜愍众生苦，亦能令脱苦。
　　复次，凡夫人、声闻、辟支佛、菩萨慈悲，名为小；诸佛慈悲，乃名为大。
　　复次，大慈从大人心中生，十力、四无所畏、四无碍智、十八不共法大法中出，能破三恶道大苦，能与三种大乐，天乐、人乐、涅槃乐。
　　复次，是大慈遍满十方三世众生，乃至蜫虫，慈彻骨髓，心不舍离。三千大千世界众生堕三恶道，若人一一皆代受其苦，得脱苦已，以五所欲乐、禅定乐、世间最上乐，自恣与之皆令满足；比佛慈悲，千万分中不及一分。何以故？世间乐欺诳不实，不离生死故。
　　问曰：法在佛心中，一切皆大，何以故但说慈悲为大？
　　答曰：佛所有功德法，应皆大故。
　　问曰：若尔者，何以但说慈悲为大？
　　答曰：慈悲是佛道之根本。所以者何？菩萨见众生老病死苦，身苦、心苦，今世、后世苦等诸苦所恼，生大慈、悲，救如是苦，然后发心求阿耨多罗三藐三菩提；亦以大慈、悲力故，于无量阿僧祇世生死中，心不厌没；以大慈、悲力故，久应得涅槃而不取证。以是故，一切诸佛法中，慈、悲为大；若无大慈、大悲，便早入涅槃。
　　复次，得佛道时，成就无量甚深禅定、解脱诸三昧，生清净乐，弃舍不受；入聚落城邑中，种种譬喻、因缘说法；变现其身，无量音声，将迎一切，忍诸众生骂詈诽谤，乃至自作妓乐，皆是大慈、大悲力。
　　复次，大慈、大悲，大名非佛所作，众生名之；譬如师子大力，不自言力大，皆是众兽名之。众生闻佛种种妙法，知佛为祐利众生故，于无量阿僧祇劫难行能行；众生闻见是事，而名此法为大慈、大悲。譬如一人，有二亲友，以罪事因缘故，系之囹圄，一人供给所须，一人代死；众人言，能代死者，是为大慈悲。佛亦如是，世世为一切众生故，以头目髓脑布施，尽为一切众生；一切众生闻见是事，即共名之为大慈、大悲。如尸鞞王，为救鸽故，尽以身肉代之，犹不与鸽等，复以手攀秤，欲以身代之。是时地为六种震动，海水波荡，诸天香华供养于王。众生称言：“为一小鸟所感乃尔，真是大慈、大悲！”佛因众生所名，故言大慈、大悲。如是等无量本生经中悉应广说。
　　问曰：禅定等诸余功德，人不知故，不名为大；智慧说法等，能令人得道，何以不称言大？
　　答曰：佛智慧所能，无有遍知者；大慈、大悲故，世世不惜身命，舍禅定乐，救护众生，人皆知之。于佛智慧，可比类知，不能了了知；慈悲心眼见耳闻，处处变化大师子吼，是故可知。
　　复次，佛智慧细妙，诸菩萨、舍利弗等尚不能知，何况余人？慈悲相可眼见耳闻故，人能信受；智慧深妙，不可测知。
　　复次，是大慈、大悲，一切众生所爱乐，譬如美药，人所乐服；智慧如服苦药，人多不乐；人多乐故，称慈悲为大。
　　复次，智慧者，得道人乃能信受；大慈悲相，一切杂类皆能生信。如见像，若闻说，皆能信受，多所饶益故，名为大慈、大悲。
　　复次，大智慧，名舍相、远离相；大慈悲，为怜愍利益相。是怜愍利益法，一切众生所爱乐，以是故名为大。是大慈、大悲，如持心经中说：大慈、大悲有三十二种，于众生中行。是大慈、大悲摄相缘，如四无量心说。
　　复次，佛大慈悲等功德，不应一切如迦旃延法中分别求其相。上诸论议师，虽用迦旃延法分别显示，不应尽信受。所以者何？迦旃延说大慈悲、一切智慧，是有漏法、系法、世间法，是事不尔。何以故？大慈悲名为一切佛法之根本，云何言是有漏法、系法、世间法？
　　问曰：大慈悲虽是佛法根本，故是有漏。如淤泥中生莲华，不得言泥亦应妙；大慈悲亦如是，虽是佛法根本，不应是无漏！
　　答曰：菩萨未得佛时大慈悲，若言有漏，其失犹可；今佛得无碍解脱智故，一切诸法皆清净，一切烦恼及习尽。声闻、辟支佛，不得无碍解脱智，烦恼习不尽，处处中疑不断故，心应有漏；诸佛无是事，何以故说佛大慈悲应是有漏？
　　问曰：我不敢不敬佛，以慈悲心为众生故生，应是有漏。
　　答曰：诸佛力势不可思议。诸声闻、辟支佛不能离众生想而生慈悲，诸佛能离众生想而生慈悲。所以者何？如诸阿罗汉、辟支佛，十方众生相不可得，而取众生相生慈悲；今诸佛十方求众生不可得，亦不取众生相而能生慈悲。如无尽意经中说，有三种慈悲：众生缘、法缘、无缘。
　　复次，一切众生中，唯佛尽行不诳法；若佛于众生中取相而行慈悲心，不名行不诳法。何以故？众生毕竟不可得故。声闻、辟支佛，不名为尽行不诳法；故声闻、辟支佛，于众生、于法，若取相、若不取相，不应难、不悉行、不诳法故。一切智能断一切诸漏，能从一切有漏法中出，能作无漏因缘，是法云何自是有漏？
　　问曰：无漏智各各有所缘，无有能悉缘一切法者；唯有世俗智能缘一切法。以是故，说一切智是有漏相。
　　答曰：汝法中有是说，非佛法中所说。如人自持斗入市，不与官斗相应，无人用者；汝亦如是，自用汝法，不与佛法相应，无人用者。无漏智慧，何以故不能缘一切法？有漏智是假名虚诳，势力少故，不应真实缘一切法，汝法中自说能缘一切法！
　　复次，是声闻法中十智，摩诃衍法中有十一智，名为如实智。是十智入是如实智中，都为一智，所谓无漏智。如十方水入大海水中，都为一味。是大慈、大悲，佛三昧王三昧、师子游戏三昧所摄。如是略说大慈、大悲义。
　　【经】“菩萨摩诃萨欲得道慧，当习行般若波罗蜜！菩萨摩诃萨欲以道慧具足道种慧，当习行般若波罗蜜！”　　
　　【论】道名一道，一向趣涅槃，于善法中一心不放逸，道随身心念。道复有二道：恶道、善道，世间道、出世间道，定道、慧道，有漏道、无漏道，见道、修道，学道、无学道，信行道、法行道，向道、果道，无碍道、解脱道，信解道、见得道，慧解脱道、俱解脱道。如是无量二道门。
　　复有三道：地狱道，畜生道，饿鬼道。三种地狱：热地狱，寒地狱，黑闇地狱。三种畜生道：地行，水行，空行。三种鬼道：饿鬼，食不净鬼，神鬼。三种善道：人道，天道，涅槃道。人有三种：作罪者，作福者，求涅槃者。复有三种人：受欲行恶者，受欲不行恶者，不受欲不行恶者。天有三种：欲天，色天，无色天。涅槃道有三种：声闻道，辟支佛道，佛道。声闻道有三种：学道，无学道，非学非无学道。辟支佛道，亦如是。佛道有三种：波罗蜜道，方便道，净世界道。佛复有三道：初发意道，行诸善道，成就众生道。复有三道：戒道，定道，慧道。如是等无量三道门。
　　复有四种道：凡夫道，声闻道，辟支佛道，佛道。复有四种道：声闻道，辟支佛道，菩萨道，佛道。声闻道有四种：苦道，集道，灭道，道道。复有四沙门果道。复有四种道：观身实相道，观受、心、法实相道。复有四种道：为断未生恶不善令不生道，为断生恶令疾灭道，为未生善法令生道，为已生善法令增长道。复有四种道：欲增上道，精进增上道，心增上道，慧增上道。复有四圣种道：不择衣、食、卧具、医药，乐断苦修定。复有四行道：苦难道，苦易道，乐难道，乐易道。复有四修道：一、为今世乐修道，二、生死智修道，三、为漏尽故修道，四、分别慧修道。复有四天道，所谓四禅。复有四种道：天道，梵道，圣道，佛道。如是等无量四道门。
　　复有五种道：地狱道，畜生、饿鬼、人、天道。复有五无学众道：无学戒众道，乃至无学解脱知见众道。复有五种净居天道，复有五欲天道。复有五如法语道；复有五非法语道。复有五道：凡夫道，声闻道，辟支佛道，菩萨道，佛道。复有五道：分别色法道，分别心法道，分别心数道，分别心不相应行道，分别无为法道。复有五种道：苦谛所断道，集谛所断道，灭谛所断道，道谛所断道，思惟所断道。如是等无量五法道门。
　　复有六种道：地狱道，畜生、饿鬼、人、天、阿修罗道。复有舍六尘道；复有六和合（旧云六种）道、六神通道、六种阿罗汉道、六地修道、六定道、六波罗蜜道，一一波罗蜜各各有六道。如是等无量六道门。
　　复有七道：七觉意道，七地无漏道，七想定道，七净道，七善人道，七财富道，七法福道，七助定道。如是等无量七道门。
　　复有八道：八正道，八解脱道，八背舍道。如是等无量八道门。
　　复有九道：九次第道，九地无漏道，九见断道，九阿罗汉道，九菩萨道，所谓六波罗蜜方便成就众生、净佛世界。如是等无量九道门。
　　复有十道：所谓十无学道、十想道、十智道、十一切处道、十不善道、十善道，乃至一百六十二道，如是等无量道门。知是诸道，尽知、遍知，是为道种慧。
　　问曰：般若波罗蜜是菩萨第一道，一相所谓无相，何以说是种种道？
　　答曰：是道皆入一道中，所谓诸法实相，初学有种种别，后皆同一，无有差别。譬如劫尽烧时，一切所有，皆同虚空。
　　复次，为引导众生故，菩萨分别说是种种道，所谓世间道、出世间道等。
　　问曰：云何菩萨住一相无相中，而分别是世间、是出世间道？
　　答曰：世间名，但从颠倒忆想、虚诳二法生，如幻、如梦、如转火轮，凡夫人强以为世间。是世间皆从虚妄中来，今亦虚妄，本亦虚妄；其实无生无作，但从内外六情、六尘和合因缘生，随凡夫所著故，为说世间。是世间种种邪见罗网，如乱丝相著，常往来生死中，如是知世间。
　　何等是出世间道？如实知世间，即是出世间道。所以者何？智者求世间、出世间，二事不可得；若不可得，当知假名为世间、出世间。但为破世间故，说出世间，世间相即是出世间，更无所复有。所以者何？世间相不可得，是世间、出世间相常空，世间法定相不可得故。如是行者不得世间，亦不著出世间。若不得世间，亦不著出世间，爱慢破故，不共世间诤。何以故？行者久知世间空无所有，虚诳故，不作忆想分别。世间名五众，五众相，假令十方诸佛求之亦不可得，无来处，无住处，亦无去处；若不得五众来、住、去相，即是出世间。行者尔时观是世间、出世间，实不可见；不见世间与出世间合，亦不见出世间与世间合；离世间亦不见出世间，离出世间亦不见世间；如是则不生二识，所谓此世间、出世间。若舍世间，不受出世间，是名出世间。若菩萨能如是知，则能为众生分别世间、出世间道。有漏、无漏一切诸道，亦如是入一相，是名道种慧。
　　【经】“欲以道种慧具足一切智，当习行般若波罗蜜！欲以一切智具足一切种智，当习行般若波罗蜜！”　　
　　【论】问曰：一切智、一切种智，有何差别？
　　答曰：有人言：“无差别。或时言一切智，或时言一切种智。”有人言：“总相是一切智，别相是一切种智。因是一切智，果是一切种智。略说一切智，广说一切种智。一切智者，总破一切法中无明闇；一切种智者，观种种法门破诸无明。一切智，譬如说四谛；一切种智，譬如说四谛义。一切智者，如说苦谛；一切种智者，如说八苦相。一切智者，如说生苦；一切种智者，如说种种众生处处生。”
　　复次，一切法名眼色乃至意法，是诸阿罗汉、辟支佛亦能总相知无常、苦、空、无我等；知是十二入故，名为一切智。声闻、辟支佛尚不能尽别相知一众生生处、好丑、事业多少，未来、现在世亦如是，何况一切众生？如一阎浮提中金名字，尚不能知，何况三千大千世界，于一物中种种名字？若天语，若龙语，如是等种种语言名金，尚不能知，何况能知金因缘生处、好恶、贵贱？因而得福，因而得罪，因而得道，如是现事尚不能知，何况心心数法，所谓禅定、智慧，等诸法？佛尽知诸法总相、别相故，名为一切种智。
　　复次，后品中佛自说：“一切智是声闻、辟支佛事，道智是诸菩萨事，一切种智是佛事。”声闻、辟支佛但有总一切智，无有一切种智。
　　复次，声闻、辟支佛虽于别相有分而不能尽知，故总相受名；佛一切智、一切种智，皆是真实。声闻、辟支佛但有名字一切智；譬如画灯，但有灯名，无有灯用。如声闻、辟支佛，若有人问难，或时不能悉答，不能断疑；如佛三问舍利弗而不能答。若有一切智，云何不能答？以是故，但有一切智名，胜于凡夫，无有实也。是故佛是实一切智、一切种智。有如是无量名字，或时名佛为一切智人，或时名为一切种智人。如是等略说一切智、一切种智，种种差别。
　　问曰：如经中说：行六波罗蜜、三十七品、十力、四无所畏等诸法，得一切智。何以故此中说，但用道种智得一切智？
　　答曰：汝所说六波罗蜜等即是道，知是道，行是道，得一切智，何所疑？
　　复次，初发心乃至坐道场，于其中间一切善法，尽名为道。此道中分别思惟而行，是名道智，如此经后说道智是菩萨事。
　　问曰：佛道事已备故，不名道智；阿罗汉、辟支佛诸功德未备，何以不名道智？
　　答曰：阿罗汉、辟支佛道，自于所行亦办，是故不名道智，道是行相故。
　　复次，此经中说声闻、辟支佛，声闻中摄三道故不说。佛道大故，名为道智；声闻、辟支佛、道小故，不名道智。
　　复次，菩萨摩诃萨自行道，亦示众生各各所行道，以是故，说名菩萨行道智，得一切智。
　　问曰：何等是一切智所知一切法？
　　答曰：如佛告诸比丘：“为汝说一切法，何等是一切法？所谓眼色、耳声、鼻香、舌味、身触、意法，是十二入名一切法。复有一切法，所谓名色。”如佛说利众经中偈：

　　“若欲求真观，但有名与色；若欲审实知，亦当知名色。
　　离痴心多想，分别于诸法，更无有异事，出于名色者。”

　　复次，一切法，所谓色、无色法，可见、不可见，有对、无对，有漏、无漏，有为、无为，心、非心，心相应、非心相应，共心生、不共心生，随心行、不随心行，从心因、不从心因。如是等无量二法门摄一切法，如阿毗昙摄法品中说。
　　复次，一切法，所谓善法，不善法，无记法；见谛所断，思惟所断，不断法；有报法，无报法，非有报非无报法：如是等无量三法门摄一切法。
　　复次，一切法，所谓过去法，未来法，现在法，非过去、未来、现在法；欲界系法，色界系法，无色界系法，不系法；从善因法，从不善因法，从无记因法，从非善非不善非无记因法；有缘缘法，无缘缘法，有缘缘亦无缘缘法，非有缘缘非无缘缘法；如是等无量四法门摄一切法。
　　复次，一切法，所谓色法，心法，心数法，心不相应诸行法，无为法；四谛及无记无为：如是等无量五法门摄一切法。
　　复次，一切法，所谓五众及无为；苦谛所断法，集谛、灭谛、道谛、思惟所断法，不断法：如是等无量六法门摄一切法。七、八、九、十等诸法门，是阿毗昙分别义。
　　复次，一切法，所谓有法、无法，空法、实法，所缘法、能缘法，聚法、散法等。
　　复次，一切法，所谓有法、无法，亦有亦无法；空法、实法，非空非实法；所缘法、能缘法，非所缘非能缘法。
　　复次，一切法，所谓有法，无法，亦有亦无法，非有非无法；空法，不空法，空不空法，非空非不空法；生法，灭法，生灭法，非生非灭法；不生不灭法，非不生非不灭法，不生不灭亦非不生非不灭法，非不生非不灭亦非不不生亦非不不灭法。
　　复次，一切法，所谓有法，无法，有无法，非有非无法；舍是四句法。空，不空，生灭，不生，不灭；五句皆亦如是。如是等种种无量阿僧祇法门所摄诸法，以是无碍智慧尽遍知上诸法，名为一切智、一切种智。
　　问曰：一切众生皆求智慧，云何独佛一人得一切智？
　　答曰：佛于一切众生中第一故，独得一切智。如佛所说：“无足、二足、四足、多足，有色、无色，有想、无想、非有想非无想等，一切众生中，佛最第一。”譬如须弥山，于众山中自然最第一。如四大中，火最有力，能照能烧。佛亦如是，于一切众生中最第一故，得一切智。
　　问曰：佛何以故于一切众生独最第一？
　　答曰：如先答，得一切智故。今当更说，佛自利益亦利益他故，于众生中最第一。如一切照中日为第一，一切人中转轮圣王最第一，一切莲华中青莲为第一，一切陆生华须曼色第一，一切木香中牛头旃檀为第一，一切珠中如意珠为第一，一切诸戒中圣戒为第一，一切解脱中不坏解脱为第一，一切清净中解脱为第一，一切诸观中空观为第一，一切诸法中涅槃为第一；如是等无量各各第一。佛亦如是，于一切众生最为第一；第一故，独得一切智。
　　复次，佛从初发意，以大誓庄严，一切衰没众生欲拯济故，尽遍行诸善道，无善不集，无苦不行，皆集一切诸佛功德；如是等种种无量因缘故，佛于一切众生中独第一。
　　问曰：三世十方诸佛，亦有是功德，何以故言佛独第一？
　　答曰：除诸佛，为余众生故，言佛独第一。诸佛，等一切功德。
　　复次，萨婆若多者：“萨婆”此言一切，“若”此言智，“多”此言相；一切，如先说名色等诸法。佛知是一切法，一相、异相，漏相、非漏相，作相、非作相等；一切法各各相、各各力、各各因缘、各各果报、各各性、各各得、各各失，一切智慧力故，一切世一切种尽遍解知。以是故说：欲以道种智具足得一切智，当习行般若波罗蜜；欲以一切智具足一切种智，当习行般若波罗蜜。
　　问曰：如佛得佛道时，以道智得具足一切智、一切种智，今何以言，以一切智得具足一切种智？
　　答曰：佛得道时，以道智虽具足得一切智、一切种智，而未用一切种智；如大国王得位时，境土宝藏皆已得，但未开用。
　　【经】“欲以一切种智断烦恼习，当习行般若波罗蜜！舍利弗，菩萨摩诃萨，应如是学般若波罗蜜！”　　
　　【论】问曰：一心中得一切智、一切种智，断一切烦恼习；今云何言，以一切智具足得一切种智，以一切种智断烦恼习？
　　答曰：实一切智一时得。此中为令人信般若波罗蜜故，次第差别品说；欲令众生得清净心，是故如是说。
　　复次，虽一心中得，亦有初、中、后次第。如一心有三相，生因缘住，住因缘灭。又如心心数法，不相应诸行，及身业、口业。以道智具足一切智，以一切智具足一切种智，以一切种智断烦恼习亦如是。先说一切种智，即是一切智。道智，名金刚三昧；佛初发心即是一切智、一切种智，是时烦恼习断。一切智、一切种智相，先已说。断一切烦恼习者，烦恼名略说则三毒，广说则三界九十八使，是名烦恼。烦恼习者，名烦恼残气，若身业、口业不随智慧，似从烦恼起；不知他心者，见其所起，生不净心，是非实烦恼，久习烦恼故，起如是业。譬如久锁脚人，卒得解脱，行时虽无有锁，犹有习在。如乳母衣，久故垢著，虽以淳灰净浣，虽无有垢，垢气犹在；衣如圣人心，垢如诸烦恼，虽以智慧水浣，烦恼气犹在。如是习气，诸余贤圣虽能断烦恼，不能断习。如难陀淫欲习故，虽得阿罗汉道，于男女大众中坐，眼先视女众，而与言语说法。如舍利弗瞋习故，闻佛言舍利弗食不净食，即便吐食，终不复受请。又舍利弗自说偈言：

　　“覆罪妄念人，无智而懈怠，终不欲令此，妄来近我住！”

　　如摩诃迦叶瞋习故，佛灭度后集法时，敕令阿难八突吉罗罪忏悔，而复自牵阿难手出，不共汝漏未尽不净人集法。如毕陵伽婆蹉，常骂恒神为小婢。如摩头婆私吒掉戏习故，或时从衣架踔上梁，从梁至棚，从棚至阁。如憍梵钵提牛业习故，常吐食而齝。如是等诸圣人，虽漏尽而有烦恼习。如火焚薪已，灰炭犹在，火力薄故，不能令尽。
　　若劫尽时火，烧三千大千世界无复遗余，火力大故。佛一切智火亦如是，烧诸烦恼，无复残习。如一婆罗门，以五百种恶口，众中骂佛，佛无异色，亦无异心；此婆罗门心伏，还以五百种语赞佛，佛无喜色，亦无悦心；于此毁誉，心色无变。又复旃遮婆罗门女，带盂谤佛，佛无惭色；事情既露，佛无悦色。转法轮时，赞美之声满于十方，心亦不高；孙陀利死，恶声流布，心亦不下。阿罗毗国土风寒，又多蒺藜，佛于中坐卧，不以为苦；又在天上欢喜园中，夏安居时，坐剑婆石，柔软清洁，如天綩綖，亦不以为乐。受大天王跽奉天食，不以为美；毗兰若国食马麦，不以为恶。诸大国王供奉上馔，不以为得；入萨罗聚落，空钵而出，不以为失。提婆达多于耆阇崛山，推石压佛，佛亦不憎；是时罗睺罗敬心赞佛，佛亦不爱。阿阇世纵诸醉象，欲令害佛，佛亦不畏；降伏狂象，王舍城人益加恭敬，持香花缨络出供养佛，佛亦不喜。九十六种外道，一时和合议言：“我等亦皆是一切智人。”从舍婆提来，欲共佛论议。尔时，佛以神足从脐放光，光中皆有化佛；国王波斯匿亦命之令来，于其座上尚不能得动，何况能得与佛论议？佛见一切外道贼来，心亦无退；破是外道，诸天世人倍益恭敬供养，心亦不进。如是等种种因缘来欲毁佛，佛不可动；譬如真阎浮檀金，火烧不异，捶打磨斫，不败不异。佛亦如是，经诸毁辱诽谤论议，不动不异。以是故，知佛诸烦恼习都尽无余。
　　问曰：诸阿罗汉、辟支佛，同用无漏智，断诸烦恼习，何以有尽不尽？
　　答曰：先已说智慧力薄，如世间火；诸佛力大，如劫尽火。今当更答：声闻、辟支佛，集诸功德智慧不久，或一世、二世、三世；佛智慧功德，于无量阿僧祇劫广修广习，善法久熏故，于烦恼习无复余气。
　　复次，佛于一切诸功德，皆已摄尽故，乃至诸烦恼习气永尽无余。何以故？诸善法功德消诸烦恼故。诸阿罗汉于此功德不尽得故，但断世间爱，直入涅槃。
　　复次，佛断结使智慧力甚利，用十力为大力，以无碍智直过故，断诸结使尽无复遗余。譬如人有重罪，国王大瞋，诛其七世根本，令无遗余；佛亦如是，于烦恼重贼，诛拔根本，令无遗余。以是故说：欲以一切种智断一切烦恼习，当习行般若波罗蜜。
　　问曰：但断习，亦除烦恼？
　　答曰：有人言：“断烦恼及习俱尽，如先说习尽无余。阿罗汉、辟支佛但断烦恼，不能断习；菩萨断一切烦恼及习，令尽无余。”有人言：“佛久已远欲。如佛说：我见定光佛已来已离欲，以方便力故，现有生死、妻子眷属。”有人言：“从得无生法忍来，得诸法实相故，一切烦恼及习尽。”有人言：“佛从初发意来有烦恼，至坐道场于后夜时，断一切烦恼及习。”
　　问曰：如是种种说，何者为实？
　　答曰：皆是佛口所说故，无有不实。声闻法中，佛以方便力故，现受人法，有生、老、病，寒、热、饥、渴等；无人生而无烦恼者，是故佛亦应随人法有烦恼。于树王下，外先破魔军，内灭结使贼；破外内贼故，成阿耨多罗三藐三菩提。人皆信受：“是人能为是事，我等亦当学习是事。”若言久来无烦恼，从燃灯佛得无生法忍未断烦恼尽，是亦方便说，令诸菩萨欢喜故。若菩萨久已断一切烦恼，成佛时复何所为？
　　问曰：佛有种种事，断结使是一事，余有净佛国土、成就众生等未具，以具足众事故，名为佛。
　　答曰：若尔者，佛言断结使是末后身，人若都无结使，云何得生？
　　问曰：从得无生法忍已来，常得法性生身变化不？
　　答曰：化法，要有化主然后能化；若得无生法忍，断一切结使，死时舍是肉身，无有实身，谁为变化？以是故，知得无生已来，不应尽结使。
　　复次，声闻人言：“菩萨不断结使，乃至坐道场然后断。”是为大错！何以故？汝法中说：菩萨已满三阿僧祇劫，后更有百劫中，常得宿命智，自忆迦叶佛时作比丘，名郁多罗，修行佛法。云何今六年苦行，修邪道法，日食一麻一麦？后身菩萨一日尚不应谬，何况六年？瞋亦如是，从久远世时作毒蛇，猎者生剥其皮，犹尚不瞋，云何最后身而瞋五人？以是故，知声闻人受佛义为错。佛以方便力，欲破外道故，现六年苦行。汝言瞋五人者，是为方便，亦是瞋习，非烦恼也。今当如实说：菩萨得无生法忍，烦恼已尽；习气未除故，因习气受，及法性生身，能自在化生。有大慈悲为众生故，亦为满本愿故，还来世间具足成就余残佛法故；十地满，坐道场，以无碍解脱力故，得一切智、一切种智，断烦恼习。
　　摩诃衍人言：“得无生法忍菩萨，一切烦恼及习都尽。”亦是错！若都尽，与佛无异，亦不应受法性生身！以是故，菩萨得无生法忍，舍生身得法性生身。若言至坐道场，一切烦恼及习俱断，是语亦非！所以者何？若菩萨具有三毒者，云何能集无量佛法？譬如毒瓶，虽著甘露，皆不中食。菩萨集诸纯净功德，乃得作佛；若杂三毒，云何能具足清净佛法？
　　问曰：观法实相及修悲心故，能令三毒薄，薄故能集清净功德！
　　答曰：薄三毒，可得转轮圣王、诸天王身，欲得佛功德身，无有是事。三毒断，习未尽，可得集诸功德。
　　复次，薄名，如离欲人断下地结，犹有上地烦恼。又如须陀洹见谛所断结尽，思惟所断结未尽，是名为薄。如佛说断三结，薄淫怒痴，名为斯陀含。汝若言薄，应当是断。以是故，得无生法忍时断烦恼，得佛时断烦恼习，是则实说。
　　【经】“复次，舍利弗，菩萨摩诃萨欲上菩萨位，当学般若波罗蜜！”　　
　　【论】菩萨位者，无生法忍是。得此法忍，观一切世间空，心无所著，住诸法实相中，不复染世间。
　　复次，般舟般三昧，是菩萨位。得是般舟般三昧，悉见现在十方诸佛，从诸佛闻法，断诸疑网；是时菩萨心不动摇，是名菩萨位。
　　复次，菩萨位者，具足六波罗蜜，生方便智，于诸法实相亦不住；自知自证，不随他语，若魔作佛形来，心亦不惑。
　　复次，入菩萨法位力故，得名阿鞞跋致菩萨。
　　复次，菩萨摩诃萨入是法位中，不复堕凡夫数，名为得道人：一切世间事欲坏其心，不能令动；闭三恶趣门，堕诸菩萨数中，初生菩萨家，智慧清净成就。
　　复次，住顶不堕，是名菩萨法位，如学品中说。上位菩萨不堕恶趣，不生下贱家，不堕声闻、辟支佛地，亦不从顶堕。
　　问曰：云何为顶堕？
　　答曰：如须菩提语舍利弗：“若菩萨摩诃萨，无方便心行六波罗蜜，入空、无相、无作中，不能上菩萨位，不堕声闻、辟支佛地，爱著诸功德法，于五众无常、苦、空、无我，取相心著，言是道非道、是应行是不应行，如是等取相分别，是菩萨顶堕。”
　　何等是住顶？如上所说诸法爱断，于爱断法亦复不取，如住顶义中说。若菩萨摩诃萨行般若波罗蜜时，内空中不见外空，外空中不见内空，外空中不见内外空，内外空中不见外空，乃至无法有法空，亦如是。
　　复次，上位菩萨得无等等心，亦不自高，知心相真空，诸有无等戏论灭。
　　问曰：何以故声闻法中名为正位，此菩萨法中位但名位？
　　答曰：若言正位亦无咎。所以者何？若言菩萨法位，是则为正；声闻法中但言位，不言声闻位，以是故言正位。
　　复次，学声闻人，无大慈悲心，智不利故，未生厌心，多求诸法，生种种邪见疑悔；菩萨摩诃萨大慈愍一切故，多求度脱众生老病死苦，不求分别种种戏论。譬如长者有一子，爱之甚重，其子得病，但求良药能差病者，不求分别诸药名字、取之时节、合和分数。以是故，诸菩萨从果观十二因缘，不从因观。见多者从因观，爱多者从果观；诸声闻人因即位故有正位，菩萨邪位薄故，但名菩萨位。
　　问曰：声闻法中从苦法忍，乃至道比忍，名为正位。如经中说：三恶道中不可得三事，所谓正位、圣果、漏尽。破戒、邪见、五逆罪等，亦如是。从得何法，名为菩萨位？
　　答曰：发意、修行、大悲、方便具足，行是四法，得入菩萨位。如声闻法中，先具说四种善根：暖法、顶法、忍法、世间第一法，然后入苦法忍正位。
　　问曰：修行皆摄四法，何以故差别为四？
　　答曰：初发意虽有修行，不久修故，不名修行；如在家虽终日不住，不名为行。
　　复次，发意时，但有意愿；行时造作，以财与人，受持禁戒，如是等行六波罗蜜，是名修行。修行已，以般若波罗蜜知诸法实相，以大悲心愍念众生，不知是诸法实相，染著世间虚诳法，受种种身苦、心苦；是更受大悲名故，不名修行。方便者，具足般若波罗蜜故，知诸法空；大悲心故，怜愍众生。于是二法，以方便力不生染著。虽知诸法空，方便力故，亦不舍众生；虽不舍众生，亦知诸法实空。若于是二事等，即得入菩萨位。如声闻人，于定慧二法等故，是时即得入正位。是法虽有行，更有余名字，不名修行。从初发意乃至坐道场，于其中间所行皆名修行，小小差别，有异名字，为易解故。譬如有人初发阿耨多罗三藐三菩提意，欲度脱一切众生老病死等身心诸苦，作大誓庄严；功德、慧明二事因缘故，所愿皆满。是二事有六分修行，名为六波罗蜜：布施、持戒、忍辱，是功德分；精进、禅定、智慧，是慧明分。修行六波罗蜜，知是诸法相甚深微妙，难解难知，作是念：“众生著三界诸法，以何因缘令众生得是诸法相？当以具足诸功德、清净智慧，成就佛身三十二相、八十随形好，光明具足，神通无量；以十力、四无所畏、十八不共法、四无碍智，观应可度者，说法开化。”譬如金翅鸟王，普观诸龙命应尽者，以翅搏海，令水两辟，取而食之；佛亦如是，以佛眼观十方世界五道众生，谁应得度，初现神足，次为示其心趣，以此二事，除三障碍而为说法，拔三界众生。得佛力无量神通，假令虚妄犹尚可信，何况实说！是名方便。
　　复次，菩萨以般若波罗蜜知诸法相，念其本愿，欲度众生，作是思惟：“诸法实相中，众生不可得，当云何度？”复作是念：“诸法实相中，众生虽不可得，而众生不知是诸法相故，欲令知是实相。”
　　复次，是实法相，亦不碍众生。实法相者，名为无所除坏，亦无所作，是名方便。具足是四法，得入菩萨位。
　　【经】“欲过声闻、辟支佛地，住阿鞞跋致地，当学般若波罗蜜！”　　
　　【论】问曰：菩萨入法位时，即已过声闻、辟支佛地，住阿鞞跋致地，何以故复说？
　　答曰：虽二事一时，诸法各各相应，当次第赞。如一心中，一时得无漏五根，而各各分别说其相。菩萨入法位时，断若干结使，得若干功德，过是地，住是地，唯佛能知；亦欲引导诸菩萨故，佛种种赞说。如此经始，佛在耆阇崛山，与五千比丘俱，皆是阿罗汉，诸漏尽，所作已办等。阿罗汉即是漏尽，漏尽者即是所作已办等；亦为引导余人，令心清净故，种种赞说无咎。此亦如是，入法位，即是过阿罗汉、辟支佛地，住阿鞞跋致地。
　　复次，因入法位故，得过阿罗汉、辟支佛地，住阿鞞跋致地。
　　问曰：入法位中，过老病死，及断诸结使，破三恶道等，如先说。何以但说过声闻、辟支佛地？亦住种种功德，何以故但说住阿鞞跋致地？
　　答曰：舍诸恶事，得诸功德，后当次第说及。所住功德，说法当须次第，不可一时顿说。
　　复次，菩萨初发意时，所可怖畏，无过声闻、辟支佛地。正使堕地狱，无如是怖畏，不永破大乘道故；阿罗汉、辟支佛于此大乘，以为永灭。譬如空地有树，名舍摩梨，柧枝广大，众鸟集宿。一鸽后至，住一枝上，其枝及柧，即时压折。泽神问树神：“大鸟雕鹫，皆能任持，何至小鸟，便不自胜？”树神答言：“此鸟从我怨家尼俱卢树上来，食彼树果，来栖我上，必当放粪；子堕地者，恶树复生，为害必大。以是故，于此一鸽，大怀忧畏；宁舍一枝，所全者大。”菩萨摩诃萨亦如是，于诸外道、魔众，及诸结使、恶业，无如是畏如阿罗汉、辟支佛。何以故？声闻、辟支佛于菩萨边，亦如彼鸽，坏败大乘心，永灭佛业。以是故，但说过声闻、辟支佛地。
　　住阿鞞跋致地者，从初发意已来，常喜乐住阿鞞跋致地，闻诸菩萨多退转故，发意时作愿：“何时当得过声闻、辟支佛地，住阿鞞跋致地？”以是故，说住阿鞞跋致地。
　　问曰：何等是阿鞞跋致地？
　　答曰：若菩萨能观一切法不生不灭，不不生不不灭，不共非不共，如是观诸法，于三界得脱，不以空，不以非空，一心信忍十方诸佛所用实相智慧，无能坏、无能动者，是名无生忍法。无生忍法，即是阿鞞跋致地。
　　复次，入菩萨位，是阿鞞跋致地；过声闻、辟支佛，亦名阿鞞跋致地。
　　复次，住阿鞞跋致地，世世常得果报神通，不失不退。若菩萨得此二法，虽得诸法实相，而以大悲不舍一切众生。复有二法：一者、清净智慧，二者、方便智慧。复有二法：一者、深心念涅槃，二者、所作不离世间。譬如大龙，尾在大海，头在虚空，震电雷霆而降大雨。
　　复次，阿鞞跋致菩萨，得是诸法实相智慧，世世不失，终不暂离。于诸佛深经，终不疑，亦不作碍。何以故？我未得一切智慧故，不知何方便、何因缘故如是说。阿鞞跋致菩萨常以深心，终不生恶；阿鞞跋致以深心集诸善，浅心作诸不善。
　　问曰：若阿鞞跋致相，得无生法忍，云何以浅心作诸不善？
　　答曰：有二种阿鞞跋致：一者、得无生忍法；二者、虽未得无生忍法，佛知其过去、未来所作因缘，必当作佛，为利益傍人故，为其受记。是菩萨生死肉身，结使未断，于诸凡夫中为最第一，是亦名阿鞞跋致相。若得无生忍法，断诸结使，此则清净，末后肉身尽，得法性生身，结使所不碍，不须教戒。如大恒中船，不须将御，自至大海。
　　复次，有初发意生大心，断诸烦恼，知诸法实相，便得阿鞞跋致；有但行檀波罗蜜，便具足六波罗蜜，乃至般若波罗蜜亦如是；有行六波罗蜜，未得阿鞞跋致，于众生中生大悲心，是时便得阿鞞跋致。有得悲心而作是念：“若诸法皆空，则无众生，谁可度者？”是时悲心便弱；或时以众生可愍，于诸法空观弱。若得方便力，于此二法，等无偏党，大悲心不妨诸法实相，得诸法实相不妨大悲生。如是方便，是时便得入菩萨法位，住阿鞞跋致地，如往生品中说。
　　复次，阿鞞跋致相，如后阿鞞跋致二品中说。
大智度论卷第二十八释初品中六神通
　　【经】“菩萨摩诃萨欲住六神通，当学般若波罗蜜！”　　
　　【论】问曰：如赞菩萨品中言，诸菩萨皆得五神通，今何以言欲住六神通？
　　答曰：五通是菩萨所得，今欲住六神通，是佛所得。若菩萨得六神通，可如来难！
　　问曰：往生品中说：菩萨住六神通，至诸佛国，云何言菩萨皆得五通？
　　答曰：第六漏尽神通有二种：一者、漏习俱尽，二者、漏尽而习不尽。习不尽故，言皆得五通；漏尽故，言住六神通。
　　问曰：若菩萨漏尽，云何复生？云何受生？一切受生，皆由爱相续故有。譬如米，虽得良田时泽，终不能生；诸圣人爱糠已脱故，虽有有漏业生因缘，不应得生！
　　答曰：先已说，菩萨入法位，住阿鞞跋致地，末后肉身尽，得法性生身。虽断诸烦恼，有烦恼习因缘故，受法性生身，非三界生也。
　　问曰：阿罗汉烦恼已尽，习亦未尽，何以不生？
　　答曰：阿罗汉无大慈悲，无本誓愿度一切众生；又以实际作证，已离生死故。
　　复次，先已答有二种漏尽，此中不说菩萨得漏尽通，自言欲得六神通者，当学般若波罗蜜。六神通义，如后品中佛所说。上赞菩萨品，亦已说菩萨五神通义。
　　问曰：神通有何次第？
　　答曰：菩萨离五欲，得诸禅，有慈悲故，为众生取神通，现诸希有奇特之事，令众生心清净。何以故？若无希有事，不能令多众生得度。菩萨摩诃萨作是念已，系心身中虚空，灭粗重色相，常取空轻相，发大欲精进心，智慧筹量心力能举身未？筹量已，自知心力大，能举其身。譬如学趠，常坏色粗重相，常修轻空相，是时便能飞。
　　二者、亦能变化诸物，令地作水、水作地、风作火、火作风，如是诸大，皆令转易。令金作瓦砾，瓦砾作金，如是诸物各能令化。变地为水相，常修念水令多，不复忆念地相，是时地相如念即作水，如是等诸物皆能变化。
　　问曰：若尔，与一切入有何等异？
　　答曰：一切入是神通初道；先已一切入、背舍、胜处，柔伏其心，然后易入神通。
　　复次，一切入中，一身自见地变为水，余人不见；神通则不然，自见实是水，他人亦见实水。
　　问曰：一切入亦是大定，何以不能令作实水，己身、他人皆见？
　　答曰：一切入观处广，但能令一切是水相，而不能令实是水；神通不能遍一切，而能令地转为水，便是实水。以是故，二定力各别。
　　问曰：二定变化事，为实为虚？若实，云何石作金、地作水？若虚，云何圣人而行不实？
　　答曰：皆实，圣人无虚也，三毒已拔故。以一切法各各无定相故，可转地或作水相，如酥胶蜡是地类，得火则消为水，则成湿相；水寒则结成冰而为坚相；石汁作金，金败为铜，或还为石。众生亦如是，恶可为善，善可为恶。以是故，知一切法无定相故，用神通力变化，实而不诳。若本各各定相，则不可变。
　　三者、诸贤圣神通，于六尘中随意自在，见好能生厌想，见丑能生乐想，亦能离好丑想行舍心，是名三种神通。此自在神通，唯佛具足。菩萨得是神通，游诸佛国；于诸异国语言不同，及在远微细众生不闻故，求天耳通。常忆念种种多众大声，取相修行，常修习故，耳得色界四大造清净色；得已，便得远闻，于天人音声，粗细远近，通达无碍。
　　问曰：如禅经中说：先得天眼，见众生而不闻其声故，求天耳通。既得天眼、天耳，见知众生身形、音声，而不解语言种种忧、喜、苦、乐之辞故，求辞无碍智。但知其辞，而不知其心故，求知他心智。知其心已，未知本所从来故，求宿命通。既知所来，欲治其心病故，求漏尽通。得具足五通已，不能变化故，所度未广，不能降化邪见、大福德人，是故求如意神通。应如是次第，何以故先求如意神通？
　　答曰：众生粗者多，细者少，是故先以如意神通；如意神通能兼粗细，度人多故，是以先说。
　　复次，诸神通得法异，数法异。得法者多先求天眼，以易得故。行者用日月、星宿、珠火，取是等光明相，常勤精进，善修习故，昼夜无异，若上若下，若前若后，等一明彻，无所挂碍，是时初得天眼神通。余次第得，如先说。
　　复次，佛如所自得，为人说次第。佛初夜分得一通、一明，所谓如意通、宿命明；中夜分得天耳通、天眼明；后夜分得知他心智通、漏尽明。求明用功重故，在后说。通明次第得，如四沙门果，大者在后。
　　问曰：若天眼易得故在前，菩萨何以不先得天眼？
　　答曰：菩萨于诸法皆易无难，余人钝根故，有难有易。
　　复次，初夜时魔王来欲与佛战，菩萨以神通力种种变化，令魔兵器皆为缨络。降魔已，续念神通，欲令具足，生心即入，便得具足神通。降魔已，自念一身云何得大力？便求宿命明，自知世世积福德力故。中夜时魔即远去，寂寞无声，慈愍一切故，念魔众声，生天耳神通及天眼明。用是天耳，闻十方五道众生苦乐声。闻声已，欲见其形，而以障蔽不见故，求天眼。后夜时既见众生形，欲知其心故，求他心智。知众生心皆欲离苦求乐，是故菩萨求漏尽神通，于诸乐中漏尽最胜，令众生得之。
　　问曰：菩萨已得无生法忍，世世常得果报神通，今何以自疑，既见众生而不知其心？
　　答曰：有二种菩萨：一者、法性生身菩萨；二者、为度众生故方便受人法身，生净饭王家，出四城门，问老病死人，是菩萨坐树王下，具六神通。
　　复次，菩萨神通，先有而未具足，今于三夜所得，是佛神通。行人法故，自疑无咎。
　　问曰：六神通次第，当初天眼，后漏尽通，亦有不尔耶？
　　答曰：多先天眼，后漏尽智；或时随所好修，或先天耳，或先神足。有人言：“初禅天耳易得，有觉观四心故；二禅天眼易得，眼识无故，心摄不散故；三禅如意通易得，身受快乐故；四禅诸通皆易得，一切安隐处故。”宿命等三神通义，如十力中说。
　　【经】“欲知一切众生意所趣向，当学般若波罗蜜！”　　
　　【论】问曰：六通中已说知他心通，今何以重说？
　　答曰：知他心通境界少，但知欲界、色界现在众生心心数法，不知过去、未来及无色界众生心心数法。凡夫通于上四禅地，随所得通处已下，遍知四天下众生心心数法。声闻通于上四禅地，随所得通处已下，遍知千世界众生心心数法。辟支佛通于上四禅地，随所得通处已下，遍知百千世界众生心心数法。上地钝根者，不能知下地利根者心心数法；凡夫不知声闻心心数法，声闻不知辟支佛心心数法，辟支佛不知佛心心数法。以是故说：欲知一切众生心所趣向，当学般若波罗蜜。
　　问曰：以何智能知一切众生心心数法？
　　答曰：诸佛有无碍解脱，入是解脱中，能知一切众生心心数法。诸大菩萨得相似无碍解脱，亦能知一切众生心心数法。新学菩萨欲得是大菩萨无碍解脱及佛无碍解脱；以此无碍解脱，知一切众生心心数法。大菩萨欲得佛无碍解脱。以是故，虽已说知他心通，更说欲知一切众生心所趣向，当学般若波罗蜜。
　　问曰：心所趣向，心为去、为不去？若去，此则无心，犹若死人；若不去，云何能知？如佛言：“依意缘法意识生，意若不去，则无和合！”
　　答曰：心不去不住而能知，如般若波罗蜜中说：一切法无来无去相，云何言心有来去？又言：诸法生时无所从来，灭时无所去；若有来去，即堕常见。诸法无有定相，以是故但以内六情、外六尘和合生六识，及生六受、六想、六思。以是故，心如幻化，能知一切众生心心数法，无有知者，无有见者。如叹摩诃衍品中言：若一切众生心心数法，性实有不虚诳者，佛不能知一切众生心心数法；以一切众生心心数法性实虚诳，无来无去故，佛知一切众生心心数法。譬如比丘贪求者不得供养，无所贪求则无所乏短。心亦如是，若分别取相，则不得实法，不得实法故，不能通达知一切众生心心数法；若不取相无所分别，则得实法，得实法故，能通达知一切众生心心数法，无所挂碍。
　　问曰：一切众生诸心，可得悉知不？若悉知，则众生有边；若不知，何以故说欲知一切众生心所趣向？云何佛有一切种智？
　　答曰：一切众生心心数法，可得悉知。何以故？如经中说：一切实语中，佛最第一。若不能悉知一切众生心，得其边际者，佛何以言悉知？亦不名一切智人！而佛语皆实，必应实有一切智人！
　　复次，众生虽无边，一切种智亦无边，譬如函大盖亦大。若智慧有边，众生无边者，应有是难！今智慧及众生俱无边故，汝难非也。
　　复次，若言有边、无边，此二于佛法中是置答。是十四事虚妄无实，无益故不应以为难！
　　问曰：若有边、无边二俱不实，而佛处处说无边。如众生有痴爱已来，无始无边；十方亦无边际！
　　答曰：众生无边，佛智慧无边，是为实。若人著无边，取相戏论故，佛说是邪见！譬如世间常、无常，二俱颠倒，入十四难中，而佛多以无常度众生，少用有常。若著无常取相戏论，佛说是邪见虚妄。若不著无常，知无常即是苦，苦即是无我，无我即是空；能如是依无常观入诸法空，便是实。以是故，知无常入真谛中是实。十四难中以著因缘故，说是邪见。是故说无常以明无边，无边故众生厌生死长久。譬如波梨国，四十比丘俱行十二净行，来至佛所，佛为说厌行。佛问比丘：“五恒河伽、蓝牟佛、萨罗由、阿脂罗婆提、摩醯，从所来处，流入大海，其中间水为多少？”比丘言：“甚多！”佛言：“但一人一劫中，作畜生时，屠割剥刺；或时犯罪，截其手足，斩其身首；如是等血，多于此水！如是无边大劫中受身出血，不可胜数。啼哭流泪，及饮母乳，亦如是。计一劫中一人积骨，过于鞞浮罗大山（此山天竺人常见，以易信故说），如是无量劫中受生死苦！”诸比丘闻是已，厌患世间，即时得道。
　　复次，闻十方众生无边故，心生欢喜，受不杀戒，得无边福德。以是因缘故，初发意菩萨，一切世间众生皆应供养。何以故？为度无边世界众生故，功德亦无边。有如是等益，故说无边。以是故说：悉知一切众生心所趣向；如日照天下，一时俱至，无不遍明。
　　【经】“菩萨摩诃萨欲胜一切声闻、辟支佛智慧，当学般若波罗蜜！”　　
　　【论】问曰：何等是声闻、辟支佛智慧？
　　答曰：以总相、别相观诸法实相，是声闻智慧。如经中说：初以分别诸法智慧，后用涅槃智慧。分别诸法智慧，是别相；涅槃智慧，是总相。
　　复次，知是法为解、是法为缚，是流转、是来还，是生、是灭，是味、是患，是逆、是顺，是此岸、是彼岸，是世间、是出世间。如是等，分别二门诸法，名为声闻智慧。
　　复次，三种智慧：知五受众如是集、如是散、如是出，是味、是患、是离，三解脱门相应智。如是等，分别三门诸法。
　　复次，四种智慧：四念处智，法智、比智、他心智、世智，苦智、集智、灭智、道智，不净智、无常智、苦智、无我智，无常智、苦智、空智、无我智，法智、比智、尽智、无生智。如是等，分别四门诸法。
　　复次，从苦法智忍慧，乃至空空三昧，无相无相三昧，无作无作三昧智；于其中间所有智慧，尽是声闻智慧。略说：厌世间，念涅槃，离三界，断诸烦恼；得最上法，所谓涅槃，是名声闻智慧。
　　复次，如般若波罗蜜义品中说：智慧相，是声闻智慧，是一智慧；但无方便，无大誓庄严，无大慈大悲，不求一切佛法，不求一切种智知一切法；但厌老病死，断诸爱系，直趣涅槃为异。
　　问曰：声闻如是，辟支佛智慧云何？
　　答曰：声闻智慧，即是辟支佛智慧，但时节、利根、福德有差别：时名，佛不在世，亦无佛法，以少因缘，出家得道，名辟支佛；利根名异，法相是同，但智慧深入，得辟支佛道；福德名有相，或一相二相，乃至三十一相。若先佛法中得圣法，法灭后成阿罗汉，名为辟支佛，身无有相。有辟支佛第一疾者，四世行；久者，乃至百劫行；如声闻疾者三世，久者六十劫；此义，先已广说。
　　问曰：如佛说，有四种沙门果、四种圣人，须陀洹乃至阿罗汉；五种佛子，须陀洹乃至辟支佛；三种菩提，阿罗汉菩提，辟支佛菩提，佛菩提。果中、圣中、佛子中、菩提中，皆无菩萨，云何言菩萨胜一切声闻、辟支佛智慧？
　　答曰：佛法有二种：一者、声闻、辟支佛法，二者、摩诃衍法。声闻法小故，但赞声闻事，不说菩萨事。摩诃衍广大故，说诸菩萨摩诃萨事：发心、修行、十地、入位，净佛世界，成就众生，得佛道。此法中说菩萨次佛，应如供养佛；能如是观诸法相是为福田，能胜声闻、辟支佛。如是摩诃衍经中，处处赞菩萨摩诃萨智慧胜声闻、辟支佛。如宝顶经中说：转轮圣王少一不满千子，虽有大力，诸天世人所不贵重；有真转轮圣王种，处在胎中，初受七日，便为诸天所贵重。所以者何？九百九十九人，不能嗣转轮圣王种，令世人得二世乐。是虽在胎，必能绍胄圣王，是故恭敬。诸阿罗汉、辟支佛，虽得根、力、觉、道、六神通、诸禅、智慧力，于实际得证，为众生福田，十方诸佛所不贵重。菩萨虽在诸结使烦恼欲缚三毒胎中，初发无上道意，未能有所作，而为诸佛所贵；以其渐渐当行六波罗蜜，得方便力，入菩萨位，乃至得一切种智，度无量众生，不断佛种、法种、僧种，不断天上世间净乐因缘故。又如迦罗频伽鸟，在[穀-禾+卵]中未出，发声微妙，胜于余鸟；菩萨摩诃萨亦如是，虽未出无明[穀-禾+卵]，说法议论之音，胜于声闻、辟支佛及诸外道。如明网经中说，慧命舍利弗白佛言：“世尊，是诸菩萨所说，若能解者，大得功德。何以故？是诸菩萨乃至得闻其名字，得大利益，何况闻其所说！世尊，譬如人种树，不依于地而欲得其根、茎、枝、叶，成其果实，是难可得！诸菩萨行相亦如是，不住一切法而现住生死，在诸佛世界，于中自恣乐说智慧法。谁有闻是大智慧游戏自恣乐说法，而不发阿耨多罗三藐三菩提意者？”尔时，会中有普华菩萨语舍利弗：“佛说耆年于诸弟子中智慧第一，今耆年于诸法法性不得耶？何以不以大智慧自恣乐说法？”舍利弗言：“诸佛弟子，如其境界，则能有说。”普华菩萨复问：“法性有境界不？”舍利弗言：“无也！”“若法性无境界，云何耆年言如其境界则能有说？”舍利弗言：“随所得法说。”普华又问：“耆年以无量相法性为证耶？”舍利弗言：“尔！”普华言：“今云何言随所得而说？如所得法性无量，说亦应无量，法性无量非量相！”舍利弗语普华言：“法性非得相！”普华言：“若法性非得相，汝离法性得解脱不？”舍利弗言：“不也！何以故？法性不坏相故。”普华言：“汝所得圣智亦如法性耶？”舍利弗言：“我欲闻法，非说时也。”普华言：“一切法定在法性中，有闻者、说者不？”舍利弗言：“无也。”普华言：“汝何以言，我欲闻法非说时？”舍利弗言：“佛说二人得福无量：一心说者，一心听者。”普华言：“汝入灭尽定中，能听法不？”舍利弗言：“善男子，灭尽定中，无听法也。”普华言：“汝信受一切法常灭相不？”舍利弗言：“信是事。”普华言：“法性常灭，无听法也。何以故？诸法常灭相故。”舍利弗言：“汝能不起于定而说法不？”普华言：“无有法非定相者。”舍利弗言：“若尔者，今一切凡夫皆是禅定！”普华言：“尔！一切凡夫皆是禅定。”舍利弗言：“以何等禅定故，一切凡夫皆是？”普华言：“以不坏法性三昧故，一切凡夫皆是禅定。”舍利弗言：“若尔者，凡夫、圣人无有差别！”普华言：“我亦不欲令凡夫、圣人有差别。何以故？诸圣人无有灭法，凡夫人亦无生法，是二皆不出法性等相。”舍利弗言：“善男子，何等是法性等相？”答言：“耆年得道时所知见者是。”又问：“生圣法耶？”“不也。”“灭凡夫法耶？”“不也。”“得圣法耶？”“不也。”“见知凡夫人法耶？”“不也。”“耆年以何知见故得圣道？”舍利弗言：“凡夫人如，比丘得解脱如，比丘入无余涅槃如，是如一如如无别。”普华言：“舍利弗，是名法性相如，不坏如，用是如，当知一切法皆如！”舍利弗白佛言：“世尊，譬如大火聚，无物不烧，是诸上人所说亦如是，一切法皆入法性！”又如毗摩罗诘经中说，舍利弗等诸声闻皆自说言：“我不堪任诣彼问疾。”各各自说昔为毗摩罗诘所呵。如是等处处经中，说菩萨智慧胜于声闻、辟支佛。
　　问曰：何因缘故，菩萨智慧胜声闻、辟支佛？
　　答曰：如一本生经中说：菩萨智慧，于无量阿僧祇劫已来，合集众智；于无量劫中无苦不行，无难不为：为求法故，赴火投岩，受剥皮苦，出骨为笔，以血为墨，以皮为纸，书写经法；如是等为法故，受无量苦。以智慧故，世世供养其师，视之如佛；一切所有经书，悉皆诵读、解说；于无量阿僧祇劫，常思惟筹量，寻求诸法好丑、深浅、善不善、漏不漏、常不常、有无等，思惟分别问难。为智慧故，供养诸佛及菩萨、声闻，听法问难，信受、正忆念、如法行。如是智慧因缘具足故，云何不胜阿罗汉、辟支佛？
　　复次，菩萨智慧，五波罗蜜佐助庄严，有方便力，于一切众生有慈悲心故，不为邪见所妨。住十地中故，智慧势力深大，大因故胜于声闻、辟支佛。以大因故，小者自坏；阿罗汉、辟支佛无是事！以是故言：欲胜声闻、辟支佛智慧，当学般若波罗蜜。
　　【经】“欲得诸陀罗尼门、诸三昧门，当学般若波罗蜜！”　　
　　【论】陀罗尼，如赞菩萨品中说。门者，得陀罗尼方便诸法是，如三三昧名解脱门。何者是方便？若人欲得所闻皆持，应当一心忆念，令念增长；先当作意于相似事，系心令知所不见事；如周利槃陀迦系心拭革屣物中，令忆禅定，除心垢法。如是初学闻持陀邻尼，三闻能得；心根转利，再闻能得；成者一闻能得、得而不忘，是为闻持陀邻尼初方便。或时菩萨入禅定中，得不忘解脱；不忘解脱力故，一切语言说法，乃至一句一字，皆能不忘，是为第二方便。或时神咒力故，得闻持陀邻尼。或时先世行业因缘，受生所闻，皆持不忘。如是等名闻持陀罗尼门。
　　复次，菩萨闻一切音声语言，分别本末，观其实相；知音声语言念念生灭，音声已灭，而众生忆念取相，念是已灭之语，作是念言，是人骂我而生瞋恚；称赞亦如是。是菩萨能如是观众生，虽复百千劫骂詈，不生瞋心；若百千劫称赞，亦不欢喜。知音声生灭如响相，又如鼓声，无有作者；若无作者，是无住处，毕竟空故，但诳愚夫之耳！是名入音声陀罗尼。
　　复次，有陀罗尼，以是四十二字，摄一切语言名字。何者是四十二字？阿罗波遮那等；阿提（此言初）阿耨波柰（此言不生）。行陀罗尼菩萨闻是阿字，即时入一切法初不生。如是等字，字随所闻，皆入一切诸法实相中。是名字入门陀罗尼，如摩诃衍品中说诸字门。
　　复次，菩萨得是一切三世无碍明等诸三昧，于一一三昧中，得无量阿僧祇陀罗尼。如是等和合，名为五百陀罗尼门，是为菩萨善法功德藏。如是名为陀罗尼门。诸三昧门者，三昧有二种：声闻法中三昧，摩诃衍法中三昧。声闻法中三昧者，所谓三三昧。
　　复次，三三昧：空空三昧，无相无相三昧，无作无作三昧。复有三三昧：有觉有观，无觉有观，无觉无观。复有五支三昧，五智三昧等，是名诸三昧。
　　复次，一切禅定亦名定，亦名三昧；四禅亦名禅，亦名定，亦名三昧；除四禅，诸余定亦名定，亦名三昧，不名为禅。十地中定，名为三昧。有人言：“欲界地亦有三昧。何以故？欲界中有二十二道品故，知有三昧；若无三昧，不应得是深妙功德。”
　　复次，千问中亦有是问：四圣种几欲界系，几色界系，几无色界系，几不系？
　　答曰：一切当分别：四圣种，或欲界系，或色界系，或无色界系，或不系。四念处、四正勤、四如意足亦如是。以是义故，当知欲界有三昧；若散乱心，云何得此上妙法？以是故，是三昧在十一地中。如是等诸三昧，阿毗昙中广分别。摩诃衍三昧者，从首楞严三昧，乃至虚空际无所著解脱三昧。又如见一切佛三昧，乃至一切如来解脱，修观师子颦呻等，无量阿僧祇菩萨三昧。如有三昧，名无量净，菩萨得是三昧者，能示现一切清净身。有三昧名威相，菩萨得是三昧，能夺日月威德。有三昧名焰山，菩萨得是三昧，夺诸释梵威德。有三昧，名出尘，菩萨得是三昧，灭一切大众三毒。有三昧名无碍光，菩萨得是三昧，能照一切佛国。有三昧名不忘一切法，菩萨得是三昧，一切诸佛所说法皆能忆持，复为他人讲说佛语。有三昧名声如雷音，菩萨得是三昧，能以梵声满十方佛国。有三昧名能娱乐一切众生，菩萨得是三昧，能令一切深心欢喜。有三昧名喜见无厌，菩萨得是三昧，一切众生见闻喜乐，无有厌足。有三昧名功德报不可思议一缘中乐，菩萨得是三昧，成就一切神通。有三昧名知一切音声语言，菩萨得是三昧，能说一切音声语言，于一字中说一切字，于一切字中说一字。有三昧名集一切福德业果报生，菩萨得是三昧，常默然入禅定，而能令一切众生闻佛法众，闻声闻、辟支佛、六波罗蜜之声，而是菩萨实无一言。有三昧名出高一切陀罗尼王，菩萨得是三昧，得入无量无边诸陀罗尼。有三昧名一切乐说，菩萨得是三昧，乐说一切字、一切音声、语言、譬喻、因缘。如是等无量力势三昧。
　　问曰：是三昧即是三昧门不？
　　答曰：三昧即是三昧门。
　　问曰：若尔者，何以不但说三昧，而复说三昧门？
　　答曰：佛诸三昧无量无数，如虚空无边，菩萨云何尽得？菩萨闻是，心则退没。以是故佛说三昧门，入一门中，摄无量三昧。如牵衣一角，举衣皆得；亦如得蜜蜂王，余蜂尽摄。
　　复次，展转为门：如持戒清净，一心精进，初夜后夜，勤修思惟，离五欲乐，系心一处，行是方便，得是三昧，是名三昧门。
　　复次，欲界系三昧，未到地三昧门；未到地三昧，是初禅门；初禅及二禅边地三昧，是二禅三昧门；乃至非有想非无想处三昧，亦如是。暖法定是顶法三昧门，顶法是忍法三昧门，忍法是世间第一法三昧门，世间第一法是苦法忍三昧门，苦法忍乃至金刚三昧门。略说一切三昧有三相：入、住、出相。是出相、入相，名为门；住相，是三昧体。如是等法，是声闻法中三昧门。摩诃衍法中三昧门，如禅波罗蜜义中诸三昧，分别广说。
　　复次，尸罗波罗蜜是三昧门。何以故？三支是佛道，所谓戒支、定支、慧支。清净戒支是定支门，能生是定；定支能生慧支；是三支能断烦恼，能与涅槃。以是故，尸罗波罗蜜及智慧，三昧近门；余三波罗蜜，虽是门义，名远门。如布施因缘得福德，福德故所愿皆得，如所愿故心柔软；慈悲心故知畏罪念众生，观世间空无常故，摄心行忍辱，忍辱亦是三昧门。精进者，于五欲中制心除五盖，摄心不乱，心去则摄，不令驰散，是三昧门。
　　复次，初地，二地三昧门；如是展转乃至九地是十地三昧门，十地是无量诸佛三昧门。如是等名为诸三昧门。
　　问曰：陀罗尼门、三昧门，为同、为异？若同，何以重说？若异，有何义？
　　答曰：先以说三昧门、陀罗尼门异，今当更说：三昧但是心相应法也，陀罗尼亦是心相应，亦是心不相应。
　　问曰：云何知陀罗尼是心不相应？
　　答曰：如人得闻持陀罗尼，虽心瞋恚亦不失，常随人行，如影随形。是三昧修行习久，后能成陀罗尼；如众生久习欲，便成其性。是诸三昧，共诸法实相智慧，能生陀罗尼。如坏瓶得火烧熟，能持水不失，亦能令人得渡河。禅定无智慧，亦如坏瓶；若得实相智慧，如坏瓶得火烧成熟，能持菩萨二世无量功德，菩萨亦因之而度得至佛。如是等三昧、陀罗尼种种差别。
　　问曰：声闻法中，何以无是陀罗尼名，但大乘中有？
　　答曰：小法中无大，汝不应问；大法中无小者，则可问。如小家无金银，不应问也。
　　复次，声闻不大殷勤集诸功德，但以智慧求脱老病死苦；以是故，声闻人不用陀罗尼持诸功德。譬如人渴，得一掬水则足，不须瓶器持水；若供大众人民，则须瓶瓮持水。菩萨为一切众生故，须陀罗尼持诸功德。
　　复次，声闻法中，多说诸法生灭无常相故。诸论议师言：“诸法无常。”若无常相，则不须陀罗尼。何以故？诸法无常相，则无所持；唯过去行业因缘不失。如未来果报，虽无必生；过去行因缘亦如是。摩诃衍法，生灭相不实，不生不灭相亦不实，诸观诸相皆灭，是为实。若持过去法则无咎，以持过去善法善根诸功德故，须陀罗尼，陀罗尼世世常随菩萨。诸三昧不尔，或时易身则失。如是等种种分别陀罗尼、诸三昧。以是故言：欲得诸陀罗尼、诸三昧门，当学般若波罗蜜。
大智度论卷第二十九释初品中随喜回向等
　　【经】“一切求声闻、辟支佛人布施时，欲以随喜心过其上者，当学般若波罗蜜！一切求声闻、辟支佛人持戒时，欲以随喜心过其上者，当学般若波罗蜜！一切求声闻、辟支佛人，三昧、智慧、解脱、解脱知见，欲以随喜心过其上者，当学般若波罗蜜！”　　
　　【论】随喜心者，如随喜品中说。
　　复次，随喜名有人作功德，见者心随欢喜，赞言：“善哉！在无常世界中，为痴闇所蔽，能宏大心，建此福德！”譬如种种妙香，一人卖，一人买，傍人在边亦得香气，于香无损，二主无失。如是有人行施，有人受者，有人在边随喜，功德俱得，二主不失。如是相名为随喜。以是故，菩萨但以随喜心，过于求二乘人上，何况自行！
　　问曰：菩萨云何能以随喜心过声闻、辟支佛人以财布施上？
　　答曰：声闻、辟支佛行是布施，菩萨于傍见之，一心念随喜，赞言善哉！以此随喜福德，回向阿耨多罗三藐三菩提；为度一切众生故，以此为得无量佛法故，以二种功德，过求声闻、辟支佛人所行布施上。
　　复次，以诸法实相智慧心随喜故，过求声闻、辟支佛人布施上。
　　复次，菩萨以随喜心生福德果报，回向供养三世十方诸佛，过声闻、辟支佛布施上。譬如人以少物献上国王，得报甚多。又如吹贝，用气甚少，其音甚大。
　　复次，菩萨以随喜功德，和合无量诸余功德，乃至法灭亦不尽。譬如少水置大海中，穷劫乃尽。持戒、三昧、智慧、解脱、解脱知见，亦如是。
　　问曰：诸佛次第有菩萨，菩萨次第有声闻、辟支佛，今言菩萨欲过求声闻、辟支佛人布施等，有何奇特？
　　答曰：不以声闻、辟支佛布施、持戒等福德，比菩萨功德，但以随喜心能胜，何况菩萨自行功德！求声闻、辟支佛人，勤身作功德疲劳；菩萨默然随喜，智慧力福德过其上。譬如工匠但以智心指授而去，执斤斧者疲苦终日；计功受赏，匠者三倍。又如征伐，斗者冒死；主将受功。
　　问曰：若随喜心故，胜于布施、持戒者，何以但说菩萨随喜胜？
　　答曰：凡夫人烦恼覆心，吾我未断，著世间乐，云何能胜求声闻、辟支佛者？声闻、辟支佛，利虽胜钝，同在声闻地，故不说。
　　问曰：声闻、辟支佛功德，功德法甚多，何以故但说六事？
　　答曰：此六法中，摄一切声闻、辟支佛法。若说布施，已说信、闻等功德。何以故？先闻已能信，信已布施。是施有二种：财施、法施。持戒摄三种戒，律仪戒、禅戒、无漏戒；定摄诸禅、定、解脱、三昧等；慧摄诸闻慧、思慧、修慧；解脱摄二种解脱，有为解脱，无为解脱；解脱知见摄尽智，自知漏已尽，于三界得解脱，于是中了了知见；是中助道法，圣道法已说。
　　复次，若不向涅槃功德，是中不说过上，以其功德薄故。
　　问曰：胜名力势相夺，今菩萨不与声闻、辟支佛竞，云何言胜？
　　答曰：胜名俱于一事中，以智慧方便心力故得福多。譬如人于一华中，但取色香，蜂但取味以成蜜。亦如取水，器大者得多，器小得少。如是等喻，可知以随喜心深利，智慧相应，胜声闻、辟支佛布施等诸功德。是六法，初布施如檀波罗蜜义中，分别声闻、辟支佛法说；持戒如尸罗波罗蜜义品中，分别声闻、辟支佛法说；三昧、智慧、解脱、解脱知见，如念佛义中分别说。
　　【经】“一切求声闻、辟支佛人，诸禅、定、解脱、三昧，欲以随喜心过其上者，当学般若波罗蜜！”　　
　　【论】禅、定者，四禅、九次第定。解脱、三昧者，八背舍、三解脱门，慧解脱、共解脱、时解脱、不时解脱、有为解脱、无为解脱等；有觉有观三昧，无觉有观三昧，无觉无观三昧，空三昧，无相三昧，无作三昧，如是等诸三昧。
　　问曰：上六事中，三昧即是禅、定、解脱、三昧，今何以复说？
　　答曰：有二种三昧：一种慧解脱分，二种共解脱分。前者慧解脱分，不能入禅定，但说未到地中三昧；此中说共解脱分，具有禅、定、解脱、三昧。彼是略说，此则广说；彼但说名，此中分别义。
　　复次，前胜三昧者，有人谓一、二、三昧，非深三昧；今此中具说禅、定、解脱、甚深三昧。
　　复次，禅、定、解脱、三昧，有二种：一者、离欲时得，二者、求而得。离欲得者，前已说；求而得者，此中说。
　　复次，禅、定、解脱、三昧，得之甚难，精勤求之乃得；菩萨但持随喜心，便得过其上，是为未尝有法，是故重说。
　　问曰：彼中三昧、智慧、解脱、解脱知见亦难得，何以言此为难得？
　　答曰：先已答，是慧解脱分，不尽甚深义；共解脱阿罗汉、三明阿罗汉难得，故更说。
　　复次，是三昧、智慧、解脱、解脱知见，虽难得而不广周悉，直为涅槃；此间明阿罗汉欲得现世禅定乐，所谓灭尽定、顶际禅、愿智、无诤三昧等。如是事，非直为涅槃，以是故更广说。何以故？如前者直为涅槃，彼中说解脱、解脱知见相次故，当知一向直为涅槃。
　　问曰：若以禅、定、解脱、三昧难得故重说者，智慧于一切法中最难微妙，何以不重说？
　　答曰：上言欲过声闻、辟支佛慧，当学般若波罗蜜中已说。此禅定未说，故重说。禅定、智慧，是法最妙，有此二行，所愿皆得；如鸟有两翼，能有所至。解脱从此二法得，解脱知见即是智慧。布施、持戒，是身、口业，粗行易得故不重说。
　　问曰：菩萨以随喜心胜于声闻、辟支佛布施、持戒、智慧可尔。所以者何？布施、持戒，眼见耳闻；智慧亦是闻法，可得生随喜心。如禅定、解脱、三昧，是不可见闻法，云何随喜？
　　答曰：菩萨以知他心智而随喜。
　　问曰：知他心智法，有漏知他心智，知他有漏心；无漏知他心智，知他无漏心；菩萨未成佛，云何知声闻、辟支佛无漏心？
　　答曰：汝声闻法中尔。摩诃衍法中，菩萨得无生忍法，断诸结使，世世常不失六神通，以有漏他心智，能知无漏心，何况以无漏知他心智！复有人言：“初发意菩萨，未得法性生身，若见若闻声闻、辟支佛布施、持戒，比知当得阿罗汉，随喜心言：‘此人得诸法实相，离三界。我所欲度一切众生，生、老、病、死，彼已得脱，则是我事！’”如是等种种因缘随喜，以是故随喜无咎。
　　【经】“菩萨摩诃萨行少施、少戒、少忍、少进、少禅、少智，欲以方便力回向故，而得无量无边功德者，当学般若波罗蜜！”　　
　　【论】问曰：前已说六波罗蜜，今何以复说？
　　答曰：上总相说，此欲别相说：彼说因缘，此说果报。
　　问曰：不尔！彼中说六波罗蜜广普具足，此言少施乃至少智，似不同上六波罗蜜义！
　　答曰：不然！即是六波罗蜜。何以故？六波罗蜜义，在心不在事多少；菩萨行若多若少，皆是波罗蜜。如贤劫经说，八万四千诸波罗蜜。此经中亦说：有世间檀波罗蜜，有出世间檀波罗蜜，乃至般若波罗蜜，亦有世间、出世间。
　　问曰：菩萨何以故少施？
　　答曰：有种种因缘故少施：或有菩萨初发意，福德未集，贫故少施。或有菩萨闻施无多少，功德在心，以是故不求多物布施，但求好心。或有菩萨作是念：“若我求多集财物，破戒失善，心必散乱，多恼众生；若恼众生以供养佛，佛所不许，破法求财故。若施凡人，夺彼与此，非平等法；如菩萨法，等心一切，皆如儿子。”以是故少施。
　　复次，菩萨有二种：一者、败坏菩萨，二者、成就菩萨。败坏菩萨者，本发阿耨多罗三藐三菩提心，不遇善缘，五盖覆心，行杂行，转身受大富贵，或作国王，或大鬼神王、龙王等。以本造身、口、意恶业不清净故，不得生诸佛前，及天上人中无罪处，是名为败坏菩萨。如是人虽失菩萨心，先世因缘故，犹好布施；多恼众生，劫夺非法，取财以用作福。成就菩萨者，不失阿耨多罗三藐三菩提心，慈愍众生；或有在家受五戒者，有出家受戒者。在家菩萨，虽行业成就，有先世因缘贫穷。闻佛法有二种施，法施、财施；出家人多应法施，在家者多应财施。“我今以先世因缘故，不生富家。”见败菩萨辈作罪布施心不喜乐，闻佛不赞多财布施，但美心清净施；以是故，随所有物而施。又出家菩萨守护戒故，不畜财物。又自思惟：“戒之功德，胜于布施。”以是因缘故，随所有而施。
　　复次，菩萨闻佛法中，本生因缘少，施得果报多。如薄拘罗阿罗汉，以一诃梨勒果药布施，九十一劫不堕恶道，受天人福乐，身常无病，末后身得阿罗汉道。又如沙门二十亿，于鞞婆尸佛法中，作一房舍给比丘僧，布一羊皮令僧蹈上；以是因缘故，九十一劫中足不蹈地，受人天中无量福乐；末后身生大长者家，受身端正，足下生毛长二寸，色如青琉璃右旋；初生时，父与二十亿两金；后厌世五欲，出家得道，佛说精进比丘第一。又如须曼耳比丘，先世见鞞婆尸佛塔，以耳上须曼华布施；以是因缘故，九十一劫中常不堕恶道，受天上人中乐；末后身生时，须曼在耳，香满一室，故字为须曼耳；后厌世出家，得阿罗汉道。菩萨如是等本生因缘，少施得大报，便随所有多少而布施。
　　复次，菩萨亦不一定常少物布施，随所有多则多施，少则少施。
　　复次，佛欲赞般若波罗蜜功德大故，言少施得大果，功德无量。
　　问曰：如薄拘罗阿罗汉等，亦少施而得大报，何用般若波罗蜜？
　　答曰：薄拘罗等虽得果报，有劫数限量，得小道入涅槃；菩萨以般若波罗蜜方便回向故，少施福德，无量无边阿僧祇。
　　问曰：何等是方便回向，以少布施而得无量无边功德？
　　答曰：虽少布施，皆回向阿耨多罗三藐三菩提。菩萨作是念：“我以是福德因缘，不求人天中王及世间之乐，但求阿耨多罗三藐三菩提。”如阿耨多罗三藐三菩提无量无边，是福德亦无量无边。又以是福德为度一切众生，如众生无量无边故，是福德亦无量无边。
　　复次，是福德用大慈悲，大慈悲无量无边故，是福德亦无量无边。
　　复次，菩萨福德诸法实相和合故，三分清净：受者、与者、财物不可得故。如般若波罗蜜初为舍利弗说菩萨布施时，与者、受者、财物不可得故，具足般若波罗蜜。用是实相智慧布施故，得无量无边福德。
　　复次，菩萨皆念所有福德：如相、法性相、实际相故，以如、法性、实际无量无边故，是福德亦无量无边。
　　问曰：若菩萨摩诃萨观诸法实相，知如、法性、实际，是无为灭相，云何更生心而作福德？
　　答曰：菩萨久习大悲故，大悲心尔时发起：“众生不知是诸法实相，当令得是实相。”以精进波罗蜜力故，还行福德业因缘，以精进波罗蜜助大悲心。譬如火欲灭，遇得风、薪，火则燃炽。
　　复次，念本愿故，亦十方佛来语言：“汝念初发心时！又汝始得是一法门，如是有无量法门，汝未皆得，当还集诸功德！”如渐备经七地中说。
　　问曰：施多少可尔；戒中有五戒、一日戒、十戒，少多亦可知，色法可得分别故。余四波罗蜜，云何知其少多？
　　答曰：是皆可知。如忍有二种：一者、身忍，二者、心忍。身忍者，虽身、口不动，而心不能令不起，少忍故不能制心；心忍者，身、心俱忍，犹如枯木。
　　复次，少忍者，若人挝骂不还报；大忍者，不分别骂者、忍者、忍法。
　　复次，众生中忍是为少忍，法忍是为大忍。如是等，分别少忍。
　　少进者有二：身进，心进。身进为少，心进为大；外进为少，内进为大；身、口进为少，意进为大。如佛说意业大力故，如大仙人瞋时，能令大国磨灭。
　　复次，身、口作五逆罪，大果报一劫在阿鼻泥犁中。意业力大，得生非有想非无想，寿八万大劫；亦在十方佛国，寿命无量。以是故，知身、口精进为少，意精进为大。
　　复次，如经说，若身、口、意业寂灭不动，是为大精进；动者为少精进。如是等名为少进。
　　少禅者，欲界定、未到地，不离欲故名为少，亦观二禅，初禅则少；乃至灭尽定，有漏为少，无漏为大；阿鞞跋致，未得无生忍法禅是为少，得阿鞞跋致，得无生法忍禅是为大；乃至坐道场十六解脱相应定为少，十七金刚三昧为大。
　　复次，若菩萨观一切法常定无散乱者，无依止，无分别，是为大，余者皆为少。
　　慧有二种：一者、世间慧，二者、出世间慧。世间慧为少，出世间慧为大。净慧、杂慧，相慧、无相慧，分别慧、不分别慧，随法慧、破法慧，为生死慧、为涅槃慧，为自益慧、为益一切众生慧等亦如是。
　　复次，闻慧为少，思慧为大；思慧少，修慧大；有漏慧为少，无漏慧为大。发阿耨多罗三藐三菩提心慧为少，修行六度慧为大；修慧为少，方便慧为大；诸地中方便展转有大小，乃至十地。如是等，分别多少。
　　佛叹菩萨奇特，于少事中得无量无边功德，岂况大事！余人多舍财，身、口勤苦得福少，持戒、忍辱、精进、禅定、智慧亦如是，不及菩萨少而报大。如先说：譬口气出声，声则不远；声入角中，声则能远。如是布施等因少，余人行是所得福报则少；菩萨摩诃萨以般若波罗蜜方便力回向故，得无量无边福。以是故说：欲行少施、少戒、少忍、少进、少禅、少智。
　　【经】“菩萨摩诃萨欲行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜，当学般若波罗蜜！”　　
　　【论】诸波罗蜜义，如先说。
　　问曰：五波罗蜜相，即是般若波罗蜜相不？若是般若波罗蜜相，不应五名差别！若异，何以言欲行檀波罗蜜，当学般若波罗蜜？
　　答曰：亦同、亦异：异者，般若波罗蜜名观诸法实相故，不受不著一切法；檀名舍内外一切所有。以般若波罗蜜心行施，是时檀得名波罗蜜。
　　复次，五波罗蜜植诸功德，般若波罗蜜除其著心邪见。如一人种谷，一人耘除众秽，令得增长，果实成就；余四波罗蜜亦如是。
　　问曰：今云何欲行檀波罗蜜，当学般若波罗蜜？
　　答曰：檀有二种：一者、净，二者、不净。不净者，憍慢故施，作是念：“劣我者尚与，我岂不能？”嫉妒故施，作是念：“我之怨憎，施故得名，如是胜我；今当广施，要必胜彼。”贪报故施，作是念：“我施少物，千万倍报，是故布施。”为名故施，作是念：“我今好施，为人所信，好人数中。”为摄人故施，作是念：“我今施之，人必归我。”如是等种种杂结行施，是名不净。净者，无是杂事，但以净心信因缘果报，敬愍受者，不求今利，但为后世功德。复有净施，不求后世利益，但以修心助求涅槃。复有净施，生大悲心，为众生故，不求自利，早得涅槃；但为阿耨多罗三藐三菩提，是名净施。以般若波罗蜜心故，能如是净施。以是故说：欲行檀波罗蜜，当学般若波罗蜜。
　　复次，般若波罗蜜力故，舍诸法著心，何况我心而不舍？舍吾我心故，身及妻子视如草土，无所恋惜，尽以布施。以是故说欲行檀波罗蜜，当学般若波罗蜜。余波罗蜜亦如是，以般若波罗蜜心助成故。
　　复次，诸余波罗蜜，不得般若波罗蜜，不得波罗蜜名字，亦不牢固。如后品中说：五波罗蜜不得般若波罗蜜，无波罗蜜名字。又如转轮圣王无轮宝者，不名转轮圣王，不以余宝为名。亦如群盲无导，不能有所至。般若波罗蜜亦如是，导五波罗蜜，令至萨婆若。譬如大军无健将，不能成办其事。又如人身余根虽具，若无眼者，不能有所至。又如人无命根，则余根皆灭；有命根故，余根有用。般若波罗蜜亦如是，五波罗蜜不得般若波罗蜜，则不得增长；得般若波罗蜜故，余波罗蜜得增益具足。以是故，佛言欲行檀波罗蜜，当学般若波罗蜜。
　　【经】“菩萨摩诃萨欲使世世身体与佛相似，欲具足三十二相、八十随形好，当学般若波罗蜜！”　　
　　【论】问曰：声闻经中说：菩萨过三阿僧祇劫后，百劫中种三十二相因缘。今云何说世世与佛身体相似，有三十二相、八十随形好？
　　答曰：迦旃延子阿毗昙鞞婆沙中有如是说，非三藏中所说。何以故？三十二相，余人亦有，何足为贵！如难陀先世时一浴众僧，因作愿言：“使我世世端正净洁。”又于异世值辟支佛塔，饰以彩画，庄严辟支佛像，作愿言：“使我世世色相严身。”以是因缘故，世世得身相庄严，乃至后身出家作沙门，众僧遥见，谓其是佛，悉皆起迎。难陀小乘种少功德，尚得此报，岂况菩萨于无量阿僧祇劫中修立功德，世世形体而不似佛？又如弥勒菩萨白衣时，师名婆跋犁，有三相：一、眉间白毛相，二、舌覆面相，三、阴藏相。如是等，非是菩萨亦皆有相，菩萨岂当三阿僧祇后乃种相好！
　　复次，是摩诃衍中，有菩萨从初发心，乃至阿耨多罗三藐三菩提，初不生恶心，世世报得五通，身体似佛。
　　问曰：菩萨未得佛道，何得身相如佛？
　　答曰：菩萨为度众生故，或作转轮圣王身，或作帝释身，或作梵王身，或作声闻身、辟支佛身、菩萨身、佛身。如首楞严经中，文殊师利自说，七十二亿返作一缘觉而般涅槃；又现作佛，号龙种尊，时世未应有佛，而众生见佛身，欢喜受化！
　　问曰：菩萨若能作佛身说法度众生者，与佛有何差别？
　　答曰：菩萨有大神力，住十住地，具足佛法而住世间，广度众生故，不取涅槃。亦如幻师自变化身，为人说法，非真佛身。虽尔度脱众生，有量有限，佛所度者无量无限；菩萨虽作佛身，不能遍满十方世界，佛身者普能遍满无量世界，所可度者皆现佛身。亦如十四日月，虽有光明，犹不如十五日，有如是差别。或有菩萨得无生法忍，法性生身，在七住地，住五神通，变身如佛，教化众生。或初发意菩萨行六波罗蜜，行业因缘，得身相似佛，教化众生。
　　问曰：三十二相，布施等果报。般若波罗蜜无所有如虚空，云何说欲得相好当学般若波罗蜜耶？
　　答曰：三十二相有二种：一者、具足如佛；二者、不具足，如转轮圣王、难陀等。般若波罗蜜与布施和合故，能具足相好如佛；余人但行布施等，相不具足。
　　问曰：云何布施等得三十二相？
　　答曰：如檀越布施时，受者得色力等五事益身故，施者具手足轮相。如檀波罗蜜中广说。戒、忍等亦如是，各具三十二相。何等是三十二相？一者、足下安立相，余如赞菩萨品中说。
　　问曰：何因缘得足安立相？
　　答曰：佛世世一心坚固持戒，亦不令他破戒，以是业因缘故，得是初相。初相者，自于法中无能动者。若作转轮圣王，自于国土无能侵者。以如法养护人民及出家沙门等；以是业因缘故，得千辐轮相。是转法轮初相，若作转轮圣王，得转宝轮。离杀生业因缘故，得长指相。离不与取业因缘故，得足跟满相。以四摄法摄众生业因缘故，得手足缦网相。以上妙衣服、饮食、卧具，供养尊长业因缘故，得手足柔软相。修福转增业因缘故，得足趺高相、一一孔一毛生相、毛上向相。如法遣使为福和合因缘，及速疾诲人故，得妙腨相如伊泥延鹿王。如法净物布施，不恼受者故，得平立手过膝相、方身相如尼拘卢陀树。多修惭愧及断邪淫，以房舍、衣服、覆盖之物用布施故，得阴藏相如马王。修慈三昧，信净心多，及以好色饮食、衣服、卧具布施故，得金色相、丈光相。常好问义，供给所尊及善人故，得肌皮细软相。如法断事，不自专执，委以执政故，得上身如师子相、腋下满相、肩圆相。恭敬尊长，迎逆侍送故，得身直广相。布施具足充满故，得七处满相。一切舍施无所遗惜故，得方颊车相。离两舌故，得四十齿相、齿齐相、齿密相。常修行慈，好思惟故，得白牙无逾相。离妄语故，得舌广薄相。美食布施，不恼受者故，得味中最上味相。离恶口故，得梵声相。善心好眼视众生故，得眼[目+妾]绀青相、眼[目+妾]如牛王相。礼敬所尊，及自持戒，以戒教人故，得肉髻相。所应赞叹者而赞叹故，得眉间白毫相。是为用声闻法三十二相业因缘。
　　摩诃衍中三十二相业因缘者，问曰：十方诸佛及三世诸法，皆无相相，今何以故说三十二相？一相尚不实，何况三十二？
　　答曰：佛法有二谛：一者、世谛，二者、第一义谛。世谛故，说三十二相；第一义谛故，说无相。有二种道：一者、令众生修福道，二者、慧道。福道故，说三十二相；慧道故，说无相。为生身故，说三十二相；为法身故，说无相。佛身，以三十二相、八十随形好而自庄严；法身，以十力、四无所畏、四无碍智、十八不共法诸功德庄严。众生有二种因缘：一者、福德因缘，二者、智慧因缘。欲引导福德因缘众生故，用三十二相身；欲以智慧因缘引导众生故，用法身。有二种众生：一者、知诸法假名，二者、著名字。为著名字众生故，说无相；为知诸法假名众生故，说三十二相。
　　问曰：是十力、四无所畏功德，亦各有别相，云何说法身无相？
　　答曰：一切无漏法，十六行，三三昧相应故，皆名无相；佛欲令众生解故，种种分别说。说一切诸佛法，以空、无相、无作印故，皆入如、法性、实际；而为见色欢喜发道心者，现三十二相庄严身。
　　复次，为一切众生中显最胜故，现三十二相而不破无相法。如菩萨初生七日之中，裹以白毡，示诸相师。相师以古圣相书占之，以答王曰：“我谶记法，若人有三十二相者，在家当为转轮圣王，出家当得作佛。唯此二处，无有三处。”诸相师出已，菩萨寝息。复有仙人名阿私陀，白净饭王言：“我以天耳闻诸天鬼神说，净饭王生子，有佛身相，故来请见！”王大欢喜：“此人仙圣，故从远来，欲见我子。”敕诸侍人：“将太子出！”侍人答王：“太子小睡。”是时阿私陀言：“圣王常请一切施以甘露，不应睡也！”即从座起，诣太子所，抱著臂上，上下相之；相已涕零，不能自胜！王大不悦，问相师曰：“有何不祥，涕泣如是？”仙人答言：“假使天雨金刚大山，不能动其一毛，岂有不祥？太子必当作佛！我今年已晚暮，当生无色天上，不得见佛，不闻其法故，自悲伤耳！”王言：“诸相师说，不定一事，若在家者当作转轮圣王，若出家者当得作佛！”阿私陀言：“诸相师者以世俗比知，非天眼知；诸圣相书，又不具足遍知于相，总观不能明审。是故或言在家当为转轮圣王，出家当为佛。今太子三十二相，正满明彻，甚深净洁具足，必当作佛，非转轮王也！”以是故，知三十二相于一切众生中最为殊胜。言无相法者，为破常净乐相、我相、男女生死等相，故如是说。以是故，佛法虽无相相，而现三十二相引导众生，令知佛第一，生净信故，说三十二相无咎。
　　问曰：何以故说三十二相，不多不少？
　　答曰：若说多、若说少，俱当有难。
　　复次，佛身丈六，若说少相，则不周遍，不具庄严；若过三十二相，则复杂乱。譬如严身之具虽复富有珠玑，不可重著缨络；是故三十二相不多不少，正得其中。
　　复次，若少不端严，则留八十随形好处，过则杂乱。
　　问曰：若须八十随形好，何不皆名为相而别为好？
　　答曰：相大严身，若说大者，则已摄小。
　　复次，相粗而好细，众生见佛则见相，好则难见故。又相者余人共得，好者或共、或不共。以是故，相、好别说。
　　问曰：佛毕竟断众生相、吾我相，具足空法相；何以故以相庄严，如取相者法？
　　答曰：若佛但以妙法庄严其心，身无相好者，或有可度众生，心生轻慢！谓佛身相不具，不能一心乐受佛法。譬如以不净器盛诸美食，人所不喜；如臭皮囊盛诸宝物，取者不乐。以是故，佛以三十二相庄严其身。
　　复次，佛常于大众中作师子吼言：“我于众生中，一切功德最为第一！”若佛生身不以相好庄严，或有人言：“身形丑陋，何所能知！”佛以三十二相、八十随形好庄严其身，众生犹有不信，何况不以相好庄严！
　　复次，佛法甚深，常寂灭相故，狂愚众生不信不受，谓身灭尽，无所一取。以是故，佛以广长舌、梵音声、身放大光，为种种因缘、譬喻，说上妙法。众生见佛身相威德，又闻音声，皆欢喜信乐。
　　复次，庄严物有内、外，禅定、智慧诸功德等，是内庄严；身相威德，持戒具足，是外庄严；佛内、外具足。
　　复次，佛愍念一切众生，出兴于世，以智慧等诸功德，饶益利根众生；身相庄严，饶益钝根众生。心庄严开涅槃门；身庄严开天、人乐门。身庄严故，置众生于三福处；心庄严故，置众生入三解脱门。身庄严故，拔众生于三恶道；心庄严故，拔众生于三界狱。如是等无量利益因缘故，以相好庄严生身。
　　【经】“欲生菩萨家，欲得鸠摩罗伽地，欲得不离诸佛，当学般若波罗蜜。”　　
　　【论】菩萨家者，若于众生中发甚深大悲心，是为生菩萨家。如生王家，无敢轻者，亦不畏饥渴、寒热等；入菩萨道中，生菩萨家亦如是。以佛子故，诸天龙鬼神、诸圣人等无敢轻者，益加恭敬；不畏恶道、人天贱处，不畏声闻、辟支佛人、外道论师来沮其心。
　　复次，菩萨初发意，一心作愿：“从今日不复随诸恶心，但欲度脱一切众生，当得阿耨多罗三藐三菩提。”
　　复次，菩萨若能知诸法实相，不生不灭，得无生法忍；从是以往，常住菩萨道。如佛所说持心经中：我见锭光佛时，得诸法无生忍，初具足六波罗蜜；自尔之前，都无布施、持戒等。
　　复次，若菩萨作是念：“如恒河沙等劫为一日一夜，用是日夜，三十日为月，十二月为岁；如是岁数过百千万亿劫，乃有一佛，于是佛所，供养持戒，集诸功德；如是恒河沙等诸佛，然后受记作佛。”菩萨心不懈怠，不没不厌，悉皆乐行。
　　复次，菩萨于诸邪定五逆众生，及断善根人中而生慈悲，令入正道，不求恩报。
　　复次，菩萨初发心已来，不为诸烦恼所覆、所坏。
　　复次，菩萨虽观诸法实相，于诸观心亦不生著。
　　复次，菩萨自然口常实言，乃至梦中亦不妄语。
　　复次，菩萨有所见色，皆是佛色，念佛三昧力故，于色不著。
　　复次，菩萨见一切众生流转生死苦中，一切乐中，心亦不著，但作愿言：“我及众生，何时当度！”
　　复次，菩萨于一切珍宝，心不生著，唯乐三宝。
　　复次，菩萨常断淫欲，乃至不生念想，况有实事？
　　复次，众生眼见菩萨者，即得慈三昧。
　　复次，菩萨能令一切法，悉为佛法，无有声闻、辟支佛法、凡夫之法种种差别。
　　复次，菩萨分别一切法，于一切法中，亦不生法相，亦不生非法相。如是等无量因缘，是名生菩萨家。
　　问曰：从发心已来，已生菩萨家，今云何欲生菩萨家，当学般若波罗蜜？
　　答曰：有二种菩萨家：有退转家、不退转家，名字家、实家，净家、杂家，有信坚固家、不坚固家。为不退转家，乃至信坚固家，欲得如是等家故，言欲生菩萨家，当学般若波罗蜜。
　　欲得鸠摩罗伽地者，或有菩萨从初发心断淫欲，乃至阿耨多罗三藐三菩提，常行菩萨道，是名鸠摩罗伽地。
　　复次，或有菩萨作愿：“世世童男，出家行道，不受世间爱欲。”是名为鸠摩罗伽地。
　　复次，又如王子名鸠摩罗伽，佛为法王，菩萨入法正位，乃至十地故悉名王子，皆住为佛。如文殊师利，十力、四无所畏等悉具佛事故，住鸠摩罗伽地，广度众生。
　　复次，又如童子过四岁以上，未满二十，名为鸠摩罗伽。若菩萨初生菩萨家者，如婴儿；得无生法忍，乃至十住地，离诸恶事，名为鸠摩罗伽地。欲得如是地，当学般若波罗蜜。
　　常欲不离诸佛者，菩萨世世所生，常值诸佛。
　　问曰：菩萨常化众生，何故常欲值佛？
　　答曰：有菩萨未入菩萨位，未得阿鞞跋致、受记莂故；若远离诸佛，便坏诸善根，没在烦恼，自不能度，安能度人？如人乘船，中流坏败，欲度他人，反自没水；又如少汤投大冰池，虽消少处，反更成冰。菩萨未入法位，若远离诸佛，以少功德，无方便力，欲化众生，虽少利益，反更坠落！以是故，新学菩萨不应远离诸佛。
　　问曰：若尔者，何以不说不离声闻、辟支佛，声闻、辟支佛亦能利益菩萨？
　　答曰：菩萨大心，声闻、辟支佛虽有涅槃利益，无一切智故，不能教导菩萨；诸佛一切种智故，能教导菩萨。如象没泥，非象不能出；菩萨亦如是，若入非道中，唯佛能救，同大道故。故说菩萨常欲不离诸佛。
　　复次，菩萨作是念：“我未得佛眼故，如盲无异。若不为佛所引导，则无所趣，错入余道。设闻佛法异处行者，未知教化时节、行法多少。”
　　复次，菩萨见佛得种种利益，或眼见心清净，若闻所说，心则乐法，得大智慧，随法修行，而得解脱。如是等值佛无量益利，岂不一心求欲见佛！譬如婴儿不应离母，又如行道不离粮食，如大热时不离凉风冷水，如大寒时不欲离火，如渡深水不应离船，譬如病人不离良医；菩萨不离诸佛，过于上事。何以故？父母、亲属、知识、人、天王等，皆不能如佛益利；佛益利诸菩萨，离诸苦处，住世尊之地。以是因缘故，菩萨常不离佛。
　　问曰：有为之法，欺诳不真，皆不可信，云何得如愿不离诸佛？
　　答曰：福德、智慧具足故，乃应得佛，何况不离诸佛！以众生有无量劫罪因缘故，不得如愿；虽行福德而智慧薄少，虽行智慧而福德薄少，故所愿不成。菩萨求佛道故，要行二忍：生忍、法忍。行生忍故，一切众生中发慈悲心，灭无量劫罪，得无量福德；行法忍故，破诸法无明，得无量智慧；二行和合故，何愿不得？以是故，菩萨世世常不离诸佛。
　　复次，菩萨常爱乐念佛故，舍身受身，恒得值佛。譬如众生习欲心重，受淫鸟身，所谓孔雀，鸳鸯等；习瞋恚偏多，生毒虫中，所谓恶龙、罗刹、蜈蚣、毒蛇等。是菩萨心，不贵转轮圣王、人天福乐，但念诸佛，是故随心所重而受身形。
　　复次，菩萨常善修念佛三昧因缘故，所生常值诸佛。如般舟三昧中说：菩萨入是三昧，即见生阿弥陀佛国；便问其佛：“何业因缘故，得生彼国？”佛即答言：“善男子，以常修念佛三昧，忆念不废故，得生我国！”
　　问曰：何者是念佛三昧得生彼国？
　　答曰：念佛者，念佛三十二相、八十随形好、金色身，身出光明遍满十方，如融阎浮檀金，其色明净；又如须弥山王在大海中，日光照时，其色发明。行者是时都无余色想，所谓山地树木等；但见虚空中诸佛身相，如真琉璃中赤金外现。亦如比丘入不净观，但见身体胮胀烂坏，乃至但见骨人；是骨人无有作者，亦无来去，以忆想故见。菩萨摩诃萨入念佛三昧，悉见诸佛，亦复如是；以摄心故，心清净故。譬如人庄严其身，照净水镜，无不悉见；此水镜中亦无形相，以明净故，见其身像。诸法从本以来，常自清净，菩萨以善清净心，随意悉见诸佛，问其所疑，佛答所问。闻佛所说，心大欢喜，从三昧起，作是念言：“佛从何所来？我身亦不去。”即时便知诸佛无所从来，我亦无所去，复作是念：“三界所有，皆心所作。何以故？随心所念，悉皆得见；以心见佛，以心作佛；心即是佛，心即我身；心不自知，亦不自见。若取心相，悉皆无智，心亦虚诳，皆从无明出。”因是心相，即入诸法实相，所谓常空。得如是三昧、智慧已，二行力故，随意所愿，不离诸佛；如金翅鸟王，二翅具足故，于虚空中自在所至。菩萨得是三昧、智慧力故，或今身随意供养诸佛，命终亦复值遇诸佛。以是故说：菩萨常不离诸佛，当学般若波罗蜜。
大智度论卷第三十释初品中善根供养
　　【经】“欲以诸善根供养诸佛，恭敬尊重赞叹，随意成就，当学般若波罗蜜！”　　
　　【论】菩萨既得不离诸佛，当应供养。若得值佛而无供具，甚为不悦！如须摩提菩萨（此言妙意）见燃灯佛，无供养具，周旋求索。见卖华女，以五百金钱，买得五茎青莲华以供养佛。又萨陀波仑菩萨，为供养师故，卖身血肉。如是等菩萨既得见佛，心欲供养；若无供具，其心有碍。譬如庶民遇见君长，不持礼贶，则为不敬。是故诸菩萨求供养具，供养诸佛；佛虽不须，菩萨心得具足。譬如农夫遇好良田而无种子，虽欲加功，无以肆力，心大愁忧！菩萨亦如是，得遇诸佛而无供具，设有余物，不称其意，心便有碍。诸善根者，所谓善根果报，华香、缨络、衣服、幡盖，种种珍宝等。所以者何？或时以因说果，如言日食千两金，金不可食，因金得食，故言食金。或时以果说因，如见好画，言是好手，手非是画，见画妙故，说言好手。善根果报亦如是，以善根业因缘，得供养之具，名为善根。
　　问曰：若尔者，何不即说华香等而说其因？
　　答曰：供养具有二种：一者、财供养，二者、法供养。若但说华香等供养，则不摄法供养；今说善根供养，当知则财、法俱摄。供养者，若见若闻诸佛功德，心敬尊重，迎逆侍送，旋绕礼拜，曲躬合手而住，避坐安处，劝进饮食、华香、珍宝等。种种称赞持戒、禅定、智慧诸功德。有所说法，信受教诲。如是善身、口、意业，是为供养。尊重者，知一切众生中，德无过上，故言尊；敬畏之心过于父母、师长、君王，利益重故，故言重。恭敬者，谦逊畏难故言恭；推其智德故言敬。赞叹者，美其功德为赞；赞之不足，又称扬之，故言叹。随意成就者，若须华供养，如意即至，或求得，或不求而得；有自然出者，或变化生；乃至妓乐供养之具，悉皆如是。
　　问曰：菩萨遇得便以供养，何以随意求索？
　　答曰：福德从心，于所爱重，持用供养，得福增多。如阿育王小儿时，以所重土，持用奉佛；得阎浮提王，一日之中起八万塔。若大人虽以多土投钵而无所得，非所重故。有人偏贵重华，以其所贵，持供养佛，得福增多，乃至宝物亦如是。
　　复次，随时所宜，若寒时，应以薪火、上衣、温室、被褥，及以饮食；热时，应以冰水、扇盖、凉室、生薄之服，上妙之食；风雨之时，就送供具；如是等随时供养。又随土地所宜，随受者所须，皆持供养。
　　复次，随意供养者，有菩萨知佛无所须，又知诸物虚诳如幻，一相所谓无相；为教化众生故，随众生国土所重，引导故供养。复有菩萨得甚深禅定，生菩萨神通，以神通力故，飞到十方佛前。或于佛国，若须遍雨天华，即满三千世界持供养佛；或雨天旃檀，或雨真珠，光相鲜发；或雨七宝，或雨如意珠，大如须弥；或雨妓乐，音声清妙；或以身如须弥以为灯炷，供养诸佛。如是等名为财供养。又菩萨行六波罗蜜，以法供养诸佛：或有菩萨行一地法供养诸佛，乃至十地行法供养。或时菩萨得无生法忍，自除烦恼及众生烦恼，是法供养。或时菩萨住于十地，以神力故，令地狱火灭；于饿鬼道，皆得饱满；令畜生得离恐怖，令生人、天；渐住阿鞞跋致地。如是等大功德力，名为法供养。以是故说：欲得善根成就，当学般若波罗蜜。
　　【经】“欲满一切众生所愿：衣服、饮食、卧具，涂香、车乘，房舍、床榻、灯烛等，当学般若波罗蜜！”　　
　　【论】问曰：有何次第，欲满一切众生愿？
　　答曰：菩萨业有二种：一为供养诸佛，二为度脱众生。以供养诸佛，得无量福德；持是福德，利益众生，所谓满众生愿。如贾客主入海采宝，安隐出还，利益所亲及知识等；菩萨如是入诸佛法海，得无量功德之宝，利益众生。如小王供养大王，能令欢喜，与其所愿，职位财帛，还其本国，利益人物，除却怨贼。菩萨供养诸佛法王故，得受记莂；以无量善根珍宝，得无尽智力，来入众生。善人供养，贫者随其所须而给与之，魔民、邪见外道之属悉皆破坏；是为供养诸佛，次满众生所愿。
　　问曰：菩萨实能满一切众生愿不？若悉满众生愿，余佛菩萨何所利益？若不悉满，是中何故说欲满一切众生愿，当学般若波罗蜜？
　　答曰：有二种愿：一者、可得愿，二者、不可得愿。不可得愿者，有人欲筹量虚空，尽其边际，及求时、方边际，如小儿求水中月、镜中像，如是等愿皆不可得。可得愿者，钻木求火，穿地得水，修福得人天中生，及得阿罗汉、辟支佛果，乃至得诸佛法王，如是等名皆可得愿。可得愿有二种：一谓世间，二谓出世间。是中世间愿故，满众生愿。云何得知？以饮食、床卧，乃至灯烛所须之物皆给与之。
　　问曰：菩萨何以故与众生易得愿，不与难者？
　　答曰：愿有下、中、上。下愿令致今世乐因缘，中愿后世乐因缘，上愿与涅槃乐因缘。是故先与下愿，次及中愿，然后上愿。
　　复次，众生多著今乐，少求后乐，涅槃乐者转复少也。若说多者，少亦摄之。
　　复次，此经前后多说后世涅槃道，少说今世利事。菩萨法者，常与众生种种利益，不应有舍。所以者何？初心但欲令诸众生行大乘法；以不堪受化，次与声闻、辟支佛道；若复不能，当与十善，四梵行等，令修福德。若众生都不乐者，如是众生不应遗舍，当与今世利益，所谓饮食等也。
　　复次，凡夫虽能与人饮食等，满彼愿者，皆有因缘，若今世事，若后世事。声闻、辟支佛虽无因缘满众生愿，而所益甚少。菩萨摩诃萨行檀波罗蜜等因缘故，得为国王，或为大长者，财富无量，四方众生若来求者，尽满足之。如频头居士为大檀越，坐七宝大床，金刚为脚，敷以天褥，以赤真珠上为帐幔，左右立侍，各八万四千，皆庄严奇妙。开四大门，恣所求者。昼夜六时鸣鼓，又放光明，十方无量众生有闻鼓声，光明触身者，无不悉来。欲得种种饮食者，长者见其大集，即时默然，仰视虚空，于时空中雨种种百味之食，随意皆得。若众生不自取者，左右给使分布与之，足满乃止。须饮食、衣被，卧具、宝物等，皆亦如是。恣众生所欲已，然后说法，令离四食，皆住阿鞞跋致地。如是等菩萨神通力故，能满众生愿。
　　问曰：佛在世时，众生尚有饥饿，天不降雨，众生困弊；佛犹不能满一切众生之愿，云何菩萨能满其愿？
　　答曰：菩萨住于十地，入首楞严三昧，于三千大千世界，或时现初发意，行六波罗蜜；或现阿鞞跋致；或现一生补处，于兜率天上，为诸天说法；或从兜率天上来，下生净饭王宫；或现出家成佛；或现大众中转法轮，度无量众生；或现入涅槃，起七宝塔，遍诸国土，令众生供养舍利；或时法都灭尽。菩萨利益如是，何况于佛！而佛身有二种：一者、真身，二者、化身。众生见佛真身，无愿不满。佛真身者，满于虚空，光明遍照十方，说法音声亦遍十方；无量恒河沙等世界满中大众，皆共听法；说法不息，一时之顷，各随所闻而得解悟。如劫尽已，众生行业因缘故，大雨澍下，间无断绝，三大所不能制；唯有劫尽十方风起，更互相对，能持此水。如是法性身佛有所说法，除十住菩萨，三乘之人皆不能持；唯有十住菩萨不可思议方便智力，悉能听受。众生其有见法身佛，无有三毒及众烦恼，寒热诸苦一切皆灭，无愿不满。如如意珠，尚令众生随愿皆得，岂况于佛珠，与一切世间之愿！佛与一切出世间愿！若言佛不能悉满众生所愿，是语不然！
　　复次，释迦牟尼佛，王宫受身，现受人法，有寒热、饥渴、睡眠，受诸诽谤、老病死等；内心智慧神德，真佛正觉，无有异也。欲满众生所愿，悉皆能满；而不满者，以无数世来，常满众生衣、食之愿，而不免苦；今但以涅槃无为常乐益之。如人怜愍所亲，不与杂毒美食。如是世间愿者，生诸结使，又离时心生大苦，是故不以为要。
　　复次，有人言：“释迦牟尼佛已满众生所愿，而众生自不能得。”如毗摩罗诘经说：佛以足指按地，即时国土七宝庄严：“我佛国如是。为多怨害者，现佛国异。”又如龙王等心降雨，在人为水，饿鬼身上皆为炭火。
　　问曰：若能满一切众生愿者，则众生有边，无有受饥寒苦者。何以故？一切众生皆满所愿，愿离苦得乐故。
　　答曰：满一切者，名字一切，非实一切。如法句偈说：

　　“一切皆惧死，莫不畏杖痛；恕已可为譬，勿杀勿行杖！”

　　虽言一切畏杖痛，如无色众生无身故，则无杖痛；色界众生虽可有身，亦无杖痛；欲界众生亦有不受杖痛。而言一切，谓应得杖者说言一切，非实一切。以是故，菩萨满一切众生所愿，谓应可得者。然菩萨心无齐限，福德果报亦无有量；但众生无量阿僧祇劫罪厚障故，而不能得。如舍利弗弟子罗频周比丘，持戒精进，乞食六日而不能得，乃至七日，命在不久，有同道者乞食持与，鸟即持去。时舍利弗语目揵连：“汝大神力，守护此食，令彼得之！”即时目连持食往与，始欲向口，变成为泥；又舍利弗乞食持与，而口自合；最后佛来，持食与之，以佛福德无量因缘故，令彼得食。是比丘食已，心生欢喜，倍加信敬。佛告比丘：“有为之法皆是苦相。”为说四谛，即时比丘漏尽意解，得阿罗汉道。有薄福众生，罪甚此者，佛不能救。又知众生不可得故，深达法性故，诸佛无有忆想分别，是可度是不可度；心常寂灭，意无增减。以是故，菩萨欲满一切众生愿，彼以罪故而不能得，菩萨无咎！
　　饮、食者，略说粗、细二种。饼饭等百味之食，经虽说四食，众生久住，而此但说抟食，余者无色不可相与。若说抟食，则与三食。何以故？因抟食故，增益三食。如经所说：檀越施食，则与受者五事利益。饮，总说二种：一者、草木酒，所谓蒲萄、甘蔗等及诸谷酒；二者、草木浆，甘蔗浆、蒲萄浆、石蜜浆、安石榴浆、梨柰浆、波卢沙果浆等，及诸谷浆。如是和合，人中饮食。及天饮食，所谓修陀甘露味、天果食等，摩头摩陀婆浆等。众生各各所食，或食谷者，或食肉者，或食净者不净者，来皆饱满。衣服者，衣有二种：或从众生生，所谓绵绢、毛毳、皮革等；或从草木生，所谓布毡、树皮等。有诸天衣，无有经纬，自然树出，光色轻软。卧具者，床榻、被褥、帏帐、枕等。涂香者，有二种：一者、旃檀木等，摩以涂身；二者、种种杂香，捣以为末，以涂其身，及熏衣服，并涂地壁。乘者，所谓象马、车舆等。房舍者，所谓土木宝物所成楼阁、殿堂、宫观等，以障寒热、风雨、贼盗之属。灯烛者，所谓脂膏、酥油、漆蜡、明珠等。诸物者，是一切众生所须之物，不可具说故，略言诸物。
　　问曰：此中何以不说烧香、妙华？
　　答曰：说诸物者，皆已摄之。
　　问曰：若尔者，但应略说三种：饮食、衣服、庄严之具？
　　答曰：此诸物是所须要者，若慈念众生，以饮食为先，次以衣服；以身垢臭，须以涂香，次以卧具；寒雨须房舍，黑闇须灯烛。
　　问曰：华香亦能除臭，何故不说？
　　答曰：华非常有，亦速萎烂，利益少故，是故不说。烧香者，寒则所须，热时为患；涂香，寒、热通用，寒时杂以沉水，热时杂以旃檀以涂其身，是故但说涂香。
　　问曰：若行檀波罗蜜，得无量果报，能满一切众生所愿；何故言欲满众生愿，当学般若波罗蜜？
　　答曰：先已说，以般若波罗蜜和合故，得名檀波罗蜜。今当更说：所可满众生愿者，非谓一国土、一阎浮提，都欲满十方世界六趣众生所愿，非但布施所能办故；以般若波罗蜜破近远相，破一切众生相，非一切众生相，除诸碍故；弹指之顷，化无量身，遍至十方，能满一切众生所愿。如是神通利益，要从般若出生；以是故，菩萨欲满一切众生愿，当学般若波罗蜜。
　　【经】“复次，舍利弗，菩萨摩诃萨欲使如恒河沙等世界众生，立于檀波罗蜜，立于尸罗、羼提、毗梨耶、禅那、般若波罗蜜，当学般若波罗蜜！”　　
　　【论】问曰：是义次第有何因缘？
　　答曰：利有三种：今世利、后世利、毕竟利。复有三种乐：今世、后世、出世乐。前说今世利乐，此说后世、出世利乐。以是故，令众生住六波罗蜜。菩萨愍念众生，过于父母念子，慈悲之心，彻于骨髓。先以饮食充足其身，除饥渴苦；次以衣服庄严其身，令得受乐。菩萨心不满足，复作是念：“众生已得今世乐，复更思惟令得后乐。若以世间六波罗蜜教之，则得人天中乐，久后还来轮转生死；当复以出世间六波罗蜜，令得无为常乐。”
　　复次，先以衣服、华香等庄严其身，今以功德庄严其心。若有三种庄严，则为具足无有过者：一者、衣服七宝等，二者、福德，三者、道法。菩萨欲具足三种庄严众生故，先说功德果报，今说功德因缘。
　　复次，前说虽有大施，而众生罪故，不能悉得。如饿鬼经说：虽与其食而不得啖，变成炭火不净之物！又菩萨不舍一切，当作方便，令众生得衣食利益，是故教修福业，自行自得。菩萨善知因缘不可强得，教令得之。以是故，次第教众生住六波罗蜜。
　　问曰：菩萨志愿令十方一切众生住六波罗蜜，何故但说如恒河沙世界众生？
　　答曰：为听法者闻恒河沙故；又于新发意菩萨以无边无量为多，多则致乱；若大菩萨，不以恒河沙为数。
　　复次，说如恒河沙者，是无边无量数，如后品中说。
　　复次，如恒河沙者，已说十方诸世界，此中亦不言一恒河沙，不应为难！以是故，说如恒河沙世界无咎！恒河沙世界义，如先说。众生者，于五众、十八界、十二入、六种、十二因缘等众多法中，假名众生，是天、是人、是牛、是马。众生有二种：动者、静者。动者生身、口业，静者不能。有色众生，无色众生；无足、二足、四足、多足众生；世间、出世间众生；大者、小者；贤圣、凡夫；邪定、正定、不定众生；乐、苦、不苦不乐众生；上、中、下乐众生；学、无学、非学非无学众生；有想、无想、非有想非无想众生；欲界、色界、无色界众生。欲界众生者，有三种：以善根有上、中、下故。上者、六欲天，中者、人中富贵，下者、人中卑贱。以面类不同故，四天下别异。不善亦有三品：上者地狱，中者畜生，下者饿鬼。
　　复次，欲界众生有十种：三恶道、人及六天。地狱有三种：热地狱、寒地狱、黑闇地狱。畜生有三种：空行、陆行、水行；昼行、夜行、昼夜行，如是等差别。鬼有二种：弊鬼、饿鬼。弊鬼如天受乐，但与饿鬼同住，即为其主；饿鬼腹如山谷，咽如针，身唯有三事，黑皮筋骨，无数百岁不闻饮食之名，何况得见！复有鬼，火从口出，飞蛾投火以为饮食。有食粪、涕唾、脓血、洗器遗余，或得祭祀，或食产生不净，如是等种种饿鬼。六欲天者，四王天等。于六天中间，别复有天，所谓持缨络天、戏忘天、心恚天、鸟足天、乐见天。此诸天等，皆六天所摄。有人言：“欲界众生，应有十一种。”先说五道，今益阿修罗道。
　　问曰：阿修罗即为五道所摄，是阿修罗非天、非人，地狱苦多，畜生形异；如是应鬼道所摄？
　　答曰：不然！阿修罗力与三十三天等。何以故？或为诸天所破，或时能破诸天。如经中说：释提桓因为阿修罗所破，四种兵众入藕根孔以自藏翳。受五欲乐，与天相似，为佛弟子。如是威力，何得饿鬼所摄！以是故，应有六道。
　　复次，如阿修罗、甄陊罗、干沓婆、鸠槃荼、夜叉、罗刹、浮陊等大神，是天；阿修罗民众，受乐小减诸天，威德变化，随意所作，是故人疑言，是修罗非修罗。修罗（此言不饮酒），说者言：是阿修罗非修罗，阿修罗道初得名，余者皆同一道。
　　问曰：经说有五道，云何言六道？
　　答曰：佛去久远，经法流传五百年后，多有别异，部部不同：或言五道，或言六道。若说五者，于佛经回文说五；若说六者，于佛经回文说六。又摩诃衍中，法华经说有六趣众生。观诸义意，应有六道。
　　复次，分别善恶故，有六道：善有上、中、下故，有三善道：天、人、阿修罗；恶有上、中、下故，地狱、畜生、饿鬼道。若不尔者，恶有三果报，而善有二果，是事相违。若有六道，于义无违。
　　问曰：善法亦有三果：下者为人，中者为天，上者涅槃。
　　答曰：是中不应说涅槃，但应分别众生果报住处，涅槃非报故。善法有二种：一者、三十七品能至涅槃，二者能生后世乐。今但说受身善法，不说至涅槃善法。世间善有三品：上分因缘故，天道果报；中分因缘故，人道果报；下分因缘故，阿修罗道果报。
　　问曰：汝自说阿修罗与天等力，受乐与天不异，云何今说善下分为阿修罗果报？
　　答曰：人中可得出家受戒，以至于道。阿修罗道结使覆心，得道甚难。诸天虽随结使，心直信道；阿修罗众，心多邪曲，不时近道。以是故，阿修罗虽与天相似，以其近道难故，故在人下。如龙王、金翅鸟，力势虽大，亦能变化故，在畜生道中；阿修罗道亦如是。
　　问曰：若龙王、金翅鸟，力势虽大，犹为畜生道摄，阿修罗亦应饿鬼道摄，以何更作六道？
　　答曰：是龙王、金翅鸟，虽复受乐，傍行形同畜生故，畜生道摄。地狱、饿鬼形虽似人，以其大苦故，不入人道。阿修罗力势既大，形似人、天故，别立六道。是为略说欲界众生。色、无色界众生，如后品中说。立檀波罗蜜者，菩萨语诸众生：“当行布施！贫为大苦，无以贫故作诸恶行，堕三恶道。作诸恶行堕三恶道，则不可救。”众生闻已，舍悭贪心，行檀波罗蜜。如后品中广说。
　　复次，菩萨于众生前，种种因缘、种种譬喻而为说法，毁砦悭贪。夫悭贪者，自身所须，惜不能用；见告求者，心浊色变，即于现身声色丑恶；种后世恶业故，受形丑陋。先不种布施因缘故，今身贫贱；悭著财物，多求不息，开诸罪门；专造恶事故，堕恶道中！
　　复次，生死轮转利益之业，无过布施，今世、后世常得随意。便身之事，悉从施得。施为善导，能开三乐：天上、人中、涅槃之乐。所以者何？好施之人，声誉流布，八方信乐，无不爱敬，处大众中无所畏难，死时无悔。其人自念：“我以财物植良福田。人天中乐、涅槃之门，我必得之！”所以者何？施破悭结，慈念受者；灭除瞋恼，嫉妒心息；恭敬受者，则除憍慢；决定心施，疑网自裂；知施果报，则除邪见及灭无明。如是等诸烦恼破，则涅槃门开。
　　复次，非但开三乐而已，乃能开无量佛道、世尊之处。所以者何？六波罗蜜是佛道，檀为初门，余行皆悉随从。如是等布施，有无量功德；以是因缘故，令众生立檀波罗蜜。檀波罗蜜义，如先檀中说。立尸罗者，菩萨于众生前，赞说戒行：“汝诸众生，当学持戒！持戒之德，拔三恶趣及人中下贱，令得天人尊贵，乃至佛道。戒为一切众乐根本，譬如大藏，出诸珍宝。戒为大护，能灭众怖，譬如大军破贼。戒为庄严，如著缨络。戒为大船，能度生死巨海。戒为大乘，能致重宝，至涅槃城。戒为良药，能破结病。戒为善知识，世世随逐不相远离，令心安隐；譬如穿井，已见湿泥，喜庆自欢，无复忧患。戒能成就利益诸行，譬如父母长育众子。戒为智梯，能入无漏。戒能惊怖诸结，譬如师子，能令群兽慑伏。戒为一切诸德之根，出家之要。修净戒者，所愿随意；譬如如意珠，应念时得。”如是等种种赞戒之德，令众生欢喜，发心住尸罗波罗蜜。住羼提者，于众生前，赞叹忍辱：“忍为一切出家之力，能伏诸恶，能于众中现奇特事。忍能守护，令施、戒不毁。忍为大铠，众兵不加。忍为良药，能除恶毒。忍为善胜，于生死险道，安隐无患。忍为大藏，施贫善人无极大宝。忍为大舟，能渡生死此岸，到涅槃彼岸。忍为[石+从][石+瞿]，能莹明诸德，若人加恶，如猪揩金山，益发其明。求佛道、度众生之利器，忍为最妙！行者当作是念：‘我若以瞋报彼，则为自害！又我先世自有是罪，不得如意，要必当偿。若于此人不受，余亦害我，俱不得免，云何起瞋？’”
　　复次，众生为烦恼所牵，起诸恶事，不得自在。譬如人为非人所持，而骂辱良医，良医是时但为除鬼，不嫌其骂；行者亦如是，众生加恶向己，不嫌其瞋，但为除结。
　　复次，行忍之人，视前骂辱者，如父母视婴孩，见其瞋骂，益加慈念，爱之逾深。又复自念：“彼人加恶于我，是业因缘，前世自造，今当受之。若以瞋报，更造后苦，何时解已！若今忍之，永得离苦，是故不应起瞋。”如是种种因缘，诃瞋恚生慈悲，入众生忍中。入众生忍中已，作是念：“十方诸佛所说法，皆无有我，亦无我所，但诸法和合，假名众生。如机关木人动，虽能动作，内无有主；身亦如是，但皮骨相持，随心风转，念念生灭，无常空寂，无有作者，无骂者，亦无受者，本末毕竟空故，但颠倒虚诳故，凡夫心著。”如是思惟已，则无众生；无众生已，法无所属，但因缘和合无有自性。如众生和合，强名众生，法亦如是，即得法忍。得是众生忍、法忍故，能得阿耨多罗三藐三菩提，何况诸余利益！众生闻是已，住羼提波罗蜜。立毗梨耶者，教众生言：“汝莫懈怠！若能精进，诸善功德悉皆易得；若懈怠者，见木有火而不能得，何况余事？”是故劝令精进。若人随方便精进，无愿不得。凡得胜法，非无因缘，皆从精进生。精进有二相：一、能集生诸善法，二、能除诸恶法。复有三相：一、欲造事，二、精进作，三、不休息。复有四相：已生恶法断之令灭，未生恶法能令不生；未生善法能令发生，已生善法能令增长。如是等名精进相。精进故能助成一切善法，譬如火得风助，其燃乃炽。又如世间勇健之人，能越山渡海；道法精进，乃至能得佛道，何况余事！众生闻已，皆立精进波罗蜜。
　　复次，菩萨见有未发阿耨多罗三藐三菩提者，为赞叹阿耨多罗三藐三菩提法，于一切诸法中最为第一，极为尊贵，能益一切，令得诸法实相不诳之法。有大慈悲，具一切智，金色身相第一微妙，三十二相、八十随形好、无量光明，无量戒、定、智慧、解脱、解脱知见，三达无碍，于一切法无碍解脱，得如是者，一切众生中最为尊上，应受一切世间供养。若人但心念佛，尚得无量无尽福德，何况精进布施、持戒、供养、承事、礼拜者！语众生言：“佛事如是，汝等当发无上道心，勤修精进。行如法者，得之不难！”众生闻是已，便发无上道心。若发心者，不可但空尔而得，当行檀波罗蜜；行檀波罗蜜，次行尸罗波罗蜜、羼提波罗蜜、禅波罗蜜、般若波罗蜜；行五波罗蜜，则是毗梨耶波罗蜜。若不发大乘心者，当教辟支佛道；若无辟支佛道者，教行声闻道；若无声闻道者，教令离色，受无色定，寂灭安乐；若无无色定者，教令离欲，受色界种种禅定乐；若无禅者，教令修十善道，人天中受种种乐。莫自懈怠，空无所得，贫穷下贱，种种勤苦，甚为可患！懈怠法者最为弊恶，破坏今世、后世利益善道。众生闻已，集诸善法，勤行精进。立禅者，菩萨于众生前，赞叹禅定清净乐、内乐、自在乐、离罪乐、今世后世乐、圣所受乐、梵天王乐、遍身受乐、深厚妙乐：“汝诸众生，何以著五欲不净乐，与畜生同受诸罪垢乐，而舍是妙乐？若汝能舍小乐，则得大乐。汝不见田夫弃少种子，后获大果；如人献王少物而得大报；如少钩饵而得大鱼，所舍甚少而所获大多。”智者亦如是，能弃世间之乐，得甚深禅定快乐。既得此乐，反观欲乐，甚为不净，如从狱出；如病疢得差，更不求药。
　　复次，禅定名实智初门，令智慧澄静，能照诸法，如灯在密室，其明得用。若依禅定得四无量、背舍、胜处、神通、辩才等，诸甚深功德，悉皆具得，能令瓦石变成如意珠，何况余事！随意所为，无不能作：入地如水，履水如地；手捉日月，身不焦冷；化为种种禽、兽之身，而不受其法；或时变身充满虚空，或时身若微尘，或轻如鸿毛，或重若泰山；或时以足指按地，天地大动如动草叶。如是等神通变化力，皆从禅得。众生闻是已，立于禅波罗蜜。立般若波罗蜜者，菩萨教诸众生：“当学智慧！智慧者，其明第一，名为慧眼。若无慧眼，虽有肉眼，犹故是盲；虽云有眼，与畜生无异。若有智慧，自别好丑，不随他教；若无智慧，随人东西，如牛骆驼穿鼻随人。一切有为法中，智慧为上！圣所亲爱，能破有为法故。如经中说：于诸宝中，智慧宝为最；一切利器中，慧刀利为最；住智慧山顶、无有忧患！观诸苦恼众生，无不悉见。智慧刀能断无始烦恼生死连锁，智慧力故，能具六波罗蜜，得不可思议无量佛道，成一切智；何况声闻、辟支佛，及世间胜事？是智慧增长清净，不可沮坏，名为波罗蜜。”众生闻已，住般若波罗蜜。
　　复次，菩萨或时不以口教，或现神足光明，令众生住六波罗蜜；或现种种余缘，乃至梦中为作因缘，使其觉悟，令众生住六波罗蜜。是故经言：欲令众生住六波罗蜜，当学般若波罗蜜。
　　【经】“欲植一善根于佛福田中，至得阿耨多罗三藐三菩提不尽者，当学般若波罗蜜！”　　
　　【论】善根者，三善根：无贪善根、无瞋善根、无痴善根。一切诸善法，皆从三善根生增长。如药树、草木，因有根故，得生成增长。以是故，名为诸善根。今言善根者，善根因缘供养之具，所谓华香、灯明，及法供养，持戒、诵经等，因中说果。何以故？香华不定，以善心供养故，名为善根。布施非即是福，但能破悭贪，开善法门；善根名为福，如针导綖缝衣，缝非针也。一者：若华、若香、若灯明、若礼敬、若诵经、持戒、若禅定、若智慧等，一一供养及法供养，植于诸佛田中。佛田者，十方三世诸佛，若佛在世、若形像、若舍利、若但念佛。植者，专心坚著。
　　问曰：经言种种福田，何以独言植于佛田？
　　答曰：虽有种种福田，佛为第一福田，以十力、四无畏、十八不共法，如是等无量佛法具足，是故独说植于佛田。法宝虽为佛师，若佛不说，法为无用。如虽有好药，若无良医，药则无用。以是故，法宝虽上而前说佛宝，何况僧宝！
　　复次，佛田能获无量果报，余者虽言无量而有差降；以是故，佛田第一。不尽者，诸佛成就无尽功德故，于中植福，福亦无尽。
　　复次，佛功德无量、无边，无数、无等故，植福者福亦不尽。
　　复次，佛为菩萨时，缘一切众生，如众生无量无边故，福亦无尽。
　　复次，佛田清净：拔爱等诸烦恼秽草，净戒为平地，大慈悲为良美，除诸恶邪碱土，三十七品为沟塍，十力、四无所畏、四无碍智等为垣墙，能出生三乘涅槃果报。植种于此无上无比田者，其福无尽！
　　问曰：一切有为法，无常相故，皆归于尽。福从因缘生，何得不尽？
　　答曰：亦不言常不尽，自言乃至得佛中间不尽。
　　复次，一切有为法，虽念念生灭，相续不断，果报不失故，名为不尽。如燃灯虽焰焰生灭，不名为灭，脂尽炷灭，乃可称灭。福亦如是，深心种于良田故，乃至法尽而亦不尽。
　　复次，菩萨知诸法实相，如涅槃不尽，福德入诸法实相故，而亦不尽。
　　问曰：若尔者，涅槃不尽，福德亦应常不尽，云何言乃至佛中间不尽？
　　答曰：是福者以智慧力故，令是功德如涅槃毕竟空，不生不灭。以是故，喻如涅槃，非即涅槃；若见涅槃，不应为喻。若是涅槃，云何果报成佛而不尽？譬如三解脱门：空、无相、无作。如解脱毕竟空相，是空解脱门，观世间亦毕竟空；如解脱无相相，是无相解脱门，观世间亦无相相；如解脱无作相，是无作解脱门，观世间亦无作相。以是故说：欲植一善根于佛福田，乃至阿耨多罗三藐三菩提而不尽者，当学般若波罗蜜。
　　【经】“复次，舍利弗，菩萨摩诃萨欲令十方诸佛称赞其名，当学般若波罗蜜！”　　
　　【论】问曰：菩萨若观诸法毕竟空，内无吾我，已破憍慢，云何欲令诸佛称赞其名？又菩萨法应供养诸佛，云何反求诸佛供养？
　　答曰：佛法有二门：一、为第一义门，二、为世俗法门。以世俗门故，欲令诸佛赞叹；虽为诸佛所赞叹，而不见我，不取众生相，世间假名故说。汝言云何反求佛供养者，如后品中，佛所赞叹菩萨，毕竟阿鞞跋致、阿耨多罗三藐三菩提。今是菩萨欲得决定知是阿鞞跋致以不？以是故，求佛赞叹，非求供养！
　　复次，余人余众生，贪欲、瞋恚、愚痴覆心故，不能如实赞叹。何以故？若偏有所爱，不见实过，但见功德；若偏有所瞋，但见其过，不见其德；若愚痴多，不能如实见其好丑。诸天、世人虽有智慧，三毒薄者，亦不能得如实赞，犹有谬失；无一切智故，结使不尽故。声闻、辟支佛三毒虽尽，亦不能如实赞，犹有余气未尽，又智慧不具足故。唯佛一人，三毒及气永尽，成就一切智故，能如实赞，不增不减。以是故，行者欲得诸佛所赞，知其实德，不求余人称赞。
　　问曰：诸佛出于三界，不著世间，无有我及我所；视于外道恶人、大菩萨、阿罗汉，一等无异，云何赞叹菩萨？
　　答曰：佛虽无吾我，无有憎爱，于一切法，心无所著；怜愍众生，以大慈悲心引导一切故，分别善人而有所赞，亦欲坏破恶魔所愿。以佛赞叹故，无量众生爱乐菩萨，恭敬供养，后皆成就佛道。以是故，诸佛赞叹菩萨。
　　问曰：云何赞叹？
　　答曰：如佛于大众中说法，欲令众生入甚深法，赞是菩萨，如萨陀波仑等。
　　复次，佛赞叹菩萨言：“是菩萨能观诸法毕竟空，亦能于众生有大慈悲。能行生忍，亦不见众生；虽行法忍，于一切法而不生著；虽观宿命事，不堕邪见；虽观众生入无余涅槃，而不堕边见；虽知涅槃是无上实法，亦能起身、口、意善业；虽行生死中，而深心乐涅槃；虽住三解脱门观于涅槃，亦不断本愿及善行。如是等种种奇特功德，甚为难有！”
　　复次，若菩萨未得无生忍，未得五神通，生死肉身有大慈悲心，能为众生故，内外所有所贵惜者，悉能施与。外谓所著妻子、上妙五欲、如意珠、最上妙宝、安隐国土等，内谓身体、肌肉、皮肤、骨血、头目髓脑、耳鼻、手足，如是等施，甚为难有！是故诸佛赞叹其德。若菩萨入法位，得神通，行苦行不足为难；以是菩萨生身肉眼，志愿弘旷，有大悲心，爱乐佛道，行如是事，甚为希有！
　　复次，若菩萨持戒清净具足，无所分别持戒、破戒；于一切诸法毕竟不生，常空法忍。精进不休不息，不著不厌；精进、懈怠，一相不异；无量无边无数劫，勤修精进。都欲受行甚深禅定，无所依止，定乱不异；不起于定而能变身无量，遍至十方说法度人。行深智慧，观一切法不生不灭，非不生非不灭，亦非不生亦非不灭，非非不生非非不灭，过诸语言，心行处灭，不可坏、不可破、不可受、不可著，诸圣行处，净如涅槃；亦不著是观，意亦不没，能以智慧而自饶益。如是菩萨，诸佛赞叹。
　　复次，菩萨未得受记，未得无生法忍，生不值佛，不见贤圣，以正思惟故，能观诸法实相；虽观实相，心亦不著。如是菩萨，十方诸佛皆共赞叹。
　　复次，菩萨闻甚深无量无边不可思议佛法，虽自未得，智慧未及，而能定心信乐，不生疑悔；若魔作佛来诡说其意，意无增减。如是菩萨，诸佛所赞。
　　复次，有诸菩萨一时发心，中有疾成佛者，佛则赞叹，有大精进力故。如释迦牟尼佛与弥勒等诸菩萨，同时发心，释迦牟尼佛精进力故，超越九劫。
　　复次，若有菩萨具足菩萨事，所谓十地、六波罗蜜、十力、四无所畏、四无碍智、十八不共法等无量清净佛法，为众生故，久住生死，不取阿耨多罗三藐三菩提，而广度众生。如是菩萨，诸佛赞叹。何者是？如文殊师利、毗摩罗诘、观世音、大势至、遍吉等，诸菩萨之上首；出于三界，变化无央数身，入于生死，教化众生故。如是希有事，皆从甚深般若波罗蜜生。以是故说：欲得诸佛称叹其名，当学般若波罗蜜。
　　【经】“复次，舍利弗，菩萨摩诃萨欲一发意，至十方如恒河沙等世界，当学般若波罗蜜！”　　
　　【论】菩萨得身通变化力，作十方恒河沙等身，于十方恒河沙等世界，一时能到。
　　问曰：如经说弹指顷有六十念，若一念中能至一方恒河沙等世界，尚不可信，何况十方恒河沙等世界，时少而所到处多？
　　答曰：经说五事不可思议，所谓众生多少、业果报、坐禅人力、诸龙力、诸佛力。于五不可思议中，佛力最不可思议！菩萨入于禅定，生不可思议神通故，一念中悉到十方诸佛世界。如说四种神通中，唯佛、菩萨有如意疾遍神通。若金翅鸟子，始从[穀-禾+卵]出，从一须弥至一须弥；诸菩萨亦如是，以无生忍力故，破诸烦恼无明[穀-禾+卵]，即时一念中，作无量身，遍至十方。
　　复次，菩萨一切无量世罪，悉已消灭；以智慧力故，能转一切诸法，所谓小能作大，大能作小，能以千万无量劫为一日，又能以一日为千万劫。是菩萨世间之主，所欲自在，何愿不满！如毗摩罗诘经所说，以七夜为劫寿。以是因缘故，菩萨乘神通力，能速疾超越十方世界。
　　问曰：前五不可思议中，无有菩萨，今何以说菩萨不可思议？
　　答曰：或时因中说果，如日食百斤金，金不可食，因金得食，故言食金，是为因中说果。或时果中说因，如见好画，言是好手，是为果中说因。诸菩萨亦如是，菩萨为因，诸佛为果，若说佛力不可思议，当知已说菩萨。以是故言：欲一发意到十方恒河沙世界者，当学般若波罗蜜。
　　【经】“复次，舍利弗，菩萨摩诃萨欲发一音，使十方如恒河沙等世界闻声，当学般若波罗蜜！”　　
　　【论】菩萨得六神通，增长梵声相，过三千大千世界，至十方恒河沙等诸世界。
　　问曰：若尔者，与佛音声何异？
　　答曰：菩萨音声有恒河沙等之数，佛音声所到无有限数。如密迹经中所说：目连试佛音声，极至西方，犹闻佛音，若如对面。
　　问曰：若尔者，佛常在国土聚落，说法教化，而阎浮提内人不至佛边，则不得闻。何以知之？多有从远方来，欲听说法者故。
　　答曰：佛音声有二种：一为口密音声，二为不密音声。密音声先已说，不密音声，至佛边乃闻。是亦有二种弟子：一为出世圣人，二为世间凡夫。出世圣人如目揵连等，能闻微密音声，凡夫人随其所近乃闻。
　　复次，诸菩萨得入正位，离生死身，得法性真形，能见十方无量佛身，及遍照光明，亦能得闻诸佛六十种极远无量音声。诸大菩萨虽未具足如佛音声，于佛音声中并得其分。是佛菩萨音声有三种：一者、先世种善音声因缘故，咽喉中得微妙四大，能出种种妙好远近音声，所谓一里、二里、三里、十里、百千里，乃至三千大千世界，音声遍满；二者、神通力故，咽喉四大出声，遍满三千大千世界，及十方恒河沙世界；三者、佛音声常能遍满十方虚空。
　　问曰：若佛音声常能遍满，今众生何以不得常闻？
　　答曰：众生无量劫以来，所作恶业覆，是故不闻。譬如雷电霹雳，聋者不闻，雷声无减；佛亦如是，常为众生说法，如龙震大雷声，众生罪业，自不得闻。如今世人精进持戒者，于念佛三昧心得定时；罪垢不障，即得见佛，闻佛说法，音声清了。菩萨于三种音声中，欲得二种。是二种音声，甚难希有故；如业果音声，自然可得故。以是故说：菩萨摩诃萨，欲以一音使十方恒河沙等世界闻声者，当学般若波罗蜜。
　　【经】“复次，舍利弗，菩萨摩诃萨欲使诸佛世界不断者，当学般若波罗蜜！”　　
　　【论】佛世界不断者，菩萨欲令国国相次，皆使众生发心作佛。
　　问曰：言次第者，为一国前后相次？为十方世界次第？若一国相次者，大悲普覆一切众生，何以不及余国？若十方一切世界次第者，余佛、菩萨何所利益？
　　答曰：菩萨心愿，欲令一切世界皆悉作佛，大心旷远，无有齐限；以是心集诸智慧，无量福德神通力故。又随众生种作佛因缘者，是菩萨皆悉令作。若一切世界皆种作佛因缘者，余佛菩萨不应有益，但是事不然！
　　复次，十方世界无量无边，不应一菩萨尽得遍诸世界，令佛种不断；诸余菩萨各随因缘，皆有其分。以慈悲大故，愿亦无量，利益之心无有齐限；众生种无量故，非一佛一菩萨所可尽度。
　　问曰：若事不称心，何故作愿耶？
　　答曰：欲令心愿旷大清净故；如行慈三昧，虽不能令众生离苦，但自欲令心旷大清净，成利益愿。如诸佛大菩萨力，皆能度一切；而众生福缘未集，未有智慧，因缘不会故，而不得度。如大海水，一切众生取用，水不穷竭。但众生不能得用，如饿鬼众生自罪因缘，不得见水；设得见之，即时干竭，或为洋铜，或成脓血。佛亦如是，有大慈悲智慧无量无边，悉能满足众生，而众生罪业因缘故而不值佛；设得值佛，如余人无异，或生瞋恚，或起诽谤。以是因缘故，不见佛威相神力，虽得值佛而无利益。
　　复次，二因二缘，发于正见，所谓内因、外缘。佛外因缘具足，有三十二相、八十随形好，无量光明庄严其身，种种神力、种种音声，随意说法，断一切疑；但众生内因缘不具足，先不种见佛善根而不信敬，不精进持戒，钝根深厚，著于世乐；以是故，无有利益，非为佛咎。佛化度众生，神器利用，悉皆备足。譬如日出，有目则睹，盲者不见；设使有目而无日者，则无所睹，是故日无咎也。佛明亦如是。
　　问曰：云何佛世界因缘不断？
　　答曰：菩萨于众生中，种种因缘赞叹佛道，令众生发阿耨多罗三藐三菩提心，渐渐行六波罗蜜，然后于诸世界各各作佛。若于一国次第作佛，或于异国各自作佛，是名不断佛国。
　　复次，菩萨疾集智慧具足，作佛度无量众生；欲入涅槃时，为菩萨受记：“我灭度后，汝次作佛。”展转皆悉如是，令不断绝。若佛不记菩萨者，则断佛国！譬如王立太子，展转如是，国祚不断。
　　问曰：何以贵有佛世界，贱无佛国？
　　答曰：是事不应致问。佛是庄严十方世界主，何况一国！若离有佛国者，虽受人天乐，而不知是佛恩力之所致，与畜生无异！若一切诸佛不出世者，则无三乘涅槃之道，常闭在三界狱，永无出期；若世有佛，众生得出三界牢狱。譬如二国之间，无日之处，是中众生从冥中生，从冥中死。若佛生时，光明暂照，各各相见；乃见日月所照众生，知彼为大福，我等有罪。如是或时佛以光明遍照诸佛国，无佛国众生见佛光明，则大欢喜，念言：“我等黑闇，彼为大明。”
　　复次，有佛之国，众生知有罪福，人受三归、五戒、八斋及出家五众等，种种甚深禅定、智慧、四沙门果、有余涅槃等，如是种种善法。以是因缘故，佛国为贵。若佛国众生虽不见佛，值遇经法，修善持戒，布施、礼敬等，种涅槃因缘，乃至畜生皆能种福德因缘；若无佛之国，乃至天人不能修善。以是故，菩萨生愿，欲使佛世界不断。
大智度论卷第三十一释初品中十八空
　　【经】“复次，舍利弗，菩萨摩诃萨欲住内空、外空、内外空、空空、大空、第一义空、有为空、无为空、毕竟空、无始空、散空、性空、自相空、诸法空、不可得空、无法空、有法空、无法有法空，当学般若波罗蜜！”　　
　　【论】内空者，内法、内法空。内法者，所谓内六入：眼、耳、鼻、舌、身、意。眼空，无我、无我所，无眼法；耳、鼻、舌、身、意亦如是。外空者，外法、外法空。外法者，所谓外六入：色、声、香、味、触、法。色空者，无我、无我所，无色法；声、香、味、触、法亦如是。内外空者，内外法、内外法空。内外法者，所谓内外十二入。十二入中，无我、无我所，无内外法。
　　问曰：诸法无量，空随法故，则亦无量，何以但说十八？若略说，应一空，所谓一切法空。若广说，随一一法空，所谓眼空、色空等甚多，何以但说十八空？
　　答曰：若略说则事不周，若广说则事繁。譬如服药，少则病不除，多则增其患；应病投药，令不增减，则能愈病。空亦如是，若佛但说一空，则不能破种种邪见及诸烦恼；若随种种邪见广说空，空则过多，人爱著空相，堕在断灭；说十八空，正得其中。
　　复次，若说十，若说十五，俱亦有疑，此非问也！
　　复次，善恶之法，皆有定数：若四念处、四正勤、三十七品，十力、四无所畏、四无碍智、十八不共法，五众、十二入、十八界，十二因缘，三毒、三结、四流、五盖等，诸法如是各有定数。以十八种法中破著，故说有十八空。
　　问曰：般若波罗蜜空、十八空，为异？为一？若异者，离十八空，何以为般若空？又如佛说：“何等是般若波罗蜜？所谓色空，受、想、行、识空，乃至一切种智空。”若不异者，云何言欲住十八空，当学般若波罗蜜？
　　答曰：有因缘故言异，有因缘故言一。异者，般若波罗蜜，名诸法实相，灭一切观法；十八空则十八种观，令诸法空。菩萨学是诸法实相，能生十八种空，是名异。一者，十八空是空无所有相，般若波罗蜜亦空无所有相；十八空是舍离相，般若波罗蜜一切法中亦舍离相；是十八空不著相，般若波罗蜜亦不著相。以是故，学般若波罗蜜，则是十八空，不异故。
　　般若波罗蜜有二分：有小，有大。欲得大者，先当学小方便门；欲得大智慧，当学十八空。住是小智慧方便门，能得十八空。何等是方便门？所谓般若波罗蜜经，读诵、正忆念、思惟、如说修行。譬如人欲得种种好宝，当入大海；若人欲得内空等三昧智慧宝，当入般若波罗蜜大海。
　　问曰：行者云何学般若波罗蜜时，住内空、外空、内外空？
　　答曰：世间有四颠倒：不净中有净颠倒，苦中有乐颠倒，无常中有常颠倒，无我中有我颠倒。行者为破四颠倒故，修四念处十二种观，所谓初观内身，三十六种不净充满，九孔常流，甚可厌患，净相不可得；净相不可得故，名内空。行者既知内身不净，观外所著，亦复如是，俱实不净；愚夫狂惑，为淫欲覆心，故谓之为净。观所著色，亦如我身净相不可得，是为外空。行者若观己身不净，或谓外色为净；若观外不净，或谓己身为净。今俱观内外：我身不净，外亦如是，外身不净，我亦如是，一等无异，净相不可得，是名内外空。行者思惟，知内外身俱实不净，而惑者爱著深故，由以受身，身为大苦，而愚以为乐。
　　问曰：三受皆外入所摄，云何言观内受？
　　答曰：六尘初与六情和合生乐，是名外乐；后贪著深入生乐，是名内乐。
　　复次，内法缘乐，是名内乐；外法缘乐，是名外乐。
　　复次，五识相应乐，是名外乐；意识相应乐，是名内乐。粗乐名为外乐，细乐名为内乐。如是等分别内外乐。苦受、不苦不乐受，亦如是。
　　复次，行者思惟：“观是内乐实可得不？”即分别知实不可得，但为是苦，强名为乐。何以故？是乐从苦因缘生，亦生苦果报，乐无厌足故苦。
　　复次，如人患疥，搔虽小乐，后转伤身，则为大苦；愚人谓之为乐，智者但见其苦。如是世间乐颠倒病故，著五欲乐，烦恼转多；以是故行者不见乐，但见苦，如病如痈，如疮如刺。
　　复次，乐少苦多，少乐不现，故名为苦；如大河水，投一合盐，则失盐相，不名为咸。
　　复次，乐不定故，或此以为乐，彼以为苦；彼以为乐，此以为苦；著者为乐，失者为苦；愚以为乐，智以为苦；见乐患为苦，不见乐过者为乐；不见乐无常相为乐，见乐无常相为苦；未离欲人以为乐，离欲人以为苦；如是等观乐为苦。观苦如箭入身；观不苦不乐无常变异相；如是等观三种受，心则舍离，是名观内受空。观外受、内外受亦如是。行者作是念：“若乐即是苦，谁受是苦？”念已则知心受。然后观心为实为虚？观心无常，生、住、灭相；苦受心，乐受心，不苦不乐受心，各各异念。觉乐心灭，而苦心生；苦心尔所时住，住已还灭，次生不苦不乐心；知尔所时不苦不乐心住，住已还灭，灭已还生乐心。三受无常，故心亦无常。
　　复次，知染心、无染心，瞋心、无瞋心，痴心、不痴心，散心、摄心，缚心、解脱心，如是等心，各各异相故，知心无常，无一定心常住。受苦受乐等心，从和合因缘生；因缘离散，心亦随灭。如是等观内心、外心、内外心无常相。
　　问曰：心是内入摄，云何为外心？
　　答曰：观内身名为内心，观外身名为外心。
　　复次，缘内法为内心，缘外法为外心。
　　复次，五识常缘外法，不能分别，故名为外心；意识能缘内法，亦分别好丑，故名为内心。
　　复次，意识初生，未能分别决定，是为外心；意识转深，能分别取相，是名内心。如是等分别内、外心。行者心意转异，知身为不净相，知受为苦相，知心不住为无常相；结使未断故，或生吾我。如是思惟：“若心无常，谁知是心？心为属谁？谁为心主？而受苦乐一切诸物，谁之所有？”即分别知无有别主，但于五众取相故，计有人相而生我心，以我心故生我所。我所心生故，有利益我者生贪欲，违逆我者而生瞋恚，此结使不从智生，从狂惑生故，是名为痴。三毒为一切烦恼之根本，悉由吾我故：作福德，为我后当得；亦修助道法，我当得解脱。初取相故名为想众；因吾我起结使及诸善行，是名行众；是二众则是法念处。于想、行众法中，求我不可得。何以故？是诸法皆从因缘生，悉是作法而不牢固，无实我法行；如芭蕉叶叶求之，中无有坚相；如远见野马，无水有水想，但诳惑于眼。如是等观内法、外法、内外法。
　　问曰：法是外入摄，云何为内法？
　　答曰：内法名为内心相应想众、行众；外法名为外心相应想众、行众；及心不相应诸行，及无为法，一时等观，名为内外法。
　　复次，内法名为六情，外法名为六尘。
　　复次，身、受、心及想、行众，总观为法念处。何以故？行者既于想众、行众及无为法中，求我不可得；还于身、受、心中求亦不可得。如是一切法中，若色、若非色，若可见、若不可见，若有对、若无对，若有漏、若无漏，若有为、若无为，若远若近，若粗若细，其中求我皆不可得；但五众和合故，强名为众生，众生即是我。我不可得故，亦无我所；我所不可得故，一切诸烦恼皆为衰薄。
　　复次，身念处，名一切色法。行者观内色，无常、苦、空、无我，观外色，观内外色，亦如是；受、心、法亦尔。四念处内观相应三昧，名内空；四念处外观相应三昧，名外空；四念处内外观相应三昧，名内外空。
　　问曰：是空，为是三昧力故空？为是法自空？
　　答曰：有人言：“名为三昧力故空。”如经说三三昧、三解脱门：空、无相、无作。是空三昧，缘身、受、心、法，不得我、我所，故名为空。
　　问曰：四念处空法，皆应观无常、苦、空、无我，何以故身观不净，受观是苦，心观无常，法观无我？
　　答曰：虽四法皆观无常、苦、空、无我，而众生身中多著净颠倒，受中多著乐颠倒，心中多著常颠倒，法中多著我颠倒；以是故行者观身不净，观受是苦，观心无常，观法无我。
　　复次，内外空者，无有内外定法，互相因待故，谓为内外。彼以为外，我以为内；我以为外，彼以为内。随人所系内法为内，随人所著外法为外。如人自舍为内，他舍为外。行者观是内外法无定相，故空。
　　复次，是内外法，无有自性。何以故？和合生故。是内外法，亦不在和合因缘中；若因缘中无者，余处亦无。内外法因缘亦无，因缘无故，内外法空。
　　问曰：内外法定有，云何言无？如手足等和合，故有身法生，是名内法。如梁椽壁等和合故，有屋法生，是名为外。是身法虽有别名，亦不异足等。所以者何？若离足等，身不可得故。屋亦如是。
　　答曰：若足不异身者，头应是足，足与身不异故。若头是足者，甚为可笑！
　　问曰：若足与身不异者，有如是过！今应足等和合故，更有法生名为身，身虽异于足等，应当依于足住。如众缕和合而能生毡，是毡依缕而住。
　　答曰：是身法，为足等分中具有，为分有？若具有，头中应有脚。何以故？身法具有故。若分有，与足分无异。又身是一法，所因者多，一不为多，多不为一。
　　复次，若除足等分别有身者，与一切世间皆相违背。以是故，身不得言即是诸分，亦不得言异于诸分；以是故则无身，身无故，足等亦无，如是等名为内空。房舍等外法，亦如是空，名为外空。
　　问曰：破身、舍等，是为破一、破异；破一、破异，是破外道经。佛经中实有内外法，所谓内六情、外六尘，此云何无？
　　答曰：是内外法和合假有名字，亦如身、如舍。
　　复次，略说有二种空：众生空、法空。小乘弟子钝根故，为说众生空，我、我所无故，则不著余法；大乘弟子利根故，为说法空，即时知世间常空如涅槃。声闻说内空，于内法中无我、无我所、无常、无作者、无知者、无受者，是名内空；外空亦如是。不说内法相、外法相即是空。大乘说内法中无内法相，外法中无外法相。如般若波罗蜜中说：色、色相空，受想行识、识相空；眼，眼相空，耳鼻舌身意、意相空；色、色相空，声香味触法、法相空。如是等一切诸法自法空。
　　问曰：此二种说内外空，何者是实？
　　答曰：二皆是实，但为小智钝根故，先说众生空；为大智利根者，说法空。如人闭狱，破坏桎梏，伤杀狱卒，随意得去；又有怖畏盗穿墙壁，亦得免出。声闻者，但破吾我因缘，不生诸烦恼，离诸法爱，畏怖老病死恶道之苦；不复欲本末推求了了，坏破诸法，但以得脱为事。大乘者，破三界狱，降伏魔众，断诸结使及灭习气，了知一切诸法本末，通达无碍；破散诸法，令世间如涅槃，同寂灭相，得阿耨多罗三藐三菩提，将一切众生令出三界。
　　问曰：大乘云何破坏诸法？
　　答曰：佛说色从种种因缘生，无有坚实；如水波浪而成泡沫，暂见即灭，色亦如是。今世四大，先世行业因缘和合故而得成色，因缘灭故色亦俱灭，行无常道，转入空门。所以者何？诸法生灭，无有住时；若无住时，则无可取。
　　复次，有为相故，生时有灭，灭时有生；若已生，生无所用；若未生，生无所生法，与生亦不应有异。何以故？生若生法，应有生生，如是复应有生，是则无穷；若生生更无生者，生亦不应有生；若生无有生者，法亦不应有生。如是生不可得，灭亦如是。以是故，诸法空不生不灭，是为实。
　　复次，诸法若有者，终归于无；若后无者，初亦应无。如人著屐，初已有故，微细不觉；若初无故，则应常新；若后有故相，初亦有故。法亦如是，后有无故，初亦有无，以是故一切法应空。以众生颠倒，著内六情故，行者破是颠倒，名为内空。外空、内外空亦如是。
　　空空者，以空，破内空、外空、内外空；破是三空，故名为空空。
　　复次，先以法空，破内外法，复以此空，破是三空，是名空空。
　　复次，空三昧观五众空，得八圣道，断诸烦恼，得有余涅槃。先世业因缘身命尽时，欲放舍八道，故生空空三昧，是名空空。
　　问曰：空与空空有何等异？
　　答曰：空破五受众，空空破空。
　　问曰：空若是法，空为已破；空若非法，空何所破？
　　答曰：空破一切法，唯有空在；空破一切法已，空亦应舍；以是故，须是空空。
　　复次，空缘一切法，空空但缘空。如一健儿破一切贼，复更有人能破此健人；空空亦如是。又如服药，药能破病，病已得破，药亦应出；若药不出，则复是病。以空灭诸烦恼病，恐空复为患，是故以空舍空，是名空空。
　　大空者，声闻法中，法空为大空。如杂阿含大空经说：生因缘老死。若有人言，是老死，是人老死，二俱邪见。是人老死则众生空，是老死是法空。摩诃衍经说：十方、十方相空，是为大空。
　　问曰：十方空，何以名为大空？
　　答曰：东方无边故名为大，亦一切处有故名为大，遍一切色故名为大，常有故名为大，益世间故名为大，令众生不迷闷故名为大。如是大方能破，故名为大空。余空破因缘生法、作法，粗法易破，故不名为大；是方非因缘生法，非作法，微细法难破，故名为大空。
　　问曰：若佛法中无方，三无为虚空、智缘尽、非智缘尽亦所不摄，何以言，有方亦是常，是无为法，非因缘生法、非作法、微细法？
　　答曰：是方法，声闻论义中无。摩诃衍法中，以世俗谛故有；第一义中，一切法不可得，何况方？如五众和合，假名众生；方亦如是，四大造色和合中，分别此间、彼间等，假名为方。日出处是则东方，日没处是则西方，如是等是方相。是方自然常有故，非因缘生；亦不先无今有，今有后无，故非作法；非现前知故，是微细法。
　　问曰：方若如是，云何可破？
　　答曰：汝不闻我先说，以世俗谛故有，第一义故破。以俗谛有故，不堕断灭中；第一义破故，不堕常中。是名略说大空义。
　　问曰：第一义空亦能破无作法、无因缘法、细微法，何以不言大空？
　　答曰：前已得大名，故不名为大。今第一义名虽异，义实为大。出世间以涅槃为大，世间以方为大，以是故第一义亦是大空。
　　复次，破恶时大邪见故，名为大空。如行者以慈心缘东方一国土众生，复缘一国土众生，如是展转缘时，若谓尽缘东方国土，则堕边见；若谓未尽，则堕无边见；生是二见故，即失慈心。若以方空破是东方，则灭有边、无边见；若不以方空破东方者，则随东方心，随心不已，慈心则灭，邪心则生。譬如大海潮时，至其常限，水则旋还；鱼若不还，则漂在露地，有诸苦患；若鱼有智，则随水还，永得安隐。行者如是，若随心不还，则漂在邪见；若随心还，不失慈心。如是破恶时大邪见故，名为大空。
　　第一义空者，第一义名诸法实相，不破不坏故，是诸法实相亦空。何以故？无受无著故。若诸法实相有者，应受应著，以无实故，不受不著；若受著者，即是虚诳。
　　复次，诸法中第一法，名为涅槃。如阿毗昙中说：云何有上法？一切有为法及虚空，非智缘尽。云何无上法？智缘尽。智缘尽即是涅槃，涅槃中亦无涅槃相，涅槃空是第一义空。
　　问曰：若涅槃空无相，云何圣人乘三种乘入涅槃？又一切佛法，皆为涅槃故说。譬如众流，皆入于海。
　　答曰：有涅槃，是第一宝无上法。是有二种：一、有余涅槃，二、无余涅槃。爱等诸烦恼断，是名有余涅槃；圣人今世所受五众尽，更不复受，是名无余涅槃。不得言涅槃无，以众生闻涅槃名生邪见，著涅槃音声而作戏论若有若无，以破著故，说涅槃空。若人著有，是著世间；若著无，则著涅槃。破是凡人所著涅槃，不破圣人所得。何以故？圣人于一切法中不取相故。
　　复次，爱等诸烦恼，假名为缚；若修道，解是缚，得解脱，即名涅槃；更无有法名为涅槃。如人被械得脱，而作戏论：“是械，是脚，何者是解脱？”是人可笑，于脚械外更求解脱！众生亦如是，离五众械更求解脱法。
　　复次，一切法不离第一义，第一义不离诸法实相；能使诸法实相空，名为第一义空。如是等种种，名为第一义空。
　　有为空、无为空者，有为法，名因缘和合生，所谓五众、十二入、十八界等。无为法，名无因缘，常不生不灭如虚空。今有为法二因缘故空：一者、无我、无我所及常相，不变异不可得故空；二者、有为法有为法相空，不生不灭，无所有故。
　　问曰：我、我所及常相不可得故应空，云何言有为法有为法相空？
　　答曰：若无众生，法无所依。又无常故无住时，无住时故不可得知，是故法亦空。
　　问曰：有为法中，常相不可得。不可得者，为是众生空，为是法空？
　　答曰：有人言：“我心颠倒，故计我为常。”是常空，则入众生空。有人言：“以心为常。如梵天王说：是四大，四大造色悉皆无常，心意识是常。”是常空，则入法空。或有人言：“五众即是常，如色众虽复变化而亦不灭，余众如心说。”五众空，即是法空。是故常空，亦入法空中。
　　复次，有为法、无为法空者，行者观有为法、无为法实相，无有作者，因缘和合故有，皆是虚妄，从忆想分别生。不在内，不在外，不在两中间。凡夫颠倒见故有，智者于有为法不得其相，知但假名，以此假名导引凡夫；知其虚诳无实，无生无作，心无所著。
　　复次，诸贤圣人，不缘有为法而得道果，以观有为法空故，于有为法心不系著故。
　　复次，离有为则无无为。所以者何？有为法实相即是无为，无为相者则非有为，但为众生颠倒故分别说。有为相者，生、灭、住、异；无为相者，不生、不灭、不住、不异，是为入佛法之初门。若无为法有相者，则是有为。有为法生相者，则是集谛；灭相者则是尽谛；若不集则不作，若不作则无灭，是名无为法如实相。若得是诸法实相，则不复堕生、灭、住、异相中。是时不见有为法与无为法合，不见无为法与有为法合，于有为法、无为法不取相，是为无为法。所以者何？若分别有为法、无为法，则于有为、无为而有碍。若断诸忆想分别，灭诸缘；以无缘实智，不堕生数中，则得安隐常乐涅槃。
　　问曰：前五空皆别说，今有为、无为空，何以合说？
　　答曰：有为、无为法，相待而有，若除有为则无无为，若除无为则无有为，是二法摄一切法。行者观有为法无常、苦、空等过，知无为法所益处广，是故二事合说。
　　问曰：有为法，因缘和合生，无自性故空，此则可尔；无为法非因缘生法，无破无坏，常若虚空，云何空？
　　答曰：如先说，若除有为则无无为，有为实相即是无为。如有为空，无为亦空，以二事不异故。
　　复次，有人闻有为法过罪，而著无为法，以著故生诸结使。如阿毗昙中说：八十九有为法缘，六无为法缘，三当分别：欲界系，尽谛所断无明使，或有为缘，或无为缘。何者有为缘？尽谛所断有为法缘使相应无明使。何者无为缘？尽谛所断有为法缘使不相应无明使。色、无色界无明，亦如是。以此结使故，能起不善业，不善业故堕三恶道，是故言无为法空。无为缘使：疑、邪见、无明。疑者，于涅槃法中，有耶无耶？邪见者，若生心言定无涅槃。是邪疑相应无明，及独无明，合为无明使。
　　问曰：若云无为法空，与邪见何异？
　　答曰：邪见人不信涅槃，然后生心言定无涅槃法；无为空者，破取涅槃相，是为异。
　　复次，若人舍有为著无为，以著故，无为即成有为。以是故，虽破无为而非邪见，是名有为、无为空。
　　毕竟空者，以有为空、无为空，破诸法无有遗余，是名毕竟空。如漏尽阿罗汉，名毕竟清净，阿那含乃至离无所有处欲，不名毕竟清净。此亦如是，内空、外空、内外空、十方空、第一义空、有为空、无为空，更无有余不空法，是名毕竟空。
　　复次，若人七世、百千万亿无量世贵族，是名毕竟贵，不以一世、二三世贵族为真贵也。毕竟空亦如是，从本已来，因缘无有定实不空者。有人言：“今虽空，最初不空。”如天造物始，及冥初微尘，是等皆空。何以故？果无常，因亦无常。如虚空不作果，亦不作因；天及微尘等，亦应如是，若是常，不应生无常。若过去无定相，未来、现在世亦如是；于三世中无有一法定实不空者，是名毕竟空。
　　问曰：若三世都空，乃至微尘及一念无所有者，则是大可畏处！诸智慧人以禅定乐故舍世间乐，以涅槃乐故舍禅定乐；今毕竟空中乃至无有涅槃，依止何法得舍涅槃？
　　答曰：有著吾我人，以一、异相分别诸法，如是之人，则以为畏。如佛说：“凡夫人大惊怖处，所谓无我、无我所。”
　　复次，有为法有三世，以有漏法故生著处。涅槃名一切爱著断，云何于涅槃而求舍离？
　　复次，如比丘破四重禁，是名毕竟破戒，不任得道！又如作五逆罪，毕竟闭三善道！若取声闻证者，毕竟不得作佛。毕竟空亦如是，于一切法毕竟空，无复有余。
　　问曰：一切法毕竟空，是事不然！何以故？三世十方诸法，乃至法相、法住，必应有实。以有一法实故，余法为虚妄；若无一法实者，亦不应有诸虚妄法是毕竟空。
　　答曰：无有乃至一法实者。何以故？若有乃至一法实者，是法应若有为、若无为。若是有为，有为空中已破；若是无为，无为空中亦破。如是世间、出世间：若世间，内空、外空、内外空、大空已破；若出世间，第一义空已破。色法、无色法，有漏、无漏法等，亦如是。
　　复次，一切法皆毕竟空，是毕竟空亦空；空无有法故，亦无虚实相待。
　　复次，毕竟空者，破一切法令无遗余，故名毕竟空；若小有遗余，不名毕竟。若言相待故应有，是事不然！
　　问曰：诸法不尽空。何以故？因缘所生法空、而因缘不空。譬如梁椽因缘和合，故名舍，舍空而梁椽不应空！
　　答曰：因缘亦空，因缘不定故。譬如父子，父生故名为子，生子故名为父。
　　复次，最后因缘，无依止故；如山河、树木、众生之类，皆依止地，地依止水，水依止风，风依止虚空，虚空无所依止。若本无所依止，末亦无所依止；以是故，当知一切法毕竟空。
　　问曰：不然，诸法应有根本。如神通有所变化，所化虽虚，而化主不空！
　　答曰：凡夫人见所化物不久故谓之为空，化主久故谓之为实；圣人见化主复从前世业因缘和合生，今世复集诸善法得神通力，故能作化。如般若波罗蜜后品中说，有三种变化：烦恼变化、业变化、法变化（法法身也）。是故知化主亦空。
　　问曰：诸不牢固者，不实故应空；诸牢固物及实法，不应空。如大地、须弥山、大海水、日、月、金刚等色实法，牢固故不应空。所以者何？地及须弥常住竟劫；众川有竭，海则常满；日月周天，无有穷极。又如凡人所见，虚妄不真，故应空；圣人所得，如及法性、真际、涅槃相，应是实法，云何言毕竟皆空？
　　复次，有为法因缘生，故不实；无为法不从因缘生，故应实，复云何言毕竟空？
　　答曰：坚固不坚固不定，故皆空。所以者何？有人以此为坚固，有人以此为不坚固。如人以金刚为牢固；帝释手执，如人捉杖，不以为牢固。又不知破金刚因缘，故以为牢固；若知著龟骨上，以山羊角打破，则知不牢固。如七尺之身，以大海为深；罗睺阿修罗王立大海中，膝出水上；以两手隐须弥顶，下向观忉利天善见城，此则以海水为浅。若短寿人以地为常久牢固，长寿者见地无常不牢固。如佛说七日喻经，佛告诸比丘：“一切有为法，无常变异，皆归磨灭。劫欲尽时，大旱积久，药草树木，皆悉焦枯。有第二日出，诸小流水，皆悉干竭。第三日出，大河流水，亦都涸尽。第四日出，阎浮提中四大河及阿那婆达多池，皆亦空竭。第五日出，大海干涸。第六日出，大地、须弥山等，皆悉烟出，如陶烧器。第七日出，悉皆炽然，无复烟气；地及须弥乃至梵天，火皆燃满。尔时，新生光音天者，见火怖畏言：‘既烧梵宫，将无至此？’先生诸天慰喻后生天言：‘曾已有此，正烧梵宫，于彼而灭，不来至此。’烧三千大千世界已，无复灰炭！”佛语比丘：“如此大事，谁信之者？唯有眼见，乃能信耳！又比丘，过去时，须涅多罗外道师，离欲行四梵行，无量弟子亦得离欲。须涅多罗作是念：‘我不应与弟子同生一处，今当深修慈心。’此人以深思慈故，生光音天。”佛言：“须涅多罗者，我身是也；我是时眼见此事。以是故，当知牢固实物，皆悉归灭！”
　　问曰：汝说毕竟空，何以说无常事？毕竟空今即是空，无常今有后空！
　　答曰：无常则是空之初门。若谛了无常，诸法则空。以是故，圣人初以四行观世间无常；若见所著物无常，无常则能生苦，苦故心生厌离。若无常、空相，则不可取，如幻如化，是名为空。外物既空，内主亦空，是名无我。
　　复次，毕竟空是为真空。有二种众生：一、多习爱，二、多习见。爱多者，喜生著，以所著无常，故生忧苦。为是人说：“汝所著物无常坏故，汝则为之生苦。若此所著物生苦者，不应生著！”是名说无作解脱门。见多者，为分别诸法，以不知实故而著邪见；为是人故直说诸法毕竟空。
　　复次，若有所说，皆是可破，可破故空；所见既空，见主亦空，是名毕竟空。汝言圣人所得法应实者，以圣人法能灭三毒，非颠倒虚诳，能令众生离老病死苦，得至涅槃。是虽名实，皆从因缘和合生故，先无今有、今有后无故，不可受、不可著故，亦空非实。如佛说筏喻经：善法尚应舍，何况不善！
　　复次，圣人有为无漏法，从有漏法缘生；有漏法虚妄不实缘所生法，云何为实？离有为法，无无为法。如先说：有为法实相，即是无为法。以是故，一切法毕竟不可得故，名为毕竟空。
　　无始空者，世间若众生、若法，皆无有始。如今生从前世因缘有，前世复从前世有，如是展转，无有众生始。法亦如是。何以故？若先生后死，则不从死故生，生亦无死；若先死后有生，则无因无缘，亦不生而有死，以是故，一切法则无有始。如经中说，佛语诸比丘：“众生无有始，无明覆，爱所系，往来生死，始不可得。”破是无始法，故名为无始空。
　　问曰：无始是实，不应破。何以故？若众生及法有始者，即堕边见，亦堕无因见。远离如是等过，故应说众生及法无始；今以无始空破是无始，则还堕有始见。
　　答曰：今以无始空破无始见，又不堕有始见。譬如救人于火，不应著深水中。今破是无始，亦不著有始中，是则行于中道！
　　问曰：云何破无始？
　　答曰：以无穷故，若无穷则无后，无穷无后，则亦无中。若无始，则为破一切智人。所以者何？若世间无穷，则不知其始，不知始故，则无一切智人；若有一切智人，不名无始！
　　复次，若取众生相，又取诸法一相、异相，以此一、异相，从今世推前世，从前世复推前世；如是展转，众生及法始不可得，则生无始见。是见虚妄，以一、异为本，是故应破。如有为空破有为法，是有为空即复为患；复以无为空破无为法。今以无始破有始，无始即复为患；复以无始空破是无始，是名无始空。
　　问曰：若尔者，佛何以说众生往来生死，本际不可得？
　　答曰：欲令众生知久远已来，往来生死为大苦，生厌患心。如经说：一人在世间，计一劫中受身被害时，聚集诸血，多于海水；啼泣出泪，及饮母乳，皆亦如是。积集身骨，过于毗浮罗山。譬喻斩天下草木为二寸筹，数其父、祖、曾祖，犹不能尽；又如尽以地为泥丸，数其母及曾祖母，犹亦不尽。如是等无量劫中，受生死苦恼，初始不可得故，心生怖畏，断诸结使。如无常虽为边，而佛以是无常而度众生；无始亦如是，虽为是边，亦以是无始而度众生。为度众生，令生厌心，故说有无始，非为实有无始。所以者何？实有无始，不应说无始空！
　　问曰：若无始非实法，云何以度人？
　　答曰：实法中无度人。诸可说法语言度人，皆是有为虚诳法。佛以方便力故，说是无始，以无著心说，故受者亦得无著，无著故则生厌离。
　　复次，以宿命智见众生生死相续无穷，是时为实。若以慧眼，则见众生及法毕竟空；以是故说无始空。如般若波罗蜜中说：常观不实，无常观亦不实；苦观不实，乐观亦不实；而佛说常、乐为倒，无常、苦为谛。以众生多著常、乐，不著无常、苦，是故以无常、苦谛，破是常、乐倒。以是故，说无常、苦为谛；若众生著无常、苦者，说无常、苦亦空。有始、无始亦如是。无始，能破著始倒；若著无始，复以无始为空，是名无始空。
　　问曰：有始法亦是邪见，应当破，何以但破无始？
　　答曰：有始是大惑。所以者何？若有始者，初身则无罪福因缘而生善恶处；若从罪福因缘而生，不名为初身。何以故？若有罪福，则从前身受后身故。若世间无始，无如是咎。是故菩萨先已舍是粗恶邪见。菩萨常习用无始，念众生故说无始，常行因缘法故，言法无始。未得一切智故，或于无始中错谬，是故说无始空。
　　复次，无始已破有始，不须空破有始，今欲破无始，故说无始空。
　　问曰：若无始破有始者，有始亦能破无始，汝何以言但以空破无始？
　　答曰：是二虽皆邪见，而有差别：有始，起诸烦恼邪见因缘；无始，起慈悲及正见因缘。所以者何？念众生受无始世苦恼而生悲心，知从身次第生身相续不断，便知罪福果报而生正见。若人不著无始，即是助道善法；若取相生著，即是邪见，如常、无常见。有始见虽破无始见，不能毕竟破无始，无始能毕竟破有始，是故无始为胜。如善破不善，不善破善，虽互相破，而善能毕竟破恶；如得贤圣道，永不作恶。恶法则不然，势力微薄故。如人虽起五逆罪，断善根，堕地狱，久不过一劫因缘得脱地狱，终成道果。无始、有始优劣不同，亦如是。以无始力大故，能破有始，是故不说有始空。
　　散空者，散名别离相，如诸法和合故有。如车以辐、辋、辕、毂，众合为车，若离散各在一处，则失车名。五众和合因缘，故名为人；若别离五众，人不可得。
　　问曰：若如是说，但破假名而不破色；亦如离散辐辋，可破车名，不破辐辋。散空亦如是，但离散五众，可破人而不破色等五众！
　　答曰：色等亦是假名破。所以者何？和合微尘假名为色故。
　　问曰：我不受微尘，今以可见者为色，是实为有，云何散而为空？
　　答曰：若除微尘，四大和合因缘生出可见色，亦是假名。如四方风和合，扇水则生沫聚，四大和合成色亦如是；若离散四大，则无有色。
　　复次，是色以香、味、触及四大和合，故有色可见，除诸香、味、触等更无别色。以智分别，各各离散，色不可得。若色实有，舍此诸法，应别有色而更无别。是故经言：所有色皆从四大和合有，和合有故皆是假名，假名故可散。
　　问曰：色假名故可散，四众无色，云何可散？
　　答曰：四阴亦是假名，生、老、住，无常观故，散而为空。所以者何？生时异，老时异，住时异，无常时异故。
　　复次，三世中观是四众，皆亦散灭。
　　复次，心随所缘，缘灭则灭，缘破则破。
　　复次，此四众不定，随缘生故。譬如火，随所烧处为名；若离烧处，火不可得。因眼缘色生眼识，若离所缘，识不可得；余情识亦如是。如经中说，佛告罗陀：“此色众破坏散灭，令无所有。”余众亦如是，是名散空。
　　复次，譬如小儿，聚土为台殿、城郭、闾里、宫舍，或名米，或名为面，爱著守护；日暮将归，其心舍离，蹋坏散灭。凡夫人亦如是，未离欲故，于诸法中生爱著心；若得离欲，见诸法皆散坏弃舍，是名散空。
　　复次，诸法合集故，各有名字，凡夫人随逐名字，生颠倒染著；佛为说法，当观其实，莫逐名字，有无皆空。如迦旃延经说；观集谛则无无见，观灭谛则无有见。如是种种因缘，是名散空。
　　性空者，诸法性常空；假来相续故，似若不空。譬如水性自冷，假火故热，止火停久，水则还冷。诸法性亦如是，未生时空无所有，如水性常冷；诸法众缘和合故有，如水得火成热；众缘若少若无，则无有法，如火灭汤冷。如经说：眼空，无我、无我所。何以故？性自尔！耳、鼻、舌、身、意，色乃至法等，亦复如是。
　　问曰：此经说我、我所空，是为众生空，不说法空，云何证性空？
　　答曰：此中但说性空，不说众生空及法空。性空有二种：一者、于十二入中无我、无我所；二者、十二入相自空。无我、无我所，是声闻论中说。摩诃衍法说：十二入我、我所无故空，十二入性无故空。
　　复次，若无我、无我所，自然得法空。以人著我及我所故，佛但说无我、无我所；如是应当知一切法空。若我、我所法尚不著，何况余法？以是故，众生空、法空，终归一义，是名性空。
　　复次，性名自有，不待因缘；若待因缘，则是作法，不名为性。诸法中皆无性。何以故？一切有为法皆从因缘生，因缘生则是作法；若不从因缘和合则是无法。如是一切诸法性不可得故，名为性空。
　　问曰：毕竟空无所有，则是性空，今何以重说？
　　答曰：毕竟空者，名为无有遗余；性空者，名为本来常尔。如水性冷，假火故热，止火则还冷。毕竟空如虚空，常不生不灭，不垢不净，云何言同？
　　复次，诸法毕竟空。何以故？性不可得故。诸法性空。何以故？毕竟空故。
　　复次，性空，多是菩萨所行；毕竟空，多是诸佛所行。何以故？性空中，但有因缘和合，无有实性；毕竟空，三世清净。有如是等差别。
　　复次，一切诸法性有二种、一者、总性，二者、别性。总性者，无常、苦、空、无我，无生无灭，无来无去，无入无出等。别性者，如火热性、水湿性，心为识性。如人喜作诸恶，故名为恶性；好集善事，故名为善性。如十力经中说：佛知世间种种性，如是诸性皆空，是名性空。何以故？若无常性是实，应失业果报。所以者何？生灭过去不住故，六情亦不受尘，亦无积习因缘；若无积习，则无诵经、坐禅等。以是故，知无常性不可得；无常尚不可得，何况常相？
　　复次，苦性亦不可得。若实有是苦，则不应生染著心。若人厌畏苦痛，于诸乐中亦应厌畏；佛亦不应说三受，苦、乐、不苦不乐；亦不应苦中生瞋，乐中生爱，不苦不乐中生痴。若一相者，乐中应生瞋，苦中应生爱，但是事不然！如是等苦性，尚不可得，何况乐性虚妄而可得？
　　复次，空相亦不可得。所以者何？若有空相，则无罪福；无罪福故，亦无今世、后世。
　　复次，诸法相待有。所以者何？若有空，应当有实；若有实，应当有空。空性尚无，何况有实？
　　复次，若无我者，则无缚无解，亦无从今世至后世受罪福，亦无业因缘果报；如是等因缘，知无我性尚不可得，何况我性？
　　复次，无生无灭性亦不实。何以故？若实，则堕常见；若一切法常，则无罪无福。若有者常有，无者常无；若无者不生，有者不失。如不生不灭性不可得，何况生灭性？无来无去，无入无出等，诸总性亦如是。
　　复次，诸法别性，是亦不然！何以故？如火能烧，造色能照，二法和合，故名为火。若离是二法有火者，应别有用；而无别用，以是故，知火是假名，亦无有实。若实无火法，云何言热是火性？
　　复次，热性从众缘生，内有身根，外有色触，和合生身识，觉知有热；若未和合时，则无热性，以是故，知热非火性。
　　复次，若火实有热性，云何有人入火不烧，及人身中火而不烧身？空中火，水不能灭？以火无有定热性故，神通力故，火不能烧身；业因缘，五藏不爇；神龙力故，水不能灭。
　　复次，若热性与火异，火则非热；若热与火一，云何言热是火性？余性亦如是。是总性、别性无故，名为性空。
　　复次，性空者，从本已来空。如世间人，谓虚妄不久者是空；如须弥、金刚等物，及圣人所知，以为真实不空。欲断此疑故，佛说是虽坚固相续久住，皆亦性空。圣人智慧，虽度众生，破诸烦恼，性不可得故，是亦为空。又人谓五众、十二入、十八界皆空，但如、法性、实际，是其实性。佛欲断此疑故，但分别说五众，如、法性、实际，皆亦是空，是名性空。
　　复次，有为性三相，生、住、灭；无为性亦三相，不生、不住、不灭。有为性尚空，何况有为法！无为性尚空，何况无为法！以是种种因缘，性不可得，名为性空。
　　自相空者，一切法有二种相：总相，别相。是二相空，故名为相空。
　　问曰：何等是总相？何等是别相？
　　答曰：总相者，如无常等；别相者，诸法虽皆无常，而各有别相，如地有坚相、火为热相。
　　问曰：先已说性，今说相，性、相有何等异？
　　答曰：有人言：“其实无异，名有差别。说性则为说相，说相则为说性；譬如说火性即是热相，说热相即是火性。”有人言：“性相小有差别，性言其体，相言可识。”如释子受持禁戒，是其性；剃发、割截染衣，是其相。梵志自受其法，是其性；顶有周罗，执三歧杖，是其相。如火热是其性，烟是其相。近为性，远为相。相不定从身出，性则言其实。如见黄色为金相而内是铜，火烧石磨，知非金性。如人恭敬供养时，似是善人，是为相；骂詈毁辱，忿然瞋恚，是其性。性相、内外、远近、初后，有如是差别。是诸相皆空，名为相空。
　　如说一切有为法，皆是无常相。所以者何？生灭不住故，先无今有、已有还无故，属诸因缘故，虚诳不真故，无常因缘生故，众合因缘起故。如是等因缘，故一切有为法是无常相。能生身心恼故，名为苦：身四威仪无不苦故，苦圣谛故，圣人舍不受故，无时不恼故，无常故，如是等因缘，名为苦相。离我所故空，因缘和合生故空，无常、苦、空、无我故名为空，始终不可得故空，诳心故名为空，贤圣一切法不著故名为空，以无相、无作解脱门故名为空，诸法实相无量无数故名为空，断一切语言道故名为空，灭一切心行故名为空，诸佛、辟支佛、阿罗汉入而不出故名为空。如是等因缘故，是名为空。无常、苦、空故无我，不自在故无我，无主故名为无我；诸法无不从因缘生，从因缘生故无我，无相无作故无我，假名字故无我，身见颠倒故无我，断我心得道故无我。以是种种，名为无我。如是等名总相。别相者，地坚相、火热相、水湿相、风动相；眼识依处名眼相，耳、鼻、舌、身亦如是；识觉相，智慧相，慧智相；舍为施相，不悔不恼为持戒相，心不变异为忍相，发勤为精进相，摄心为禅相，无所著为智慧相，能成事为方便相；识作生灭为世间相，无识为涅槃相。如是等诸法各有别相，知是诸相皆空，是名自相空。余义如性空中说，性、相义同故。
　　问曰：何以不但说相空，而说自相空？
　　答曰：若说相空，不说法体空；说自相空，即法体空。
　　复次，众法和合，故一法生；是一法空，如是等一一法皆空。今和合因缘法，展转皆亦空，一切法各各自相空，以是故，名为自相空。
　　问曰：若一切法各各自相空，云何复有所说？
　　答曰：众生颠倒故，以一相、异相、总相、别相等，而著诸法，为断是故而有所说。如是等因缘，名为自相空。
　　一切法空者，一切法，名五众、十二入、十八界等；是诸法皆入种种门，所谓一切法有相、知相、识相、缘相、增上相、因相、果相、总相、别相、依相。
　　问曰：云何一切法有相？
　　答曰：一切法有好有丑、有内有外，一切法有心生，故名为有。
　　问曰：无法中云何言有相？
　　答曰：若无法不名为法，但以遮有故，名字为无法；若实有无法，则名为有；是故说一切法有相。
　　知相者，苦法智、苦比智能知苦谛，集法智、集比智能知集谛，灭法智、灭比智能知灭谛，道法智、道比智能知道谛。及世俗善智，能知苦，能知集，能知灭，能知道；亦能知虚空，非智缘灭，是名一切法知相。
　　识相者，眼识能知色，耳识能知声，鼻识能知香，舌识能知味，身识能知触，意识能知法。能知眼、能知色、能知眼识；能知耳、能知声、能知耳识；能知鼻、能知香、能知鼻识；能知舌、能知味、能知舌识；能知身、能知触、能知身识；能知意、能知法、能知意识。是名识相。
　　缘相者，眼识及眼识相应诸法能缘色，耳识及耳识相应诸法能缘声，鼻识及鼻识相应诸法能缘香，舌识及舌识相应诸法能缘味，身识及身识相应诸法能缘触，意识及意识相应诸法能缘法。能缘眼、能缘色、能缘眼识；能缘耳、能缘声、能缘耳识；能缘鼻、能缘香、能缘鼻识；能缘舌、能缘味、能缘舌识；能缘身、能缘触、能缘身识；能缘意、能缘法、能缘意识。是名缘相。
　　增上相者，一切有为法，各各增上。无为法亦于有为法有增上，是名增上相。
　　因果相者，一切法各各为因，各各为果，是名因果相。
　　总相、别相者，一切法中，各各为总相、别相。如马是总相，白是别相；如人是总相，若失一耳，则是别相。如是各各展转，皆有总相、别相，是为总相、别相。
　　依相者，诸法各共相依止，如草木山河依止于地，地依止水，是一切各各相依，是名依止相。如是等一法门相，摄一切法。
　　复次，二法门摄一切法，所谓色、无色法，可见、不可见法，有对、无对法，有漏法、无漏法，有为法、无为法，内法、外法，观法、缘法，有法、无法，如是等种种二法门相。三、四、五、六，乃至无量法门相，摄一切法。是诸法皆空，如上说。
　　问曰：若皆空者，何以说一切法种种名字？
　　答曰：凡夫人于空法中，无明颠倒取相，故生爱等诸烦恼，因烦恼故起种种业，起种种业故入种种道，入种种道故受种种身，受种种身故受种种苦乐。如蚕出丝无所因，自从已出而自缠裹，受烧煮苦。圣人清净智慧力故，分别一切法本末皆空，欲度众生故说其著处，所谓五众、十二入、十八界等：“汝但以无明故，而生五众等自作自著！”若圣人但说空者，不能得道，以无所因、无所厌故。
　　问曰：汝言一切法空，是事不然！何以故？一切法各各自相摄故。如地坚相、水湿相、火热相、风动相，心为识相，慧为知相；如是一切法，各自住其相，云何言空？
　　答曰：性空，自相空中已破，今当更说。相不定故不应是相，如酥、蜜、胶、蜡等，皆是地相，与火合故，自舍其相，转成湿相；金、银、铜、铁与火合故，亦自舍其相，变为水相；如水得寒成冰，转为地相；如人醉睡，入无心定，冻冰中鱼，皆无心识，舍其心相，无所觉知；如慧为知相，入诸法实相，则无所觉知，自舍知相。是故诸法无有定相。
　　复次，若谓诸法定相，是亦不然！所以者何？如未来法相，不应来至现在，若至现在，则舍未来相；若不舍未来相入现在者，未来则是现在，为无未来果报；若现在入过去，则舍现在相；若不舍现在相入过去，过去则是现在。如是等过，则知诸法无有定相。
　　复次，若谓有为法，定有三相，生、住、灭；无为法亦有三相，不生、不住、不灭。汝以未来世中，非智缘灭法，是有为法而无有为相。若汝谓以非智缘尽是灭相，是亦不然！所以者何？无常尽，是名灭相，非以非智缘灭故名为灭相。如是等种种，无有定相；若有定相而不空者，是事不然！
　　问曰：应实有法不空。所以者何？凡夫、圣人所知各异，凡夫所知是虚妄，圣人所知是实。依实圣智故舍虚妄法，不可依虚妄舍虚妄！
　　答曰：为破凡夫所知，故名为圣智。若无凡夫法，则无圣法，如无病则无药。是故经言：离凡夫法更无圣法，凡夫法性即是圣法。
　　复次，圣人于诸法不取相亦不著，是故圣法为真实；凡夫于诸法取相亦著，故以凡夫人法为虚妄。圣人虽用而不取相，不取相故则无定相，如是不应为难！于凡夫地著法分别，是圣法、是凡夫法；若于贤圣地，则无所分别，为断众生病，故言是虚、是实。如说：佛语非虚非实，非缚非解，不一不异，是故无所分别，清净如虚空。
　　复次，若法不悉空，不应说不戏论为智人相！亦不应说不受不著、无所依止、空、无相、无作名为真法！
　　问曰：若一切法空，即亦是实，云何言无实？
　　答曰：若一切法空，假令有法，已入一切法中破；若无法，不应致难！
　　问曰：若一切法空是实，佛三藏中，何以多说无常、苦、空、无我法？如经说，佛告诸比丘：“为汝说法，名为第一义空。何等是第一义空？眼生无所从来，灭亦无所去，但有业有业果报，作者不可得！耳、鼻、舌、身、意，亦复如是。”是中若说生无所从来，灭亦无所去，是常法不可得故无常；但有业及业果报，而作者不可得，是为声闻法中第一义空，云何言一切法空？
　　答曰：我，是一切诸烦恼根本，先著五众为我，然后著外物为我所；我所缚故而生贪恚，贪恚因缘故起诸业。如佛说无作者，则破一切法中我；若说眼无所从来，灭亦无所去，则说眼无常，若无常即是苦，苦即是非我、我所。我、我所无故，于一切法中心无所著，心无所著故，则不生结使，不生结使，何用说空！以是故，三藏中，多说无常、苦、空、无我，不多说一切法空。
　　复次，众生虽闻佛说无常、苦、无我，而戏论诸法，为是人故说诸法空；若无我亦无我所，若无我、无我所，是即入空义。
　　问曰：佛何以说有业有果报？若有业有果报，是则不空！
　　答曰：佛说法有二种：一者、无我，二者、无法。为著见神有常者，故为说无作者；为著断灭见者，故为说有业有业果报。若人闻说无作者，转堕断灭见中，为说有业有业果报。此五众能起业而不至后世，此五众因缘，生五众受业果报相续，故说受业果报。如母子身虽异，而因缘相续故，如母服药，儿病则瘥。如是今世后世五众虽异，而罪福业因缘相续故，从今世五众因缘，受后世五众果报。
　　复次，有人求诸法相著一法，若有若无、若常若无常等；以著法故，自法生爱，他法生恚，而起恶业；为是人故说诸法空，诸法空则无有法。所以者何？所可爱法能生结使，能生结使则是无明因缘，若生无明，云何是实？是为法空。
　　复次，众生有二种：一者、著世间，二者、求出世间。求出世间，有上、中、下。上者利根，大心求佛道；中者中根，求辟支佛道；下者钝根，求声闻道。为求佛道者，说六波罗蜜及法空；为求辟支佛者，说十二因缘及独行法；为求声闻者，说众生空及四真谛法。声闻畏恶生死，闻众生空，及四真谛，无常、苦、空、无我，不戏论诸法。如围中有鹿，既被毒箭，一向求脱，更无他念。辟支佛虽厌老病死，犹能少观甚深因缘，亦能少度众生。譬如犀在围中，虽被毒箭，犹能顾恋其子。菩萨虽厌老病死，能观诸法实相，究尽深入十二因缘，通达法空，入无量法性。譬如白香象王在猎围中，虽被箭射，顾视猎者心无所畏，及将营从安步而去。以是故，三藏中不多说法空。或有利根梵志，求诸法实相，不厌老病死，著种种法相，为是故说法空。所谓先尼梵志，不说五众即是实，亦不说离五众是实。复有强论梵志，佛答：“我法中不受有无，汝何所论有无？是戏论法，结使生处。”及杂阿含中大空经说二种空：众生空、法空。罗陀经中说：色众破裂分散，令无所有。筏喻经中说：法尚应舍，何况非法？波罗延经利众经中说：智者于一切法不受不著，若受著法则生戏论，若无所依止则无所论。诸得道圣人于诸法无取无舍，若无取舍，能离一切诸见。如是等三藏中处处说法空，是名为一切法空。
　　不可得空者，有人言：“于众、界、入中，我法、常法不可得，故名为不可得空。”有人言：“诸因缘中求法不可得，如五指中拳不可得，故名为不可得空。”有人言：“一切法及因缘，毕竟不可得，故名为不可得空。”
　　问曰：何以故名不可得空？为智力少故不可得，为实无故不可得？
　　答曰：诸法实无故不可得，非智力少也。
　　问曰：若尔者，与毕竟空、自相空无异，今何以故更说不可得空？
　　答曰：若人闻上诸空都无所有，心怀怖畏生疑，今说所以空因缘，以求索不可得故，为说不可得空。断是疑怖故，佛说不可得空。所以者何？佛言：“我从初发心乃至成佛，及十方佛，于诸法中求实不可得，是名不可得空。”
　　问曰：何事不可得？
　　答曰：一切法乃至无余涅槃不可得故，名为不可得空。
　　复次，行者得是不可得空，不得三毒、四流、四缚、五盖、六爱、七使、八邪、九结、十恶，诸弊恶垢缚等都不可得故，名为不可得空。
　　问曰：若尔者，行是不可得空，得何等法？
　　答曰：得戒、定、慧，得四沙门果、五根、五无学众、六舍法、七觉分、八圣道分、九次第定、十无学法，得如是等，是声闻法。若得般若波罗蜜，则具足六波罗蜜，及十地诸功德。
　　问曰：上言一切法乃至涅槃不可得，今何以言得戒、定、慧，乃至十地诸功德法？
　　答曰：是法虽得，皆趣不可得空：无受著故，是名不可得；为无为法故，名不可得；圣谛故，名不可得；第一义谛故，名不可得。圣人虽得诸功德，入无余涅槃故，不以为得；凡夫人以为大得。如师子虽有所作，不自以为奇，余众生见以为希有。圣人虽有所得而不以为得，是名为不可得空。
　　无法空、有法空、无法有法空者，无法空者，有人言：“无法、名法已灭，是灭无故，名无法空。”有法空者，诸法因缘和合生，故有法，有法无故，名有法空。无法有法空者，取无法有法相不可得，是为无法有法空。
　　复次，观无法有法空，故名无法有法空。
　　复次，行者观诸法生、灭，若有门、若无门，生门生喜，灭门生忧。行者观生法空则灭喜心，观灭法空则灭忧心。所以者何？生无所得，灭无所失，除世间贪忧故，是名无法有法空。
　　复次，十八空中，初三品空，破一切法；后三空，亦破一切法。有法空，破一切法生时、住时；无法空，破一切法灭时；无法有法空，生、灭一时俱破。
　　复次，有人言：“过去、未来法空，是名无法空；现在及无为法空，是名有法空。何以故？过去法灭失、变异归无；未来法因缘未和合，未生、未有，未出、未起，以是故名无法。观知现在法及无为法现有，是名有法。是二俱空，故名为无法有法空。”
　　复次，有人言：“无为法无生、住、灭，是名无法；有为法生、住、灭，是名有法。如是等空，名为无法有法空。”是为菩萨欲住内空乃至无法有法空，当学般若波罗蜜。
大智度论卷第三十二释初品中四缘义
　　【经】“菩萨摩诃萨欲知诸法因缘、次第缘、缘缘、增上缘，当学般若波罗蜜！”　　
　　【论】一切有为法，皆从四缘生，所谓因缘、次第缘、缘缘、增上缘。因缘者，相应因、共生因、自种因、遍因、报因，是五因名为因缘。
　　复次，一切有为法，亦名因缘。次第缘者，除阿罗汉过去、现在末后心心数法，诸余过去、现在心心数法，能与次第，是名次第缘。缘缘、增上缘者，一切法。
　　复次，菩萨欲知四缘自相、共相，当学般若波罗蜜。
　　问曰：如般若波罗蜜中，四缘皆不可得。所以者何？若因中先有果，是事不然；因中先无，亦不然。若先有，则无因；若先无，以何为因？若先无而有者，亦可从无因而生。
　　复次，见果从因生，故名之为因；若先无果，云何名因？
　　复次，若果从因生，果则属因，因不自在，更属余因；若因不自在者，云何言果但从此因生？如是种种，则知无因缘。又过去心心数法都灭，无所能作，云何能为次第缘？现在有心则无次第，若与未来欲生心次第者，未来则未有，云何与次第？如是等则无次第缘。如一切法无相无缘，云何言缘缘？若一切法无所属，无所依，皆平等，云何言增上缘？如是四缘不可得，云何说欲知四缘，当学般若波罗蜜？
　　答曰：汝不知般若波罗蜜相，以是故说般若波罗蜜中，四缘皆不可得。般若波罗蜜，于一切法无所舍、无所破，毕竟清净，无诸戏论。如佛说有四缘，但以少智之人，著于四缘而生邪论，为破著故，说言诸法实空，无所破。如心法从内外处因缘和合生，是心如幻、如梦，虚诳无有定性，心数法亦如是。是心共生心数法，所谓受、想、思等。是心数法，同相、同缘故，名为相应。心以心数法相应为因，心数法以心相应为因，是名相应因。相应因者，譬如亲友知识，和合成事。共生因者，一切有为法，各有共生因，以共生故更相佐助；譬如兄弟同生，故互相成济。自种因者，过去善种，现在、未来善法因；过去、现在善种，未来善法因。不善、无记亦如是。如是一切法，各有自种因。遍因者，苦谛、集谛所断结使一切垢法因，是名遍因。报因者，行业因缘故，得善恶果报，是为报因。是五因名为因缘。心心数法次第相续无间故，名为次第缘。心心数法，缘尘故生，是名缘缘。诸法生时，不相障碍，是为无障。
　　复次，心心数法从四缘生；无想、灭尽定从三缘生，除缘缘；诸余心不相应诸行及色，从二缘生，除次第缘、缘缘。有为法性羸故，无有从一缘生。报生心心数法，从五因生；不隐没无记，非垢法故，除遍因。诸烦恼亦从五因生，除报因。何以故？诸烦恼是隐没，报是不隐没，故除报因。报生色及心不相应诸行，从四因生：非心心数法，故除相应因；不隐没无记法，故除遍因。染污色及心不相应诸行，亦从四因生：非心心数法，故除相应因；垢故除报因。诸余心心数法，除初无漏心，皆从四因生，除报因、遍因。所以者何？非无记故除报因，非垢故除遍因。诸余不相应法，所谓色、心不相应诸行，若有自种因，则从三因生，除相应因、报因、遍因；若无自种因，则从二因生，共生因、无障因。初无漏心心数法，从三因生，相应因、共生因、无障因。是初无漏心中色及心不相应诸行，从二因生，共生因、无障因；无有法从一因生、若六因生。是名四缘。
　　菩萨行般若波罗蜜，如是观四缘，心无所著；虽分别是法，而知其空，皆如幻化；幻化中虽有种种别异，智者观之，知无有实，但诳于眼。为分别知凡夫人法，皆是颠倒虚诳而无有实，故有四缘。如是云何为实？贤圣法因，从凡夫法生故，亦是不实，如先十八空中说。菩萨于般若波罗蜜中，无有一法定性可取故，则不可破。以众生著因缘空法故，名为可破。譬如小儿见水中月，心生爱著，欲取而不能得，心怀忧恼！智者教言：“虽可眼见，不可手捉。”但破可取，不破可见！菩萨观知诸法从四缘生，而不取四缘中定相。四缘和合生，如水中月，虽为虚诳无所有，要从水月因缘生，不从余缘有。诸法亦如是，各自从因缘生，亦无定实，以是故说：菩萨欲如实知因缘、次第缘、缘缘、增上缘相，当学般若波罗蜜。
　　问曰：若欲广知四缘义，应学阿毗昙，云何此中欲知四缘义，当学般若波罗蜜？
　　答曰：阿毗昙四缘义，初学如得其实，求之转深，入于邪见，如上破四缘义中说。
　　复次，诸法所因，因于四缘，四缘复何所因？若有因则无穷，若无穷则无始，若无始则无因。若然者，一切法皆应无因！若有始，始则无所因，若无所因而有，则不待因缘。若然者，一切诸法亦不待因缘而有！
　　复次，诸法从因缘生，有二种：若因缘中先有，则不待因缘而生，则非因缘；若因缘中先无，则无各各因缘。以戏论四缘故，有如是等过。如般若波罗蜜不可得空，无如是等失。如世间人，耳目所睹生老病死，是则为有；细求其相，则不可得。以是故，般若波罗蜜中，但除邪见而不破四缘。是故言：欲知四缘相，当学般若波罗蜜。
　　【经】“欲知诸法如、法性、实际，当学般若波罗蜜！舍利弗，菩萨摩诃萨应如是住般若波罗蜜！”　　
　　【论】诸法如，有二种：一者、各各相，二者、实相。各各相者，如地坚相、水湿相、火热相、风动相，如是等分别诸法，各自有相。实相者，于各各相中分别，求实不可得，不可破，无诸过失。如自相空中说：地若实是坚相者，何以故胶、蜡等与火会时，舍其自性？有神通人，入地如水。又分散木石，则失坚相。又破地以为微尘，以方破尘，终归于空，亦失坚相。如是推求地相则不可得，若不可得，其实皆空，空则是地之实相。一切别相，皆亦如是。是名为如。
　　法性者，如前说各各法空，空有差品，是为如；同为一空，是为法性。是法性亦有二种：一者、用无著心分别诸法，各自有性；二者、名无量法，所谓诸法实相。如持心经说：法性无量，声闻人虽得法性，以智有量故，不能无量说。如人虽到大海，以器小故，不能取无量水，是为法性。
　　实际者，以法性为实证，故为际。又如阿罗汉，名为住于实际。
　　问曰：如、法性、实际，是三事为一、为异？若一，云何说三？若三，今应当分别说！
　　答曰：是三皆是诸法实相异名。所以者何？凡夫无智，于一切法作邪观，所谓常、乐、净、实、我等。佛弟子如法本相观，是时不见常，是名无常；不见乐，是名苦；不见净，是名不净；不见实，是名空；不见我，是名无我。若不见常而见无常者，是则妄见，见苦、空、无我、不净亦如是，是名为如。如者，如本，无能败坏。以是故，佛说三法为法印，所谓一切有为法无常印、一切法无我印、涅槃寂灭印。
　　问曰：是三法印，般若波罗蜜中，悉皆破坏。如佛告须菩提：“若菩萨摩诃萨观色常，不行般若波罗蜜；观色无常，不行般若波罗蜜。苦、乐，我、无我，寂灭、非寂灭，亦如是。”如是云何名法印？
　　答曰：二经皆是佛说，如般若波罗蜜经中，了了说诸法实相。有人著常颠倒，故舍常见，不著无常相，是名法印；非谓舍常著无常者，以为法印。我乃至寂灭亦如是。般若波罗蜜中，破著无常等见，非谓破不受不著。得是诸法如已，则入法性中，灭诸观，不生异信，性自尔故。譬如小儿见水中月，入水求之，不得便愁。智者语言：“性自尔，莫生忧恼！”善入法性，是为实际。
　　问曰：声闻法中，何以不说是如、法性、实际，而摩诃衍法中处处说？
　　答曰：声闻法中亦有说处，但少耳！如杂阿含中说，有一比丘问佛：“十二因缘法，为是佛作，为是余人作？”佛告比丘：“我不作十二因缘，亦非余人作。有佛无佛，诸法如、法相、法位常有，所谓是事有故是事有，是事生故是事生。如无明因缘故诸行，诸行因缘故识，乃至老死因缘故有忧悲苦恼。是事无故是事无，是事灭故是事灭。如无明灭故诸行灭，诸行灭故识灭，乃至老死灭故忧悲苦恼灭。如是生灭法，有佛无佛常尔。”是处说如。如杂阿含舍利弗师子吼经中说：佛问舍利弗一句义，三问三不能答。佛少开示舍利弗已，入于静室。舍利弗集诸比丘，语诸比丘言：“佛未示我事端，未即能答，今我于此法，七日七夜，演说其事而不穷尽。”复有一比丘白佛：“佛入静室后，舍利弗作师子吼而自赞叹！”佛语比丘：“舍利弗语实不虚。所以者何？舍利弗善通达法性故。”声闻法中，观诸法生灭相，是为如；灭一切诸观，得诸法实相，是处说法性。
　　问曰：是处但说如、法性，何处复说实际？
　　答曰：此二事，有因缘起故说；实际无因缘，故不说实际。
　　问曰：实际即是涅槃，为涅槃故佛说十二部经，云何言无因缘？
　　答曰：涅槃种种名字说，或名为离，或名为妙，或名为出；如是等则为说实际，但不说名字，故言无因缘。
　　复次，诸法如者，如诸法未生时，生时亦如是；生已过去，现在亦如是。诸法三世平等，是名为如。
　　问曰：若未生法名为未有，生法现在，则有法可用；因现在法有事用相，故追忆过事，是名过去。三世各异，不应如实为一，云何言三世平等是名为如？
　　答曰：诸法实相中，三世等一无异。如般若波罗蜜如品中说：过去如，未来如，现在如，如来如，一如无有异。
　　复次，先论议中已破生法。若无生者，未来、现在亦无生，云何不等？又复过去世无始，未来世无后，现在世无住，以是故三世平等名为如。行是如已，入无量法性中。法性者，法名涅槃，不可坏，不可戏论。法性名本分种，如黄石中有金性，白石中有银性；如是一切世间法中，皆有涅槃性。诸佛贤圣，以智慧、方便、持戒、禅定，教化引导，令得是涅槃法性。利根者即知是诸法皆是法性；譬如神通人，能变瓦石皆使为金。钝根者方便分别求之，乃得法性；譬如大冶锢石，然后得金。
　　复次，如水性下流，故会归于海，合为一味；诸法亦如是，一切总相、别相，皆归法性，同为一相，是名法性。如金刚在山顶，渐渐穿下至金刚地际，到自性乃止；诸法亦如是，智慧分别，推求已到如中，从如入自性，如本未生，灭诸戏论，是名为法性。又如犊子周慞鸣呼，得母乃止；诸法亦如是，种种别异，取舍不同，得到自性乃止，无复过处，是名法性。实际者，如先说：法性名为实，入处名为际。
　　复次，一一法有九种：一者、有体；二者、各各有法，如眼、耳虽同四大造，而眼独能见，耳无见功，又如火以热为法，而不能润；三者、诸法各有力，如火以烧为力，水以润为力；四者、诸法各自有因；五者、诸法各自有缘；六者、诸法各自有果；七者、诸法各自有性；八者、诸法各有限碍；九者、诸法各各有开通方便。诸法生时，体及余法，凡有九事。知此法各各有体法具足，是名世间下如。知此九法终归变异尽灭，是名中如。譬如此身生，从不净出，虽复澡浴严饰，终归不净。是法非有非无、非生非灭，灭诸观法，究竟清净，是名上如。
　　复次，有人言：“是九事中有法者，是名如。”譬如地法坚重，水法冷湿，火法热照，风法轻动，心法识解，如是等法名为如。如经中说：有佛无佛，如、法相、法位，常住世间，所谓无明因缘诸行，常如本法。法性者，是九法中性。实际者，九法中得果证。
　　复次，诸法实相，常住不动。众生以无明等诸烦恼故，于实相中转异邪曲；诸佛贤圣种种方便说法，破无明等诸烦恼，令众生还得实性，如本不异，是名为如。实性与无明合，故变异则不清净；若除却无明等，得其真性，是名法性清净。实际名入法性中，知法性无量无边，最为微妙，更无有法胜于法性、出法性者，心则满足，更不余求，则便作证。譬如行道，日日发引而不止息，到所至处，无复去心；行者住于实际，亦复如是。如罗汉、辟支佛住于实际，纵复恒沙诸佛为其说法，亦不能更有增进，又不复生三界。若菩萨入是法性中，玄知实际，若未具足六波罗蜜，教化众生，尔时若证，妨成佛道；是时菩萨以大悲精进力故，还修诸行。
　　复次，知诸法实相中无有常法，无有乐法，无有我法，无有实法，亦舍是观法；如是等一切观法皆灭，是为诸法实如涅槃，不生不灭，如本未生。譬如水是冷相，假火故热，若火灭热尽，还冷如本。用诸观法，如水得火，若灭诸观法，如火灭水冷，是名为如。如实常住。何以故？诸法性自尔。譬如一切色法皆有空分，诸法中皆有涅槃性，是名法性。得涅槃种种方便法，亦名为法性；若得证时，如、法性则是实际。
　　复次，法性者，无量无边，非心心数法所量，是名法性。妙极于此，是名真际。
　　【经】“复次，舍利弗，菩萨摩诃萨欲数知三千大千世界中大地诸山微尘，当学般若波罗蜜！菩萨摩诃萨，析一毛为百分，欲以一分毛，尽举三千大千世界中大海江河池泉诸水，而不扰水性，当学般若波罗蜜！三千大千世界中，诸火一时皆燃，譬如劫尽烧时；菩萨摩诃萨，欲一吹令灭，当学般若波罗蜜！三千大千世界中，诸大风起，欲吹破三千大千世界及诸须弥山，如摧腐草；菩萨摩诃萨，欲以一指障其风力令不起者，当学般若波罗蜜！”　　
　　【论】问曰：佛何以不赞叹诸菩萨六度等诸功德，而赞叹此大力？
　　答曰：众生有二种：一者、乐善法，二者、乐善法果报。为乐善法者，赞叹诸功德；为乐善法果报者，赞叹大神力。
　　复次，有人言：“四大之名，其实亦无边无尽，常在世故，无能悉动量其多少。人虽造作城郭台殿，所用甚少。地之广大，载育万物，最为牢固。为是故佛说三千大千世界中地及须弥诸山微尘，皆欲尽知其数，及一一微尘中众生业因缘，各各有分，欲知其多少，当学般若波罗蜜。”
　　问曰：一石土之微尘，尚难可数，何况三千大千世界地及诸山微尘之数？是不可信！
　　答曰：声闻、辟支佛智慧，尚不能知，何况凡夫？是事诸佛及大菩萨所知。如法华经说：譬喻三千大千世界地及诸山，末以为尘，东方过千世界下一尘，如是过千世界复下一尘，如是尽三千世界诸尘。佛告比丘：“是尘数世界，算数筹量可得知不？”诸比丘言：“不可得知！”佛言：“所可著微尘、不著微尘诸国，尽皆末以为尘，大通慧佛出世已来，劫数如是。”如是无量恒沙等世界微尘，佛大菩萨皆悉能知，何况一恒河等世界！
　　复次，无量者，随人心说。如大海水名为无量，而深八万由旬，大身罗睺阿修罗王，量其多少，尚不以为难。
　　问曰：云何行般若波罗蜜得是智慧？
　　答曰：有人行般若波罗蜜，灭诸烦恼及邪见戏论，入菩萨甚深禅定，念智清净增广故，则能分别一切诸色微尘，知其量数。
　　复次，诸佛及大菩萨，得无碍解脱故，过于是事，尚不以为难，何况于此！
　　复次，有人谓地为牢坚，心无形质，皆是虚妄；以是故，佛说心力为大。行般若波罗蜜故，散此大地以为微尘。以地有色、香、味、触重故，自无所作；水少香故，动作胜地；火少香、味故，势胜于水；风少色、香、味故，动作胜火；心无四事故，所为力大。又以心多烦恼结使系缚故，令心力微少。有漏善心，虽无烦恼；以心取诸法相故，其力亦少。二乘无漏心，虽不取相，以智慧有量；及出无漏道时，六情随俗分别，取诸法相故，不尽心力。诸佛及大菩萨，智慧无量无边，常处禅定，于世间涅槃无所分别。诸法实相，其实不异，但智有优劣；行般若波罗蜜者，毕竟清净，无所挂碍，一念中能数十方一切如恒河沙等三千大千世界大地诸山微尘，何况十方各一恒河沙世界！
　　复次，若离般若波罗蜜，虽得神通，则不能如上所知。以是故说：欲得是大神力，当学般若波罗蜜。复有人言：“一切诸物中，水为最大。所以者何？大地上下四边，无不有水。若护世天主不节量天龙雨，又无消水珠者，则天地漂没。又以水因缘故，世间众生数、非众生数皆得生长，以是可知水为最大。”是故佛说：菩萨欲知水渧多少，渧渧分散令无力者，当学般若波罗蜜。
　　复有人言：“火为最大。所以者何？除香、味故。又以水出处甚多，而火能灭之；大火之力，能烧万物，能照诸闇，以是故知火为最大。”是故佛说：菩萨欲吹灭大火者，当学般若波罗蜜。
　　问曰：火因于风，乃得燃炽，云何相灭？
　　答曰：虽复相因，过则相灭。
　　问曰：若尔者，火多无量，口风甚少，何能灭之？
　　答曰：菩萨行般若波罗蜜，因禅定得神通，能变身令大，口风亦大，故能灭之。又以神力，小风能灭；譬如小金刚，能摧破大山。以是故，诸天世人见此神力，皆悉崇伏。
　　复次，菩萨以火为害处广，怜愍众生故，以神力灭之。又以三千世界成立甚难，菩萨福德智慧故，力能制之。
　　复有人言：“于四大中风力最大，无色、香味故，动相最大。所以者何？如虚空无边，风亦无边，一切生育成败，皆由于风，大风之势，摧碎三千大千世界诸山。”以是故佛说：能以一指障其风力，当学般若波罗蜜。所以者何？般若波罗蜜实相，无量无边，能令指力如是。
　　【经】“菩萨摩诃萨欲一结跏趺坐，遍满三千大千世界中虚空者，当学般若波罗蜜！”　　
　　【论】问曰：菩萨以何因缘故，如是结跏趺坐？
　　答曰：以梵天王主三千世界，生邪见心，自以为大；见菩萨结跏趺坐遍满虚空，则憍慢心息。又于神通力中巧方便故，一能为多，多能为一；小能作大，大能作小。亦为欲现希有难事故，坐遍虚空；亦为遮诸鬼神龙王恼乱众生故，坐满虚空，令众生安隐。如难陀、婆难陀龙王兄弟，欲破舍婆提城，雨诸兵仗，毒蛇之属；是时目连端坐，遍满虚空，变诸害物，皆成华香、缨络。以是故说：菩萨摩诃萨欲一结跏趺坐，遍满三千大千世界虚空，当学般若波罗蜜。
　　【经】“菩萨摩诃萨欲以一毛，举三千大千世界中诸须弥山王，掷过他方无量阿僧祇诸佛世界，不扰众生者，当学般若波罗蜜！”　　
　　【论】问曰：菩萨何以故举须弥山及诸山，掷过他方无量世界？
　　答曰：不必有举者，此明菩萨力能举之耳！
　　复次，诸菩萨为佛当说法故，先庄严三千大千世界，除诸山令地平整。如法华经中说：佛欲集诸化佛故，先平治地。亦欲现希有事，令众生见故。所以者何？一须弥山，高八万四千由旬，若举此一山，已为希有，何况三千大千世界百亿须弥山！若以一毛举三千大千世界百亿须弥山尚难，何况以一毛头掷百亿须弥山过无量阿僧祇世界！众生见菩萨希有事，皆发阿耨多罗三藐三菩提心，作是念言：“是菩萨未成佛道，神力乃尔，何况成佛！”以是故如是说。
　　【经】“欲以一食，供养十方各如恒河沙等诸佛及僧，当学般若波罗蜜！欲以一衣、华香、缨络、末香、涂香、烧香、灯烛、幢幡、华盖等，供养诸佛及僧，当学般若波罗蜜！”　　
　　【论】问曰：菩萨若以一食供养一佛及僧，尚是难事，何况十方如恒河沙等诸佛及僧！
　　答曰：供养功德，在心不在事也。若菩萨以一食大心，悉供养十方诸佛及僧，亦不以远近为碍；是故诸佛皆见皆受。
　　问曰：诸佛有一切智故，皆见皆受；僧无一切智，云何得见？云何得受？
　　答曰：僧虽不见不知，而其供养，施者得福。譬如有人，遣使供养彼人，彼人虽不得，而此人已获施福。如慈三昧，于众生虽无所施，而行者功德无量。
　　复次，诸菩萨无量无尽功德成就，以一食供养十方诸佛及僧，皆悉充足，而亦不尽；譬如涌泉出而不竭。如文殊尸利，以一钵欢喜丸，供养八万四千僧，皆悉充足而亦不尽。
　　复次，菩萨于此以一钵食，供养十方诸佛，而十方佛前饮食之具，具足而出。譬如鬼神，得人一口之食，而千万倍出。
　　复次，菩萨行般若波罗蜜，得无量禅定门，及得无量智慧方便门，以是故，无所不能。以般若波罗蜜无碍故，是菩萨心所作亦无碍。是菩萨能供养十方千万亿恒河沙等诸佛及僧，何况各如一恒河沙！衣服、华香、缨络、末香、涂香、烧香、灯烛、幢幡、华盖等亦如是。
　　【经】“复次，舍利弗，菩萨摩诃萨欲使十方各如恒河沙等世界中众生，悉具于戒、三昧、智慧、解脱、解脱知见，令得须陀洹果、斯陀含果、阿那含果、阿罗汉果，乃至令得无余涅槃，当学般若波罗蜜！”　　
　　【论】五众义，如先说。须陀洹果有二种：一者、佛说三结断，得无为果。又如阿毗昙说：八十八结断，得无为须陀洹果。二者、信行、法行人，住道比智中，得须陀洹果证者是。
　　复次，须陀名流，即是八圣道分；般那名入，入是八圣道分流入涅槃，是名初观诸法实相，得入无量法性分，堕圣人数中。息忌名一，伽弥名来，是人从此死，生天上，天上一来，得尽众苦。阿那名不，伽弥名来，是名不来相；是人欲界中死，生色界、无色界中，于彼漏尽不复来生。
　　问曰：今世灭阿那伽弥、中阴灭阿那伽弥，此亦不生色、无色界，何以名为阿那伽弥？
　　答曰：阿那伽弥，多生色、无色界中，现在灭者少，以少从多故。中间灭者，亦欲生色界，见后身可患，即取涅槃，以是故因多得名。阿罗汉，尽一切烦恼故，应受一切天龙鬼神供养。是阿罗汉有九种：退法、不退法、死法、护法、住法、胜进法、不坏法、慧解脱、共解脱。九种义，如先说。及八背舍、八胜处、十一切处、灭尽定、无诤三昧、愿智等，阿罗汉诸妙功德，及得无余涅槃。无余涅槃，名阿罗汉舍此五众，更不复相续受后五众，身心苦皆悉永灭。后三道果，如初道说。
　　【经】“复次，舍利弗，菩萨摩诃萨行般若波罗蜜布施时，应作是分别：如是布施，得大果报；如是布施，生刹利大姓、婆罗门大姓、居士大家；如是布施，生四天王天处、三十三天、夜摩天、兜率陀天、化乐天、他化自在天；因是布施，得入初禅、二禅、三禅、四禅，无边空处、无边识处、无所有处、非有想非无想处；因是布施，能生八圣道分；因是布施，能得须陀洹道乃至佛道，当学般若波罗蜜！”　　
　　【论】菩萨摩诃萨知诸法实相无取无舍，无所破坏，行不可得般若波罗蜜，以大悲心还修福行；福行初门，先行布施。菩萨行般若波罗蜜，智慧明利，能分别施福；施物虽同，福德多少随心优劣。如舍利弗以一钵饭上佛，佛即回施狗，而问舍利弗：“汝以饭施我，我以饭施狗，谁得福多？”舍利弗言：“如我解佛法义，佛施狗得福多。”舍利弗者，于一切人中智慧最上，而佛福田最为第一，不如佛施狗恶田得福极多。以是故，知大福从心生，不在田也。如舍利弗千万亿倍，不及佛心。
　　问曰：如汝说福田妙故得福多，而舍利弗施佛不得大福？
　　答曰：良田虽复得福多，而不如心。所以者何？心为内主，田是外事故。或时布施之福在于福田；如亿耳阿罗汉，昔以一华施于佛塔，九十一劫人天中受乐，余福德力得阿罗汉。又如阿输迦王小儿时，以土施佛，王阎浮提，起八万塔，最后得道。施物至贱，小儿心净，但以福田妙故，得大果报，当知大福从良田生。若大中之上，三事都具，心、物、福田，三事皆妙；如般若波罗蜜初品中说，佛以好华散十方佛。
　　复次，又如以般若波罗蜜心布施，无所著故，得大果报。
　　复次，为涅槃故施，亦得大报；以大悲心为度一切众生故布施，亦得大报。
　　复次，大果报者，如是中说，生刹利家，乃至得佛者是。
　　问曰：云何布施得生刹利家乃至得佛？
　　答曰：若有人布施及持戒故，得人天中富贵。如有人至心布施、持戒故，生刹利家；刹利者，王及大臣。若著于智慧经书而不恼众生，布施、持戒故，生婆罗门家。若布施、持戒减少，而乐著世乐，生居士大家；居士者，小人而巨富。若布施、持戒，清净小胜，厌患家业，好乐听法，供养善人，生四天王处。所以者何？在彼有所须欲，心生皆得；常见此间贤圣善人，心生供养，以近修福处故。若布施、持戒清净，供养父母及其所尊，心欲求胜，生三十三天。若布施、持戒清净，而好学问，心意柔和，生夜摩天。若布施、持戒清净，令二事转胜，好乐多闻，分别好丑，爱乐涅槃，心著功德，生兜率天。若布施、深心持戒、多闻、好乐学问，自力生活，生化乐天。若布施时，清净持戒转深，好乐多闻，自贵情多，不能自苦，从他求乐，生他化自在天；他所思惟，勤心方便，化作女色五欲，夺而自在，譬如庶民，苦身自业，强力夺之。
　　复次，布施时，以愿因缘故生天上。如经说：有人少行布施、持戒，不知禅定，是人闻有四天王天，心常志愿。佛言：“是人命终生四天上，必有是处。”乃至他化自在天亦如是。
　　复次，有人布施、持戒，修布施时，其心得乐，若施多乐亦多；如是思惟，舍五欲，除五盖，入初禅，乃至非有想非无想天亦如是。四禅、四无色定义，如上说。
　　复次，有人布施佛及佛弟子，从其闻说道法；是人因此布施故，心得柔软，智慧明利，即生八圣道分，断三结，得须陀洹果，乃至佛道亦如是。因是布施闻其说法，便发阿耨多罗三藐三菩提心。
　　复次，未离欲布施，生人中富贵，及六欲天中；若离欲心布施，生梵世天上乃至广果天；若离色心布施，生无色天中；离三界布施为涅槃故，得声闻道；布施时恶厌愦闹，好乐闲静，喜深智慧，得辟支佛；布施时起大悲心，欲度一切，第一甚深毕竟清净智慧，得成佛道。
　　【经】“复次，舍利弗，菩萨摩诃萨行般若波罗蜜布施时，以慧方便力故，能具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。”
　　舍利弗白佛言：“世尊，菩萨摩诃萨云何布施时，以慧方便力故，具足檀波罗蜜，乃至般若波罗蜜？”
　　佛告舍利弗：“施人、受人、财物不可得故，能具足檀波罗蜜；罪、不罪不可得故，具足尸罗波罗蜜；心不动故，具足羼提波罗蜜；身心精进不懈怠故，具足毗梨耶波罗蜜；不乱不味故，具足禅波罗蜜；知一切法不可得故，具足般若波罗蜜。”　　
　　【论】具足义，先已广说。慧方便，今此中说，所谓三事不可得者是。
　　问曰：慧方便者，能成就其事，无所破坏，更无所作；今破此三事，应堕断灭，云何言慧方便？
　　答曰：有二种不可得：一者、得不可得，二者、不得不可得。得不可得者，堕于断灭；若不得不可得者，是为慧方便，不堕断灭。若无慧方便布施者，取三事相；若以三事空，则取无相。有慧方便者，从本以来不见三事相，以是故慧方便者，不堕有无中。
　　复次，布施时坏诸烦恼，是名慧方便。
　　复次，于一切众生，起大悲心布施，是名慧方便。
　　复次，过去、未来无量世所修福德布施，回向阿耨多罗三藐三菩提，亦名慧方便。
　　复次，于一切十方三世诸佛及弟子所有功德，忆念随喜布施，回向阿耨多罗三藐三菩提，是名慧方便。如是等种种力，是为慧方便义。乃至般若波罗蜜慧方便，亦如是。
　　【经】“复次，舍利弗，菩萨摩诃萨欲得过去、未来、现在诸佛功德，当学般若波罗蜜！”　　
　　【论】问曰：过去佛功德已灭，未来佛功德未有，现在佛功德不可得。又三世中佛功德，皆不可得，云何言欲得三世佛功德，当学般若波罗蜜？
　　答曰：不言欲得三世佛功德；自欲得如三世佛功德无所减少耳！所以者何？一切佛功德皆等，无多无少。
　　问曰：若尔者，何以言阿弥陀佛寿命无量，光明千万亿由旬，无量劫度众生？
　　答曰：诸佛世界种种，有净、不净，有杂。如三十三天品经说：佛在三十三天安居。自恣时至，四众久不见佛，愁思不乐，遣目连白佛言：“世尊，云何舍此众生住彼天上？”时佛告目连：“汝观三千世界！”目连以佛力故观，或见诸佛为大众说法，或见坐禅，或见乞食，如是种种施作佛事。目连即时五体投地，是时须弥山王，[山/叵]峨大动，诸天皆大惊怖。目连涕泣，稽首白佛：“佛有大悲，不舍一切，作如是种种化度众生！”佛告目连：“汝所见甚少！过汝所见，东方有国，纯以黄金为地，彼佛弟子，皆是阿罗汉，六通无碍。复过是，东方有国纯以白银为地，彼佛弟子皆学辟支佛道。复过是，东方有国纯以七宝为地，其地常有无量光明，彼佛所化弟子纯诸菩萨，皆得陀罗尼、诸三昧门，住阿毗跋致地。目连，当知彼诸佛者，皆是我身。如是等东方恒河沙等无量世界，有庄严者、不庄严者，皆是我身而作佛事。如东方，南西北方、四维、上、下，亦复如是。”以是故，当知释迦文佛，更有清净世界如阿弥陀国；阿弥陀佛，亦有严净、不严净世界，如释迦文佛国。诸佛大悲，彻于骨髓，不以世界好丑，随应度者而教化之；如慈母爱子，子虽没在厕溷，勤求拯拔，不以为恶。
大智度论卷第三十三释初品中到彼岸等
　　【经】“复次，舍利弗，菩萨摩诃萨欲到有为、无为法彼岸，当学般若波罗蜜！”　　
　　【论】彼岸者，于有为、无为法尽到其边。云何是彼岸？以大智慧悉知悉尽有为法总相、别相，种种悉解；无为法中，从须陀洹至佛，悉皆了知。有为、无为法相义，如先说。
　　【经】“菩萨摩诃萨欲知过去、未来、现在诸法如、诸法法相、无生际者，当学般若波罗蜜。”　　
　　【论】问曰：上已说如，今何以更说？
　　答曰：上直言诸法如，今言三世皆如；上略说，此广说；上说一，此说三。法相即是法性；无生际，即是实际。过去法如，即是过去法相，未来、现在亦如是。
　　复次，过去法如，即是未来、现在法如；现在法如，即是过去、未来法如；未来法如，即是过去、现在法如。所以者何？如相非一、非异故。
　　复次，如先说二种如：一者、世间如，二者、出世间如。用是世间如，三世各各异；用是出世间如，三世为一。
　　复次，法相，名诸法业，诸法所作力，因缘、果报。如火为热相，水为湿相；如是诸法中分别因缘、果报，各各别相；如是处非处力中说，是名世间法相。若是诸法相推求寻究，入无生法中，更无过是者，是名无生际。
　　问曰：如、法相，可分别有三世；无生际，是未来法，云何有过去、现在？如阿毗昙说：生法者，过去、现在是；无生法者，未来及无为法是。云何欲令过去、现在有无生？
　　答曰：如先种种说破生法，一切法皆无生，何但未来无生？如一时义中，已破三世。三世一相，所谓无相；如是则无生相。
　　复次，无生名为涅槃，以涅槃不生不灭故。涅槃者，末后究竟，不复更生，而一切法即是涅槃；以是故，佛说一切法皆是无生际。
　　【经】“复次，舍利弗，菩萨摩诃萨欲在一切声闻、辟支佛前，欲给侍诸佛，欲为诸佛内眷属，欲得大眷属，欲得菩萨眷属，欲得净报大施，当学般若波罗蜜！”　　
　　【论】问曰：若菩萨未得漏尽，云何在漏尽圣人前？
　　答曰：菩萨初发意时，已在一切众生前，何况积劫修行！是菩萨功德智慧大故，世世常大，能利益声闻、辟支佛。众生知菩萨恩故，推崇敬重，乃至畜生中亦为尊重。如菩萨昔作鹿，其色如金，其角七宝，五百鹿随逐崇事。若在人中，好世作转轮圣王，恶世恒作大王，护持佛法，利益众生。若出家，值有佛法则为世作大度师，兴显佛法；若无佛法，则为外道大师，行四无量。罗汉、辟支佛，虽有无漏，利益事少。譬如一升酥虽精，不如大海水酪。菩萨虽有漏智慧，及其成熟，利益无量。
　　复次，罗汉、辟支佛四事供养助道之具，多由菩萨得。如首楞严经说：文殊师利七十二亿作辟支佛，化辟支佛人，令其成道。以是故，在声闻、辟支佛前，欲为诸佛给使者，如释迦文佛未出家时，车匿给使，优陀耶戏笑；瞿毗耶、耶输陀等诸婇女，为内眷属。出家六年苦行时，五人给侍。得道时，弥喜、罗陀、须那刹多罗、阿难、密迹力士等，是名内眷属。大眷属者，舍利弗、目揵连、摩诃迦叶、须菩提、迦旃延、富楼那、阿泥卢豆等诸圣人，及弥勒、文殊师利、颰陀婆罗诸阿毗跋致一生补处菩萨等，是名大眷属。
　　复次，佛有二种身：一者法性生身，二者、随世间身。世间身眷属，如先说。法性生身者，有无量无数阿僧祇一生补处菩萨侍从。所以者何？如不可思议解脱经说：佛欲生时，八万四千一生补处菩萨在前导，菩萨从后而生；譬如阴云笼月。又如法华经说从地涌出菩萨等，皆是内眷属、大眷属。菩萨眷属者，有佛，纯以菩萨为眷属；有佛，纯以声闻为眷属；有佛，菩萨、声闻杂为眷属。是故言，但欲得菩萨为眷属者，当学般若波罗蜜。眷属有三，上、中、下：下者纯声闻，中者杂，上者但菩萨。净报大施者，有人言：“菩萨多集福德，未除烦恼，受人信施，未能净报。”佛言：“菩萨行般若波罗蜜，诸法皆空不可得，何况诸结使！菩萨入法性中故，不证真际，是故能净报施福。”
　　复次，菩萨功德广大，从发心已来，欲代一一众生受一切苦，欲以一切功德与一切众生，然后当自求佛道。但是事不可得故，而自成佛，度一切众生。又菩萨志愿，不以阿僧祇为拘。如世间如，及法性、实际、虚空等久住；菩萨心住世间，利益众生故，亦如是久住，无有穷已。是人不能净报施福者，谁能净毕？如父母虽有结使诸恶，以一世利益子故，受其供养，令得大福，何况菩萨无诸结使，而住无边世中利益众生，而不净毕？又复菩萨但有悲心而无般若，尚能利益，何况行般若波罗蜜！
　　问曰：若菩萨无结使，云何世间受生？
　　答曰：先已答，菩萨得无生法忍，得法性生身，处处变化以度众生，庄严世界。是功德因缘故，虽未得佛，能净报施福。
　　【经】“复次，舍利弗，菩萨摩诃萨欲不起悭心、破戒心、瞋恚心、懈怠心、乱心、痴心，当学般若波罗蜜！”　　
　　【论】是六种心恶故，能障蔽六波罗蜜门。
　　如菩萨行布施时，若有悭心起，令施不清净，所谓不能以好物施；若与好物，不能多与；若与外物，则不能内施；若能内施，不能尽与；皆由悭心故。菩萨行般若波罗蜜，知一切法无我、无我所，诸法皆空，如梦如幻；以身、头目、骨髓布施，如施草木。是菩萨虽未得道，欲常不起是悭心，当学般若波罗蜜。诸余人离欲得道故，不生破戒心；菩萨行般若波罗蜜故，不见破戒事。所以者何？戒为一切诸善功德住处，譬如地为一切万物所依止处；破戒尚不得余道，何况阿耨多罗三藐三菩提？以是故，不生破戒心。复作是念：“菩萨法者，安乐众生。若破戒者，恼乱一切。”以是故，菩萨不生破戒心，何况破戒？
　　小乘及诸凡夫，尚不应生瞋恚心，何况菩萨发阿耨多罗三藐三菩提意？身为苦器，法自受恼，譬如犯罪之人，自致刑戮，自作自受，不应怨人；但当自护其心，不令起恶！譬如人遭风雨寒热，亦无所瞋。复作是念：“菩萨求佛，以大悲为本。若怀瞋恚，则丧志愿。”瞋恚之人，尚不得世间乐，何况道乐？瞋恚之人，自不得乐，何能以乐与人？
　　懈怠之人，世间胜事尚不能成，何况阿耨多罗三藐三菩提？譬如钻火数息，无得火期。
　　散乱之心，譬如风中灯，灯虽有光明，不能照物；乱心中智慧，亦复如是。智慧是一切善法根本，若欲成就是智，先当摄心，然后可成。譬如狂醉之人，自利他利，好丑之事，都不觉知，散乱之心亦如是。世间好事，尚不能善知，何况出世间法？
　　愚痴人心，一切成败事，皆不能及，何况微妙深义？譬如无目之人，或坠沟坑，或入非道；无智之人，亦复如是；无智慧眼，故受著邪法，不受正见。如是之人，世间近事，尚不能成，何况阿耨多罗三藐三菩提？
　　菩萨行般若波罗蜜力故，能障是六蔽，净六波罗蜜。以是故说，若欲不起六蔽，当学般若波罗蜜。
　　【经】“复次，舍利弗，菩萨摩诃萨欲使一切众生，立于布施福处、持戒福处、修定福处、劝导福处，欲令众生立于财福、法福处，当学般若波罗蜜！”　　
　　【论】问曰：云何名为福处？
　　答曰：阿毗昙言：福者，善有漏身、口、意业。复有人言：“不隐没无记是。所以者何？善有漏业因缘果报故，得是不隐没无记，福是果报，亦名为福。”如世间人说能成大事，多所成办，是名福德人。
　　是福略说三种：布施、持戒、修定。何等是布施？有人以衣服、卧具，饮食，华香、缨络等与人，是名布施。
　　问曰：饮食等物，便是布施，为更有布施？
　　答曰：饮食等物非布施，以饮食等物与时，心中生法名舍，与悭心相违，是名布施福德。是或有漏，或无漏，常是善心数法，心相应，随心行，共心生，无色无形，能作缘，业相应，随业行，业共生，非先业果报，得修、行修，慧证、身证，凡夫人得，亦圣人得。有人言：“是舍法相应思，是名布施福德。”所以者何？业能生果报故。思即是业，身口不名为业，从思生故得名业。
　　此布施有二种：一者、净，二者、不净。不净者，直施而已：或畏失财故与；或恶诃骂故与；或无用故与；或亲爱故与；或为求势故与，以施故多致势援；或死急故与；或求善誉故与；或求与贵胜齐名故与；或妒嫉故与；或憍慢故与，“小人愚贱尚施，我为贵重大人，云何不与？”；或为咒愿福德故与；或求吉除凶故与；或求入伴党故与；或不一心、不恭敬、轻贱受者而与。如是种种因缘，为今世事故施，与净相违，名为不净。净施者，如经中说：治心故施，庄严意故施，为得第一利故施，生清净心，能分别为助涅槃故施。譬如新华未萎，色好且香；净心布施，亦复如是。如说诸天不净心布施者，宫殿光明薄少；若净心布施者，宫殿光明增广。此布施业，虽过去乃至千万世中不失，譬如券要。
　　问曰：此布施福云何增长？
　　答曰：应时施故，得福增长。如经说，饥饿时施，得福增多；或远行来时，若旷路险道中施，若常施不断，或时常念施，故施得增广；如六念中念舍说。若大施故得福多，若施好人，若施佛，若施者、受者清净故，若决定心施，若自以力致财施，若随所有多少能尽施，若交以物施，若以园田使人等施。
　　如是布施，唯有菩萨能以深心行之。如韦罗摩菩萨，十二年布施已，严饰乳牛七宝钵，及婇女各有八万四千，及诸余物饮食之属，不可称数。又如须帝[颖-页+籴]拏菩萨，下善胜白象，施与怨家，入在深山；以所爱二子，施十二丑婆罗门；复以妻及眼，施化婆罗门。尔时，地为大动，天为雷震，空中雨华。又如萨婆达多王，自缚其身，施婆罗门。如尸毗王为一鸽故，自持其身，以代鸽肉。又如菩萨曾为兔身，自炙其肉，施与仙人。如是等菩萨本生经中所说。
　　复有声闻人布施，如须弥陀比丘尼，与二同学，为迦那伽牟尼佛作精舍，于无数千万世受转轮圣王及天王福。如施婆罗门持一瓶酪施僧，世世受乐，今得阿罗汉，诸受乐中受乐第一。如末利夫人，供养须菩提故，得今世果报，为波斯尼示王后。如尸婆供养迦旃延故，得今世报，为旃陀波周陀王后。如郁伽陀居士，供养舍利弗等五百阿罗汉故，即日得报；五百贾客得其余食，人人以珠璎与之，卒得大富，遂号为卒郁伽陀。如是等布施，得今世报。当知布施论议，说不可尽。
　　持戒福处者，佛说五戒福者是。
　　问曰：云何杀罪相？
　　答曰：知是众生故夺命得杀罪，非不故；安隐快心得杀罪，非散乱狂心；夺命得杀罪，非作疮；死已得杀罪，非未死；身业是杀罪，非口教；身作是杀罪，非但心生恶。如是等罪，止不作，是初戒善相。或有人言，谓是不隐没无记，或欲界系，或不系，是非心、非心数法，非心相应，非随心行，或共心生，或不共心生，非业相应，非随业行，或共业生，或不共业生，非先业果报，得修、行修，身证、慧证，或思惟断，或不断，离欲界欲时得断知，凡夫圣人共有。是名说不杀生戒相；余戒亦如是随义分别。诸戒赞叹论议，如尸罗波罗蜜中说。
　　修定福处者，虽经中说修慈是修定福，亦说有漏禅定能生果报者，总名修定福。以欲界多瞋多乱故，先说慈心为修定福。得慈方便，愿与众生乐，后实见受乐，是心相应法，名为慈法。是法或色界系，或不系，是为真慈；是方便慈，欲界系。常随心行，随心生，无形无对，能缘法，非业、业相应，而随业行，共业生，非先业果报，得修、行修，身证、慧证，或思惟断，或不断，离色界欲时得断知。有觉有观，亦无觉有观，亦无觉无观。或有喜，或无喜，或有息，或无息，亦凡夫人亦圣人。或乐受相应，或不苦不乐受相应。先缘得解相，后缘实义。根本四禅中，亦过四禅；依止四禅得者，牢固有力。慈应言亲爱，无怨无诤故，名为亲爱。能缘无量众生故，名为无量。能利益众生，能离欲故，名为梵行。慈心余论议，如四无量中说。
　　问曰：修定福中，佛何以但说慈心不说余？
　　答曰：四无量中，慈心能生大福德。悲心忧愁故，舍福德；喜心自念功德故，福德不深；舍心放舍，故福亦少。
　　复次，佛说慈心有五利，不说余。何等五？一者、刀不伤；二者、毒不害；三者、火不烧；四者、水不没；五者、于一切瞋怒恶害众生中，见皆欢喜。悲心等事不尔，以是故说修定福为慈，余者随从，及诸能生果报有漏定。
　　劝导福处者，若比丘不能坐禅，不能诵经，教化劝导修立福德；或有比丘能坐禅、诵经，见诸比丘衣食乏少，力能引致，亦行劝导。及诸菩萨怜愍众生故，以福德因缘劝化之。又出家人，若自求财，于戒有失，是故劝导以为因缘。财福者，衣服、饮食，卧具、医药，金银、车马、田宅等。
　　问曰：上言布施福处，此言财福，有何等异？
　　答曰：布施者，总摄一切施：财施、法施，俗施、道施。今欲分别法施、财施。法施者，如佛以大慈故，初转法轮，无量众生得道；后舍利弗逐佛转法轮；余诸圣人，虽非转法轮，亦为众生说法得道，亦名法施。复有遍吉菩萨，观世音、得大势、文殊师利、弥勒菩萨等，以二种神通力，果报神通、修得神通，住是中，以福德、方便力，光明、神足等，种种因缘开度众生，亦名法施。诸辟支佛，飞腾虚空而说一偈，引导众生，令植善根，亦名法施。又佛弟子未得圣道者，坐禅、诵经，不坏诸法相，教化弟子，皆名法施。如是等种种名为法施相。以是故说：菩萨欲立众生于六种施福者，当学般若波罗蜜。
　　【经】“复次，舍利弗，菩萨摩诃萨欲得五眼者，当学般若波罗蜜！何等五？肉眼、天眼、慧眼、法眼、佛眼。”　　
　　【论】肉眼，见近不见远，见前不见后，见外不见内，见昼不见夜，见上不见下；以此碍故，求天眼。得是天眼，远近皆见，前后、内外，昼夜、上下，悉皆无碍。是天眼见和合因缘生假名之物，不见实相，所谓空、无相、无作，无生、无灭，如前中后亦尔；为实相故，求慧眼。得慧眼，不见众生，尽灭一异相，舍离诸著，不受一切法，智慧自内灭，是名慧眼。但慧眼不能度众生！所以者何？无所分别故，以是故生法眼。法眼令是人行是法，得是道，知一切众生各各方便门，令得道证。法眼不能遍知度众生方便道，以是故求佛眼。佛眼无事不知，覆障虽密，无不见知；于余人极远，于佛至近；于余幽闇，于佛显明；于余为疑，于佛决定；于余微细，于佛为粗；于余甚深，于佛甚浅。是佛眼，无事不闻，无事不见，无事不知，无事为难，无所思惟，一切法中，佛眼常照。后品五眼义中，当广说。
　　【经】“菩萨摩诃萨欲以天眼见十方如恒河沙等世界中诸佛，欲以天耳闻十方诸佛所说法，欲知诸佛心，当学般若波罗蜜！”　　
　　【论】天眼法所见，不过三千大千世界；今以般若波罗蜜力，故见十方恒河沙等国中诸佛。所以者何？般若波罗蜜中，无近无远，无所挂碍故。
　　问曰：如般舟经说：以般舟三昧力故，虽未得天眼，而能见十方现在诸佛；此菩萨以天眼故，见十方诸佛，有何等异？
　　答曰：此天眼，不隐没无记。般舟三昧，离欲人、未离欲人俱得；天眼但是离欲人得。般舟三昧，忆想分别，常修常习故见；天眼修神通，得色界四大造色眼，四边得遍明相，是为差别。天眼功易，譬如日出，见色不难；三昧功难，如夜燃灯，见色不易。天耳亦如是。
　　知诸佛心者，问曰：如上地钝根，不能知下地利根心；菩萨，一佛心尚不应知，何况恒河沙等十方诸佛心？
　　答曰：以佛神力故令菩萨知。如经说：一切众生无知佛心者，若佛以神力令知，乃至蜫虫亦能知。以是故知佛以神力故，令菩萨知佛心。
　　复次，般若波罗蜜无碍相，粗细、深浅、愚圣，都无差别。诸佛心如，菩萨心如，一如无异；菩萨随是如故，能知诸佛心。
　　复次，希有难事，不应知而知。以是故言：欲得是者，当学般若波罗蜜。
　　【经】“欲闻十方诸佛所说法，闻已乃至阿耨多罗三藐三菩提不忘，当学般若波罗蜜！”　　
　　【论】问曰：一佛所说，犹尚难持，何况无量诸佛所说，欲忆而不忘？
　　答曰：菩萨以闻持陀罗尼力故能受，坚忆念陀罗尼力故不忘。
　　复次，此中说：以般若波罗蜜力，毕竟清净无所著。譬如大海，含受众流；菩萨从十方诸佛所闻法，以般若波罗蜜器大故，能受无量法，持而不忘。
　　复次，是般若波罗蜜，不可譬喻如虚空。如劫烧尽已，大雨弥满，是雨除虚空更无处能受；十方诸佛说法雨，从佛口出，除行般若波罗蜜菩萨，更无能受者。以是言：欲闻十方诸佛说法，当学般若波罗蜜。
　　【经】“复次，舍利弗，菩萨摩诃萨欲见过去、未来诸佛世界，及见现在十方诸佛世界，当学般若波罗蜜！”　　
　　【论】问曰：若见十方佛，则已见世界，今何以复说欲见世界？
　　答曰：菩萨未深入禅定，若见十方世界山河、草木，心则散乱；故但观诸佛，如念佛义中说。行者但观诸佛，不观土地、山河、树木，得禅定力已，随意广观。
　　复次，清净佛国难见，故言欲见诸佛国，当学般若波罗蜜。又一佛有无量百千种世界，如先说，有严净、有不严净、有杂。有毕竟清净世界难见故，以般若波罗蜜力，乃能得见。譬如天子听正殿，则外人可见；内殿深宫，无能见者。
　　问曰：十方现在世界可见，过去、未来诸佛世界，云何得见？
　　答曰：菩萨有见过去、未来三昧，入是三昧已，见过去、未来事，如梦中所见。
　　复次，菩萨有不灭除三昧，入是三昧已，不见诸佛有灭者。
　　问曰：此二法非眼，云何能见？
　　答曰：此是智慧，假名为眼；如转法轮中，于四谛得眼、智、明、觉。
　　复次，菩萨见十方现在佛世界，定知过去、未来诸佛世界亦尔。所以者何？一切诸佛功德同故，是事如先说。
　　复次，是般若波罗蜜中，如现在、过去、未来，等无异，一如、一法性故，以是故不应难。
　　【经】“复次，舍利弗，菩萨摩诃萨欲闻十方诸佛所说十二部经：修多罗、祇夜、受记经、伽陀、优陀那、因缘经、阿波陀那、如是语经、本生经、广经、未曾有经、论议经，诸声闻等闻与不闻，尽欲诵受持，当学般若波罗蜜！”　　
　　【论】先说尽欲闻十方诸佛所说法者，当学般若波罗蜜。所说法者，即此十二部经。诸经中直说者，名修多罗，所谓四阿含，诸摩诃衍经，及二百五十戒经；出三藏外亦有诸经，皆名修多罗。
　　诸经中偈，名祇夜。
　　众生九道中受记，所谓三乘道、六趣道。此人经尔所阿僧祇劫当作佛，若记尔所岁当作佛；记声闻人今世、后世得道；记辟支佛人但后世得道；记余六道，亦皆后世受报。诸佛法，欲与众生受记，先皆微笑，无量种光从四牙中出，所谓青、黄、赤、白、缥、紫等。从上二牙出者，光照三恶道，从其光明演无量法，说一切作法无常、一切法无我、安隐涅槃；众生得遇斯光、闻说法者，身心安乐，得生人中天上，从是因缘皆得毕苦。从下二牙出者，上照人天，乃至有顶禅，若聋盲、喑哑、狂病，皆得除愈；六欲天人及阿修罗受五欲乐，遇佛光明，闻说法声，皆厌患欲乐，身心安隐；色界诸天受禅定乐时，遇佛光明，闻说法声，亦生厌患，来诣佛所。此诸光明，复至十方，遍照六道，作佛事已，还绕身七匝。若记地狱，光从足下入；若记畜生，光从腨入；若记饿鬼，光从髀入；若记人道，光从脐入；若记天道，光从胸入；若记声闻，光从口入；若记辟支佛，光从眉间相入；若记得佛，光从顶入。若欲受记，先现此相，然后阿难等诸弟子发问。
　　一切偈名祇夜，六句、三句、五句，句多少不定，亦名祇夜，亦名伽陀。
　　优陀那者，名有法佛必应说而无有问者，佛略开问端。如佛在舍婆提，毗舍佉堂上，阴地经行，自说优陀那，所谓无我、无我所，是事善哉！尔时一比丘合掌白佛言：“世尊，云何无我、无我所，是事善哉？”佛告比丘：“凡夫人未得无漏道，颠倒覆心故，于无我、无我所，心大惊怖。若佛及佛弟子闻好法者，欢喜奉行，无颠倒故，不复更作。”如是等，杂阿含中广说。又如般若波罗蜜品中，诸天子赞须菩提所说：“善哉！善哉！希有世尊，难有世尊。”是名优陀那。又如佛涅槃后，诸弟子抄集要偈，诸无常偈等作无常品，乃至婆罗门偈等作婆罗门品，亦名优陀那。诸有集众妙事，皆名优陀那。如是等名优陀那经相。
　　尼陀那者，说诸佛法本起因缘，佛何因缘说此事？修多罗中，有人问故，为说是事；毗尼中，有人犯是事，故结是戒。一切佛语缘起事，皆名尼陀那。
　　阿波陀那者，与世间相似柔软浅语；如中阿含中长阿波陀那经，长阿含中大阿波陀那，毗尼中亿耳阿波陀那，二十亿阿波陀那，解二百五十戒经中欲阿波陀那一部，菩萨阿波陀那出一部，如是等无量阿波陀那。
　　如是语经者，有二种：一者、结句，言我先许说者，今已说竟；二者、三藏摩诃衍外，更有经名一目多迦，有人言目多迦。目多迦名出三藏及摩诃衍。何等是？如佛说净饭王强令出家作佛弟子者，佛选择五百人堪任得道者，将至舍婆提。所以者何？以其未离欲，若近亲里，恐其破戒故，将至舍婆提。令舍利弗、目连等教化之，初夜、后夜，专精不睡，勤修精进，故得道；得道已，佛还将至本生国。一切诸佛法，还本国时，与大会诸天众俱住迦毗罗婆仙人林中。此林去迦毗罗婆城五十里，是诸释游戏园。此诸释子比丘，处舍婆提时，初夜、后夜，专精不睡，故以夜为长；从林中来，入城乞食，觉道里长远。尔时，佛知其心，有一师子来礼佛足，在一面住，佛以是三因缘，故说偈：

　　“不寐夜长，疲倦道长，愚生死长，莫知正法！”

　　佛告比丘：“汝未出家时，其心放逸多睡眠故，不觉夜长；今初夜、后夜，专精求道，减省睡眠故，觉夜为长。此迦毗罗婆林，汝本驾乘游戏，不觉为远；今著衣持钵，步行疲极，故觉道长。”是师子鞞婆尸佛时作婆罗门师，见佛说法，来至佛所。尔时，大众以听法故，无共语者，即生恶念，发恶骂言：“此诸秃辈，与畜生何异！”不别好人，不知言语，以是恶口业故，从鞞婆尸佛乃至今日，九十一劫，常堕畜生中；此人尔时，即应得道，以愚痴故，自作生死长久；今于佛所心清净故，当得解脱。如是等经，名为出因缘。于何处出？于三藏、摩诃衍中出，故名为出。何名因缘？是三事之本，名为因缘经。
　　本生经者，昔者菩萨曾为师子，在林中住，与一猕猴共为亲友。猕猴以二子寄于师子，时有鹫鸟，饥行求食，值师子睡，故取猴子而去，住于树上。师子觉已，求猴子不得，见鹫持在树上，而告鹫言：“我受猕猴寄托二子，护之不谨，令汝得去，孤负言信，请从汝索。我为兽中之王，汝为鸟中之主，贵势同等，宜以相还！”鹫言：“汝不知时，吾今饥乏，何论同异！”师子知其叵得，自以利爪诶其胁肉，以贸猴子。又过去世时，人民多病黄白痿热，菩萨尔时，身为赤鱼，自以其肉施诸病人，以救其疾。又昔菩萨作一鸟身，在林中住，见有一人入于深水非人行处，为水神所睊。水神睊法，著不可解；鸟知解法，至香山中取一药草，著其睊上，绳即烂坏，人得脱去。如是等无量本生，多有所济，是名本生经。
　　广经者，名摩诃衍，所谓般若波罗蜜经、六波罗蜜经、华手经、法华经、佛本起因缘经、云经、法云经、大云经，如是等无量阿僧祇诸经，为得阿耨多罗三藐三菩提故说。
　　鞞佛略，秦言未曾有经。如佛现种种神力，众生怪未曾有，所谓佛生时，身放大光明，照三千大千世界及幽闇之处，复照十方无量诸佛三千大千世界。是时于佛母前，有清净好池，以浴菩萨；梵王执盖，帝释洗身，二龙吐水。又生时，不须扶持而行七步，足迹之处，皆有莲华，而发是言：“我是度一切众生老病死者！”地大震动，天雨众华，树出音声，作天妓乐。如是等无量希有事，是名未曾有经。
　　论议经者，答诸问者，释其所以。又复广说诸义，如佛说四谛。何等是四？所谓四圣谛。何等是四？所谓苦、集、灭、道圣谛。是名论议。何等为苦圣谛？所谓生苦等八种苦。何等是生苦？所谓诸众生各各生处，是中受苦，如是等问答，广解其义，是名优波提舍。如摩诃衍中，佛说六波罗蜜。何等六？所谓檀波罗蜜乃至般若波罗蜜。何等是檀波罗蜜？檀波罗蜜有二种：一者、具足，二者、不具足。何等是具足？与般若波罗蜜和合，乃至十住菩萨所得，是名具足。不具足者，初发菩萨心，未得无生忍法，未与般若波罗蜜和合，是名不具足。乃至禅波罗蜜，亦如是。般若波罗蜜具足者，有大方便力；未具足者，无方便力。
　　复次，佛所说论议经，及摩诃迦旃延所解修多罗，乃至像法凡夫人如法说者，亦名优波提舍。声闻所不闻者，佛独与菩萨说法，无诸声闻听者。又佛以神通力，变身无数，遍至十方一乘世界说法。又复佛为欲天、色天说法，无诸弟子，故不得闻。
　　问曰：诸六通阿罗汉，若佛说时，虽不在坐，以天耳、天眼可得见闻，若以宿命通并知过去事，何以不闻？
　　答曰：诸声闻神通力所不及处，是故不闻。
　　复次，佛为诸大菩萨说不可思议解脱经，舍利弗、目连在佛左右而不得闻，以不种是闻大乘行法因缘故。譬如坐禅人，入一切处定中，能使一切皆水皆火，而余人不见；如不可思议解脱经中广说。尽欲受持者，闻而奉行为受，久久不失为持。
大智度论卷第三十四释初品中信持
　　【经】“十方如恒河沙等世界中诸佛所说法，已说、今说、当说；闻已，欲一切信持，自行亦为人说，当学般若波罗蜜！”　　
　　【论】问曰：上已说十方诸佛所说，欲忆持不忘，当学般若，今何以复说信持三世佛法？
　　答曰：上说欲忆持十方诸佛法，未知是何法，故说十二部经是佛法，及声闻所不闻者。上但言恒河沙等世界诸佛，今言恒河沙三世诸佛法。又上但说受持不忘，不说受持利益；今言自为，亦为他人说，是故复说。
　　【经】“复次，舍利弗，菩萨摩诃萨，过去诸佛说已，未来诸佛当说，欲闻闻已，自利亦利他人，当学般若波罗蜜！”　　
　　【论】问曰：十方现在佛所说法，可受、可持；过去已灭，未来未有，云何可闻？
　　答曰：此义先已答，今当更说。菩萨有三昧，名观三世诸佛三昧。菩萨入是三昧中，悉见三世诸佛，闻其说法；譬如外道神仙，于未来世事，未有形兆，未有言说，以智慧力故，亦见、亦闻。
　　复次，诸菩萨力不可思议，未来世虽未有形，未有言说，而能见、能闻。或以陀罗尼力，或以今事比知过去、未来诸事。以是故言，欲得是者，当学般若波罗蜜。
　　【经】“十方如恒河沙等诸世界，中间闇处，日月所不照，欲持光明普照，当学般若波罗蜜！”　　
　　【论】菩萨从兜率天上欲降神母胎，尔时，身放光明，遍照一切世界，及世间幽冥之处。次后生时，光明遍照，亦复如是。初成道时，转法轮时，般涅槃时，放大光明，皆亦如是。及于余时现大神通，放大光明：如欲说般若波罗蜜时，现大神通，以大光明，遍照世间幽冥之处。如是比，处处经中说神通光明。
　　问曰：此是佛力，何以说菩萨？
　　答曰：今言菩萨欲得是者，当学般若波罗蜜。诸大菩萨能有是力，如遍吉菩萨，观世音、得大势、明网、无量光菩萨等，能有是力，身出无量光明，能照十方如恒河沙等世界。又如阿弥陀佛世界中，诸菩萨身出常光，照十万由旬。
　　问曰：菩萨身光如是，本以何业因缘得？
　　答曰：身业清净故身得庄严。如经说：有一鬼，头似猪，臭虫从口出，身有金色光明。是鬼宿世作比丘，恶口骂詈客比丘。身持净戒，故身有光明；口有恶言，故臭虫从口出。如经说：心清净优劣，故光有上、中、下，少光、大光、光音。欲界诸天，心清净布施、持戒，故身有光明。
　　复次，有人怜愍众生故，于闇处燃灯，亦为供养尊像、塔、寺故，亦以明珠、户向、明镜等明净物布施故，身有光明。
　　复次，常修慈心，遍念众生，心清净故；又常修念佛三昧，念诸佛光明神德故，得身光明。
　　复次，行者常修火一切入；又以智慧光明，教化愚闇邪见众生，以是业因缘故，得心中智慧明，身亦有光。如是等业因缘，得身光清净。
　　【经】“十方如恒河沙等世界中，无有佛名、法名、僧名，欲使一切众生，皆得正见，闻三宝音者，当学般若波罗蜜！”　　
　　【论】菩萨于先无佛法塔寺处，于中起塔，以是业因缘，后身得力成就；于无佛法众处，赞叹三宝，令众生入于正见。如经说：有人于先无佛塔国土中，修立塔庙，得梵福德；梵名无量福德。以是因缘，疾得禅定；得禅定故，得无量神通；神通力故，能至十方赞叹三宝。正见者，若先不识三宝功德，因菩萨故得信三宝，信三宝故信业因缘罪福，信业因缘故信世间是缚，涅槃是解。赞叹三宝义，如八念中说。
　　【经】“欲令十方如恒河沙等世界中众生，以我力故，盲者得视，聋者得听，狂者得念，裸者得衣，饥渴者得饱满，当学般若波罗蜜！”　　
　　【论】菩萨行无碍般若波罗蜜，若得无碍解脱成佛；若作法性生身菩萨，如文殊尸利等，在十住地，有种种功德具足，众生见者，皆得如愿。譬如如意珠，所欲皆得；法性生身佛及法性生身菩萨，人有见者，皆得所愿，亦复如是。
　　复次，菩萨从初发意已来，于无量劫中，治一切众生九十六种眼病；又于无量世中，自以眼布施众生；又智慧光明，破邪见黑闇；又以大悲，欲令众生所愿皆得。如是业因缘，云何令众生见菩萨身而不得眼？余事亦如是。此诸义，如放光中说。
　　【经】“复次，舍利弗，菩萨摩诃萨，若欲令十方如恒沙等世界中众生，诸在三恶趣者，以我力故皆得人身，当学般若波罗蜜！”　　
　　【论】问曰：自以善业因缘故得人身，云何菩萨言：以我力因缘故，令三恶道中众生皆得人身？
　　答曰：不言以菩萨业因缘，令众生得人身；但言菩萨恩力因缘故得，菩萨以神通变化说法力故，令众生修善得人身。如经中说二因缘，发起正见：一者、外闻正法，二者、内有正念。又如草木，内有种子，外有雨泽，然后得生。若无菩萨，众生虽有业因缘，无由发起，以是故知诸佛菩萨，所益甚多！
　　问曰：云何能令三恶道中众生皆得解脱？佛尚不能，何况菩萨？
　　答曰：菩萨心愿欲尔，则无过咎。又多得解脱，故言一切。如诸佛及大菩萨身，遍出无量光明。从是光明出无量化身，遍入十方三恶道中，令地狱火灭汤冷，其中众生心清净故，生天上人中；令饿鬼道饥渴饱满，开发善心，得生天人中；令畜生道随意得食，离诸恐怖，开发善心，亦得生天人中。如是名为一切三恶道得解脱。
　　问曰：如余经说生天人中，此何以但说皆得人身？
　　答曰：于人中得修大功德，亦受福乐；天上多著乐故，不能修道。以是故愿令皆得人身。
　　复次，菩萨不愿众生但受福乐，欲令得解脱，常乐涅槃，以是故不说生天上。
　　【经】“欲令十方如恒河沙等世界中众生，以我力故，立于戒、三昧、智慧、解脱、解脱知见，令得须陀洹果，乃至阿耨多罗三藐三菩提，当学般若波罗蜜！”　　
　　【论】问曰：先已说此五众道果，今何以更说？
　　答曰：上说但是声闻法，从须陀洹乃至无余涅槃；今杂说三乘，声闻、辟支佛，乃至阿耨多罗三藐三菩提。
　　【经】“复次，舍利弗，菩萨摩诃萨欲学诸佛威仪，当学般若波罗蜜！”　　
　　【论】问曰：何等是诸佛威仪？
　　答曰：威仪名身四动止。譬如象王，回身而观；行时足离地四指，虽不蹈地而轮迹现；不迟不疾，身不倾动；常举右手安慰众生；结跏趺坐，其身正直；常偃右胁，累膝而卧；所敷草蓐，齐整不乱；食不著味，美恶等一；若受人请，默然无言；言辞柔软，方便利益，不失时节。
　　复次，法身佛威仪者，过东方如恒河沙等世界以为一步，梵音说法，亦复如是。法身佛相义，如先说。
　　【经】“菩萨摩诃萨欲得如象王视观，当学般若波罗蜜！菩萨作是愿：‘使我行时离地四指，足不蹈地。我当共四天王天，乃至阿迦尼吒天，无量千万亿诸天众，围绕恭敬，至菩提树下。’当学般若波罗蜜！”　　
　　【论】如象王视者，若欲回身观时，举身俱转。
　　大人相者，身心专一；是故若有所观，身心俱回。譬如师子有所搏撮，不以小物故而改其壮势；佛亦如是，若有所观，若有所说，身与心俱，常不分散。所以者何？从无数劫来，集一心法；以是业因缘故，头骨与身为一，无有分解；又以世世破憍慢故，不轻众生，观则俱转。如尼他阿波陀那中说：舍婆提国除粪人，而佛以手摩头，教令出家，犹不轻之。
　　足离地四指者，佛若常飞，众生疑怪，谓佛非是人类，则不归附；若足到地，则众生以为与常人不异，不生敬心。是故虽为行地，四指不到而轮迹现。
　　问曰：如佛常放大光，足不到地，众生何以故不尽敬附？
　　答曰：众生无量劫中积罪甚重，无明垢深，于佛生疑，谓是幻师，以术诳人；或言足不蹈地，生性自尔，如鸟能飞，有何奇特！或有众生罪重因缘故，不见佛相，直谓大威德沙门而已；譬如人重病欲死，名药美食，皆谓臭秽，是故不尽敬附。
　　共四天王天，乃至阿迦尼吒无量千万亿诸天众，恭敬围绕至菩提树下者，是诸佛常法。佛为世尊，至菩提树下，欲破二种魔：一者、结使魔，二者、自在天子魔。欲成一切智！是诸天众，云何不恭敬侍送？又诸天世世佐助拥护菩萨，乃至出家时，令诸宫人婇女，纯惛而卧，捧马足逾城出。今日事办，我当共侍送至菩提树下。
　　问曰：何以不说刹利、婆罗门等无量人侍送，而但说诸天？
　　答曰：佛独于深林中求菩提树，非是人行处，是故不说。又以人无天眼、他心智故，不知佛当成道，是故不说。
　　复次，诸天贵于人，故但说天。
　　复次，诸佛常乐闲静处，诸天能隐身不见，不妨闲静，是故但说诸天侍从。
　　复次，菩萨见五比丘舍菩萨而去，而菩萨独至树下，是故作是愿。
　　【经】“我当于菩提树下坐，四天王天乃至阿迦尼吒天，以天衣为座，当学般若波罗蜜！”　　
　　【论】问曰：如经说：佛敷草树下坐而成佛道，今云何愿言以天衣为座？
　　答曰：声闻经中说敷草，摩诃衍经中随众生所见，或有见敷草树下，或见敷天綩綖，随其福德多少，所见不同。
　　复次，生身佛把草树下；法性生身佛以天衣为座，或胜天衣。
　　复次，佛于深林树下成佛，林中人见，则奉佛草；若贵人见者，当以所贵衣服为座；但林中无贵人故，时诸龙神天，各以妙衣为座。四天王衣重二两，忉利天衣重一两，夜摩天衣重十八铢，兜率陀天衣重十二铢，化乐天衣重六铢，他化自在天衣重三铢；色界天衣无重相。欲界天衣从树边生，无缕无织；譬如薄冰，光曜明净，有种种色。色界天衣，纯金色光明，不可称知。如是等宝衣敷座，菩萨坐上，成阿耨多罗三藐三菩提。
　　问曰：何以但说诸天敷衣，不说十方诸大菩萨为佛敷座？诸菩萨等，佛将成道时，皆为佛敷座；或广长一由旬，十百千万亿乃至无量由旬，高亦如是。此诸宝座，是菩萨无漏福德生故，是诸天目所不见，何况手触？十方三世诸佛，降魔得道，庄严佛事，皆悉照见，譬如明镜；如是妙座，何以不说？
　　答曰：般若波罗蜜有二种：一者、与声闻、菩萨、诸天共说，二者、但与十住具足菩萨说。是般若波罗蜜中，应说菩萨为佛敷座。所以者何？诸天知佛恩，不及一生、二生诸大菩萨；如是菩萨云何不以神通力而供养佛？是中合声闻说，是故不说。
　　【经】“我得阿耨多罗三藐三菩提时，行、住、坐、卧处，欲使悉为金刚，当学般若波罗蜜！”　　
　　【论】问曰：何以故佛四威仪中，地悉为金刚？
　　答曰：有人言：“菩萨至菩提树下时，于此处坐，得阿耨多罗三藐三菩提；尔时菩萨入诸法实相中，无有地能举是菩萨。所以者何？地皆是众生虚诳业因缘报故有，是故不能举。菩萨欲成佛时，实相智慧身，是时坐处变为金刚。”有人言：“土在金轮上，金轮在金刚上，从金刚际出如莲华台，直上持菩萨坐处，令不陷没，以是故，此道场坐处名为金刚。”有人言：“成佛道已，四种威仪处，悉变成金刚。”
　　问曰：金刚亦是众生虚诳业因缘有，云何能举佛？
　　答曰：金刚虽是虚诳所成，于地最为牢固，更无胜者。金刚下水，诸大龙王以此坚固物，奉献于佛，亦是佛宿世业因缘故，得此安立处。又复佛变金刚及四大令为虚空，虚空不诳，佛智慧亦不诳，二事既同，是故能举。
　　【经】“复次，舍利弗，菩萨摩诃萨，欲出家日即成阿耨多罗三藐三菩提，即是日转法轮。转法轮时，无量阿僧祇众生远尘离垢，诸法中得法眼净；无量阿僧祇众生，一切法不受故，诸漏心得解脱；无量阿僧祇众生，于阿耨多罗三藐三菩提得不退转，当学般若波罗蜜！”　　
　　【论】或有菩萨，于恶世邪见众生中，为除众生邪见故，自行勤苦甚难之行。如释迦文佛于沤楼频螺树林中，食一麻一米。诸外道言：“我等先师，虽修苦行，不能如是六年勤苦！”又复有人，谓佛先世恶业，今受苦报。有菩萨谓佛为实受是苦，是故发心：“我当即以出家日成佛。”
　　又有菩萨于好世出家，如大通慧求佛道，结跏趺坐，经十小劫乃得成佛。菩萨闻是已，发心言：“愿我以出家日即得成佛。”
　　有菩萨成佛已，不即转法轮，如燃灯佛，成佛已十二年，但放光明，人无识者而不说法。又如须扇多佛，成佛已，无受化者；作化佛留住一劫，说法度人，自身灭度。又如释迦文佛成佛已，五十七日不说法。菩萨闻是已，愿：“我成佛已，即转法轮。”
　　有佛度众生有限数，如释迦文佛转法轮时，憍陈如一人得初道，八万诸天诸法中得法眼净。菩萨闻是已，作是愿：“我转法轮时，令无量阿僧祇人，远尘离垢，诸法中得法眼净。”
　　以释迦文佛初转法轮时，一比丘及诸天皆得初道，而无一人得阿罗汉及菩萨道者，是故菩萨愿言：“我作佛时，当使无量阿僧祇众生，一切法不受，诸漏心得解脱；及无量阿僧祇众生，于阿耨多罗三藐三菩提得不退转。”
　　问曰：若一切佛神力、功德、度众生皆等，此菩萨何以作此愿？
　　答曰：一佛能变作无量阿僧祇身而度众生，而世界有严净者，有不严净者。菩萨若见若闻，是诸佛有苦行难得佛者，有不即转法轮者，有如释迦牟尼佛六年苦行成道。又闻初转法轮时，未有得阿罗汉道者，何况得菩萨道！是故菩萨未闻诸佛力等，故作是愿。然诸佛神力、功德，平等无异。
　　【经】“我得阿耨多罗三藐三菩提时，以无量阿僧祇声闻为僧，我一说法时，便于坐上尽得阿罗汉，当学般若波罗蜜！”　　
　　【论】有佛以声闻为僧，有数有限。如释迦文尼佛，千二百五十比丘为僧。弥勒佛初会，僧九十九亿，第二会九十六亿，第三会九十三亿。如是等诸佛僧，各各有限有数不同，以是故，菩萨愿言：“我当以无量阿僧祇声闻为僧。”
　　有佛为众生说法，一说法得初道，异时更说，得二道、三道、第四道。如释迦文尼佛，为五比丘说法，得初道，异日得阿罗汉道。如舍利弗得初道，经半月然后得阿罗汉道。摩诃迦叶见佛得初道，过八日已得阿罗汉。如阿难得须陀洹道，二十五岁供养佛已，佛般涅槃后得阿罗汉。如是等诸阿罗汉，不一时得四道。以是故，菩萨愿言：“我一说法时，便于座上尽得阿罗汉。”
　　【经】“我当以无量阿僧祇菩萨摩诃萨为僧。我一说法时，无量阿僧祇菩萨，皆得阿鞞跋致！”　　
　　【论】菩萨所以作此愿者，诸佛多以声闻为僧，无别菩萨僧。如弥勒菩萨、文殊师利菩萨等，以释迦文佛无别菩萨僧，故入声闻僧中次第坐。有佛为一乘说法，纯以菩萨为僧。有佛声闻、菩萨杂以为僧；如阿弥陀佛国，菩萨僧多，声闻僧少。以是故，愿以无量菩萨为僧。
　　有佛初转法轮时，无有人得阿鞞跋致。以是故，菩萨愿言：“我一说法，无量阿僧祇人得阿鞞跋致。”
　　【经】“欲得寿命无量，光明具足，当学般若波罗蜜！”　　
　　【论】诸佛寿命，有长、有短。如鞞婆尸佛，寿八万四千岁；如拘楼餐陀佛，寿六万岁；迦那伽牟尼佛，寿三万岁；迦叶佛，寿二万岁；释迦文佛寿百岁，少有过者；弥勒佛，寿八万四千岁。如释迦文佛常光一丈，弥勒佛常光十里。诸佛寿命、光明，各有二种：一者、隐藏，二者、显现。一者、真实，二者、为众生故隐藏。真实者，无量显现；为众生者，有限有量。实佛寿不应短。所以者何？诸佛长寿业因缘具足故。如婆伽梵宿世救一聚落人命，故得无量阿僧祇寿命。梵世中寿法不过半劫，而此梵天寿独无量，以是故，生邪见言：“唯我常住。”佛到其所，破其邪见，说其本缘救一聚落，其寿乃尔。何况佛世世救无量阿僧祇众生，或以财物救济，或以身命代死，云何寿限不过百岁？又不杀生戒，是长寿业因缘，佛以大慈众生，爱彻骨髓，常能为众生故死，何况杀生！又以诸法实相智慧，真实不诳故，亦是长寿因缘；菩萨以般若波罗蜜，和合持戒诸功德故，得寿命无量，何况佛世世具足此诸无量功德，而寿命有限？
　　复次，如一切色中，佛身第一；一切心中，佛心第一。以是故，一切寿命中，佛寿亦应第一。如世俗人言：“人生于世，以寿为贵。”佛为人中之上，寿亦应长！
　　问曰：佛虽有长寿业因缘，生于恶世，故寿命便短；以此短寿，能具佛事，何用长为？又佛以神通力故，一日之中能具佛事，何况百岁！
　　答曰：此间阎浮提恶，故佛寿应短；余处好，故佛寿应长。
　　问曰：若然者，菩萨于此阎浮提净饭王宫生，出家成道，是实佛；余处皆是神通力变化作佛，以度众生？
　　答曰：此言非也！所以者何？余处阎浮提，亦各各言我国是实佛，余处为变化。何以知之？若余处国土，自知是化佛，则不肯信受教戒。又如余国土人，寿命一劫，若佛寿百岁，于彼裁无一日，众生则起轻慢，不肯受教；彼则以一劫为实佛，以此为变化。如首楞严三昧经说：神通遍照佛，寿七百千阿僧祇劫。佛告文殊尸利：“彼佛则是我身。”彼佛亦言：“释迦文佛则是我身。”以是故知诸佛寿命，实皆无量，为度人故，现有长短。
　　汝言释迦文佛，以神通力故，所度众生与久寿不异者，则不须百岁，一日之中可具足佛事！如阿难一时心生是念：“如燃灯世尊、一切胜佛、鞞婆尸佛，出于好世，寿命极多，能具佛事；我释迦文佛出生恶世，寿命极短，将无世尊不能具足佛事耶？”尔时，世尊入日出三昧，从身变化，出无量诸佛及无量光明，普至十方；一一化佛在诸世界，各作佛事，或有说法，或现神通，或现三昧，或现饭食。如是之比种种因缘，施作佛事而度众生。从三昧起，告阿难曰：“汝悉见闻是事不？”阿难言：“唯然！已见！”佛告阿难：“佛以如是神力，能具佛事不？”阿难言：“假令佛寿一日，大地草木悉为可度众生，则能度尽，何况百岁！”以是故，知诸佛寿命，皆悉无量，为度人故，现有长短。譬如日出，影现于水，随水大小，水大则影久，水小则速灭；若照琉璃、玻璃珠山，影则久住。又如火烧草木，燃少则速灭，燃多则久住；不可以灭处无火故，谓多燃处亦无。
　　光明长短义，亦如是。
　　【经】“我成阿耨多罗三藐三菩提时，世界中无有淫欲、瞋恚、愚痴，亦无三毒之名。一切众生，成就如是智慧，善施、善戒、善定、善梵行、善不娆众生，当学般若波罗蜜！”　　
　　【论】问曰：若世界无三毒，亦无三毒名者，佛为何等故出生其国？
　　答曰：贪欲、瞋恚、愚痴，名为三不善根，是欲界系法。佛若说贪欲、瞋恚、愚痴，是欲界系不善；若说染爱、无明，是则通三界。有佛世界，纯诸离欲人，为是众生故，菩萨愿言：“我成佛时，国无三毒及三毒之名。”复有清净佛国，纯阿鞞跋致，法性生身菩萨，无诸烦恼，唯有余习；是故言无三毒之名。若有人言：“如菩萨愿言，我当度一切众生，而众生实不尽度。”此亦如是，欲令世界无三毒之名，亦应实有三毒不尽。若无三毒，何用佛为？如地无大闇，则不须日照！如经所说，若无三法，则佛不出世；若三法不断，则不得离老病死。三法者，则是三毒；如三法经，此中应广说。
　　复次，有世界众生分别诸法，是善、是不善，是缚、是解等，于一相寂灭法中而生戏论。菩萨以是故愿言：“令我世界众生，不生三毒。”知三毒实相即是涅槃。
　　问曰：一切众生如是智慧，是何等智慧？
　　答曰：智慧是世间正见。世间正见中，说有布施，有罪福，有今世、后世，有阿罗汉。信罪福故，能善布施；信有阿罗汉故，能善持戒、善禅定、善梵行；得正见力故，能善不娆众生。世间正见，是无漏智慧根本；以是故，说国中无三毒之名。贪欲有二种：一者、邪贪欲，二者、贪欲。瞋恚有二种：一者、邪瞋恚，二者、瞋恚。愚痴有二种：一者、邪见愚痴，二者、愚痴。是三种邪毒众生，难可化度，余三易度。无三毒名者，无邪三毒之名。善布施等五事，如上放光品中说。
　　【经】“使我般涅槃后，法无灭尽，亦无灭尽之名，当学般若波罗蜜！”　　
　　【论】问曰：佛为法主，尚自灭度，云何言法无灭尽？
　　答曰：如上所说，是菩萨愿，事不必实。一切有为法，从因缘和合生，云何常住而不灭？佛如日明，法如日没余光，云何日没而余光不灭？但久住故，无能见灭者，故名不灭。
　　复次，菩萨见诸佛法住，有多有少，如迦叶佛法住七日，如释迦牟尼佛法住千岁。是故菩萨发是愿言：“法虽有为，愿令相续不灭，如火得薪，相传不绝。”
　　复次，诸法实相，名为佛法；是实法相，不生不灭，不断不常，不一不异，不来不去，不受不动，不著不依，无所有如涅槃相。法相如是，云何有灭？
　　问曰：法相如是者，一切佛法，皆应不灭？
　　答曰：如所言，诸法实相无有灭者。有人忆想分别，取诸法相，坏实法相，用二法说，是故有灭！实相法中，无有灭也。
　　复次，般若波罗蜜无碍法，集无量功德故，随其本愿，法法相续，无有见其灭者。譬如仰射虚空，箭去极远，人虽不见，要必当堕。
　　【经】“我得阿耨多罗三藐三菩提时，十方如恒河沙等世界中众生，闻我名者，必得阿耨多罗三藐三菩提。欲得如是等功德，当学般若波罗蜜！”　　
　　【论】问曰：有人生值佛世，在佛法中，或堕地狱者。如提婆达、俱迦梨、诃多释子等，三不善法覆心，故堕地狱！此中云何言：去佛如恒河沙等世界，但闻佛名，便得道耶？
　　答曰：上已说有二种佛：一者、法性生身佛，二者、随众生优劣现化佛。为法性生身佛，故说乃至闻名得度；为随众生现身佛，故说虽共佛住，随业因缘有堕地狱者。法性生身佛者，无事不济，无愿不满。所以者何？于无量阿僧祇劫，积集一切善本功德，一切智慧无碍具足，为众圣主，诸天及大菩萨，希能见者。譬如如意宝珠，难见难得，若有见者，所愿必果。如喜见药，其有见者，众患悉除。如转轮圣王，人有见者，无不富足。如释提桓因，有人见者，随愿悉得。如梵天主，众生依附，恐怖悉除。如人念观世音菩萨，悉脱危难。是事尚尔，何况诸佛法性生身！
　　问曰：释迦文佛亦是法性生身分，无有异体；何以故佛在世时，有作五逆罪人、饥饿贼盗，如是等恶？
　　答曰：释迦文佛本誓：“我出恶世，欲以道法度脱众生，不为富贵世乐故出。”若佛以力与之，则无事不能。又亦是众生福德力薄，罪垢深重，故不得随意度脱。又今佛但说清净涅槃，而众生讥论诽谤言：“何以多畜弟子，化导人民？”此亦是系缚法；但以涅槃法化，犹尚讥谤，何况杂以世乐！如提婆达，欲令足下有千辐相轮故，以铁作模，烧而烙之，烙已足坏，身恼大号。尔时，阿难闻已，涕泣白佛：“我兄欲死，愿佛哀救！”佛即伸手就摩其身，发至诚言：“我看罗睺罗与提婆达等者，彼痛当灭！”是时提婆达众痛即除，执手观之，知是佛手，便作是言：“净饭王子，以此医术足自生活！”佛告阿难：“汝观提婆达不？用心如是，云何可度！”若好世人，则无是咎。如是众生，若以世乐，不得度也。是事种种因缘，上已广说。以是故说：闻佛名有得道者，有不得者。
　　复次，佛身无量阿僧祇，种种不同：有佛为众生说法，令得道者；有佛放无量光明，众生遇之而得道者；有以神通变化，指示其心而得道者；有佛但现色身而得道者；有佛遍身毛孔出众妙香，众生闻之而得道者；有佛以食与众生，令得道者；有佛，众生但念而得道者；有佛能以一切草木之声而作佛事，令众生得道者；有佛，众生闻名而得道者。为是佛故，说言：“我作佛时，其闻名者，皆令得度。”
　　复次，闻名，不但以名便得道也；闻已修道，然后得度。如须达长者初闻佛名，内心惊喜；诣佛听法而能得道。又如贳夷罗婆罗门，从鸡泥耶结发梵志所，初闻佛名，心即惊喜；直诣佛所，闻法得道。是但说闻名，闻名为得道因缘，非得道也。
　　问曰：此经言闻诸佛名，即时得道，不言闻名已修道乃得！
　　答曰：今言即时，不言一心中，但言更无异事间之，故言即时。譬如经中说：修慈心时，即修七觉意。难者言：“慈三昧有漏，是缘众生法，云何即时修七觉？”答者言：“从慈起已，即修七觉，更无余法，故言即时。”即时有二种：一者、同时；二者、虽久更无异法，即是心而得修七觉，亦名即时。
　　复次，有众生福德纯熟，结使心薄，应当得道；若闻佛名，即时得道。又复以佛威力故，闻即得度；譬如熟痈，若无治者，得小因缘而便自溃；亦如熟果，若无人取，微风因缘，便自堕落。譬如新净白毡，易为受色；为是人故说，若闻佛名，即时得道。譬如鬼神著人，闻仙人咒名，即时舍去。
　　问曰：过如恒河沙等世界，谁传此名令彼得闻？
　　答曰：佛以神力，举身毛孔放无量光明，一一光上皆有宝华，一一华上皆有坐佛，一一诸佛各说妙法以度众生，又说诸佛名字，以是故闻。如放光品中说。
　　复次，诸大菩萨，以本愿欲至无佛法处，称扬佛名，如此品中说者，是故得闻。复有大功德人，从虚空中闻佛名号，如萨陀波仑菩萨；又有从诸天闻，或从树木音声中闻，或从梦中闻。
　　复次，诸佛有不可思议力，或自往语，或以声告。又如菩萨作愿，誓度一切众生。以是故说：我成佛时，过如恒河沙等世界众生，闻我名皆得成佛。欲得是者，当学般若波罗蜜。
　　问曰：上欲得诸功德及诸所愿，是诸事皆是众行和合所成，何以故但说当学般若波罗蜜？
　　答曰：是经名般若波罗蜜，佛欲解说其事，是故品品中皆赞般若波罗蜜。
　　复次，般若波罗蜜，是诸佛母，父、母之中，母功最重；是故佛以般若为母，般舟三昧为父。三昧能摄持乱心，令智慧得成，而不能观诸法实相；般若波罗蜜，能遍观诸法分别实相，无事不达，无事不成，功德大故，名之为母。以是故，行者虽行六波罗蜜，及种种功德和合，能具众愿，而但说当学般若波罗蜜。
　　复次，如般若后品中说：若无般若波罗蜜，余五事不名波罗蜜；虽普修众行，亦不能满具诸愿。如种种画彩，若无胶者，亦不中用。众生从无始世界中来，虽修布施、持戒、忍辱、精进、一心、智慧，受世间果报已而复还尽。所以者何？离般若波罗蜜故。今以佛恩，以般若波罗蜜修行六事，故得名波罗蜜，成就佛道，使佛佛相续而无穷尽。
　　复次，菩萨行般若波罗蜜时，普观诸法皆空，空亦复空；灭诸观，得无碍般若波罗蜜。以大悲方便力，还起诸功德业；此清净业因缘故，无愿不得。余功德离般若波罗蜜，无有无碍智慧，云何言欲得诸愿，当学檀波罗蜜等！
　　复次，又以五波罗蜜离般若，不得波罗蜜名字。五波罗蜜如盲，般若波罗蜜如眼；五波罗蜜如坏瓶盛水，般若波罗蜜如成熟瓶；五波罗蜜如鸟无两翼，般若波罗蜜如有翼之鸟。如是等种种因缘故，般若波罗蜜能成大事。以是故言：欲得诸功德及愿，当学般若波罗蜜。
大智度论卷第三十五释奉钵品第二
　　【经】佛告舍利弗：“若菩萨摩诃萨行般若波罗蜜，能作是功德，是时四天王皆大欢喜，意念言：‘我等当以四钵奉上菩萨，如前天王奉先佛钵。’”　　
　　【论】问曰：前品说已具足，今何以重说？
　　答曰：前虽赞叹般若波罗蜜，事未具足，闻者无厌，是故复说。
　　复次，初品但赞般若波罗蜜力，今赞行者能作是功德，四天王等欢喜奉钵。
　　复次，以菩萨能具诸愿行，故佛安慰劝进，言有此果报，终不虚也。
　　复次，般若波罗蜜有二种果：一者、成佛度众生；二者、虽未成佛，受世间果报。转轮圣王、释梵天王主三千世界，世间福乐供养之事，悉皆备足；今以世间果报以示众生，故说是事。
　　复次，世间欲成大业，多有坏乱者；菩萨则不然，内心既定，外事亦应。如是等因缘，故说此品。
　　问曰：菩萨增益六波罗蜜时，诸天世人何因缘故喜？
　　答曰：诸天皆因十善、四禅、四无量故生；是诸功德，皆由诸佛菩萨故有。若佛出世，增益诸天众，减损阿修罗种；若佛不在世，阿修罗种多，诸天减少；以种杂福不清净故。若诸佛出世，能断诸天疑网，能成大事。如释提桓因命欲终时，心怀怖畏，求佛自救，遍不知处。虽见出家之人，山泽间处所供养者，皆亦不能断其疑网。尔时，毗首羯磨天白释提桓因言：“尸毗王苦行奇特，世所希有！诸智人言，是人不久当得作佛！”释提桓因言：“是事难辨，何以知之？如鱼子、庵罗树华、发心菩萨，是三事因时虽多，成果甚少。今当试之！”帝释自化为鹰，毗首羯磨化作鸽，鸽投于王，王自割身肉，乃至举身上称以代鸽命，地为震动。是时释提桓因等心大欢喜，散众天华，叹未曾有：“如是决定大心，成佛不久！”
　　复次，凡人肉眼，无有智慧，苦身求财，以自生活；闻菩萨增益六波罗蜜，成佛不久，犹尚欢喜，何况诸天！
　　问曰：四天王天、三十三天，有阿修罗难；上诸天等无有此患，何以欢喜？
　　答曰：上诸天虽无阿修罗患，若佛不出世，生其天上者少；设有生者，五欲不妙。所以者何？但修不净福故。色界诸天宫殿，光明寿命，亦复如是。
　　复次，诸天中有智慧者，能知禅味、五欲，悉皆无常；唯佛出世，能令得常乐涅槃。以世间乐、涅槃乐，皆由佛菩萨得，是故欢喜。譬如甘美果树，茂盛成就，人大欢喜；以树有种种利益，有庇其荫者，有用其华，食其果实。菩萨亦如是，能以离不善法荫，遮三恶苦热；能与人天富乐之华，令诸贤圣得三乘之果，是故欢喜。
　　问曰：诸天供养事多，何以奉钵？
　　答曰：四天王奉钵，余天供养。诸天供养，各有定法：如佛初生时，释提桓因以天衣奉承佛身，梵天王躬自执盖，四天王四边防护。净居诸天欲令菩萨生厌离心故，化作老、病、死人，及沙门形。又出家时，四天王敕使者捧举马足，自四边侍护菩萨。天帝释取发，于其天上城东门外立发塔；又持菩萨宝衣，于城南门外立衣塔；佛至树下时，奉上好草。执金刚菩萨，常执金刚卫护菩萨。梵天王请佛转法轮。如是等，各有常法。以是故，四天王奉钵。四钵义，如先说。
　　问曰：佛一身何以受四钵？
　　答曰：四王力等，不可偏受一人。又令见佛神力，合四钵为一，心喜信净，作是念：“我等从菩萨初生，至今成佛，所修供养，功德不虚。”
　　问曰：四天王寿命五百岁，菩萨过无量阿僧祇劫然后成佛；今之四天，非是后天，何以故喜？
　　答曰：同一姓故。譬如贵姓胤流百世，不以远故为异。或时行者，见菩萨增益六波罗蜜时，心作是愿：“是菩萨成佛时，我当奉钵，是故得生。”
　　复次，四天王寿五百岁；人间五十岁，为四天王处一日一夜；亦三十日为一月，十二月为一岁；以此岁寿五百岁，为人间九百万岁。菩萨能作是功德者，或近成佛，初生四天王足可得值。
　　问曰：如摩诃衍经中说：有佛以喜为食，不食揣食。如天王佛衣服仪容，与白衣无异，不须钵食，何以言四天王定应奉钵？
　　答曰：定者，为用钵者故，不说不用。
　　复次，用钵诸佛多，不用钵者少，是故以多为定。
　　【经】“三十三天，乃至他化自在天，亦皆欢喜，意念言：‘我等当给侍供养菩萨，减损阿修罗种，增益诸天众。’三千大千世界，四天王天乃至阿迦尼吒天，皆大欢喜，意念言：‘我等当请是菩萨转法轮。’”　　
　　【论】释曰：是诸天等，以华香缨络，礼拜恭敬，听法赞叹等供养，亦作是念：“人修净福，阿修罗种减，增益三十三天，我诸天亦得增益。”
　　问曰：上六种天已说，何以故更说三千大千世界中，乃至阿迦尼吒天欢喜供养？
　　答曰：先说一须弥山上六天，此说三千大千世界诸天；先但说欲界，今此说欲界、色界诸天请佛转法轮；上虽说净居诸天种种供养劝助，今请转法轮事大故。
　　问曰：三藏中，但说梵天请转法轮，今何以说四天王乃至阿迦尼吒天？
　　答曰：欲界天近故前来。色界都名为梵，若说梵王请佛，已说余天。又梵为色界初门，说初故后亦说。
　　复次，众生有佛无佛，常识梵天，以梵天为世间祖父，为世人故说梵天。
　　法轮相，如先说。
　　【经】“舍利弗，是菩萨摩诃萨行般若波罗蜜，增益六波罗蜜时；诸善男子、善女人，各各欢喜，意念言：‘我等当为是人作父母、妻子、亲族、知识。’”　　
　　【论】问曰：前已说能作是功德，今何以复说增益六波罗蜜？
　　答曰：先说总相，今说别相。
　　复次，前所说功德中（前品中功德也）种种无量，闻者厌倦；今但略说六波罗蜜，则尽摄诸功德。
　　复次，为天说故，能作诸功德；为人说故，增益六波罗蜜。何以知之？如后说善男子、善女人，以是故知。
　　问曰：四天王天，乃至阿迦尼吒天，何以不说善天，而但人中说善男子、善女人？
　　答曰：诸天皆有天眼、天耳、他心智，知供养菩萨，故不别说其善。人以肉眼，无知善者，能知供养，以少故别说善者。善者，从佛闻法，或从弟子、菩萨闻，或闻受记当作佛，又闻佛赞叹其名者，故知修善。
　　问曰：何以但说男子、女人善，不说二根、无根者善？
　　答曰：无根，所谓无得道根，是故不说。如毗尼中不得出家，以其失男女相故。其心不定，以小因缘故便瞋；结使多故，著于世事；多怀疑网，不乐道法；虽能少修福事，智慧浅薄，不能深入；本性转易，是故不说。声闻法如是说。摩诃衍中，譬如大海，无所不容；是无根人或时修善，但以少故不说。所谓少者，于男女中，是人最少，是人修善者少。譬如白人，虽鬓发黡子黑，不名黑人。二根人结使多杂，亦行男事，亦行女事，其心邪曲，难可勉济；譬如稠林曳木，曲者难出。又如阿修罗，其心不端故，常疑于佛，谓佛助天。佛为说五众，谓有六众，不为说一；若说四谛，谓有五谛，不说一事。二根人亦如是，心多邪曲故，不任得道。以是故，但说男子、女人中善者。善相者，有慈悲心，能忍恶骂。如法句骂品中说：能忍恶骂人，是为人中上！譬如好良马，可中为王乘。
　　复次，以五种邪语，及鞭杖、打害、缚系等，不能毁坏其心，是名为善相。
　　复次，三业无失，乐于善人，不毁他善，不显己德；随顺众人，不说他过；不著世乐，不求名誉，信乐道德之乐；自业清净，不恼众生；心贵实法，轻贱世事；唯好直言，不随他诳；为一切众生得乐故，自舍己乐；令一切众生得离苦故，以身代之。如是等无量，名为善人相；是相多在男、女，故说善男子、善女人。
　　问曰：善男子、善女人，何因能作是愿？
　　答曰：善男子、善女人，自知福薄，智慧鲜少；近习菩萨，欲求过度。譬如沉石虽重，依船得度。又善男子、善女人，闻菩萨不从一世、二世而得成道，无央数世往来生死！便作是念：“我当与为因缘。”
　　复次，菩萨积德厚故，在所生处，众生皆来敬仰菩萨，以蒙利益重故。若见菩萨舍寿，则生是愿：“我当与菩萨作父母、妻子、眷属。”所以者何？知习近善人，增益功德故；譬如积集众香，香气转多。
　　如菩萨先世为国王太子，见阎浮提人贫穷，欲求如意珠，入于大海，至龙王宫。龙见太子威德殊妙，即起迎逆，延前供养而问之言：“何能远来？”太子答曰：“我怜愍阎浮提众生故，欲求如意宝珠以饶益之！”龙言：“能住我宫，受供一月，当以相与！”太子即住一月，为龙王赞叹多闻，龙即与珠；是如意珠，能雨一由旬。龙言：“太子有相，不久作佛，我当作多闻第一弟子。”时太子复至一龙宫得珠，雨二由旬，二月赞叹神通力。龙言：“太子作佛不久，我当作神足第一弟子。”复至一龙宫得珠，雨三由旬，三月赞叹智慧。龙言：“太子作佛不久，我当作智慧第一弟子。”诸龙与珠已，言：“尽汝寿命，珠当还我。”菩萨许之。太子得珠，至阎浮提，一珠能雨饮食，一珠能雨衣服，一珠能雨七宝，利益众生。
　　又如须摩提菩萨，见燃灯佛，从须罗婆女买五茎华，不肯与之，即以五百金钱得五茎华，女犹不与而要之言：“愿我世世常为君妻，当以相与！”菩萨以供养佛故，即便许之。
　　又妙光菩萨，长者女见其身有二十八相，生爱敬心，住在门下。菩萨既到，女即解颈琉璃珠，著菩萨钵中，心作是愿：“我当世世为此人妇！”此女二百五十劫中，集诸功德；后生喜见淫女园莲华中，喜见养育为女；至年十四，女工、世智，皆悉备足。尔时，有阎浮提王，名为财主，太子名德主，有大悲心，时出城入园游观，诸淫女等导引歌赞。德主太子散诸宝物、衣服、饮食，譬如龙雨，无不周遍。喜德女见太子，自造歌偈而赞太子，爱眼视之，目未曾眴，而自发言：“世间之事，我悉知之，以我此身，奉给太子！”太子问言：“汝为属谁？若有所属，此非我宜！”尔时，喜见淫女答太子言：“我女生年日月时节，皆与太子同。此女非我腹生，我晨朝入园，见莲华中有此女生，我因养育，畜以为女，无以我故而轻此女！此女六十四能，无不悉备；女工技术，经书医方，皆悉了达；常怀惭愧，内心忠直，无有嫉妒，无邪淫想。我女德仪如是，太子必应纳之！”德主太子答语女言：“姊！我发阿耨多罗三藐三菩提心，修菩萨道，无所爱惜，国财、妻子、象马、七珍，有所求索，不逆人意。若汝生男女及以汝身，有人求者，当以施之，莫生忧悔！或时舍汝出家，为佛弟子，净居山薮，汝亦勿愁！”喜德女答言：“假令地狱火来，烧灭我身，终亦不悔！我亦不为淫欲戏乐故而以相好，我为劝助阿耨多罗三藐三菩提故奉事正士！”女又白太子言：“我昨夜梦见妙日身佛，坐道树下，共往观之！”太子见女端正，又闻佛出，以此二因缘故，共载一车，俱诣佛所。佛为说法，太子得无量陀罗尼门，女得调伏心志。太子尔时，以五百宝华供养于佛，以求阿耨多罗三藐三菩提。太子白父王言：“我得见妙日身佛，大得善利！”父王闻已，舍所爱重之物以与太子，与其官属国内人民，俱诣佛所。佛为说法，王得一切法无闇灯陀罗尼。时王思惟：“不可以白衣法摄治国土，受于五欲而可得道！”作是思惟已，立德主太子为王，出家求道。是时太子，于月十五日六宝来应，喜德妻变为宝女。
　　如不可思议经中广说如是等因缘。故知善男子、善女人，世世愿为菩萨父母、妻子、眷属。
　　【经】“尔时，四天王天，乃至阿迦尼吒天，皆大欢喜，各自念言：‘我等当作方便，令是菩萨离于淫欲，从初发意常作童真，莫使与色欲共会！若受五欲，障生梵天，何况阿耨多罗三藐三菩提！’以是故，舍利弗，菩萨摩诃萨断淫欲出家者，应得阿耨多罗三藐三菩提，非不断。”　　
　　【论】问曰：诸天何以作是愿？
　　答曰：世间中五欲第一，无不爱乐；于五欲中，触为第一，能系人心；如人堕在深泥，难可拯济。以是故，诸天方便，令菩萨远离淫欲。
　　复次，若受余欲，犹不失智慧；淫欲会时，身心荒迷，无所省觉，深著自没！以是故，诸天令菩萨离之。
　　问曰：云何令离？
　　答曰：如释迦文菩萨，在净饭王宫，欲出城游观，净居诸天化为老、病、死人，令其心厌。又令夜半，见诸宫人妓直恶露不净，涕唾流涎，屎尿涂漫；菩萨见已，即便秽厌。或时诸天，令女人恶心妒忌，不识恩德，恶口欺诳，无所省察。菩萨见已，即生念言：“身虽似人，其心可恶。”即便舍之！
　　欲使菩萨从初发心，常作童真行，不与色欲共会！何以故？淫欲为诸结之本！佛言：“宁以利刀割截身体，不与女色共会。刀截虽苦，不堕恶趣；淫欲因缘，于无量劫数受地狱苦。人受五欲，尚不生梵世，何况阿耨多罗三藐三菩提！”或有人言：“菩萨虽受五欲，心不著故，不妨于道。”以是故经言：受五欲尚不生梵世。梵世，无始众生皆得生中，受五欲者常所应得尚不得之，何况阿耨多罗三藐三菩提本所不得而欲得之？以是故，菩萨应作童真，修行梵行，当得阿耨多罗三藐三菩提。梵行菩萨，不著世间故，速成菩萨道。若淫欲者，譬如胶漆，难可得离。所以者何？身受欲乐，淫欲根深！是故出家法中，淫戒在初，又亦为重。
　　【经】舍利弗白佛言：“世尊，菩萨摩诃萨，要当有父母、妻子、亲族、知识耶？”
　　佛告舍利弗：“或有菩萨，有父母、妻子、亲族、知识；或有菩萨，从初发意断淫欲，修梵童真行，乃至得阿耨多罗三藐三菩提，不犯色欲；或有菩萨方便力故，受五欲已，出家得阿耨多罗三藐三菩提。”　　
　　【论】释曰：是三种菩萨：初者、如世间人受五欲，后舍离出家，得菩提道。二者、大功德牢固，初发心时断于淫欲，乃至成佛。是菩萨，或法身、或肉身，或离欲、或未离欲。三者、清净法身菩萨，得无生法忍，住六神通，为教化众生故，与众生同事而摄取之。或作转轮圣王，或作阎浮提王、长者、刹利，随其所须而利益之。
　　【经】“譬如幻师，若幻弟子，善知幻法，幻作五欲，于中共相娱乐。于汝意云何？是人于此五欲，颇实受不？”
　　舍利弗言：“不也，世尊。”
　　佛告舍利弗：“菩萨摩诃萨以方便力故，化作五欲，于中受乐，成就众生，亦复如是。是菩萨摩诃萨不染于欲，种种因缘，毁訾五欲：欲为炽然，欲为秽恶，欲为毁坏，欲为如怨！是故，舍利弗，当知菩萨为众生故受五欲。”　　
　　【论】问曰：三种菩萨中，何以独为一种菩萨作譬喻？
　　答曰：一者、如人法不断淫欲；二者、常断淫欲，修于净行；三者、亦修净行，现受淫欲，以人不了故，为作譬喻。
　　问曰：何以不以梦、化等为喻？
　　答曰：梦非五情所知，但内心忆想故生；人以五情所见，变失无常，可以得解。化虽五情所知，而见者甚少。佛为度可度众生，幻是众人所信，是故为喻。如幻师以幻术故，于众人中现希有事，令人欢喜。菩萨幻师亦如是，以五神通术故，于众生中化作五欲，共相娱乐，化度众生。众生有二种：在家、出家。为度出家众生故，现声闻、辟支佛及诸出家外道师；在家众生，或有见出家者得度，或有见在家同受五欲而可化度。
　　菩萨常以种种因缘，毁訾五欲：欲为炽然者，若未失时，三毒火燃；若其失时，无常火烧。二火烧故，名为炽然，都无乐时。欲为秽恶者，诸佛、菩萨、阿罗汉等诸离欲者，皆所秽贱。譬如人见狗食粪，贱而愍之，不得好食，而啖不净；受欲之人，亦复如是，不得内心离欲之乐，而于色欲不净求乐。欲为毁坏者，著五欲因缘故，天王、人王、诸富贵者，亡国危身，无不由之！欲如怨者，失人善利；亦如刺客，外如亲善，内心怀害；五欲如是丧失善心，夺人慧命。五欲之生，正为破坏众善，毁败德业故出。又知五欲如钩贼鱼，如弶害鹿，如灯焚蛾，是故说欲如怨。怨家之苦，不过一世；著五欲因缘，堕三恶道，无量世受诸苦毒。
　　【经】舍利弗白佛言：“菩萨摩诃萨云何应行般若波罗蜜？”
　　佛告舍利弗：“菩萨摩诃萨行般若波罗蜜时，不见菩萨，不见菩萨字，不见般若波罗蜜，亦不见我行般若波罗蜜，亦不见我不行般若波罗蜜。何以故？菩萨、菩萨字性空，空中无色，无受、想、行、识；离色亦无空，离受、想、行、识亦无空；空即是色，色即是空，空即是受、想、行、识，受、想、行、识即是空。何以故？舍利弗，但有名字故，谓为菩提；但有名字故，谓为菩萨；但有名字故，谓为空。所以者何？诸法实性，无生、无灭，无垢、无净故。菩萨摩诃萨如是行，亦不见生，亦不见灭；亦不见垢，亦不见净。何以故？名字是因缘和合作法，但分别忆想假名说。是故菩萨摩诃萨行般若波罗蜜时，不见一切名字，不见故不著。”　　
　　【论】问曰：是事，舍利弗上已问，今何以重问？
　　答曰：先因佛说，欲以一切种知一切法，当学般若波罗蜜故问，非自意问。
　　复次，舍利弗闻上种种赞般若功德，心欢喜尊重般若故，问云何应行。如病人闻叹良药，便问云何应服。
　　问曰：先已问住不住法，行檀波罗蜜，施者、受者、财物不可得故；如是等为行般若，今何以复问行？
　　答曰：上总问诸波罗蜜，此但问般若；上广赞叹般若为主，此直问行般若。
　　复次，上虽广叹般若波罗蜜，时会渴仰欲得，是故舍利弗为众人故，问行般若波罗蜜。般若波罗蜜功德，无量无尽；佛智慧亦无量无尽。若舍利弗不发问，则佛赞叹无穷已；若舍利弗不问者，则无因缘故不应止。
　　问曰：般若功德尊重，若佛广赞有何不可？
　　答曰：赞叹般若，闻者欢喜尊重，则增其福德；若闻说般若，则增其智慧。不但福德因缘故可成佛道，要须智慧得成；是故不须但赞叹。人闻赞叹，心已得清净，渴仰欲得般若；如为渴人，广赞叹美饮，不解于渴，即便与之。如是等因缘故，舍利弗今问行般若，
　　问曰：如人有眼见，方知所趣处，然后能行。菩萨亦如是，先念佛道，知般若，见已，身然后应行。今何以言不见菩萨及般若，若不见，云何得行？
　　答曰：此中不言常不见，但明入般若观时，不见菩萨及般若波罗蜜；般若波罗蜜，为令众生知实法故出；此菩萨名字，众缘和合假称。如后品中广说。般若波罗蜜名字，亦如是，众法和合故，假名般若波罗蜜。般若波罗蜜虽是假名，而能破诸戏论；以自性无故，说言不可见。如火从众缘和合，假名为火，虽无实事而能烧物。
　　问曰：若入般若中不见，出则便见，何者可信？
　　答曰：上言般若为实法故出，是则可信；出般若波罗蜜不实，故不可信。
　　问曰：若入般若中不见，出则见者，当知非是常空，以般若力故空！
　　答曰：世俗法故，言行者入般若波罗蜜；诸观戏论灭故，无出、无入。若诸贤圣不以名字说，则不得以教化凡夫；当取说意，莫著语言！
　　问曰：若般若中贵一切法空，此中何以先说众生空破我？
　　答曰：初闻般若，不得便说一切法空。我，不以五情求得，但忆想分别生我想，无而谓有。又意情中无有定缘，但忆想分别颠倒因缘故，于空五众中而生我想；若闻无我，则易可解。色等诸法，现眼所见；若初言空无，则难可信。今先破我，次破我所法，破我、我所法故，则一切法尽空；如是离欲，名为得道。
　　复次，般若波罗蜜，无一定法，故不见我行般若，不见不行者。如凡夫不得般若，故名不行；菩萨则不然，但行空般若，故说不见不行。
　　复次，佛为法王，观余菩萨其智甚少，杂诸结使，不名为行。譬如国王虽得少物，不名为得；佛亦如是教诸菩萨，虽有少行，不名为行。
　　复次，行般若波罗蜜者，生憍慢心，言“我有般若波罗蜜”，取是相；若不行者，心自懈没而怀忧悴；是故不见我行与不行。
　　复次，不见我行般若波罗蜜者，破著有见；不见我不行般若波罗蜜者，破著无见。
　　复次，不见我行般若波罗蜜者，止诸法戏调；不见我不行者，止懈怠心故。譬如乘马，疾则制之，迟则鞭之。如是等分别行不行。
　　复次，佛自说因缘，所谓菩萨、菩萨字性空。是中虽但说菩萨字空，而五众亦空。空中无色，离色亦无空者，空名法空，法空中乃无一毫法，何况粗色！空亦不离色。所以者何？破色故有空，云何言离色？受、想、行、识亦如是。何以故？佛自更说因缘，所谓但有名字谓为菩提，但有名字谓为菩萨，但有名字谓为空。
　　问曰：先已说此事，今何以重说？
　　答曰：先说不见菩萨，不见菩萨字，不见般若波罗蜜；今说不见是因缘，所谓但有名谓为菩提，但名谓为菩萨，但名谓为空。上菩萨、此菩萨义同。菩萨字，即如菩萨中说。般若波罗蜜，分为二分：成就者名为菩提，未成就者名为空。生相实不可得故，名为无生。所以者何？若先生后法，若先法后生，若生法一时，皆不可得，如先说。无生故无灭，若法不生不灭如虚空，云何有垢有净？譬如虚空，万岁雨亦不湿，火烧不热，烟亦不著。所以者何？本自无生故。菩萨能如是观，不见离是不生不灭法，有生有灭，有垢有净。何以故？佛自说因缘，一切法皆忆想分别，因缘和合故，强以名说。不可说者是实义，可说者皆是名字。菩萨行般若波罗蜜，不见一切名字者，先略说名字，所谓菩萨、菩萨字，般若波罗蜜、菩提字；今广说一切名字，皆不可见，不见故不著；不著者，不可得故。如诸眼中，慧眼第一。菩萨以慧眼遍求不见，乃至不见细微一法，是故不著。
　　问曰：若菩萨一切法中不著，何得不入涅槃？
　　答曰：是事处处已说，今此中略说：大悲心故，十方佛念故，本愿未满故，精进波罗蜜力故，般若波罗蜜、方便二事和合故，所谓不著于不著故。如是等种种因缘故，说菩萨虽不著诸法，而不入涅槃。
释习相应品第三之一（经修相应品）
　　【经】佛告舍利弗：“菩萨摩诃萨行般若波罗蜜时，应如是思惟：‘菩萨但有字，佛亦但有字，般若波罗蜜亦但有字；色但有字，受、想、行、识亦但有字。’舍利弗，如我但有字，一切我常不可得，众生、寿者、命者、生者、养育、众数、人、作者、使作者、起者、使起者、受者、使受者、知者、见者，是一切皆不可得；不可得空故，但以名字说。菩萨摩诃萨，亦如是行般若波罗蜜，不见我、不见众生乃至不见知者、见者，所说名字亦不可见。”　　
　　【论】问曰：第二品末已说空，今何以重说？
　　答曰：上多说法空；今杂说法空，众生空。行者观外法尽空无所有，而谓能知空者不空；是故复说观者亦空。是众生空，声闻法中多说，一切佛弟子皆知诸法中无我。佛后五百岁，分为二分：有信法空，有但信众生空。言五众是定有法，但受五众者空；以是故，佛说众生空以况法空！
　　复次，我空易知，法空难见。所以者何？我以五情求之不可得，但以身见力故，忆想分别为我。法空者，色可眼见，声可耳闻，是故难知其空。是二事，般若波罗蜜中皆空。如十八空义中说。
　　问曰：如我，乃至知者、见者，为是一事，为各各异？
　　答曰：皆是一我，但以随事为异。于五众中，我、我所心起，故名为我；五众和合中生，故名为众生；命根成就，故名为寿者、命者；能起众事，如父生子，名为生者；乳哺、衣食因缘得长，是名养育；五众、十二入、十八界等诸法因缘，是众法有数，故名众数；行人法，故名为人；手足能有所作，名为作者；力能役他，故名使作者；能造后世罪福业，故名能起者；令他起后世罪福业，故名使起者；后身受罪福果报，故名受者；令他受苦乐，是名使受者；目睹色，名为见者；五识知，名为知者。
　　复次，用眼见色，以五邪见观五众，用世间、出世间正见观诸法，是名见者。所谓眼根、五邪见、世间正见、无漏见，是名见者。余四根所知，及意识所知，通名为知者。如是诸法，皆说是神。此神，十方三世诸佛及诸贤圣，求之不可得，但忆想分别，强为其名。诸法亦如是，皆空无实，但假为其名。
　　问曰：是神但有十六名字，更有余名？
　　答曰：略说则十六，广说则无量。随事起名，如官号差品，工能智巧，出家得道，种种诸名，皆是因缘和合生，故无自性，无自性故毕竟空。生空故法空，法空故生亦空。
　　【经】“菩萨摩诃萨作如是行般若波罗蜜，除佛智慧，过一切声闻、辟支佛上；用不可得空故。所以者何？是菩萨摩诃萨诸名字法，名字所著处，亦不可得故。舍利弗，菩萨摩诃萨能如是行，为行般若波罗蜜。譬如满阎浮提竹、麻、稻、苇，诸比丘其数如是，智慧如舍利弗、目连等，欲比菩萨行般若波罗蜜智慧，百分不及一，千分、百千分，乃至算数譬喻所不能及。何以故？菩萨摩诃萨用智慧，度脱一切众生故。”　　
　　【论】释曰：有二因缘故，菩萨智慧胜声闻、辟支佛。一者、以空知一切法空，亦不见是空，空以不空等一不异。二者、以此智慧，为欲度脱一切众生，令得涅槃。声闻、辟支佛智慧，但观诸法空，不能观世间、涅槃为一。譬如人出狱，有但穿墙而出，自脱身者；有破狱坏锁，既自脱身，兼济众人者。
　　复次，菩萨智慧，入二法中故胜：一者、大悲，二者、般若波罗蜜。复有二法：一者、般舟三昧，二者、方便。复有二法：一者、常住禅定，二者、能通达法性。复有二法：一者、能代一切众生受苦，二者、自舍一切乐。复有二法：一者、慈心，无怨无恚；二者、乃至诸佛功德，心亦不著。如是等种种功德庄严智慧，故胜声闻、辟支佛。
　　问曰：诸钝根者可以为喻，舍利弗智慧利根，何以为喻？
　　答曰：不必以钝根为譬喻，譬喻为庄严论议，令人信著；故以五情所见以喻意识，令其得悟，譬如登楼，得梯则易上。
　　复次，一切众生著世间乐，闻道德涅槃，则不信不乐；以是故以眼见事，喻所不见。譬如苦药，服之甚难，假之以蜜，服之则易。
　　复次，舍利弗于声闻中智慧第一，比诸佛菩萨，未有现焉。如阎浮提者，阎浮树名，其林茂盛，此树于林中最大；提名为洲，此洲上有此树林。林中有河，底有金沙，名为阎浮檀金；以阎浮树故，名为阎浮洲。此洲有五百小洲围绕，通名阎浮提。
　　问曰：诸弟子甚多，何以故说舍利弗、目揵连等，满阎浮提中，如竹、麻、稻、苇？
　　答曰：一切佛弟子中，智慧第一者舍利弗，神足第一者目揵连；二人于佛法中大，于外法中亦大。富楼那、迦絺那、阿那律等，于佛法中虽大，于外法不如。又此二人常在人众，助佛扬化，破诸外道；富楼那等比丘，无是功德，是故不说。
　　复次，若说舍利弗，则摄一切智慧人；若说目揵连，则摄一切禅定人。譬喻有二种：一者、假以为喻，二者、实事为喻；今此名为假喻。所以不以余物为喻者，以此四物丛生稠致，种类又多故。舍利弗、目连等比丘满阎浮提，如是诸阿罗汉智慧和合，不及菩萨智慧百分之一，乃至算数譬喻所不能及。
　　问曰：何以不但说算数譬喻所不能及，而说百分、千分不及一？
　　答曰：算数譬喻所不能及者，是其极语。譬如人有重罪，先以打缚楚毒，然后乃杀。如声闻法中，常以十六不及一为喻；大乘法中，则以乃至算数譬喻所不能及。
　　【经】“舍利弗，置阎浮提满中如舍利弗、目连等，若满三千大千世界，如舍利弗、目连等；复置是事，若满十方如恒河沙等世界，如舍利弗、目连等智慧，欲比菩萨行般若波罗蜜智慧，百分不及一，千分、百千分，乃至算数譬喻所不能及。”　　
　　【论】释曰：此义同上阎浮提，但以多为异。
　　问曰：舍利弗、目连等虽多，智慧无异，何以以多为喻？
　　答曰：有人谓少无力，多则有力；譬如水少，其力亦少。又如绝健之人，少众力寡不能制之，大军攻之则伏。有人谓一舍利弗智慧少，则不及菩萨，多或能及；佛言虽多不及，故以多为喻。如一切草木，力不如火；一切诸明，势不如日；亦如十方世界诸山，不如一金刚珠。所以者何？菩萨智慧，是一切诸佛法本，能令一切众生离苦得乐。如迦陵毗伽鸟子，虽未出[穀-禾+卵]，其音胜于众鸟，何况出[穀-禾+卵]！菩萨智慧亦如是，虽未出无明[穀-禾+卵]，胜一切声闻、辟支佛，何况成佛！又如转轮圣王太子，虽未成就，福祚威德胜于一切诸王，何况作转轮圣王！菩萨亦如是，虽未成佛，无量阿僧祇劫集无量智慧福德故，胜于声闻、辟支佛，何况成佛！
　　【经】“复次，舍利弗，菩萨摩诃萨行般若波罗蜜，一日修智慧，出过一切声闻、辟支佛上。”　　
　　【论】问曰：先已说除佛智慧，过一切声闻、辟支佛上，今何以复重说？
　　答曰：非重说也。上总相说，今别相说；先言一切声闻、辟支佛，不及菩萨智慧；今但明不及一日智慧，何况千万岁？
　　【经】舍利弗白佛言：“世尊，声闻所有智慧，若须陀洹、斯陀含、阿那含、阿罗汉、辟支佛智慧，佛智慧，是诸众智无有差别，不相违背无生性空。若法不相违背无生性空，是法无有别异；云何世尊言菩萨摩诃萨行般若波罗蜜，一日修智慧，出过声闻、辟支佛上？”　　
　　【论】问曰：上佛已说菩萨摩诃萨修智慧，出过声闻、辟支佛上，今舍利弗何以故问？
　　答曰：不问智慧势力，能度众生；今但问佛及弟子智慧，体性法中无有差别者。以诸贤圣智慧，皆是诸法实相慧，皆是四谛及三十七品慧，皆是出三界、入三脱门、成三乘果慧，以是故说，无有差别。
　　复次，如须陀洹以无漏智灭结得果，乃至佛亦如是。如须陀洹用二种解脱果，有为解脱、无为解脱，乃至佛亦如是。如佛入涅槃，须陀洹极迟不过七世，皆同事、同缘、同行、同果报，以是故言无相违背。所以者何？不生性空故。
　　问曰：破无明，集诸善法，故生智慧。是智慧，心相应，心共生，随心行，是中云何说智慧无生性空，无有别异？
　　答曰：智慧缘灭谛，是不生；因缘和合故无有自性，是名性空无所分别。智慧随缘得名，如眼缘色生眼识，或名眼识，或名色识；智慧虽因缘和合作法，以缘无生性空故，名为无生性空。
　　问曰：诸贤圣智慧，皆缘四谛生，何以但说灭谛？
　　答曰：四谛中灭谛为上。所以者何？是三谛皆属灭谛故。譬如人请天子，并食群臣，亦名供养天子。
　　复次，灭谛故说无生，三谛故说性空。
　　复次，有人言：“是诸慧性自然不生，性自空。所以者何？一切法皆因缘和合故无自性，无自性故不生。”
　　问曰：若尔者，智慧、愚痴，无有别异？
　　答曰：诸法如，入法性中，无有别异。如火各各不同，而灭相无异。譬如众川万流，各各异色异味；入于大海，同为一味一名。如是愚痴、智慧，入于般若波罗蜜中，皆同一味，无有差别。如五色近须弥山，自失其色，皆同金色。如是内外诸法，入般若波罗蜜中，皆为一味。何以故？般若波罗蜜相毕竟清净故。
　　复次，愚痴实相即是智慧；若分别著此智慧，即是愚痴。如是愚痴、智慧，有何别异？初入佛法，是痴，是慧；转后深入，痴、慧无异。以是故，是诸众智无有别异，不相违背，不生性空，故无咎。
　　【经】佛告舍利弗：“于汝意云何？菩萨摩诃萨行般若波罗蜜，一日修智慧，心念：‘我行道慧益一切众生，当以一切种智知一切法，度一切众生。’诸声闻、辟支佛智慧，为有是事不？”
　　舍利弗言：“不也！世尊。”　　
　　【论】释曰：有四种论：一者、必定论，二者、分别论，三者、反问论，四者、置论。
　　必定论者，如众生中世尊为第一，一切法中无我，世间不可乐，涅槃为安隐寂灭，业因缘不失，如是等名为必定论。
　　分别论者，如无畏太子问佛：“佛能说是语，令他人瞋不？”佛言：“是事当分别答。”太子言：“诸尼犍子辈了矣！佛或时怜愍心故，出众生于罪中，而众生瞋，然众生后当得利。”尔时，无畏之子，坐其膝上，佛问无畏：“汝子或时吞诸瓦石草木，汝听咽不？”答言：“不听！先教令吐。若不肯吐，左手捉耳，右手擿口；纵令血出，亦不置之！”佛言：“汝不愍之耶？”答曰：“愍之深故，为出瓦石，虽当时痛，后得安隐！”佛言：“我亦如是，若众生欲作重罪，善教不从，以苦言谏之；虽起瞋恚，后得安隐。”又如五比丘问佛：“受乐得道耶？”佛言：“不必定。有受苦得罪，受苦得乐；有受乐得罪，受乐得福。”如是等，名为分别论。
　　反问论者，还以所问答之。如佛告比丘：“于汝意云何？是色，常耶？无常耶？”比丘言：“无常。”“若无常，是苦不？”答言：“苦。”“若法是无常、苦，闻法圣弟子，著是法，言是法是我、是我所不？”答曰：“不也！世尊。”佛告比丘：“从今已后，所有色，若过去、若未来、若现在，若内、若外，若好、若丑；是色非我所，我非此色所；如是应以正实智慧知。受、想、行、识，亦如是。”如是等，名反问论。
　　置论者，如十四难：世间有常，世间无常；世间有边，世间无边。如是等，是名为置论。
　　今佛以反问论答舍利弗，以舍利弗智于事未悟，佛反问事端，令其得解。菩萨度众生智慧，名为道慧。如后品中说：萨婆若慧，声闻、辟支佛事；一切种智慧，是诸佛事；道种慧，是菩萨事。
　　复次，八圣道分为实道，令众生种种因缘入道，是名道慧；令众生住于道中，是为利益声闻种、辟支佛种、佛种。又复一切智慧无所不得，是名一切种。若有为、若无为，用一切种智知，得佛道已，应度一切众生，利益一切众生，或大乘，或声闻乘，或辟支佛乘。若不入三乘道，教修福德，受天上人中富乐。若不能修福，以今世利益之事，衣食、卧具等。若复不得，当以慈悲心利益，是名度一切众生。
　　问曰：若佛知一切声闻、辟支佛不能为众生，何以故问？
　　答曰：佛意如是，欲令舍利弗口自说，诸声闻、辟支佛不如菩萨。是故佛问，舍利弗言：“不也！世尊。”所以者何？声闻、辟支佛，虽有慈心，本不发心愿度一切众生，亦不回善根向阿耨多罗三藐三菩提。以是故，菩萨一日修智慧，过声闻、辟支佛上。
　　【经】“舍利弗，于汝意云何？诸声闻、辟支佛，颇有是念：‘我等当得阿耨多罗三藐三菩提，度一切众生，令得无余涅槃不？’”
　　舍利弗言：“不也！世尊。”
　　佛告舍利弗：“以是因缘故，当知诸声闻、辟支佛智慧，欲比菩萨摩诃萨智慧，百分不及一，乃至算数譬喻所不能及。”
　　【论】问曰：上已反问舍利弗，事已定，今何以复问？
　　答曰：以舍利弗欲以须陀洹同得解脱故，与诸佛、菩萨等，而佛不听。譬如有人，欲以毛孔之空与虚空等；以是故，佛重质其事。
　　复次，虽同一事，义门各异。先言智慧，为一切众生故；今言颇有是念：“我当得阿耨多罗三藐三菩提，令一切众生得无余涅槃。”无余涅槃义，如先说。
　　复次，一声闻、辟支佛尚不作是念，何况一切声闻、辟支佛？
　　【经】“舍利弗，于汝意云何？诸声闻、辟支佛，颇有是念：‘我行六波罗蜜，成就众生，庄严世界，具佛十力、四无所畏、四无碍智、十八不共法，度脱无量阿僧祇众生，令得涅槃不？’”
　　舍利弗言：“不也！世尊。”　　
　　【论】释曰：先略说我当得阿耨多罗三藐三菩提；今广说得阿耨多罗三藐三菩提因缘，所谓六波罗蜜，乃至十八不共法。六波罗蜜义如先说。教化众生，净佛世界，后当说。余十力等，如先说。
　　【经】佛告舍利弗：“菩萨摩诃萨能作是念：‘我当行六波罗蜜，乃至十八不共法，成阿耨多罗三藐三菩提，度脱无量阿僧祇众生，令得涅槃。’譬如萤火虫，不作是念：‘我力能照阎浮提，普令大明。’诸阿罗汉、辟支佛，亦如是不作是念：‘我等行六波罗蜜，乃至十八不共法，得阿耨多罗三藐三菩提，度脱无量阿僧祇众生，令得涅槃。’”　　
　　【论】释曰：所以十方恒河沙舍利弗、目连，不如一菩萨者，譬如萤火虫虽众多，各有所照，不及于日。萤火虫亦不作是念：‘我光明能照阎浮提。’诸声闻、辟支佛不作是念：‘我智慧能照无量无边众生。’如萤火虫夜能有所照，日出则不能。诸声闻、辟支佛亦如是，未有大菩萨时，能师子吼说法教化；有菩萨出，不能有所作。
　　【经】“舍利弗，譬如日出时，光明遍照阎浮提，无不蒙明者；菩萨摩诃萨亦如是，行六波罗蜜，乃至十八不共法，得阿耨多罗三藐三菩提，度脱无量阿僧祇众生，令得涅槃！”　　
　　【论】释曰：如日天子怜愍众生故，与七宝宫殿俱绕四天下，从初至终，常不懈息，为众生除诸冷湿，照诸闇冥，令各得所；菩萨亦如是，从初发心，常行六波罗蜜，乃至十八不共法，为度众生无有懈息，除不善冷，干竭五欲泥，破愚痴无明，教导修善业，令各得所。又日明普照，无憎无爱，随其高下，深浅悉照；菩萨亦如是，出于世间，住五神通，处于虚空，放智慧光明，照诸罪福业及诸果报。菩萨以智慧光明，灭众生邪见戏论；譬如朝露，见日则消。
大智度论卷第三十六释习相应品第三之二
　　【经】舍利弗白佛言：“云何菩萨摩诃萨过声闻、辟支佛地，住阿毗跋致地，净佛道？”　　
　　【论】问曰：舍利弗何因作此问？
　　答曰：舍利弗上问众智无异，佛既种种譬喻，明菩萨智胜，意既已解；今问云何能过二乘，住阿毗跋致地，净佛道。
　　问曰：小乘不任成佛，何以故问净佛道事？
　　答曰：舍利弗者，是随佛转法轮将，虽自无益，为利益求佛道众生故问。又以菩萨大悲，多所利益；是故问菩萨事，以益众生。
　　复次，舍利弗蒙佛恩故，破诸邪见，得成道果；欲报恩故，问菩萨事。又舍利弗于声闻地中，究尽边际；所未了者唯菩萨事，是故复问。又以菩萨法甚深微妙，虽不能得，爱乐故问。譬如见人妙宝，己虽自无，爱乐故问。
　　【经】佛告舍利弗：“菩萨摩诃萨从初发意行六波罗蜜，住空、无相、无作法，能过一切声闻、辟支佛地，住阿毗跋致地，净佛道。”　　
　　【论】问曰：是三事，后品中各有因缘，佛今何并说？
　　答曰：是中略说，后当广说三事因缘。又今但说空、无相、无作因缘，后当说种种功德，故合说三事。
　　问曰：入三解脱门，则到涅槃。今云何以空、无相、无作，能过声闻、辟支佛地？
　　答曰：无方便力故，入三解脱门，直取涅槃。若有方便力，住三解脱门，见涅槃；以慈悲心故，能转心还起。如后品中说，譬如仰射虚空，箭箭相拄，不令堕地。菩萨如是，以智慧箭仰射三解脱虚空，以方便后箭射前箭，不令堕涅槃之地。是菩萨虽见涅槃，直过不住，更期大事，所谓阿耨多罗三藐三菩提；今是观时，非是证时。如是等，应广说。若过是二地，知诸法不生不灭，即是阿毗跋致地。住阿毗跋致地中，教化众生，净佛世界，是为能净佛道。
　　复次，菩萨住三解脱门，观四谛，知是声闻、辟支佛法；直过四谛，入一谛，所谓一切法不生不灭、不垢不净、不来不去等；入是一谛中，是名阿毗跋致地。住是阿毗跋致地，净佛道地，灭除身、口、意粗恶之业，及灭诸法中从初以来所失之事，是名净佛道地。
　　【经】舍利弗白佛言：“菩萨摩诃萨住何等地，能为诸声闻、辟支佛作福田？”　　
　　【论】释曰：舍利弗深心恭敬菩萨，故今问菩萨漏结未尽，住何功德，能为诸声闻、辟支佛作福田。
　　【经】佛告舍利弗：“菩萨摩诃萨从初发意行六波罗蜜，乃至坐道场，于其中间，常为诸声闻、辟支佛作福田。”　　
　　【论】释曰：佛以是义示舍利弗，虽三解脱门、涅槃事同，而菩萨有大慈悲，声闻、辟支佛无。菩萨从初发心行六波罗蜜，乃至十八不共法，欲度一切众生，具一切佛法，故胜。
　　【经】“何以故？以有菩萨摩诃萨因缘故，世间诸善法生。”　　
　　【论】释曰：佛先已以一因缘益行众行故，为诸声闻、辟支佛作福田；今说菩萨外益因缘故，世间有一切诸善法。所以者何？菩萨发心虽未成佛，令可度众生住三乘道；不得三乘者，令住十善道，何况成佛！
　　问曰：声闻、辟支佛因缘故，亦使世间得善法，何以但说菩萨能令世间有善法？
　　答曰：因声闻、辟支佛世间有善法者，亦皆由菩萨故有。若菩萨不发心者，世间尚无佛道，何况声闻、辟支佛？佛道是声闻、辟支佛根本故。
　　复次，虽因声闻、辟支佛，有善法少，以少故不说；尚不说声闻、辟支佛，何况外道诸师？
　　【经】“何等是善法？所谓十善道、五戒、八分成就斋，四禅、四无量心、四无色定，四念处、四正勤、四如意足、五根、五力、七觉分、八圣道分，尽现于世。以菩萨因缘故，六波罗蜜、十八空、佛十力、四无所畏、四无碍智、十八不共法、大慈大悲、一切种智，尽现于世。以菩萨因缘故，有刹利大姓、婆罗门大姓、居士大家，四天王天乃至非有想非无想天，皆现于世。以菩萨因缘故，有须陀洹、斯陀含、阿那含、阿罗汉、辟支佛、佛，皆现于世。”　　
　　【论】问曰：以菩萨因缘故，有善法于世可尔。刹利大姓、婆罗门大姓、居士大家，若世无菩萨，亦有此贵姓，云何言皆从菩萨生？
　　答曰：以菩萨因缘故，世间有五戒、十善、八斋等。是法有上、中、下：上者得道，中者生天，下者为人，故有刹利大姓、婆罗门大姓、居士大家。
　　问曰：若世无菩萨，世间亦有五戒、十善、八斋，刹利等大姓？
　　答曰：菩萨受身种种：或时受业因缘身，或受变化身，于世间教化，说诸善法，及世界法、王法、世俗法、出家法、在家法、种类法、居家法，怜愍众生，护持世界。虽无菩萨法，常行世法；以是因缘故，皆从菩萨有。
　　问曰：菩萨清净，行大慈悲，云何说世俗诸杂法？
　　答曰：有二种菩萨：一者、行慈悲，直入菩萨道。二者、败坏菩萨亦有悲心，治以国法，无所贪利；虽有所恼，所安者多，治一恶人以成一家；如是立法，人虽不名为清净菩萨，得名败坏菩萨。以是因缘故，皆由菩萨有。世间诸富贵，皆从二乘道有，二乘道从佛有，佛因菩萨有。若无菩萨说善法者，世间无有天道、人道、阿修罗道；无有乐受、不苦不乐受，但有苦受，常有地狱啼哭之声。菩萨如是大利益故，云何不名为世间作福田？
　　舍利弗闻是菩萨有大功德，应当供养，心念：“烦恼未尽，虽有大福，不能消其供养；如人虽啖好食，以内有病故不能消化。”以是故：
　　【经】舍利弗白佛言：“菩萨摩诃萨净毕施福不？”
　　佛言：“不也！何以故？本以净毕故。”　　
　　【论】释曰：以菩萨从初发心时，便为一切众生供养之上首。所以者何？心决定为无量无边阿僧祇众生，代受勤苦；又利益无量阿僧祇众生，令得度脱；欲取一切诸佛法大智慧力故，能令世间即是涅槃。如是种种因缘故，言本已净毕。
　　复次，佛重说消施因缘故：
　　【经】“舍利弗，菩萨摩诃萨为大施主。施何等？施诸善法。何等善法？十善道、五戒乃至十八不共法、一切种智，以是施与。”　　
　　【论】释曰：先说由菩萨因缘，世间有善法；今说菩萨施善法之主，是为差别。
　　【经】舍利弗白佛言：“世尊，菩萨摩诃萨，云何习应般若波罗蜜，与般若波罗蜜相应？”　　
　　【论】释曰：上说一日修般若波罗蜜，胜声闻、辟支佛，从是因缘来，佛种种赞叹菩萨，如是大功德，皆从般若波罗蜜生；是故今问云何菩萨习行是般若波罗蜜，与般若波罗蜜相应。
　　复次，舍利弗知般若波罗蜜难行难得，如幻如化，难可受持；恐行者违错，故问习应。
　　【经】佛告舍利弗：“菩萨摩诃萨习应色空，是名与般若波罗蜜相应；习应受、想、行、识空，是名与般若波罗蜜相应。复次，舍利弗，菩萨摩诃萨习应眼空，是名与般若波罗蜜相应；习应耳、鼻、舌、身、心空，是名与般若波罗蜜相应。习应色空，是名与般若波罗蜜相应；习应声、香、味、触、法空，是名与般若波罗蜜相应。习应眼界空、色界空、识界空，是名与般若波罗蜜相应；习应耳声识、鼻香识、舌味识、身触识、意法识空，是名与般若波罗蜜相应。习应苦空，是名与般若波罗蜜相应；习应集、灭、道空，是名与般若波罗蜜相应。习应无明空，是名与般若波罗蜜相应；习应行、识、名色、六处、触、受、爱、取、有、生、老死空，是名与般若波罗蜜相应。习应一切诸法空，若有为、若无为，是名与般若波罗蜜相应。”
　　【论】释曰：五众者，色、受、想、行、识。色众者，是可见法。是色因缘故，亦有不可见有对；有对虽不可见，亦名为色。如得道者名为道人，余出家未得道，因得道者亦名为道人。何等是可见？一处，是可见有对色少分，一入摄；余九处及无作业，名不可见色。有对者十处，无对者唯无作色。有漏、无漏等分别，亦如是。如经说色有三种：有色可见有对，有色不可见有对，有色不可见无对。是故当知非但眼见故是色，内外十处能起五识者，皆名色；因是色分故，生无作色。是色复有四种：内有受、不受；外有受、不受。复有五种色，所谓五尘。复有一种色，所谓恼坏相。众生身色，名为恼坏相；非众生色，亦名为恼坏相，恼相因缘，故亦名恼。譬如有身，则有饥渴、寒热，老病、刀杖等苦。复有二种色，所谓四大、四大造色；内色、外色；受色、不受色；系色、不系色；有色能生罪，有色能生福；业色、非业色；业色、果色；业色、报色；果色、报色；隐没无记色，不隐没无记色；可见色，不可见色；有对色，无对色；有漏色，无漏色。如是等二种分别色。复有三种色，如上可见有对中说。复有三种色：善色、不善色、无记色；学、无学、非学非无学色；从见谛所断生色，从思惟所断生色，从无断生色。复有三种色：欲界系色，色界系色，不系色；有色能生贪欲，有色能生瞋恚，有色能生愚痴。三结、三漏等，亦如是。有色能生不贪善根，不瞋善根，不愚痴善根。如是等诸三善法，应广说。有色能生隐没无记法，能生不隐没无记法。不隐没无记有二种：有报生，有非报生者。如是等二种无记。复有四种色，如上受、不受中说。四大及造色三种：善、不善、无记。身业作、无作色，口业作、无作色。受色（受戒时得律仪）、止色（恶不善业止也）、用色（如众僧受用檀越所施之物也）、不用色（余无用之色也），如是四种色。复有五种色：身作、无作色，口作、无作及非业色。五情、五尘，粗色、动色、影色、像色、诳色。粗色者，可见、可闻、可嗅、可味、可触，如土石等。动色者有二种：一者、众生动作；二者、非众生动作，如水火风动作，地依他故动，下有大风动水、水动地，风之动树，犹自拂动。如磁石翕铁，如真珠、玉、砗磲、码瑙夜能自行，皆是众生先世福德，业因缘不可思议！
　　问曰：影色、像色，不应别说。何以故？眼、光明对清净镜故，反自照见；影亦如是，遮光故影现，无更有法！
　　答曰：是事不然！如油中见像黑，则非本色。如五尺刀中，横观则面像广，纵观则面像长，则非本面。如大秦水精中玷，玷中皆有面像，则非一面像；以是因缘故，非还见本像。
　　复次，有镜、有人、有持者、有光明，众缘和合故有像生，若众缘不具则像不生。是像亦非无因缘，亦不在因缘中；如是别自有法，非是面也。此微色，生法如是，不同粗色；如因火有烟，火灭烟在。
　　问曰：若尔者，不应别说影，同是细色故！
　　答曰：镜中像有种种色，影则一色，是故不同。是二虽待形俱动，形、质各异；影从遮明而现，像则从种种因缘生；虽同细色，各各差别。诳色者，如焰、如幻、如化、如乾闼婆城等，远诳人眼，近无所有。如是等种种无量色，总名色众。
　　受众者，内眼因，外色缘，念欲见，有明，有空，色在可见处，如是等因缘生眼识。是上因缘及识和合故，从识中生心数法，名为触；是触为一切心数法根本，三众俱生，所谓受、想、行。
　　问曰：眼识中亦有触及三众，何以故言触法因缘生三众？
　　答曰：此论现在因缘触生三众，非眼见因缘。
　　问曰：因心心数法生三众，何以但触？
　　答曰：言眼识少许时住便灭，生意识细微不了，故不说生三众，但说从触生。如色法从因缘和合生，心数法亦如是，从触法和合生。如色法从和合生，无和合则不生；心数法亦如是，有触则生，无触则不生。此受众一种，所谓受相。复有二种受：身受、心受，内受、外受，粗、细，远、近，净、不净等。
　　复次，有三种受：苦、乐、不苦不乐；善、不善、无记；学、无学、非学非无学；见谛所断、思惟所断、不断；因见谛所断生受、因思惟所断生受、因不断生受；或因身见生、不还与身见作因，或因身见生、还与身见作因，或不因身见生、不还与身见作因。复有三种受；欲界系、色界系、无色界系。如是等三种受。复有四种受：内身受、外身受、内心受、外心受。四正勤、四如意足等相应受，及四流、四缚等相应受，是名四种受。复有五种受：乐根、苦根、忧根、喜根、舍根；见苦所断相应受，乃至思惟所断相应受。五盖、五结诸烦恼相应受，亦如是。复有六受众，六识相应受。意识分别为十八受，所谓眼见色思惟分别心生喜，眼见色思惟分别心生忧，眼见色思惟分别心生舍，乃至意识亦如是。是十八受中，有净、有垢，为三十六；三世各三十六，为百八。如是等种种因缘分别受义无量，名为受众。
　　想众相应，行众、识众，亦如是分别。何以故？与受相应故。
　　复次，佛说有四种想：有小想、大想、无量想、无所有想。小想者，觉知小法；如说小法者，小欲、小信、小色、小缘想，名为小想。
　　复次，欲界系想，为小；色界系想，名为大；三无色天系想，名为无量；无所有处系想，是名无所有想。
　　复次，烦恼相应想，名为小想，烦恼覆故；有漏无垢想，名为大想；诸法实相想，名为无所有想；无漏想，名为无量想，为涅槃无量法故。
　　复次，佛说有六想：眼触相应生想，乃至意触相应生想。
　　行众者，佛或时说一切有为法名为行。或说三行：身行、口行、意行。身行者，出、入息。所以者何？息属身故。口行者，觉、观。所以者何？先觉、观，然后语言。意行者，受、想。所以者何？受苦、乐取相心发，是名意行。心数法有二种：一者、属见，二者、属爱。属爱主名为受，属见主名为想，以是故，说是二法为意行。佛或说十二因缘中三行：福行、罪行、无动行。福行者，欲界系善业；罪行者，不善业；无动行者，色、无色界系业。阿毗昙除受、想，余心数法及无想定、灭尽定等心不相应法，是名为行众。
　　识众者，内外六入和合，故生六觉，名为识。以内缘力大故，名为眼识，乃至名为意识。
　　问曰：意，即是识，云何意缘力故生意识？
　　答曰：意，生灭相故，多因先生意故，缘法生意识。
　　问曰：前意已灭，云何能生后识？
　　答曰：意有二种：一者、念念灭；二者、心相续名为一，为是相续心故，诸心名为一意，是故依意而生识，无咎！意识难解，故九十六种外道，不说依意故生识，但以依神为本。
　　此五众，四念处中广说。所以者何？身念处说色众，受念处说受众，心念处说识众，法念处说想众、行众。
　　问曰：不应有五众，但应有色众、识众。识众随时分别，故有异名，名为受、想、行；如不净识名为烦恼，净识名为善法？
　　答曰：不然！所以者何？若名异故实亦异；若无异法，名不应异。若唯有心而无心法者，心不应有垢、有净。譬如清净池水，狂象入中，令其混浊；若清水珠入，水即清净。不得言水外无象、无珠。心亦如是，烦恼入故，能令心浊；诸慈悲等善法入心，令心清净。以是故，不得言烦恼、慈悲等法，即是心。
　　问曰：汝不闻我先说，垢心即是烦恼，净心即是善法？
　　答曰：若垢心次第，云何能生净心？净心次第，云何当生垢心？以是故，是事不然。汝但知粗现之事，不知心数法，不可以不知故便谓为无，当知必有五众。
　　问曰：若有者，何以不多不少，但说五？
　　答曰：诸法各有定限，如手法五指，不得求其多少。
　　复次，有为法虽复无量，佛分判为五分则尽。
　　问曰：若尔者，何以故复说十二入、十八界？
　　答曰：众义应尔，入、界义异。佛为法王，为众生故，或时略说，或时广说。有众生于色识中不大邪惑，于心数法中多有错谬，故说五众。有众生，心心数法中不生邪惑，但惑于色，为是众生故，说色为十处，心心数法总说二处。有众生于心数法中少生邪惑，而多不了色心，为是众生故说心数法为一界，色心为十七界。或有众生不知世间苦法生灭，不知离苦道，为是众生故说四谛。世间及身，皆为是苦；爱等烦恼是苦因；烦恼灭是苦灭；灭烦恼方便法，是名道。或有众生著吾我故，于诸法中邪见生一、异相；或言世间无因无缘，或堕邪因缘；为是众生故，说十二因缘。有人说常法，或说神常，或说一切法常；但灭时隐藏微细，非是无也！若得因缘会还出，更无异法；为是人故，说一切有为法皆是作法，无有常定。譬如木人，种种机关、木榍和合，故能动作，无有实事，是名有为法。
　　问曰：是中说五众，有何次第？
　　答曰：行者初习观法，先观粗法，知身不净、无常、苦、空、无我等，身患如是。众生所以著此身者，以能生乐故，谛观此乐，有无量苦常随逐之，此乐亦无常、空、无我等。六尘中有无量苦，众生何因缘生著？以众生取相故著。如二人身一种，偏有所著能没命，随死取相受苦乐，发动生意等诸行。心行发动时，识知离苦得乐方便，是为识。
　　复次，众生五欲因缘，故受苦乐；取相因缘，故染著是乐；以染著乐故，或起三毒，若三善根，是名为行；识为其主，受用上事。五欲即是色，色是根本，故初说色众，余次第有名。余入、界诸法等，皆由五众次第有；唯法入、法界中，增无为法；四谛中，增智缘灭。入、界乃至有为、无为法，如上说。今五众等诸法皆是空。何以故？圣主说故。圣有三种：下、中、上。佛为其主，如星宿月中，日为其最，光明大故。佛得一切智慧，故名为圣主，圣主所说故，应当是实。
　　复次，以十八空故一切法空，若以性空能空一切法，何况十八！若以内空、外空，能空一切法，何况十八！
　　复次，若有法不空，应当有二种：色法、非色法。是色法，分别破裂，乃至微尘，分别微尘亦不可得，终卒皆空。无色法，念念生灭故皆空，如四念处中说。
　　复次，诸法性空，但名字，因缘和合故有名字。如山河、草木、土地、人民、州郡、城邑，名之为国；巷里、市陌、庐馆、宫殿，名之为都；梁柱、椽栋、瓦竹、壁石，名之为殿；上中下分和合，名之为柱；片片和合，故有分名；众札和合，故有片名；众微和合，故有札名。是众微尘，有大、有中、有小；大者游尘可见，中者诸天所见，小者上圣人天眼所见；慧眼观之则无所见。所以者何？性实无故。若微尘实有，即是常，不可分裂，不可毁坏，火不能烧，水不能没。
　　复次，若微尘有形、无形，二俱有过。若无形，云何是色？若微尘有形，则与虚空作分，亦有十方分；若有十方分，则不名为微尘。佛法中色，无有远近、粗细是常者。
　　复次，离是因缘名字，则无有法。今除山河、土地因缘名字，更无国名；除闾里、道陌因缘名字，则无都名；除梁椽、竹瓦因缘名字，更无殿名；除三分柱因缘名字，更无柱名；除片因缘名字，则无分名；除札因缘名字，则无片名；除众微因缘名字，则无札名；除中微尘名字，则无大微尘名；除小微尘名字，则无中微尘名；除天眼妄见，则无小微尘名。如是等种种因缘义故，知诸法必空。
　　问曰：若法毕竟空，何以有名字？
　　答曰：名字若是有，与法俱破；若无，则不应难！名字与法俱无有异，以是故知一切法空。
　　复次，一切法实空。所以者何？定无有一法故，皆从多法和合生。若无一，亦无有多。譬如树，根、茎、枝、叶和合故有假名树；若无树法，根、茎、枝、叶为谁和合？若无和合，则无一法。若无一法，则亦无多！初一、后多故。
　　复次，一切诸观语言戏论，皆无实者；若世间常亦不然，世间无常亦不然，有众生、无众生，有边、无边，有我、无我，诸法实、诸法空，皆不然；如先种种论议门中说。若是诸观戏论皆无者，云何不空？
　　问曰：汝言诸法实、诸法空皆不然者，今云何复言诸法空？
　　答曰：有二种空：一者、说名字空，但破著有而不破空；二者、以空破有，亦无有空。如小劫尽时，刀兵、疾疫、饥饿，犹有人物、鸟兽、山河；大劫烧时，山河、树木乃至金刚地下大水亦尽；劫火既灭，持水之风亦灭，一切廓然，无有遗余。空亦如是，破诸法皆空，唯有空在而取相著之。大空者，破一切法，空亦复空。以是故，汝不应作是难！若灭诸戏论，云何不空？如是等种种因缘，处处说空，当知一切法空。
　　习者，随般若波罗蜜修习行观，不息不休，是名为习。譬如弟子随顺师教，不违师意，是名相应。如般若波罗蜜相，菩萨亦随是相以智慧观，能得能成就，不增不减，是名相应。譬如函盖，大小相称。虽般若波罗蜜灭诸观法，而智慧力故，名为无所不能，无所不观。能如是知，不堕二边，是为与般若相应。
　　【经】“复次，舍利弗，菩萨摩诃萨习应性空，是名与般若波罗蜜相应。如是，舍利弗，菩萨摩诃萨行般若波罗蜜习应七空，所谓性空、自相空、诸法空、不可得空、无法空、有法空、无法有法空，是名与般若波罗蜜相应。”　　
　　【论】问曰：何以不说住十八空，但说住七空名与般若波罗蜜相应？
　　答曰：佛法中广说则十八空，略说则七空。如广说助道法，则有三十七品，略说则七觉分。
　　复次，是七空多用利益众生故。如大空、无始空，或时有众生起是邪见，为是故说。性空者，一切诸法性，本末常自空，何况现在！因缘常空，何况果报！自相空者，诸法总相、别相，尽观其空，心则远离。用是二空，诸法皆空，是名诸法空。从性空故有相，相空故诸法皆空；诸法空故，更无所得，是名不可得空。用是四种空，破一切有法；若以有法有相为过者，取于无法，是故说无法空。若以无法为非，还欲取有法，是故说有法空。先说四空，虽破有法，行者心则离有而存于无，是则说无法空；若说无法为非，心无所寄，还欲存有，是故略说有法空，以存有心薄故。无法有法空者，行者以无法空为非，心还疑有；若心观有，还疑无法；是故有、无俱观其空，如内、外空观。以是故，但说七空。
　　问曰：汝言知一切法空灭诸观，是名与般若波罗蜜相应。如是观是名相应，不如是观则不相应；分别是非故，即亦是观，云何言灭？
　　答曰：以是故：
　　【经】佛告舍利弗：“菩萨摩诃萨习应七空时，不见色若相应若不相应，不见受、想、行、识若相应若不相应；不见色若生相若灭相，不见受、想、行、识若生相若灭相；不见色若垢相若净相，不见受、想、行、识若垢相若净相。”　　
　　【论】释曰：不见色若生相若灭相者，不见五众有生有灭。若五众有生灭相，即堕断灭中；堕断灭故，则无罪无福；无罪无福故，与禽兽无异！不见色若垢若净者，不见五众有缚有解。若五众是缚性，无有得解脱者；若五众是净性，则无有学道法。
　　【经】“不见色与受合，不见受与想合，不见想与行合，不见行与识合。何以故？无有法与法合者，其性空故。”　　
　　【论】释曰：心心数法无形，无形故则无住处，以是故，色不与受合。如四大及四大所造色，二触和合；心心数法中无触法故，不得和合。
　　问曰：若尔者，何以说受、想、行、识不共和合？
　　答曰：佛此中自说：无有法与法合者。何以故？一切法性常空故。若无法与法合，亦无有离。复次，佛自说因缘：
　　【经】“舍利弗，色空中无有色，受、想、行、识空中无有识。”　　
　　【论】何以故？色与空相违，若空来则灭色，云何色空中有色？譬如水中无火，火中无水，性相违故。
　　复次，有人言：“色非实空，行者入空三昧中，见色为空。”以是故言，色空中都无有色。受、想、行、识亦如是。
　　【经】“舍利弗，色空故无恼坏相，受空故无受相，想空故无知相，行空故无作相，识空故无觉相。”　　
　　【论】问曰：此义有何次第？
　　答曰：先说五众空中无五众，是中今说其因缘；五众各各自相不可得故，故言：五众空中无五众。
　　【经】“何以故？舍利弗，非色异空，非空异色；色即是空，空即是色；受、想、行、识亦如是。”　　
　　【论】释曰：佛重说因缘，若五众与空异，空中应有五众；今五众不异空，空不异五众；五众即是空，空即是五众；以是故，空不破五众。所以者何？是中佛自说因缘：
　　【经】“舍利弗，是诸法空相，不生不灭，不垢不净，不增不减。是空法，非过去，非未来，非现在。是故空中无色，无受、想、行、识；无眼、耳、鼻、舌、身、意；无色、声、香、味、触、法；无眼界，乃至无意识界；无无明，亦无无明尽，乃至无老死，亦无老死尽；无苦、集、灭、道，亦无智，亦无得；无须陀洹，无须陀洹果；无斯陀含，无斯陀含果；无阿那含，无阿那含果；无阿罗汉，无阿罗汉果；无辟支佛，无辟支佛道；无佛，亦无佛道。舍利弗，菩萨摩诃萨如是习应，是名与般若波罗蜜相应。”　　
　　【论】问曰：人皆知空中无所有，不生不灭，不垢不净，不增不减，无一切法；佛何以分别说五众等诸法各各空？
　　答曰：有人虽复习空，而想空中犹有诸法。如行慈人，虽无众生而想众生得乐，自得无量福故。以是故，佛说诸法性常自空，非空三昧故令法空；如水冷相，火令其热。若言以空三昧故令法空者，是事不然！智者是无漏八智；得者，初得圣道。须陀洹果乃至佛道义，先已广说。
　　【经】“舍利弗，是菩萨摩诃萨行般若波罗蜜，不见般若波罗蜜若相应若不相应，不见檀波罗蜜、尸波罗蜜、羼提波罗蜜、毗梨耶波罗蜜、禅波罗蜜，若相应若不相应；亦不见色，若相应若不相应，不见受、想、行、识，若相应若不相应；不见眼乃至意，色乃至法，眼色识界乃至意法识界，若相应若不相应；不见四念处乃至八圣道分，佛十力乃至一切种智，若相应若不相应。如是，舍利弗，当知菩萨摩诃萨与般若波罗蜜相应。”
　　【论】释曰：菩萨得诸法实相，入般若波罗蜜，即于般若波罗蜜不见定相，若相应若不相应，何况见有余法？云何不见般若相应不相应？不见如是行，为应般若波罗蜜；不见不如是行，为不应般若波罗蜜。如常、乐、我行，不应般若波罗蜜，无常、苦、无我行，为应般若波罗蜜；若行实，不应般若波罗蜜，若行空，为应般若波罗蜜；如有、无行，为不应般若波罗蜜，如非有、非无行，为应般若波罗蜜。般若波罗蜜中，皆无是事；般若波罗蜜相，毕竟清净故。五波罗蜜、五众乃至一切种智，亦如是。
　　问曰：般若波罗蜜，毕竟清净应尔，五波罗蜜及余法，云何清净？
　　答曰：先说五事离般若波罗蜜，不名波罗蜜；与般若波罗蜜和合故，名波罗蜜。如般若波罗蜜初品中说。云何名檀波罗蜜？不见施者，不见受者，无财物故。五众法是菩萨观处，与般若波罗蜜和合故，毕竟清净故，不见相应不相应。十二入、十八界、十二因缘，亦如是。是诸法无有定性，无有定法，以是故，不见若相应若不相应。十八空、四念处乃至大慈大悲、一切种智，不见若相应若不相应。
　　问曰：是菩萨非声闻、辟支佛，云何有三十七品？未得佛道，云何有十力、四无所畏？
　　答曰：是菩萨非声闻、辟支佛，亦观声闻、辟支佛法，欲以声闻、辟支佛道度众生故。复有人言：“行声闻、辟支佛道，但不取证。”如后品中说：入空、无相、无作三昧，菩萨住是三解脱门，作是念言：“今是观时，非是证时。”或有新发意菩萨，闻有声闻、辟支佛三十七品法，读诵、正忆念、分别；以是故，说菩萨有三十七品。佛十力等亦如是。菩萨，自于菩萨十力、四无所畏、十八不共法中住，住是法中，若闻、若忆想、分别佛十力、四无所畏、十八不共法等甚深微妙，亦是我分。
　　复次，是菩萨无量阿僧祇劫来，修习佛十力、四无所畏等，坐树下时，得无碍解脱，故增益清净。譬如勋劳既立，然后受其功赏。菩萨亦如是，有是功德，乃受其名。是功德，皆是般若波罗蜜势力合故，不见若相应若不相应。此诸法义，从六波罗蜜乃至一切智，先已说。
　　【经】“复次，舍利弗，菩萨摩诃萨行般若波罗蜜时，空不与空合，无相不与无相合，无作不与无作合。何以故？空、无相、无作，无有合与不合。舍利弗，菩萨摩诃萨如是习应，是名与般若波罗蜜相应。”　　
　　【论】问曰：一心中无有二空，云何说空不与空合？
　　答曰：空有二种：一者、空三昧，二者、法空。空三昧不与法空合。何以故？若以空三昧力合法空者，是法非自性空。又空者性自空，不从因缘生；若从因缘生，则不名性空。行者若入时见空，出时不见空，当知是虚妄。
　　复次，佛自说因缘，空中无合无不合，无相、无作亦如是。舍利弗，菩萨如是习应，是名与般若波罗蜜相应。
　　问曰：但一处说不见与般若波罗蜜相应不相应便足，何以故复更种种说相应不相应因缘？若一处应，余则皆应；若一处不应，余亦不应。譬如一盲无见，则千盲俱尔！
　　答曰：不然！若欲以戏论求胜，应如是难。诸法相虽不可说，佛以大慈大悲故种种方便说。又佛说法，为一种众生得度，为未悟者重说。又复一说为断见谛结使，二说为断思惟结使，复更说为诸余结使分分皆断。又一说有人得声闻道，一说种辟支佛道因缘，更一说发阿耨多罗三藐三菩提心，更一说行六波罗蜜，更一说行方便得无生忍，更一说得初住地，更一说乃至十住地。更一说为人故，更一说为天故。
　　复次，是般若波罗蜜相甚深，难解难知。佛知众生心，根有利钝。钝根少智，为其重说。若利根者，一说、二说便悟，不须种种重说。譬如快马下一鞭便走，驽马多鞭乃去。如是等种种因缘，故经中重说无咎。
　　【经】“复次，舍利弗，菩萨摩诃萨行般若波罗蜜时，入诸法自相空，入已，色不作合，不作不合；受、想、行、识不作合，不作不合。色不与前际合。何以故？不见前际故。色不与后际合。何以故？不见后际故。色不与现在合。何以故？不见现在故。受、想、行、识亦如是。”　　
　　【论】释曰：先说空、无相、无作，无合无不合，今更说因缘：入自相空故，五众，不作合不作不合；若一切法自相空，是中无有合不合。合者，诸法如其相，如地坚相、识知相；如是等自相，不在异法，是名为合。不合者，自相不在自法中。略说诸法相，不增不减。色不说与前际合。何以故？前际空无所有，但有名字；若色入过去，则灭无所有，云何与前际合？后际者，未有未生，色不应与后际合。现在色，生灭不住故，不可取相，色不应与现在合。
　　复次，佛自说因缘，色不与前际合，非不合。何以故？前际不可见故。色不与后际合，非不合。何以故？后际不可见故。色不与现在合，非不合。何以故？现在不可见故。受、想、行、识亦如是。
　　【经】“复次，舍利弗，菩萨摩诃萨行般若波罗蜜，前际不与后际合，后际不与前际合；现在不与前际、后际合，前际、后际亦不与现在合，三世名空故。舍利弗，菩萨摩诃萨如是习应者，是名与般若波罗蜜相应。”　　
　　【论】问曰：云何前际、后际合？
　　答曰：有人说：“三世诸法皆是有，未来法转为现在，现在转为过去。如泥团现在，瓶为未来，土为过去。若成瓶时，瓶为现在，泥团为过去，瓶破为未来；如是者是为合。”若有三世相，是事不然！以多过故，是为不合。
　　复次，三世合者，如过去法与过去、未来、现在世作因；现在法与现在、未来世作因；未来法与未来世作因。又过去心心数法，缘三世法；未来、现在心心数法，亦如是。断心心数法能缘不断法，不断心心数法能缘可断法。如是等三世诸法，因缘业果共相和合，是名为合。菩萨不作是合。何以故？如先说：过去已灭，云何能为因、能为缘？未来未有，云何为因缘？现在乃至一念中不住，云何为因缘？是名不合。
　　复次，佛自说因缘：三世及名字空故，云何言合？
大智度论卷第三十七释习相应品第三之三
　　【经】“复次，舍利弗，菩萨摩诃萨行般若波罗蜜，萨婆若不与过去世合。何以故？过去世不可见，何况萨婆若与过去世合？萨婆若不与未来世合。何以故？未来世不可见，何况萨婆若与未来世合？萨婆若不与现在世合。何以故？现在世不可见，何况萨婆若与现在世合？舍利弗，菩萨摩诃萨如是习应，是名与般若波罗蜜相应。”　　
　　【论】释曰：菩萨行般若波罗蜜，不观萨婆若与过去世同。何以故？过去世是虚妄，萨婆若是实法；过去世是生灭相，萨婆若非生灭相。过去世及法求觅不可得，何况萨婆若与过去世合？
　　复次，佛自说因缘：菩萨摩诃萨行般若波罗蜜，不见过去世，何况萨婆若与过去世合？未来、现在世亦如是。未来世除生灭相，其余义同。
　　复次，以时故说有三世：过去、未来、现在。时义，如一时中说。
　　复次，萨婆若是十方三世诸佛真实智慧；三世者，从凡夫虚妄生，云何与萨婆若合？譬如真金不与弊铁同相。
　　问曰：如随喜品中说：菩萨摩诃萨，念过去、现在诸佛萨婆若智慧等诸功德，回向阿耨多罗三藐三菩提。云何言过去、现在世，不与萨婆若合？
　　答曰：若以著心取相念萨婆若者，不名回向阿耨多罗三藐三菩提。譬如杂毒食，初虽香美，后不便身。若菩萨分别过去、现在诸佛萨婆若者，应与三世合；今不取相故，则无有合。
　　问曰：菩萨亦念未来世当成佛萨婆若，亦自念我当得萨婆若，是名与未来世萨婆若合，云何言不合？
　　答曰：萨婆若过三界，出三世，毕竟清净相；行者但以忆想分别，我当得是萨婆若。如世间法，忆想当有所得，而是事未生未有，时节未至，因缘未会，都无处所，云何当与合？如明当服酥，今已忆臭。又如迦旃延弟子辈言：“未来世中菩提语菩萨言：若能修相好身者，我当来处之。”如贵家女自恣无难，遣使语贫家子言：“汝好庄严房舍帏帐，种种备具，我当来处汝家中。”如是说者，是不相应。以是故，不得以萨婆若与三世合。
　　问曰：余法甚多，何以但说萨婆若？
　　答曰：是萨婆若，菩萨所归趣，深心欲得，于三世中求索故。
　　问曰：何以不于有为、无为法中求？
　　答曰：后当说一切法中求。
　　【经】“复次，舍利弗，菩萨摩诃萨行般若波罗蜜，色不与萨婆若合，色不可见故；受、想、行、识亦如是。眼不与萨婆若合，眼不可见故；耳、鼻、舌、身、意亦如是。色不与萨婆若合，色不可见故；声、香、味、触、法亦如是。舍利弗，菩萨摩诃萨如是习应，是名与般若波罗蜜相应。”　　
　　【论】问曰：何以但说五众、十二入，不说十八界、十二因缘？
　　答曰：应当说，或时诵者忘失。何以知之？佛所说五众、十二入、十八界、十二因缘，事、垢、净。五众、十八界、十二入、十二因缘，名为事，不定是垢，不定是净。是中或有结使生，或有善法生；如田定能生物，随种皆生。众、界、入、十二因缘，是为事，六波罗蜜乃至一切种智，是为净种。所以不说垢者，是菩萨结使已薄，不以自恼，是故不说。又菩萨智慧深入，解诸法空，无诸烦恼，但集诸功德；以是故，应说十八界、十二因缘，如色等事中不应有萨婆若合。所以者何？是萨婆若，三世中不可得故，色等事中亦不可得；是皆世间因缘和合，无有定性。
　　【经】“复次，舍利弗，菩萨摩诃萨行般若波罗蜜，檀波罗蜜不与萨婆若合，檀波罗蜜不可见故；乃至般若波罗蜜亦如是。四念处不与萨婆若合，四念处不可见故；乃至八圣道分亦如是。”　　
　　【论】问曰：五众等是世间法，可不与萨婆若合，六波罗蜜云何不与合？
　　答曰：六波罗蜜有二种：一者、世间，二者、出世间。为世间檀波罗蜜故，说不与合；出世间波罗蜜，应与合。
　　复次，菩萨行六波罗蜜，漏结未尽，不得与佛萨婆若合。
　　复次，佛说六波罗蜜空，尚不可见，何况与萨婆若合？三十七品亦如是。
　　问曰：是六波罗蜜，杂有道俗故；三十七品趣涅槃道，云何不合？
　　答曰：三十七品是二乘法，但为涅槃；菩萨为佛道，是故不合。
　　问曰：摩诃衍品中，有三十七品，亦是菩萨道，云何不与萨婆若合？
　　答曰：有菩萨以著心故，行三十七品，多回向涅槃，以是故佛说不合。
　　【经】“佛十力，乃至十八不共法，不与萨婆若合；佛十力乃至十八不共法不可见故。舍利弗，菩萨摩诃萨如是习应，是名与般若波罗蜜相应。”　　
　　【论】释曰：是十力，乃至十八不共法，虽是妙法，为萨婆若故行；以菩萨漏结未尽，故不应与萨婆若合。
　　复次，佛十力等法有三种：一者、菩萨所行，虽未得佛道，渐渐修习；二者、佛所得，而菩萨忆想分别求之；三者、佛心所得。上二种不应与合，下一种虽可合而菩萨未得，是故不合。
　　复次，空故不可见，不可见故不合；是以皆言不可见故。
　　【经】“复次，舍利弗，菩萨摩诃萨行般若波罗蜜，佛不与萨婆若合，萨婆若不与佛合；菩提不与萨婆若合，萨婆若不与菩提合。何以故？佛即是萨婆若，萨婆若即是佛；菩提即是萨婆若，萨婆若即是菩提。舍利弗，菩萨摩诃萨行般若波罗蜜，如是习应，是名与般若波罗蜜相应。”　　
　　【论】问曰：菩萨及菩萨法，可不与萨婆若合，云何佛及菩提复不与合？
　　答曰：佛是人，萨婆若是法；人是假名，法是因缘。众生乃至知者、见者无故，佛亦无；众生中尊上第一，是名为佛，是故不合。
　　复次，得萨婆若故名为佛，若佛得萨婆若，先以是佛，不须萨婆若；若非佛得萨婆若者，何以言佛得萨婆若？以是故，和合因缘生，不得言先后。
　　复次，离佛无萨婆若，离萨婆若无佛；得萨婆若故名佛，佛所有故名萨婆若。
　　问曰：佛是人故可不与合，菩提是无上道，云何不合？
　　答曰：菩提名为佛智慧，萨婆若名为佛一切智慧；十智为菩提，第十一如实智名为萨婆若；二智不得一心中生。
　　复次，是十力等诸佛法及佛菩提，皆是菩萨忆想分别非实，唯佛所得萨婆若是实。今此菩提，是菩萨菩提，是心中虚妄未实，云何与萨婆若合？
　　复次，此经中，佛自说不合因缘。
　　【经】“何以故？佛即是萨婆若，萨婆若即是佛；菩提即是萨婆若，萨婆若即是菩提。舍利弗，菩萨摩诃萨行般若波罗蜜，如是习应，是名与般若波罗蜜相应。复次，舍利弗，菩萨摩诃萨行般若波罗蜜，不习色有，不习色无，受、想、行、识亦如是。不习色有常，不习色无常，受、想、行、识亦如是。不习色苦，不习色乐，受、想、行、识亦如是。不习色我，不习色非我，受、想、行、识亦如是。不习色寂灭，不习色不寂灭，受、想、行、识亦如是。不习色空，不习色非空，受、想、行、识亦如是。不习色有相，不习色无相，受、想、行、识亦如是。不习色有作，不习色无作，受、想、行、识亦如是。是菩萨摩诃萨行般若波罗蜜时，不作是念：我行般若波罗蜜，不行般若波罗蜜，非行非不行般若波罗蜜。舍利弗，菩萨摩诃萨如是习应，是名与般若波罗蜜相应。”　　
　　【论】释曰：若菩萨观五众非有、非无，于是亦不著，尔时，与般若波罗蜜相应。所以者何？一切世间著二见；若有，若无。顺生死流者多著有，逆生死流者多著无；我见多者著有，邪见多者著无。
　　复次，四见多者著有，邪见多者著无；二毒多者著有，无明多者著无；不知五众因缘集生著有，不知集者著无；近恶知识及邪见外书故，堕断灭无罪福中；无见者著无，余者著有。或有众生谓一切皆空，心著是空，著是空故，名为无见；或有众生谓一切六根所知法皆有，是为有见。爱多者著有见，见多者著无见。如是等众生著有见、无见。是二种见，虚妄非实，破中道。譬如人行狭道，一边深水，一边大火，二边俱死；著有、著无，二事俱失。所以者何？若诸法实定有，则无因缘；若从因缘和合生，是法无自性，若无自性即是空！若无法是实，则无罪福，无缚无解，亦无诸法种种之异。
　　复次，有见者与无见者相违，相违故有是非，是非故共诤，有诤故起诸结使，结使故生业，生业故开恶道门；实相中无有相违、是非、斗诤！
　　复次，著有者，事若无常，则生忧恼；若著无者，作诸罪业，死堕地狱受苦。不著有无者，无有如是等种种过失；应舍是则得实。
　　复次，是五众若常、若无常，是事不然！所以者何？若五众常，则无生无灭，无生无灭故则无罪福，无罪福故则无善恶果报，世间如涅槃不坏相。如是妄语，谁当信者？现见死亡啼哭，是则众生无常；如草木雕落，华果磨灭，是则外物无常；大劫尽时，一切都灭，是为大无常。如是等种种因缘，如是五众常不可得。
　　复次，无常破常，不应以无常为是。所以者何？若诸法无常相，念念皆灭，则六情不能取六尘。所以者何？内心、外尘俱无住故，不应得缘，不应得知，亦无修习因缘果报！因缘多故，果报亦多。此事不应得！又以有常见与无常见共诤。如是等种种因缘，五众无常则不可得。苦乐、我非我、若空若实、有相无相、有作无作，此义如先处处说。五众寂灭者，因缘生故无性，无性故寂灭，寂灭故如涅槃。三毒炽然故不寂灭，无常火燃故不寂灭，不（不字应删）著三毒实相故不寂灭，三毒各各分别相故不寂灭。此义先未说，故今是中说。若菩萨摩诃萨，能如是离二边，行中道，行般若波罗蜜亦不著。所以者何？菩萨不可得，般若波罗蜜亦不可得故，不行般若波罗蜜亦不著。所以者何？余诸凡人不能如菩萨观诸法实相，云何当言我不行般若波罗蜜？行、不行亦不著，二俱过故。是名与般若波罗蜜相应。
　　【经】“复次，舍利弗，菩萨摩诃萨不为般若波罗蜜故行般若波罗蜜，不为檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜故行般若波罗蜜。不为阿鞞跋致地故行般若波罗蜜，不为成就众生故行般若波罗蜜，不为净佛世界故行般若波罗蜜，不为佛十力、四无所畏、四无碍智、十八不共法故行般若波罗蜜。不为内空故行般若波罗蜜，不为外空、内外空、空空、大空、第一义空、有为空、无为空、毕竟空、无始空、散空、性空、诸法空、自相空、不可得空、无法空、有法空、无法有法空故行般若波罗蜜。不为如、法性、实际故行般若波罗蜜。何以故？是菩萨摩诃萨行般若波罗蜜时，不坏诸法相故。如是习应，是名与般若波罗蜜相应。”　　
　　【论】问曰：六波罗蜜乃至如、法性、实际，此是佛法。菩萨若不为是法故行般若波罗蜜，更有何法可为行般若波罗蜜？
　　答曰：如佛此中自说：诸法无有破坏者。不坏诸法相故，亦不分别是檀、是悭，乃至是三界、是实际。
　　复次，有菩萨于此善法，深心系著，以系著故能生罪；为是人故，说是六波罗蜜乃至实际皆空，无有自性，如梦如幻，汝莫生著！真菩萨不为是故行。有菩萨心无所著，行六波罗蜜乃至实际；为是人故，说为是事故行般若波罗蜜。如后品中说：为具足六波罗蜜，乃至为教化众生，净佛世界故，行般若波罗蜜。
　　【经】“复次，舍利弗，菩萨摩诃萨行般若波罗蜜，不为如意神通故行般若波罗蜜，不为天耳故、不为他心智故、不为宿命智故、不为天眼故、不为漏尽神通故行般若波罗蜜。何以故？菩萨摩诃萨行般若波罗蜜，尚不见般若波罗蜜，何况见菩萨神通！舍利弗，菩萨摩诃萨如是行，是名与般若波罗蜜相应。”　　
　　【论】问曰：先说禅波罗蜜中，已具说五神通，今何以复重说？
　　答曰：彼中总相说，不别名字，此中别相说。
　　复次，功德果报，所谓五神通；菩萨得是五神通，广能利益众生。
　　复次，虽有慈悲、般若波罗蜜，无五神通者；如鸟无两翼，不能高翔；如健人无诸器仗而入敌阵；如树无华果，无所饶益；如枯渠无水，无所润及；以是故重说五神通，及余无量佛法中别说，无咎。
　　问曰：若尔者，佛何以言莫为五神通故行般若波罗蜜？
　　答曰：多有无方便菩萨，得五神通，轻余菩萨，心生憍高，为是故说。所以者何？菩萨于般若波罗蜜诸佛之母尚不著，何况五神通！
　　【经】“复次，舍利弗，菩萨摩诃萨行般若波罗蜜，不作是念：‘我以如意神通，飞到东方，供养恭敬如恒河沙等诸佛；南西北方、四维、上、下亦如是。’复次，舍利弗，菩萨摩诃萨行般若波罗蜜，不作是念：‘我以天耳，闻十方诸佛所说法。’不作是念：‘我以他心智，当知十方众生心所念。’不作是念：‘我以宿命通，知十方众生宿命所作。’不作是念：‘我以天眼，见十方众生死此生彼。’舍利弗，菩萨摩诃萨如是行，是名与般若波罗蜜相应，亦能度无量阿僧祇众生。”　　
　　【论】释曰：先虽说五神通名，今此中说其功用。
　　问曰：菩萨何以故不作是念：‘我以如意神通，飞到十方，供养恭敬如恒河沙等诸佛’？
　　答曰：已拔我见根本故，已摧破憍慢山故，善修三解脱门、三三昧故。佛身虽妙，亦入三解脱门；如热金丸，虽见色妙，不可手触。又诸法如幻如化，无来无去，无近无远，无有定相。如幻化人谁去谁来？不取神通国土、此彼近远相，故无咎！若能在佛前住于禅定，变为无量身，至十方供养诸佛，无所分别，已断法爱故；余通亦如是。菩萨得是五神通，为供养诸佛故，变无量身，显大神力，于十方世界三恶趣中，度无量众生，如往生品中说。
　　【经】“舍利弗，菩萨摩诃萨能如是行般若波罗蜜，恶魔不能得其便；世间众事，所欲随意。十方各如恒河沙等诸佛，皆悉拥护是菩萨，令不堕声闻、辟支佛地；四天王天乃至阿迦腻吒天，皆亦拥护是菩萨，不令有碍。是菩萨所有重罪，现世轻受。何以故？是菩萨摩诃萨用普慈加众生故。舍利弗，菩萨摩诃萨如是行，是名与般若波罗蜜相应。”　　
　　【论】释曰：今赞是菩萨，如上行般若波罗蜜得大功德，是名菩萨智慧功力果报，得此五利。
　　问曰：魔是欲界主，菩萨是人，肉眼不得自在，云何不能得其便？
　　答曰：如此中佛自说：诸佛、诸大天拥护故。
　　复次，是菩萨行，毕竟不可得，自相空故。于一切法中皆不著，不著故无违错，无违错故魔不能得其便。譬如人身无疮，虽卧毒屑中，毒亦不入；若有小疮则死。又是菩萨于诸佛中心不著，于诸魔中心不瞋，是故魔不得便。
　　复次，菩萨深入忍波罗蜜、慈三昧故，一切外恶不能中伤，所谓水火、刀兵等。世间众事者，资生所须，所谓治生谐偶，种莳果树，旷路作井，安立客舍，如法理事，皆得如意。若欲造立塔寺作大福德，若作大施，若欲说法教度众生，皆得如意。如是等世间众事，若大若小，皆得如法随意。所以者何？是菩萨世世集无量福德、智慧因缘故。
　　复次，是菩萨行般若波罗蜜，于一切法中心不著，心不著故结使薄，结使薄故能生深厚善根，深厚善根生故所愿如意。
　　复次，是菩萨行般若波罗蜜故，诸大天皆敬念是菩萨，赞叹称扬其名。诸龙鬼等闻诸天称说，亦来助成其事，是故世间众事皆得如意。
　　复次，菩萨为诸佛所念，威德所加，皆得如意。
　　问曰：十方诸佛心等，何以偏念是菩萨？
　　答曰：是菩萨智慧功德大故；诸佛心虽平等，法应念是菩萨，以劝进余人。又是菩萨得佛智慧气分故；别知善恶，赏念好人，无过于佛，是故佛念。
　　复次，佛念不欲令堕声闻、辟支佛故。所以者何？入空、无相、无作，以佛念故而不堕落。譬如鱼子，母念则得生，不念则坏。
　　诸大天拥护者，不欲令失其所行，诸天效佛念故；有诸天以菩萨行般若波罗蜜，都无所著，不乐世乐，但欲教化众生故，住于世间，知其尊贵故念。
　　所有重罪者，先世重罪，应入地狱，以行般若波罗蜜故，现世轻受；譬如重囚应死，有势力者护，则受鞭杖而已。又如王子虽作重罪，以轻罚除之，以是王种中生故；菩萨亦如是，能行般若波罗蜜得实智慧故，即入佛种中生。佛种中生故，虽有重罪，云何重受？
　　复次，譬如铁器中空，故在水能浮，中实则没。菩萨亦如是，行般若波罗蜜智慧心虚，故不没重罪；凡人无智慧故，沉没重罪。
　　复次，佛此中自说因缘：所以得五功德者，用普慈加众生故。
　　问曰：先言行般若波罗蜜故，具五功德，今何以言用普慈加众生故？
　　答曰：能生无量福，无过于慈；是慈因般若波罗蜜生，得无量利益。
　　复次，恶魔不得便，诸佛所念；重罪今世轻受，是般若波罗蜜力；世间众事所欲随意，诸天拥护，是大慈力。
　　复次，有二种缘：一者、众生，二者、法。是菩萨若缘众生则是慈心，若缘法则是行般若波罗蜜。是慈从般若波罗蜜生，随顺般若波罗蜜教，是故说慈无咎。
　　【经】“复次，舍利弗，菩萨摩诃萨行般若波罗蜜时，疾得诸陀罗尼门、诸三昧门；所生处常值诸佛，乃至阿耨多罗三藐三菩提，终不离见佛。舍利弗，菩萨摩诃萨如是习应，是名与般若波罗蜜相应。”　　
　　【论】释曰：陀罗尼、三昧门，如先说。
　　疾得者，福德因缘故心柔软，行深般若波罗蜜故智慧心利，以是故疾得。如上说五功德故疾得。
　　所生处常值诸佛者，是菩萨除诸佛母般若波罗蜜，其余一切众事皆不爱著；以是故在所生处，常值诸佛。如人常喜斗诤，生还活地狱，复执刀杖共相加害。淫欲多故，常受胞胎，又作淫鸟。瞋恚多故，还生毒兽、蛇虺之属。愚痴多者，如灯蛾赴火、地中隐虫等。是诸菩萨爱敬于佛，及实相般若波罗蜜，及修念佛三昧业故，所生处常值诸佛。
　　复次，如先菩萨愿见诸佛中说，终不离见佛者。又人虽一世见佛，更不复值。如毗婆尸佛时，王师婆罗门，虽见佛及僧，而恶口毁訾，言此人等如畜生，不别好人，见我不起；以是罪故，经九十一劫堕畜生中。
　　复次，深念佛故，终不离佛。世世善修念佛三昧故，不失菩萨心故，作不离佛愿、愿生在佛世故，种值佛业因缘、常相续不断故，乃至阿耨多罗三藐三菩提，终不离见佛。
　　问曰：此是果报事，云何说与般若波罗蜜相应？
　　答曰：般若波罗蜜相应故值佛，或时果中说因故。相应有二种：一者、心相应，二者、应菩萨行。所谓生好处、值遇诸佛、常闻法、正忆念，是名相应。
　　【经】“复次，舍利弗，菩萨摩诃萨行般若波罗蜜时，不作是念：有法与法若合若不合，若等若不等。何以故？是菩萨摩诃萨，不见法与余法若合若不合，若等若不等。舍利弗，菩萨摩诃萨如是习应，是名与般若波罗蜜相应。”　　
　　【论】释曰：一切法，无有法与法共合者。何以故？诸法无少分合故。譬如二指有四方，其一方合，三方不合，不合多故，何以不名为不合？
　　问曰：以有合处故名为合，云何言不合？
　　答曰：合处不为指，是指分，但是指分，更无指法。以二指相近故，假名为合，更无合法。
　　复次，色、香、味、触，总名为指，但触有合力，余三无合；以是故，不得言指合。
　　复次，如异类同处，不名为合，相各异故。诸法亦尔，地相地中，水相水中，火相火中，如是性异，不名为合。以是故言，无有法与法合，无合故亦无不合。
　　等者，一切法一相，故名等。以皆是有相，皆是无常相，皆是苦相，皆是空、无我相，皆是不生不灭相，事无异故名为等。不等者，各各别相故。如色相，无色相，坚相，湿相，如是等各异不同，是名不等。菩萨不见等与不等。何以故？一切法无故，自性空故无法，无法故不可见，不可见故无等不等。等与合是习相应；不合不等，是不相应。
　　问曰：何以不说相应竟，然后赞叹？
　　答曰：听者厌懈，是故佛赞叹果报功德，闻者心得悦乐故。
　　【经】“复次，舍利弗，菩萨摩诃萨行般若波罗蜜，不作是念：我当疾得法性若不得。何以故？法性非得相故。舍利弗，菩萨摩诃萨如是习应，是名与般若波罗蜜相应。”　　
　　【论】释曰：法性者，诸法实相。除心中无明诸结使，以清净实观，得诸法本性，名为法性。性名真实，以众生邪观故缚，正观故解。菩萨不作是念：“我疾得法性。”何以故？法性无相，无有远近；亦不言：“我久久当得。”何以故？法性无迟无久。法性义，如如、法性、实际义中说。
　　【经】“复次，舍利弗，菩萨摩诃萨行般若波罗蜜时，不见有法出法性者。如是习应，是名与般若波罗蜜相应。”　　
　　【论】释曰：无明等诸烦恼，入一切法中故，失诸法自性；自性失故，皆邪曲不正。圣人除却无明等，诸法实性还得明显。譬如阴云覆虚空清净性，除阴云则虚空清净性现。若有法无明不入者，是则出于法性；但是事不然！无有法出无明者，是故菩萨不见是法出法性者。譬如众流，皆归于海；如粟散小王，皆属转轮圣王；如众小明，皆属于日。
　　【经】“复次，舍利弗，菩萨摩诃萨行般若波罗蜜时，不作是念：‘法性分别诸法。’如是习应，是名与般若波罗蜜相应。”　　
　　【论】问曰：何以故不作是念：“法性分别诸法？”
　　答曰：为著法性，贵于法性，以是因缘生诸结使，是故不作是念。
　　问曰：若法性空，一相无相，云何分别诸法？
　　答曰：得是法性，灭无明等诸烦恼，破诸法实相者，然后心清净，智慧明了，知诸法实；随法性者为善，不随法性者为不善。如婆蹉梵志问佛世尊：“天地间有善恶、好丑不？”佛言：“有。”婆蹉言：“我久归命佛，愿为我善说！”佛言：“有三种恶、三种善，十种恶、十种善。所谓贪欲是恶，除贪是善；瞋恚、愚痴是恶，除恚、痴是善；杀生是恶，除杀生是善；乃至邪见是恶，除邪见是善。能如实分别善、恶，是我弟子，入于法性，名为得道。”
　　【经】“复次，舍利弗，菩萨摩诃萨行般若波罗蜜时，不作是念：是法能得法性若不得。何以故？是菩萨不见用是法能得法性若不得。舍利弗，菩萨摩诃萨如是习应，是名与般若波罗蜜相应。”　　
　　【论】释曰：云何得法性？行八圣道分，得诸法实相，所谓涅槃，是名得法性。
　　复次，性名诸法实相，法名般若波罗蜜。菩萨不作是念，行般若波罗蜜得是诸法性。何以故？般若波罗蜜及诸法性，是二法无有异，皆毕竟空故，云何以般若波罗蜜得达法性？
　　【经】“复次，舍利弗，菩萨摩诃萨行般若波罗蜜时，法性不与空合，空不与法性合。如是习应，是名与般若波罗蜜相应。”　　
　　【论】释曰：菩萨不观法性是空，不观空是法性。行空得法性，缘法性得空，以是故无异。所以者何？是二毕竟空故。
　　【经】“复次，舍利弗，菩萨摩诃萨行般若波罗蜜时，眼界不与空合，空不与眼界合；色界不与空合，空不与色界合；眼识界不与空合，空不与眼识界合；乃至意界不与空合，空不与意界合；法界不与空合，空不与法界合；意识界不与空合，空不与意识界合。是故，舍利弗，是空相应，名为第一相应。”　　
　　【论】释曰：眼界不与空合，空不与眼界合者，眼是有，空是无，空有云何合？
　　复次，菩萨种种因缘分别，散灭是眼，眼则空；空无眼名，因本故有眼空。空亦无分别，是眼空，是非眼空，是则眼不与空合。又空不从眼因缘生。何以故？是二法本自空故，乃至意识界亦如是。
　　问曰：此中何以不说五众等诸法，但说十八界？
　　答曰：应说，或时诵写者忘失。复有人言：“若说十八界，则摄一切法。”有众生于心色中错，心法中不错，应闻十八界得度，是故但说十八界。
　　问曰：何以名为第一习相应？
　　答曰：空是十方诸佛深奥之藏，唯一涅槃门，更无余门，能破诸邪见戏论；是相应不可坏，不可破，是故名为第一。
　　【经】复次，佛自说第一因缘，所谓：“舍利弗，空行菩萨摩诃萨不堕声闻、辟支佛地，能净佛土，成就众生，疾得阿耨多罗三藐三菩提。舍利弗，诸相应中，般若波罗蜜相应为最第一，最尊、最胜、最妙，为无有上！何以故？是菩萨摩诃萨行般若波罗蜜相应，所谓空、无相、无作，当知是菩萨如受记无异，若近受记。舍利弗，菩萨摩诃萨如是相应者，能为无量阿僧祇众生作益厚。是菩萨摩诃萨，亦不作是念：我与般若波罗蜜相应，诸佛当授我记，我当近受记，我当净佛土，我得阿耨多罗三藐三菩提，当转法轮。何以故？是菩萨摩诃萨不见有法出法性，亦不见是法行般若波罗蜜，亦不见是法诸佛授记，亦不见有法得阿耨多罗三藐三菩提。何以故？菩萨摩诃萨行般若波罗蜜时，不生我相、众生相，乃至知者、见者相。何以故？众生毕竟不生不灭故，众生无有生、无有灭；若无有法生相、灭相，云何有法当行般若波罗蜜？如是，舍利弗，菩萨摩诃萨不见众生故，为行般若波罗蜜；众生不受故，众生空故，众生不可得故，众生离故，为行般若波罗蜜。舍利弗，菩萨摩诃萨，于诸相应中为最第一相应，所谓空相应，是空相应胜余相应。菩萨摩诃萨如是习空，能生大慈大悲。菩萨摩诃萨习是相应，不生悭心，不生犯戒心，不生瞋心，不生懈怠心，不生乱心，不生无智心。”　　
　　【论】释曰：不堕声闻、辟支佛地者，空相应有二种：一者、但空，二者、不可得空。但行空，堕声闻、辟支佛地；行不可得空，空亦不可得，则无处可堕。复有二种空：一者、无方便空，堕二地；二者、有方便空，则无所堕，直至阿耨多罗三藐三菩提。
　　复次，本有深悲心，入空则不堕；无大悲心则堕。如是等因缘，不堕二地。
　　能净佛世界、成就众生者。菩萨住是空相应中，无所复碍；教化众生，令行十善道及诸善法。以众生行善法因缘故，佛土清净；以不杀生故，寿命长；以不劫不盗故，佛土丰乐，应念则至。如是等众生行善法，则佛土庄严。
　　问曰：教化众生则佛土净，何以别说？
　　答曰：众生虽行善，要须菩萨行愿，回向方便力因缘，故佛土清净。如牛力挽车，要须御者，乃得到所至处，以是故别说。
　　疾得者，行是空相应，无有障碍，则能疾得阿耨多罗三藐三菩提。
　　问曰：先说空相应，今说般若波罗蜜相应，后说无相、无作相应，有何差别？
　　答曰：有二种空：一者、般若空，二者、非般若空。先言空相应，听者疑谓一切空，故说是般若波罗蜜空。复有人疑：“但言空第一，无相、无作非第一耶？”是故说空、无相、无作相应，亦是第一。何以故？空则是无相，若无相则是无作，如是为一，名字为别。最上故言尊；破有故言胜；得是相应不复乐余，是为最妙。如一切众生中，佛为无上；一切法中，涅槃无上；一切有为法中，善法习相应为无上。余义如赞般若品中说。
　　问曰：若能行如是空相应，便应受记，云何言如受记无异，若近受记？
　　答曰：是菩萨新行道，肉身未得无生法忍，未得般舟三昧，但以智慧力故，能如是分别深入空；佛赞其入空功德，故言如受记无异。有三种菩萨：得受记者，如受记者，近受记者。得受记者，如阿毗跋致品中说；二种，如此中说。
　　问曰：如此说相应，第一无上，云何不与受记？
　　答曰：余功德方便、禅定等未集，但有智慧，是故未与受记。
　　复次，是菩萨虽复利根智慧，余功德未熟故，闻现前受记，或生憍慢，是故未与受记；所以赞叹者，欲以劝进其心。利根者行是空相应，如受记无异；钝根者行是空相应，若近受记。令众生常安隐得涅槃，是名利益。复有二种利益：一者、离苦，二者、与乐。复有二种：灭众生身苦、心苦。复有三种：天乐、人乐、涅槃乐。复有二种：离三界，入三乘。如是菩萨摩诃萨，无量阿僧祇利益众生。众生义如先说。世人有大功勋，则生憍心，求其报赏，以求报故，则为不净；菩萨则不然，虽与般若波罗蜜相应，利益无量众生，无我心，无憍慢，故不求功报。如地虽利物功重，不求其报。以是故，说是菩萨不作是念：我与般若相应，诸佛当授我记，若近受记；我当净佛土，得无上道，转法轮。法轮义，如先说。
　　问曰：何等法出法性？
　　答曰：此中佛说，所谓行般若波罗蜜者，行般若波罗蜜者即是菩萨；知者、见者，即是众生。法性中众生变为法性；以是故菩萨自不生高心，不从众生求恩分，不见诸佛与受记。如菩萨空，佛亦如是；如行者空，得阿耨多罗三藐三菩提者亦空。何以故？佛自说：“菩萨摩诃萨行般若波罗蜜，不生众生相，乃至知者、见者相。”菩萨行般若波罗蜜，尚不生法相，何况众生相？何以故？佛自说因缘：是众生毕竟不生，不生故不灭。若法不生不灭，即是法性相，法性即是般若波罗蜜，云何般若波罗蜜行般若波罗蜜？菩萨不受众生者，不受神，但有虚妄计我。众生空者，众生法无所有故。众生不可得者，以实智求索不可得故。众生离者，一切法自相离故。一切离自相者，如火离热相等，如相空中广说。第一相应胜余相应，如上说。
　　菩萨行是众生空、法空，深入空相应，忆本愿度众生；见众生狂惑颠倒，于空事中种种生著，即生大悲心：“我虽知是事，余者不知。”以教化故，生大慈大悲，亦能常不生破六波罗蜜法。所以者何？初发心菩萨行六波罗蜜，以六恶杂行故，六波罗蜜不增长；不增长故不疾得道。今知诸法相，拔是六恶法根本。所以者何？菩萨知布施为善，悭心不善，能堕饿鬼贫穷中；知悭贪如是，自惜其身，著世间乐故还生悭心。是菩萨轻物能施，重物不能；外物能，内物不能。以著我、著受者，以取相著财物，以是故破檀波罗蜜，虽有所施而不清净。是菩萨行空相应故，不见我，亦不见世间乐，云何生著而破檀波罗蜜？
　　问曰：若不见我，不见世间乐，故不破，亦应不见檀，云何行布施？
　　答曰：是菩萨虽不见布施，以清净空心布施，作是念：“是布施空无所有，众生须故施与。”如小儿以土为金银，长者则不见是金银，便随意与，竟无所与。余五法亦如是。以是故，虽同空破悭而不破檀。舍利弗，菩萨摩诃萨，住是空相应中，能常不生是六恶心。
大智度论卷第三十八释往生品第四之一
　　【经】舍利弗白佛言：“世尊，菩萨摩诃萨行般若波罗蜜，能如是习相应者，从何处终，来生此间？从此间终，当生何处？”
　　佛告舍利弗：“是菩萨摩诃萨行般若波罗蜜，能如是习相应者，或从他方佛国来生此间，或从兜率天上来生此间，或从人道中来生此间。舍利弗，从他方佛国来者，疾与般若波罗蜜相应；与般若波罗蜜相应故，舍身来生此间；诸深妙法皆现在前，后还与般若波罗蜜相应，在所生处常值诸佛。舍利弗，有一生补处菩萨，兜率天上终，来生是间；是菩萨不失六波罗蜜，随所生处，一切陀罗尼门、诸三昧门，疾现在前。舍利弗，有菩萨人中命终，还生人中者，除阿毗跋致；是菩萨根钝，不能疾与般若波罗蜜相应，诸陀罗尼门、三昧门不能疾现在前。”　　
　　【论】问曰：是般若波罗蜜中，众生毕竟不可得。如上品说：舍利弗知一切众生不可得，寿者、命者乃至知者、见者等众生诸异名字，皆空无实。此何以问从何所来，去至何所止？众生异名即是菩萨，众生无故，菩萨亦无。又此经中说：菩萨但有名字，无有实法。今舍利弗何以作此问？
　　答曰：佛法中有二谛：一者、世谛，二者、第一义谛。为世谛故，说有众生；为第一义谛故，说众生无所有。复有二种：有知名字相，有不知名字相；譬如军立密号，有知者，有不知者。复有二种：有初习行，有久习行；有著者，有不著者；有知他意，有不知他意者（虽有言辞，知其寄言以宣理也）。为不知名字相、初习行、著者、不知他意者，故说无众生；为知名字相、久习行、不著、知他意者，故说言有众生。舍利弗以天眼，明见六道众生生死善恶，于此无疑；但不知从他方无量阿僧祇世界诸菩萨来者，故问有诸大菩萨从此间终，生他方无量阿僧祇佛国。舍利弗天眼所不见，故问。
　　复次，有声闻人，见菩萨行六波罗蜜，久住生死中，漏未尽故，集种种智慧、内外经书，而不证实际，未免生、老、病、死，愍而轻之言：“此等命终，以三毒未尽故，当堕何处？如佛说诸凡夫人，常开三恶道门；于三善道为客，于三恶处为家。三毒力强，过去世无量劫罪业积集，而不取涅槃，将受众苦，甚可愍之！”如是等小乘人，轻愍是菩萨。舍利弗于一切声闻中，为第一大法将，知有是事，欲令众生起敬心于菩萨，故问。佛以三事答：一、从他方佛国来生，二、从兜率天上来，三、从人道中来。
　　问曰：如从他方佛国来者，以远故，舍利弗不知；兜率天上、人道中来者，何以不知？
　　答曰：舍利弗不知他方佛国来者故问：佛为如所应分别，答有三处来。
　　问曰：世间有六道，何以故于天中分别，说兜率天来；人道中不分别处所？他方佛国来者，亦不分别天道、人道？
　　答曰：六趣中三是恶道；恶道中来，受苦因缘心钝故，不任得道，是故不说。
　　问曰：三恶道中来，亦有得道者。如舍利弗大弟子牛足比丘，五百世牛中生，末后得人身，足犹似牛，而得阿罗汉道。复有摩偷婆尸他比丘，五百世生猕猴中，末后得人身，得三明、六神通阿罗汉，犹好跳踯，以有余习故。如是等皆得道，何以言不任？
　　答曰：虽有得者，少不足言。又此人先世深种涅槃善根，小有谬错，故堕恶道中；偿罪既毕，涅槃善根熟故，得成道果。此中不说声闻道，但为得阿耨多罗三藐三菩提前身后身次第。譬如从垢心起，不得次第入无漏，中间必有善、有漏心。以无漏心贵，故言于三恶道出，不任得道，次第得阿耨多罗三藐三菩提心。天、人、阿修罗，则不然。下三天结使利而深，上二天结使深而不利，兜率天结使不深不利。所以者何？常有菩萨说法故，是故不说余处；或有，少故不说。色界诸天，得道者不复来下；未得道者，乐著禅味故不下，以著味故，智慧亦钝，是故不说。阿修罗同下二天，故不说。
　　他方佛国来者，从诸佛前来生是间，诸根猛利。所以者何？除无量阿僧祇劫罪故；又遇诸佛随心教导故，如刀得好石则利；又常闻、诵、正忆念般若波罗蜜故利。如是等因缘，则菩萨心利。人中来者，此间佛弟子听般若波罗蜜，集诸功德，舍身还生是间。于异国土，虽无有佛，值遇佛法，听、受、书写、正忆念，随力多少，修福德智慧。是人诸根虽钝，堪受般若波罗蜜；以不见现在佛，故心钝。他方佛国来者利根故，修行般若波罗蜜疾得相应，以相应故常值诸佛。值佛因缘，如先说。
　　问曰：兜率天上，何以但说一生补处，不说二生、三生？
　　答曰：人身罪结烦恼处所，唯大菩萨处之，则无染累；如鹅入水，水不令湿。如是菩萨，一切世间法所不能著。所以者何？佛自说因缘：不失六波罗蜜，诸陀罗尼门、诸三昧门，疾现在前。是菩萨于是世界，应利益众生，其余菩萨分布十方；譬如大智慧人已在一处，其余大智则至异处，是故不说。
　　复次，有人言：“但说大者，不限于小。”
　　复次，余天中来生者，余处当广说。人中死、人中生者，不如上二处。何以故？以人身地大多故，身重心钝；以心心数法随身强弱故，又诸业结使因缘生故。彼二处来者，是法身菩萨，变身无量以度众生，故来生是间。人道中者，皆是肉身。
　　问曰：阿毗跋致菩萨，不以结业受身，何以人道中说？
　　答曰：来生此间得阿毗跋致，未舍肉身故；以钝根故，诸陀罗尼、三昧门，不疾现在前；不疾现在前故，不疾与般若相应。
　　【经】“舍利弗，汝所问菩萨摩诃萨与般若波罗蜜相应，从此间终当生何处者，舍利弗，此菩萨摩诃萨，从一佛国至一佛国，常值诸佛，终不离佛。舍利弗，有菩萨摩诃萨不以方便入初禅，乃至第四禅，亦行六波罗蜜；是菩萨摩诃萨得禅故，生长寿天，随彼寿终来生是间，得人身，值诸佛，是菩萨诸根不利。舍利弗，有菩萨摩诃萨入初禅，乃至第四禅，亦行般若波罗蜜；不以方便故，舍诸禅，生欲界，是菩萨诸根亦钝。舍利弗，有菩萨摩诃萨入初禅，乃至第四禅，入慈心乃至舍，入虚空处乃至非有想非无想处，修四念处乃至八圣道分，行十力乃至大慈大悲；是菩萨用方便力，不随禅生，不随无量心生，不随四无色定生；在所有佛处于中生，常不离般若波罗蜜行。如是菩萨，贤劫中当得阿耨多罗三藐三菩提。”　　
　　【论】问曰：舍利弗今问前世后世，佛何以故前世中三种答，后世中广分别？
　　答曰：人以肉眼，不见过去、未来故而生邪疑；虽疑二处，而未来世当受，故广分别。譬如已灭之火，不复求救，但多方便防未来火；又如治病，已灭之病不复加治，但治将生之病。
　　复次，佛无量辩才自恣，舍利弗所问虽少，佛广为其说。如问与般若波罗蜜相应一事，而佛种种分别。如贫者从大富好施者乞，所乞虽少，所与甚多。佛亦如是，有无量无漏佛法具足之富，以大慈悲好行施惠；因舍利弗少问故，佛为大众广分别说。
　　复次，是般若波罗蜜中，种种因缘譬喻，多说空法。有新发意者，取空相，著是空法，于生死业因缘中生疑：“若一切法毕竟空，无来无去，无出无入相，云何死而有生？现在眼见法，尚不应有，何况死后余处生，不可见而有？”如是等种种邪疑颠倒心，为断是故，佛种种因缘，广说有死有生。
　　问曰：无有死生因缘。何以故？人死归灭。灭有三种：一者、火烧为灰，二者、虫食为粪，三者、终归于土。今但见其灭，不见更有出者受于后身！以不见故，则知为无！
　　答曰：若汝谓身灭便无者，云何有众生先世所习忧喜怖畏等？如小儿生时，或啼或笑，先习忧喜故，今无人教而忧喜续生。又如犊子生知趣乳；猪羊之属，其生未几，便知有牝牡之合。子同父母，好丑贫富，聪明闇钝，各各不同；若无先世因缘者，不应有异！如是等种种因缘，知有后世。
　　又汝先言不见别有去者，人身中非独眼根能见，身中六情各有所知：有法可闻、可嗅、可味、可触、可知者；可闻法尚不可见，何况可知者？有生有死法，亦可见，亦可知；汝肉眼故不见，天眼者了了能见。如见人从一房出，入一房；舍此身至后身，亦如是。若肉眼能见者，何用求天眼？若尔者，天眼、肉眼，愚圣无异；汝以畜生同见，何能见后世？可知者，如人死生虽无来去者，而烦恼不尽故，于身情意相续，更生身情意；身情意造业，亦不至后世，而从是因缘更生，受后世果报。譬如乳中著毒，乳变为酪，酪变为酥；乳非酪酥，酪酥非乳，乳酪虽变而皆有毒。此身亦如是，今世五众因缘故，更生后世五众行业，相续不异故，而受果报。又如冬木，虽未有华叶果实，得时节会，则次第而出。如是因缘，故知有死生。
　　复次，现世有知宿命者，如人梦行，疲极睡卧，觉已，忆所经由。又一切圣人内外经书，皆说后世。
　　复次，现世不善法，动发过重，生瞋恚、嫉妒、疑悔内恼故，身则枯悴，颜色不悦。恶不善法，受害如是，何况起身业、口业！若生善法，净信业因缘，心清净，得如实智慧，心则欢悦，身得轻软，颜色和悦。以有苦乐因缘故，有善不善；今定有善不善故，当知必有后世。但众生肉眼不见，智慧薄故而生邪疑，虽修福事，所作浅薄。譬如药师为王疗病，王密为起宅，而药师不知；既归见之，乃悔不加意尽力治王。
　　复次，圣人说今现在事实可信故，说后世事亦皆可信；如人夜行险道，导师授手，知可信故，则便随逐。比智及圣人语，可知定有后世。汝以肉眼重罪，比智薄故，又无天眼，既自无智，又不信圣语，云何得知后世？
　　复次，佛法中诸法毕竟空，而亦不断灭；生死虽相续，亦不是常；无量阿僧祇劫业因缘，虽过去亦能生果报而不灭；是为微妙难知。若诸法都空者，此品中不应说往生，何有智者前后相违？若死生相实有，云何言诸法毕竟空？但为除诸法中爱著邪见颠倒故，说毕竟空；不为破后世故说。汝无天眼故疑后世，欲自陷罪恶！遮是罪业因缘故，说种种往生。佛法不著有，不著无，有无亦不著，非有非无亦不著，不著亦不著；如是人则不容难！譬如以刀斫空，终无所伤。为众生故随缘说法，自无所著，以是故中论中说：

　　“一切诸法实，一切法虚妄，诸法实亦虚，非实亦非虚！
　　涅槃际为真，世间际亦真，涅槃世无别，小异不可得！”

　　是为毕竟空相。毕竟空，不遮生死业因缘，是故说往生。
　　问曰：若般若波罗蜜一相，所谓无相，云何与般若相应。从一佛国至一佛国，常值诸佛？
　　答曰：般若波罗蜜摄一切法，譬如大海，以是故不应作难！
　　复次，汝自说般若波罗蜜一相无相，若无相云何有难？汝则无相中取相，是事不然。
　　复次，因般若波罗蜜故，行念佛三昧等诸善法，生值诸佛。
　　复次，行般若波罗蜜者，深入大悲；如慈父见子，为无所直物故死，父甚愍之，此儿但为虚诳故死！诸佛亦如是，知诸法毕竟空不可得，而众生不知；众生不知故，于空法中染著，著因缘故，堕大地狱。是故深入大悲，以大慈悲因缘故，得无量福德；得无量福德故，生值诸佛，从一佛国至一佛国。是菩萨从此死，彼间生，彼间死，复至彼间生；如是乃至得佛，终不离佛。譬如有福之人，从一大会至一大会。或有是间死，彼间生，于彼以五神通力故，从一佛国至一佛国，供养诸佛，度脱众生，是初菩萨。佛国者，十方如恒河沙等诸三千大千世界，是名一佛土；诸佛神力，虽能普遍自在无碍，众生度者有局。诸佛现在者，佛现在其佛国土中者。
　　第二菩萨无方便入初禅，乃至行六波罗蜜。无方便者，入初禅时，不念众生；住时起时，亦不念众生，但著禅味，不能与初禅和合行般若波罗蜜，是菩萨慈悲心薄，故功德薄少；功德薄少故，为初禅果报所牵，生长寿天。
　　复次，不能以初禅福德，与众生共回向阿耨多罗三藐三菩提。如是等无量无方便义。长寿天者，非有想非无想处，寿八万大劫。或有人言：“一切无色定，通名长寿天；以无形不可化故，不任得道，常是凡夫处故。”或说无想天，名为长寿，亦不任得道故。或说从初禅至四禅，除净居天，皆名长寿，以著味邪见，不能受道者。还生人间值佛者，以本发阿耨多罗三藐三菩提心故，或于禅中集诸福德。所以者何？彼间著味，善心难生故。如经中说：如佛问比丘：“甲头土多？地上土多？”诸比丘言：“地土甚多，不可为喻！”佛言：“天上命终，还生人中者，如甲头土；堕地狱者，如地土。”
　　问曰：钝根者，二十二根中何者是？
　　答曰：有人言：“慧根能观诸法，以久受著禅味故钝。”有人言：“信等五根，皆助成道法，以受报著味故钝。”有人言：“菩萨清净福德、智慧因缘故，十八根皆利，罪故则钝。”眼等六根，如法华经说。命根不为老、病、贫、穷等所恼，安隐受乐，是为命根利。乐等五根了了觉知，故言利。
　　复次，受乐时知乐无常等过随逐，不生贪欲故利；余受亦如是。信根牢坚深固，难事能信，故言利。余亦应如是随相分别。男根净者，得阴藏相；不著细滑故，知欲为过，是为利。
　　复次，三善根利，故名为利；菩萨或时于三无漏根不证实际故利，与利相违故钝。
　　问曰：第三菩萨若能舍禅，云何言无方便？
　　答曰：是菩萨命终时，入不善心，舍诸禅定方便。菩萨若入欲界系善心、若无记心而舍诸禅，入慈悲心，怜愍众生，作是念：“所若随禅定生，不能广利益众生。”生欲界者，有十处：四天下人，六欲天。三恶道，菩萨所不生。钝根者，如第二菩萨说。
　　第四菩萨，入位得菩萨道，修三十七品，能住十八空，乃至大慈大悲，此名方便。上二菩萨，但有禅定，直行六波罗蜜，以是故无方便。第四菩萨，方便力故，不随禅定无量心生。所以者何？行四念处乃至大慈大悲故；命终时怜愍众生，愿生他方现在佛国，续与般若波罗蜜相应。所以者何？爱乐随顺般若波罗蜜故。
　　问曰：此是何等菩萨？
　　答曰：佛自说颰陀劫中菩萨，或有非颰陀劫中菩萨，但取其大者。
　　问曰：云何名颰陀？云何名劫？
　　答曰：如经说：有一比丘问佛言：“世尊，几许名劫？”佛告比丘：“我虽能说，汝不能知，当以譬喻可解：有方百由旬城，溢满芥子，有长寿人过百岁，持一芥子去，芥子都尽，劫犹不儩。又如方百由旬石，有人百岁，持迦尸轻软毡衣一来拂之，石尽，劫犹不儩。”时中最小者，六十念中之一念；大时名劫。劫有二种：一为大劫，二为小劫。
　　大劫者，如上譬喻。劫欲尽时，众生自然心乐远离；乐远离故，除五盖，入初禅，是人离生喜乐。从是起已，举声大唱言：“诸众生，甚可恶者是五欲，第一安隐者是初禅。”众生闻是唱已，一切众生心，皆自然远离五欲，入于初禅。自然灭觉观，入第二禅，亦如是唱。或离二禅、三禅，亦如是。三恶道众生，自然得善心，命终皆生人中；若重罪者，生他方地狱，如泥犁品中说。是时三千大千世界，无一众生在者。尔时，二日出，乃至七日出，三千大千世界地，尽皆烧尽。如十八空中，广说劫生灭相。复有人言：“四大中三大有所动作，故有三种劫。或时火劫起，烧三千大千世界，乃至初禅四处；或时水劫起，漂坏三千大千世界，乃至二禅八处；或时风劫起，吹坏三千大千世界，乃至三禅十二住处。”是名大劫。
　　小劫亦三种：外三大发，世界灭；内三毒发，故众生灭，所谓饥饿、刀兵、疾病。复有人言：“时节岁数，名为小劫。”如法华经中说：舍利弗作佛时，正法住二十小劫，像法住二十小劫；佛从三昧起，于六十小劫中说法华经。是众小劫和合，名为大劫。
　　劫簸，秦言分别时节。颰陀者，秦言善。有千万劫过去，空无有佛，是一劫中有千佛兴，诸净居天欢喜，故名为善劫。净居天何以知此劫当有千佛？前劫尽已，廓然都空；后有大水，水底涌出有千枚七宝光明莲华，是千佛之相；净居诸天，因是知有千佛。以是故，说是菩萨于此劫中，得阿耨多罗三藐三菩提。
　　【经】“舍利弗，有菩萨摩诃萨，入初禅乃至第四禅，入慈心乃至舍，入空处乃至非有想非无想处；以方便力不随禅生，还生欲界刹利大姓、婆罗门大姓、居士大家，成就众生故。”　　
　　【论】问曰：菩萨有二种：一者、随业生；二者、得法性身，为度众生故，种种变化身生三界，具佛功德，度脱众生。故二身之中，今是何者？
　　答曰：是菩萨，是业因缘生身。所以者何？入诸禅方便力故，不随禅生。法身菩萨变化自在，则不大须方便。入禅方便义，先已说。
　　问曰：若不随禅定，何以生于欲界，不生他方清净世界？
　　答曰：诸菩萨行各各不同。或有菩萨于禅转心，生他方佛国；菩萨回心生欲界，亦如是。
　　问曰：生他方佛国者，为是欲界、非欲界？
　　答曰：他方佛国，杂恶不净者，则名欲界。若清净者，则无三恶道、三毒，乃至无三毒之名，亦无二乘之名，亦无女人。一切人皆有三十二相，无量光明，常照世间；一念之顷，作无量身，到无量如恒河沙等世界，度无量阿僧祇众生，还来本处。如是世界在地上，故不名色界；无欲故，不名欲界；有形色故，不名无色界。诸大菩萨福德清净业因缘故，别得清净世界，出于三界。或有以大慈大悲心怜愍众生故，生此欲界。
　　问曰：若命终时，舍此禅定，初何以求学？
　　答曰：欲界心狂不定，为柔软摄心故入禅；命终时，为度众生起欲界心。
　　问曰：若生人中，何以故正生刹利等大家，不生余处？
　　答曰：生刹利，为有势力；生婆罗门家，为有智慧；生居士家，为大富故，能利益众生。贫穷中自不能利，何能益人？生欲界天，次当说。
　　【经】“舍利弗，复有菩萨摩诃萨，入初禅乃至第四禅，入慈心乃至舍，入空处乃至非有想非无想处，以方便力故不随禅生；或生四天王天处，或生三十三天，夜摩天、兜率陀天、化乐天、他化自在天。于是中成就众生，亦净佛世界，常值诸佛。”　　
　　【论】是义同上，生天为异。
　　问曰：欲界诸天，情著五欲，难可化度，菩萨何以生彼，而不生人中？
　　答曰：诸天著心虽大，菩萨方便力亦大。如说三十三天上，有须浮摩树林，天中圣天，厌舍五欲，在中止住，化度诸天。兜率天上，恒有一生补处，诸菩萨常得闻法。密迹金刚力士，亦在四天王天上，如是等教化诸天。
　　【经】“复次，舍利弗，有菩萨摩诃萨，行般若波罗蜜，以方便力故入初禅。此间命终，生梵天处，作大梵天王。从梵天处，游一佛国至一佛国，在所有诸佛得阿耨多罗三藐三菩提，未转法轮者，劝请令转。”　　
　　【论】问曰：若随初禅生，有何方便？
　　答曰：虽生而不著味，念佛道，忆本愿，入慈心，念佛三昧，与禅和合，故名为方便。
　　问曰：何以故作梵王？
　　答曰：菩萨集福德因缘大故，世世常为物主，乃至生鹿中，亦为其王。
　　复次，是菩萨本愿，欲请佛转法轮，不应作散天。或时此中三千大千世界无佛，从一佛国至一佛国，求觅初成佛未转法轮者。所以者何？梵天王法，常应劝请诸佛转法轮故。
　　【经】“舍利弗，有菩萨摩诃萨一生补处，行般若波罗蜜，以方便力故入初禅乃至第四禅，入慈心乃至舍，入空处乃至非有想非无想处，修四念处乃至八圣道分，入空三昧、无相、无作三昧，不随禅生，生有佛处，修梵行。若生兜率天上，随其寿终，具足善根，不失正念；以无数百千亿万诸天，围绕恭敬，来生此间，得阿耨多罗三藐三菩提。”　　
　　【论】问曰：是一生菩萨，在十住地，已具足诸功德，今何以修习诸行？
　　答曰：心未入涅槃，要有所行，所谓四禅乃至三三昧。
　　复次，是菩萨于天人中，示行人法，修行求道。
　　复次，是菩萨虽在十住地，犹有烦恼习在；又于诸法犹有所不知，是故修行。
　　复次，是菩萨虽行深行，三十七品、三解脱门等，犹未取证；今为证故，更修诸行。
　　复次，虽是大菩萨，于佛犹小；譬如大聚火，虽有所照，于日则不现。如放钵经中，弥勒菩萨语文殊尸利：“如我后身复作佛，如恒河沙等文殊尸利，不知我举足下足事！”以是故，虽在十住，犹应修行。
　　问曰：一生菩萨，何以不广度众生，而要生佛前？
　　答曰：是菩萨所度已多，今垂欲成佛，应在佛前。所以者何？非但度众生得成佛，诸佛深法，应当听闻故。
　　问曰：若为咨问佛事故，在佛前者，何以故释迦文佛作菩萨时，在迦叶佛前，恶口毁訾？
　　答曰：是事先已说，法身菩萨，种种变化身以度众生。或时行人法，有饥渴、寒热、老病、憎爱、瞋喜、赞叹、诃骂等，除诸重罪，余者皆行。是释迦文菩萨，尔时，为迦叶佛弟，名郁多罗。兄智慧熟，不好多语；弟智慧未备故，多好论议；时人谓弟为胜。兄后出家，得成佛道，号名迦叶；弟为阎浮提王讫梨机师，有五百弟子，以婆罗门书，教授诸婆罗门，诸婆罗门等不好佛法。尔时，有一陶师，名难陀婆罗，迦叶佛五戒弟子，得三道，与王师郁多罗为善友，以其心善净信故。尔时，郁多罗乘金车，驾四白马，与弟子俱出城门。难提婆罗于路相逢，郁多罗问言：“从何所来？”答言：“汝兄得阿耨多罗三藐三菩提，我供养还，汝可共行觐见于佛，故来相迎！”郁多罗作是念：“若我径到佛所，我诸弟子当生疑怪，汝本论议智慧恒胜，今往供养，将是亲属爱故，必不随我。”恐破其见佛因缘故，住诸法实相智中，入无上方便慧，度众弟子故，口出恶言：“此秃头人，何能得菩提道？”尔时，难提婆罗善友，为如瞋状，捉头挽言：“汝不得止！”郁多罗语弟子言：“其事如是，吾不得止！”即时师徒俱行诣佛，见佛光相，心即清净，前礼佛足，在一面坐。佛为随意说法，郁多罗得无量陀罗尼门，诸三昧门皆开；五百弟子还发阿耨多罗三藐三菩提心。郁多罗从座起，白佛言：“愿佛听我出家作比丘！”佛言：“善来！”即成沙门。以是方便故，现出恶言，非是实也，虚空可破，水可作火，火可作水，一生菩萨于凡人中瞋心叵得，何况于佛？
　　问曰：若尔者，佛何以受第八罪报、六年苦行？
　　答曰：小乘法与大乘法异，若无异者，不应有大、小。小乘法中，不说法身菩萨秘奥深法，无量不可思议神力；多说断结使直取涅槃法。
　　复次，若佛不受是第八罪报，有诸天、神仙、龙、鬼、诸长寿者，见有此恶业而不受罪报，谓为无业报因缘；以是故，虽现在无恶业，亦受罪报。又有今世因缘，诸外道等信著苦行，若佛不六年苦行，则人不信，言是王子惯乐，不能苦行，以是故佛六年苦行。有外道苦行者，或三月、半岁、一岁，无能六年日食一麻一米者；诸外道谓此为苦行之极，是人若无道，真无道也，于是信受皆入正道。以是二因缘故，六年苦行，非实罪也。何以故？诸佛断一切不善，成就一切善法故；佛若实受罪报，不得言成一切善法，断一切不善法。
　　复次，小乘法中，佛为小心众生故，说一生菩萨犹恶口毁佛；一生菩萨，尚不骂小儿，云何实毁佛？皆是方便为众生故。何以知之？是释迦文佛，毗婆尸佛时作大婆罗门，见佛众僧食疾而发是言：“如是人辈，应食马麦！”因此罪故，堕黑绳等地狱，受无量世苦已；余罪因缘，虽成佛道，而三月食马麦。又声闻法中，说佛过三阿僧祇劫，常为男子，常生贵处，常不失诸根，常识宿命，常不堕三恶道中，从毗婆尸佛来，九十一劫。如汝法，九十一劫中，不应堕恶道，何况末后一劫！以是故知非是实也，方便故说。
　　问曰：佛二罪，毗尼、杂藏中说，是可信受。三阿僧祇后百劫不堕恶道者，从初阿僧祇亦不应堕恶道，若不堕者，何以但说百劫？佛无是说，但是阿毗昙鞞婆沙论议师说？
　　答曰：阿毗昙是佛说，汝声闻人随阿毗昙论议，是名鞞婆沙，不应有错！又如薄拘卢，以一诃梨勒果施僧，于九十一劫中不堕恶道，何况菩萨无量世来以身布施，修诸功德，而以小罪因缘堕在地狱？如是事，鞞婆沙不应错！以是故，小乘人不知菩萨方便。
　　复次，听汝鞞婆沙不错，佛自说菩萨本起：菩萨初生时，行七步，口自说言：“我所以生者，为度众生故。”言已，默然。乳哺三年，不行不语；渐次长大，行语如法。一切婴孩，小时未能行语，渐次长大，能具人法；今云何菩萨初生，能行、能语，后便不能？当知是方便力故。若受是方便，一切佛语皆得通；若不受者，一实一虚！如是种种因缘，知为度众生故，现行恶口。
　　问曰：一生菩萨，何以但生兜率天上，不生余处？
　　答曰：若在他方世界来者，诸长寿天、龙、鬼、神求其来处不能知，则生疑心，谓为幻化。若在人中死、人中生，然后作佛者，人起轻慢，天则不信；法应天来化人，不应人化天也！是故天上来生，则是从天为人，人则敬信。无色界中无形，不得说法，故不在中生。色界中虽有色身可为说法，而深著禅味，不能大利益众生故，是故不在中生。下三欲天，深厚结使，粗心错乱；上二天结使既厚，心濡不利；兜率天上，结使薄，心濡利，常是菩萨住处。譬如太子将登王位，先于静室，七日斋洁，然后登正殿受王位。补处菩萨亦如是，兜率天上如斋处，于彼末后受天乐；寿终来下，末后受人乐，便成阿毗三佛。无量百千万亿诸天围绕来生是间，以菩萨先常于无始生死中，往返天上人间，今是末后天身，不复更来生天，是故咸皆侍送。菩萨于彼寿尽，当下作佛；诸天寿有尽者、不尽者，作愿下生，为菩萨檀越。
　　复次，诸天下者，欲常侍卫菩萨，以有百亿魔怨，恐来恼乱菩萨故。此菩萨生人中，厌老病死，出家得阿耨多罗三藐三菩提，如菩萨本起经中说。
　　【经】“复次，舍利弗，有菩萨摩诃萨得六神通，不生欲界、色界、无色界；从一佛国至一佛国，供养、恭敬、尊重、赞叹诸佛。舍利弗，有菩萨摩诃萨游戏神通，从一佛国至一佛国，所至到处，无有声闻、辟支佛乘，乃至无二乘之名。舍利弗，有菩萨摩诃萨游戏神通，从一佛国至一佛国，所至到处，其寿无量。舍利弗，有菩萨摩诃萨游戏神通，从一国土至一国土，所至到处，有无佛、法、僧处，赞佛、法、僧功德；诸众生等闻佛名、法名、僧名故，于此命终，生诸佛前。”　　
　　【论】释曰：菩萨有二种：一者、生身菩萨，二者、法身菩萨；一者、断结使，二者、不断结使。法身菩萨断结使，得六神通；生身菩萨不断结使，或离欲得五神通。得六神通者，不生三界，游诸世界，供养十方诸佛。游戏神通者，到十方世界度众生，雨七宝；所至世界，皆一乘清净，寿无量阿僧祇劫。
　　问曰：菩萨法应度众生，何以但至清净无量寿佛世界中？
　　答曰：菩萨有二种：一者、有慈悲心，多为众生；二者、多集诸佛功德。乐多集诸佛功德者，至一乘清净无量寿世界。好多为众生者，至无佛法众处，赞叹三宝之音，如后章说。
　　【经】“舍利弗，有菩萨摩诃萨初发意时，得初禅乃至第四禅，得四无量心，得四无色定，修四念处乃至十八不共法；是菩萨不生欲界、色界、无色界中，常生有益众生之处。”　　
　　【论】释曰：此菩萨或生无佛世界，或生有佛世界。世界不净，有三恶道，贫穷下劣；或生清净世界。至无佛世界，以十善道、四禅乃至四无色定，利益众生；令信向三宝，称说五戒及出家戒，令得禅定、智慧功德。不清净世界有二种：有现在佛，及佛灭度后。佛灭度后，或时出家，或时在家，以财施、法施种种利益众生。若佛在世，作种种因缘引导众生，令至佛所。清净世界者，众生未具功德者，令其满足，是名在所生处利益众生。
　　【经】“舍利弗，有菩萨摩诃萨，初发意时，行六波罗蜜，上菩萨位，得阿毗跋致地。舍利弗，有菩萨摩诃萨，初发心时，便得阿耨多罗三藐三菩提，便转法轮，与无量阿僧祇众生作益厚已，入无余涅槃；是佛般涅槃后，余法若住一劫，若减一劫。舍利弗，有菩萨摩诃萨，初发意时，与般若波罗蜜相应，与无数百千亿菩萨，从一佛国至一佛国，净佛世界。”　　
　　【论】释曰：有三种菩萨，利根心坚。未发心前，久来集诸无量福德智慧；是人遇佛，闻是大乘法，发阿耨多罗三藐三菩提心，即时行六波罗蜜，入菩萨位，得阿毗跋致地。所以者何？先集无量福德，利根心坚，从佛闻法故。譬如远行，或有乘羊而去，或有乘马而去，或有神通去者。乘羊者久久乃到，乘马者差速，乘神通者发意顷便到；如是不得言发意间云何得到？神通相尔，不应生疑！菩萨亦如是，发阿耨多罗三藐三菩提时，即入菩萨位。有菩萨初发意，初虽心好，后杂诸恶，时时生念：“我求佛道，以诸功德回向阿耨多罗三藐三菩提。”是人久久无量阿僧祇劫，或至或不至。先世福德因缘薄，而复钝根，心不坚固，如乘羊者。有人前世，少有福德利根，发心渐渐行六波罗蜜，若三、若十、若百阿僧祇劫，得阿耨多罗三藐三菩提，如乘马者必有所到。第三乘神通者，如上说。
　　是三种发心：一者、罪多福少，二者、福多罪少，三者、但行清净福德。清净有二种：一者、初发心时，即得菩萨道；二者、小住，供养十方诸佛，通达菩萨道，入菩萨位，即是阿毗跋致地。阿毗跋致地菩萨义，如先说。次后菩萨，大厌世间，世世已来，常好真实，恶于欺诳。是菩萨亦利根坚心，久集无量福德智慧，初发心时，便得阿耨多罗三藐三菩提，即转法轮，度无量众生，入无余涅槃；法住若一劫，若减一劫，留化佛度众生。佛有二种神通力：一者、现在时，二者、灭后。劫义，如上说。劫中所度众生，亦复不少！次后菩萨，亦利根心坚，久集福德，发心即与般若波罗蜜相应，得六神通；与无量众生，共观十方清净世界，而自庄严其国。如阿弥陀佛，先世时作法藏比丘，佛将导遍至十方，示清净国，令选择净妙之国，以自庄严其国。
大智度论卷第三十九释往生品第四之二
　　【经】“舍利弗，有菩萨摩诃萨行般若波罗蜜，得四禅、四无量心、四无色定，游戏其中入初禅；从初禅起入灭尽定，从灭尽定起乃至入四禅，从四禅起入灭尽定，从灭尽定起入虚空处，从虚空处起入灭尽定，从灭尽定起乃至入非有想非无想处，从非有想非无想处起入灭尽定。如是，舍利弗，菩萨摩诃萨行般若波罗蜜，以方便力故入超越定。”　　
　　【论】问曰：若凡夫人不能入灭尽定，云何菩萨从初禅起入灭尽定？
　　答曰：阿毗昙鞞婆沙中小乘如是说，非佛三藏说。又是菩萨，圣人尚不及，何况当是凡夫？譬如六牙白象，虽被毒箭，犹怜愍怨贼！如是慈悲心，阿罗汉所无。畜生中犹尚如是，何况作人身，离欲入禅而不得灭尽定？
　　问曰：若菩萨得灭尽定可尔，超越定法不能过二；若言从初禅起乃至入灭尽定，无有是法！
　　答曰：余人虽有定法，力少故，不能远超；菩萨无量福德智慧力，深入禅定，心亦不著，故能远超。譬如人中力士，踔不过三四丈，若天中力士，无复限数。小乘法中，超一者是定法；菩萨禅定力大，心无所著，故远近随意。
　　问曰：若尔者，超越者是大，次第定不应为大？
　　答曰：二俱为大。所以者何？从初禅起至二禅，更无余心，一念得入，乃至灭尽定皆尔。超越者，从初禅起入第三禅，亦不令余心杂，乃至灭尽定，逆顺皆尔。有人言：“超越定胜。所以者何？俱无余心杂而能超越故。譬如槃马，回转随意。”
　　【经】“舍利弗，有菩萨摩诃萨行般若波罗蜜，修四念处乃至十八不共法，不取须陀洹果、斯陀含果、阿那含果、阿罗汉果、辟支佛道；以方便力，为众生故起八圣道分，以是八道，令得须陀洹果乃至辟支佛道。”
　　佛告舍利弗：“一切阿罗汉、辟支佛果及智，是菩萨摩诃萨无生法忍。舍利弗，当知是菩萨摩诃萨行般若波罗蜜，在阿鞞跋致地中住。”　　
　　【论】问曰：何以不说是菩萨行六波罗蜜，而但说得四念处？
　　答曰：若说、若不说，当知菩萨皆行六波罗蜜；于三十七品或行、或不行。不证声闻、辟支佛道者，有大慈大悲，深入方便力等，如先说。
　　问曰：自不得诸道果，云何能以化人？
　　答曰：佛自说因缘，所谓声闻、辟支佛果及智，皆是菩萨法忍；但不受诸道果名字，果及智皆入无生法忍中。
　　复次，唯不取证，余者皆行。得菩萨道故，名为阿鞞跋致。
　　【经】“舍利弗，有菩萨摩诃萨住六波罗蜜，净兜率天道，当知是贤劫中菩萨。”　　
　　【论】释曰：菩萨有各各道、各各行、各各愿。是菩萨修业因缘，生兜率天上，入千菩萨会中，次第作佛。如是相，当知是贤劫中菩萨。
　　【经】“舍利弗，有菩萨摩诃萨，修四禅乃至十八不共法，未证四谛，当知是菩萨一生补处。”　
　　【论】问曰：是一生补处菩萨，应生兜率天，云何说得四禅等？
　　答曰：是菩萨生兜率天上，离欲得四禅等。
　　复次，是补处菩萨，离欲来久具足佛法，以方便力，随补处法，生兜率天。
　　未证四谛者，故留不证。若取证者，成辟支佛，欲成佛故不证。
　　【经】“舍利弗，有菩萨摩诃萨无量阿僧祇劫修行，得阿耨多罗三藐三菩提。”　　
　　【论】释曰：是菩萨虽种善根，求阿耨多罗三藐三菩提，以钝根杂行故，久乃得之。以深种善根，故必得。
　　【经】“舍利弗，有菩萨摩诃萨住六波罗蜜，常勤精进，利益众生，不说无益之事。”
　　【论】释曰：是菩萨先有恶口故，发菩萨心愿言：“我永离口四过，得是道。”
　　复次，此菩萨知是般若波罗蜜中诸法，无有定相，不可著、不可说相故。如是知能利益者，皆是佛法；若不能利益，虽种种好语，非是佛法。譬如种种好药，不能破病，不名为药；趣得土泥等能瘥病者，是名为药。以是故，恐其谬错，故不说无益之事。
　　【经】“舍利弗，有菩萨摩诃萨行六波罗蜜，常勤精进，利益众生，从一佛国至一佛国，断众生三恶道。”
　　【论】释曰：是菩萨住六神通，到十方世界，遮上、中、下三种不善道。
　　【经】“舍利弗，有菩萨摩诃萨住六波罗蜜，以檀为首，安乐一切众生：须饮食与饮食，衣服、卧具、缨络、华香、房舍、灯烛，随所须皆给与之。”
　　【论】释曰：菩萨有二种：一者、能令众生离苦，二者、能与乐。复有二种：一者、怜愍三恶道众生，二者、怜愍人。是菩萨与众生乐，怜愍人故，随所须皆与之。
　　【经】“舍利弗，有菩萨摩诃萨行般若波罗蜜时，变身如佛，为地狱中众生说法，为畜生、饿鬼中众生说法。”
　　【论】问曰：是菩萨何以故变作佛身，似不尊重佛？
　　答曰：有众生见佛身得度者，或有见转轮圣王等余身得度者，以是故变身作佛。
　　复次，世间称佛名字是大悲，是世尊。若以佛身入地狱者，则阎罗王诸鬼神不遮碍，是我所尊者师，云何可遮？
　　问曰：若地狱中火烧，常有苦痛，心常散乱，不得受法，云何可化？
　　答曰：是菩萨以不可思议神通力，破镬灭火，禁制狱卒，放光照之；众生心乐，乃为说法，闻则受持。
　　问曰：若尔者，地狱众生，有得道者不？
　　答曰：虽不得道，种得道善根因缘。所以者何？以重罪故，不应得道。畜生道中当分别：或得者，或不得者。如阿那婆达多龙王、娑竭龙王等，得菩萨道。鬼神道中，如夜叉、密迹金刚、鬼子母等，有得见道，是大菩萨。
　　【经】“舍利弗，有菩萨摩诃萨行六波罗蜜时，变身如佛，遍至十方如恒河沙等诸佛世界，为众生说法；亦供养诸佛及净佛世界，闻诸佛说法；观采十方净妙佛国相，而以自起殊胜世界。其中菩萨摩诃萨，皆是一生补处。”
　　【论】释曰：是菩萨遍为六道说法，以佛身为十方众生说法。若众生闻弟子教者，不能信受；若闻佛独尊自在者说法，信受其语。是菩萨二事因缘故，供养诸佛：庄严世界，闻庄严世界法。到十方佛国，取清净世界相，行业因缘，转复殊胜光明亦多。所以者何？此国中，皆一生补处菩萨。
　　问曰：若先已说兜率天上一生补处菩萨，今云何说他方世界菩萨，皆一生补处？
　　答曰：兜率天上一生补处者，是三千世界常法，余处不定。所谓第一清净者，转身成佛道故。
　　【经】“舍利弗，有菩萨摩诃萨行六波罗蜜时，成就三十二相，诸根净利。诸根净利故，众人爱敬；以爱敬故，渐以三乘法而度脱之。如是，舍利弗，菩萨摩诃萨行般若波罗蜜时，应学身清净、口清净。”　　
　　【论】释曰：是菩萨欲令众生眼见其身得度，故以三十二相庄严身。诸根净利者，眼等诸根明利，出过余人；信、慧根诸心数根等，利净第一。见者叹其希有：“我无此事！”爱敬是菩萨，信受其语，世世具足道法，以三乘道入涅槃。是三十二相眼等诸根，皆从身、口业因缘清净得，以是故，佛说菩萨应当净身、口业。
　　【经】“舍利弗，有菩萨摩诃萨行六波罗蜜得诸根净，以是净根，而不自高，亦不下他。”　　
　　【论】释曰：是菩萨常深净行六波罗蜜，故得眼等诸根净利，人皆爱敬；慧等诸心数法根，净利无比，为度众生故。世间常法，若得殊异，心则自高，轻诸余人，作是念：“汝无此事，我独有此。”以是因缘故，还失佛道。如经中说：菩萨轻余菩萨，念念一劫，远于佛道，经尔所劫更修佛道。以是故，而不自高，亦不下他。
　　【经】“舍利弗，有菩萨摩诃萨从初发心，住檀波罗蜜、尸罗波罗蜜，乃至阿鞞跋致地，终不堕恶道。”　　
　　【论】释曰：是菩萨从初已来，怖畏恶道，所作功德，愿不坠堕。乃至阿鞞跋致地者，以未到中间，畏堕恶道故作愿，菩萨作是念：“若我堕三恶道者，自不能度，何能度人？又受三恶道苦恼时，以瞋恼故，结使增长，还起恶业，复受苦报；如是无穷，何时当得修行佛道？”
　　问曰：若持戒果报不堕恶道者，何以复说布施？
　　答曰：持戒是不堕恶道根本，布施亦能不堕。
　　复次，菩萨持戒，虽能不堕恶道中，生人中贫穷，不能自利，又不益人；以是故行布施。余波罗蜜，各有其事。
　　【经】“舍利弗，有菩萨摩诃萨，从初发心，乃至阿鞞跋致地，常不舍十善行。”　　
　　【论】释曰：佛说持戒故，不堕恶道，布施随逐。今不知云何行尸罗波罗蜜，乃至阿鞞跋致地，是故复说常行十善。
　　复次，先菩萨持戒不牢固，布施随助；今说但持戒牢固，不舍十善，不堕三恶道。
　　【经】“舍利弗，有菩萨摩诃萨，住檀波罗蜜、尸罗波罗蜜中，作转轮圣王，安立众生于十善道，亦以财物布施众生。”　　
　　【论】释曰：是檀、尸波罗蜜因缘故，作转轮圣王。行尸罗波罗蜜故，能令众生信受十善。行檀波罗蜜故，以财宝给施众生，亦不可尽。
　　问曰：一切菩萨，皆行是二波罗蜜，作转轮圣王不？
　　答曰：不必然也！何以故？如此品中，诸菩萨种种法入佛道。有菩萨闻转轮圣王仪法，在此处能利益众生，故作是愿。或有菩萨种转轮圣王因缘，虽不作愿，亦得转轮圣王报；自行二波罗蜜故，作转轮圣王，亦教一切众生行十善道，亦自行布施。闻者生疑，为一世作，为世世作？以是故：
　　【经】“佛告舍利弗：有菩萨摩诃萨，住檀波罗蜜、尸罗波罗蜜，无量千万世作转轮圣王，值遇无量百千诸佛，供养恭敬，尊重赞叹。”　　
　　【论】释曰：若菩萨知作转轮圣王大益众生者，便作转轮圣王；若自知余身益大，亦作余身。
　　复次，欲以世间法大供养佛故，作转轮圣王。
　　【经】“舍利弗，有菩萨摩诃萨，常为众生以法照明，亦以自照；乃至阿耨多罗三藐三菩提，终不离照明。舍利弗，是菩萨摩诃萨，于佛法中已得尊重。舍利弗，以是故，菩萨摩诃萨行般若波罗蜜时，身、口、意不净，不令妄起。”　　
　　【论】释曰：上菩萨行檀、尸波罗蜜，作转轮圣王；是菩萨但分别诸经，读诵、忆念、思惟、分别诸法，以求佛道。以是智慧光明，自利益，亦能利益众生；如人闇道中燃灯，亦能自益，亦能益人。终不离者，是因缘故，终不离智慧光明，乃至阿耨多罗三藐三菩提。
　　复次，是菩萨清净法施，不求名利供养恭敬，不贪弟子，不恃智慧，亦不自高轻于余人，亦不讥刺；但念十方诸佛慈心念众生，我亦如是学佛道：说法无所依止，适无所著，但为众生，令知诸法实相。如是清净说法，世世不失智慧光明，乃至阿耨多罗三藐三菩提。
　　已得尊重者，上诸菩萨能如是者，于诸众生皆为尊重。
　　身、口、意不净，不令妄起者，能以清净法施者，不应杂起身、口、意恶业。所以者何？若起身、口、意恶者，闻者或不信受。若意业不净，智慧不明；智慧不明，不能善行菩萨道。
　　复次，不但此一菩萨，上来菩萨能行此法者，皆名尊重佛教。若菩萨欲行菩萨道，皆不应杂罪行，一切恶罪业，不令妄起。杂行者于行道则难，不能疾成佛道，罪业因缘坏诸福德故。
　　【经】舍利弗白佛言：“世尊，云何菩萨身业不净、口业不净、意业不净？”　　
　　【论】问曰：舍利弗智慧第一，何以故不识身、口、意恶业？
　　答曰：舍利弗于声闻法中则知，菩萨事异故不知。如说若菩萨生声闻、辟支佛心，是为菩萨破戒。以是故，舍利弗疑，不知何者是菩萨罪、非罪。
　　复次，舍利弗知身三不善道、口四不善道、意三不善道，是为身、口、意罪。此中佛答：若菩萨取身、口、意相，是则为菩萨身、口、意罪。如是等因缘故，舍利弗问。
　　【经】佛告舍利弗：“若菩萨摩诃萨作是念：是身、是口、是意，如是取相作缘。舍利弗，是名菩萨身、口、意罪。舍利弗，菩萨摩诃萨行般若波罗蜜时，不得身、不得口、不得意。舍利弗，菩萨摩诃萨行般若波罗蜜时，若得身、得口、得意；用是得身、口、意故，能生悭心、犯戒心、瞋心、懈怠心、乱心、痴心。当知是菩萨行六波罗蜜时，不能除身、口、意粗业。”　　
　　【论】释曰：佛示舍利弗：法空中菩萨，不见是三业，是为无罪；若见是三业，是为罪。声闻法中十不善道，是为罪业；摩诃衍中，见有身、口、意所作，是为罪。所以者何？有作、有见，作者、见者，皆是虚诳故。粗人则粗罪，细人则细罪。如离欲界时，五欲、五盖为恶罪，初禅摄善觉观，为无罪；离初禅入二禅时，觉观为罪，二禅所摄善喜，为无罪；乃至非有想非无想处，亦如是。入诸法实相中，一切诸观、诸见、诸法，皆名为罪。小乘人畏三恶道故，以十不善业为罪；大乘人以一切能生著心取相法，与三解脱门相违者名为罪。以是事异，故名为大乘。若见有是三业，虽不起恶，亦不名牢固；不见是身、口、意是三业根本，是为牢固。是菩萨法空故，不见是三事；用是三事，起悭贪相、犯戒相、瞋相、懈怠相、散乱相、愚痴相。因无故果亦无，如无树则无荫；若能如是观者，则能除身、口、意粗业。
　　问曰：先说罪业，今何以故言粗业？
　　答曰：粗业、罪业无异，罪即是粗，不名为细。
　　复次，声闻人以身、口不善业名为粗，意不善业名为细；瞋恚、邪见等诸结使，名为粗罪，爱、慢等结使，名为细罪；三恶觉，所谓欲觉、瞋觉、恼觉，名为粗；亲里觉、国土觉、不死觉，名为细。但善觉名为微细，于摩诃衍中尽皆为粗，以是故此说粗罪。
　　【经】舍利弗白佛言：“世尊，菩萨摩诃萨，云何除身、口、意粗业？”
　　佛告舍利弗：“若菩萨摩诃萨，不得身，不得口，不得意，如是菩萨摩诃萨，能除身、口、意粗业。复次，舍利弗，菩萨摩诃萨，从初发意行十善道，不生声闻心，不生辟支佛心，如是菩萨摩诃萨，能除身、口、意粗业。”　　
　　【论】问曰：何等身、口、意细业，与相违者为粗？
　　答曰：如向所说者是。
　　复次，凡夫人业，于声闻业为粗；声闻业，于大乘为粗。
　　复次，垢业为粗，非垢业为细；能生苦受因缘业为粗，不生苦受因缘业为细；有觉有观业为粗，无觉无观业为细。
　　复次，见我乃至知者、见者为粗；若不见我乃至知者、见者，但见三业处，五众、十二入、十八界为细。
　　复次，有所见者名为粗，无所见者名为细。以是故，佛告舍利弗：若菩萨不得身、口、意，是时则除三粗业。
　　复次，初发意住毕竟空中，一切法不可得，而常行十善道，不起声闻、辟支佛心；以不取相心，一切诸善根，皆回向阿耨多罗三藐三菩提，是名菩萨除身、口、意粗业罪，名为清净。
　　【经】“舍利弗，有菩萨摩诃萨，行般若波罗蜜净佛道时，行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜，是名菩萨摩诃萨，除身、口、意粗业。”
　　舍利弗白佛言：“世尊，何等是菩萨摩诃萨佛道？”
　　佛告舍利弗：“佛道者，菩萨摩诃萨不得身，不得口，不得意，不得檀波罗蜜，乃至不得般若波罗蜜，不得声闻、辟支佛，不得菩萨，不得佛。舍利弗，是名菩萨摩诃萨佛道，所谓一切诸法不可得故。”　　
　　【论】释曰：是菩萨依六波罗蜜总相净佛道。
　　问曰：舍利弗从佛闻除三恶、三粗，即是净佛道，今何以更问？
　　答曰：先说三业清净相，今说一切法清净相；先略说，今说别相；先但不得三业，今不得六波罗蜜，诸贤圣菩萨及佛，是名净佛道，一切法皆不可得故。不得身乃至不得般若波罗蜜，是名法空；不得声闻乃至佛，是名众生空。菩萨住是二空中，渐渐得一切不可得空，不可得空即是诸法实相。是不可得空义，如先十八空中说。
　　【经】“舍利弗，有菩萨摩诃萨行六波罗蜜时，无能坏者。”
　　舍利弗白佛言：“世尊，云何菩萨摩诃萨行六波罗蜜时，无能坏者？”
　　佛告舍利弗：“若菩萨摩诃萨行六波罗蜜时，不念有色乃至识，不念有眼乃至意，不念有色乃至法，不念有眼界乃至法界，不念有四念处乃至八圣道分，不念有檀波罗蜜乃至般若波罗蜜，不念有十力乃至十八不共法，不念有须陀洹果乃至阿罗汉果，不念有辟支佛乃至阿耨多罗三藐三菩提。舍利弗，菩萨摩诃萨如是行，增益六波罗蜜，无能坏者。”　　
　　【论】释曰：佛为舍利弗种种分别诸菩萨，次为说有菩萨发心时无有能坏者。舍利弗惊喜恭敬诸菩萨，是故问菩萨结使未断，未于实法作证，何因缘故不可破坏？佛答：若菩萨不念有色，乃至不念有阿耨多罗三藐三菩提；得是法空故，亦得众生空。若是法空，观空者亦空。住是无碍般若波罗蜜中，无有能坏者。
　　【经】“舍利弗，有菩萨摩诃萨住般若波罗蜜中，具足智慧，以是智慧常不堕恶道，不生弊恶人中，不作贫穷人；所受身体，不为人、天、阿修罗所憎恶。”　　
　　【论】释曰：此菩萨先世来爱乐智慧，学一切经书，观察思惟，听采诸法；自以智力推求一切法中实相。得是一切法实相故，为诸佛深心爱念。是无量智慧福德因缘故，身心具足，常受富乐，无诸不可。
　　【经】舍利弗白佛言：“世尊，何等是菩萨摩诃萨智慧？”
　　佛告舍利弗：“菩萨摩诃萨用是智慧，成就见十方如恒河沙等诸佛，听法、见僧，亦见严净佛土。菩萨摩诃萨以是智慧，不作佛想，不作菩萨想；不作声闻、辟支佛想；不作我想；不作佛国想；用是智慧行檀波罗蜜，亦不得檀波罗蜜，乃至行般若波罗蜜，亦不得般若波罗蜜；行四念处，亦不得四念处；乃至十八不共法，亦不得十八不共法。舍利弗，是名菩萨摩诃萨智慧。用是智慧，能具足一切法，亦不得一切法。”　　
　　【论】释曰：是中佛说二种智慧：一者、分别破坏诸法而不取相，二者、不著心、不取相见十方诸佛听法。
　　问曰：云何行檀波罗蜜而不得檀？
　　答曰：不得檀中若一若异、若实若空。是檀从和合因缘生，于是檀中令众生得富乐，及劝助佛道；以是故，行檀亦不得檀。不得义，如上说。乃至十八不共法，亦如是。是名菩萨智慧，能具足一切法而不得诸法。
　　【经】“舍利弗，有菩萨摩诃萨，行般若波罗蜜时，净于五眼：肉眼、天眼、慧眼、法眼、佛眼。”
　　舍利弗白佛言：“世尊，云何菩萨摩诃萨肉眼净？”
　　佛告舍利弗：“有菩萨肉眼见百由旬，有菩萨肉眼见二百由旬，有菩萨肉眼见一阎浮提，有菩萨肉眼见二天下、三天下、四天下，有菩萨肉眼见小千世界，有菩萨肉眼见中千世界，有菩萨肉眼见三千大千世界。舍利弗，是为菩萨摩诃萨肉眼净。”　　
　　【论】问曰：佛何以不说行般若波罗蜜生五眼，而说净五眼？
　　答曰：菩萨先有肉眼，亦有四眼分，以诸罪结使覆故不清净。如镜性有照明，垢故不见，若除垢则照明如本。菩萨行六波罗蜜，灭诸垢法，故眼得清净。肉眼，业因缘故清净；天眼，禅定及业因缘故清净；余三眼，修无量智慧福德因缘故清净。最大菩萨，肉眼最胜，见三千大千世界。
　　问曰：若三千大千世界中，百亿须弥山，诸山铁围、陵阜、树木等，是事障碍，云何得遍见？若能得见，何用天眼？若不能见，此中云何说见三千大千世界？
　　答曰：不以障碍故见。若无障碍，得见三千世界，如观掌无异。
　　复次，有人言：“菩萨天眼有二种：一者、从禅定力得，二者、先世行业果报得。业报生天眼，常在肉眼中，以是故三千世界所有之物，不能为碍；因天眼开障，肉眼得见，是故肉眼得名果报生天眼，常现在前，不待摄心。”
　　问曰：佛为世尊，力皆周遍，何以但见一三千大千世界，不能见多？
　　答曰：若肉眼能过三千大千世界复有所见者，何用天眼？以肉眼不能及故，修学天眼。
　　复次，三千大千世界，劫初一时生，劫尽一时灭。世界之外，无央数由旬，皆是虚空；空中常有风，肉眼与风相违；以相违故，不能得过见异世界。或有菩萨住三千世界境上，计其道数，亦应见他方近世界。
　　问曰：菩萨及佛，何以不集无量清净福德，令肉眼远有所见？
　　答曰：是肉眼因缘，虚诳不净，天眼因缘清净；若无天眼，当修肉眼，强令远见。
　　复次，如经中说极远见三千世界，佛法不可思议，经法甚多，或能远见，但此中不说。小远见佛道菩萨，见二千中世界，不能种清净业因缘故小；复不如者，见小千世界；复不如者，见四天下、一须弥山、一日月处；又见三天下、二天下、一天下、千由旬，乃至百由旬，是名最小肉眼净。
　　问曰：何以不说九十、八十等由旬以为小？
　　答曰：转轮圣王所见，过于余人；又人先世燃灯等因缘故，得坚固眼根，能远有所见；虽远，终不能见百由旬。以是故，菩萨小者见百由旬。
　　问曰：日月在上，去地四万二千由旬，人皆能见，何以不能见百由旬，见百由旬何足称？
　　答曰：日月虽远，自有光明还照其形，人得见之，余色不然。又日月远故，虽见而颠倒。所以者何？日月方圆五百由旬，而今所见，不过如扇；大而见小，颠倒非实，菩萨肉眼则不然！
　　问曰：菩萨既得肉眼，能见何事？
　　答曰：见可见色。色义，色众中广说。
　　【经】舍利弗白佛言：“世尊，云何菩萨摩诃萨天眼净？”
　　佛告舍利弗：“菩萨摩诃萨天眼，见四天王天所见，三十三天、夜摩天、兜率陀天、化乐天、他化自在天所见，梵天王所见，乃至阿迦腻吒天所见。菩萨天眼所见者，四天王乃至阿迦腻吒天，无所不知、不见。舍利弗，是菩萨摩诃萨天眼，见十方如恒河沙等诸佛世界中众生，死此生彼。舍利弗，是为菩萨摩诃萨天眼净。”　　
　　【论】释曰：菩萨天眼有二种：一者、果报得，二者、修禅得。果报得者，常与肉眼合用，唯夜闇天眼独用。诸人得果报天眼，见四天下欲界诸天，见下不见上；菩萨所得果报天眼，见三千大千世界。禅定离欲，天眼所见，如先十力天眼明中说。菩萨用是天眼，见十方如恒河沙等世界中众生生死，善恶好丑，及善恶业因缘，无所障碍。一切皆见四天王天乃至阿迦腻吒天所见，又能过之。是诸天不能知菩萨天眼所见。何以故？是菩萨出三界，得法性生身，得菩萨十力故，如是等因缘，菩萨天眼净。余菩萨天眼论议，如赞菩萨五神通中说。
　　【经】舍利弗白佛言：“世尊，云何菩萨摩诃萨慧眼净？”
　　佛告舍利弗：“慧眼菩萨不作是念：有法若有为、若无为，若世间、若出世间，若有漏、若无漏。是慧眼菩萨，无法不见，无法不闻，无法不知，无法不识。舍利弗，是为菩萨摩诃萨慧眼净。”　　
　　【论】释曰：肉眼不能见障外事，又不能远见，是故求天眼。天眼虽复能见，亦是虚诳，见一、异相，取男、女相，取树、木等诸物相，见众物和合虚诳法；以是故求慧眼，慧眼中无如是过。
　　问曰：若尔者，何等是慧眼相？
　　答曰：有人言：“八圣道中正见，是慧眼相，能见五受众实相，破诸颠倒故。”有人言：“能缘涅槃慧，名为慧眼；所缘不可破坏故，是智慧非虚妄。”有人言：“三解脱门相应慧，是名慧眼。何以故？是慧能开涅槃门故。”有人言：“智慧现前，能观实际，了了深入，通达悉知，是名慧眼。”有人言：“能通达法性，直过无碍。”有人言：“定心知诸法相如，是名慧眼。”有人言：“法空是名慧眼。”有人言：“不可得空中，亦无法空，是名慧眼。”有人言：“十八空皆是慧眼。”有人言：“痴、慧非一、非异，世间法不异出世间，出世间法不异世间；世间法即是出世间，出世间法即是世间。所以者何？异不可得故。诸观灭，诸心行转还无所去，灭一切语言，世间法相如涅槃不异，能得是智慧，是名慧眼。”
　　复次，此中佛自说：慧眼菩萨，一切法中不念：若有为、若无为，若世间、若出世间，若有漏、若无漏等，是名慧眼。若菩萨见有为、世间、有漏，即堕有见中；若见无为、出世间、无漏，即堕无见中。是有、无二见舍，以不戏论慧，行于中道，是名慧眼。得是慧眼，无法不见，无法不闻，无法不知，无法不识。所以者何？得是慧眼，破邪曲诸法、无明诸法；总相、别相，各皆如法。
　　问曰：阿罗汉、辟支佛亦得慧眼，何以不说无法不见、无法不闻、无法不知、无法不识？
　　答曰：慧眼有二种：一者、总相，二者、别相。声闻、辟支佛见诸法总相，所谓无常、苦、空等；佛以总相、别相慧观诸法。声闻、辟支佛虽有慧眼，有量有限。
　　复次，声闻、辟支佛慧眼，虽见诸法实相，因缘少故，慧眼亦少，不能遍照法性；譬如灯油炷虽净，小故不能广照。诸佛慧眼，照诸法实性，尽其边底，以是故无法不见、无法不闻、无法不知、无法不识；譬如劫尽，火烧三千世界，明无不照。
　　复次，若声闻、辟支佛慧眼无法不知者，与一切智人有何等异？菩萨世世集福德智慧苦行，何所施用？
　　问曰：佛用佛眼，无法不知，非是慧眼，今云何言慧眼无法不知？
　　答曰：慧眼，成佛时变名佛眼，无明等诸烦恼及习灭故，一切法中皆悉明了。如佛眼中说：无法不见、闻、知、识。以是故，肉眼、天眼、慧眼、法眼，成佛时失其本名，但名佛眼。譬如阎浮提四大河，入大海中，则失其本名。何以故？肉眼，诸烦恼有漏业生故，虚诳不实，唯佛眼无诳法。天眼，亦从禅定因缘和合生故，虚诳不能如实见事。慧眼、法眼，烦恼习未尽故，不毕竟清净故舍。佛眼中无有谬错，尽其边极！以是故阿罗汉、辟支佛慧眼，不能毕竟清净故，不能无法不见。
　　问曰：佛现得果报肉眼，能见色，是事云何？
　　答曰：肉眼虽生眼识，而佛不随其用，不以为实。如圣自在神通中说，佛告阿难：“所见好色中生厌恶心，眼见恶色生不恶厌心；或时见色不生污秽不污秽，但生舍心。如是则肉眼无所施用。”
　　复次，有人言：“得圣道时，五情清净异本。”
　　复次，诸法毕竟空，及诸法通达无碍，是二总为慧眼。
大智度论卷第四十释往生品第四之三
　　【经】舍利弗白佛言：“世尊，云何菩萨摩诃萨法眼净？”
　　佛告舍利弗：“菩萨摩诃萨以法眼知是人随信行，是人随法行，是人无相行；是人行空解脱门，是人行无相解脱门，是人行无作解脱门，得五根，得五根故得无间三昧，得无间三昧故得解脱智，得解脱智故断三结，有众见、疑、斋戒取，是人名为须陀洹；是人得思惟道，薄淫恚痴，当得斯陀含；增进思惟道，断淫、恚、痴，当得阿那含；增进思惟道，断色染、无色染、无明慢掉，得阿罗汉。是人行空、无相、无作解脱门，得五根；得五根故得无间三昧，得无间三昧故得解脱智，得解脱智故知所有集法皆是灭法，作辟支佛。是为菩萨摩诃萨法眼净。
　　“复次，舍利弗，菩萨摩诃萨，知是菩萨初发意行檀波罗蜜，乃至行般若波罗蜜，成就信根、精进根；善根纯厚，用方便力故，为众生受身，若生刹利大姓，若生婆罗门大姓，若生居士大家，若生四天王天处乃至他化自在天处。是菩萨于其中住，成就众生，随其所乐皆给施之；亦净佛世界，值遇诸佛，供养恭敬、尊重赞叹，乃至阿耨多罗三藐三菩提，亦不堕声闻、辟支佛地；是为菩萨摩诃萨法眼净。
　　“复次，舍利弗，菩萨摩诃萨，知是菩萨于阿耨多罗三藐三菩提退，知是菩萨于阿耨多罗三藐三菩提不退；知是菩萨受阿耨多罗三藐三菩提记，知是菩萨未受阿耨多罗三藐三菩提记；知是菩萨到阿鞞跋致地，知是菩萨未到阿鞞跋致地；知是菩萨具足神通，知是菩萨未具足神通；知是菩萨已具足神通，飞到十方如恒河沙等世界，见诸佛，供养恭敬，尊重赞叹；知是菩萨未得神通，当得神通；知是菩萨当净佛世界，不净佛世界；知是菩萨成就众生，未成就众生；知是菩萨为诸佛所称誉，所不称誉；知是菩萨亲近诸佛，不亲近佛；知是菩萨寿命有量，寿命无量；知是菩萨得佛时，比丘众有量，比丘众无量；知是菩萨得阿耨多罗三藐三菩提时，以菩萨为僧，不以菩萨为僧；知是菩萨当修苦行难行，不修苦行难行；知是菩萨一生补处，未一生补处；知是菩萨受最后身，未受最后身；知是菩萨能坐道场，不能坐道场；知是菩萨有魔，无魔。如是，舍利弗，是为菩萨摩诃萨法眼净。
　　【论】释曰：菩萨摩诃萨初发心时，以肉眼见世界众生，受诸苦患，心生慈愍；学诸禅定，修得五通，以天眼遍见六道中众生，受种种身心苦，益加怜愍故，故求慧眼以救济之。得是慧眼已，见众生心相种种不同，云何令众生得是实法？故求法眼，引导众生令入法中，故名法眼。所谓是人随信行，是人随法行，初入无漏道。钝根者，名随信行，是人初依信力故得道，名为随信行；利根者，名随法行，是人分别诸法故得道，是名随法行。是二人，十五心中亦名为无相行；过是已往，或名须陀洹，或名斯陀含，或名阿那含。十五心中疾速，无人能取其相者，故名无相。有人无始世界来，性常质直，好乐实事者；有人好行舍离者；有人世世常好善寂者。好实者，用空解脱门得道，以诸实中空为第一故；好行舍者，行无作解脱门得道；好善寂者，行无相解脱门得道。
　　问曰：何以说得五根？
　　答曰：有人言：“一切圣道，名为五根。”五根成立故，八根虽皆是善，而三无漏根无有别异，以是故但说五根。取果时相应三昧，名无间三昧；得是三昧已，得解脱智，以是解脱智断三结，得果证。有众见者，于五受众中，生我若我所。疑者，于三宝、四谛中不信。斋戒取者，九十六种外道法中，取是法望得苦解脱。
　　问曰：见谛所断十结，得须陀洹果，何以但说三不说七？
　　答曰：若说有众见，已说一切见结；如经说有众见，为六十二见根本故。若人著我，复思惟我为是常？为是无常？若谓无常，堕断灭中而生邪见，无有罪福；若谓为常，堕常见中而生斋戒取，计望得道，或修后世福德乐，欲得此二事故取戒。求苦乐因缘故，谓天所作，更生见取。若说有众见，则摄是二见：边见、邪见。若说斋戒取，已说见取。余四结未拔根本，故不说。是十结于三界四谛所断，分别有八十八。须陀洹乃至辟支佛，分别声闻、辟支佛道，如先说。
　　菩萨法眼有二种：一者、分别知声闻、辟支佛方便得道门，二者、知菩萨方便得道门。声闻、辟支佛，先已处处说，今当分别菩萨法。若菩萨知是菩萨深行六波罗蜜，薄诸烦恼故，用信根、精进根及方便，为度众生故受身；是菩萨生死肉身，未得法性神通法身，以是故不说三根。未离欲故，今世行布施功德，信根、精进根，后世生刹利大姓，乃至他化自在天。先知因，后知果。
　　复次，是菩萨不退者，如先说不退转相，亦如后阿鞞跋致品中说；与此相违，名为退。不退菩萨有二种：一者、受记，二者、未受记。如首楞严三昧四种受记中说。具足神通者，于十方恒河沙世界中，一时能变化无量身，供养诸佛听法，说法度众生。是等，除佛无能及者，是为末后身。菩萨与此相违者，名不具足。
　　复次，各各自地中无所少，名为具足；各各地中未成就，是不具足。得神通有二种：有用者，不用者。未得神通者，有菩萨新发意故，未得神通，或未离欲故，懈怠心故，行余法故，是为未得；与上相违，是为得。净佛世界，未净世界，如先说。成就众生者有二种：有先自成功德，然后度众生者；有先成就众生，后自成功德者。如宝华佛欲涅槃时，观二菩萨心，所谓弥勒、释迦文菩萨。弥勒菩萨自功德成就，弟子未成就；释迦文菩萨弟子成就，自身未成就；成多人难，自成则易。作是念已，入雪山谷宝窟中，身放光明。是时释迦文菩萨见佛，其心清净，一足立七日七夜，以一偈赞佛，以是因缘故，超越九劫。如是等，知成就众生、不成就众生者。诸佛称誉，如先说；与此相违，名为不称誉。亲近诸佛，无量寿命，无量比丘僧，纯菩萨为僧，不修苦行，如初品末说。一生补处者，或以相知者，如阿私陀仙人观其身相，知今世成佛。珊若婆罗门见乳糜，知今日成佛者应食。如遍吉菩萨、观世音菩萨、文殊师利菩萨等，见是菩萨如诸佛相，知当成佛，如是等。坐道场者，有菩萨见菩萨行处，地下有金刚地持是菩萨；又见天龙鬼神，持种种供养具，送至道场，如是等知坐道场。有魔者，宿世遮他行道，及种种求佛道因缘，不喜行慈，好行空等余法，如是等因缘，以宿世破他行道，故有魔破坏。
　　问曰：云何末后身菩萨，受恶业报，有魔来坏？
　　答曰：菩萨以种种门入佛道，或从悲门，或从精进、智慧门入佛道。是菩萨行精进、智慧门，不行悲心，好行精进、智慧故；譬如贵人，虽有种种好衣，或时著一，余者不著。菩萨亦如是，修种种行以求佛道，或行精进、智慧道，息慈悲心。破行道者，增上慢故，诸长寿天、龙、鬼、神不识方便者，见作恶行因缘，苦不受报，生断灭见，是故佛现受报；是故虽无罪因缘实魔来，以方便力，故现有魔。如是等一切声闻、辟支佛、菩萨种种方便门，令众生入道，是名法眼净。
　　【经】舍利弗白佛言：“世尊，云何菩萨摩诃萨佛眼净？”
　　佛告舍利弗：“有菩萨摩诃萨求佛道心，次第入如金刚三昧，得一切种智。尔时，成就十力、四无所畏、四无碍智、十八不共法、大慈大悲。是菩萨摩诃萨用一切种智，一切法中，无法不见，无法不闻，无法不知，无法不识。舍利弗，是为菩萨摩诃萨得阿耨多罗三藐三菩提时佛眼净。
　　“如是，舍利弗，菩萨摩诃萨欲得五眼，当学六波罗蜜。何以故？舍利弗，是六波罗蜜中，摄一切善法，若声闻法、辟支佛法、菩萨法、佛法。舍利弗，若有实语，能摄一切善法者，般若波罗蜜是。舍利弗，般若波罗蜜能生五眼，菩萨学五眼者，得阿耨多罗三藐三菩提。”　　
　　【论】释曰：菩萨住十地中，具足六波罗蜜，乃至一切种智。菩萨入如金刚三昧，破诸烦恼习，即时得诸佛无碍解脱，即生佛眼，所谓一切种智、十力、四无所畏、四无碍智，乃至大慈大悲等诸功德，是名佛眼。
　　问曰：智慧见物是眼相，云何大慈悲等名为眼？
　　答曰：诸功德皆与慧眼相应故，通名为眼。
　　复次，慈悲心有三种：众生缘、法缘、无缘。凡夫人，众生缘；声闻、辟支佛及菩萨，初众生缘，后法缘；诸佛善修行毕竟空故，名为无缘，是故慈悲亦名佛眼。已说佛眼，今说佛眼所用：是眼无法不见、不闻、不知、不识。
　　复次，有人谓十住菩萨与佛无有差别，如遍吉、文殊师利、观世音等，具足佛十力功德等而不作佛，为广度众生故，是故生疑；以是故说佛眼相，十方众生及诸法中，无不见，无不闻。是诸菩萨，于余菩萨为大，比于佛不能遍知；如月光明虽大，于日则不现。
　　问曰：眼为见相，云何说闻？
　　答曰：众生智慧，从六情生，知六尘。人谓佛有所不闻，如外经书中或有所不闻，是故佛智慧无所不闻。又耳识因缘生智慧，智慧所知，言无法不闻。
　　问曰：何以故三识所知合为一？三识所知别为三？眼名为见，耳名为闻，意知名为识，鼻、舌、身识名为觉？
　　答曰：是三识助道法多，是故别说；余三识不尔，是故合说。是三识但知世间事，是故合为一；余三亦知世间，亦知出世间，是故别说。
　　复次，是三识但缘无记法；余三识或缘善，或缘不善，或缘无记。
　　复次，是三识能生三乘因缘，如眼见佛及佛弟子，耳闻法，心筹量、正忆念，如是等种种差别。以是故，六识所知事，分为四分。一切种智者，如人眼见近不见远，见外不见内，见粗不见细，见东不见西，见此不见彼，见和合不见散，见生时不见灭时。肉眼见，天眼不见：眼根成就，未离欲凡夫人故无天眼。天眼见，慧眼不见：凡夫人得天眼神通故，无慧眼。慧眼见，法眼不见：未离欲声闻圣人，不知种种度众生道故，无法眼。法眼见，佛眼不见：菩萨得道种智，知种种度众生道；未成佛故无佛眼。
　　复次，肉眼、天眼见，慧眼、法眼、佛眼不见：凡夫人眼根成就，得天眼神通故；无慧眼、法眼、佛眼。肉眼、慧眼见，法眼、佛眼不见：眼根成就；声闻圣人不知种种度众生道故，无法眼，声闻人故无佛眼。肉眼、法眼见，佛眼不见：初得无生忍，未受法性生身菩萨，得道种智；未成佛故无佛眼。天眼、慧眼见，法眼、佛眼不见：离欲声闻圣人，得天眼神通；非菩萨故无道种智，无道种智故无法眼，声闻人故无佛眼。天眼、法眼见，佛眼不见：得菩萨神通，知种种度众生道；未成佛故无佛眼。慧眼、法眼见，佛眼不见：菩萨得无生法忍，得无生法忍已，能观一切众生得道因缘，以种种道而度脱之；未成佛故无佛眼。
　　复次，肉眼、天眼、慧眼见，法眼、佛眼不见：眼根成就，声闻圣人得天眼神通；无道种智故无法眼，声闻人故无佛眼。天眼、慧眼、法眼见，佛眼不见：法性生身菩萨，具六神通，以种种道度众生；未成佛故无佛眼。
　　复次，肉眼、天眼、慧眼、法眼见，佛眼不见：初得无生法忍菩萨，未舍肉身，得菩萨神通，无生法忍、道种智具足；未成佛故无佛眼。
　　如是等，不名无法不见、闻、觉、识。若以佛眼观诸法，是名无所不见，无所不闻，无所不觉，无所不识。五尘随义分别，亦如是。三乘等诸善法，是五眼因缘。诸善法，六波罗蜜摄；是六波罗蜜，般若波罗蜜为本。以是故，说般若波罗蜜能生五眼，菩萨渐渐学是五眼，不久当作佛。
　　【经】“舍利弗，有菩萨摩诃萨，行般若波罗蜜时，修神通波罗蜜，以是神通波罗蜜，受种种如意事：能动大地；变一身为无数身，无数身还为一身；隐显自在，山壁树木，皆过无碍，如行空中；履水如地，凌虚如鸟，出没地中，如出入水；身出烟焰，如大火聚；身中出水，如雪山水流；日月天德，威力难当，而能摩扪；乃至梵天，身得自在。亦不著是如意神通，神通事及己身，皆不可得，自性空故，自性离故，自性无生故。不作是念：‘我得如意神通。’除为萨婆若心。如是，舍利弗，菩萨摩诃萨行般若波罗蜜时，得如意神通智证。
　　“是菩萨以天耳净，过于人耳，闻二种声：天声、人声。亦不著是天耳神通，天耳与声及己身，皆不可得，自性空故，自性离故，自性无生故。不作是念：‘我有是天耳。’除为萨婆若心。如是，舍利弗，菩萨摩诃萨行般若波罗蜜时，得天耳神通智证。
　　“是菩萨如实知他众生心：若欲心，如实知欲心；离欲心，如实知离欲心；瞋心，如实知瞋心；离瞋心，如实知离瞋心；痴心，如实知痴心；离痴心，如实知离痴心；渴爱心，如实知渴爱心；无渴爱心，如实知无渴爱心；有受心，如实知有受心；无受心，如实知无受心；摄心，如实知摄心；散心，如实知散心；小心，如实知小心；大心，如实知大心；定心，如实知定心；乱心，如实知乱心；解脱心，如实知解脱心；不解脱心，如实知不解脱心；有上心，如实知有上心；无上心，如实知无上心。亦不著是心！何以故？是心非心相，不可思议故，自性空故，自性离故，自性无生故。不作是念：‘我得他心智证。’除为萨婆若心。如是，舍利弗，菩萨摩诃萨行般若波罗蜜时，得他心神通智证。
　　“是菩萨以宿命智证通，念一心乃至百心，念一日乃至百日，念一月乃至百月，念一岁乃至百岁，念一劫乃至百劫，无数百劫，无数千劫，无数百千劫，乃至无数百千万亿劫世，‘我是处如是姓，如是名，如是生，如是食，如是久住，如是寿限，如是长寿，如是受苦乐；我是中死、生彼处，彼处死、生是处，有相有因缘。’亦不著是宿命神通，宿命神通事及己身，皆不可得，自性空故，自性离故，自性无生故。不作是念：‘我有是宿命神通。’除为萨婆若心。如是，舍利弗，菩萨摩诃萨行般若波罗蜜时，得宿命神通智证。
　　“是菩萨以天眼见众生：死时、生时，端正、丑陋，恶处、好处，若大、若小。知众生随业因缘：是诸众生，身恶业成就，口恶业成就，意恶业成就，故谤毁圣人，受邪见因缘故，身坏堕恶道，生地狱中；是诸众生，身善业成就，口善业成就，意善业成就，不谤毁圣人，受正见因缘故，命终入善道，生天上。亦不著是天眼通，天眼通事及己身，皆不可得，自性空故，自性离故，自性无生故。不作是念：‘我有是天眼神通。’除为萨婆若心。如是，舍利弗，菩萨摩诃萨行般若波罗蜜时，得天眼神通智证。亦见十方如恒河沙等世界中众生生死，乃至生天上；四神通亦如是。是菩萨摩诃萨漏尽神通，虽得漏尽神通，不堕声闻、辟支佛地；乃至阿耨多罗三藐三菩提，亦不依异法。亦不著是漏尽神通，漏尽神通事及己身，皆不可得，自性空故，自性离故，自性无生故。不作是念：‘我得漏尽神通。’除为萨婆若心。如是，舍利弗，菩萨摩诃萨行般若波罗蜜时，得漏尽神通智证。
　　“如是，舍利弗，菩萨摩诃萨行般若波罗蜜时，具足神通波罗蜜；具足神通波罗蜜已，增益阿耨多罗三藐三菩提。”　　
　　【论】释曰：如大海中有种种宝珠，有能杀毒，有能遮鬼，有能破病，有能除寒热、饥渴，有能随人所愿皆能与者，如是等无量无数宝珠。大乘海中亦如是，有种种菩萨宝，有菩萨能破三恶，有能开三善门，有能生五眼，有能修行神通波罗蜜。是故诸菩萨，能为奇特希有之事，所谓取水相多、地相少，则能随意动地；一身能多，多身能一；虚空中常有微尘满中，是人离欲、福德因缘故，集诸微尘以为诸身，令皆相似。有人言：“诸非人恭敬是离欲菩萨，入其身中，随其意所欲变化，则皆能化。转轮圣王未离欲，少有福德因缘故，诸鬼神尚为其使，何况离欲行无量心人！”
　　复次，是心相无有住处，若内、若外，若大、若小，以禅定力故，其心调柔，疾遍诸身，还复亦速；譬如千头龙，眼、耳各有二千，及有千口，心一时用。龙及粗身尚尔，何况菩萨！有人言：“坐禅人事，所有力势，不可思议。”故一身为无量身，无量身为一身。石壁无碍者，取石壁虚空相，微尘开辟，如橛入土。履水者，取地相多，故履水如地；取水相多，故入地如水；取火相多，故身出烟焰。扪摸日月者，神通不可思议力故，令手及日月。入火定故，月不能令冷；入水定故，日不能令热。
　　问曰：是神通力乃至四禅中，此何以言，但至梵世身得自在？
　　答曰：此先已说，梵是初门故，言梵世则说一切色界。又世人皆贵梵王，以为世界主故。又是菩萨不欲于欲界散乱心，现其自在，是故乃至离欲人中，能有所作。如是神通相无量无数，为易解故，少说譬喻。诸外道于此神通，有二事错：一者、起吾我心，我能起是事而生憍慢；二者、著是神通，譬如贪人著宝。以是故外道神通，不及圣人神通。菩萨于是神通力，知一切法自性不生，故不著；但念一切种智，为度众生故。余五神通亦如是，如其法分别，先说其相，后皆说空。六神通余义，如赞菩萨品中五神通义说。以是六神通广利益众生，故说具足得如是神通，增益阿耨多罗三藐三菩提。
　　【经】“舍利弗，有菩萨摩诃萨行般若波罗蜜时，住檀波罗蜜，净萨婆若道，毕竟空，不生悭心故。舍利弗，有菩萨摩诃萨行般若波罗蜜时，住尸罗波罗蜜，净萨婆若道，毕竟空，罪不罪不著故。舍利弗，有菩萨摩诃萨行般若波罗蜜时，住羼提波罗蜜，净萨婆若道，毕竟空，不瞋故。舍利弗，有菩萨摩诃萨行般若波罗蜜时，住毗梨耶波罗蜜，净萨婆若道，毕竟空，身心精进不懈怠故。舍利弗，有菩萨摩诃萨行般若波罗蜜时，住禅波罗蜜，净萨婆若道，毕竟空，不乱不味故。舍利弗，有菩萨摩诃萨行般若波罗蜜时，住般若波罗蜜，净萨婆若道，毕竟空，不生痴心故。如是，舍利弗，菩萨摩诃萨行般若波罗蜜时，住六波罗蜜，净萨婆若道，毕竟空故，不来不去故，不施不受故，非戒非犯故，非忍非瞋故，不进不怠故，不定不乱故，不智不愚故。尔时，菩萨摩诃萨，不分别布施不布施、持戒犯戒、忍辱瞋恚、精进懈怠、定心乱心、智慧愚痴，不分别毁害轻慢恭敬！何以故？舍利弗，无生法中，无有受毁者，无有受害者，无有受轻慢恭敬者。舍利弗，菩萨摩诃萨行般若波罗蜜，得如是诸功德，声闻、辟支佛所无有。得是功德具足，成就众生，净佛世界，得一切种智！”　　
　　【论】释曰：是菩萨初发意，行般若波罗蜜，渐行余功德，所谓檀波罗蜜等。菩萨住檀波罗蜜，修治萨婆若道，观一切法毕竟空，不生悭贪心；以是二事故，开萨婆若道。所以者何？毕竟空中，无有悭贪，悭贪根本断故，具足檀波罗蜜；具足檀波罗蜜故，庄严般若波罗蜜。乃至般若波罗蜜毕竟空故，常不生痴心。所以者何？此中佛自说：“一切法不来不去，无施无受故，乃至不智不愚故。”
　　问曰：若能如是观，行六波罗蜜，得何等利益？
　　答曰：此中佛自说：“是菩萨不念有所施与、无所施与。”若念有施，入虚诳法中，又著布施心生憍慢；若念无所施，即堕邪见中。是布施论议，是佛法中初门，云何言无？乃至不念有痴有慧！是人如金刚山，四面风起，不能令动。是菩萨尔时，若有骂詈、赞叹，心无有异。何以故？此中佛自说：“无生法中无有骂者，无害者，无恭敬者。”声闻、辟支佛，有加害者，不能深有慈悲心，若默然，若远离；菩萨则不然，能深加慈心，爱之如子，方便度之，是故胜一切声闻、辟支佛，而能教化一切众生，忍辱慈悲方便深故，随愿清净业因缘故，能净佛世界。是法具足故，不久当得一切种智。
　　【经】“复次，舍利弗，菩萨摩诃萨行般若波罗蜜时，一切众生中生等心。一切众生中生等心已，得一切诸法等；得一切诸法等已，立一切众生于诸法等中。是菩萨摩诃萨，现世为十方诸佛所念，亦为一切菩萨、一切声闻、辟支佛所念。是菩萨在所生处，眼终不见不爱色，乃至意不觉不爱法。如是，舍利弗，菩萨摩诃萨行般若波罗蜜，不减于阿耨多罗三藐三菩提。”　　
　　【论】释曰：佛若广说诸菩萨相，则穷劫不尽，今佛此品末略说其相。是相是诸菩萨所通行，所谓大慈悲故，初发度一切众生心故，学诸佛等心观众生故，一切法自性空故；如是等因缘故，于一切众生中生等心。得是等心已，得一切诸法等。一切法等者，如先说众生等、法等义，今当更说：慈愍四生众生，一心欲利益，名众生等。四念处亦不见身，名为法等；四正勤等诸四法亦如是。
　　复次，念五道中众生，皆没无常老病死。是名众生等。行是信等五根，若五神通，一心欲度是众生，是名法等。
　　复次，众生中行忍辱，慈悲等福，功德无量；功德无量故心柔软，心柔软故疾得禅定，修禅定故心如意调柔，心如意调柔故，破世间长短男女白黑等，入一相法，所谓无相。得是法等已，令一切众生得是法等。是菩萨得是二等，成就无量福德智慧故，得现世果报，为诸佛所念，余人所念。爱著生念者，皆是虚妄，唯诸佛念，是为实念，不爱著故。是人诸佛尚念，何况声闻、辟支佛、菩萨！声闻、辟支佛断结者，犹尚爱念，何况凡夫未离欲者！以菩萨福德因缘生故，如是等无量今世果报，后世所生处，眼终不见恶色。恶色者，所谓能生苦受，声、香、味、触、法，乃至能生忧心者。如六欲天，六情所对净妙欲，随意欢喜。众生种少福德，生天上如是，何况菩萨福德，实智慧无量无边，及十方诸佛诸余贤圣所念！
　　【经】说是般若波罗蜜品时，三百比丘从座起，以所著衣上佛，发阿耨多罗三藐三菩提心。佛尔时微笑，种种色光从口中出。
　　慧命阿难从座起，整衣服，合掌，右膝著地，白佛言：“佛何因缘微笑？”
　　佛告阿难：“是三百比丘从是已后，六十一劫当作佛，皆号名大相。是三百比丘舍此身，当生阿閦佛世界；及六万欲天子，皆发阿耨多罗三藐三菩提心，于弥勒佛法中，出家行佛道。”
　　是时，佛之威神故，此间四部众，见十方面各千佛。是十方世界严净，此娑婆世界所不及。
　　尔时，十千人作愿：“我等修净愿行，净愿行故，当生彼佛世界。”
　　尔时，佛知是善男子深心，而复微笑，种种光从口中出。
　　阿难整衣服，合掌白佛：“佛何因缘微笑？”
　　佛告阿难：“汝见是十千人不？”
　　阿难言：“见！”
　　佛言：“是十千人于此寿终，当生彼世界，终不离诸佛，后当作佛，皆号庄严王。”　　
　　【论】问曰：如佛结戒，比丘三衣不应少，是诸比丘何以破尸罗波罗蜜，作檀波罗蜜？
　　答曰：有人言：“佛过十二岁，然后结戒，是比丘施衣时未结戒。”有人言：“是比丘有净施衣，心生当受，以是故施。”有人言：“是诸比丘多知多识，即能更得，事不经宿。”
　　复次，有人言：“是诸比丘闻佛说诸菩萨行檀波罗蜜，诸功德力势无量故，得与般若波罗蜜相应，心大踊跃，即以衣施，无复他念，不故破戒。”
　　复次，诸比丘知佛法毕竟空，无所著，断法爱；为世谛故结戒，非第一义。是比丘从佛闻第一义，及布施等六波罗蜜；闻诸菩萨种种大威力，愍念众生，为诸烦恼所覆，不能得是菩萨功德；是故生大悲心，为众生故发阿耨多罗三藐三菩提意；以是故，以衣布施。若人以贪欲、瞋恚、怖畏、邪见、不恭敬心，轻佛语而不持，是名为破戒；是诸比丘都无此心，是故无破戒罪。
　　问曰：佛何以微笑？
　　答曰：笑有种种：有人见妓乐事而笑，有人内怀瞋恚而笑，有人憍慢故笑，有人轻物故笑，有人事办喜故笑，有人见不应作而作故笑，有人怀诈扬善故笑，有人见希有事故笑。佛今见比丘以一袈裟施，未来世中成办佛事，是为希有，以是故笑。
　　问曰：阿难何以常问佛笑，而余比丘不问？
　　答曰：是诸比丘不亲近佛；又敬难心多故，不敢自问。阿难善知人相，知诸比丘意；又见佛笑，疑故作是念：佛无众生相，无有法相，知三界如梦、如幻，今有何事能令佛笑？佛如须弥山王、大地、大海，不以小因缘故动。以是故问笑因缘。佛告阿难：业因缘果报相续，不可思议！是三百比丘却后六十一劫，当得作佛，号名大相（施以手举物显示为相，故因以为名也）。六十一劫中是人利根，值佛说法，与般若波罗蜜相应故，是诸人疾得作佛。
　　是诸比丘未得天眼故，自疑不知生何处，恐不能得集诸功德，不得至道，是故佛言：舍是身当生阿閦佛世界。六万欲天子，必是宿世共福德因缘，故与三百比丘，俱发阿耨多罗三藐三菩提心；是弥勒所应度，是故佛记弥勒时当出家。
　　今佛记诸比丘生阿閦世界，故诸人咸欲见诸佛清净世界；是故佛令大众见十方面各千佛。是四众见是清净庄严佛世界，见诸佛身大于须弥山者，一生补处菩萨大众围绕，以梵音彻无量无边世界；各自鄙薄其身，怜愍众生故，为求无量佛法，作愿生彼佛世界，如清净世界行愿中说。笑因缘，如先说。是十千人于此寿终，当生彼国。随生彼国，行业因缘具足故，此间集深厚无量福德故，终不离诸佛。见诸庄严佛世界发心故，皆号庄严王佛。
释叹度品第五
　　【经】尔时，慧命舍利弗、慧命目揵连、慧命须菩提、慧命摩诃迦叶，如是等诸多知识比丘，及诸菩萨摩诃萨，诸优婆塞、优婆夷，从座起，合掌白佛言：“世尊，摩诃波罗蜜，是菩萨摩诃萨般若波罗蜜！尊波罗蜜、第一波罗蜜、胜波罗蜜、妙波罗蜜、无上波罗蜜、无等波罗蜜、无等等波罗蜜、如虚空波罗蜜，是菩萨摩诃萨般若波罗蜜！世尊，自相空波罗蜜，是菩萨摩诃萨般若波罗蜜！世尊，自性空波罗蜜，是菩萨摩诃萨般若波罗蜜！诸法空波罗蜜、无法有法空波罗蜜、开一切功德波罗蜜、成就一切功德波罗蜜、不可坏波罗蜜，是诸菩萨摩诃萨般若波罗蜜！诸菩萨摩诃萨行是般若波罗蜜，无等等布施，具足无等等檀波罗蜜，得无等等身，得无等等法，所谓阿耨多罗三藐三菩提。尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜亦如是。世尊本亦复行此般若波罗蜜，具足无等等六波罗蜜，得无等等法，得无等等色、无等等受想行识，佛转无等等法轮；过去佛亦如是行此般若波罗蜜，具足无等等布施，乃至转无等等法轮；未来世佛，亦行此般若波罗蜜，当作无等等布施，乃至当转无等等法轮。以是故，世尊，菩萨摩诃萨欲度一切法彼岸，当习行般若波罗蜜！唯，世尊，是行般若波罗蜜菩萨摩诃萨，一切世间天及人、阿修罗，应当礼敬供养！”
　　佛告众弟子及诸菩萨摩诃萨：“如是，如是。诸善男子，行般若波罗蜜者，一切世间天及人、阿修罗，应当礼敬供养。何以故？因菩萨来故，出生人道、天道、刹利大姓、婆罗门大姓、居士大家、转轮圣王、四天王天乃至阿迦尼吒天，出生须陀洹乃至阿罗汉、辟支佛、诸佛。因菩萨来故，世间便有饮食、衣服、卧具、房舍、灯烛、摩尼、真珠、毗琉璃、珊瑚，金银等诸宝物生。舍利弗，世间所有乐具，若人中，若天上，若离欲乐，是一切乐具，皆由菩萨有。何以故？舍利弗，菩萨摩诃萨行菩萨道时，住六波罗蜜，自行布施，亦以布施成就众生，乃至自行般若波罗蜜，亦以般若波罗蜜成就众生。舍利弗，是故菩萨摩诃萨为安乐一切众生故，出现于世。”　　
　　【论】问曰：五千比丘中，上有千余上座，所谓优楼频螺迦叶等，何以止说此四人名？
　　答曰：是四比丘，是现世无量福田。舍利弗是佛右面弟子；目揵连是佛左面弟子；须菩提修无诤定，行空第一；摩诃迦叶行十二头陀第一。世尊施衣分坐，常深心怜愍众生。佛在世时，若有人欲求今世果报者，供养是四人，辄得如愿，是故是多知多识比丘。
　　及四众赞般若波罗蜜，问曰：是阿罗汉最后身，所作已办，何以复赞叹般若波罗蜜？
　　答曰：人皆知阿罗汉得无漏道，以菩萨智慧虽大，结使未断故不贵。又以是阿罗汉有慈悲心，助佛扬化，故以之为证。佛道于世间中最大，是般若能与此事，故名为大波罗蜜。一切法中智慧第一，故言尊波罗蜜。能正导五度，故名第一波罗蜜。五度不及，故名为胜波罗蜜，如五情不及意。能自利利人，故名为妙波罗蜜。一切法中无有过者，故名无上波罗蜜。无有法与同者，故名无等波罗蜜。诸佛名无等等，从般若波罗蜜生，故名无等等波罗蜜。是般若波罗蜜毕竟清净，不可以戏论破坏，故名如虚空波罗蜜。般若波罗蜜中，一切法自相不可得，故名为自相空波罗蜜。此波罗蜜中，一切法自性空故；诸法因缘和合生，无有自性，故名为自性空波罗蜜。诸法中无有自法，故名为诸法空波罗蜜。以此众生空、法空故，破诸法令无所有；无所有亦无所有，是名无法有法空波罗蜜。菩萨行是般若波罗蜜，无有功德而不摄者；如日出时华无不敷，故名开一切功德波罗蜜。是菩萨心中般若波罗蜜日出，成就一切诸功德，皆令清净；般若波罗蜜是一切善法之本，是故名为成就一切功德波罗蜜。世间无有法能倾动者，故名不可破坏波罗蜜。是诸阿罗汉赞叹因缘，所谓三世佛皆从般若波罗蜜生，所谓无比布施，乃至无比智慧；世间中无有与等者，故言无比；是六波罗蜜，毕竟清净无有失故，名为无比，无比即是无等等。复次，无等等，诸佛名无等；与诸佛等，故名为无等等。
　　问曰：三世诸佛中，已有释迦文佛，何以别说？
　　答曰：今座上众，皆由释迦文佛得度，感恩重故别说。如舍利弗说：“我师不出者，我等永为盲冥！”诸阿罗汉知三世诸佛，皆从般若波罗蜜中出，以是故诸阿罗汉说：世尊，诸菩萨摩诃萨，欲遍知一切法，当习般若波罗蜜。阿罗汉赞叹菩萨时，心生恭敬，是故说礼敬供养。天、人、阿修罗者，说三善道；三恶道无所别知，故不说。佛闻罗汉赞叹已，佛印可言：如是，如是，应当礼敬供养行般若波罗蜜者。汝虽无一切智慧，而说不错。故重言如是，如是。何以故？此中佛自说：因菩萨故，出生人道、天道，乃至一切诸菩萨，为安乐一切众生故说。刹利大姓乃至阿迦腻吒，须陀洹乃至诸佛，皆如先说。
　　问曰：若因菩萨，有饮食等及诸宝物，人何以力作求生，受诸辛苦乃得？
　　答曰：饥饿劫时，人虽设其功力，亦无所得，以众生罪重故。菩萨世世赞叹布施、持戒、善心，是三福因缘，故有上、中、下。上者、念便即得；中者、人中尊重，供养自至；下者、施功力乃得。以是故，说因菩萨得，实而不虚。乐因缘甚多，不可称计；今佛略说天乐、人乐、涅槃乐，皆由菩萨得。此中佛自说：菩萨住六波罗蜜，自行布施，亦教众生行布施；虽众生自行布施，无菩萨教导，则不能行。
　　问曰：除解脱乐，此二种乐，是众生生结使处，贪欲因缘故生恚。菩萨何以教导此结使因缘？
　　答曰：菩萨无咎！所以者何？菩萨慈悲清净心，与众生乐因缘，故修福事；若众生不能清净行福德者，于菩萨何咎！如人好心作井，盲人堕中而死，作者无罪！如人设好食施人，不知量者，多食致患，施者无罪！
　　复次，若诸佛菩萨，不教众生作福德因缘，则无天、无人、无阿修罗；但长三恶道，无从罪得出者。
　　复次，众生乐因缘故生贪，贪因缘故生恚，恚因缘故生苦，苦因缘故生罪；今欲免众生于第五罪中，是故与乐。
　　复次，非定乐因缘生贪欲，或正忆念故，乐为善福因缘，邪忆念故生贪欲；今为正忆念乐故，令生福德因缘。
　　复次，唯佛一人无错无失；是菩萨未成就佛道，未得佛眼故，以三种乐故，教化可度众生。诸佛但以解脱乐，教化众生。
释舌相品第六
　　【经】尔时，世尊出舌相，遍覆三千大千世界。从其舌相，出无数无量色光明，普照十方，如恒河沙等诸佛世界。
　　是时，东方如恒河沙等世界中，无量无数诸菩萨，见是大光明，各各白其佛言：“世尊，是谁力故，有是大光明，普照诸世界？”
　　诸佛告诸菩萨言：“诸善男子，西方有世界，名娑婆，是中有佛，名释迦牟尼。是其舌相出大光明，普照东方如恒河沙等诸佛世界，南西北方、四维、上、下亦复如是，为诸菩萨摩诃萨说般若波罗蜜故。”
　　是时，诸菩萨各白其佛言：“我欲往供养释迦牟尼佛，及诸菩萨摩诃萨，并欲听般若波罗蜜！”
　　诸佛告诸菩萨：“善男子，汝自知时！”
　　是时，诸菩萨摩诃萨，持诸供养具，无量华盖、幢幡、缨络、众香、金银、宝华，向娑婆世界，诣释迦牟尼佛所。
　　尔时，四天王诸天，乃至阿迦尼吒诸天，各持天上天香、末香、泽香、天树香、叶香，天种种莲华青赤红白，向释迦牟尼佛所。是诸菩萨摩诃萨及诸天所散诸华，于三千大千世界虚空中，化成四柱大台，种种异色，庄严分明。
　　是时，释迦牟尼佛众中，有十万亿人皆从座起，合掌白佛言：“世尊，我等于未来世中，亦当得如是法，如今释迦牟尼佛！弟子、侍从、大众、说法亦尔！”
　　是时，佛知善男子至心，于一切诸法不生不灭、不出不作，得是法忍。佛便微笑，种种色光从口中出。
　　阿难白佛言：“世尊，何因缘故微笑？”
　　佛告阿难：“是众中十万亿人，于诸法中得无生忍。是诸人于未来世，过六十八亿劫，当作佛，劫名华积，佛皆号觉华。”　　
　　【论】问曰：初品中佛已出舌相，今何以重出？
　　答曰：是事非一日一坐说。前出舌相，为和合大会，度一切众生，舍利弗问，佛答。今此异时，更为余人；须菩提巧说空故，佛命令更说，是故出舌相光明。
　　问曰：舍利弗智慧第一，竟何所少，而复命须菩提？
　　答曰：佛弟子众多，一人说已，次命一人；譬如王者，群臣众多，次第共语。
　　问曰：若尔者，目连、迦叶等甚多，何以不次皆与语？
　　答曰：此经名智慧，舍利弗智慧第一，是故问。须菩提虽有种种因缘，以二因缘大故：一者、好行无诤定，常慈悲众生，虽不能广度众生，而常助菩萨，以菩萨事问佛；二者、好深行空法，是般若中多说空法，是故命须菩提说。
　　是舌相光明，诸菩萨来往义，乃至华台供养义，如先说。尔时，众生见是大神通力，所谓十方如恒河沙等世界中诸佛，以诸佛及释迦文佛出无量光明故，众生蒙佛神力，见舌相覆三千大千世界，及闻见诸佛在大众中说法，即得无生法忍。作是愿言：我等未来世神通变化，亦当如今佛。佛知众生得无生法忍，故微笑。笑义，佛答，如先说。是人过六十八亿劫作佛，是人见十方诸菩萨，持七宝华来供养，变成七宝华台；因见是已，其心清净，得无生法忍。是故作佛时，劫名华积，佛皆号觉华。（释第四品，下讫第六品也。）





大智度论卷第四十一释三假品第七
　　【经】尔时，佛告慧命须菩提：“汝当教诸菩萨摩诃萨般若波罗蜜，如诸菩萨摩诃萨，所应成就般若波罗蜜！”
　　即时诸菩萨摩诃萨，及声闻大弟子，诸天等作是念：“慧命须菩提自以智慧力，当为诸菩萨摩诃萨说般若波罗蜜耶？为是佛力？”
　　慧命须菩提知诸菩萨摩诃萨、大弟子、诸天心所念，语慧命舍利弗：“敢佛弟子所说法，所教授，皆是佛力。佛所说法，法相不相违背；是善男子学是法，得证此法，佛说如灯。舍利弗，一切声闻、辟支佛，实无力能为菩萨摩诃萨说般若波罗蜜。”
　　尔时，慧命须菩提白佛言：“世尊所说菩萨、菩萨字，何等法名菩萨？世尊，我等不见是法名菩萨，云何教菩萨般若波罗蜜？”
　　佛告须菩提：“般若波罗蜜，亦但有名字，名为般若波罗蜜；菩萨、菩萨字，亦但有名字；是名字不在内，不在外，不在中间。须菩提，譬如说我名，和合故有；是我名，不生不灭，但以世间名字故说。如众生、寿命、生者、养育、众数、人、作者、使作者、起者，使起者、受者、使受者、知者、见者等，和合法故有，是诸名，不生不灭，但以世间名字故说。般若波罗蜜、菩萨、菩萨字亦如是，皆和合故有，是亦不生不灭，但以世间名字故说。须菩提，譬如身和合故有，是亦不生不灭，但以世间名字故说。须菩提，譬如色、受、想、行、识，亦和合故有，是亦不生不灭，但以世间名字故说。须菩提，般若波罗蜜、菩萨、菩萨字亦如是，皆是和合故有，是亦不生不灭，但以世间名字故说。须菩提，譬如眼，和合故有，是亦不生不灭，但以世间名字故说，是眼不在内，不在外，不在中间；耳、鼻、舌、身、意，和合故有，是亦不生不灭，但以世间名字故说；色乃至法亦如是。眼界和合故有，是亦不生不灭，但以世间名字故说；乃至意识界亦如是。须菩提，般若波罗蜜、菩萨、菩萨字亦如是，皆和合故有，是亦不生不灭，但以世间名字故说；是名字不在内，不在外，不在中间。须菩提，譬如内身，名为头，但有名字，项、肩、臂、脊、肋、髀、膊、脚，是和合故有；是法及名字，亦不生不灭，但以名字故说；是名字亦不在内，不在外，不在中间。须菩提，般若波罗蜜、菩萨、菩萨字亦如是，皆和合故有，但以名字故说；是亦不生不灭，不在内，不在外，不在中间。须菩提，譬如外物，草、木、枝、叶、茎、节，是一切但以名字故说；是法及名字，亦不生不灭，非内非外，非中间住。须菩提，般若波罗蜜、菩萨、菩萨字亦如是，皆和合故有；是法及名字，亦不生不灭，非内非外，非中间住。须菩提，譬如过去诸佛，名和合故有，是亦不生不灭，但以名字说；是亦非内非外，非中间住；般若波罗蜜、菩萨、菩萨字亦如是。须菩提，譬如梦、响、影、幻、焰、佛所化，皆是和合故有，但以名字说，是法及名字，不生不灭，非内非外，非中间住；般若波罗蜜、菩萨、菩萨字亦如是。如是，须菩提，菩萨摩诃萨行般若波罗蜜，名假施设、受假施设、法假施设，如是应当学！”
　　【论】问曰：佛既不自说，诸菩萨摩诃萨福德智慧利根，胜诸声闻，何以故命须菩提令说？
　　答曰：先舌相中，已有二因缘故，使须菩提说。复次，佛威德尊重，畏敬心故，不敢问佛，畏不自尽。
　　复次，佛知众中心所疑，众人敬难佛故，不敢发问。所以者何？众生见佛身过须弥山，舌覆三千大千世界，身出种种无量光明。是时众会，心皆惊怖，不敢发问，各各自念：“我当云何从佛闻法？”以是故，佛命须菩提，令为众人说法；言汝所说者，皆是佛力，如经中说。
　　复次，般若波罗蜜有二种：一者、共声闻、菩萨合说，二者、但与诸法身菩萨说。为杂说故，命须菩提为首，及弥勒、舍利弗、释提桓因。尔时，众会闻佛命须菩提令说，心皆惊疑。
　　须菩提知众人心，告舍利弗等言：一切声闻所说所知，皆是佛力。我等当承佛威神，为众人说，譬如传语人。所以者何？佛所说法，法相不相违背。是弟子等学是法作证，敢有所说，皆是佛力；我等所说，即是佛说。所以者何？现在佛前说，我等虽有智慧眼，不值佛法，则无所见；譬如夜行险道，无人执灯，必不得过。佛亦如是，若不以智慧灯照我等者，则无所见。又告舍利弗：一切声闻、辟支佛，实无力能为诸菩萨说般若波罗蜜，况我一人？所以者何？菩萨智慧甚深，问答玄远；诸余浅近法，于菩萨边说犹难，何况深法！如人能食一斛饭，从有一斗者索，欲以除饥，是不能除。以是故说声闻、辟支佛，无力能为菩萨说般若。须菩提大明菩萨尊贵，佛亦然可。今须菩提欲于实相法中说，是故言：一切法中求菩萨不可得，菩萨不可得故，字亦不可得；菩萨、菩萨字不可得故，般若波罗蜜亦不可得。是三事不可得故，我云何当教菩萨般若波罗蜜？
　　问曰：佛命须菩提为诸菩萨说般若，而须菩提言无菩萨，与佛相反，佛何以同之？
　　答曰：有二种说：一者、著心说，二者、不著心说。今须菩提以不著心说空，佛不诃之！
　　复次，须菩提常行空三昧，知诸法空故。佛告须菩提，为诸菩萨说般若波罗蜜，而菩萨毕竟空，是故须菩提惊言：云何有菩萨？佛即述成：菩萨如是从发心已来，乃至佛道，皆毕竟空故不可得；若如是教者，是即教菩萨般若波罗蜜。
　　复次，凡有二法：一者、名字，二者、名字义。如火能照、能烧是其义，照是造色，烧是火大，是二法和合名为火。若离是二法有火，更应有第三用；除烧、除照更无第三业，以是故知二法和合，假名为火。是火名不在二法内。何以故？是法二，火是一，一不为二，二不为一。义以名二法不相合。所以者何？若二法合，说火时应烧口；若离，索火应得水！如是等因缘，知不在内。若火在二法外，闻火名，不应二法中生火想。若在两中间，则无依止处。一切有为法，无有依止处；若在中间，则不可知！以是故火不在三处，但有假名。菩萨亦如是，二法和合名菩萨，所谓名、色。色事异，名事异，若定有菩萨，应更有第三事；而无有事，则知假名是菩萨。菩萨名亦如是，不在内，不在外，不在两中间。是中佛说譬喻。如五众和合故名为我，实我不可得；众生乃至知者、见者，皆是五众因缘和合生假名法；是诸法实不生不灭，世间但用名字说。菩萨、菩萨字、般若波罗蜜亦如是，皆是因缘和合假名法。是中佛更说譬喻。有人言：“但五众和合有众生，而众生空，但有五众法。”佛言众生空，五众亦和合故假名字有；十二处、十八界，亦如是。
　　复次，菩萨有二种：一者、坐禅，二者、诵经。坐禅者，常观身、骨等诸分和合故名为身，即以所观为譬喻，言头骨分和合故名为头，脚骨分和合故名为脚，头、脚、骨等和合故名为身；一一推寻，皆无根本。所以者何？此是常习常观故，以为譬喻。不坐禅者，以草、木、枝、叶、华、实为喻。如过去诸佛，亦但有名字，用是名字可说。十譬喻亦但有名字，菩萨义亦如是。十喻义，如先说。菩萨应如是学三种波罗聂提：五众等法，是名法波罗聂提。五众因缘和合故名为众生，诸骨和合故名为头骨；如根、茎、枝、叶和合故名为树；是名受波罗聂提。用是名字，取二法相，说是二种，是为名字波罗聂提。
　　复次，众微尘法和合故，有粗法生；如微尘和合故有粗色，是名法波罗聂提。从法有法故，是粗法和合有名字生；如能照、能烧，有火名字生；名色有故为人，名色是法，人是假名，是为受波罗聂提；取色取名，故名为受。多名字边，更有名字，如梁、椽、瓦等名字边，更有屋名字生；如树枝、树叶名字边，有树名生，是为名字波罗聂提。行者先坏名字波罗聂提，到受波罗聂提；次破受波罗聂提，到法波罗聂提；破法波罗聂提，到诸法实相中。诸法实相，即是诸法，及名字空般若波罗蜜。
　　【经】“复次，须菩提，菩萨摩诃萨行般若波罗蜜，不见色名字是常，不见受、想、行、识名字是常，不见色名字无常，不见受、想、行、识名字无常；不见色名字乐，不见色名字苦；不见色名字我，不见色名字无我；不见色名字空，不见色名字无相，不见色名字无作；不见色名字寂灭；不见色名字垢，不见色名字净；不见色名字生，不见色名字灭；不见色名字内，不见色名字外，不见色名字中间住；受、想、行、识亦如是。眼色、眼识、眼触、眼触因缘生诸受，乃至意法、意识、意触、意触因缘生诸受，亦如是。何以故？菩萨摩诃萨行般若波罗蜜，般若波罗蜜字、菩萨、菩萨字，有为性中亦不见，无为性中亦不见；菩萨摩诃萨行般若波罗蜜，是法皆不作分别。是菩萨行般若波罗蜜，住不坏法中，修四念处时，不见般若波罗蜜，不见般若波罗蜜字，不见菩萨，不见菩萨字；乃至修十八不共法时，不见般若波罗蜜，不见般若波罗蜜字，不见菩萨，不见菩萨字。菩萨摩诃萨如是行般若波罗蜜时，但知诸法实相；诸法实相者，无垢无净。如是，须菩提，菩萨摩诃萨行般若波罗蜜时，当作是知名字假施设；知假名字已，不著色，不著受、想、行、识；不著眼乃至意；不著色乃至法；不著眼识乃至不著意识；不著眼触乃至不著意触，不著眼触因缘生受若苦、若乐、若不苦不乐，乃至不著意触因缘生受若苦、若乐、若不苦不乐；不著有为性，不著无为性，不著檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；不著三十二相，不著菩萨身；不著菩萨肉眼，乃至不著佛眼；不著智波罗蜜，不著神通波罗蜜；不著内空，乃至不著无法有法空；不著成就众生，不著净佛世界，不著方便法。何以故？是诸法无著者、无著法、无著处，皆无故。如是，须菩提，菩萨摩诃萨行般若波罗蜜时，不著一切法，便增益檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，入菩萨位，得阿鞞跋致地，具足菩萨神通；游一佛国，至一佛国，成就众生，恭敬、尊重、赞叹诸佛；为净佛世界，为见诸佛供养；供养之具，善根成就，随意悉得；亦闻诸佛所说法，闻已乃至阿耨多罗三藐三菩提，终不忘失，得诸陀罗尼门、诸三昧门。如是，须菩提，菩萨摩诃萨行般若波罗蜜时，当知诸法名假施设！
　　“须菩提，于汝意云何？色，是菩萨不？受、想、行、识，是菩萨不？”
　　“不也，世尊。”
　　“眼、耳、鼻、舌、身、意，是菩萨不？”
　　“不也，世尊。”
　　“色、声、香、味、触、法，是菩萨不？”
　　“不也，世尊。”
　　“眼识乃至意识，是菩萨不？”
　　“不也，世尊。”
　　“须菩提，于汝意云何？地种，是菩萨不？”
　　“不也，世尊。”
　　“水、火、风、空、识种，是菩萨不？”
　　“不也，世尊。”
　　“于须菩提意云何？无明，是菩萨不？”
　　“不也，世尊。”
　　“乃至老死，是菩萨不？”
　　“不也，世尊。”
　　“于须菩提意云何？离色，是菩萨不？”
　　“不也，世尊。”
　　“乃至离老死，是菩萨不？”
　　“不也，世尊。”
　　“须菩提，于汝意云何？色如相，是菩萨不？”
　　“不也，世尊。”
　　“乃至老死如相，是菩萨不？”
　　“不也，世尊。”
　　“离色如相乃至离老死如相，是菩萨不？”
　　“不也，世尊。”
　　佛告须菩提：“汝观何等义，言色非菩萨，乃至老死非菩萨；离色非菩萨，乃至离老死非菩萨；色如相非菩萨，乃至老死如相非菩萨；离色如相非菩萨，乃至离老死如相非菩萨？”
　　须菩提言：“世尊，众生毕竟不可得，何况当是菩萨？色不可得，何况色、离色、色如、离色如，是菩萨？乃至老死不可得，何况老死、离老死，老死如、离老死如，是菩萨？”
　　佛告须菩提：“善哉！善哉！如是，须菩提，菩萨摩诃萨，众生不可得故，般若波罗蜜不可得，当作是学！
　　“于须菩提意云何？色，是菩萨义不？”
　　“不也，世尊。”
　　“受、想、行、识，是菩萨义不？”
　　“不也，世尊。”
　　“于须菩提意云何？色常，是菩萨义不？”
　　“不也，世尊。”
　　“受、想、行、识常，是菩萨义不？”
　　“不也，世尊。”
　　“色无常，是菩萨义不？”
　　“不也，世尊。”
　　“受、想、行、识无常，是菩萨义不？”
　　“不也，世尊。”
　　“色乐，是菩萨义不？”
　　“不也，世尊。”
　　“受、想、行、识乐，是菩萨义不？”
　　“不也，世尊。”
　　“色苦，是菩萨义不？”
　　“不也，世尊。”
　　“受、想、行、识苦，是菩萨义不？”
　　“不也，世尊。”
　　“色我，是菩萨义不？”
　　“不也，世尊。”
　　“受、想、行、识我，是菩萨义不？”
　　“不也，世尊。”
　　“色非我，是菩萨义不？”
　　“不也，世尊。”
　　“受、想、行、识非我，是菩萨义不？”
　　“不也，世尊。”
　　“于须菩提意云何？色空，是菩萨义不？”
　　“不也，世尊。”
　　“受、想、行、识空，是菩萨义不？”
　　“不也，世尊。”
　　“色非空，是菩萨义不？”
　　“不也，世尊。”
　　“受、想、行、识非空，是菩萨义不？”
　　“不也，世尊。”
　　“色相，是菩萨义不？”
　　“不也，世尊。”
　　“受、想、行、识相，是菩萨义不？”
　　“不也，世尊。”
　　“色无相，是菩萨义不？”
　　“不也，世尊。”
　　“受、想、行、识无相，是菩萨义不？”
　　“不也，世尊。”
　　“色作，是菩萨义不？”
　　“不也，世尊。”
　　“受、想、行、识作，是菩萨义不？”
　　“不也，世尊。”
　　“色无作，是菩萨义不？”
　　“不也，世尊。”
　　“受、想、行、识无作，是菩萨义不？”
　　“不也，世尊，乃至老死亦如是。”
　　佛告须菩提：“汝观何等义，言色，非菩萨义？受、想、行、识，非菩萨义？乃至色、受、想、行、识无作，非菩萨义？乃至老死亦如是！”
　　须菩提白佛言：“世尊，色，毕竟不可得，何况无色，是菩萨义？受、想、行、识，亦如是。世尊，色常，毕竟不可得，何况色无常，是菩萨义？乃至识，亦如是。世尊，色乐，毕竟不可得，何况色苦，是菩萨义？乃至识，亦如是。世尊，色我，毕竟不可得，何况色非我，是菩萨义？乃至识，亦如是。世尊，色有，毕竟不可得，何况色空，是菩萨义？乃至识，亦如是。世尊，色相，毕竟不可得，何况色无相，是菩萨义？乃至识，亦如是。世尊，色作，毕竟不可得，何况色无作，是菩萨义？乃至识，亦如是。”
　　佛告须菩提：“善哉！善哉！如是，须菩提，菩萨摩诃萨行般若波罗蜜，色义不可得，受、想、行、识义，乃至无作义，不可得，当作是学般若波罗蜜！须菩提，汝言我不见是法名菩萨。须菩提，诸法不见诸法，诸法不见法性，法性不见诸法。法性不见地种，地种不见法性，乃至识种不见法性，法性不见识种；法性不见眼、色、眼识性，眼、色、眼识性不见法性，乃至法性不见意、法、意识性，意、法、意识性不见法性。须菩提，有为性不见无为性，无为性不见有为性。何以故？离有为不可说无为，离无为不可说有为。如是，须菩提，菩萨摩诃萨行般若波罗蜜，于诸法无所见，是时不惊、不畏、不怖，心亦不没、不悔。何以故？是菩萨摩诃萨，不见色、受、想、行、识故，不见眼乃至意，不见色乃至法，不见淫、怒、痴，不见无明乃至老死，不见我乃至知者、见者，不见欲界、色界、无色界，不见声闻心、辟支佛心，不见菩萨、不见菩萨法，不见佛，不见佛法，不见佛道。是菩萨一切法不见故，不惊、不畏、不怖，不没、不悔！”
　　须菩提白佛言：“世尊，何因缘故菩萨心不没、不悔？”
　　佛告须菩提：“菩萨摩诃萨一切心心数法不可得、不可见，以是故，菩萨摩诃萨心不没、不悔。”
　　“世尊，云何菩萨心不惊、不畏、不怖？”
　　佛告须菩提：“是菩萨意及意界，不可得、不可见，以是故不惊、不畏、不怖。如是，须菩提，菩萨摩诃萨一切法不可得故，应行般若波罗蜜。须菩提，菩萨摩诃萨一切行处，不得般若波罗蜜，不得菩萨名，亦不得菩萨心，即是教菩萨摩诃萨。”　　
　　【论】释曰：菩萨行般若波罗蜜，观色法名字，非常非无常，乃至有为、无为性中，不见有菩萨、菩萨字，如先说一切法中不作忆想分别。菩萨住不坏法中，行六波罗蜜，乃至十八不共法；以诸法实相智慧，于诸法中求，不见一定法，所谓般若波罗蜜，亦不见般若波罗蜜名字，又不见菩萨及菩萨名字。用是智慧故，破无明等诸烦恼；用是不见亦不见智慧故，破著般若波罗蜜、般若波罗蜜名字、菩萨、菩萨名字；诸法实相清净，通达无碍。菩萨得如是智慧，若见、若闻、若念，皆如幻化；若闻、见、念，皆是虚诳。以是故，不著色等。住是无碍智慧中，增益六波罗蜜，入菩萨位，得如是等利益。是一章，佛自教菩萨作如是观。
　　次后章，人谓佛多说法空故，反问须菩提：若诸法不空，颇有一法定是菩萨不？所谓色是菩萨不？乃至如，是菩萨不？须菩提作是念：诸法和合故有菩萨，我云何言一法定是菩萨？以是故言：不也，世尊。须菩提善得众生空故，佛言：善哉！善哉！菩萨知众生空不可得故，应行般若波罗蜜。色是菩萨义，乃至无作毕竟空亦如是。须菩提入诸法深空中不疑故，能益诸菩萨故，佛赞言：善哉！善哉！菩萨法应如是学一切法不可得空般若波罗蜜。
　　如须菩提说：我不见是法名字为菩萨。佛言：非但菩萨独不可见，都无有法见法者。法性无量不可见故，是故诸法不见法性；诸法因缘和合生，无有自性，毕竟空故，法性不见诸法；色性不见法性，法性不见色性，乃至识性亦如是。五众性与法性同名故名为性，十二处、十八界，有为法、无为法，亦如是。略说因缘：离有为性，不得说无为性；离无为性，不得说有为性；是二法中摄一切法故。是菩萨虽不见一切法，亦不怖畏。何以故？有所见，有所不见，则有恐畏；若都无所见，则无所畏，所谓五众乃至十八不共法。
　　问曰：若佛已说不恐畏因缘，须菩提何故重问？
　　答曰：须菩提若谓法都空无所有，恐堕邪见。所以者何？佛弟子得正见故，名为行道人，云何言都不可见？佛知须菩提意，故说言：一切心心数法不可得、不可见，故无畏。凡夫人欲入空中，见心心数法可得，外法不可得，故恐怖；菩萨以心心数法虚妄不实，颠倒果报，不能示人实事，故不恐怖。以是异义，故重问。
　　问曰：若尔者，何以复有第三问？
　　答曰：心心数法，意识中可见；意及意识，是心心数法根本。所以者何？意识中多分别故生恐怖；五识时顷促故，无所分别。欲破怖畏根本，以是故重问无咎！若菩萨能行如是般若波罗蜜，虽不见四种事：菩萨、菩萨字、般若波罗蜜、般若波罗蜜字；能三种因缘不畏，即是教菩萨般若波罗蜜。若但了菩萨般若波罗蜜相，是为行般若波罗蜜；不从十方求，亦无与者，亦非如金银宝物力求而得。
释劝学品第八
　　【经】尔时，慧命须菩提白佛言：“世尊，菩萨摩诃萨欲具足檀波罗蜜，当学般若波罗蜜！欲具足尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，当学般若波罗蜜！菩萨摩诃萨欲知色，当学般若波罗蜜！乃至欲知识，当学般若波罗蜜！欲知眼乃至意；欲知色乃至法；欲知眼识乃至意识，欲知眼触乃至意触，欲知眼触因缘生受，乃至意触因缘生受，当学般若波罗蜜！欲断淫、瞋、痴，当学般若波罗蜜！菩萨摩诃萨欲断身见、戒取、疑，淫欲、瞋恚，色爱、无色爱，掉、慢、无明等，一切结使及缠，当学般若波罗蜜！欲断四缚、四结、四颠倒，当学般若波罗蜜！欲知十善道，欲知四禅，欲知四无量心，四无色定，四念处乃至十八不共法，当学般若波罗蜜！菩萨摩诃萨欲入觉意三昧，当学般若波罗蜜！欲入六神通、九次第定、超越三昧，当学般若波罗蜜！欲得师子游戏三昧，当学般若波罗蜜！欲得师子奋迅三昧，欲得一切陀罗尼门，当学般若波罗蜜！菩萨摩诃萨欲得首楞严三昧、宝印三昧、妙月三昧、月幢相三昧、一切法印三昧、观印三昧、毕法性三昧、毕住相三昧、如金刚三昧、入一切法门三昧、三昧王三昧、王印三昧、净力三昧、高出三昧、毕入一切辩才三昧、入诸法名三昧、观十方三昧、诸陀罗尼门印三昧、一切法不忘三昧、摄一切法聚印三昧、虚空住三昧、三分清净三昧、不退神通三昧、出钵三昧、诸三昧幢相三昧，欲得如是等诸三昧门，当学般若波罗蜜！
　　“复次，世尊，菩萨摩诃萨欲满一切众生愿，当学般若波罗蜜！”　　
　　【论】问曰：初品中言：种种欲有所得，当学般若波罗蜜，今何以重说？
　　答曰：先但赞叹欲得是诸功德，当行般若波罗蜜，未说般若波罗蜜；今已闻般若波罗蜜味，因欲得余功德，所谓六波罗蜜等，当学般若波罗蜜。
　　复次，上种种因缘说诸法空，有人谓佛法断灭，无所复作；为断是人疑故，言欲得布施等种种功德，当行般若波罗蜜；若般若波罗蜜实空无所有、断灭者，不应说应行布施等功德。有智者说，何缘初后相违？
　　复次，前广说，此略说；彼是佛说，此是须菩提说。
　　复次，般若波罗蜜深妙，故重说。譬如赞德之美，故言善哉！善哉！六波罗蜜义，如先说。知五众者，见无常、苦、空，总相、别相等。六情、六尘、六识、六触、六受，亦如是。一切世间系缚，受为主，以受故生诸结使：乐受生贪欲，苦受生瞋恚，不苦不乐受生愚痴。三毒起诸烦恼及业因缘，以是故但说受；余心数法不说，所谓想、忆、念等。三毒、十结、诸使、缠，乃至十八不共法，如先说。觉意三昧、超越三昧、师子游戏三昧，是菩萨诸三昧，后当说。欲满一切众生愿，先已说。
　　【经】“欲得具足如是善根，常不堕恶趣，欲得不生卑贱之家，欲得不住声闻、辟支佛地中，欲得不堕菩萨顶者，当学般若波罗蜜！”
　　尔时，慧命舍利弗问须菩提：“云何为菩萨摩诃萨堕顶？”
　　须菩提言：“舍利弗，若菩萨摩诃萨，不以方便行六波罗蜜，入空、无相、无作三昧，不堕声闻、辟支佛地，亦不入菩萨位，是名菩萨摩诃萨法爱生，故堕顶。”
　　舍利弗问须菩提：“云何名菩萨生？”
　　须菩提答舍利弗言：“生名法爱。”
　　舍利弗言：“何等法爱？”
　　须菩提言：“菩萨摩诃萨行般若波罗蜜，色是空，受念著，受、想、行、识空，受念著。舍利弗，是名菩萨摩诃萨顺道法爱生。
　　“复次，舍利弗，菩萨摩诃萨，色是无相，受念著，受、想、行、识无相，受念著；色是无作，受念著，受、想、行、识无作，受念著。色是寂灭，受念著，受、想、行、识寂灭，受念著；色是无常乃至识，色是苦乃至识，色是无我乃至识，受念著，是为菩萨顺道法爱生。是苦应知，集应断，尽应证，道应修；是垢法，是净法；是应近，是不应近；是菩萨所应行，是非菩萨所应行；是菩萨道，是菩萨学，是非菩萨道，是非菩萨学；是菩萨檀波罗蜜，乃至般若波罗蜜，是非菩萨檀波罗蜜，乃至般若波罗蜜；是菩萨方便，是非菩萨方便；是菩萨熟，是非菩萨熟。舍利弗，菩萨摩诃萨行般若波罗蜜，是诸法受念著，是为菩萨摩诃萨顺道法爱生。”　　
　　【论】问曰：何等善根故，不堕恶道贫贱，及声闻、辟支佛，亦不堕顶？
　　答曰：有人言：“行不贪善根故，爱等诸结使衰薄，深入禅定；行不瞋善根故，瞋等诸结使薄，深入慈悲心；行不痴善根故，无明等诸结使薄，深入般若波罗蜜。如是禅定、慈悲、般若波罗蜜力故，无事不得，何况四事！”
　　问曰：何以四事中但问堕顶？
　　答曰：三事先已说，堕顶未说故问。
　　问曰：顶者是法位，此义先已说，今何以重说？
　　答曰：虽说其义，名字各异。无方便入三解脱门，及有方便，先已说。法爱，于无生法忍中，无有利益，故名曰生；譬如多食不消，若不疗治，于身为患。菩萨亦如是，初发心时，贪爱法食，所谓无方便行诸善法，深心系著于无生法忍，是则为生、为病；以著法爱故，于不生不灭亦爱。譬如必死之人，虽加诸药，药反成病；是菩萨于毕竟空不生不灭法忍中而生爱著，反为其患！法爱于人天中为妙，于无生法忍为累。一切法中忆想分别，诸观是非，随法而爱，是名为生，不任盛诸法实相水；与生相违，是名菩萨熟。
　　问曰：是一事，何以故名为顶？名为位？名为不生？
　　答曰：于柔顺忍、无生忍中间所有法，名为顶；住是顶，上直趣佛道，不复畏堕。譬如声闻法中暖、忍中间，名为顶法。
　　问曰：若得顶不堕，今云何言顶堕？
　　答曰：垂近应得而失者，名为堕；得顶者，智慧安隐，则不畏堕。譬如上山，既得到顶，则不畏堕；未到之间，倾危畏堕。顶增长坚固，名为菩萨位。入是位中，一切结使，一切魔民，不能动摇。亦名无生法忍。所以者何？异于生故。爱等结使，杂诸善法，名为生。
　　复次，无诸法实相智慧火，故名为生；有诸法实相智慧火，故名为熟。是人能信受诸法实相智慧，故名为熟；譬如熟瓶能盛受水，生则烂坏。
　　复次，依止生灭智慧故得离颠倒，离生灭智慧故不生不灭，是名无生法；能信、能受、能持故，名为忍。
　　复次，位者，拔一切无常等诸观法，名为位；若不如是，是为顺道法爱生。
　　【经】舍利弗问须菩提：“云何名菩萨摩诃萨无生？”
　　须菩提言：“菩萨摩诃萨行般若波罗蜜时，内空中不见外空，外空中不见内空，外空中不见内外空；内外空中不见外空，内外空中不见空空；空空中不见内外空，空空中不见大空；大空中不见空空，大空中不见第一义空；第一义空中不见大空，第一义空中不见有为空；有为空中不见第一义空，有为空中不见无为空；无为空中不见有为空，无为空中不见毕竟空；毕竟空中不见无为空，毕竟空中不见无始空；无始空中不见毕竟空，无始空中不见散空；散空中不见无始空，散空中不见性空；性空中不见散空，性空中不见诸法空；诸法空中不见性空，诸法空中不见自相空；自相空中不见诸法空，自相空中不见不可得空；不可得空中不见自相空，不可得空中不见无法空；无法空中不见不可得空，无法空中不见有法空；有法空中不见无法空，有法空中不见无法有法空；无法有法空中不见有法空。舍利弗，菩萨摩诃萨行般若波罗蜜，得入菩萨位。
　　“复次，舍利弗，菩萨摩诃萨欲学般若波罗蜜，应如是学：不念色、受、想、行、识，不念眼乃至意，不念色乃至法，不念檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至十八不共法。如是，舍利弗，菩萨摩诃萨行般若波罗蜜，得是心不应念、不应高，无等等心不应念、不应高，大心不应念、不应高。何以故？是心非心，心相常净故。”
　　舍利弗语须菩提：“云何名心相常净？”
　　须菩提言：“若菩萨知是心相，与淫、怒、痴，不合不离；诸缠、流、缚等诸结使、一切烦恼，不合不离；声闻、辟支佛心，不合不离。舍利弗，是名菩萨心相常净。”
　　舍利弗语须菩提：“有是无心相心不？”
　　须菩提报舍利弗言：“无心相中，有心相、无心相可得不？”
　　舍利弗言：“不可得！”
　　须菩提言：“若不可得，不应问有是心非心不！”
　　舍利弗复问：“何等是无心相？”
　　须菩提言：“诸法不坏不分别，是名无心相。”
　　舍利弗问须菩提：“但心不坏不分别，色亦不坏不分别，乃至佛道亦不坏不分别耶？”
　　须菩提言：“若能知心相不坏不分别，是菩萨亦能知色，乃至佛道不坏不分别。”
　　尔时，慧命舍利弗赞须菩提：“善哉！善哉！汝真是佛子，从佛口生，从见法生，从法化生，取法分，不取财分，法中自信身得证。如佛所说，得无诤三昧中，汝最第一，实如佛所举！须菩提，菩萨摩诃萨应如是学般若波罗蜜。是中亦当分别知，菩萨如汝所说行，则不离般若波罗蜜。须菩提，善男子、善女人，欲学声闻地，亦当应闻般若波罗蜜，持、诵、读、正忆念、如说行；欲学辟支佛地，亦当应闻般若波罗蜜，持、诵、读、正忆念、如说行；欲学菩萨地，亦当应闻般若波罗蜜，持、诵、读、正忆念、如说行。何以故？是般若波罗蜜中广说三乘，是中，菩萨摩诃萨、声闻、辟支佛当学！”　　
　　【论】释曰：内空中不见外空，外空中不见内空。有人言：“外四大饮食入身中，故名为内，若身死还为外；一切法无来去相故，外空不在内空中。余十七空亦如是，不生不灭无异相，无来去故，各各中不住。”
　　复次，菩萨位相，不念一切色为有，乃至十八不共法亦不念是有。不念有义，如先说。
　　问曰：菩提心、无等等心、大心，有何差别？
　　答曰：菩萨初发心：缘无上道，我当作佛。是名菩提心。无等等名为佛。所以者何？一切众生、一切法，无与等者。是菩提心与佛相似。所以者何？因似果故，是名无等等心；是心无事不行，不求恩惠，深固决定。
　　复次，檀、尸波罗蜜，是名菩提心。所以者何？檀波罗蜜因缘故，得大富无所乏少；尸波罗蜜因缘故，出三恶道，人天中尊贵；住二波罗蜜果报力故，安立能成大事，是名菩提心。羼提、毗梨耶波罗蜜相，于众生中现奇特事，所谓人来割肉出髓如截树木，而慈念怨家，血化为乳；是心似如佛心，于十方六道中，一一众生，皆以深心济度；又知诸法毕竟空，而以大悲能行诸行，是为奇特！譬如人欲空中种树，是为希有。如是等精进波罗蜜力势，与无等相似，是名无等等。入禅定，行四无量心，遍满十方，与大悲、方便合故，拔一切众生苦；又诸法实相，灭一切观，诸语言断，而不堕断灭中，是名大心。
　　复次，初发心名菩提心，行六波罗蜜名无等等心，入方便心中是名大心。如是等各有差别。
　　复次，菩萨得如是大智，心亦不高，心相常清净故。如虚空相常清净，烟云尘雾，假来覆蔽不净；心亦如是，常自清净，无明等诸烦恼客来覆蔽故，以为不净，除去烦恼，如本清净。行者功夫微薄，此清净非汝所作，不应自高，不应念。何以故？毕竟空故。
　　问曰：舍利弗知心相常净，何以故问？
　　答曰：菩萨发阿耨多罗三藐三菩提心，深入深著故；虽闻心毕竟空常清净，犹忆想分别，取是无心相，以是故问：是无心相心，为有、为无？若有，云何言无心相？若无，何以赞叹是无等等心当成佛道？须菩提答曰：是无心相中，毕竟清净，有无不可得，不应难！舍利弗复问：何等是无心相？须菩提答曰：毕竟空，一切诸法无分别，是名无心相。舍利弗复问：但心相不坏不分别，余法亦如是？须菩提答言：诸法亦如是。若尔者，阿耨多罗三藐三菩提，亦如虚空无坏无分别。诸菩萨深著阿耨多罗三藐三菩提故，作是念：诸凡夫法，可言虚诳，以不真实故；菩萨漏未尽故，亦可言不清净；云何阿耨多罗三藐三菩提亦复虚诳？是时心惊不悦！须菩提知其心已，思惟筹量：我今应为说实相法不？思惟已，自念今在佛前，当以实相答：若我有失，佛自当说。重思惟竟，以是故说：阿耨多罗三藐三菩提虽是第一，亦从虚诳法边生，故亦是空，不坏不分别相。以是故，行者当随阿耨多罗三藐三菩提相行，不应取相自高。尔时，舍利弗赞须菩提言：善哉！善哉！佛时默然，听须菩提所答，亦可舍利弗所叹。
　　从佛口生者，有人言：“婆罗门从梵天王口边生故，于四姓众生中第一。”以是故，舍利弗赞言：汝真从佛口生。所以者何？见法知法故。未有得道者，依佛故得供养，是名取财分；又如弊恶子不随父教，但取财分。取法分者，取诸禅定、根、力、觉、道，种种善法，是名取法分。得四信故，名为法中自信。得诸神通、灭尽定等著身中故，是名身得证。如舍利弗于智慧中第一，目揵连神足第一，摩诃迦叶头陀第一，须菩提得无诤三昧中第一。得无诤定阿罗汉者，常观人心，不令人起诤。是三昧，根本四禅中摄，亦欲界中用。
　　问曰：般若波罗蜜是菩萨事，何以言欲得三乘者，皆当习学？
　　答曰：般若波罗蜜中说诸法实相，即是无余涅槃。三乘人皆为无余涅槃故，精进习行。
　　复次，般若中种种因缘，说空解脱门义。如经中说：若离空解脱门，无道无涅槃。以是故，三乘人皆应学般若。
　　复次，舍利弗自说因缘：于般若波罗蜜中，广说三乘相，是中三乘人应学成。
大智度论卷第四十二释集散品第九
　　【经】尔时，慧命须菩提白佛言：“世尊，我不觉、不得是菩萨行般若波罗蜜，当为谁说般若波罗蜜？世尊，我不得一切诸法集散，若我为菩萨作字言菩萨，或当有悔！世尊，是字不住，亦不不住。何以故？是字无所有故。以是故，是字不住，亦不不住。世尊，我不得色集散，乃至识集散，若不可得，云何当作名字？世尊，以是因缘故，是字不住，亦不不住。何以故？是字无所有故。世尊，我亦不得眼集散，乃至意集散，若不可得，云何当作名字，言是菩萨？世尊，是眼名字，乃至意名字，不住，亦不不住。何以故？是名字无所有故，以是故，是字不住，亦不不住。世尊，我不得色集散，乃至法集散，若不可得，云何当作名字，言是菩萨？世尊，是色字乃至法字，不住，亦不不住。何以故？是字无所有故，以是故，是字不住，亦不不住。眼识乃至意识，眼触乃至意触，眼触因缘生受，乃至意触因缘生受，亦如是。世尊，我不得无明集散，乃至不得老死集散。世尊，我不得无明尽集散，乃至不得老死尽集散。世尊，我不得淫、怒、痴集散，诸邪见集散，皆亦如是。世尊，我不得六波罗蜜集散，四念处集散，乃至八圣道分集散，空、无相、无作集散，四禅、四无量心、四无色定集散，念佛、念法、念僧、念戒、念舍、念天、念善、念入出息、念身、念死集散，我亦不得佛十力，乃至十八不共法集散。世尊，我若不得六波罗蜜，乃至十八不共法集散，云何当作字，言是菩萨？世尊，是字不住，亦不不住。何以故？是字无所有故，以是故，是字不住，亦不不住。世尊，我不得如梦五阴集散，我不得如响、如影、如焰、如化五阴集散，亦如上说。世尊，我不得离集散，我不得寂灭、不生不灭、不示、不垢不净集散。世尊，我不得如、法性、实际、法相、法位集散，亦如上说。我不得诸善、不善法集散，我不得有为无为法、有漏无漏法集散，过去、未来、现在法集散，不过去、不未来、不现在法集散。何等是不过去、不未来、不现在？所谓无为法。世尊，我亦不得无为法集散。世尊，我亦不得佛集散。世尊，我亦不得十方如恒河沙等世界诸佛，及菩萨、声闻僧集散。世尊，若我不得诸佛集散，云何当教菩萨摩诃萨般若波罗蜜？世尊，是菩萨字不住，亦不不住。何以故？是字无所有故，以是故，是字不住，亦不不住。世尊，我不得是诸法实相集散，云何当与菩萨作字，言是菩萨？世尊，是诸法实相名字，不住，亦不不住。何以故？是名字无所有故，以是故，是名字不住，亦不不住。
　　【论】问曰：先品中已说不见菩萨、菩萨字、般若波罗蜜，一切诸法不内、不外、不中间等，今何以重说？
　　答曰：有四种爱：欲爱、有爱、非有爱、法爱。欲爱，易见其过不净等。有爱，无不净等，小难遣。非有爱，破有，破有似智慧故，难遣。法爱者，爱诸善法利益道者；法爱中过患难见，故重说。譬如小草加功少易除，大树功重难除。
　　复次，上法与此法，有同有异：彼间说菩萨字不见，此中说菩萨字不觉、不得，以不觉、不得故不见，非是智慧力少故不见。
　　问曰：未行般若波罗蜜时，为有菩萨耶？今何以故言不见菩萨行般若波罗蜜？
　　答曰：从无始已来，众生不可得，非行般若波罗蜜故不可得。但以虚诳颠倒，凡夫人随是假名故谓为有；今行般若波罗蜜，灭颠倒虚诳，了知其无，非本有今无。本有今无，则堕断灭。
　　复次，须菩提心悔，畏破妄语戒。所以者何？佛法中一切诸法决定无我，而我说言有菩萨为说般若波罗蜜，则堕妄语罪，是故心悔。
　　复次，有心悔因缘：一切法以不可得空故皆空。所以者何？无集、无散故。譬如眼、色因缘生眼识，三事和合故生眼触，眼触因缘中即生受、想、思等心数法。是中邪忆念故，生诸烦恼罪业；正忆念故，生诸善法。善、恶业受六道果报，从是身边复种善、恶业，如是展转无穷，是名为集。余情亦如是。散者，是眼识等诸法，念念灭故，诸因缘离故。是眼识等法，生时无来处，非如田上谷，运致聚集；若灭时无去处，非如散谷与民。是名略说诸法集散相。生时无所从来，散时无所从去，是诸法皆如幻化，但诳惑于眼！
　　问曰：若尔，有集散相，须菩提何以言不觉、不得？
　　答曰：无来处故，集不可得；无去处故，散不可得。
　　复次，生无故，集不可得；灭无故，散不可得。毕竟空故，集不可得；业因缘不失故，散不可得。
　　复次，观世间灭谛故，集不可得；观世间集谛故，散不可得。如是等义，当知集散不可得，云何当作菩萨字？若强为其名，是名亦无住，亦无不住。
　　问曰：是名字何以故不住？
　　答曰：名字在法中住，法空故名字无住处。如车，轮、辋、辐、毂等和合故有车名，若散是和合，则失车名。是车名非轮等中住，亦不离轮等中住；车名字，一、异中求，皆不可得！失车名故，名字无住处。因缘散时尚无，何况因缘灭！众生亦如是，色等五众和合故，有众生名字；若五众离散，名字无住处。五众离散时尚无，何况无五众！
　　问曰：若散时名字不可得，和合未散时，则有名字，何以言不可得？
　　答曰：是菩萨名字一，五众则有五，一不作五，五不作一。若五作一，如五匹物不得为一匹用；若一作五，如一匹物不得为五匹用。以是故，一菩萨字，不得五众中住，非不住者。若名字因缘和合无，则世俗语言众事都灭；世谛无故，第一义谛亦无；二谛无故，诸法错乱！
　　复次，若因缘中有名字者，如说火则烧口，说有则塞口；若名字不在法中者，说火不应生火想，求火亦可得水。从久远已来，共传名字故，因名则识事；以是故，说名字义，非住、非不住。
　　复次，是中须菩提自说因缘：无所有故，是名字非住、非不住。如菩萨名字，五众、十二入、十八界等诸法，亦如是。
　　问曰：如上来说五众诸法集散不可得，今何以复说五众？
　　答曰：上直说五众，今说五众如梦、如幻。
　　复次，有人谓凡夫人五众虚诳不实如梦，圣人五众非是虚诳；以是故，须菩提说如梦、如幻，同皆不住。
　　问曰：十譬喻中何以但说五事？
　　答曰：若说十事，无在，但以随众生心说五喻，事办故不尽说；或以五众故说五喻。余法亦如是。离有二种：一者、身离，二者、心离。身离者，舍家恩爱世事等，闲居静处；心离者，于诸结使，悉皆远离。复有二种离：一者、诸法离名字，二者、诸法各各离自相。此中说后二种离。所以者何？此中破名字故，余处自相离。小乘法中，多说前二离。寂灭亦有二种：一者、纯善相寂灭恶事；二者、如涅槃寂灭相，观世间诸法亦如是。此中但说后寂灭。不生亦有二种：一者、未来无为法名不生；二者、一切法实无生相，生不可得故。此中但说后不生。不灭有三种：智缘灭、非智缘灭、无常灭。此中说无常灭；与此相违，故名不灭。不示者，一切诸观灭，语言道断故，无法可示是法如是相，若有若无、若常若无常等。不垢不净，如、法性、实际，法相、法位义，如先说。
　　问曰：五众法有集散，与此相违，故言不集不散。如、法性、实际等，无相违故，云何言不集不散？
　　答曰：行者得如、法性等，故名为集，失故名为散；如虚空虽无集无散，凿户牖名为集，塞故名为散。善、不善，乃至十方如恒河沙等诸佛义，如先说。是诸法及佛名字，无所依止，故皆空，不住非不住。
　　【经】“世尊，诸法因缘和合，假名施设，所谓菩萨。是名字于五阴中不可说，十二入、十八界，乃至十八不共法中不可说，于和合法中亦不可说。世尊，譬如梦，于诸法中不可说；响、影、焰、化，于诸法中亦不可说。譬如虚空名，亦无法中可说。世尊，如地、水、火、风名，亦无法中可说。戒、三昧、智慧、解脱、解脱知见名，亦无法中可说。如须陀洹名字，乃至阿罗汉、辟支佛名字，亦无法中可说。如佛名、法名，亦无法中可说。所谓若善、若不善，若常、若无常，若苦、若乐，若我、若无我，若寂灭、若离，若有、若无。世尊，我以是义故心悔：一切诸法集散相不可得，云何为菩萨作字，言是菩萨？世尊，是字不住，亦不不住。何以故？是字无所有故，以是故，是字不住，亦不不住。世尊，若菩萨摩诃萨闻作是说，般若波罗蜜如是相、如是义，心不没、不悔，不惊、不畏、不怖，当知是菩萨必住阿鞞跋致性中，住不住法故。”　　
　　【论】释曰：上来非住、非不住门，破菩萨名字及诸法；今以异门破菩萨名字，无法可说为菩萨。何以故？菩萨非是五众，五众非是菩萨；五众中无菩萨，菩萨中无五众；五众不属菩萨，菩萨不属五众；离五众无菩萨，离菩萨无五众。如是菩萨名字不可得，当知是空；乃至十八不共法亦如是。譬如梦中有所见，皆是虚妄不可说，此梦中无有定法相，所谓五众、十二入、十八界，但有诳心；余影、响、焰、化，亦如是，但诳耳目！如虚空，一切法中不可说，无相故。虚空与色相违故，不得说名为色；色尽处亦非虚空，更无别法故。若谓入出为虚空相，是事不然，是身业非虚空相，若无相，则无法；以是故，虚空但有名字。菩萨名字亦如是。
　　问曰：如梦、虚空等，可但有名字，云何地、水、火、风实法，亦但有名字？
　　答曰：无智人谓地等诸物以为实，圣人慧眼观之，皆是虚诳。譬如小儿见镜中像，以为实，欢喜欲取，谓为真实；大人观之，但诳惑人眼。诸凡夫人见微尘和合成地，谓为实地；余有天眼者，散此地，但见微尘；慧眼分别破散，此地都不可得。
　　复次，初品论中，种种破身相，如身破，地亦破。
　　复次，若地是实，云何一切火观时皆是火？若以禅定观为实，佛说一切法空为虚妄，但是事不然！水、火、风，亦如是。如四大为身，本犹尚尔，何况身所作持戒等诸业而不空？如戒等粗业尚空，何况禅定、智慧、解脱、解脱知见等而不空？若戒等五众空者，何况是因缘得诸圣道果而不空？若圣道果空者，何况须陀洹人乃至佛而不空？以是故，菩萨名字虽善法，乃至有无法中出，不名为善，乃至不名为有无，集散不可得故。
　　须菩提知空相如是，云何说名菩萨，为说般若波罗蜜？若菩萨闻是，不恐不畏，则是阿鞞跋致性中住，以如不住法住故。阿鞞跋致性者，是菩萨未得无生法忍，未从诸佛受记，但福德智慧力故，能信乐诸法毕竟空，是名阿鞞跋致性中住，得阿鞞跋致气分故。如小儿在贵姓中生，虽未成事，以贵姓故便贵。
　　【经】“复次，世尊，菩萨摩诃萨欲行般若波罗蜜，色中不应住，受、想、行、识中不应住；眼、耳、鼻、舌、身、意中不应住，色、声、香、味、触、法中不应住；眼识乃至意识中不应住，眼触乃至意触中不应住，眼触因缘生受，乃至意触因缘生受中不应住；地种、水火风空识种中不应住；无明乃至老死中不应住。何以故？世尊，色、色相空，受想行识、识相空。世尊，色空，不名为色，离空亦无色，色即是空，空即是色；受想行识、识空，不名为识，离空亦无识，识即是空，空即是识；乃至老死、老死相空。世尊，老死空，不名老死，离空亦无老死，老死即是空，空即是老死。世尊，以是因缘故，菩萨摩诃萨欲行般若波罗蜜，不应色中住，乃至老死中亦不应住。
　　“复次，世尊，菩萨摩诃萨欲行般若波罗蜜，四念处中不应住。何以故？四念处、四念处相空。世尊，四念处空，不名为四念处，离空亦无四念处，四念处即是空，空即是四念处；乃至十八不共法亦如是。世尊，以是因缘故，菩萨摩诃萨欲行般若波罗蜜，四念处乃至十八不共法中不应住。
　　“复次，世尊，菩萨摩诃萨欲行般若波罗蜜，檀波罗蜜中不应住，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜中不应住。何以故？檀波罗蜜、檀波罗蜜相空，乃至般若波罗蜜、般若波罗蜜相空。世尊，檀波罗蜜空，不名为檀波罗蜜，离空亦无檀波罗蜜，檀波罗蜜即是空，空即是檀波罗蜜；乃至般若波罗蜜亦如是。世尊，以是因缘故，菩萨摩诃萨欲行般若波罗蜜，不应六波罗蜜中住。”　　
　　【论】释曰：上须菩提以谦让门说般若，虽言不说，而实为菩萨说般若波罗蜜。今须菩提以不住门，直为菩萨说般若波罗蜜。般若波罗蜜有种种名字：观、修、相应、合、入、习、住等，是皆名修行般若波罗蜜；但种种名字说，闻者欢喜。
　　复次，小有差别行名：听闻、诵读、书写、正忆念、说、思惟、筹量、分别、修习等，乃至阿耨多罗三藐三菩提，总名为行。是行中分别故：初者名观，如初始见物；日日渐学是名习；与般若相应可，是名合；随顺般若波罗蜜，名相应；通彻般若波罗蜜，是名为入；分别取相有是事，名为念；常行不息，令与相似，是名为学；学已，巧方便观，知是非得失，名为思惟；以禅定心共行，名为修；得是般若波罗蜜道不失，是名住；与住相违，名不住。
　　问曰：先说诸法空，即是不住，今何以说诸法中不应住？
　　答曰：先虽说，著法爱心难遣故，今更说。
　　复次，有无相三昧，入此三昧，于一切法不取相而不入灭定；菩萨智慧不可思议，虽不取一切法相，而能行道。如鸟于虚空中，无所依而能高飞；菩萨亦如是，于诸法中不住，而能行菩萨道。
　　问曰：人心得缘便起，云何菩萨于一切法不住而不入灭定中？
　　答曰：须菩提自说，所谓色、色相自空，色空为非色，亦不离空有色，色即是空，空即是色。是义，第二品中已说。乃至不应六波罗蜜中住，亦如是，以空故无所住。
　　【经】“复次，世尊，菩萨摩诃萨欲行般若波罗蜜，文字中不应住；一字门、二字门，如是种种字门中不应住。何以故？诸字、诸字相空故，如上说。
　　“复次，世尊，菩萨摩诃萨欲行般若波罗蜜，诸神通中不应住。何以故？诸神通、诸神通相空，神通空不名为神通，离空亦无神通，神通即是空，空即是神通。世尊，以是因缘故，菩萨摩诃萨欲行般若波罗蜜，诸神通中不应住。”　　
　　【论】释曰：有二种菩萨：一者、习禅定，二者、学读。坐禅者，生神通；学读者，知分别文字。一字门者，一字一语，如地名浮。二字门者，二字一语，如水名阇蓝。三字名者，如水名波尼蓝。如是等，种种字门。
　　复次，菩萨闻一字，即入一切诸法实相中，如闻阿字，即知诸法从本已来无生。如是等，如闻头佉，一切法中苦相生，即时生大悲心。如闻阿尼吒，知一切法无常相，即时入道圣行。余如文字陀罗尼中广说。神通义，先已说。是二事毕竟空故，菩萨不于中住。
　　【经】“复次，世尊，菩萨摩诃萨欲行般若波罗蜜，色是无常，不应住，受、想、行、识是无常，不应住。何以故？无常、无常相空。世尊，无常空，不名无常，离空亦无无常，无常即是空，空即是无常。世尊，以是因缘故，菩萨摩诃萨欲行般若波罗蜜，色是无常不应住，受、想、行、识是无常不应住；色是苦不应住，受、想、行、识是苦不应住；色是无我不应住，受、想、行、识是无我不应住；色是空不应住，受、想、行、识是空不应住；色是寂灭不应住，受、想、行、识是寂灭不应住，色是离不应住，受、想、行、识是离不应住；如上说。
　　“复次，世尊，菩萨摩诃萨欲行般若波罗蜜，如中不应住。何以故？如、如相空。世尊，如相空不名如，离空亦无如，如即是空，空即是如。世尊，菩萨摩诃萨欲行般若波罗蜜，法性、法相、法位、实际不应住。何以故？实际、实际空。世尊，实际空，不名为实际，离空亦无实际，实际即是空，空即是实际。
　　“复次，世尊，菩萨摩诃萨欲行般若波罗蜜，一切陀罗尼门中不应住，一切三昧门中不应住。何以故？陀罗尼门、陀罗尼门相空，三昧门、三昧门相空。世尊，陀罗尼门、三昧门空，不名为陀罗尼门、三昧门，离空亦无陀罗尼门、三昧门，陀罗尼门、三昧门即是空，空即是陀罗尼门、三昧门。世尊，以是因缘故菩萨摩诃萨欲行般若波罗蜜，如乃至陀罗尼门、三昧门中不应住。
　　“世尊，如菩萨摩诃萨欲行般若波罗蜜，无方便故，以吾我心，于色中住，是菩萨作色行；以吾我心，于受、想、行、识中住，是菩萨作识行。若菩萨作行者，不受般若波罗蜜，亦不具足般若波罗蜜；不具足般若波罗蜜故，不能得成就萨婆若。世尊，如菩萨摩诃萨欲行般若波罗蜜，无方便故，以吾我心，于十二入乃至陀罗尼、三昧门中住，是菩萨作十二入乃至作陀罗尼、三昧门行。若菩萨作行者，不受般若波罗蜜，亦不具足般若波罗蜜；不具足般若波罗蜜故，不能得成就萨婆若。何以故？色是不受，受、想、行、识是不受。色不受则非色，性空故；受、想、行、识不受，则非识，性空故。十二入是不受，乃至陀罗尼、三昧门是不受。十二入不受，则非十二入；乃至陀罗尼、三昧门不受，则非陀罗尼、三昧门，性空故。般若波罗蜜亦不受，般若波罗蜜不受，则非般若波罗蜜，性空故。如是菩萨摩诃萨欲行般若波罗蜜，应观诸法性空。如是观心无行处，是名菩萨摩诃萨不受三昧广大之用，不与声闻、辟支佛共。是萨婆若慧亦不受，内空故，外空、内外空、空空、大空、第一义空、有为空、无为空、毕竟空、无始空、散空、性空、自相空、诸法空、不可得空、无法空、有法空、无法有法空故。何以故？是萨婆若，不可以相行得，相行有垢故。何等是垢相？色相乃至陀罗尼、三昧门相，是名垢相。是相若受、若修可得萨婆若者，”
　　【论】释曰：无常等圣行，及如、法性、实际、陀罗尼、三昧门，先已说。
　　问曰：垢法中不应住，以罪故；善、无记法中，何故不应住？
　　答曰：是虽非罪，而生罪因缘。如佛此中说：有菩萨以吾我心行般若波罗蜜，住色中著色，为生色故作诸业；受、想、行、识，亦如是。为起五众故行，是为不取般若波罗蜜。是人虽言我行般若波罗蜜，是为世间行，不具足般若波罗蜜故，不能至一切智；乃至陀罗尼、三昧门，亦如是。此中须菩提自说不住因缘，所谓色是不受，若色不受则非色，性常空故。
　　问曰：是色无常、苦、空等，过罪故不受；譬如热金丸，虽有金可贪，但以热故不可取。如是者有何咎，而强破五众法？
　　答曰：有二种著：一者、欲著，二者、见著。有人观是无常、苦等，破欲著，得解脱；或有人虽观无常等，犹著法生见，为是人故，分别色相空，如是则离见著。乃至陀罗尼、三昧门，亦如是。
　　问曰：声闻、辟支佛，一切法不受故漏尽。此中云何说不受三昧，不与二乘共？
　　答曰：彼虽有不受三昧，无有广大之用，不利不深，亦不坚固。
　　复次，声闻、辟支佛漏尽时，得诸法不受；菩萨久来知一切法不受，皆如无余涅槃毕竟空，是故说不与二乘共。
　　复次，二乘有习气，有碍有障故，虽有无受三昧，不清净。如摩诃迦叶闻菩萨妓乐，于坐处不能自安。诸菩萨问言：“汝头陀第一，何故欲起似舞？”迦叶答言：“我于人天五欲中永离不动；此是大菩萨福德业因缘变化力，我未能忍！”如须弥山王，四面风起，皆能堪忍；若随岚风至，不能自安。声闻、辟支佛习气，于菩萨为烦恼。
　　复次，是无受三昧，唯佛遍知；菩萨求佛道故，虽不能遍，而胜于二乘，以是故说不与二乘共。以人贵重是不受三昧而生著心，是故须菩提说：不但是三昧不受，色乃至一切种智皆不受。所以者何？须菩提自说因缘，所谓十八空故不受。
　　问曰：何以故用是十八空，观诸法皆空？
　　答曰：此中须菩提自说因缘：取相著故，生诸结使。相者，色乃至陀罗尼门诸三昧门相，皆是烦恼根本。若佛法中，乃至无有法微相可取者。
　　【经】“先尼梵志于一切智中终不生信。云何为信？信般若波罗蜜，分别解知，称量思惟，不以相法，不以无相法。如是先尼梵志，不取相住信行中。用性空智，入诸法相，不受色，不受受、想、行、识。何以故？诸法自相空故，不可得受。是先尼梵志非内观得故见是智慧，非外观得故见是智慧，非内非外观得故见是智慧，亦不无智观得故见是智慧。何以故？梵志不见是法知者、知法、知处故。此梵志非内色中见是智慧，非内受、想、行、识中见是智慧；非外色中见是智慧，非外受、想、行、识中见是智慧；非内外色中见是智慧，非内外受、想、行、识中见是智慧；亦不离色、受、想、行、识中见是智慧，内外空故。先尼梵志此中心得信解于一切智，以是故，梵志信诸法实相，一切法不可得故。如是信解已，无法可受，诸法无相、无忆念故。是梵志于诸法亦无所得，若取、若舍，取、舍不可得故。是梵志亦不念智慧，诸法相无念故。世尊，是名菩萨摩诃萨般若波罗蜜，此彼岸不度故。是菩萨色、受、想、行、识不受，一切法不受故，乃至诸陀罗尼、三昧门亦不受。一切法不受故，是菩萨于是中亦不取涅槃，未具足四念处乃至八圣道分，未具足十力乃至十八不共法。何以故？是四念处、非四念处，乃至十八不共法、非十八不共法，是诸法非法，亦不非法。是名菩萨摩诃萨般若波罗蜜，色不受乃至十八不共法不受。”　　
　　【论】问曰：此中何因缘说先尼梵志？
　　答曰：此经种种因缘说法空，乃至无微相可取。人心疑怪不信，是理难见，以毕竟无相故。是故须菩提引证小乘中尚有法空，何况行大乘法者而不信法空？
　　复次，如删若婆罗门，善知一切智人相，见菩萨食乳糜，知今日当成佛。先尼，是其舅也。耆年智德，有大名闻，出家广读一切经书，修心坐禅学道。时，欲求智慧故，往诣论议堂。诸梵志言：“六师皆自称一切智。不兰迦叶有大名闻，是大众师，其弟子死，若小若大，皆不说其生处；余五师弟子死，若小若大，皆说其生处。佛亦是大师，有大名闻，其弟子死，小者说其生处，大者不说其生处。”先尼闻已，异时诣佛所，问讯已，一面坐，问佛言：“佛听，当问！”佛言：“恣汝所问。”先尼言：“昔我一时曾到论堂，与诸人论议。”如昔所闻，具向佛说。“是时我作是念：佛法说弟子小者更生，大者不生，何者为定？”佛告先尼：“我法甚深，微妙难解！汝等长夜著诸异见、异欲、异法，汝于我法不能疾见！”先尼梵志白佛言：“我心敬佛，愿加愍念，为说妙法，令我于坐得眼，无令空起！”佛问梵志：“于汝意云何？汝见是色如去不？”答言：“不也。”“受、想、行、识如去不？”答言：“不也。”“色中如去不？”答言：“不也。”“受、想、行、识中如去不？”答言：“不也。”“离色如去不？”答言：“不也。”“离受、想、行、识如去不？”答言：“不也。”“汝更见无色，无受、想、行、识如去者不？”答言：“不也。”“若汝种种门，不见如去者，应生疑言：佛法何者为定？”答曰：“不应！”佛告先尼：“若我弟子是法中不了了知者，说有后生，本来有我慢等残故；若我弟子了了解知是义者，不说其生处，本来我慢等无残故。”先尼闻是已，即时得道。得道已，从座起，白佛言：“愿得出家为道！”即是须发自堕，便成沙门，不久得阿罗汉，从佛得眼不虚故。是经论议：先尼信者，信佛能令我得道，是名初信。然后闻佛破吾我，从本已来，常自无我；无我故诸法无所属，如幻如梦，虚诳不实，不可得取。得是信力已，入诸法实相，不受色是如去，乃至识是如去。
　　问曰：梵志何以答佛，皆言不也？
　　答曰：梵志本总相为我，佛今一一别问，以是故，答佛言不也。
　　复次，梵志闻人二种说我：或有说五众即是我，或有说离五众别有我。若五众即是我，则无别我。所以者何？我是一，众是五，一不作五，五不作一。
　　复次，五众无常生灭相，五众是我亦应生灭，若生灭者则失罪福。是五众从因缘和合生，不自在；我若尔者，何用我为！不自在故。如是等过罪故，不得说言色如去，受、想、行、识如去。离五众亦不应有我，无相故。若知、见、受等，是皆五众相，非是我相，智者云何说离五众而有我？以是故言不也。若有言别更有我、无五众，是亦不然，皆是颠倒妄见分别。如是种种因缘知无我，我即是如去。诸法亦尔，皆同如去，以无主故，法无所属。
　　复次，梵志推求得道智慧，于四处求之，皆无定相，所谓观自身五众名为内，外观他身名为外，彼此名为内外。是三种智慧不得道，无智慧亦不得道。
　　复次，内者内六入，外者外六入。
　　复次，内名能观智慧，外名所观处。是先尼知诸观皆有过罪。何以故？内以智慧力故，谓外诸法是常无常、有无等，非外法有定相；若有定相，则无智用。又此智慧从外法因缘生，外法相不定故，智慧亦不定。如称为物故，物为称故，二事相待；若离物无称，离称无物。无量数智名得道，方便得名得圣道果。
　　复次，略说实智慧义，所谓不见内五众中，不见外五众中，亦不见内外五众中，亦不见离五众中，见是智慧为实。以无常智慧观五众无常，是智慧从因缘和合故有不实。著观者邪见，不著者得道。若无常相是实者，何故著而不得道？以是故，一切内外不见定智慧。若离是无常等观得道者，一切凡夫亦应得道，以是故说离是智慧，亦无所得。尔时，梵志以是智慧，于一切法中心得远离，于智慧亦复远离；一切我见等取相邪见，一切皆灭，亦不从无智得。尔时，梵志欢喜，观无量法性相，佛真为大师！不舍者，诸法中皆有助道力故。不受者，诸法实相毕竟空无所得故不受。
　　复次，诸结使烦恼，颠倒虚妄故无所舍，但知诸法如实相，无相无忆念故，是名菩萨不受、不舍波罗蜜，名为般若波罗蜜，此彼岸不度故；世间即是涅槃相，涅槃相即是世间相，一相所谓无相。若如是知，应当灭，以未具足诸功德故不灭；大慈悲本愿力故不灭。虽求佛道，于此法中亦无好丑相及受舍相。以是故，非法亦非非法，是名菩萨般若波罗蜜，一切相不受。
大智度论卷第四十三释集散品第九之余
　　【经】“复次，世尊，菩萨摩诃萨欲行般若波罗蜜，应如是思惟：何者是般若波罗蜜？何以故名般若波罗蜜？是谁般若波罗蜜？若菩萨摩诃萨行般若波罗蜜，如是念：若法无所有、不可得，是般若波罗蜜。”
　　尔时，舍利弗问须菩提：“何等法无所有、不可得？”
　　须菩提言：“般若波罗蜜，是法无所有、不可得；禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，是法无所有、不可得：内空故，外空、内外空、空空、大空、第一义空、有为空、无为空、毕竟空、无始空、散空、性空、自相空、诸法空、不可得空、无法空、有法空、无法有法空故。舍利弗，色法，无所有、不可得；受、想、行、识法，无所有、不可得。内空法，无所有、不可得；乃至无法有法空法，无所有、不可得。舍利弗，四念处法，无所有、不可得；乃至十八不共法，无所有、不可得。舍利弗，诸神通法，无所有、不可得；如法，无所有、不可得；法性、法相、法住、法位、实际法，无所有、不可得。舍利弗，佛，无所有、不可得；萨婆若法，无所有、不可得；一切种智法，无所有、不可得：内空乃至无法有法空故。舍利弗，若菩萨摩诃萨如是思惟，如是观时，心不没、不悔，不惊、不畏、不怖，当知是菩萨不离般若波罗蜜行。”
　　舍利弗问须菩提：“何因缘故，当知菩萨不离般若波罗蜜行？”
　　须菩提言：“色，离色性；受、想、行、识，离识性。六波罗蜜，离六波罗蜜性；乃至实际，离实际性。”
　　舍利弗复问须菩提：“云何是色性？云何是受、想、行、识性？云何乃至实际性？”
　　须菩提言：“无所有，是色性；无所有，是受、想、行、识性；乃至无所有，是实际性。舍利弗，以是因缘故，当知色，离色性；受、想、行、识，离识性；乃至实际，离实际性。舍利弗，色亦离色相，受、想、行、识，亦离识相；乃至实际亦离实际相。相亦离相，性亦离性。”
　　舍利弗问须菩提：“菩萨摩诃萨若如是学，得成就萨婆若？”
　　须菩提言：“如是，如是。舍利弗，若菩萨摩诃萨如是学，得成就萨婆若。何以故？诸法不生不成就故。”
　　舍利弗问须菩提：“何因缘故，诸法不生不成就？”
　　须菩提言：“色、色空，是色生成就不可得；受、想、行、识，识空，是识生成就不可得；乃至实际、实际空，是实际生成就不可得。舍利弗，菩萨摩诃萨如是学，渐近萨婆若，渐得身清净、心清净、相清净；渐得身清净、心清净、相清净故，是菩萨不生染心，不生瞋心，不生痴心，不生憍慢心，不生悭贪心，不生邪见心。是菩萨不生染心，乃至不生邪见心故，终不生母人腹中，常得化生；从一佛国至一佛国，成就众生，净佛世界，乃至阿耨多罗三藐三菩提，终不离诸佛。舍利弗，菩萨摩诃萨当作是行般若波罗蜜，当作是学般若波罗蜜。”　　
　　【论】问曰：上来广说般若波罗蜜，今须菩提何以作是言：菩萨摩诃萨应如是思惟，何者是般若波罗蜜？
　　答曰：须菩提上来谦让门说，次不住门说，今明般若波罗蜜体；何等是般若波罗蜜？般若波罗蜜者，是一切诸法实相，不可破，不可坏；若有佛，若无佛，常住诸法相、法位，非佛、非辟支佛、非菩萨、非声闻、非天人所作，何况其余小众生？
　　复次，常是一边，断灭是一边；离是二边行中道，是为般若波罗蜜。又复常无常、苦乐、空实、我无我等，亦如是。色法是一边，无色法是一边，可见法不可见法、有对无对、有为无为、有漏无漏、世间出世间等诸二法，亦如是。
　　复次，无明是一边，无明尽是一边；乃至老死是一边，老死尽是一边；诸法有是一边，诸法无是一边；离是二边行中道，是为般若波罗蜜。菩萨是一边，六波罗蜜是一边；佛是一边，菩提是一边；离是二边行中道，是为般若波罗蜜。略说内六情是一边，外六尘是一边；离是二边行中道，是名般若波罗蜜。此般若波罗蜜是一边，此非般若波罗蜜是一边；离是二边行中道，是名般若波罗蜜。如是等二门，广说无量般若波罗蜜相。
　　复次，离有离无，离非有非无，不堕愚痴而能行善道，是为般若波罗蜜。如是等三门，是般若波罗蜜相。
　　复次，须菩提此中自说：是法无所有、不可得。是般若波罗蜜空故，无所有；常无常等诸观，求觅无定相故，不可得。
　　复次，无所有者，此中须菩提自说：般若波罗蜜，乃至五波罗蜜法无所有，不可取、不可受、不可著故。
　　复次，十八空故，是六波罗蜜无所有、不可得。譬如大风能破散诸云，亦如大火烧干草木，如金刚宝摧破大山，诸空亦如是能破诸法。
　　何以故名般若波罗蜜者？般若者，秦言智慧。一切诸智慧中最为第一，无上、无比、无等，更无胜者，穷尽到边。如一切众生中佛为第一，一切诸法中涅槃为第一，一切众中比丘僧为第一。
　　问曰：汝先说诸法实相是般若波罗蜜，所谓法位、法住，有佛、无佛常住不异；今何以说诸智慧中般若波罗蜜第一，譬如诸法中涅槃为第一？
　　答曰：世间法，或时因中说果，或时果中说因，无咎。如人日食数匹布，布不可食，从布因缘得食，是名因中说果；如见好画而言好手，是名果中说因。诸法实相生智慧，是则果中说因。
　　复次，是菩萨入不二入法门，是时能具行此般若波罗蜜，不分别是因是果、是缘是智、是内是外、是此是彼等，所谓一相无相，以是故不应难。
　　复次，世间三种智慧：一者、世俗巧便，博识文艺、仁智礼敬等；二者、离生智慧，所谓离欲界，乃至无所有处；三者、出世间智慧，所谓离我及我所，诸漏尽声闻、辟支佛智慧。般若波罗蜜为最殊胜，毕竟清净，无所著故，为饶益一切众生故。声闻、辟支佛智慧，虽漏尽故清净，无大慈悲，不能饶益一切故不如，何况世俗罪垢不净欺诳智慧！三种智慧，不及是智慧故，名为般若波罗蜜。
　　复次，是智慧为度一切众生故，为得佛道故；是智慧相应，受、想、行、识，及从智慧起身业、口业，及生、住等心不相应诸行，是诸法和合，名为波罗蜜。是诸波罗蜜中，智慧多故，名为般若波罗蜜；念定等多故，名为禅波罗蜜；余波罗蜜义，亦如是。如是等种种无量因缘故，名为般若波罗蜜。
　　是谁般若波罗蜜者？第一义中无知者、见者、得者，一切法无我、无我所相，诸法但空，因缘和合相续生。若尔！般若当属谁？佛法有二种：一者、世谛，二者、第一义谛。为世谛故，般若波罗蜜属菩萨；凡夫人法，种种过罪，不清净故，则不属凡夫。般若波罗蜜毕竟清净，凡夫所不乐，如蝇乐处不净，不好莲华；凡夫人虽复离欲，有吾我心，著离欲法故，不乐般若波罗蜜。声闻、辟支佛，虽欲乐般若波罗蜜，无深慈悲故，大厌世间，一心向涅槃，是故不能具足得般若波罗蜜。是般若波罗蜜，菩萨成佛时，转名一切种智。以是故，般若不属佛，不属声闻、辟支佛，不属凡夫，但属菩萨。
　　问曰：此经中常说五众在前，一切种智在后，今何以先说六波罗蜜？
　　答曰：舍利弗问须菩提无所有义，五众种种因缘观，强令无所有，难解；般若波罗蜜即是无所有，易解。譬如水中月，易明其空；天上月难令无所有。五波罗蜜与般若波罗蜜，同名同事，是故续说五波罗蜜，然后续说五众，乃至一切种智无所有、不可得。菩萨入是门，观诸法实相，不恐不怖者，当知是菩萨不离般若波罗蜜。不离者，常行般若波罗蜜不虚，必有果报；此中须菩提自说不离因缘，所谓色离色性，色中无色相，虚诳无所有。菩萨能如是知，不离实智慧，乃至实际亦如是。菩萨能行是无障碍道，得至萨婆若，一切法不生不出故。
　　舍利弗问须菩提：云何一切法不生？须菩提答：色、色相空，故色无生无成就，乃至实际亦如是。若菩萨能如是行，是清净第一，无上无比故，渐近萨婆若；渐近萨婆若故，心不生邪见烦恼戏论，即时得心清净。心清净果报故，得身清净；三十二相、八十随形好，庄严其身。得三种清净故，破诸虚诳取相之法，受法性生身；所谓常得化生，不处胞胎。
　　问曰：若有力如此，何用化生，贪著其身而不取涅槃？
　　答曰：有二事因缘故：以诸佛是众生中宝，欲供养无厌故；有本愿度众生、净佛世界未满故。是菩萨福德方便力故，常不离诸佛。
释行相品第十
　　【经】尔时，须菩提白佛言：“世尊，若菩萨摩诃萨无方便，欲行般若波罗蜜，若行色为行相，若行受、想、行、识为行相；若色是常行为行相，若受、想、行、识是常行为行相；若色是无常行为行相，若受、想、行、识是无常行为行相；若色是乐行为行相，若受、想、行、识是乐行为行相；若色是苦行为行相，若受、想、行、识是苦行为行相；若色是有行为行相，若受、想、行、识是有行为行相；若色是空行为行相，若受、想、行、识是空行为行相；若色是我行为行相，若受、想、行、识是我行为行相；若色是无我行为行相，若受、想、行、识是无我行为行相；若色是离行为行相，若受、想、行、识是离行为行相；若色是寂灭行为行相，若受、想、行、识是寂灭行为行相。世尊，若菩萨摩诃萨无方便，行四念处为行相，乃至行十八不共法为行相。世尊，若菩萨摩诃萨行般若波罗蜜时，作是念‘我行般若波罗蜜有所得行’，亦是行相。世尊，若菩萨摩诃萨作是念‘能如是行，是修行般若波罗蜜’，亦是行相。当知是菩萨摩诃萨，行般若波罗蜜无方便！”
　　须菩提语舍利弗：“若菩萨摩诃萨行般若波罗蜜时，色受念妄解，若色受念妄解，为色故作行；若为色作行，不得离生老病死，忧悲苦恼，及后世苦。若菩萨摩诃萨行般若波罗蜜时无方便，眼受念妄解乃至意，色乃至法；眼识界乃至意识界，眼触乃至意触，眼触因缘生受乃至意触因缘生受；四念处乃至十八不共法受念妄解，为十八不共法故作行。若为作行，是菩萨不能得离生老病死忧悲苦恼，及后世苦。如是菩萨，尚不能得声闻、辟支佛地证，何况得阿耨多罗三藐三菩提？无有是处。舍利弗，当知是菩萨摩诃萨行般若波罗蜜无方便。”
　　舍利弗问须菩提：“云何当知菩萨摩诃萨行般若波罗蜜有方便？”
　　须菩提语舍利弗：“若菩萨摩诃萨欲行般若波罗蜜时，不行色，不行受、想、行、识；不行色相，不行受、想、行、识相；不行色、受、想、行、识常，不行色、受、想、行、识无常；不行色、受、想、行、识乐，不行色、受、想、行、识苦；不行色、受、想、行、识我，不行色、受、想、行、识无我；不行色、受、想、行、识空，不行色、受、想、行、识无相，不行色、受、想、行、识无作；不行色、受、想、行、识离，不行色、受、想、行、识寂灭。何以故？舍利弗，是色空为非色，离空无色，离色无空，色即是空，空即是色；受、想、行、识空为非识，离空无识，离识无空，空即是识，识即是空；乃至十八不共法空为非十八不共法，离空无十八不共法，离十八不共法无空，空即是十八不共法，十八不共法即是空。如是，舍利弗，当知是菩萨摩诃萨行般若波罗蜜有方便；是菩萨摩诃萨如是行般若波罗蜜，能得阿耨多罗三藐三菩提。是菩萨摩诃萨行般若波罗蜜时，行亦不受，不行亦不受，行不行亦不受，非行非不行亦不受，不受亦不受。”
　　舍利弗语须菩提：“菩萨摩诃萨行般若波罗蜜时，何因缘故不受？”
　　须菩提言：“是般若波罗蜜自性不可得，故不受。何以故？无所有性是般若波罗蜜。舍利弗，以是故，菩萨摩诃萨行般若波罗蜜，行不受，不行亦不受，行不行亦不受，非行非不行亦不受，不受亦不受。何以故？一切法性无所有，不随诸法行，不受诸法相故，是名菩萨摩诃萨诸法无所受三昧广大之用，不与声闻、辟支佛共。是菩萨摩诃萨行是三昧不离，疾得阿耨多罗三藐三菩提。”　　
　　【论】释曰：前品用空门破诸法，此品欲以无相门破诸法。若菩萨无方便观色，则堕相中；堕相中故，失般若波罗蜜行。所以者何？以一切法空故，无相可取。
　　问曰：人知善恶果报，取果报相已，分别善、恶，善者取，恶者舍，是故行道。云何说诸法无相相？
　　答曰：取相者为初学者说，无相者为行道、住解脱门者说，不应以粗事为难！今行者取善相，破不善相，所谓取男女等相生诸烦恼因缘；后以无相相破善法相，若破不善而不破善相者，善即为患，生诸著故。以无相相破善法，无相亦自破。所以者何？无相，善法所摄故。譬如雹堕害谷，雹自消灭。
　　复次，一切法无相相为实。譬如身，不净充满，九孔常流，无有净相；而人无明故，强以为净，生烦恼，作诸罪。如小儿于不净物中，取净相以为乐，长者观之而笑，知为虚妄。如是等种种取相，皆为虚妄。如玻瓈珠，随前色变，自无定色；诸法亦如是，无有定相，随心为异，若常、无常等相。如以瞋心，见此人为弊；若瞋心休息，淫欲心生，见此人还复为好；若以憍慢心生，见此人以为卑贱；闻其有德，还生敬心。如是等有理而憎爱，无理而憎爱，皆是虚妄忆想；若除虚诳相，亦无空相、无相相、无作相，无所破故。是色从种种因缘和合而有，譬如水沫，如幻、如梦；若菩萨于色中取一异相，即失般若波罗蜜，色性是无相相故。受是色相已，见色散坏磨灭，谓是无常；若见和合少许时住，谓为常。常有二种：一者、若住百岁、千万亿岁，若一劫，若八万劫，然后归灭；二者、常住不坏。菩萨若边邪灭故，亦不复观真实常；若观常，知是久住故常，非是真实。若不灭边邪，观色为真实常，作是念：草木零落还归为土，但离合有时；是故说是菩萨无方便。菩萨或观色无常，无常亦有二种：一者、念念灭，一切有为法，不过一念住；二者、相续法坏故，名为无常，如人命尽，若火烧草木，如煎水消尽。若初发心菩萨行是相续，断粗无常，心厌故；若久行菩萨，能观诸法念念生灭无常。是二菩萨皆堕取相中。所以者何？是色常、无常相不可得，如先说。受、想、行、识，亦如是。苦、乐、我、非我，亦尔。
　　问曰：是五众可作常、无常等观，云何言五众是寂灭远离相？
　　答曰：行者不见五众常、无常相故，知是五众离自相；若知五众离自相，即是寂灭如涅槃。
　　问曰：若尔者！初自无相，云何说言无方便堕相中？
　　答曰：是菩萨根钝，不自觉心离五众著，转复著远离寂灭，于无相中而生著。三十七品乃至十八不共法，亦应如是随义分别。若菩萨观外诸法皆无相，言我能作是观，以有我心残故，亦堕相中。若菩萨能离此著相非道，行真净无相智慧，作是念：能如是内外清净行，是为修行般若波罗蜜。是人亦堕相中。所以者何？不可著而著，不可取而取故；是菩萨名为无方便，依止爱见，著善法故。是菩萨虽有福德，亦不得离老病死忧悲苦恼；杂行道故，尚不能得小乘，何况大乘！与上相违，名为有方便。于一切法不受不著，诸法和合因缘生，无自性故。
　　问曰：前说无受三昧，此说不受三昧，有何等异？
　　答曰：前者为空故，此为无相故。
　　不远离者，常行不息不休，以大慈悲心故。
　　疾得佛道者，入是三昧无障碍故，所行智慧与佛相似，若无量阿僧祇劫应得，或时超一阿僧祇劫、百劫，乃至六十一劫，如弗沙佛赞叹释迦文佛超越九劫。
　　【经】舍利弗言：“但不离是三昧，令菩萨疾得阿耨多罗三藐三菩提，更有余三昧？”
　　须菩提语舍利弗言：“更有诸三昧，菩萨摩诃萨行是，疾得阿耨多罗三藐三菩提。”
　　舍利弗言：“何等三昧，菩萨摩诃萨行是，疾得阿耨多罗三藐三菩提？”
　　须菩提言：“诸菩萨摩诃萨有三昧名首楞严，行是三昧，令菩萨摩诃萨疾得阿耨多罗三藐三菩提。有名宝印三昧、师子游戏三昧、妙月三昧、月幢相三昧、诸法印三昧、观顶三昧、毕法性三昧、毕幢相三昧、金刚三昧、入法印三昧、三昧王安立三昧、放光三昧、力进三昧、出生三昧；必入辩才三昧、入名字三昧、观方三昧、陀罗尼印三昧、不妄三昧。摄诸法海印三昧、遍覆虚空三昧、金刚轮三昧、宝断三昧、普照三昧、不求三昧、无处住三昧、无心三昧、净灯三昧、无边明三昧、能作明三昧、普遍明三昧、坚净诸三昧三昧、无垢明三昧、作乐三昧；电光三昧、无尽三昧、威德三昧、离尽三昧、不动三昧、庄严三昧、日光三昧、月净三昧、净明三昧、能作明三昧、作行三昧、知相三昧、如金刚三昧、心住三昧、遍照三昧、安立三昧、宝顶三昧、妙法印三昧、法等三昧、生喜三昧、到法顶三昧、能散三昧、坏诸法处三昧、字等相三昧、离字三昧、断缘三昧、不坏三昧、无种相三昧、无处行三昧、离闇三昧、无去三昧、不变三昧、度缘三昧、集诸功德三昧、住无心三昧、妙净华三昧、觉意三昧、无量辩三昧、无等等三昧、度诸法三昧、分别诸法三昧、散疑三昧、无住处三昧、一相三昧、一性三昧、生行三昧、一行三昧、不一行三昧、妙行三昧、达一切有底散三昧、入言语三昧、离音声字语三昧、然炬三昧、净相三昧、破相三昧、一切种妙足三昧、不喜苦乐三昧、不尽行三昧、多陀罗尼三昧、取诸邪正相三昧、灭憎爱三昧、逆顺三昧、净光三昧、坚固三昧、满月净光三昧、大庄严三昧、能照一切世三昧等三昧、无诤三昧、无住处乐三昧、如住定三昧、坏身衰三昧、坏语如虚空三昧、离著虚空不染三昧，舍利弗，是菩萨摩诃萨行是诸三昧，疾得阿耨多罗三藐三菩提。复有无量阿僧祇三昧门、陀罗尼门；菩萨摩诃萨学是三昧门、陀罗尼门，疾得阿耨多罗三藐三菩提。”
　　慧命须菩提随佛心言：“当知是菩萨摩诃萨行是三昧者，已为过去佛所授记，今现在十方诸佛亦授是菩萨记。是菩萨不见是诸三昧，亦不念是三昧，亦不念‘我当入是三昧’、‘我今入是三昧’、‘我已入是三昧’，是菩萨摩诃萨都无分别念！”
　　舍利弗问须菩提：“菩萨摩诃萨住是诸三昧已，从过去佛授记耶？”
　　须菩提报言：“不也，舍利弗。何以故？般若波罗蜜不异诸三昧，诸三昧不异般若波罗蜜；菩萨不异般若波罗蜜，般若波罗蜜不异菩萨；般若波罗蜜即是三昧，三昧即是般若波罗蜜；菩萨即是般若波罗蜜及三昧，般若波罗蜜及三昧即是菩萨。”
　　舍利弗语须菩提：“若三昧不异菩萨，菩萨不异三昧，三昧即是菩萨，菩萨即是三昧，菩萨云何知一切诸法等三昧？”
　　须菩提言：“若菩萨入是三昧，是时不作是念‘我以是法入是三昧’，以是因缘故，舍利弗，是菩萨于诸三昧不知不念！”
　　舍利弗言：“何以故不知不念？”
　　须菩提言：“诸三昧无所有故，是菩萨不知不念。”
　　尔时，佛赞言：“善哉！善哉！须菩提，如我说汝行无诤三昧第一，与此义相应。菩萨摩诃萨应如是学般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，四念处乃至十八不共法，亦应如是学！”　　
　　【论】问曰：如佛说涅槃一道，所谓空、无相、无作。舍利弗何以更问有余三昧，令菩萨疾得佛不？
　　答曰：未近涅槃时，多有余道；近涅槃时，唯有一道，空、无相、无作。诸余三昧，皆入此三解脱门。譬如大城，多有诸门，皆得入城。又如众川万流，皆归于海。何等余三昧？所谓首楞严三昧等诸三昧。摩诃衍品中佛自说；有深难解者，彼中当说。若菩萨能行是百八三昧等诸陀罗尼门，十方诸佛皆与授记。所以者何？是菩萨虽得是诸三昧，实无诸忆想分别我心故，亦不作是念：我当入是三昧、今入、已入，我当住是三昧，是我三昧。以是心清净微妙法不著故，诸佛授记。
　　尔时，舍利弗还以空智慧难须菩提言：菩萨住是三昧，取是三昧相，得受记耶？须菩提言：不也！何以故？三事不异故：般若不异三昧，三昧不异般若；般若不异菩萨、三昧，菩萨、三昧不异般若；般若、三昧即是菩萨，菩萨即是般若、三昧。般若、三昧、菩萨异者，诸佛授其记，不异故无授记。
　　舍利弗复问：若尔者，三昧及一切法平等不异？须菩提言：诸菩萨有诸法等三昧，入是三昧中，诸法无异。
　　复次，如先说，于诸三昧不作忆想分别，不觉不知，诸三昧自性无所有故，菩萨不知不念。佛以须菩提自未得是三昧，而善说菩萨微妙三昧、陀罗尼，般若波罗蜜中不念不著，是故赞言：善哉！我说汝得无诤三昧第一，如我所赞不虚。
　　【经】舍利弗白佛言：“世尊，菩萨摩诃萨如是学，为学般若波罗蜜耶？”
　　佛告舍利弗：“菩萨摩诃萨如是学，为学般若波罗蜜，是法不可得故，乃至学檀波罗蜜，是法不可得故；学四念处乃至十八不共法，是法不可得故。”
　　舍利弗白佛言：“世尊，如是菩萨摩诃萨学般若波罗蜜，是法不可得耶？”
　　佛言：“如是，菩萨摩诃萨学般若波罗蜜，是法不可得。”
　　舍利弗言：“世尊，何等法不可得？”
　　佛言：“我不可得，乃至知者、见者不可得，毕竟净故。五阴不可得，十二入不可得，十八界不可得，毕竟净故。无明不可得，毕竟净故；乃至老死不可得，毕竟净故。苦谛不可得，毕竟净故；集、灭、道谛不可得，毕竟净故。欲界不可得，毕竟净故；色界、无色界不可得，毕竟净故。四念处不可得，毕竟净故；乃至十八不共法不可得，毕竟净故。六波罗蜜不可得，毕竟净故。须陀洹不可得，毕竟净故；斯陀含、阿那含、阿罗汉、辟支佛不可得，毕竟净故。菩萨不可得，毕竟净故；佛不可得，毕竟净故。”
　　舍利弗白佛言：“世尊，何等是毕竟净？”
　　佛言：“不出不生，无得无作，是名毕竟净。”
　　舍利弗白佛言：“世尊，菩萨摩诃萨若如是学，为学何等法？”
　　佛告舍利弗：“菩萨摩诃萨如是学，于诸法无所学。何以故？舍利弗，诸法相不如凡夫所著。”
　　舍利弗白佛言：“世尊，诸法实相云何有？”
　　佛言：“诸法无所有，如是有；如是无所有，是事不知，名为无明。”
　　舍利弗白佛言：“世尊，何等无所有，是事不知，名为无明？”
　　佛告舍利弗：“色、受、想、行、识无所有，内空乃至无法有法空故；四念处乃至十八不共法无所有，内空乃至无法有法空故。是中凡夫以无明力渴爱故，妄见分别，说是无明。是凡夫为二边所缚，是人不知不见诸法无所有，而忆想分别著色，乃至十八不共法；是人著故，于无所有法而作识知见，是凡夫不知不见。何等不知不见？不知不见色，乃至十八不共法，亦不知不见，以是故堕凡夫数，如小儿。是人不出，于何不出？不出欲界，不出色界，不出无色界，声闻、辟支佛法中不出。是人亦不信，不信何等？不信色空，乃至不信十八不共法空。是人不住，不住何等？不住檀波罗蜜，乃至不住般若波罗蜜，不住阿毗跋致地，乃至不住十八不共法。以是因缘故，名为凡夫，如小儿，亦名为著者。何等为著？著色乃至识，著眼入乃至意入，著眼界乃至意识界，著淫、怒、痴，著诸邪见，著四念处，乃至著佛道。
　　舍利弗白佛言：“世尊，菩萨摩诃萨作如是学，亦不学般若波罗蜜，不得萨婆若！”
　　佛语舍利弗：“菩萨摩诃萨作如是学，亦不学般若波罗蜜，不得萨婆若？”
　　舍利弗白佛言：“世尊，何以故菩萨摩诃萨亦不学般若波罗蜜，不得萨婆若？”
　　佛告舍利弗：“菩萨摩诃萨无方便故，想念分别，著般若波罗蜜、著禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，乃至十八不共法、一切种智，想念分别著。以是因缘故，菩萨摩诃萨如是学，亦不学般若波罗蜜，不得萨婆若！”
　　舍利弗白佛言：“世尊，若菩萨摩诃萨如是学，不学般若波罗蜜，不得萨婆若！”
　　佛告舍利弗：“菩萨摩诃萨如是学，不学般若波罗蜜，不得萨婆若。”
　　舍利弗白佛言：“世尊，菩萨摩诃萨，今云何应学般若波罗蜜，得萨婆若？”
　　佛告舍利弗：“若菩萨摩诃萨学般若波罗蜜时，不见般若波罗蜜。舍利弗，菩萨摩诃萨如是学般若波罗蜜，得萨婆若，以不可得故。”
　　舍利弗白佛言：“世尊，云何名不可得？”
　　佛言：“诸法内空，乃至无法有法空故。”　　
　　【论】释曰：舍利弗上问：但无受三昧，疾得佛，更有余三昧？须菩提说：更有余三昧疾得佛。是菩萨不念不著是三昧，过去、现在诸佛授记。佛赞言：善哉！菩萨摩诃萨应如是学般若波罗蜜，乃至一切佛法。
　　是时，舍利弗作是念：般若波罗蜜是空相，诸三昧种种分别相，云何学诸三昧为是学般若波罗蜜？是故问。佛答舍利弗：如是学般若波罗蜜，皆以不可得故，以般若波罗蜜气分相皆在诸三昧中；能如是学，是为学般若波罗蜜，乃至十八不共法，佛即可之。
　　舍利弗复问：何等法不可得？佛此中自说：众生空故，毕竟清净故，我不可得，乃至知者、见者，须陀洹乃至佛不可得；法空故，毕竟清净故，五众不可得，乃至十八不共法不可得。毕竟清净者，不出不生，不得不作等。因边不起故，名为不出；缘边不起故，名为不生。定生相不可得故，名为不出不生。不出不生故，名不可得；不可得故，名无作无起。是起作法，皆是虚诳，离如是相，名毕竟清净。
　　舍利弗问佛：菩萨能如是行毕竟真净道，为学何法？为得何法？佛答：能如是学，为无所学，无所得。
　　问曰：菩萨用是毕竟空，学六波罗蜜，乃至十八不共法，云何言无法可学？
　　答曰：此中佛自说：诸法不如凡人所著。凡夫人心有无明、邪见等结使，所闻、所见、所知，皆异法相；乃至闻佛说法，于圣道中、果报中皆著，污染于道。
　　舍利弗白佛言：若凡夫人所见，皆是不实，今是诸法云何有？佛言：诸法无所有；凡夫人于无所有处，亦以为有。所以者何？是凡夫人离无明、邪见不能有所观，以是故说著无所有故，名为无明；譬如空拳以诳小儿，小儿著故，谓以为有。
　　舍利弗问佛：何等法无所有，著故名无明？佛答：色乃至十八不共法，是中无明爱故，忆想分别是明、是无明，堕有边、无边，失智慧明。失智慧明故，不见、不知色毕竟空无所有相，自生忆想分别而著，乃至识众、十二入、十八界、十二因缘；或闻善法，所谓六波罗蜜，乃至十八不共法，亦如世间法，忆想分别著圣法亦如是。以是故，名堕凡夫数，如小儿，为人轻笑。如人以指示月，愚者但看指，不看月；智者轻笑言，汝何不得示者意！指为知月因缘，而更看指不知月。诸佛贤圣为凡夫人说法，而凡夫著音声语言，不取圣人意，不得实义；不得实义故，还于实中生著。佛今说凡夫所失，故言不能过三界，亦不能离二乘。不得圣人意故，闻说诸法空而不信，不信故不行，不住六波罗蜜，乃至十八不共法。以失如是功德故，名为凡夫小儿。是小儿著五众、十二入、十八界、三毒诸烦恼，乃至六波罗蜜、十八不共法、阿耨多罗三藐三菩提皆著，是故名为著者。
　　舍利弗问：若菩萨如是行，是名不行般若波罗蜜；不行般若波罗蜜，不得萨婆若。佛可舍利弗言：如是，如是。即为说因缘，所谓新行菩萨无方便力，闻是般若波罗蜜，忆想分别寻求欲取，作是念：我舍世间乐，复不能得般若波罗蜜，是为两失！专求欲得，或谓说空是般若波罗蜜，或说空亦空是般若波罗蜜，或说诸法如实相是般若波罗蜜，如是用六十二见、九十八使烦恼心，著是般若波罗蜜，乃至一切种智亦如是。以是著心学诸法，不能得萨婆若。与此相违者，能行般若波罗蜜，亦能得萨婆若，所谓不见般若波罗蜜，不见行者，不见缘法，不见亦不见。舍利弗更问不见因缘，佛答是菩萨入十八空故不见，非以无智故不见。
大智度论卷第四十四释幻人无作品第十一（经作幻人品）
　　【经】尔时，慧命须菩提白佛言：“世尊，若当有人问言：‘幻人学般若波罗蜜，当得萨婆若不？幻人学禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，学四念处，乃至十八不共法及一切种智，得萨婆若不？’我当云何答？”
　　佛告须菩提：“我还问汝，随意答我。须菩提，于汝意云何？色与幻有异不？受、想、行、识与幻有异不？”
　　须菩提言：“不也，世尊。”
　　佛言：“于汝意云何？眼与幻有异不？乃至意与幻有异不？色乃至法，与幻有异不？眼界乃至意识界，与幻有异不？眼触乃至意触，眼触因缘生受，乃至意触因缘生受，与幻有异不？”
　　须菩提言：“不也，世尊。”
　　“于汝意云何？四念处与幻有异不？乃至八圣道分，与幻有异不？”
　　“不也，世尊。”
　　“于汝意云何？空、无相、无作，与幻有异不？”
　　“不也，世尊。”
　　“须菩提，于汝意云何？檀波罗蜜，与幻有异不？乃至十八不共法，与幻有异不？”
　　“不也，世尊。”
　　“须菩提，于汝意云何？阿耨多罗三藐三菩提，与幻有异不？”
　　“不也，世尊。何以故？色不异幻，幻不异色，色即是幻，幻即是色。世尊，受、想、行、识不异幻，幻不异受、想、行、识，识即是幻，幻即是识。世尊，眼不异幻，幻不异眼，眼即是幻，幻即是眼；眼触因缘生受，乃至意触因缘生受亦如是。世尊，四念处不异幻，幻不异四念处，四念处即是幻，幻即是四念处；乃至阿耨多罗三藐三菩提不异幻，幻不异阿耨多罗三藐三菩提，阿耨多罗三藐三菩提即是幻，幻即是阿耨多罗三藐三菩提。”
　　佛告须菩提：“于汝意云何？幻有垢有净不！”
　　“不也，世尊。”
　　“须菩提，于汝意云何？幻有生有灭不？”
　　“不也，世尊。”
　　“若法不生不灭，是法能学般若波罗蜜，当得萨婆若不？”
　　“不也，世尊。”
　　“于汝意云何？五受阴假名是菩萨不？”
　　“如是，世尊。”
　　“于汝意云何？五受阴假名有生灭、垢净不？”
　　“不也，世尊。”
　　“于汝意云何？若法但有名字，非身非身业，非口非口业，非意非意业，不生不灭，不垢不净，如是法能学般若波罗蜜，得萨婆若不？”
　　“不也，世尊。”
　　“菩萨摩诃萨若能如是学般若波罗蜜，当得萨婆若，以无所得故。”
　　须菩提白佛言：“世尊，菩萨摩诃萨应如是学般若波罗蜜，得阿耨多罗三藐三菩提，如幻人学。何以故？世尊，当知五阴即是幻人，幻人即是五阴。”
　　佛告须菩提：“于汝意云何？是五阴学般若波罗蜜，当得萨婆若不？”
　　“不也，世尊。何以故？是五阴性无所有，无所有性亦不可得。”
　　佛告须菩提：“于汝意云何？如梦五阴学般若波罗蜜，当得萨婆若不？”
　　“不也，世尊。何以故？梦性无所有，无所有性亦不可得。”
　　“于汝意云何？如响、如影、如焰、如化五众，学般若波罗蜜，当得萨婆若不？”
　　“不也，世尊。何以故？响、影、焰、化性无所有，无所有性亦不可得。六情亦如是。世尊，识即是六情，六情即是五众，是法皆内空故不可得，乃至无法有法空故不可得。”　　
　　【论】问曰：须菩提何以故以是事问佛，若人问幻人学般若波罗蜜得作佛不？应答言不得。幻人虚诳，无有本末，是事易答，何以故问佛？
　　答曰：上品佛答舍利弗甚深空义，须菩提作是念：诸法一相无分别。若尔者，幻人及实菩萨无异。而菩萨行诸功德得作佛，幻人无实，但诳人眼，不能作佛！
　　问曰：幻人不能行功德，以无心识，云何言行？
　　答曰：虽实不行，人见似行，故名为行。如幻人以饮食、财物、七宝布施，出家持戒、忍辱、精进、坐禅、说法等，无智人谓是为行，不知是幻。须菩提作是念：若如佛说诸法一相无所有，但是虚诳，幻人及实菩萨乃至佛等无有异。如幻人亦幻作佛，行六波罗蜜，降魔兵，坐道场，成佛道，放光明，说法度人；实菩萨行实道，得作佛，度众生，有何差别？佛言：我还问汝，随汝意答我。
　　问曰：佛何以不直答，而还问令随意答？
　　答曰：须菩提以空智慧，观三界五众皆空，心生厌离；诸烦恼习故，虽能总相知诸佛法空，犹有所贵，不能观佛法如幻无所有，以是故方喻说：如汝以五众空为证，诸佛法亦尔；汝观世间五众为空，我观佛法亦尔。是故问须菩提：于汝意云何，色与幻有异不？幻与色有异不？乃至受、想、行、识亦如是。若异者，汝应问；若不异，不应作是问。须菩提言：不异。问曰：若色不异幻可尔，幻人有色故，云何言受、想、行、识如幻不异？答曰：幻人有喜、乐、忧、苦相，无智人见，谓为有受、想、行、识。
　　复次，佛譬喻欲令人知五受众虚诳如幻；五受众虽与幻无异，佛欲令解故，为作譬喻。众生谓幻是虚诳，五受众虽有，与幻无异；是故须菩提一心筹量，知五众与幻无异。所以者何？如幻人色诳肉眼，能令生忧、喜、苦、乐；五受众亦能诳慧眼，令生贪欲、瞋恼诸烦恼等。如幻因少许咒术、物事、语言为本，能现种种事，城郭、庐观等；五受众亦以先世少许无明术因缘，有诸行、识、名色等种种，以是故说不异。如人见幻事生著心，废其生业，幻灭时生悔；五受众亦如是，先业因缘，幻生今五众，受五欲，生贪瞋，无常坏时，心乃生悔：我云何著是幻五众，失诸法实相！
　　佛开须菩提乐说门故，答言：幻与色不异。若不异，是法即是空，入不生不灭法中。若不生不灭，云何行般若波罗蜜得作佛？须菩提作是念：若尔者，菩萨何以故种种行道，求阿耨多罗三藐三菩提？佛知其念，即答：五众虚诳，但以假名故，号为菩萨。是假名中，无业、无业因缘，无心、无心数法，无垢无净，毕竟空故。佛言：菩萨应如幻人行般若波罗蜜，五众即是幻人无异，从先世业因缘、幻业出故，是五众亦不能得成就佛。何以故？性无所有故。余梦、化、影、响等亦如是。
　　问曰：何以故说识即是六情，六情即是五众？
　　答曰：是识，十二因缘中第三事；是中亦有色，亦有心数法，未熟故受识名，从识生六入。是二时俱有五众，色成故名五情，名成故名意情；六情不离五众，以是故说识即是六情。
　　问曰：若尔者，十二因缘中，处处皆有五众，何以但识、六情有五众？
　　答曰：是识今身之本，众生于现在法中多错。名色未熟，未有所能故不说；六情受苦乐，能生罪福故说。其余十一因缘，故说五众。
　　复次，佛知五百岁后，学者分别诸法相各异，离色法说识，离识法说色。欲破是诸见，令入毕竟空故，识中虽无五情，而说识即是六情；六情中虽不具五众，而说六情即是五众。
　　复次，先世但有心住六情，作种种忆想分别故，生今世六情、五众身；从今世身起种种结使，造后世六情、五众。如是等展转，是故说识即是六情，六情即是五众。是法内空中不可得，乃至无法有法空中不可得。
　　【经】须菩提白佛言：“世尊，新发大乘意菩萨，闻说般若波罗蜜，将无惊、怖、畏？”
　　佛告须菩提：“若新发大乘意菩萨，于般若波罗蜜无方便，亦不得善知识，是菩萨或惊、或怖、或畏！”
　　须菩提白佛言：“世尊，何等是方便？菩萨行是方便，不惊、不畏、不怖？”
　　佛告须菩提：“有菩萨摩诃萨行般若波罗蜜，应萨婆若心，观色无常相，是亦不可得；观受、想、行、识无常相，是亦不可得。须菩提，是名菩萨摩诃萨行般若波罗蜜中方便。
　　“复次，须菩提，菩萨摩诃萨应萨婆若心，观色苦相，是亦不可得，受、想、行、识亦如是；应萨婆若心，观色无我相，是亦不可得，受、想、行、识亦如是。
　　“复次，须菩提，菩萨摩诃萨应萨婆若心，观色空相，是亦不可得，受、想、行、识亦如是；观色无相相，是亦不可得，受、想、行、识亦如是；观色无作相，是亦不可得，受、想、行、识亦如是；观色寂灭相，是亦不可得，乃至识亦如是；观色离相，是亦不可得，乃至识亦如是。是名菩萨摩诃萨行般若波罗蜜中方便。
　　“复次，须菩提，菩萨摩诃萨行般若波罗蜜，观色无常相，是亦不可得，观色苦相、无我相，空相、无相相、无作相，寂灭相、离相，是亦不可得；受、想、行、识亦如是。是时菩萨作是念：‘我当为一切众生说是无常法，是亦不可得；当为一切众生说苦相、无我相，空相、无相相、无作相，寂灭相、离相，是亦不可得。’是名菩萨摩诃萨檀波罗蜜。
　　“复次，菩萨摩诃萨不以声闻、辟支佛心，观色无常，亦不可得；不以声闻、辟支佛心，观识无常，亦不可得；不以声闻、辟支佛心，观色苦、无我、空、无相、无作、寂灭、离，亦不可得；受、想、行、识亦如是。是名菩萨摩诃萨尸罗波罗蜜。
　　“复次，须菩提，菩萨摩诃萨行般若波罗蜜，是诸法无常相，乃至离相，忍欲乐，是名菩萨摩诃萨羼提波罗蜜。
　　“复次，须菩提，菩萨摩诃萨行般若波罗蜜，应萨婆若心，观色无常相，亦不可得，乃至离相亦不可得，受、想、行、识亦如是；应萨婆若心，不舍不息，是名菩萨摩诃萨毗梨耶波罗蜜。
　　“复次，须菩提，菩萨摩诃萨行般若波罗蜜，不起声闻、辟支佛意，及余不善心，是名菩萨摩诃萨禅波罗蜜。
　　“复次，须菩提，菩萨摩诃萨行般若波罗蜜，如是思惟：‘不以空色故色空，色即是空，空即是色，受、想、行、识亦如是；不以空眼故眼空，眼即是空，空即是眼；乃至意触因缘生受，不以空受故受空，受即是空，空即是受；不以空四念处故四念处空，四念处即是空，空即是四念处；乃至不以空十八不共法故十八不共法空，十八不共法即是空，空即是十八不共法。’如是，须菩提，菩萨摩诃萨行般若波罗蜜，不惊、不畏、不怖。”
　　须菩提白佛言：“世尊，何等是菩萨摩诃萨善知识守护故，闻说是般若波罗蜜，不惊、不畏、不怖？”
　　佛告须菩提：“菩萨摩诃萨善知识者，说色无常亦不可得，持是善根，不向声闻、辟支佛道，但向一切智，是名菩萨摩诃萨善知识。说受、想、行、识无常亦不可得，持是善根，不向声闻、辟支佛道，但向一切智，是名菩萨摩诃萨善知识。须菩提，菩萨摩诃萨复有善知识，说色苦亦不可得，说受、想、行、识苦亦不可得；说色无我亦不可得，受、想、行、识无我亦不可得；说色空、无相、无作、寂灭、离，亦不可得，受、想、行、识，空、无相、无作、寂灭、离，亦不可得；持是善根，不向声闻、辟支佛道，但向一切智。须菩提，是名菩萨摩诃萨善知识。须菩提，菩萨摩诃萨复有善知识，说眼无常，乃至离亦不可得；乃至意触因缘生受、说无常，乃至离亦不可得；持是善根，不向声闻、辟支佛道，但向一切智，是名菩萨摩诃萨善知识。须菩提，菩萨摩诃萨复有善知识，说修四念处法，乃至离亦不可得；持是善根，不向声闻、辟支佛道，但向一切智。须菩提，是名菩萨摩诃萨善知识。乃至说修十八不共法，修一切智，亦不可得；持是善根，不向声闻、辟支佛道，但向一切智，是名菩萨摩诃萨善知识。”　　
　　【论】问曰：须菩提何以生此疑，问佛言：新发意菩萨闻是将无恐怖？
　　答曰：闻无有菩萨行般若波罗蜜者，但空五众法，亦不能行般若波罗蜜；以是故生疑，谁当行般若？是故问佛。佛言：若菩萨内外因缘不具足，当有恐怖。内因缘者，无正忆念，无利智慧，于众生中无深悲心，内无如是等方便；外因缘者，不生中国土，不得闻般若波罗蜜，不得善知识能断疑者，无如是等外因缘。内外因缘不和合故，生惊、怖、畏。今须菩提问是方便，佛答：一切种智相应心观诸法，亦不得诸法。
　　问曰：方便有观色无常等种种相故不怖畏，今何以但说萨婆若相应心，观诸法故不恐怖？
　　答曰：菩萨先来但观诸法空，心粗故生著，今忆想分别观。如佛意：于众生中起大悲，不著一切法，于智慧无所得，但欲度众生。以无常、空等种种观诸法，亦不得是法。如是观诸法已，作是念：我以是法度众生令离颠倒。以是故心不著，不见定实有一法。譬如药师和合诸药，冷病者与热药，于热病中为非药。二施中法施大故，是名檀波罗蜜。五波罗蜜亦如是随义分别。
　　复次，菩萨方便者，非十八空故令色空。何以故？不以空相强令空故，色即是空；是色从本已来常自空，色相空故，空即是色；乃至诸佛法亦如是。善知识者，教人令以是智慧回向阿耨多罗三藐三菩提。菩萨先知无常、空等诸观，今唯说回向为异。
　　【经】须菩提白佛言：“云何菩萨摩诃萨行般若波罗蜜无方便，随恶知识，闻说是般若波罗蜜惊、怖、畏？”
　　佛告须菩提：“菩萨摩诃萨离一切智心，修般若波罗蜜，得是般若波罗蜜，念是般若波罗蜜；禅波罗蜜，毗梨耶波罗蜜，羼提波罗蜜，尸罗波罗蜜，檀波罗蜜，皆得、皆念。
　　“复次，须菩提，菩萨摩诃萨离萨婆若心，观色内空乃至无法有法空，观受、想、行、识内空乃至无法有法空；观眼内空乃至无法有法空，乃至观意触因缘生受内空乃至无法有法空；于诸空有所念，有所得。
　　“复次，须菩提，菩萨摩诃萨行般若波罗蜜，离萨婆若心，修四念处，亦念亦得；乃至修十八不共法，亦念亦得。
　　“如是，须菩提，菩萨摩诃萨行般若波罗蜜，以无方便故，闻是般若波罗蜜，惊、怖、畏。”
　　须菩提白佛言：“世尊，云何菩萨摩诃萨随恶知识，闻般若波罗蜜惊、怖、畏？”
　　佛告须菩提：“菩萨摩诃萨恶知识，教离般若波罗蜜，禅波罗蜜，毗梨耶波罗蜜，羼提波罗蜜，尸罗波罗蜜，檀波罗蜜。须菩提，是名菩萨摩诃萨恶知识。
　　“须菩提，菩萨摩诃萨复有恶知识，不说魔事，不说魔罪。不作是言，恶魔作佛形像来教菩萨离六波罗蜜，语菩萨言：‘善男子，用修般若波罗蜜为？用修禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜为？’当知是菩萨摩诃萨恶知识。
　　“复次，须菩提，恶魔复作佛形像到菩萨所，为说声闻经，若修妒路乃至优波提舍，教诏分别演说如是经；不为说魔事、魔罪，当知是菩萨摩诃萨恶知识。
　　“复次，须菩提，恶魔作佛形像到菩萨所，作是语：‘善男子，汝无真菩萨心，亦非阿毗跋致地，汝亦不能得阿耨多罗三藐三菩提。’不为说如是魔事、魔罪，当知是菩萨恶知识。
　　“复次，须菩提，恶魔作佛形像到菩萨所，语菩萨言：‘善男子，色空，无我、无我所；受、想、行、识空，无我、无我所；眼空、无我、无我所；乃至意触因缘生受空，无我、无我所；檀波罗蜜空，乃至般若波罗蜜空；四念处空，乃至十八不共法空。汝用阿耨多罗三藐三菩提为？’如是魔事、魔罪，不说不教，当知是菩萨恶知识。
　　“复次，须菩提，恶魔作辟支佛身到菩萨所，语菩萨言：‘善男子，十方皆空，是中无佛、无菩萨、无声闻。’如是魔事、魔罪，不说不教，当知是菩萨摩诃萨恶知识。
　　“复次，须菩提，恶魔作和尚、阿阇梨身到菩萨所，教离菩萨道，教离一切种智；教离四念处，乃至八圣道分；教离檀波罗蜜，乃至教离十八不共法；教入空、无相、无作。作是言：‘善男子，汝修念是诸法，得声闻证，用阿耨多罗三藐三菩提为？’如是魔事、魔罪，不说不教，当知是菩萨恶知识。
　　“复次，须菩提，恶魔作父母形像到菩萨所，语菩萨言：‘子！汝为须陀洹果证故勤精进，乃至阿罗汉果证故勤精进！汝用阿耨多罗三藐三菩提为？求阿耨多罗三藐三菩提，当受无量阿僧祇劫生死，截手截脚，受诸苦痛！’如是魔事、魔罪，不说不教，当知是菩萨恶知识。
　　“复次，须菩提，恶魔作比丘形像到菩萨所，语菩萨言：‘眼无常，可得法；乃至意无常，可得法。’眼苦，眼无我，眼空、无相、无作、寂灭、离，说可得法，乃至意亦如是。用有所得法说四念处，乃至用有所得法说佛十八不共法。须菩提，如是魔事、魔罪，不教不说，当知是菩萨恶知识。知已，当远离之！”　　
　　【论】释曰：先略说无方便，今欲广说无方便，所谓离一切种智相应心行般若，得是般若波罗蜜定相：五波罗蜜乃至诸佛法亦如是。自无方便，又得恶知识教故。
　　复次，恶知识，大失利益，种种坏人，是大恶因缘故，佛更种种因缘说恶知识相。恶知识者，教人远离六波罗蜜；或不信罪福报故，教远离。或著般若波罗蜜故，言诸法毕竟空，汝何所行？或赞叹小乘，汝但自免老病死苦，众生何预汝事？如是等种种因缘教令远离，是名恶知识。
　　复次，恶知识者，不教弟子令觉知魔是佛贼。魔者欲界主，有大力势，常憎行道者。佛威力大故，魔无所能；但能坏小菩萨，乃至作佛形像来坏菩萨行六波罗蜜。或赞叹、开解、论说，随声闻所应学经法。或作佛身来语之言：汝不任得佛。或说眼等一切诸法空，何用是阿耨多罗三藐三菩提为？或作辟支佛身，或说十方世界中三乘人空，求佛道者，但有空名，汝云何欲作佛？或教令远离菩萨三十七品，令入声闻三解脱门中，汝入是三门实际作证，得尽众苦；汝勤精进，汝为得四果故，何用阿耨多罗三藐三菩提为？或作和尚、阿阇梨、父母来，教令远离佛道，空当受是截手脚耳鼻等以与求者；若不与，则破求佛意；若与，则受是辛苦。或时作阿罗汉比丘被服来，为说眼是空、无常相，苦、空、无相、无作、寂灭、离，乃至诸佛法亦如是。用有所得、取相忆念分别说。如是等种种无量魔事，不教令觉知，是为恶知识。
　　远离者，以其无利益。如软语贼，转来亲近则害人，恶知识复过于是！所以者何？是贼但能害今世一身，恶知识则世世害人；贼但能害命、夺财，恶知识则害慧命根，夺佛法无量宝。知已，急当身心远离。
释句义品第十二
　　【经】尔时，须菩提白佛言：“世尊，云何为菩萨句义？”
　　佛告须菩提：“无句义，是菩萨句义。何以故？阿耨多罗三藐三菩提中无有义处，亦无我；以是故无句义，是菩萨句义。须菩提，譬如鸟飞虚空无有足迹；菩萨句义无所有，亦如是。须菩提，譬如梦中所见无处所；菩萨句义无所有，亦如是。须菩提，譬如幻无有实义，如焰、如响、如影、如佛所化无有实义；菩萨句义无所有，亦如是。须菩提，譬如如、法性、法相、法位、实际，无有义；菩萨句义无所有，亦如是。须菩提，譬如幻人色无有义，幻人受、想、行、识无有义；菩萨摩诃萨行般若波罗蜜时，菩萨句义无所有，亦如是。须菩提，如幻人眼无有义，乃至意无有义。须菩提，如幻人色无有义，乃至法无有义，眼触乃至意触因缘生受无有义；菩萨摩诃萨行般若波罗蜜时，菩萨句义无所有，亦如是。须菩提，如幻人行内空时无有义，乃至行无法有法空无有义；菩萨摩诃萨行般若波罗蜜时，菩萨句义无所有，亦如是。须菩提，如幻人行四念处，乃至十八不共法无有义；菩萨摩诃萨行般若波罗蜜时，菩萨句义无所有，亦如是。须菩提，如多陀阿伽度、阿罗诃、三藐三佛陀色无有义，是色无有故；菩萨摩诃萨行般若波罗蜜时，菩萨句义无所有，亦如是。须菩提，如多陀阿伽度、阿罗诃、三藐三佛陀受、想、行、识无有义，是识无有故；菩萨摩诃萨行般若波罗蜜时，菩萨句义无所有，亦如是。须菩提，如佛眼无处所，乃至意无处所，色乃至法无处所，眼触乃至意触因缘生受无处所；菩萨摩诃萨行般若波罗蜜时，菩萨句义无所有，亦如是。须菩提，如佛内空无处所，乃至无法有法空无处所；菩萨摩诃萨行般若波罗蜜时，菩萨句义无所有，亦如是。须菩提，如佛四念处无处所，乃至十八不共法无处所；菩萨摩诃萨行般若波罗蜜时，菩萨句义无所有，亦如是。须菩提，如有为性中无无为性义，无为性中无有为性义；菩萨摩诃萨行般若波罗蜜时，菩萨句义无所有，亦如是。须菩提，如不生不灭义无处所；菩萨摩诃萨行般若波罗蜜时，菩萨句义无所有，亦如是。须菩提，如不作、不出、不得、不垢、不净无处所；菩萨句义无所有，亦如是。”
　　须菩提白佛言：“何法不生不灭故无处所？何法不作、不出、不得、不垢、不净故无处所？”
　　佛告须菩提：“色不生不灭故无处所，受、想、行、识不生不灭故无处所，乃至不垢不净亦如是。入界不生不灭故无处所，乃至不垢不净亦如是。四念处不生不灭故无处所，乃至不垢不净亦如是。乃至十八不共法不生不灭故无处所，乃至不垢不净亦如是。须菩提，菩萨摩诃萨行般若波罗蜜时，菩萨句义无所有，亦如是。须菩提，如四念处净义毕竟不可得；菩萨摩诃萨行般若波罗蜜时，菩萨句义无所有，亦如是。须菩提，如四正勤，乃至十八不共法净义毕竟不可得；菩萨摩诃萨行般若波罗蜜时，菩萨句义无所有，亦如是。须菩提，如净中我不可得，我无所有故；乃至净中知者、见者不可得，知、见无所有故。须菩提，菩萨摩诃萨行般若波罗蜜时，菩萨句义无所有，亦如是。须菩提，譬如日出时无有黑闇；菩萨摩诃萨行般若波罗蜜时，菩萨句义无所有，亦如是。须菩提，譬如劫烧时无一切物；菩萨摩诃萨行般若波罗蜜时，菩萨句义无所有，亦如是！须菩提，佛戒中无破戒。须菩提，菩萨摩诃萨行般若波罗蜜时，菩萨句义无所有，亦如是。须菩提，如佛定中无乱心，佛慧中无愚痴，佛解脱中无不解脱，解脱知见中无不解脱知见。须菩提，菩萨摩诃萨行般若波罗蜜时，菩萨句义无所有，亦如是。须菩提，譬如佛光中，日月光不现；佛光中，四天王天、三十三天、夜摩天、兜率陀天、化乐天、他化自在天、梵众天，乃至阿迦尼吒天光不现。须菩提，菩萨摩诃萨行般若波罗蜜时，菩萨句义无所有，亦如是。何以故？是阿耨多罗三藐三菩提，菩萨、菩萨义，是一切法皆不合、不散，无色、无形、无对，一相所谓无相。如是，须菩提，菩萨摩诃萨一切法无碍中，应当学，亦应当知！”　　
　　【论】问曰：上来佛与须菩提种种因缘破菩萨字，今何以问菩萨句义？
　　答曰：须菩提破菩萨字，佛不破，言菩萨字从本已来毕竟空，但五众中数假名菩萨，而众生以假名为实；佛言假名无实，但从诸法数和合为名。
　　复次，诸佛法无量无边、不可思议，须菩提因菩萨字空，说般若波罗蜜相；今欲闻佛说菩萨字义，因是说般若波罗蜜。
　　复次，应问因缘无量无边，所谓佛音声有六十种庄严，能令诸天专听，何况人！但音声令人乐闻，何况说大利益义！须菩提从佛闻是事，未发意人，当令发阿耨多罗三藐三菩提；发意者，未行六波罗蜜，当令行；行者，不清净，当令清净；清净行者，当令住阿鞞跋致地，成就众生，具足佛法，乃至一生补处。如是等种种无量因缘利益故，佛以须菩提为问主，语一切十方世界在会众生。佛告须菩提：无义，是菩萨句义。阿耨多罗三藐三菩提无处所，亦无我无名。于是中无依止处，即是法空；无我名，无得道者。佛示须菩提：若汝知无我、无我所，得阿罗汉者；菩萨亦如是，于阿耨多罗三藐三菩提中，无我、无我所。譬如鸟飞虚空，无有足迹；菩萨义亦如是，行诸法虚空中，无依止著处。以是故，言无菩萨句义。
　　问曰：何等是菩萨句？
　　答曰：天竺语法，众字和合成语，众语和合成句。如菩为一字，提为一字，是二不合则无语；若和合名为菩提，秦言无上智慧。萨埵，或名众生，或是大心，为无上智慧故，出大心，名为菩提萨埵；愿欲令众生行无上道，是名菩提萨埵。
　　复次，此品佛及弟子种种因缘，说菩萨摩诃萨义。菩提一语，萨埵一语，二语和合故名为义。若说名字、语句，皆同一事无所在。今须菩提问，以何定相法为菩萨句义。天竺言波陀，秦言句。是波陀有种种义，如后譬喻中说。
　　问曰：但以鸟飞虚空，足明句义，何以种种广说？
　　答曰：众生听受，种种不同，有好义者，有好譬喻者。譬喻可以解义，因譬喻心则乐著；如人从生端正，加以严饰，益其光莹。此譬喻中多以义喻义，如后所说，所谓如梦、如影、如响、如佛所化；是事虚诳，如先说。菩萨义亦如是，但可耳闻，虚诳无实；以是故，菩萨不应自高。如、法性、法相、实际等句，无有定义。如幻人无五众乃至诸佛法，如佛五众乃至一切法。如有为法中无无为法，如无为法中无有为法，无为法不生不灭等，诸法中无不生不灭相，亦无异相。如三十七品无清净相。何以故？有人著是三十七品法，即是结使。如我乃至知者、见者，净相不可得。
　　问曰：我乃至知者、见者等云何净？
　　答曰：种种求觅我相不可得，是名我净。第一义中，无净无不净。譬如洗臭死狗，乃至皮毛、血肉、骨髓都尽；是时，非狗非猪，不得言净，不得言不净。我乃至知者、见者亦如是，以无我空智慧，求我相不可得，是时，非有我非无我。如日出无闇；劫尽时无一切物；如佛五众戒中破戒不可得；如日月、星宿、真珠等，诸天、鬼神、龙王光，于佛光中则不现，从大福德神通力生故。菩萨句义亦如是，入是般若波罗蜜智慧光中则不现。因是譬喻教诸菩萨，当学一切法不取相，无所得故。
　　【经】须菩提白佛言：“世尊，何等是一切法？云何一切法中无碍相，应学、应知？”
　　佛告须菩提：“一切法者，善法、不善法，记法、无记法，世间法、出世间法，有漏法、无漏法，有为法、无为法，共法、不共法。须菩提，是名一切法。菩萨摩诃萨，是一切法无碍相中应学、应知！”
　　须菩提白佛言：“世尊，何等名世间善法？”
　　佛告须菩提：“世间善法者，孝顺父母，供养沙门、婆罗门，敬事尊长；布施福处，持戒福处，修定福处，劝导福事，方便生福德，世间十善道；九相，胀相、血相、坏相、脓烂相、青相、啖相、散相、骨相、烧相；四禅、四无量心、四无色定；念佛、念法、念僧、念戒、念舍、念天、念善、念安般、念身、念死。是名世间善法。”
　　“何等不善法？”
　　“夺他命、不与取、邪淫、妄语、两舌、恶口、非时语、贪欲、恼害、邪见，是十不善道等，是名不善法。”
　　“何等记法？”
　　“若善法、若不善法，是名记法。”
　　“何等无记法？”
　　“无记身业、口业、意业，无记四大，无记五众、十二入、十八界，无记报，是名无记法。”
　　“何等名世间法？”
　　“世间法者，五众、十二入、十八界、十善道，四禅、四无量心、四无色定，是名世间法。”
　　“何等名出世间法？”
　　“四念处、四正勤、四如意足、五根、五力、七觉分、八圣道分；空解脱门、无相解脱门、无作解脱门；三无漏根，未知欲知根、知根、知已根；三三昧，有觉有观三昧、无觉有观三昧、无觉无观三昧；明、解脱、念、慧、正忆；八背舍，何等八？内有色相外观色，是初背舍；内无色相外观色，是二背舍；净背舍，身作证，是三背舍；过一切色相故，灭有对相故，一切异相不念故，入无边虚空处，是四背舍；过一切无边虚空处，入一切无边识处，是五背舍；过一切无边识处，入无所有处，是六背舍；过一切无所有处，入非有想非无想处，是七背舍；过一切非有想非无想处，入灭受想定，是八背舍。九次第定，何等九？离欲离恶不善法，有觉有观，离生喜乐入初禅；灭诸觉观内清净故一心，无觉无观，定生喜乐入二禅；离喜故，行舍，受身乐，圣人能说能舍，念行乐，入第三禅；断喜乐故，先灭忧喜故，不苦不乐舍，念净，入第四禅；过一切色相故，灭有对相故，一切异相不念故，入无边虚空处；过一切无边虚空处，入一切无边识处；过一切无边识处，入无所有处；过一切无所有处，入非有想非无想处；过一切非有想非无想处，入灭受想定。复有出世间法，内空乃至无法有法空，佛十力、四无所畏、四无碍智、十八不共法、一切智，是名出世间法。”
　　“何等为有漏法？”
　　“五受众、十二入、十八界，六种、六触、六受，四禅乃至四无色定，是名有漏法。”
　　“何等为无漏法？”
　　“四念处乃至十八不共法，及一切智，是名无漏法。”
　　“何等为有为法？”
　　“若法生、住、灭，欲界、色界、无色界，五众乃至意触因缘生受，四念处乃至十八不共法，及一切智，是名有为法。”
　　“何等为无为法？”
　　“不生、不住、不灭，若染尽、瞋尽、痴尽，如、不异、法相、法性、法住、实际，是名无为法。”
　　“何等为共法？”
　　“四禅、四无量心、四无色定，如是等名共法。”
　　“何等名不共法？”
　　“四念处乃至十八不共法，是名不共法。菩萨摩诃萨于是自相空法中，不应著，不动故。菩萨亦应知一切法不二相，不动故。是名菩萨义。”
　　【论】问曰：须菩提何以故先问世间善法，后问出世间法？
　　答曰：先问粗，后当问细；先知世间相，后则能知出世间相。
　　世间善法者，知有罪、有福果报，有今世、后世，有世间、有涅槃，有佛等诸贤圣，今世、后世，及诸法实相证。所谓孝顺父母等，乃至十念；如法得物，供养供给沙门、婆罗门。沙门，名为出家求道人；婆罗门，名为在家学问人。是二人于世间难为能为，利益众生故，应当供养。尊长者，叔伯、姊兄等，恭敬供养，是一切修家法。布施、持戒、修定、劝导，如初品中说。方便生福德，如忏悔、随喜，请佛久住不涅槃、转法轮；如虽行空不著空，还修行诸善，如是等方便生诸福德。十善道乃至四无色，如先说。十念中，八事如先说。
　　善念者，思惟分别善业因缘，制伏其心。复次，涅槃是真善法，常系心念涅槃，是善念。身念，即是身念处。与善法相违，是名不善法。无记法者，所谓威仪心、工巧心、变化心，及是起身业、口业；除善、不善五众，余五众及虚空，非数缘灭等。
　　世间法者，五众或善、或不善、或无记；十二入八无记，四三种；十八界八无记，十三种。十善道、四禅、四无量心、四无色定，是善法，凡夫人能得成就故；又自不能出世间故，名世间法。出世间者，三十七品、三解脱门、三无漏根、三三昧，如先说。明、解脱：明者，三明；解脱者，有为解脱、无为解脱。念者，十念。慧者，十一智慧。正忆者，随诸法实相观，如随身法观一切善法之本。
　　复次，八背舍、九次第定、十八空、十力、四无所畏、十八不共法，如先义中广说。是四念处等，一心为道故。又八背舍、九次第定等，凡夫所不得，名为出世间。念、慧、正忆，虽有二种，世间、出世间，此中说出世间。有漏法者，五众等四禅、四无色定。无漏法者，非世间，是四念处，乃至十八不共法。有为法略说三相，所谓生、住、灭。三界系及四念处，乃至十八不共法，虽为无为法，以作法故，是为有为法。与有为相违，是无为法。复次，灭三毒等诸烦恼、五众等不次第相续，如、法相、法性、法住、实际等，是名无为法。
　　问曰：色如，色不离如，如不离色。色是有为，云何如是无为？
　　答曰：色有二种：一者、凡夫肉眼忆想分别色，二者、圣人心所知色实相如涅槃。凡夫所知色，名为色，是色入如中，更不生不灭。如有为虽是五众，而有种种名字，所谓十二入、十八界、因缘等。无为法虽有三种，亦种种分别名字，所谓如、法相、法性、法住、实际等。
　　共法者，凡夫圣人生处，入定处，共故名为共法。不共法者，四念处，乃至十八不共法。
　　菩萨分别知此诸法各各相，是法皆从因缘和合生，故无性；无性，故自性空。菩萨住是无障碍法中不动，以不二入法门，入一切法不动故。
大智度论卷第四十五释摩诃萨品第十三（经作金刚品）
　　【经】尔时，须菩提白佛言：“世尊，何以故名为摩诃萨？”
　　佛告须菩提：“是菩萨于必定众中为上首，是故名为摩诃萨。”
　　须菩提白佛言：“世尊，何等为必定众，是菩萨摩诃萨而为上首？”
　　佛告须菩提：“必定众者，性地人、八人、须陀洹、斯陀含、阿那含、阿罗汉、辟支佛、初发心菩萨，乃至阿鞞跋致地菩萨。须菩提，是为必定众，菩萨为上首。菩萨摩诃萨于是中生大心，不可坏如金刚，当为必定众作上首。”
　　须菩提白佛言：“世尊，何等是菩萨摩诃萨生大心，不可坏如金刚？”
　　佛告须菩提：“菩萨摩诃萨应生如是心：我当于无量生死中大庄严；我应当舍一切所有，我应当等心于一切众生；我应当以三乘度脱一切众生，令入无余涅槃，我度一切众生已，无有乃至一人入涅槃者；我应当解一切诸法不生相；我应当纯以萨婆若心行六波罗蜜；我应当学智慧，了达一切法；我应当了达诸法一相智门；我应当了达乃至无量相智门。须菩提，是名菩萨摩诃萨生大心，不可坏如金刚。是菩萨摩诃萨住是心中，于诸必定众中而为上首，是法用无所得故。须菩提，菩萨摩诃萨应生如是心：我当代十方一切众生，若地狱众生、若畜生众生、若饿鬼众生受苦痛；为一一众生无量百千亿劫，代受地狱中苦，乃至是众生入无余涅槃。以是法故，为是众生受诸勤苦；是众生入无余涅槃已，然后自种善根，无量百千亿阿僧祇劫，当得阿耨多罗三藐三菩提。须菩提，是为菩萨摩诃萨大心不可坏如金刚。住是心中，为必定众作上首。复次，须菩提，菩萨摩诃萨生大快心，住是大快心中，为必定众作上首。”
　　须菩提白佛言：“世尊，何等是菩萨摩诃萨大快心？”
　　佛言：“菩萨摩诃萨从初发意，乃至阿耨多罗三藐三菩提，不生染心、瞋恚心、愚痴心，不生恼心，不生声闻、辟支佛心，是名菩萨摩诃萨大快心。住是心中，为必定众作上首，亦不念有是心。复次，须菩提，菩萨摩诃萨应生不动心！”
　　须菩提白佛言：“云何名不动心？”
　　佛言：“常念一切种智心，亦不念有是心，是名菩萨摩诃萨不动心。
　　“复次，须菩提，菩萨摩诃萨于一切众生中，应生利益安乐心。云何名利益安乐心？救济一切众生，不舍一切众生，是事亦不念有是心，是名菩萨摩诃萨于一切众生中生利益安乐心。如是，须菩提，是菩萨摩诃萨行般若波罗蜜，于必定众中最为上首！
　　“复次，须菩提，菩萨摩诃萨应当行欲法、喜法、乐法心。何等是法？所谓不破诸法实相，是名为法。何等名为欲法、喜法？信法、忍法、受法，是名欲法、喜法。何等名乐法？常修行是法，是名乐法。如是，须菩提，菩萨摩诃萨行般若波罗蜜，于必定众中能为上首，是法用无所得故。
　　“复次，须菩提，菩萨摩诃萨行般若波罗蜜时，住内空，乃至无法有法空，能为必定众作上首，是法用无所得故。
　　“复次，须菩提，菩萨摩诃萨行般若波罗蜜时，住四念处中，乃至住十八不共法中，能为必定众作上首，是法用无所得故。
　　“复次，须菩提，菩萨摩诃萨行般若波罗蜜时，住如金刚三昧，乃至离著虚空不染三昧中住，于必定众作上首，是法用无所得故。如是，须菩提，菩萨摩诃萨住是诸法中，能为必定众作上首。以是因缘故，名为摩诃萨。”　　
　　【论】释曰：须菩提已从佛闻菩萨义，今问摩诃萨义。摩诃者，秦言大；萨埵，秦言心，或言众生。是众生于世间诸众生中第一最上，故名为大。又以大心知一切法，欲度一切众生，是名为大。
　　复次，菩萨故名摩诃萨，摩诃萨故名菩萨，以发心为无上道故。
　　复次，如赞菩萨摩诃萨义品中，此中应广说。
　　复次，佛此中自说摩诃萨义，众生有三分：一者、正定，必入涅槃；二者、邪定，必入恶道；三者、不定。于正定众生中当最大，故名摩诃萨。大众者，除佛，余一切贤圣。所谓性地人，是圣人性中生，故名为性。如小儿在贵家生，虽小未有所能，后必望成大事。是地从暖法乃至世间第一法。八人，名见谛道，十五心中行。
　　问曰：是十五心中，何以名为八人？
　　答曰：思惟道中用智多；见谛道中多用见忍，智随于忍。所以者何？忍功大故。
　　复次，忍、智二事，能断能证；八忍中住，故名为八人。须陀洹、斯陀含、阿那含、阿罗汉、辟支佛义，如先说。初发意菩萨者，有人言：“初发意者，得无生法忍，随阿耨多罗三藐三菩提相发心，是名初发意，名真发心。了了知诸法实相，及知心相，破诸烦恼故，随阿耨多罗三藐三菩提心故，不颠倒故，此心名为初发心。”有人言：“诸凡夫人虽住诸结使，闻佛功德，发大悲心，怜愍众生，我当作佛。此心虽在烦恼中，心尊贵故，天人所敬。如转轮圣王太子初受胎时，胜于诸子，诸天鬼神皆共尊贵；菩萨心亦如是，虽在结使中，胜诸天神通圣人。”
　　复次，菩萨初发心，乃至未得阿耨多罗三藐三菩提，有受记入法位，得无生法忍者，名阿鞞跋致。阿鞞跋致相，后当广说。如是等大众，当作上首，故名摩诃萨。是菩萨欲为一切圣人主，故发大心，受一切苦，心坚如金刚不动故。
　　金刚心者，一切结使烦恼所不能动；譬如金刚山，不为风所倾摇。诸恶众生魔人来，不随意行，不信受其语。瞋骂谤毁，打击闭系，斫刺割截，心不变异；有来乞索头目髓脑、手足、皮肉、筋骨，尽能与之；求者意犹无厌，更瞋恚骂詈，尔时心忍不动。譬如牢固金刚山，人来斫凿毁坏，诸虫来啮，无所亏损，是名金刚心。
　　复次，佛自说金刚心相，所谓菩萨应作是念：我不应一月、一岁，一世、二世，乃至千万劫世大誓庄严；我应无量无数无边世生死中，利益度脱一切众生。二者、我应舍一切内、外所有贵重之物。三者、一切众生中等心无憎爱。四者、我当以三乘如应度脱一切众生。五者、度如是众生已，实无所度而无其功，此中心亦不悔、不没。六者、我应知一切法不生不灭、不来不去、不垢不净等诸相。七者、我应当以清净无染心，行六波罗蜜，回向萨婆若。八者、我应当善知一切世间所作之事，及出世间所应知事，皆悉通达了知。九者、我应当解了诸法一相智门，所谓一切诸法毕竟空，观一切诸法，如无余涅槃相，离诸忆想分别。十者、我应当知诸法二相、三相，乃至无量相门，通达明了。二相者，一切法有二种：若有、若无，若生、若灭，若作、若不作，若色、若无色等。三门者：若一、若二、若多，从三以上，皆名为多。若有、若无、若非有非无，若上、若中、若下，若过去、若未来、若现在，三界、三法，善、不善、无记等三门。四门、五门，如是等无量法门，皆通达无碍；是中心不悔、不怯、不疑，信受通达无碍。常行不息，灭诸烦恼，及其果报，及诸障碍之事，皆令败坏，如金刚宝能摧破诸山。住是金刚心中，当于大众而作上首，以不可得空故。不可得空者，若菩萨生如是大心如金刚；而生憍慢者，罪过凡夫。以是故，说用无所得，诸法无定相，如幻如化。
　　复次，心如金刚者，堕三恶道所有众生，我当代受勤苦，为一一众生故，代受地狱苦，乃至是众生从三恶道出，集诸善本，至无余涅槃已，复救一切众生；如是展转一切众生尽度已，后当自为集诸功德，无量阿僧祇劫，乃当作佛，是中心不悔不缩。能如是代众生受勤苦，自作诸功德，久住生死，心不悔不没，如金刚地，能持三千大千世界令不动摇，是心牢坚故，名为如金刚。
　　大快心者，虽有牢固心，未是大快，如马虽有大力而未大快。于众生中得二种等心故，不生欲染心。若有偏爱，则为是贼；破我等心，为佛道之本。常行慈悲心故，无有瞋心；常观诸法因缘和合生，无有自性故，则无痴心；爱念众生，过于赤子故，无有恼心；不舍众生，贵佛道故，不生声闻、辟支佛心。
　　问曰：若心牢固如金刚，即是不动，今何以更说不动心？
　　答曰：或时虽复牢固，心犹有增减，如树虽牢固，犹可动摇。动有二种：一者、外因缘动，如先说。二者、内因缘动，诸邪见、疑等。若常忆念一切智慧佛道，我当得是果报，故心不动。
　　复次，菩萨应种种因缘利益众生，饮食乃至佛乐以利众生，常不舍众生，欲令离苦，是名安乐心，亦不念有是心。
　　复次，菩萨乐法，名为上首。法者，不破坏诸法相。不破坏诸法相者，无法可著，无法可受故，所谓不可得。是不可得空，即是涅槃，常信受忍，是名为欲法。常行三解脱门，名为乐法。
　　复次，菩萨住是十八空中，不随十八意行故，不起罪业。住四念处，乃至十八不共法，灭诸烦恼，集诸善法故，能为上首。
　　复次，菩萨入金刚三昧等心，受快乐厌于世乐，增长善根智慧方便故，于大圣众而为上首。若能为大者作上首，何况小者！是故名为摩诃萨。
释断见品第十四（经作断诸见品）
　　【经】尔时，慧命舍利弗白佛言：“世尊，我亦欲说所以为摩诃萨！”
　　佛告舍利弗：“便说！”
　　舍利弗言：“我见、众生见、寿见、命见、生见、养育见、众数见、人见，作见、使作见，起见、使起见，受见、使受见，知者见、见者见，断见、常见，有见、无见，阴见、入见、界见，谛见、因缘见，四念处见乃至十八不共法见、佛道见、成就众生见、净佛世界见、佛见、转法轮见，为断如是诸见故而为说法，是名摩诃萨。”
　　须菩提语舍利弗言：“何因缘故色见是见？何因缘故受、想、行、识，乃至转法轮见，是名为见？”
　　舍利弗语须菩提：“菩萨摩诃萨行般若波罗蜜时，无方便故，于色生见，用有所得故；受、想、行、识，乃至转法轮生见，用有所得故。是中菩萨摩诃萨行般若波罗蜜，以方便力断诸见网而为说法，用无所得故。”　　
　　【论】问曰：佛将五百大阿罗汉至阿那婆达多龙池，受远离乐欲，说自身及弟子本业因缘，而舍利弗不在，佛令目连命之。时目连以神通力到祇桓。时舍利弗缝衣，语目连言：“小住！待缝衣讫当去！”目连催促疾去，时目连以手摩衣，衣即成竟。舍利弗见目连贵其神通，即以腰带掷地，语言：“汝举此带去！”目连以两手举带，不能离地；即入诸深定举之，地为大动，带犹著地。时憍陈如问佛：“以何因缘故地大震动？”佛言：“目连入甚深禅定，作大神力，举舍利弗带而不能举。”佛告诸比丘：“舍利弗所入出禅定，目连乃至不识其名；佛所入禅定，舍利弗乃至不识其名。”如舍利弗智慧与佛悬殊，何以言我亦乐说？
　　答曰：舍利弗非欲于大众中显其智慧，高心故说；舍利弗逐佛转法轮人，广益众生。是摩诃萨义所益甚广，是故佛说已，舍利弗次说。
　　复次，多人信乐舍利弗语。所以者何？以宿世因缘故，多发菩萨心。佛以大慈悲心故，吾我心及习根本已拔，又法爱已断故，如是种种因缘故听。舍利弗言：我见及知者、见者；佛见、菩萨见、诸众生见等，及有无、断常等邪见；五众乃至诸佛法转法轮等诸法见。是菩萨能断是三种见故，当于大众中说法。是三种见，无始世界来，习著入于骨髓。
　　须菩提作是念：佛说五众等乃至诸佛法，是菩萨行，何以为断诸见故说法？作是念已，问舍利弗。舍利弗答：无方便菩萨欲行般若波罗蜜，观色求定相，取色一相，生色见。与此相违，名为有方便。是菩萨虽观色，不生妄见，而能断诸邪见等。
　　【经】尔时，须菩提白佛言：“世尊，我亦欲说所以为摩诃萨！”
　　佛言：“便说！”
　　须菩提言：“世尊，是阿耨多罗三藐三菩提心，无等等心，不共声闻、辟支佛心。何以故？是一切智心，无漏不系故。是一切智心，无漏不系中亦不著，以是因缘故，名摩诃萨。”
　　舍利弗语须菩提：“何等为菩萨摩诃萨无等等心，不共声闻、辟支佛心？”
　　须菩提言：“菩萨摩诃萨从初发意已来，不见法有生有灭、有增有减、有垢有净。舍利弗，若法无生无灭，乃至无垢无净，是中无声闻心，无辟支佛心，无阿耨多罗三藐三菩提心，无佛心。舍利弗，是名菩萨摩诃萨无等等心，不共声闻、辟支佛心。”
　　舍利弗语须菩提：“如须菩提说一切智心，无漏心不系心中不著。须菩提，色亦不著，受、想、行、识亦不著，四念处亦不著，乃至十八不共法亦不著，何以但说是心不著？”
　　须菩提言：“如是，如是。舍利弗，色亦不著，乃至十八不共法亦不著。”
　　舍利弗语须菩提：“凡夫人心，亦无漏不系，性空故；诸声闻、辟支佛心，诸佛心，亦无漏不系，性空故。”
　　须菩提言：“如是，舍利弗，”
　　舍利弗言：“须菩提，若色亦无漏不系，性空故；受、想、行、识无漏不系，性空故；乃至意触因缘生受无漏不系，性空故！”
　　须菩提言：“尔！”
　　舍利弗言：“四念处亦无漏不系，性空故；乃至十八不共法，亦无漏不系，性空故！”
　　须菩提言：“尔！如舍利弗所言，凡夫人心亦无漏不系，性空故，乃至十八不共法亦无漏不系，性空故。”
　　舍利弗语须菩提：“如须菩提所说空，无心故，不著是心。须菩提，色无故，不著色；受、想、行、识，乃至意触因缘生受无故，不著受；四念处无故，不著四念处；乃至十八不共法无故，不著十八不共法。”
　　须菩提言：“如是，舍利弗，色无故，色中不著；乃至十八不共法无故，十八不共法中不著。如是，舍利弗，菩萨摩诃萨行般若波罗蜜时，以阿耨多罗三藐三菩提心、无等等心、不共声闻辟支佛心，不念有是心，亦不著是心，以一切法无所有故，以是故名摩诃萨。”　　
　　【论】释曰：须菩提说摩诃萨无等等心，于是心亦不著。不著者，是菩萨从发心已来，不见有法定相，若生若灭、若增若减、若垢若净。是心毕竟空，是中无有心相非心相，诸相毕竟清净故；以是故，无声闻心、辟支佛心、菩萨心、佛心。须菩提称贵菩萨如是心亦美，菩萨不著是心亦为尊贵。
　　舍利弗欲难须菩提，作是言：非但一切智心无漏不系，菩萨不应自高。所以者何？凡夫人心亦无漏不系，性常空故；如声闻、辟支佛、佛心无漏不系，是凡夫人心实相性空。实相性空，清净不著；如先说，阴云翳日月，不能污日月。又诸烦恼实相，与常性空心相无异，但住凡夫地中，是垢是净；住圣人地中，修无相智慧故，无所分别；但怜愍众生故，虽复有说，心无所著。非独凡夫心无漏不系，五众乃至十八不共法亦如是。须菩提然可！
　　又舍利弗言：是心无心，心相空故不著，色中色相无故亦不著，乃至诸佛法亦如是。须菩提言：如是，以是故，菩萨能观诸法性常空，不可得空，毕竟清净。以是故，说阿耨多罗三藐三菩提心、无等等心、不共声闻辟支佛心，不念有是心，亦不著是心，能疾至阿耨多罗三藐三菩提。
释富楼那品第十五
　　【经】尔时，富楼那弥多罗尼子白佛言：“世尊，我亦乐说所以为摩诃萨！”
　　佛言：“便说！”
　　富楼那弥多罗尼子言：“是菩萨大庄严，是菩萨发趣大乘，是菩萨乘于大乘；以是故，是菩萨名摩诃萨。”
　　舍利弗语富楼那言：“云何名菩萨摩诃萨大庄严？”
　　富楼那语舍利弗：“菩萨摩诃萨不分别为尔所人故，住檀波罗蜜，行檀波罗蜜；为一切众生故住檀波罗蜜，行檀波罗蜜。不为尔所人故，住尸罗波罗蜜，行尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；为一切众生故，住般若波罗蜜，行般若波罗蜜。菩萨摩诃萨大庄严，不齐限众生，‘我当度若干人，不度余人’，不言‘我令若干人至阿耨多罗三藐三菩提，余人不至’，是菩萨摩诃萨普为一切众生故大庄严。复作是念：‘我当自具足檀波罗蜜，亦令一切众生行檀波罗蜜；自具足尸罗波罗蜜、羼提波罗蜜、毗梨耶波罗蜜、禅波罗蜜；自具足般若波罗蜜，亦令一切众生行般若波罗蜜。’
　　“复次，舍利弗，菩萨摩诃萨行檀波罗蜜时，所有布施应萨婆若心，共一切众生，回向阿耨多罗三藐三菩提。舍利弗，是名菩萨摩诃萨行檀波罗蜜时，檀波罗蜜大庄严。
　　“复次，舍利弗，菩萨摩诃萨行檀波罗蜜时，应萨婆若心布施，不向声闻、辟支佛地。舍利弗，是名菩萨摩诃萨行檀波罗蜜时，尸罗波罗蜜大庄严。
　　“复次，舍利弗，菩萨摩诃萨行檀波罗蜜时，应萨婆若心布施，是诸施法信忍欲，是名行檀波罗蜜时，羼提波罗蜜大庄严。
　　“复次，舍利弗，菩萨摩诃萨行檀波罗蜜时，应萨婆若心布施，勤修不息，是名行檀波罗蜜时，毗梨耶波罗蜜大庄严。
　　“复次，舍利弗，菩萨摩诃萨行檀波罗蜜时，应萨婆若心布施，摄心不起声闻、辟支佛意，是名行檀波罗蜜时，禅波罗蜜大庄严。
　　“复次，舍利弗，菩萨摩诃萨行檀波罗蜜时，应萨婆若心布施，观诸法如幻，不得施者，不得施物，不得受者，是名行檀波罗蜜时，般若波罗蜜大庄严。如是，舍利弗，菩萨摩诃萨应萨婆若心，不取不得诸波罗蜜相，当知是菩萨摩诃萨大庄严。
　　“复次，舍利弗，菩萨摩诃萨行尸罗波罗蜜时，应萨婆若心布施，共一切众生回向阿耨多罗三藐三菩提，是名菩萨摩诃萨行尸罗波罗蜜时，檀波罗蜜。
　　“复次，舍利弗，菩萨摩诃萨行尸罗波罗蜜时，诸法信忍欲，是名菩萨摩诃萨行尸罗波罗蜜时，羼提波罗蜜。
　　“复次，舍利弗，菩萨摩诃萨行尸罗波罗蜜时，勤修不息，是名菩萨摩诃萨行尸罗波罗蜜时，毗梨耶波罗蜜。
　　“复次，舍利弗，菩萨摩诃萨行尸罗波罗蜜时，不受声闻、辟支佛心，是名菩萨摩诃萨行尸罗波罗蜜时，禅波罗蜜。
　　“复次，舍利弗，菩萨摩诃萨行尸罗波罗蜜时，观一切法如幻，亦不念有是戒，用无所得故，是名菩萨摩诃萨行尸罗波罗蜜时，般若波罗蜜。如是，舍利弗，菩萨摩诃萨行尸罗波罗蜜时，摄诸波罗蜜，以是故名大庄严。
　　“复次，舍利弗，菩萨摩诃萨行羼提波罗蜜时，应萨婆若心布施，共一切众生，回向阿耨多罗三藐三菩提，是为菩萨摩诃萨行羼提波罗蜜时，檀波罗蜜。
　　“复次，舍利弗，菩萨摩诃萨行羼提波罗蜜时，不受声闻、辟支佛心，但受萨婆若心，是名菩萨摩诃萨行羼提波罗蜜时，尸罗波罗蜜。
　　“复次，舍利弗，菩萨摩诃萨行羼提波罗蜜时，应萨婆若心，身心精进，不休不息，是名菩萨摩诃萨行羼提波罗蜜时，毗梨耶波罗蜜。
　　“复次，舍利弗，菩萨摩诃萨行羼提波罗蜜时，摄心一处，虽有苦事，心不散乱，是名菩萨摩诃萨行羼提波罗蜜时，禅波罗蜜。
　　“复次，舍利弗，菩萨摩诃萨行羼提波罗蜜时，应萨婆若心，观诸法空，无作者，无受者，若有诃骂割截者，心如幻如梦，是名菩萨摩诃萨行羼提波罗蜜时，般若波罗蜜。
　　“复次，舍利弗，菩萨摩诃萨行毗梨耶波罗蜜时，应萨婆若心布施时，不令身心懈怠，是名菩萨摩诃萨行毗梨耶波罗蜜时，檀波罗蜜。
　　“复次，舍利弗，菩萨摩诃萨行毗梨耶波罗蜜时，应萨婆若心，始终具足清净持戒，是名菩萨摩诃萨行毗梨耶波罗蜜时，尸罗波罗蜜。
　　“复次，舍利弗，菩萨摩诃萨行毗梨耶波罗蜜时，应萨婆若心，修行忍辱，是名菩萨摩诃萨行毗梨耶波罗蜜时，羼提波罗蜜。
　　“复次，舍利弗，菩萨摩诃萨行毗梨耶波罗蜜时，应萨婆若心，摄心离欲，入诸禅定，是名菩萨摩诃萨行毗梨耶波罗蜜时，禅波罗蜜。
　　“复次，舍利弗，菩萨摩诃萨行毗梨耶波罗蜜时，应萨婆若心，不取一切诸法相，于不取相亦不著，是名菩萨摩诃萨行毗梨耶波罗蜜时，般若波罗蜜。如是，舍利弗，菩萨摩诃萨行毗梨耶波罗蜜时，摄诸波罗蜜。
　　“复次，舍利弗，菩萨摩诃萨行禅波罗蜜时，应萨婆若心，定心布施，不令心乱，是名菩萨摩诃萨行禅波罗蜜时，檀波罗蜜。
　　“复次，舍利弗，菩萨摩诃萨行禅波罗蜜时，应萨婆若心持戒，禅定力故，破戒诸法不令得入，是名菩萨摩诃萨行禅波罗蜜时，尸罗波罗蜜。
　　“复次，舍利弗，菩萨摩诃萨行禅波罗蜜时，应萨婆若心，慈悲定故，忍诸恼害，是名菩萨摩诃萨行禅波罗蜜时，羼提波罗蜜。
　　“复次，舍利弗，菩萨摩诃萨行禅波罗蜜时，应萨婆若心，于禅不味不著，常求增进，从一禅至一禅，是名菩萨摩诃萨行禅波罗蜜时，毗梨耶波罗蜜。
　　“复次，舍利弗，菩萨摩诃萨行禅波罗蜜时，应萨婆若心，于一切法无所依止，亦不随禅生，是名菩萨摩诃萨行禅波罗蜜时，般若波罗蜜。如是，舍利弗，菩萨摩诃萨行禅波罗蜜时，摄诸波罗蜜。
　　“复次，舍利弗，菩萨摩诃萨行般若波罗蜜时，应萨婆若心，布施内外所有，无所爱惜，不见与者、受者及以财物，是名菩萨摩诃萨行般若波罗蜜时，檀波罗蜜。
　　“复次，舍利弗，菩萨摩诃萨行般若波罗蜜时，应萨婆若心，持戒、破戒二事不见故，是名菩萨摩诃萨行般若波罗蜜时，尸罗波罗蜜。
　　“复次，舍利弗，菩萨摩诃萨行般若波罗蜜时，应萨婆若心，不见诃者、骂者，打者、杀者，亦不见用是空能忍辱，是名菩萨摩诃萨行般若波罗蜜时，羼提波罗蜜。
　　“复次，舍利弗，菩萨摩诃萨行般若波罗蜜时，应萨婆若心，观诸法毕竟空，以大悲心故，行诸善法，是名菩萨摩诃萨行般若波罗蜜时，毗梨耶波罗蜜。
　　“复次，舍利弗，菩萨摩诃萨行般若波罗蜜时，应萨婆若心，入禅定，观诸禅离相、空相、无相相、无作相，是名菩萨摩诃萨行般若波罗蜜时，禅波罗蜜。如是，舍利弗，菩萨摩诃萨行般若波罗蜜时，摄诸波罗蜜。
　　“舍利弗，如是名为菩萨摩诃萨大庄严。是大庄严菩萨，十方诸佛欢喜，于大众中称名赞叹：某世界某菩萨摩诃萨大庄严，成就众生，净佛世界！”　　
　　【论】释曰：富楼那闻上二大弟子说摩诃萨义，而佛可言善哉；又富楼那佛大众中赞叹法师之上，复欲说摩诃萨义，白佛言：我亦乐说！佛即听许。
　　问曰：须菩提说般若波罗蜜主，舍利弗应问须菩提，今何故乃问富楼那？
　　答曰：此二人同是婆罗门，俱以母字为名，此二人佛法中俱大。舍利弗智慧中大；富楼那说法种种庄严，牵引众情，说法中大。是故二人等，等故于佛前共论。又富楼那先已共舍利弗论议，善能相答，如七车譬喻经中说，已共为亲厚，好共论理；须菩提无是因缘。又富楼那说摩诃萨义，是故应问。云何乃问须菩提所说摩诃萨义者？所谓是人大庄严，如人远行，重有资粮，又如破贼，备诸器仗；是菩萨亦如是，欲破魔人烦恼贼故，行六波罗蜜以自庄严。是人无量劫久住生死，集诸福德、智慧以为资粮，三种乘中为趣大乘故，发心行六波罗蜜，乘是大乘。
　　舍利弗问富楼那：声闻、辟支佛亦趣道，何以不名大庄严，而但说菩萨大庄严？富楼那答言：声闻、辟支佛虽行布施等六事，有量有限，自为度身，及余众生可度者度，是故不名大庄严。菩萨所度，不分别、不齐限为若干众生故，布施乃至智慧，不作是念：‘我度若干人令得三乘，不能度若干人；令若干人得阿耨多罗三藐三菩提，若干人不能度。’菩萨作是庄严，令一切众生尽入大乘作佛。菩萨行大庄严，自行檀波罗蜜，亦令一切众生行檀波罗蜜，乃至般若波罗蜜亦如是。
　　问曰：云何名大庄严？
　　答曰：为度众生故，为阿耨多罗三藐三菩提故，行诸善福功德者，略说是六波罗蜜。如富楼那次第说：
　　若菩萨为一切智慧故，行檀波罗蜜，是福德共一切众生。共者，此布施福德，我及众生共等，我以此回向阿耨多罗三藐三菩提。回向者，于此福德，不求人王、天王、世间禅定乐；为众生，乃至涅槃乐亦不求，持此果报，尽为度众生故求佛法。如是等相，是名檀波罗蜜大庄严。是菩萨行布施时，若见诸辟支佛、阿罗汉现大神通，得漏尽，入涅槃，于中不贪不著，一心修佛道，是名檀波罗蜜生尸罗波罗蜜。布施时，有人恶口骂詈，刀杖毁害，所不应乞者而强乞，不瞋不悔，入诸法相中，所谓毕竟空，是名檀波罗蜜生羼提波罗蜜。行布施时，和合财物、守护施彼，心身不懈不息，是名檀波罗蜜生毗梨耶波罗蜜。布施时，一心念佛，念诸佛法，不令声闻、辟支佛心入；因是布施，即入禅定，是名檀波罗蜜生禅波罗蜜。布施时，菩萨作是念：施者、受者、财物，因缘和合生故无自性，无自性故空，如幻、如梦。众生空故，无受者，无施者；法空故，无财物，是名檀波罗蜜生般若波罗蜜。若菩萨为一切智故，不取诸波罗蜜相，而能行诸波罗蜜，是名菩萨大庄严。此中一波罗蜜，遍生诸波罗蜜，此经中自分别其义。古今语异，义不了故，助分别说，开论义门。余五波罗蜜，亦应如是随义说。
　　问曰：何以但檀波罗蜜中说生六波罗蜜，余波罗蜜中但说生五？
　　答曰：若后五波罗蜜中，各各生六，亦无咎。六波罗蜜非一时，非一念法，无量劫中，集六种功德和合，名为六波罗蜜。先生小，后生中、大，有何咎？一切诸法皆初小后大，以是故，诸余波罗蜜各各应生六。
　　复次，一切诸佛说法时，檀波罗蜜为初门。如经中说：佛常初为众生说布施，说持戒，说生天，说五欲味，先说世间苦恼，道德利益，后为说四谛。以是故，初说檀。
　　问曰：佛何以说檀为初门？
　　答曰：摄众生法，无过于檀；大小贵贱，乃至畜生，檀皆摄之；乃至怨家得施则为中人，中人得施则成亲善。诸佛三十二相、八十随形好，诸功德具足，所愿如意，皆从布施得。如宝掌菩萨等，七宝从手中出，给施众生。又能令众生欢喜柔软，可任得涅槃。如是等义，故檀波罗蜜为初。
　　问曰：富楼那何以故说一波罗蜜中，生诸波罗蜜为大庄严？
　　答曰：是波罗蜜各各别，行力势少，譬如兵人未集，则无战力；若大军都集庄严，执持器仗，则能破敌。菩萨亦如是，六波罗蜜一时庄严，能破诸烦恼魔人贼，疾得阿耨多罗三藐三菩提。以是故，说一波罗蜜中具诸波罗蜜。十方诸佛称名赞叹，成就众生，净佛世界，如先说。
　　【经】慧命舍利弗问富楼那弥多罗尼子：“云何菩萨摩诃萨发趣大乘？”
　　富楼那语舍利弗：“菩萨摩诃萨行六波罗蜜时，离诸欲，离诸恶不善法，有觉有观，离生喜乐入初禅。乃至入第四禅中，以慈广大、无二、无量、无怨、无恨、无恼心行，遍满一方、二三四方、四维、上下，遍一切世间；悲、喜、舍心，亦如是。是菩萨入禅时、起时，诸禅、无量心及枝，共一切众生回向萨婆若，是名菩萨摩诃萨禅波罗蜜发趣大乘。是菩萨摩诃萨住禅无量心，作是念：‘我当得一切种智，为断一切众生烦恼故，当说法，是名菩萨摩诃萨行禅波罗蜜时檀波罗蜜。’若菩萨摩诃萨应萨婆若心，修初禅，住初禅，二、三、四禅亦如是；不受余心，所谓声闻、辟支佛心，是名菩萨摩诃萨行禅波罗蜜时尸罗波罗蜜。若菩萨摩诃萨应萨婆若心入诸禅，作是念：‘我为断一切众生烦恼故当说法，是诸心欲乐忍，是名菩萨摩诃萨行禅波罗蜜时羼提波罗蜜。’若菩萨摩诃萨应萨婆若心，入诸禅，诸善根回向萨婆若，勤修不息，是名菩萨摩诃萨行禅波罗蜜时毗梨耶波罗蜜。若菩萨摩诃萨应萨婆若心、四禅及枝，观无常相、苦相、无我相、空相、无相相、无作相，共一切众生回向萨婆若，是名菩萨摩诃萨行禅波罗蜜时般若波罗蜜。舍利弗，是菩萨摩诃萨发趣大乘。
　　“复次，菩萨摩诃萨行慈心，作是念‘我当安乐一切众生’入悲心，‘我当拔济一切众生’入喜心，‘我当度一切众生’入舍心，‘我当令一切众生得诸漏尽’。是名菩萨摩诃萨行无量心时檀波罗蜜。
　　“复次，菩萨摩诃萨，是诸禅无量心，不向声闻、辟支佛地，但回向萨婆若，是名菩萨摩诃萨行无量心时尸罗波罗蜜。
　　“复次，舍利弗，菩萨摩诃萨行四无量心，不贪声闻、辟支佛地，但忍乐欲萨婆若，是名菩萨摩诃萨行无量心时羼提波罗蜜。若菩萨摩诃萨应萨婆若，行四无量心，但行清净行，是名菩萨摩诃萨行四无量心时毗梨耶波罗蜜。
　　“复次，菩萨摩诃萨入禅、入无量心时，亦不随禅无量心生，是名菩萨摩诃萨行无量心时方便般若波罗蜜。舍利弗，是名菩萨摩诃萨发趣大乘。
　　“复次，舍利弗，菩萨摩诃萨发趣大乘，一切种修四念处，乃至一切种修八圣道分；一切种修三解脱门，乃至十八不共法，是名菩萨摩诃萨发趣大乘。
　　“复次，舍利弗，菩萨摩诃萨内空中智慧，用无所得故，乃至无法有法空中智慧，用无所得故，是名菩萨摩诃萨发趣大乘。
　　“复次，舍利弗，菩萨摩诃萨一切法中，不乱不定智慧，是名菩萨摩诃萨发趣大乘。
　　“复次，舍利弗，菩萨摩诃萨发趣大乘，非常、非无常智慧，非乐、非苦，非实、非空，非我、非无我智慧，是名菩萨摩诃萨发趣大乘，用无所得故。
　　“复次，舍利弗，菩萨摩诃萨智，不行过去世，不行未来世，不行现在世，亦非不知三世，是名菩萨摩诃萨发趣大乘，用无所得故。
　　“复次，菩萨摩诃萨发趣大乘智，不行欲界，不行色界，不行无色界；亦非不知欲界、色界、无色界，用无所得故，是名菩萨摩诃萨发趣大乘。
　　“复次，菩萨摩诃萨发趣大乘智，不行世间法，不行出世间法；不行有为法，不行无为法；不行有漏法，不行无漏法；亦非不知世间法、出世间法，有为、无为，有漏、无漏法，用无所得故。舍利弗，是名菩萨摩诃萨发趣大乘。”　　
　　【论】问曰：六波罗蜜中，若逆说，则应说般若波罗蜜，次说禅；若顺，应先说檀波罗蜜。今何以乃说禅波罗蜜为首？
　　答曰：发大庄严，无有众生能破坏者。若菩萨无禅定，心未离欲，虽行余波罗蜜则易坏；行禅波罗蜜，能入慈无量，是时无能坏。如说行慈三昧者，刀不能伤，水火不害；亦有神通力种种变化，能发大庄严。如佛说鸟无两翼，不能飞翔；菩萨无神通力，不能发大庄严。入禅波罗蜜中，能生慈无量；五神通故，物无能伤。以是故，今此说禅波罗蜜为首。
　　问曰：四禅中有种种功德，皆可行六波罗蜜。今何以但说四无量心中行六波罗蜜？
　　答曰：四无量心，取众生相，缘众生。菩萨常为众生故行道，是四无量等中有慈悲心，能利益众生；余八背舍、九次第等，无如是利益。
　　问曰：菩萨住五神通，能广利益众生，何以故不说？
　　答曰：大悲是菩萨根本。又五神通先已说，后当说四无量心。说故，今不说。若菩萨但行四无量心，不名发趣大乘；六波罗蜜和合故，名为发趣大乘。四无量心生六波罗蜜，富楼那此中自说因缘。
　　问曰：云何一切种修四念处，乃至十八不共法？
　　答曰：有二种：信行性、法行性。信行性观无常苦，或但观无常，或但观苦；法行性人观空、无我，或但观空，或但观无我。菩萨度众生故，一切门皆修皆学。复次，发大乘者，以十八空，破十八种法，亦舍是十八种空智慧。
　　复次，若菩萨观诸法常定，亦不取定相，是名不定不乱智慧。
　　复次，畏堕常、乐颠倒故，不观诸法常、乐等；畏堕断灭故，不观无常等。
　　复次，若菩萨三世、三界中智慧，不观、不行、不取相，知皆虚妄而不堕无明。
　　复次，世间、出世间中，亦非智、非不智：非智者，空故，无定相故，毕竟清净故；非不智者，观无常、苦、空等，入般若波罗蜜空故。非不行智，不行者，遮见、断法爱，离依止故。无非智者，是中无愚痴，异于凡夫故。又行者，持戒、修禅定，习诸观，云何言非智？如佛利众生经中说：
　　行者舍诸法，亦不依止慧，亦无所分别，是为决定智！
大智度论卷第四十六释乘乘品第十六（经作乘大乘品）
　　【经】尔时，慧命舍利弗问富楼那：“云何名菩萨摩诃萨乘于大乘？”
　　富楼那答舍利弗言：“菩萨摩诃萨行般若波罗蜜时，乘檀波罗蜜，亦不得檀波罗蜜，亦不得菩萨，亦不得受者，用无所得故，是名菩萨摩诃萨乘檀波罗蜜。菩萨摩诃萨行般若波罗蜜时，乘尸罗波罗蜜、羼提波罗蜜、毗梨耶波罗蜜、禅波罗蜜，乘般若波罗蜜，亦不得般若波罗蜜，亦不得菩萨，用无所得故，是名为菩萨摩诃萨乘于般若波罗蜜。如是，舍利弗，是名为菩萨摩诃萨乘于大乘。
　　“复次，舍利弗，菩萨摩诃萨摩诃衍，一心应萨婆若，修四念处，法坏故；乃至一心应萨婆若，修十八不共法，法坏故，是亦不可得。如是，舍利弗，是名菩萨摩诃萨乘于大乘。
　　“复次，舍利弗，菩萨摩诃萨作是念：‘菩萨但有名字，众生不可得故。’是名菩萨摩诃萨乘于大乘。
　　“复次，舍利弗，菩萨摩诃萨作是念：‘色但有名字，色不可得故；受、想、行、识但有名字，识不可得故。眼但有名字，眼不可得故；乃至意亦如是。四念处但有名字，四念处不可得故；乃至八圣道分但有名字，八圣道分不可得故。内空但有名字，内空不可得故；乃至无法有法空但有名字，无法有法空不可得故；乃至十八不共法但有名字，十八不共法不可得故。诸法如，但有名字；如，不可得故。法相、法性、法住、法位、实际，但有名字；实际，不可得故。阿耨多罗三藐三菩提及佛，但有名字；佛，不可得故。’舍利弗，是名菩萨摩诃萨乘于大乘。
　　“复次，舍利弗，若菩萨摩诃萨从初发意已来，具足菩萨神通，成就众生，从一佛国至一佛国，恭敬、供养、尊重、赞叹诸佛，从诸佛听受法教，所谓菩萨大乘。是菩萨乘此大乘，从一佛国至一佛国，净佛世界，成就众生，初无佛国想，亦无众生想。此人住不二法中，为众生受身，随其所应，自变其形而教化之，乃至一切智，终不离菩萨乘。是菩萨得一切种智已，转法轮，声闻、辟支佛及天龙鬼神、阿修罗、世间人民所不能转。尔时，十方如恒河沙等诸佛，皆欢喜称名赞叹，作是言：某方某国某菩萨摩诃萨乘于大乘，得一切种智转法轮！舍利弗，是名菩萨摩诃萨乘于大乘。”　　
　　【论】释曰：富楼那以三事明摩诃萨，上已说二事，今问第三事乘于大乘，富楼那答。有人言：“菩萨直布施内外物，不能破吾我相，是名大庄严；若能破吾我相，入众生空，未入法空，是名发大庄严；因众生空入法空中，行檀波罗蜜，不见三事，施者、受者、财物，能如是者，是名乘于大乘。余波罗蜜亦如是。是菩萨以不杂心，离诸烦恼及二乘意，为萨婆若故，修行四念处，修亦不可得，毕竟清净故，是名乘于大乘。乃至十八不共法亦如是。”
　　复次，若菩萨知一切法假名字，于名字和合中复有名字；一切世间、若出世间，皆是假名，是名乘于大乘。
　　复次，菩萨发大庄严，具足菩萨神通；具足菩萨神通故，成就众生，从一佛国至一佛国。所经诸国，雨七宝莲华，供养诸佛，拔三恶道众生；变身无数，各各至诸佛前，听受大乘法化，从诸佛前趣大乘相。乘此大乘，从一佛国至一佛国，成就众生，净佛世界；不生众生相，不取佛国相，住不二入地中，随诸众生所应度者而化度之。为众生故受身，常乘大乘，初无休息；是菩萨乘于大乘，得成佛，转法轮，诸声闻、辟支佛所不能转，何况余小凡夫？十方如恒河沙等世界诸佛赞叹是菩萨：某方某国某甲菩萨乘于大乘，成佛转法轮。如是相，名为乘于大乘。
　　复次，大乘名毕竟清净六波罗蜜，菩萨摩诃萨乘大乘时，以五神通而自庄严。菩萨住是乘中，一时变身无数，至十方世界供养诸佛，度脱众生。是菩萨常不离诸佛，乃至得佛道，常乘此大乘。
释庄严品第十七
　　【经】尔时，须菩提白佛言：“世尊，菩萨摩诃萨大庄严，何等是大庄严？何等菩萨能大庄严？”
　　佛语须菩提：“菩萨摩诃萨摩诃衍大庄严，所谓檀波罗蜜乃至般若波罗蜜庄严，四念处庄严乃至八圣道分，内空庄严乃至无法有法空，十力乃至十八不共法，及一切种智庄严，变身如佛庄严，光明遍照三千大千世界，亦照东方如恒河沙等世界，南西北方、四维、上、下亦复如是。三千大千世界六种震动，亦动东方如恒河沙等诸世界，南西北方、四维、上、下亦复如是。是菩萨摩诃萨住檀波罗蜜摩诃衍大庄严，是三千大千世界变为琉璃，化作转轮圣王，随众生所欲，须食与食，须饮与饮，衣服、卧具、华香、缨络、捣香、泽香、房舍、灯烛、医药种种所须，尽给与之；与已，而为说法，所谓应六波罗蜜法；众生闻是法者，终不离六波罗蜜，乃至阿耨多罗三藐三菩提。如是，须菩提，是名菩萨摩诃萨摩诃衍大庄严。须菩提，譬如工幻师，若幻师弟子，于四衢道中化作大众于前，须食与食，须饮与饮，乃至种种所须尽给与之。须菩提，于意云何？是幻师实有众生、有给与不？”
　　须菩提言：“不也！世尊”
　　“须菩提，菩萨摩诃萨亦如是化作转轮圣王，种种具足，须食与食，须饮与饮，乃至种种所须尽给与之，虽有所施，实无所与。何以故？须菩提，诸法相如幻故。
　　“复次，须菩提，菩萨摩诃萨住尸罗波罗蜜，现生转轮圣王家，以十善道教化众生；又以四禅、四无量心、四无色定、四念处，乃至十八不共法教化众生；闻是法者，至阿耨多罗三藐三菩提，终不离是法。譬如幻师，若幻师弟子，于四衢道中化作大众，以十善道教化令行，又以四禅、四无量心、四无色定、四念处，乃至十八不共法，教化令行。须菩提，于汝意云何？是幻师实有众生，教化令行十善道，乃至十八不共法不？”
　　须菩提言：“不也，世尊。”
　　“须菩提，菩萨摩诃萨亦如是，以十善道教化众生令行，乃至十八不共法，实无众生行十善道，乃至十八不共法。何以故？诸法相如幻故。须菩提，是名菩萨摩诃萨大庄严。
　　“复次，须菩提，菩萨摩诃萨住羼提波罗蜜，教化众生忍辱。须菩提，云何菩萨摩诃萨住羼提波罗蜜，教化众生著忍辱波罗蜜中？须菩提，菩萨摩诃萨从初发意已来，如是大庄严：若一切众生来骂詈，刀杖伤害，菩萨摩诃萨于此中不起一念，亦教一切众生行此忍辱。譬如幻师，若幻师弟子，于四衢道中化作大众，令行忍辱，余如上说。须菩提，是名菩萨摩诃萨大庄严。
　　“复次，须菩提，菩萨摩诃萨住毗梨耶波罗蜜，教一切众生令行毗梨耶波罗蜜。须菩提，云何菩萨摩诃萨住毗梨耶波罗蜜，教一切众生令行毗梨耶波罗蜜？须菩提，菩萨摩诃萨应萨婆若心，身心精进，教化众生。譬如幻师，若幻师弟子，于四衢道中化作大众，教令行身心精进，余如上说。是名菩萨摩诃萨大庄严。
　　“复次，须菩提，菩萨摩诃萨住禅波罗蜜，教一切众生令行禅波罗蜜。须菩提，云何菩萨摩诃萨住禅波罗蜜，教一切众生令行禅波罗蜜？须菩提，菩萨摩诃萨住诸法等中，不见法若乱若定。如是，须菩提，菩萨摩诃萨住禅波罗蜜，教一切众生令行禅波罗蜜，乃至阿耨多罗三藐三菩提，终不离禅波罗蜜。譬如工幻师，若幻师弟子，于四衢道中化作大众，教令行禅波罗蜜，余如上说。须菩提，是名菩萨摩诃萨大庄严。
　　“复次，须菩提，菩萨摩诃萨住般若波罗蜜，教一切众生令行般若波罗蜜。须菩提，云何菩萨摩诃萨住般若波罗蜜，教一切众生令行般若波罗蜜？须菩提，菩萨摩诃萨行般若波罗蜜时，无有法得此岸、彼岸，如是菩萨摩诃萨住般若波罗蜜中，教一切众生令行般若波罗蜜。譬如工幻师，若幻师弟子，于四衢道中化作大众，教令行般若波罗蜜。须菩提，是名菩萨摩诃萨大庄严。
　　“复次，须菩提，菩萨摩诃萨大庄严，十方如恒河沙等世界中，随其所应，自变其身住檀波罗蜜，乃至般若波罗蜜，亦教众生令行檀波罗蜜，乃至般若波罗蜜；是众生行是法，乃至阿耨多罗三藐三菩提，终不离是法。须菩提，譬如工幻师，若幻师弟子，于四衢道中化作众生，教令行六波罗蜜，余如上说。如是，须菩提，是名菩萨摩诃萨大庄严。
　　“复次，须菩提，菩萨摩诃萨大庄严，应萨婆若心，不生是念：‘我教若干人住檀波罗蜜，不教若干人住檀波罗蜜。’乃至般若波罗蜜亦如是。不生是念：‘我教若干人住四念处，不教若干人住四念处。’乃至十八不共法亦如是。亦不生是念：‘我教若干人令得须陀洹果、斯陀含果、阿那含果、阿罗汉果、辟支佛道、一切种智；亦不教若干人令得须陀洹果，乃至一切种智。我当令无量无边阿僧祇众生住檀波罗蜜，乃至般若波罗蜜；立众生于四念处，乃至十八不共法；令无量无边阿僧祇众生得须陀洹果，乃至一切种智。’譬如工幻师，若幻师弟子，于四衢道中化作大众，教令行六波罗蜜，乃至得一切种智。余如上说。须菩提，是名菩萨摩诃萨大庄严。”
　　【论】释曰：上富楼那说大庄严，及发大誓庄严相。今须菩提作是念：富楼那未得一切智，虽说大庄严，或当有错。是故问佛取定。佛为须菩提说檀波罗蜜大庄严，乃至一切智。是诸善法果报故，得菩萨大神通力：为出家好道众生故，化作佛身，放大光明，照十方世界，震动大地，令众生发心行善法，随其所应而为说法，令得三乘。为在家好乐众生，作转轮圣王，变三千世界悉为琉璃，为不障碍故；乘七宝车，身放光明，雨诸宝物，随众生所须，皆令充足，然后为说菩萨法。菩萨住大乘中，以二施利益众生，所谓财施、法施。众生闻已，行六波罗蜜，乃至十八不共法，至阿耨多罗三藐三菩提，终不离是法。菩萨虽住是变化中，亦不于诸法中生著相，亦不自高。
　　须菩提作是念：菩萨能行如是大事，又诸漏未尽故，云何于诸法得不著，亦不生高心？是中佛自说譬喻：若幻师于四衢道中，化作种种物，随人所须，悉能与之。于须菩提意云何？是幻师实有所与不？有受者、有用者不？须菩提言：是但虚诳，实无所有。佛言：菩萨亦如是，虽作佛身、转轮圣王，以财、法施众生，亦如幻师实无所与。何以故？诸法相毕竟空如幻。余五波罗蜜亦如是，随义分别。
　　复次，檀波罗蜜、尸罗波罗蜜因缘故，人中富贵作转轮圣王；余波罗蜜，或作梵王，或作法身菩萨。
　　问曰：出六波罗蜜外，更有何法可庄严？
　　答曰：诸功德皆六波罗蜜中摄。有人言：“别有智波罗蜜及方便等，于十方如恒河沙等世界中，随所应度，作种种因缘说法，令众生住六波罗蜜。”
　　复次，决定誓愿，名为大庄严，所谓菩萨不作是念：我度若干人令住檀波罗蜜，不能度余人；乃至十八不共法亦如是。亦不作是念：我令若干人得须陀洹果，不能令若干人得须陀洹果；乃至佛道亦如是。我当悉令无量阿僧祇众生，住诸功德中，檀波罗蜜乃至一切种智。自立如幻师，如先说。是名发大庄严。
　　【经】尔时，须菩提白佛言：“世尊，如我从佛所闻义，菩萨摩诃萨无大庄严为大庄严。诸法自相空故，所谓色、色相空，受想行识、识相空；眼、眼相空，乃至意、意相空；色、色相空，乃至法、法相空；眼识、眼识相空，乃至意识、意识相空；眼触、眼触相空，乃至意触、意触相空；眼触因缘生受、受相空，乃至意触因缘生受、受相空。世尊，檀波罗蜜、檀波罗蜜相空，乃至般若波罗蜜、般若波罗蜜相空；内空、内空相空，乃至无法有法空、无法有法空相空；四念处、四念处相空，乃至十八不共法、十八不共法相空；菩萨、菩萨相空。世尊，以是因缘故，当知是菩萨摩诃萨无大庄严为大庄严。”
　　佛告须菩提：“如是，如是，如汝所言！须菩提，萨婆若非作法，众生亦非作法，菩萨为是众生大庄严。”
　　须菩提白佛言：“世尊，何因缘故，萨婆若非作法，是众生亦非作法，菩萨为是众生大庄严？”
　　佛语须菩提：“作者不可得故，萨婆若非作非起法，是诸众生亦非作非起法。何以故？须菩提，色非作非不作，受、想、行、识非作非不作。眼非作非不作，乃至意非作非不作；色乃至法，眼识乃至意识，眼触乃至意触，眼触因缘生受乃至意触因缘生受，非作非不作。须菩提，我非作非不作，乃至知者、见者非作非不作。何以故？是诸法毕竟不可得故。须菩提，梦非作非不作。何以故？毕竟不可得故；幻、响、影、焰、化非作非不作。何以故？毕竟不可得故。须菩提，内空非作非不作，毕竟不可得故；乃至无法有法空非作非不作，毕竟不可得故。须菩提，四念处非作非不作，毕竟不可得故；乃至十八不共法非作非不作。何以故？是法皆毕竟不可得故。须菩提，诸法如、法相、法性、法住、法位、实际，非作非不作，毕竟不可得故。须菩提，菩萨非作非不作，毕竟不可得故。萨婆若及一切种智，非作非不作，毕竟不可得故。以是因缘故，须菩提，萨婆若非作非起法，是众生亦非作非起法，菩萨为是众生大庄严。”
　　尔时，须菩提白佛言：“如我观佛所说义，世尊，色无缚无脱，受、想、行、识无缚无脱。”
　　尔时，富楼那弥多罗尼子语须菩提：“色是无缚无脱？受、想、行、识是无缚无脱？”
　　须菩提言：“如是，如是。色是无缚无脱，受、想、行、识是无缚无脱。”
　　富楼那弥多罗尼子问须菩提：“何等色无缚无脱？何等受、想、行、识无缚无脱？”
　　须菩提言：“如梦，色无缚无脱；如梦，受、想、行、识无缚无脱。如响、如影、如幻、如焰、如化，色、受、想、行、识无缚无脱。富楼那弥多罗尼子，过去色无缚无脱，过去受、想、行、识无缚无脱；未来色无缚无脱，未来受、想、行、识无缚无脱；现在色无缚无脱，现在受、想、行、识无缚无脱。何以故无缚无脱？是色无所有故，无缚无脱；受、想、行、识无所有故，无缚无脱。离故，寂灭故，不生故，无缚无脱。富楼那，善色、受、想、行、识无缚无脱；不善色、受、想、行、识无缚无脱。无记色无缚无脱，无记受、想、行、识无缚无脱。世间、出世间、有漏、无漏色无缚无脱，受、想、行、识亦无缚无脱。何以故？无所有故，离故，寂灭故，不生故，无缚无脱。富楼那，一切法亦无缚无脱，无所有故，离故，寂灭故，不生故。富楼那，檀波罗蜜无缚无脱，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜无缚无脱，无所有故，离故，寂灭故，不生故，无缚无脱。富楼那，内空亦无缚无脱，乃至无法有法空亦无缚无脱，四念处无缚无脱，乃至十八不共法无缚无脱，无所有故，离故，寂灭故，不生故，无缚无脱。阿耨多罗三藐三菩提无缚无脱，一切智、一切种智无缚无脱，菩提无缚无脱，佛亦无缚无脱，无所有故，离故，寂灭故，不生故，无缚无脱。富楼那，诸法如、法相、法性、法住、法位、实际、无为法无缚无脱，无所有故，离故，寂灭故，不生故，无缚无脱。富楼那，是名菩萨摩诃萨无缚无脱檀波罗蜜，乃至般若波罗蜜；四念处，乃至一切种智无缚无脱。是菩萨摩诃萨住无缚无脱檀波罗蜜中，乃至住无缚无脱般若波罗蜜；住无缚无脱四念处，乃至住无缚无脱一切种智；无缚无脱成就众生，无缚无脱净佛世界；无缚无脱诸佛当供养，无缚无脱当听法；无缚无脱诸佛终不离，无缚无脱诸神通终不离，无缚无脱五眼终不离；无缚无脱陀罗尼门终不离，无缚无脱诸三昧终不离；无缚无脱当生道种智，无缚无脱当得一切种智；无缚无脱法轮转，无缚无脱众生安立三乘。如是，富楼那，菩萨摩诃萨行无缚无脱六波罗蜜，当知一切法无缚无脱，无所有故，离故，寂灭故，不生故。富楼那，是名菩萨摩诃萨无缚无脱大庄严。”　　
　　【论】释曰：须菩提言：如我闻佛义，无大庄严为大庄严。何以故？自相空故。
　　问曰：须菩提何以如是说？
　　答曰：佛说发大庄严义，甚深难得难解。会中众生闻是事，心或退没。如是庄严毕竟空，亦以神通力故，一时能遍至十方恒河沙世界可适众生，言：“此是圣主事，我等云何能知？”以是故，须菩提说发大庄严非深非难；非但发大庄严，自相空，易行易得；色、色中定相不可得，乃至十八不共法亦尔。若菩萨能如是知诸法空寂灭相，而不舍本愿精进，是故名发大庄严，非是难得。佛证须菩提所说，故言如是。作法皆是虚诳，故言萨婆若无作法；众生毕竟空故，亦无作法。佛说作者不可得故，一切智非作相；众生不可得故，作者不可得。作者不可得故，萨婆若非作非起相。
　　复次，色亦无所能作，法空故，乃至诸佛法亦如是。须菩提等谓诸法中无有定作相，如幻，虽无实事，而有来去相；以是故，佛说如幻、如焰等无作相，毕竟不可得故。是时听者作是念，十八空能破一切法，则是有用，是则为实，谓言有作。是以佛言，内空无所作，乃至无法有法空至十八不共法亦无所作。若谓今十八空，有为虚诳无实，故可无作；如、法性、实际是真实法，应当有作！何以故？一切有为法各各共因，无为法亦与有作为因故。佛言如、法性、实际、法住、法位亦无作。又谓菩萨、佛、一切种智是实法，能有所作；以是故，佛言是法亦毕竟空故，亦无所作，作相因缘生故。
　　行者念言：佛法甚难！甚为希有！诸法都无作，无缚无解者，我等云何当从苦得脱？是故须菩提白佛言：如我知佛所说义，五众无缚无解；若毕竟空无有作者，谁缚谁解？凡夫人法虚诳不可得，故非缚；圣人法毕竟空不可得，故非解。如梦等五众，及三世五众，善不善等五众，一切法亦如是，乃至实际等亦复如是，无所有故，离故，不生故，无缚无解，是名菩萨摩诃萨不缚不解菩萨道。住是道中，诸烦恼不牵堕凡夫中，故言不缚；不以诸无漏法破烦恼，故言不解。教化众生，净佛世界，乃至五神通、五眼、诸陀罗尼三昧门，终不离佛，及安立众生于三乘，亦无缚无解。所以者何？诸法无所有故，离故，寂灭故，不生故，毕竟空故。如是等因缘，是名菩萨摩诃萨发大庄严相，所谓不缚不解。
释摩诃衍品第十八（经作问乘品）
　　【经】尔时，须菩提白佛言：“世尊，何等是菩萨摩诃萨摩诃衍？云何当知菩萨摩诃萨发趣大乘？是乘发何处？是乘至何处？是乘当住何处？谁当乘是乘出者？”
　　佛告须菩提：“汝问何等是菩萨摩诃萨摩诃衍？须菩提，六波罗蜜是菩萨摩诃萨摩诃衍。何等六？檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。云何名檀波罗蜜？须菩提，菩萨摩诃萨以应萨婆若心，内、外所有布施，共一切众生，回向阿耨多罗三藐三菩提，用无所得故。须菩提，是名菩萨摩诃萨檀波罗蜜。云何尸罗波罗蜜？须菩提，菩萨摩诃萨以应萨婆若心，自行十善道，亦教他行十善道，用无所得故，是名菩萨摩诃萨不著尸罗波罗蜜。云何羼提波罗蜜？须菩提，菩萨摩诃萨以应萨婆若心，自具足忍辱，亦教他行忍辱，用无所得故，是名菩萨摩诃萨羼提波罗蜜。云何毗梨耶波罗蜜？须菩提，菩萨摩诃萨以应萨婆若心，行五波罗蜜，勤修不息，亦安立一切众生于五波罗蜜，用无所得故，是名菩萨摩诃萨毗梨耶波罗蜜。云何禅波罗蜜？须菩提，菩萨摩诃萨以应萨婆若心，自以方便入诸禅，不随禅生，亦教他令入诸禅，用无所得故是名菩萨摩诃萨禅波罗蜜。云何般若波罗蜜？须菩提，菩萨摩诃萨以应萨婆若心，不著一切法，亦观一切法性，用无所得故；亦教他不著一切法，亦观一切法性，用无所得故，是名菩萨摩诃萨般若波罗蜜。须菩提，是为菩萨摩诃萨摩诃衍。
　　“复次，须菩提，菩萨摩诃萨摩诃衍，所谓内空、外空、内外空、空空、大空、第一义空、有为空、无为空、毕竟空、无始空、散空、性空、自相空、诸法空、不可得空、无法空、有法空、无法有法空。”
　　须菩提白佛言：“何等为内空？”
　　佛言：“内法名眼、耳、鼻、舌、身、意。眼、眼空，非常非灭故。何以故？性自尔。耳、耳空，鼻、鼻空，舌、舌空，身、身空，意、意空，非常非灭故。何以故？性自尔。是名内空。”
　　“何等为外空？”
　　“外法名色、声、香、味、触、法。色、色空，非常非灭故。何以故？性自尔。声、声空，香、香空，味、味空，触、触空，法、法空，非常非灭故。何以故？性自尔。是名外空。”
　　“何等为内外空？”
　　“内、外法名内六入、外六入。内法、内法空，非常非灭故。何以故？性自尔。外法、外法空，非常非灭故。何以故？性自尔。是名内外空。”
　　“何等为空空？”
　　“一切法空，是空亦空，非常非灭故。何以故？性自尔。是名空空。”
　　“何等为大空？””
　　“东方、东方空，非常非灭故。何以故？性自尔。南西北方、四维、上、下，南西北方、四维、上、下空，非常非灭故。何以故？性自尔。是名大空。”
　　“何等为第一义空？”
　　“第一义名涅槃，涅槃、涅槃空，非常非灭故。何以故？性自尔。是名第一义空。”
　　“何等为有为空？”
　　“有为法名欲界、色界、无色界；欲界、欲界空，色界、色界空，无色界、无色界空，非常非灭故。何以故？性自尔。是名有为空。”
　　“何等为无为空？”
　　“无为法名为无生相、无住相、无灭相；无为法、无为法空，非常非灭故。何以故？性自尔。是名无为空。”
　　“何等为毕竟空？”
　　“毕竟名诸法至竟不可得，非常非灭故。何以故？性自尔。是名毕竟空。”
　　“何等为无始空？”
　　“若法初来处不可得，非常非灭故。何以故？性自尔。是为无始空。”
　　“何等为散空？”
　　“散名诸法无灭，非常非灭故。何以故？性自尔。是为散空。”
　　“何等为性空？”
　　“一切法性，若有为法性、若无为法性，是性非声闻、辟支佛作，非佛所作，亦非余人所作；是性、性空，非常非灭故。何以故？性自尔。是名性空。”
　　“何等为自相空？”
　　“自相名色、坏相，受、受相，想、取相，行、作相，识、识相，如是等有为、无为法，各各自相空，非常非灭故。何以故？性自尔。是名自相空。”
　　“何等为诸法空？”
　　“诸法名色、受、想、行、识，眼、耳、鼻、舌、身、意，色、声、香、味、触、法，眼界、色界、眼识界乃至意界、法界、意识界。是诸法、诸法空，非常非灭故。何以故？性自尔。是为诸法空。”
　　“何等为不可得空？”
　　“求觅诸法不可得，是不可得空，非常非灭故。何以故？性自尔。是名不可得空。”
　　“何等为无法空？”
　　“若法无是亦空，非常非灭故。何以故？性自尔。是名无法空。”
　　“何等为有法空？”
　　“有法名诸法和合中，有自性相；是有法空，非常非灭故。何以故？性自尔。是名有法空。”
　　“何等为无法有法空？”
　　“诸法中无法，诸法和合中有自性相；是无法有法空，非常非灭故。何以故？性自尔。是名无法有法空。”
　　“复次，须菩提，法、法相空，无法、无法相空；自法、自法相空，他法、他法相空。何等名法、法相空？法名五众，五众空，是名法、法相空。何等名无法、无法相空？无法名无为法，是名无法、无法相空。何等名自法、自法相空？诸法自法空，是空非智作，非见作，是名自法、自法相空。何等名他法、他法相空？若佛出，若佛未出，法住、法相、法位、法性、如、实际，过此诸法空，是名他法、他法相空。是名菩萨摩诃萨摩诃衍。”　　
　　【论】问曰：是经名为般若波罗蜜。又佛命须菩提为菩萨说般若波罗蜜，须菩提应问般若波罗蜜，佛亦应答般若波罗蜜。今须菩提何以乃问摩诃衍，佛亦答摩诃衍？
　　答曰：般若波罗蜜、摩诃衍一义，但名字异；若说般若波罗蜜，说摩诃衍无咎。摩诃衍名佛道，行是法得至佛，所谓六波罗蜜；六波罗蜜中第一大者，般若波罗蜜；如后品佛种种说大因缘。若说般若波罗蜜，则摄六波罗蜜；若说六波罗蜜，则具说菩萨道，所谓从初发意乃至得佛。譬如王来，必有营从；虽不说从者，当知必有。摩诃衍亦如是，菩萨初发意所行，为求佛道故，所修习善法，随可度众生所说种种法，所谓本起经、断一切众生疑经、华手经、法华经、云经、大云经、法云经、弥勒问经、六波罗蜜经、摩诃般若波罗蜜经。如是等无量无边阿僧祇经，或佛说，或化佛说，或大菩萨说，或声闻说，或诸得道天说；是事和合，皆名摩诃衍。此诸经中，般若波罗蜜最大故，说摩诃衍，即知已说般若波罗蜜。诸余助道法，无般若波罗蜜和合，则不能至佛；以是故，一切助道法，皆是般若波罗蜜。如后品佛语须菩提：汝说摩诃衍，不异般若波罗蜜。
　　问曰：若尔者，初何以不先说摩诃衍？
　　答曰：我上说般若波罗蜜最大，故应先说。又佛意欲说摩诃般若波罗蜜，放大光明。十方诸菩萨各自问佛：今何以有是光明？诸佛各答言：娑婆世界有佛，名释迦牟尼，欲说般若波罗蜜。彼诸菩萨及诸天人，和合而来。舍利弗问佛：世尊，云何菩萨摩诃萨欲知一切法，习行般若波罗蜜？
　　又佛初品中种种赞般若波罗蜜功德，若欲得是者，当学般若波罗蜜。有如是等因缘故，应初说般若波罗蜜。佛命须菩提：汝为诸菩萨说般若波罗蜜！须菩提谦言：菩萨空但有名。后言能如是解，了知菩萨相，即是行般若波罗蜜。既知是已，问菩萨句义，次有摩诃萨义：摩诃萨义中，有大庄严，摩诃衍。如勇夫虽有种种器杖庄严，不乘快马，则无能为。是大乘，天竺语名摩诃衍。诸佛断法爱故，又明般若波罗蜜义无异故，佛不诃。以是故，须菩提更作异名，问摩诃衍。
　　问曰：如摩诃衍序中说，从初发心乃至佛道，为佛道故集一切善法，皆名摩诃衍；今何以但说六波罗蜜为摩诃衍？
　　答曰：如先说，说般若波罗蜜，则说六波罗蜜；说六波罗蜜，则摄一切善法。以是故，不应作是问：诸善法多，何以但说六波罗蜜？
　　复次，摩诃衍，初发心作愿，乃至后方便等六波罗蜜；是诸法虽不名为波罗蜜，然义皆在六波罗蜜中。如初发心作愿，大悲等心力大故，名毗梨耶波罗蜜；舍小利，取大乘，名般若波罗蜜；方便即是智慧，智慧淳净故，变名方便。教化众生，净佛世界等，皆在六波罗蜜中，随义相摄。
　　问曰：若尔者，后何以更说十八空、百八三昧等，名摩诃衍？
　　答曰：六波罗蜜是摩诃衍体，但后广分别其义。如十八空、四十二字等，是般若波罗蜜义；百八三昧等，是禅波罗蜜义；以是故初说六波罗蜜。
　　问曰：何以故正说六波罗蜜，不多不少？
　　答曰：佛为法王，随众生可度，或时略说一、二、三、四；或时广说，如贤劫经八万四千波罗蜜。复次，六道众生，皆受身心苦恼：如地狱众生拷掠苦，畜生中相残害苦，饿鬼中饥饿苦，人中求欲苦，天上离所爱欲时苦，阿修罗道斗诤苦。菩萨生大悲心，欲灭六道众生苦故，生六波罗蜜；以是故说六波罗蜜，不多不少。
　　问曰：檀波罗蜜有种种相，此中佛何以但说五相？所谓用萨婆若相应心，舍内、外物，是福共一切众生，回向阿耨多罗三藐三菩提，用无所得故。何以不说大慈悲心，供养诸佛及神通、布施等？
　　答曰：是五种相中，摄一切布施。相应萨婆若心布施者，此缘佛道，依佛道；舍内、外者，则舍一切诸烦恼；共众生者，则是大悲心；回向者，以此布施但求佛道，不求余报；用无所得故者，得诸法实相般若波罗蜜气分故；檀波罗蜜非诳非倒，亦无穷尽。
　　问曰：若尔者，则不须五种相，但说萨婆若相应心则足！
　　答曰：此事可尔！但以众生不知云何应萨婆若心布施义故，是故以四事分别其义。应萨婆若心者，以菩萨心，求佛萨婆若，作缘作念系心。持是布施，欲得萨婆若果，不求今世因缘，名闻恩分等；亦不求后世转轮圣王、天王富贵处；为度众生故，不求涅槃，但欲具一切智等诸佛法；为尽一切众生苦故，是名应萨婆若心。内、外物者，内名头脑、骨髓、血肉等，难舍故在初说；外物者，国土、妻子、七宝、饮食等。共一切众生者，是布施福德果报，与一切众生共用；譬如大家种谷，与人共食。菩萨福德果报，一切众生皆来依附；譬如好果树，众鸟归集。回向者，是福德边，不求余报，但求阿耨多罗三藐三菩提。
　　问曰：先言应萨婆若心，后言回向，有何等异？
　　答曰：应萨婆若心，为起诸福德因缘；回向者，不求余报，但求佛道。
　　复次，萨婆若相应心，为应阿耨多罗三藐三菩提故施；如先义说萨婆若为主，一切功德皆为萨婆若。赞佛智慧有二种：一者、无上正智，名阿耨多罗三藐三菩提；二者、一切种智，名萨婆若。用无所得者，以般若波罗蜜心布施，顺诸法实相而不虚诳。如是等说檀波罗蜜义。
　　问曰：尸罗波罗蜜则总一切戒法，譬如大海总摄众流，所谓不饮酒、不过中食、不杖加众生等。是事十善中不摄，何以但说十善？
　　答曰：佛总相说六波罗蜜，十善为总相戒，别相有无量戒。不饮酒、不过中食，入不贪中；杖不加众生等，入不瞋中；余随义相从。戒名身业、口业七，善道所摄，十善道及初后。如发心欲杀，是时作方便恶口，鞭打、系缚、斫刺，乃至垂死，皆属于初；死后剥皮、食啖、割截、欢喜，皆名后；夺命是本体；此三事和合，总名杀不善道。以是故知说十善道，则摄一切戒。
　　复次，是菩萨生慈悲心，发阿耨多罗三藐三菩提，布施利益众生，随其所须，皆给与之；持戒不恼众生，不加诸苦，常施无畏。十善业道为根本，余者是不恼众生远因缘。戒律为今世取涅槃故，淫欲虽不恼众生，心系缚故为大罪。以是故，戒律，淫欲为初。白衣不杀戒在前，为求福德故。菩萨不求今世涅槃，于无量世中往返生死，修诸功德，十善为旧戒，余律仪为客。
　　复次，若佛出好世，则无此戒律；如释迦文佛，虽在恶世，十二年中亦无此戒，以是故知是客。
　　复次，有二种戒：有佛时或有或无；十善，有佛无佛常有。
　　复次，戒律中戒，虽复细微，忏则清净；犯十善戒，虽复忏悔，三恶道罪不除。如比丘杀畜生，虽复得悔，罪报犹不除。如是等种种因缘故，但说十善业道。亦自行，亦教他人，名为尸罗波罗蜜。十善道，七事是戒，三为守护故，通名为尸罗波罗蜜。余波罗蜜亦如是，随义分别；如初品中六波罗蜜论义广说。是经名般若波罗蜜，般若波罗蜜名舍离相；以是故，一切法中皆用无所得故。
　　问曰：若用有所得集诸善法，犹尚为难，何况用无所得！
　　答曰：若得是无所得智慧，是时能妨善行，或生邪疑；若不得是无所得智慧，是时无所妨，亦不生邪疑！佛亦不称著心取相行诸善道。何以故？虚诳住世间，终归于尽。若著心修善，破者则易；若著空生悔，还失是道！譬如火起草中，得水则灭；若水中生火，则无物能灭。初习行著心取相菩萨，修福德，如草生火，易可得灭；若体得实相菩萨，以大悲心行众行，难可得破，如水中火，无能灭者。以是故，虽用无所得心行众行，心亦不弱，不生疑悔，是名略说六波罗蜜义。广说如初品中，一一波罗蜜皆具足。
　　十八空者，六波罗蜜中说般若波罗蜜义，不著诸法。所以者何？以十八空故。十八空论议，如初品中，佛告舍利弗：菩萨摩诃萨欲住十八空，当学般若波罗蜜。彼义，应此中广说。
　　问曰：十八空，内空等后皆言非常非灭故，此义云何？
　　答曰：若人不习此空，必堕二边，若常、若灭。所以者何？若诸法实有，则无灭义，堕常中；如人出一舍，入一舍，眼虽不见，不名为无，诸法亦尔！从未来世入现在世，现在世入过去世，如是则不灭。行者以有为患，用空破有心，复贵空著于空者，则堕断灭；以是故，行是空以破有，亦不著空。离是二边，以中道行是十八空，以大悲心为度众生；是故十八空后，皆言非常非灭，是名摩诃衍。若异此者，则是戏论狂人，于佛法中空无所得！如人于珍宝聚中取水精珠，眼见虽好，价无所直。
　　问曰：若十八空已摄诸空，何以更说四空？
　　答曰：十八空中，现空尽摄。诸佛有二种说法：或初略后广，或初广后略。初略后广，为解义故；初广后略，为易持故。或为后会众生略说其要，或以偈颂。今佛前广说十八空，后略说四空相。法、法相空者，一切法中，法相不可得；如色中色相不可得。
　　复次，法中不生法故，名为法法空。无法、无法空者，无为法名无法。何以故？相不可得故。
　　问曰：佛以三相说无为法，云何言无相？
　　答曰：不然！破生故言无生，破住故言无住，破灭故言无灭，皆从生、住、灭边有此名，更无别无生无灭法，是名无法、无法空。是义，如无为空中说。自法、自法空者，自法名诸法自性，自性有二种：一者、如世间法，地坚性等；二者、圣人知如、法性、实际。此法空。所以者何？不由智见知故有二性空，如先说。
　　问曰：如、法性、实际，无为法中已摄，何以复更说？
　　答曰：观时分别，说五众实相，法性、如、实际；又非空智慧观故令空，性自尔。
　　问曰：如色，是自法；识，为他法。此中何以说：如、法性、实际，有佛、无佛常住，过是名为他法空？
　　答曰：有人未善断见结故，处处生著。是人闻是如、法性、实际，谓过是已，更有余法，以是故说过如、法性、实际亦空。
大智度论卷第四十七释摩诃衍品第十八之余
　　【经】“复次，须菩提，菩萨摩诃萨摩诃衍，所谓名首楞严三昧、宝印三昧、师子游戏三昧、妙月三昧、月幢相三昧、出诸法三昧、观顶三昧、毕法性三昧、毕幢相三昧、金刚三昧、入法印三昧、三昧王安立三昧、放光三昧、力进三昧、高出三昧、必入辩才三昧、释名字三昧、观方三昧、陀罗尼印三昧、无诳三昧、摄诸法海三昧、遍覆虚空三昧、金刚轮三昧、宝断三昧、能照三昧、不求三昧、无住三昧、无心三昧、净灯三昧、无边明三昧、能作明三昧、普照明三昧、坚净诸三昧三昧、无垢明三昧、欢喜三昧、电光三昧、无尽三昧、威德三昧、离尽三昧、不动三昧、不退三昧、日灯三昧、月净三昧、净明三昧、能作明三昧、作行三昧、知相三昧、如金刚三昧、心住三昧、普明三昧、安立三昧、宝聚三昧、妙法印三昧、法等三昧、断喜三昧、到法顶三昧、能散三昧、分别诸法句三昧、字等相三昧、离字三昧、断缘三昧、不坏三昧、无种相三昧、无处行三昧、离曚昧三昧、无去三昧、不变异三昧、度缘三昧、集诸功德三昧、住无心三昧、净妙华三昧、觉意三昧、无量辩三昧、无等等三昧、度诸法三昧、分别诸法三昧、散疑三昧、无住处三昧、一庄严三昧、生行三昧、一行三昧、不一行三昧、妙行三昧、达一切有底散三昧、入名语三昧、离音声字语三昧、燃炬三昧、净相三昧、破相三昧、一切种妙足三昧、不喜苦乐三昧、无尽相三昧、多陀罗尼三昧、摄诸邪正相三昧、灭憎爱三昧、逆顺三昧、净光三昧、坚固三昧、满月净光三昧、大庄严三昧、能照一切世三昧、三昧等三昧、摄一切有诤无诤三昧、不乐一切住处三昧、如住定三昧、坏身衰三昧、坏语如虚空三昧、离著虚空不染三昧。
　　“云何名首楞严三昧？知诸三昧行处，是名首楞严三昧。
　　“云何名宝印三昧？住是三昧，能印诸三昧，是名宝印三昧。
　　“云何名师子游戏三昧？住是三昧，能游戏诸三昧中如师子，是名师子游戏三昧。
　　“云何名妙月三昧？住是三昧，能照诸三昧如净月，是名妙月三昧。
　　“云何名月幢相三昧？住是三昧，能持诸三昧相，是名月幢相三昧。
　　“云何名出诸法三昧？住是三昧，能出生诸三昧，是名出诸法三昧。
　　“云何名观顶三昧？住是三昧，能观诸三昧顶，是名观顶三昧。
　　“云何名毕法性三昧？住是三昧，决定知法性，是名毕法性三昧。
　　“云何名毕幢相三昧？住是三昧，能持诸三昧幢，是名毕幢相三昧。
　　“云何名金刚三昧？住是三昧，能破诸三昧，是名金刚三昧。
　　“云何名入法印三昧？住是三昧，入诸法印，是名入法印三昧。
　　“云何名三昧王安立三昧？住是三昧，一切诸三昧中安立住如王，是名三昧王安立三昧。
　　“云何名放光三昧？住是三昧，能放光照诸三昧，是名放光三昧。
　　“云何名力进三昧？住是三昧，于诸三昧能作力势，是名力进三昧。
　　“云何名高出三昧？住是三昧，能增长诸三昧，是名高出三昧。
　　“云何名必入辩才三昧？住是三昧，能辩说诸三昧，是名必入辩才三昧。
　　“云何名释名字三昧？住是三昧，能释诸三昧名字，是名释名字三昧。
　　“云何名观方三昧？住是三昧，能观诸三昧方，是名观方三昧。
　　“云何名陀罗尼印三昧？住是三昧，持诸三昧印，是名陀罗尼印三昧。
　　“云何名无诳三昧？住是三昧，于诸三昧不欺诳，是名无诳三昧。
　　“云何名摄诸法海三昧？住是三昧，能摄诸三昧如大海水，是名摄诸法海三昧。
　　“云何名遍覆虚空三昧？住是三昧，遍覆诸三昧如虚空，是名遍覆虚空三昧。
　　“云何名金刚轮三昧？住是三昧，能持诸三昧分，是名金刚轮三昧。
　　“云何名宝断三昧？住是三昧，断诸三昧烦恼垢，是名宝断三昧。
　　“云何名能照三昧？住是三昧，能以光明显照诸三昧，是名能照三昧。
　　“云何名不求三昧？住是三昧，无法可求，是名不求三昧。
　　“云何名无住三昧？住是三昧，一切三昧中不见法住，是名无住三昧。
　　“云何名无心三昧？住是三昧，心心数法不行，是名无心三昧。
　　“云何名净灯三昧？住是三昧，于诸三昧中作明如灯，是名净灯三昧。
　　“云何名无边明三昧？住是三昧，与诸三昧作无边明，是名无边明三昧。
　　“云何名能作明三昧？住是三昧，即时能为诸三昧作明，是名能作明三昧。
　　“云何名普照明三昧？住是三昧，即能照诸三昧门，是名普照明三昧。
　　“云何名坚净诸三昧三昧？住是三昧，能坚净诸三昧相，是名坚净诸三昧三昧。
　　“云何名无垢明三昧？住是三昧，能除诸三昧垢，亦能照一切三昧，是名无垢明三昧。
　　“云何名欢喜三昧？住是三昧，能受诸三昧喜，是名欢喜三昧。
　　“云何名电光三昧？住是三昧，照诸三昧如电光，是名电光三昧。
　　“云何名无尽三昧？住是三昧，于诸三昧不见尽，是名无尽三昧。
　　“云何名威德三昧？住是三昧，于诸三昧威德照然，是名威德三昧。
　　“云何名离尽三昧？住是三昧，不见诸三昧尽，是名离尽三昧。
　　“云何名不动三昧？住是三昧，令诸三昧不动不戏，是名不动三昧。
　　“云何名不退三昧？住是三昧，能不见诸三昧退，是名不退三昧。
　　“云何名日灯三昧？住是三昧，放光照诸三昧门，是名日灯三昧。
　　“云何名月净三昧？住是三昧，能除诸三昧闇，是名月净三昧。
　　“云何名净明三昧？住是三昧，于诸三昧得四无碍智，是名净明三昧。
　　“云何名能作明三昧？住是三昧，于诸三昧门能作明，是名能作明三昧。
　　“云何名作行三昧？住是三昧，能令诸三昧各有所作，是名作行三昧。
　　“云何名知相三昧？住是三昧，见诸三昧知相，是名知相三昧。
　　“云何名如金刚三昧？住是三昧，能贯达诸法，亦不见达，是名如金刚三昧。
　　“云何名心住三昧？住是三昧，心不动不转不恼，亦不念有是心，是名心住三昧。
　　“云何名普明三昧？住是三昧，普见诸三昧明，是名普明三昧。
　　“云何名安立三昧？住是三昧，于诸三昧安立不动，是名安立三昧。
　　“云何名宝聚三昧？住是三昧，普见诸三昧如见宝聚，是名宝聚三昧。
　　“云何名妙法印三昧？住是三昧，能印诸三昧，以无印印故，是名妙法印三昧。
　　“云何名法等三昧？住是三昧，观诸法等、无法不等，是名法等三昧。
　　“云何名断喜三昧？住是三昧，断一切法中喜，是名断喜三昧。
　　“云何名到法顶三昧？住是三昧，灭诸法闇，亦在诸三昧上，是名到法顶三昧。
　　“云何名能散三昧？住是三昧，中，能破散诸法，是名能散三昧。
　　“云何名分别诸法句三昧？住是三昧，分别诸三昧诸法句，是名分别诸法句三昧。
　　“云何名字等相三昧？住是三昧，得诸三昧字等，是名字等相三昧。
　　“云何名离字三昧？住是三昧，诸三昧中乃至不见一字，是名离字三昧。
　　“云何名断缘三昧？住是三昧，断诸三昧缘，是名断缘三昧。
　　“云何名不坏三昧？住是三昧，不得诸法变异，是名不坏三昧。
　　“云何名无种相三昧？住是三昧，不见诸法种种，是名无种相三昧。
　　“云何名无处行三昧？住是三昧，不见诸三昧处，是名无处行三昧。
　　“云何名离曚昧三昧？住是三昧，离诸三昧微闇，是名离曚昧三昧。
　　“云何名无去三昧？住是三昧，不见一切三昧去相，是名无去三昧。
　　“云何名不变异三昧？住是三昧，不见诸三昧变异相，是名不变异三昧。
　　“云何名度缘三昧？住是三昧，度一切三昧缘境界，是名度缘三昧。
　　“云何名集诸功德三昧？住是三昧，集诸三昧功德，是名集诸功德三昧。
　　“云何名住无心三昧？住是三昧，于诸三昧心不入，是名住无心三昧。
　　“云何名净妙华三昧？住是三昧，令诸三昧得净妙如华，是名净妙华三昧。
　　“云何名觉意三昧？住是三昧，诸三昧中得七觉分，是名觉意三昧。
　　“云何名无量辩三昧？住是三昧，于诸法中得无量辩，是名无量辩三昧。
　　“云何名无等等三昧？住是三昧，诸三昧中得无等等相，是名无等等三昧。
　　“云何名度诸法三昧？住是三昧，度一切三昧界，是名度诸法三昧。
　　“云何名分别诸法三昧？住是三昧，诸三昧及诸法分别见，是名分别诸法三昧。
　　“云何名散疑三昧？住是三昧，得散诸法疑，是名散疑三昧。
　　“云何名无住处三昧？住是三昧，不见诸法住处，是名无住处三昧。
　　“云何名一庄严三昧？住是三昧，终不见诸法二相，是名一庄严三昧。
　　“云何名生行三昧？住是三昧，不见诸行生，是名生行三昧。
　　“云何名一行三昧？住是三昧，不见诸三昧此岸、彼岸，是名一行三昧。
　　“云何名不一行三昧？住是三昧，不见诸三昧一相，是名不一行三昧。
　　“云何名妙行三昧？住是三昧，不见诸三昧二相，是名妙行三昧。
　　“云何名达一切有底散三昧？住是三昧，入一切有，一切三昧智慧通达亦无所达，是名达一切有底散三昧。
　　“云何名入名语三昧？住是三昧，入一切三昧名语，是名入名语三昧。
　　“云何名离音声字语三昧？住是三昧，不见诸三昧音声字语，是名离音声字语三昧。
　　“云何名燃炬三昧？住是三昧，威德照明如炬，是名然炬三昧。
　　“云何名净相三昧？住是三昧，净诸三昧相，是名净相三昧。
　　“云何名破相三昧？住是三昧，不见诸三昧相，是名破相三昧。
　　“云何名一切种妙足三昧？住是三昧，一切诸三昧种皆具足，是名一切种妙足三昧。
　　“云何名不喜苦乐三昧？住是三昧，不见诸三昧苦乐，是名不喜苦乐三昧。
　　“云何名无尽相三昧？住是三昧，不见诸三昧尽，是名无尽相三昧。
　　“云何名多陀罗尼三昧？住是三昧，能持诸三昧，是名多陀罗尼三昧。
　　“云何名摄诸邪正相三昧？住是三昧，于诸三昧不见邪正相，是名摄诸邪正相三昧。
　　“云何名灭憎爱三昧？住是三昧，不见诸三昧憎爱，是名灭憎爱三昧。
　　“云何名逆顺三昧？住是三昧，不见诸法诸三昧逆顺，是名逆顺三昧。
　　“云何名净光三昧？住是三昧，不得诸三昧明垢，是名净光三昧。
　　“云何名坚固三昧？住是三昧，不得诸三昧不坚固，是名坚固三昧。
　　“云何名满月净光三昧？住是三昧，诸三昧满足如月十五日，是名满月净光三昧。
　　“云何名大庄严三昧？住是三昧，大庄严成就诸三昧，是名大庄严三昧。
　　“云何名能照一切世三昧？住是三昧，诸三昧及一切法能照，是名能照一切世三昧。
　　“云何名三昧等三昧？住是三昧，于诸三昧不见定乱相，是名三昧等三昧。
　　“云何名摄一切有诤无诤三昧？住是三昧，能使诸三昧不分别有诤无诤，是名摄一切有诤无诤三昧。
　　“云何名不乐一切住处三昧？住是三昧，不见诸三昧依处，是名不乐一切住处三昧。
　　“云何名如住定三昧？住是三昧，不过诸三昧如相，是名如住定三昧。
　　“云何名坏身衰三昧？住是三昧，不得身相，是名坏身衰三昧。
　　“云何名坏语如虚空三昧？住是三昧，不见诸三昧语业如虚空，是名坏语如虚空三昧。
　　“云何名离著虚空不染三昧？住是三昧，见诸法如虚空无碍，亦不染，是名离著虚空不染三昧。
　　“须菩提，是名菩萨摩诃萨摩诃衍。”　　
　　【论】释曰：上以十八空释般若波罗蜜，今以百八三昧释禅波罗蜜。百八三昧佛自说其义，是时人利根故，皆得信解。今则不然，论者重释其义，令得易解。
　　首楞严三昧者，秦言健相分别，知诸三昧行相多少深浅，如大将知诸兵力多少。复次，菩萨得是三昧，诸烦恼魔及魔人，无能坏者；譬如转轮圣王主兵宝将，所往至处无不降伏。
　　宝印三昧者，能印诸三昧。于诸宝中，法宝是实宝，今世后世乃至涅槃，能为利益。如经中说，佛语比丘：“为汝说法，所说法者，所谓法印；法印，即是宝印；宝印，即是解脱门。”复次，有人言：“三法印名为宝印三昧：一切法无我，一切作法无常，寂灭涅槃。”是三法印，一切人天无能如法坏者。入是三昧，能三种观诸法，是名宝印。复次，般若波罗蜜是宝，是相应三昧名印，是名宝印。
　　师子游戏三昧者，菩萨得是三昧，于一切三昧中，出入迟速，皆得自在。譬如众兽戏时，若见师子，率皆怖慑；师子戏时，自在无所畏难。复次，师子戏时，于诸群兽，强者则杀，伏者则放；菩萨亦如是，得是三昧，于诸外道，强者破之，信者度之。复次，师子游戏者，如初品中说：菩萨入是三昧中，地为六反震动；令一切十方世界地狱汤冷，盲者得视，聋者得听等。
　　妙月三昧者，如月满清净，无诸翳障，能除夜闇。此三昧亦如是，菩萨入是三昧，能除诸法邪见、无明闇蔽等。
　　月幢相者，如大军将以幢宝作月像，见此幢相，人皆随从。菩萨入是三昧中，诸法通达无碍，皆悉随从。
　　出诸法三昧者，菩萨得是三昧，令诸三昧增长；譬如时雨，林木茂盛。
　　观顶三昧者，入是三昧中，能遍见诸三昧；如住山顶，悉见众物。
　　毕法性三昧者，法性无量无二，难可执持。入是三昧，必能得定相；譬如虚空无能住者，得神足力，则能处之。
　　毕幢相三昧者，入是三昧，则于诸三昧最为尊长；譬如军将得幢，表其大相。
　　金刚三昧者，譬如金刚，无物不陷。此三昧亦如是，于诸法无不通达，令诸三昧各得其用；如砗磲、玛瑙、琉璃，唯金刚能穿。
　　入法印三昧者，如人入安隐国，有印得入，无印不得入。菩萨得是三昧，能入诸法实相中，所谓诸法毕竟空。
　　三昧王安立三昧者，譬如大王安住正殿，召诸群臣，皆悉从命。菩萨入三昧王，放大光明，请召十方，无不悉集；又遣化佛，遍至十方。安立者，譬如国王安处正殿，身心坦然，无所畏惧。
　　放光三昧者，常修火一切入故，生神通力，随意放种种色光；随众生所乐，若热、若冷、若不热不冷。
　　照诸三昧者，光明有二种：一者、色光，二者、智慧光。住是三昧中，照诸三昧，无有邪见、无明等。
　　力进三昧者，先于诸法中，得信等五种力；然后于诸三昧中，得自在力。又虽住三昧，而常能神通变化，度诸众生。
　　高出三昧者，菩萨入是三昧，所有福德智慧，皆悉增长；诸三昧性，从心而出。
　　必入辩才三昧者，四无碍中，辞、辩相应三昧。菩萨得是三昧，悉知众生语言次第，及经书名字等，悉能分别无碍。
　　释名字三昧者，诸法虽空，以名字辩诸法义，令人得解。
　　观方三昧者，于十方众生，以慈悲怜愍，平等心观。复次，方者，循道理名为得方；是三昧力故，于诸三昧得其道理，出入自在无碍。
　　陀罗尼印三昧者，得是三昧者，能得分别诸三昧，皆有陀罗尼。
　　无诳三昧者，有三昧生爱、恚、无明、邪见等，是三昧于诸三昧都无迷闷之事。
　　摄诸法海三昧者，知一切众流皆归于海，三乘法皆入是三昧中亦如是。又诸余三昧，皆入是三昧中；如四禅、四无色中摄诸解脱九次第等，皆入其中。
　　遍覆虚空三昧者，是虚空无量无边，是三昧力悉能遍覆虚空，或结跏趺坐，或放光明，或以音声充满其中。
　　金刚轮三昧者，如真金刚轮，所往无碍；得是三昧者，于诸法中，所至无碍。复次，能分别诸三昧分界，故名轮；轮，分界也。
　　宝断三昧者，如有宝能净治诸宝；是三昧亦如是，能除诸三昧烦恼垢。五欲垢易遣，诸三昧垢难却。
　　能照三昧者，得是三昧，能以十种智慧，照了诸法；譬如日出照阎浮提，事皆显了。
　　不求三昧者，观诸法如幻化，三界爱断故，都无所求。
　　无住三昧者，是三昧名无作三昧；住是三昧中，观诸法念念无常，无有住时。
　　无心三昧者，即是灭尽定，或无想定。何以故？佛自说因缘：入是三昧中，诸心心数法不行。
　　净灯三昧者，灯名智慧灯，诸烦恼名垢；离是垢，慧则清净。
　　无边明三昧者，无边，名无量无数。明，有二种：一者、度众生故，身放光明；二者、分别诸法总相、别相故，智慧光明。得是三昧，能照十方无边世界，及无边诸法。
　　能作明三昧者，于诸法能为作明，如闇中燃炬。
　　普照明三昧者，如转轮圣王宝珠，于军众外，四边各照一由旬；菩萨得是三昧，普照诸法种种门。
　　坚净诸三昧三昧者，菩萨得是三昧力故，令诸三昧清净坚牢。
　　无垢明三昧者，三解脱门相应三昧。得是三昧，离一切三昧垢，离一切无明、爱等，亦能照一切诸三昧。
　　欢喜三昧者，得是三昧，于法生欢喜乐。何者是？有人言：“初禅是。”如佛说有四修定：一者、修是三昧，得现在欢喜乐；二者、修定得知见，见众生生死；三者、修定得智慧分别；四者、修定得漏尽。复次，得是三昧，生无量无边法欢喜乐。
　　电光三昧者，如电暂现，行者得路；得是三昧者，无始世界来失道还得。
　　无尽三昧者，得是三昧，灭诸法无常等相，即入不生不灭。
　　威德三昧者，菩萨得是三昧，威德庄严。
　　离尽三昧者，菩萨得是三昧，无量阿僧祇劫善本功德必得，果报不失故。
　　不动三昧者，有人言：“第四禅是不动。欲界中五欲故动，初禅中觉观故动，二禅中喜多故动，三禅中乐多故动；四禅离出入息，无诸动相故不动。”有人言：“四无色定是不动，离诸色故。”有人言：“灭尽定是不动，离心心数法故。”有人言：“知诸法实相，毕竟空智慧相应三昧故不动。”得是三昧已，于一切三昧、一切法，都不戏论。
　　不退三昧者，住是三昧，不见诸三昧退。论者言：“菩萨住是三昧常不退转，即是阿鞞跋致智慧相应三昧。”不退者，不堕顶，如不堕顶义中说。
　　日灯三昧者，得是三昧能照一切诸法种种门，及诸三昧；譬如日出能照一切阎浮提。
　　月净三昧者，如月从十六日，渐减至三十日都尽；凡夫人亦如是，诸善功德渐渐减尽，堕三恶道。如月从一日渐渐增长，至十五日光明清净；菩萨亦如是，得是三昧，从发心来，世世渐增善根，乃至得无生法忍，受记，智慧清净，利益众生。又能破诸三昧中无明。
　　净明三昧者，明名慧，垢为碍。得是三昧者，于诸法无障碍。以是故，佛于此说：住是三昧中，得四无碍智。
　　问曰：佛何以独于此中说四无碍智？
　　答曰：于三昧中无觉观心，所可乐说，与定相违，是事为难！此三昧力故，得四无碍智。四无碍智义，如先说。
　　能作明三昧者，明即是智慧。诸智慧中，般若智慧最第一；是般若相应三昧能作明。
　　作行三昧者，得是三昧力，能发起先所得诸三昧。
　　知相三昧者，得是三昧，见一切诸三昧中，有实智慧相。
　　如金刚三昧者，得是三昧，以智慧能通达一切诸法，亦不见通达，用无所得故。
　　问曰：三种三昧，何以皆言金刚？
　　答曰：初言金刚，中言金刚轮，后言如金刚。如金刚三昧，佛说能贯穿一切诸法，亦不见是金刚三昧能通达诸三昧。金刚轮三昧者，得是三昧，能持诸三昧轮。是皆佛自说义。论者言：“如金刚三昧者，能破一切诸烦恼结使，无有遗余。譬如释提桓因，手执金刚破阿修罗军，即是学人末后心；从是心次第得三种菩提，声闻菩提、辟支佛菩提、佛无上菩提。金刚三昧者，能破一切诸法，入无余涅槃，更不受有；譬如真金刚，能破诸山，令灭尽无余。金刚轮者，此三昧能破一切诸法，无遮无碍；譬如金刚轮转时，无所不破，无所障碍。”复次，初金刚，二金刚轮，三如金刚，名字分别，佛说其义亦异，论者释其因缘亦异，不应致难。
　　心住三昧者，心相轻疾，远逝无形，难制难持，常是动相，如猕猴子，又如掣电，亦如蛇舌。得是三昧故，能摄令住，乃至天欲心不动转，何况人欲！
　　普明三昧者，得是三昧，于一切法见光明相，无黑闇想。如昼所见，夜亦如是；如见前，后亦尔；如见上，见下亦尔，心中无碍。修是三昧故，得天眼通，普见光明，了了无碍。善修是神通故，得成慧眼，普照诸法，所见无碍。
　　安立三昧者，得是三昧者，一切诸功德善法中，安立牢固；如须弥山在大海，安立不动。
　　宝聚三昧者，得是三昧，所有国土，悉成七宝。
　　问曰：此是肉眼所见，禅定所见？
　　答曰：天眼、肉眼皆能见。何以故？外六尘不定故。行者常修习禅定，是故能转本相。
　　妙法印三昧者，妙法名诸佛菩萨深功德智慧。得是三昧，得诸深妙功德智慧。
　　法等三昧者，等有二种：众生等、法等。法等相应三昧，名为法等。
　　断喜三昧者，得是三昧，观诸法无常、苦、空、无我、不净等，心生厌离；十想中，一切世间不可乐想相应三昧。
　　到法顶三昧者，法名菩萨法，所谓六波罗蜜，到般若波罗蜜中；得方便力，到法山顶。得是三昧，能住是法山顶，诸无明烦恼不能动摇。
　　能散三昧者，得是三昧，能破散诸法；散空相应三昧是。
　　分别诸法句三昧者，得是三昧，能分别一切诸法语言字句，为众生说辞无滞碍，乐说相应三昧是。
　　字等相三昧者，得是三昧，观诸字诸语，皆悉平等；诃骂赞叹，无有憎爱。
　　离字三昧者，得是三昧，不见字在义中，亦不见义在字中。
　　断缘三昧者，得是三昧，若内若外，乐中不生喜，苦中不生瞋，不苦不乐中，不生不知舍心。于此三受远离不著，心则归灭；心若灭，缘亦断。
　　不坏三昧者，缘法性毕竟空相应三昧，戏论不能破，无常不能转，先已坏故。
　　无种相三昧者，得是三昧，不见诸法种种相，但见一相，所谓无相。
　　无处行三昧者，得是三昧，知三毒火燃三界故，心不依止；涅槃毕竟空故，亦不依止。
　　离曚昧三昧者，得是三昧，于诸三昧中，微翳无明等悉皆除尽。
　　无去三昧者，得是三昧，不见一切法来去相。
　　不变异三昧者，得是三昧，观一切诸法，因不变为果，如乳不变作酪；诸法皆住自相，不动故。
　　度缘三昧者，得是三昧，于六尘中诸烦恼尽灭，渡六尘大海；亦能过一切三昧缘生智慧。
　　集诸功德三昧者，得是三昧，集诸功德，从信至智慧。初夜、后夜，修习不息；如日月运转，初不休息。
　　住无心三昧者，入是三昧中，不随心但随智慧，至诸法实相中住。
　　净妙华三昧者，如树华敷开，令树严饰。得是三昧，诸三昧中，开诸功德华以自庄严。
　　觉意三昧者，得是三昧，令诸三昧变成无漏，与七觉相应；譬如石汁一斤，能变千斤铜为金。
　　无量辩三昧者，即是乐说辩。得是三昧力故，乃至乐说一句，无量劫而不穷尽。
　　无等等三昧者，得是三昧，观一切众生皆如佛，观一切法皆同佛法，无等等般若波罗蜜相应是。
　　度诸法三昧者，得是三昧，入三解脱门，过出三界，度三乘众生。
　　分别诸法三昧者，即是分别慧相应三昧。得是三昧，分别诸法善、不善，有漏、无漏，有为、无为等相。
　　散疑三昧者，有人言：“即是见谛道中无相三昧。疑结、见谛智相应三昧断故。”有人言：“菩萨无生法忍相应三昧是。是时，一切法中疑网悉断，见十方诸佛，得一切诸法实相。”有人言：“无碍解脱相应三昧是。诸佛得是三昧，已于诸法中无碍、无近无远，皆如观掌。”
　　无住处三昧者，即是无受智慧相应三昧。得是三昧，不见一切诸法定有住处。
　　一庄严三昧者，得是三昧，观诸法皆一；或一切法有相故一，或一切法无故一，或一切法空故一，如是等无量皆一；以一相智慧，庄严是三昧故，言一庄严。
　　生行三昧者，行名观，得是三昧，能观种种行相、入相、住相、出相。又是行皆空，亦不可见。
　　一行三昧者，是三昧常一行，毕竟空相应三昧中，更无余行次第；如无常行中次有苦行，苦行中次有无我行。又菩萨于是三昧，不见此岸，不见彼岸。诸三昧入相为此岸，出相为彼岸；初得相为此岸，灭相为彼岸。
　　不一行三昧者，与上一行相违者是，所谓诸余观行。
　　妙行三昧者，即是毕竟空相应三昧，乃至不见不二相，一切戏论不能破。
　　达一切有底散三昧者，有名三有；底者，非有想非无想，以难到故名底。达者，以无漏智慧，乃至离非有想非无想入无余涅槃，三界五众散灭。复次，菩萨得是不生不灭智慧，一切诸有，通达散坏，皆无所有。
　　入名语三昧者，得是三昧，识一切众生，一切物，一切法名字，亦能以此名字语化人；一切语言，无不解了，皆有次第。
　　离音声字语三昧者，得是三昧，观一切诸法，皆无音声语言，常寂灭相。
　　燃炬三昧者，如捉炬夜行，不堕险处。菩萨得是三昧，以智慧炬，于诸法中无错、无著。
　　净相三昧者，得是三昧，能清净具足，庄严三十二相。又能如法观诸法总相、别相，亦能观诸法无相清净，所谓空、无相、无作，如相品中广说。
　　破相三昧者，得是三昧，不见一切法相，何况诸三昧相！即是无相三昧。
　　一切种妙足三昧者，得是三昧，以诸功德具足庄严，所谓好姓、好家、好身、好眷属，禅定、智慧，皆悉具足清净。
　　不喜苦乐三昧者，得是三昧，观世间乐，多过多患，虚妄颠倒，非可爱乐；观世间苦，如病如箭入身，心不喜乐。以一切法虚诳故，不求其乐。何以故？异时变为苦。乐尚不喜，何况于苦？
　　无尽相三昧者，得是三昧，观一切法无坏无尽。
　　问曰：若尔者，云何不堕常边？
　　答曰：如菩萨虽观无常，不堕灭中；若观不尽，不堕常中；此二相于诸法中皆不可得。有因缘故修行，所谓为罪福不失故言常，离著故言无常。
　　陀罗尼三昧者，得是三昧力故，闻持等诸陀罗尼，皆自然得。
　　摄诸邪正相三昧者，得是三昧，不见三聚众生，所谓正定、邪定、不定，都无所弃，一心摄取。又于诸法不见定正相、定邪相，诸法无定相故。
　　灭憎爱三昧者，得是三昧，可喜法中不生爱，可恶法中不生瞋。
　　逆顺三昧者，得是三昧，于诸法中逆顺自在，能破诸邪逆众生，能顺可化众生。又离著故，破一切法；善根增长故，成一切法；亦不见诸法逆顺，是事亦不见，以无所有故。
　　净光三昧者，得是三昧，一切法中诸烦恼垢不可得；不可得故，诸三昧皆清净。
　　坚固三昧者，有人言：“金刚三昧是，坚固不坏故。”有人言：“金刚非。所以者何？金刚亦易破故。是诸法实相智相应三昧，不可破如虚空，以是故言牢固。”
　　满月净光三昧者，得是三昧，所言清净，无诸错谬；如秋时虚空清净，月满光明，凉爽可乐，无诸可恶。菩萨亦如是，修诸功德故，如月满；破无明黑故，净智光明具足；灭爱恚等火故，清凉功德具足；大利益众生故，可乐。
　　大庄严三昧者，见十方如恒河沙等世界，以七宝华香庄严，佛处其中，如是等清净庄严。得是三昧故，一时庄严诸功德；又观此庄严，空无所有，心无所著。
　　能照一切世三昧者，得是三昧故，能照三种世间，众生世间、住处世间、五众世间。
　　三昧等三昧者，得是三昧，观诸三昧皆一等，所谓摄心相。是三昧皆从因缘生，有为作法无深浅；得是三昧，皆悉平等，是名为等。与余法亦等无异，以是故义中说，一切法中定乱相不可得。
　　摄一切有诤无诤三昧者，得是三昧，不见是法如是相、是法不如是相；不分别诸法有诤无诤，于一切法中通达无碍；于众生中亦无好丑诤论，但随众生心行而度脱之。得是三昧故，于诸三昧皆随顺不逆。
　　不乐一切住处三昧者，得是三昧，不乐住世间，不乐住非世间。以世间无常过故不乐；非世间中无一切法，是大可畏处，不应生乐。
　　如住定三昧者，得是三昧故，知一切法如实相，不见有法过是如者。如义，如先说。
　　坏身衰三昧者，血肉、筋骨等和合故名为身，是身多患，常与饥、寒、冷、热等诤，是名身衰。得是三昧故，以智慧力，分分破坏身衰相，乃至不见不可得相。
　　坏语如虚空三昧者，语名内有风发，触七处故有声，依声故有语。观如是语言因缘故，能坏语言，不生我相及以爱憎。有人言：“二禅无觉观，是坏语三昧，贤圣默然故。”有人言：“无色定三昧，彼中无身，离一切色故。”有人言：“但是诸菩萨三昧，能破先世结业因缘不净身而受法身，随可度众生种种现形。”
　　离著虚空不染三昧者，菩萨行般若波罗蜜，观诸法毕竟空、不生不灭，如虚空无物可喻。钝根菩萨著此虚空，得此三昧故，离著虚空等诸法，亦不染著是三昧。如人没在泥中有人挽出，锁脚为奴；有三昧能离著虚空，而复著此三昧亦如是。今是三昧能离著空，空亦自离著。
　　问曰：佛多说诸三昧，汝何以但说诸法？
　　答曰：佛多说果报，论者合因缘果报说。譬如人观身不净，得不净三昧；身是因缘，三昧是果。又如人观五众无常、苦、空等，得七觉意三昧，能生八圣道、四沙门果。
　　复次，佛应适众生故，但说一法；论者广说，分别诸事。譬如一切有漏，皆是苦因，而佛但说爱；一切烦恼灭，名灭谛，佛但说爱尽。是菩萨于诸观行中必不疑，于诸三昧未了故，佛但说三昧；论者说诸法，一切三昧皆已在中。是诸三昧末后，皆应言用无所得，以同般若故。如是等无量无边三昧和合，名为摩诃衍。
大智度论卷第四十八释四念处品第十九（经作广乘品）
　　【经】佛告须菩提：“菩萨摩诃萨摩诃衍，所谓四念处。何等四？须菩提，菩萨摩诃萨，内身中循身观，亦无身觉，以不可得故。外身中、内外身中循身观，亦无身觉，以不可得故。勤精进一心，除世间贪忧。内受、内心、内法，外受、外心、外法，内外受、内外心、内外法，循法观，亦无法觉，以不可得故。勤精进一心，除世间贪忧。
　　“须菩提，菩萨摩诃萨，云何内身中循身观？须菩提，若菩萨摩诃萨，行时知行，住时知住，坐时知坐，卧时知卧，如身所行如是知。须菩提，菩萨摩诃萨如是内身中循身观，勤精进一心，除世间贪忧。
　　“复次，须菩提，菩萨摩诃萨，若来若去，视瞻一心，屈伸俯仰，服僧伽梨，执持衣钵，饮食、卧息、坐立、睡觉、语默、入禅、出禅，亦常一心。如是，须菩提，菩萨摩诃萨行般若波罗蜜，内身中循身观，以不可得故。
　　“复次，须菩提，菩萨摩诃萨内身中循身观时，一心念：入息时知入息，出息时知出息；入息长时知入息长，出息长时知出息长；入息短时知入息短，出息短时知出息短。譬如旋师，若旋师弟子，绳长知长，绳短知短。菩萨摩诃萨，亦如是一心念：入息时知入息，出息时知出息；入息长时知入息长，出息长时知出息长；入息短时知入息短，出息短时知出息短。如是，须菩提，菩萨摩诃萨内身中循身观，勤精进一心，除世间贪忧，以不可得故。
　　“复次，须菩提，菩萨摩诃萨观身四大，作是念：‘身中有地大、水大、火大、风大。’譬如屠牛师、若屠牛弟子，以刀杀牛，分作四分，作四分已，若立若坐，观此四分。菩萨摩诃萨亦如是，行般若波罗蜜时，观身四大，地大、水大、火大、风大。如是，须菩提，菩萨摩诃萨内身中循身观，以不可得故。
　　“复次，须菩提，菩萨摩诃萨观内身，从足至顶，周匝薄皮，种种不净，充满身中，作是念：‘身中有发、毛、爪、齿、薄皮、厚皮、筋、肉、骨、髓、脾、肾、心、肝、肺、小肠、大肠、胃、脬、尿、屎、垢、汗、泪、涕、涎、唾、脓血、黄白痰、髀、肪、[月+册]、脑、膜。’譬如田夫仓中，隔盛杂谷，种种充满，稻麻、黍粟、豆麦。明眼之人，开仓即知是麻、是黍、是稻、是粟、是麦、是豆，分别悉知。菩萨摩诃萨亦如是观是身，从足至顶，周匝薄皮，种种不净，充满身中，发毛、爪齿，乃至脑膜。如是，须菩提，菩萨摩诃萨观内身，勤精进一心，除世间贪忧，以不可得故。
　　“复次，须菩提，菩萨摩诃萨，若见弃死人身，一日、二日至于五日，胮胀青瘀，脓汁流出；自念我身亦如是相、如是法，未脱此法。如是，须菩提，菩萨摩诃萨内身中循身观，勤精进一心，除世间贪忧，以不可得故。
　　“复次，须菩提，菩萨摩诃萨，若见弃死人身，若六日，若七日，乌鵄雕鹫，豺狼狐狗，如是等种种禽兽，诶裂食之；自念我身如是相、如是法，未脱此法。如是，须菩提，菩萨摩诃萨内身中循身观，勤精进一心，除世间贪忧，以不可得故。
　　“复次，须菩提，菩萨摩诃萨，若见弃死人身，禽兽食已，不净烂臭；自念我身如是相、如是法，未脱此法，乃至除世间贪忧。
　　“复次，须菩提，菩萨摩诃萨，若见弃死人身，骨锁血肉涂染，筋骨相连；自念我身如是相、如是法，未脱此法，乃至除世间贪忧。
　　“复次，须菩提，菩萨摩诃萨，若见弃死人身，骨锁血肉已离，筋骨相连；自念我身如是相、如是法，未脱此法，乃至除世间贪忧。
　　“复次，须菩提，菩萨摩诃萨，若见弃死人身，骨锁已散在地；自念我身如是相、如是法，未脱此法。如是，须菩提，菩萨摩诃萨观内身，乃至除世间贪忧。
　　“复次，须菩提，菩萨摩诃萨，若见弃死人身，骨散在地，脚骨异处，腨骨、髀骨、腰骨、肋骨、脊骨、手骨、项骨、髑髅，各各异处；自念我身如是相、如是法，未脱此法。如是，须菩提，菩萨摩诃萨观内身，乃至除世间贪忧。
　　“复次，须菩提，菩萨摩诃萨，见是弃死人骨在地，岁久风吹日暴，色白如贝；自念我身如是相、如是法，未脱此法。如是，须菩提，菩萨摩诃萨观内身，乃至除世间贪忧，以不可得故。”
　　【论】问曰：四念处中有种种观，何以但说十二种观？所谓若内、若外、若内外？
　　复次，何等是内？何等是外？内外观已，何以复别说内外？
　　复次，四念处中，一念处是内，内法中摄，所谓心；二念处是外，外法中摄，所谓受与法；一念处是内外，内外法中摄，所谓身。何以说四法都是内、都是外、都是内外？何以不但言观身，而言循身观？云何观身而不生身觉？何以言勤精进一心？三十七品皆应言一心，何以但此中言一心？此中若修行四念处时，一切五盖应除，何以独言除贪？世间喜亦能妨道，何以但言除忧？观身法种种门，无常、苦、空、无我等，今何以但言不净？若但观不净，何以复念身四威仪等？此事易知，何足问？
　　答曰：是十二种观，行者从此得定心。先来三种邪行，若内、若外、若内外；破三种邪行，是故有三种正行。有人著内情多，著外情少，如人为身故，能舍妻子、亲属、宝物；有人著外情多，著内情少，如人贪财丧身，为欲殁命；有人著内外情多，是故说三种正行。
　　复次，自身名内身，他身名外身；九受入名为内身，九不受入名为外身；眼等五情名为内身，色等五尘名为外身；如是等分别内、外。行者先以不净、无常、苦、空、无我等智慧观内身，不得是身好相，若净相、若常相、若乐、若我、若实。内既不得，复观外身，求净、常、我、乐、实，亦不可得。若不得便生疑，我观内时于外或错，观外时于内或错；今内外一时俱观，亦不可得。是时心得正定，知是身不净、无常、苦、空、无我，如病、如痈、如疮，九孔流秽，是为行厕；不久破坏、离散、尽灭、死相；常有饥渴、寒热、鞭杖、系闭、骂詈、毁訾、老病等，诸苦常围绕，不得自在。内空无主，亦无知者、见者、作者、受者，但空诸法因缘和合而有，自生自灭，无所系属，犹如草木，是故内外俱观。余内、外义，如十八空中说。
　　循身观者，寻随观察，知其不净，衰老病死、烂坏臭处、骨节腐败、摩灭归土。如我此身，覆以薄皮，令人狂惑，忧畏万端；以是故，如身相内外随逐，本末观察。又如佛说循身观法。
　　不生身觉者，不取身一异相而生戏论。众生于是身中起种种觉：有生净觉，有生不净觉；有生瞋觉，念他过罪；有人观此身，身为何法？诸身分边为一、为异？不生如是种种觉。所以者何？无所利益妨涅槃道故。复次，余凡夫、声闻人取身相能观身，菩萨不取身相而能观身。
　　勤精进一心者，余世事巧便，从无始世界来，常习常作。如：离别常人易，离别知识难；离别知识易，离别父子难；离别父子易，自离其身难；自离其身易，离其心者难。自不一心勤精进，此不可得！譬如钻燧求火，一心勤著，不休不息，乃可得火，是故说一心勤精进。
　　除世间贪忧者，贪除则五盖尽去；犹如破竹，初节既破，余节皆去。复次，行者远离五欲，出家学道，既舍世乐，未得定乐；或时心生忧念，如鱼乐水。心相如是，常求乐事，还念本所欲。行者多生是二心，是故佛说当除贪、忧。说贪，即说世间喜，以相应故。
　　初观不净者，人身不净，薄皮覆故，先生净相，后生余倒；以是故，初说不净观。复次，众生多著贪欲取净相，瞋恚、邪见不尔故，是以先治贪欲，观不净。
　　念身四威仪等者，先欲破身贼，得一心人，所为之事皆能成办。以是故先寻绎其身所为、所行，来去、卧觉、坐禅，观身所作，常一心安详，不错不乱。作如是观察，以不净三昧易得，身虽安详，内有种种恶觉观，破乱其心；以是故，说安那波那十六分以防觉观。安那般那义，如先说。身既安详，心无错乱，然后行不净观，安隐牢固。若先行不净观，狂心错乱故，不净反作净相。佛法中，此二法名甘露初门。不净观者，所谓菩萨摩诃萨，观身如草木瓦石无异。是身外四大变为饮食，充实内身，坚者是地、湿者是水、热者是火、动者是风，是四事入内即是身。是四分中，各各无我、无我所，随趣四相，不随人意。苦、空等亦如是。若坐、若立者，卧则懈怠。身不动故，心亦不动；行则心乱，身不静故，心亦不静。欲以眼见事，况所不见！故说譬喻：牛即是行者身，屠儿即是行者，刀是利智慧，夺牛命即是破身一相，四分即是四大。屠者观牛四分，更无别牛，亦非是牛；行者观身四大亦如是，是四大不名为身。所以者何？此四、身一故。又四大是总相，身是别相。若外四大，不名为身，入身中，假名为身。我不在四大中，四大不在我中；我去四大远，但以颠倒妄计为身。用是散空智慧，分别四大及造色，然后入三念处，得入道。又此身从足至发，从发至足，周匝薄皮；反覆思惟，无一净处。发毛等乃至脑膜，略说则三十六，广说则众多。谷仓是身，农夫是行者。田种谷，是行者身业因缘；结实入仓，是行者因缘熟得身；稻麻、黍粟等，是身中种种不净；农夫开仓，即知麻黍、麦豆种种别异，是行者不净观。以慧眼开见是身仓，知此身中不净充满，必当败坏，若他来害，若当自死。此身中但有屎尿不净，种种恶露等。
　　已观内身不净，今观外身败坏，是故说二种不净：一者、已坏，二者、未坏。先观己身未坏有识，若结使薄，利根人即生患厌；钝根结厚者，观死人已坏，可畏可恶。若死一日至五日，亲里犹尚守护；是时禽兽未食，青瘀胮胀，脓血流出，腹胀破裂，五脏烂坏，屎尿臭处，甚可恶厌。行者心念；此色先好，行来言语，妖冶姿则，惑乱人情，淫者爱著；今者观之，好色安在？如佛所说，真是幻法，但诳无智之眼！今此实事露现，行者即念我身与彼，等无有异；未脱此法，云何自著著彼！又亦何为自重轻他！如是观已，心则调伏，可以求道，能除世间贪忧。又复思惟：此尸初死之时，鸟兽见之，谓非死人，不敢来近；以是故说过六七日，亲戚既去，鸟鹫、野干之属，竞来食之，皮肉既尽，日日变异；以是故说但有骨人。见其如此，更生厌心，念言：是心肝皮肉，实无有我，但因是身合集罪福因缘，受苦无量！即复自念：我身不久，会当如是，未离此法。或时行者，见骨人在地，雨水浇浸，日曝风吹，但有白骨；或见久骨筋断节解，分散异处，其色如鸽；或腐朽烂坏，与土同色。初观三十六物，死尸胮胀，一日至五日，是不净观；鸟兽来食，乃至与土同色，是无常观；是中求我，我所不可得，如先说因缘生，不自在故，是非我观；观身相如此，无一可乐；若有著者，则生忧苦，是名苦观。以四圣行观外身，自知己身亦复如是，然后内外俱观。若心散乱，当念老病死、三恶道苦，身命无常，佛法欲灭；如是等鞭心令伏，还系不净观中，是名勤精进。
　　一心勤精进故，能除贪忧。贪忧二贼，劫我法宝，行者作是念：是身无常，不净可恶；如此众生，何故贪著此身，起种种罪因缘？如是思惟已，知是身中有五情，外有五欲，和合故生世间颠倒乐！人心求乐，初无住时。当观此乐，为实为虚？身为坚固，犹尚散灭，何况此乐！此乐亦无住处，未来未有，过去已灭，现在不住，念念皆灭；以遮苦故名乐，无有实乐！譬如饮食，除饥渴苦故，暂以为乐，过度则复生苦，如先破乐中说。则知世间乐，皆从苦因缘生，亦能生苦果，诳人须臾，后苦无量。譬如美食杂毒，食虽香美，毒则害人，世间乐亦如是。淫欲烦恼等毒故，夺智慧命，心则狂惑，舍利取衰，谁受此乐？唯有心识。谛观此心念念生灭，相续有故，可得取相，譬如水波、灯焰。受苦心非乐心，受乐心非苦心，受不苦不乐心非苦乐心，时相各异，以是故心无常，无常故不自在，不自在故无我。想、思、忆念等亦如是。余三念处，内外相如先说。
　　行是四圣行，破四颠倒，破四颠倒故开实相门，开实相门已，愧本所习；譬人夜食不净，他了知非，羞愧其事。观是四法，不净、无常等，是名苦谛；是苦因爱等诸烦恼，是集谛；爱等烦恼断，是灭谛；断爱等诸烦恼方便，是道谛。如是观四谛，信涅槃道，心住快乐，似如无漏，是名暖法。如人钻火，方有暖气，必望得火；信此法已，心爱乐佛是法，如佛所说，如服好药瘥病，知师为妙。诸服药病瘥者，人中第一，是则信僧，如是信三宝。暖法增进，罪福停等故，名为顶法。如人上山至顶，两边道里俱等。从顶至忍，乃至阿罗汉，是一边道；从暖至顶是一边道。声闻法中观四念处，所得果报如是。菩萨法者，于是观中不忘本愿，不舍大悲，先用不可得空，调伏心地。住是地中，虽有烦恼，心常不堕；如人虽未杀贼，系闭一处。菩萨顶法，如先法位中说。忍法、世间第一法，则是菩萨柔顺法忍。须陀洹道，乃至阿罗汉、辟支佛道，是菩萨无生法忍。如佛后品自说：须陀洹若智若果，皆是菩萨无生法忍。四正勤、四如意足，虽各各别位，皆在四念处中。慧多故，名四念处；精进多故，名四正勤；定多故，名四如意足。
　　问曰：若尔者，何以不说智处而说念处？
　　答曰：初习行时，未及有智；念为初门，常念其事，是智慧随念故，以念为名。四念处实体是智慧。所以者何？观内外身，即是智慧；念持智慧在缘中，不令散乱，故名念处。与九十六种邪行求道相违，故名正勤。诸外道等舍五欲自苦身，不能舍恶不善，不能集诸善法。佛有两种：断恶不善法，已来者除却，未来者防使不生。善法亦有二种：未生善法令生，已生善法令增长，是名正勤。智慧火得正勤风，无所不烧。正勤若过，心则散乱，智火微弱；如火得风，过者或灭或微，不能烧照。是故须定以制过精进风，则可得定。定有四种：欲定、精进定、心定、思惟定。制四念处中过智慧，是时定慧道得精进故，所欲如意；后得如意事办故，名如意足。足者，名如意因缘，亦名分。是十二法，钝根人中名为根，如树有根未有力；若利根人中名为力，是事了了，能疾有所办，如利刀截物故名有力。事未办故名为道，事办思惟修行故名为觉。三十七品论议，如先说。
　　问曰：若菩萨修是三十七品，云何不取涅槃？
　　答曰：本愿牢故，大悲心深入故，了了知诸法实相故，十方诸佛护念故。如经说：菩萨到七住地，外观诸法空，内观无我；如人梦中缚栰渡河，中流而觉，作是念：“我空自疲苦，无河无栰，我何所渡？”菩萨尔时亦如是，心则悔厌：“我何所度？何所灭？”且欲自灭倒心。是时，十方佛伸手摩头：“善哉！佛子，莫生悔心，念汝本愿！汝虽知此，众生未悟，汝当以此空法教化众生！汝所得者，始是一门。诸佛无量身、无量音声、无量法门、一切智慧等，汝皆未得。汝观诸法空故，著是涅槃，诸法空中无有灭处，无有著处；若实有灭，汝先来已灭。汝未具足六波罗蜜，乃至十八法，汝当具足此法，坐于道场，如诸佛法。”
　　复次，三三昧、十一智、三无漏根、觉观三昧、十念、四禅、四无量心、四无色定、八背舍、九次第定，如先说。
　　复次，佛十力、四无所畏、四无碍智、十八不共法，如初品中说。是诸法后皆用无所得故。以般若波罗蜜毕竟空和合故，名除世间贪忧，以不可得故。
　　【经】“复次，须菩提，菩萨摩诃萨见是弃死人身骨在地，其色如鸽，腐朽烂坏，与土共合，自念我身如是法、如是相，未脱此法。如是，须菩提，菩萨摩诃萨内身中循身观，勤精进一心，除世间贪忧，以不可得故。外身、内外身，亦如是。受念处、心念处、法念处，亦应如是广说。须菩提，是名菩萨摩诃萨摩诃衍。
　　“复次，须菩提，菩萨摩诃萨摩诃衍，所谓四正勤。何等四？须菩提，菩萨摩诃萨，未生诸恶不善法，为不生故，欲生勤精进摄心行道；已生诸恶不善法为断故，欲生勤精进摄心行道；未生诸善法为生故，欲生勤精进摄心行道；已生诸善法为住不失修满增广故，欲生勤精进摄心行道；以不可得故。须菩提，是名菩萨摩诃萨摩诃衍。
　　“复次，须菩提，菩萨摩诃萨摩诃衍，所谓四如意分。何等四？欲定断行成就，修如意分；心定断行成就，修如意分；精进定断行成就，修如意分；思惟定断行成就，修如意分；以不可得故。须菩提，是名菩萨摩诃萨摩诃衍。
　　“复次，须菩提，菩萨摩诃萨摩诃衍，所谓五根。何等五？信根、精进根、念根、定根、慧根，是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓五力。何等五？信力、精进力、念力、定力、慧力，是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓七觉分。何等七？菩萨摩诃萨修念觉分，依离、依无染、向涅槃；择法觉分、精进觉分、喜觉分、除觉分、定觉分、舍觉分，依离、依无染、向涅槃；以不可得故，是名菩萨摩诃萨摩诃衍。
　　“复次，须菩提，菩萨摩诃萨摩诃衍，所谓八圣道分。何等八？正见、正思惟、正语、正业、正命、正精进、正念、正定，是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓三三昧。何等三？空、无相、无作三昧。空三昧，名诸法自相空，是为空解脱门；无相，名坏诸法相，不忆不念，是为无相解脱门；无作，名诸法中不作，是为无作解脱门。是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓苦智、集智、灭智、道智、尽智、无生智、法智、比智、世智、他心智、如实智。云何名苦智？知苦不生，是名苦智。云何名集智？知集应断，是名集智。云何名灭智？知苦灭，是名灭智。云何名道智？知八圣道分，是名道智。云何名尽智？知诸淫怒痴尽，是名尽智。云何名无生智？知诸有中无生，是名无生智。云何名法智？知五众本事，是名法智。云何名比智？知眼无常，乃至意触因缘生受无常，是名比智。云何名世智？知因缘名字，是名世智。云何名他心智？知他众生心，是名他心智。云何名如实智？知诸佛一切种智，是名如实智。须菩提，是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓三根：未知欲知根、知根、知者根。云何名未知欲知根？诸学人未得果，信根、精进根、念根、定根、慧根，是名未知欲知根。云何名知根？诸学人得果，信根乃至慧根，是名知根。云何名知者根？诸无学人，若阿罗汉、若辟支佛、诸佛，信根乃至慧根，是名知者根。须菩提，是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓三三昧。何等三？有觉有观三昧，无觉有观三昧，无觉无观三昧。云何名有觉有观三昧？离诸欲，离恶不善法，有觉有观，离生喜乐入初禅，是名有觉有观三昧。云何名无觉有观三昧？初禅二禅中间禅，是名无觉有观三昧。云何名无觉无观三昧？从二禅乃至非有想非无想定，是名无觉无观三昧。是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓十念。何等十？念佛、念法、念僧、念戒、念舍、念天、念善、念出入息、念身、念死。须菩提，是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓四禅、四无量心、四无色定、八背舍、九次第定。须菩提，是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓佛十力。何等十？佛如实知一切法是处不是处相，一力也。如实知他众生过去、未来、现在诸业、诸受法，知造业处，知因缘、知报，二力也。如实知诸禅、解脱、三昧、定，垢、净分别相，三力也。如实知他众生诸根上下相，四力也。如实知他众生种种欲解，五力也。如实知世间种种无数性，六力也。如实知一切至处道，七力也。知种种宿命，有相、有因缘，一世、二世乃至百千世，劫初劫尽，我在彼众生中生：如是姓，如是名，如是饮食、苦乐，寿命长短；彼中死、是间生，是间死、还生是间，此间生姓名、饮食、苦乐、寿命长短亦如是，八力也。佛天眼净，过诸天眼，见众生死时生时，端正丑陋，若大若小，若堕恶道若堕善道；如是业因缘受报：是诸众生恶身业成就，恶口业成就，恶意业成就，谤毁圣人，受邪见业因缘故，身坏死时入恶道，生地狱中；是诸众生善身业成就，善口业成就，善意业成就，不谤圣人，受正见业因缘故，身坏死时入善道，生天上，九力也。佛如实知诸漏尽故，无漏心解脱，无漏慧解脱，现在法中自证知入是法，所谓我生已尽，梵行已作，从今世不复见后世，十力也。须菩提，是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓四无所畏。何等四？佛作诚言：‘我是一切正智人，若有沙门、婆罗门，若天、若魔、若梵、若复余众，如实难言：是法不知，乃至不见是微畏相。以是故，我得安隐，得无所畏，安住圣主处，在大众中师子吼，能转梵轮，诸沙门、婆罗门，若天、若魔、若梵、若复余众，实不能转。’一无畏也。佛作诚言：‘我一切漏尽，若有沙门、婆罗门，若天、若魔、若梵、若复余众，如实难言：是漏不尽，乃至不见是微畏相。以是故，我得安隐，得无所畏，安住圣主处，在大众中师子吼，能转梵轮，诸沙门、婆罗门，若天、若魔、若梵、若复余众，实不能转。’二无畏也。佛作诚言：‘我说障法，若有沙门、婆罗门，若天、若魔、若梵、若复余众，如实难言：受是法不障道，乃至不见是微畏相。以是故，我得安隐，得无所畏，安住圣主处，在大众中师子吼，能转梵轮，诸沙门、婆罗门，若天、若魔、若梵、若复余众，实不能转。’三无畏也。佛作诚言：‘我所说圣道，能出世间，随是行能尽苦，若有沙门、婆罗门，若天、若魔、若梵、若复余众，如实难言：行是道不能出世间，不能尽苦，乃至不见是微畏相。以是故，我得安隐，得无所畏，安隐住圣主处，在大众中师子吼，能转梵轮，诸沙门、婆罗门，若天、若魔、若梵、若复余众，实不能转。’四无畏也。须菩提，是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓四无碍智。何等四？义无碍、法无碍、辞无碍、乐说无碍。须菩提，是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓十八不共法。何等十八？一、诸佛身无失，二、口无失，三、念无失，四、无异想，五、无不定心，六、无不知已舍心，七、欲无减，八、精进无减，九、念无减，十慧无减，十一、解脱无减，十二、解脱知见无减，十三、一切身业随智慧行，十四、一切口业随智慧行，十五、一切意业随智慧行，十六、智慧知见过去世无碍无障，十七、智慧知见未来世无碍无障，十八、智慧知见现在世无碍无障。须菩提，是名菩萨摩诃萨摩诃衍，以不可得故。
　　“复次，须菩提，菩萨摩诃萨摩诃衍，所谓字等、语等诸字入门。何等为字等、语等诸字入门？阿字门，一切法初不生故。罗字门，一切法离垢故。波字门，一切法第一义故。遮字门，一切法终不可得故，诸法不终不生故。那字门，诸法离名，性相不得不失故。逻字门，诸法度世间故，亦爱支因灭故。陀字门，诸法善心生故，亦施相故。婆字门，诸法婆字离故。荼字门，诸法荼字净故。沙字门，诸法六自在王性清净故。和字门，入诸法语言道断故。多字门，入诸法如相不动故。夜字门，入诸法如实不生故。吒字门，入诸法制伏不可得故。迦字门，入诸法作者不可得故。娑字门，入诸法时不可得故，诸法时未转故。摩字门，入诸法我所不可得故。伽字门，入诸法去者不可得故。他字门，入诸法处不可得故。阇字门，入诸法生不可得故。簸字门，入诸法簸字不可得故。驮字门，入诸法性不可得故。赊字门，入诸法定不可得故。呿字门，入诸法虚空不可得故。叉字门，入诸法尽不可得故。哆字门，入诸法有不可得故。若字门，入诸法智不可得故。拖字门，入诸法拖字不可得故。婆字门，入诸法破坏不可得故。车字门，入诸法欲不可得故，如影五众亦不可得故。魔字门，入诸法魔字不可得故。火字门，入诸法唤不可得故。蹉字门，入诸法蹉字不可得故。伽字门，入诸法厚不可得故。咃字门，入诸法处不可得故。拏字门，入诸法不来不去，不立不坐不卧故。颇字门，入诸法边不可得故。歌字门，入诸法聚不可得故。醝字门，入诸法醝字不可得故。遮字门，入诸法行不可得故。吒字门，入诸法驱不可得故。荼字门，入诸法边竟处故，不终不生。过荼无字可说。何以故？更无字故。诸字无碍无名，亦不灭，亦不可说，不可示，不可见，不可书。
　　“须菩提，当知一切诸法如虚空！须菩提，是名陀罗尼门，所谓阿字义。若菩萨摩诃萨，是诸字门印阿字印，若闻、若受，若诵、若读、若持，若为他说，如是知，当得二十功德。何等二十？得强识念，得惭愧，得坚固心，得经旨趣，得智慧，得乐说无碍，易得诸余陀罗尼门，得无疑悔心，得闻善不喜、闻恶不怒，得不高不下住心无增减，得善巧知众生语，得巧分别五众、十二入、十八界、十二因缘、四缘、四谛，得巧分别众生诸根利钝，得巧知他心，得巧分别日月岁节，得巧分别天耳通，得巧分别宿命通，得巧分别生死通，得能巧说是处非处，得巧知往来坐起等身威仪。须菩提，是陀罗尼门、字门、阿字门等，是名菩萨摩诃萨摩诃衍，以不可得故。”　　
　　【论】释曰：字等、语等者，是陀罗尼，于诸字平等，无有爱憎。又此诸字因缘未会时亦无，终归亦无，现在亦无所有，但住吾我心中，忆想分别觉观心说；是散乱心语，不见实事，如风动水则无所见。等者，与毕竟空、涅槃同等。菩萨以此陀罗尼，于一切诸法通达无碍，是名字等、语等。
　　问曰：若略说则五百陀罗尼门，若广说则无量陀罗尼门，今何以说是字等陀罗尼，名为诸陀罗尼门？
　　答曰：先说一大者，则知余者皆说。此是诸陀罗尼初门，说初，余亦说。
　　复次，诸陀罗尼法，皆从分别字语生，四十二字是一切字根本。因字有语，因语有名，因名有义；菩萨若闻字，因字乃至能了其义。是字，初阿、后荼，中有四十。得是字陀罗尼菩萨，若一切语中闻阿字，即时随义，所谓一切法从初来不生相。阿提，秦言初；阿耨波陀，秦言不生。若闻罗字，即随义知一切法离垢相。罗阇，秦言垢。若闻波字，即时知一切法入第一义中。波罗末陀，秦言第一义。若闻遮字，即时知一切诸行皆非行。遮梨夜，秦言行。若闻那字，即知一切法不得不失，不来不去。那，秦言不。若闻逻字，即知一切法离轻重相。逻求，秦言轻。若闻陀字，即知一切法善相。陀摩，秦言善。若闻婆字，即知一切法无缚无解。婆陀，秦言缚。若闻荼字，即知诸法不热相。南天竺荼阇他，秦言不热。若闻沙字，即知人身六种相。沙，秦言六。若闻和字，即知一切诸法离语言相。和（于波切）波他，秦言语言。若闻多字，即知诸法在如中不动。多他，秦言如。若闻夜字，即知诸法入实相中，不生不灭。夜他跋，秦言实。若闻吒字，即知一切法无障碍相。吒婆，秦言障碍。若闻迦字，即知诸法中无有作者。迦逻迦，秦言作者。若闻婆字，即知一切法一切种不可得。萨婆，秦言一切。若闻磨字，即知一切法离我所，磨磨迦罗，秦言我所。若闻伽字，即知一切法底不可得。伽陀，秦言底。若闻他字，即知四句如去不可得。多他阿伽陀，秦言如去。若闻阇（音社）字，即知诸法生老不可得。阇提阇罗，秦言生老。若闻湿波字，即知一切法皆不可得，如湿波字不可得。湿波字无义，故不释。若闻驮字，即知一切法中法性不可得。驮摩，秦言法。若闻赊字，即知诸法寂灭相。赊多（都饿切），秦言寂灭。若闻呿字，即知一切法虚空不可得。呿伽，秦言虚空。若闻叉字，即知一切法尽不可得。叉耶，秦言尽。若闻哆字，即知诸法边得何利。迦哆度求那，秦言是事边得何利。若闻若字，即知一切法中无智相。若那，秦言智。若闻他字，即知一切法义不可得。阿利他，秦言义。若闻婆字，即知一切法不可得破相。婆伽，秦言破。若闻车字，即知一切法无所去。伽车提，秦言去。若闻湿么字，即知诸法牢坚如金刚石。阿湿么，秦言石。若闻火字，即知一切法无音声相。火婆夜，秦言唤来。若闻蹉字，即知一切法无悭无施相。末蹉罗，秦言悭。若闻伽字，即知诸法不厚不薄。伽那，秦言厚。若闻咃（土荼切）字，即知诸法无住处。南天竺咃那，秦言处。若闻拏字，即知一切法及众生，不来不去，不坐不卧，不立不起，众生空、法空故。南天竺拏，秦言不。若闻颇字，即知一切法因果空故。颇罗，秦言果。若闻歌字，即知一切五众不可得。歌大，秦言众。若闻醝字，即知醝字空，诸法亦尔。若闻遮字，即知一切法不动相。遮罗地，秦言动。若闻吒字，即知一切法此彼岸不可得。多罗，秦言岸。若闻荼字，即知一切法必不可得。波荼，秦言必。荼外更无字，若有者，是四十二字枝派。是字常在世间，相似相续故，入一切语故，无碍。如国国不同，无一定名，故言无名。闻已便尽，故言灭。诸法入法性，皆不可得，而况字可说？诸法无忆想分别故，不可示。先意业分别故有口业，口业因缘故，身业作字。字是色法，或眼见，或耳闻，众生强作名字，无因缘，以是故不可见、不可书。诸法常空，如虚空相，何况字说已便灭！是文字陀罗尼，是诸陀罗尼门。
　　问曰：知是陀罗尼门因缘者，应得无量无边功德，何以但说二十？
　　答曰：佛亦能说诸余无量无边功德，但以废说般若波罗蜜故，但略说二十。得强识念者，菩萨得是陀罗尼，常观诸字相，修习忆念故，得强识念。得惭愧者，集诸善法，厌诸恶法故，生大惭愧。心得坚固者，集诸福德智慧故，心得坚固如金刚，乃至阿鼻地狱事，尚不退阿耨多罗三藐三菩提，何况余苦！得经旨趣者，知佛五种方便说法故，名为得经旨趣。一者、知作种种门说法，二者、知为何事故说，三者、知以方便故说，四者、知示理趣故说，五者、知以大悲心故说。得智慧者，菩萨因是陀罗尼，分别破散诸字，言语亦空，言语空故名亦空，名空故义亦空，得毕竟空，即是般若波罗蜜。智慧乐说者，既得如是毕竟清净无碍智慧，以本愿大悲心，度众生故乐说易。得陀罗尼者，譬如析竹，初节既破，余者皆易；菩萨亦如是，得是文字陀罗尼，诸陀罗尼自然而得。无疑悔心者，入诸法实相中，虽未得一切智慧，于一切深法中，无疑无悔。闻善不喜、闻恶不瞋者，各各分别诸字，无赞叹，无毁訾故，闻善不喜，闻恶不瞋。不高不下者，憎爱断故。善巧知众生语者，得解一切众生言语三昧故。巧分别五众、十二入、十八界，十二因缘、四缘、四谛者，五众等义如先说。巧分别众生诸根利钝，知他心、天耳、宿命。巧说是处非处者，如十力中说。巧知往来坐起等者，如阿鞞跋致中所说。日月岁节者，日名从旦至旦，初分、中分、后分，夜亦三分。一日一夜有三十时：春、秋分时，十五时属昼，十五时属夜，余时增减。五月至，昼十八时，夜十二时；十一月至，夜十八时，昼十二时。一月或三十日，或三十日半，或二十九日，或二十七日半。有四种月：一者、日月，二者、世间月，三者、月月，四者、星宿月。日月者，三十日半；世间月者，三十日；月月者，二十九日加六十二分之三十；星宿月者，二十七日，加六十七分之二十一。闰月者，从日月、世间月二事中出，是名十三月。或十二月，或十三月，名一岁。是岁三百六十六日，周而复始。菩萨知日中分时，前分已过，后分未至，中分中无住处，无相可取，日分空无所有。到三十日时，二十九已灭，云何和合成月？月无故，云何和合而为岁？以是故，佛言世间法如幻、如梦，但是诳心法。菩萨能知世间日、月、岁和合，能知破散无所有，是名巧分别。如是等种种分别，是名菩萨摩诃萨摩诃衍。
大智度论卷第四十九释发趣品第二十
　　【经】佛告须菩提：“汝问云何菩萨摩诃萨大乘发趣，若菩萨摩诃萨行六波罗蜜时，从一地至一地，是名菩萨摩诃萨大乘发趣。”
　　须菩提白佛言：“世尊，云何菩萨摩诃萨从一地至一地？”
　　佛言：“菩萨摩诃萨，知一切法无来去相，亦无有法若来若去、若至若不至，诸法相不灭故。菩萨摩诃萨于诸地，不念不思惟而修治地业，亦不见地。何等菩萨摩诃萨治地业？菩萨摩诃萨住初地时，行十事：一者、深心坚固，是不可得故；二者、于一切众生中等心，众生不可得故；三者、舍心，与人、受人不可得故；四者、亲近善知识，亦不自高；五者、求法，一切法不可得故；六者、常出家，家不可得故；七者、爱乐佛身，相好不可得故；八者、演出法教，诸法分别不可得故；九者、破憍慢法，生慧不可得故；十者、实语，诸语不可得故。菩萨摩诃萨如是初地中住，修治十事治地业。
　　“复次，须菩提，菩萨摩诃萨住二地中，常念八法。何等八？一者、戒清净；二者、知恩报恩；三者、住忍辱力；四者、受欢喜；五者、不舍一切众生；六者、入大悲心；七者、信师，恭敬咨受；八者、勤求诸波罗蜜。须菩提，是名菩萨摩诃萨住二地中，应满足八法。
　　“复次，须菩提，菩萨摩诃萨住三地中行五法。何等五？一者、多学问，无厌足；二者、净法施，亦不自高；三者、庄严佛国土，亦不自高；四者、受世间无量勤苦，不以为厌；五者、住惭愧处。须菩提，是名菩萨摩诃萨住三地中，应满足五法。
　　“复次，须菩提，菩萨摩诃萨住四地中，应受行不舍十法。何等十？一者、不舍阿练若住处；二者、少欲；三者、知足；四者、不舍头陀功德；五者、不舍戒；六者、秽恶诸欲；七者、厌世间心；八者、舍一切所有；九者、心不没；十者、不惜一切物。须菩提，是名菩萨摩诃萨住第四地中不舍十法。
　　“复次，须菩提，菩萨摩诃萨住五地中，远离十二法。何等十二？一者、远离亲白衣；二者、远离比丘尼；三者、远离悭惜他家；四者、远离无益谈说；五者、远离瞋恚；六者、远离自大；七者、远离懱人；八者、远离十不善道；九者、远离大慢；十者、远离自用；十一者、远离颠倒；十二者、远离淫怒痴。须菩提，是名菩萨摩诃萨住五地中远离十二事。
　　“复次，须菩提，菩萨摩诃萨住六地中，当具足六法。何等六？所谓六波罗蜜。复有六法所不应为。何等六？一者、不作声闻、辟支佛意；二者、布施不应生忧心；三者、见有所索心不没；四者、所有物布施；五者、布施之后心不悔；六者、不疑深法。须菩提，是名菩萨摩诃萨住六地中应满具六法，远离六法。
　　“复次，须菩提，菩萨摩诃萨住七地中，二十法所不应著。何等二十？一者、不著我；二者、不著众生；三者、不著寿命；四者、不著众数，乃至知者、见者；五者、不著断见；六者、不著常见；七者、不应作相；八者、不应作因见；九者、不著名色；十者、不著五众；十一者、不著十八界；十二者、不著十二入；十三者、不著三界；十四者、不作著处；十五者、不作所期处；十六者、不作依处；十七者、不著依佛见；十八者、不著依法见；十九者、不著依僧见；二十者、不著依戒见。是二十法所不应著。复有二十法应具足满。何等二十？一者、具足空；二者、无相证；三者、知无作；四者、三分清净；五者、一切众生中具足慈悲智；六者、不念一切众生；七者、一切法等观，是中亦不著；八者、知诸法实相，是事亦不念；九者、无生忍法；十者、无生智；十一者、说诸法一相；十二者、破分别相；十三者、转忆想；十四者、转见；十五者、转烦恼；十六者、等定慧地；十七者、调意；十八者、心寂灭；十九者、无碍智；二十者、不染爱。须菩提，是名菩萨摩诃萨住七地中，应具足二十法。
　　“复次，须菩提，菩萨摩诃萨住八地中，应具足五法。何等五？顺入众生心；游戏诸神通；观诸佛国；如所见佛国，自庄严其国；如实观佛身，自庄严佛身。是名五法具足满。
　　“复次，须菩提，菩萨摩诃萨住八地中，复具足五法。何等五？知上下诸根；净佛世界；入如幻三昧；常入三昧；随众生所应善根受身。须菩提，是为菩萨摩诃萨住八地中，具足五法。
　　“复次，须菩提，菩萨摩诃萨住九地中，应具足十二法。何等十二？受无边世界所度之分，菩萨得如是愿，知诸天、龙、夜叉、揵闼婆语而为说法，处胎成就，生成就，家成就，姓成就，眷属成就，出生成就，出家成就，庄严佛树成就，一切诸善功德成满具足。须菩提，是名菩萨摩诃萨住九地中，应具足十二法。
　　“须菩提，十地菩萨当知如佛。”
　　尔时，慧命须菩提白佛言：“世尊，云何菩萨摩诃萨深心治地业？”
　　佛言：“菩萨摩诃萨，应萨婆若心，集诸善根，是名菩萨摩诃萨深心治地业。”
　　“云何菩萨于一切众生中等心？”
　　佛言：“若菩萨摩诃萨，应萨婆若心，生四无量心，所谓慈、悲、喜、舍，是名于一切众生中等心。”
　　“云何菩萨修布施？”
　　佛言：“菩萨施与一切众生，无所分别，是名修布施。”
　　“云何菩萨亲近善知识？”
　　佛言：“能教入萨婆若中住，如是善知识，亲近咨受，恭敬供养，是名亲近善知识。”
　　“云何菩萨求法？”
　　佛言：“若菩萨应萨婆若心求法，不堕声闻、辟支佛地，是名求法。”
　　“云何菩萨常出家治地业？”
　　佛言：“菩萨世世不杂心，佛法中出家，无能障碍者，是名常出家治地业。”
　　“云何菩萨爱乐佛身治地业？”
　　佛言：“若菩萨见佛身相，乃至阿耨多罗三藐三菩提，终不离念佛，是名爱乐佛身治地业。”
　　“云何菩萨演出法教治地业？”
　　佛言：“菩萨，若佛现在，若佛灭度后，为众生说法，初、中、后善，妙义好语，净洁纯具，所谓修妒路乃至优波提舍，是名演出法教治地业。”
　　“云何菩萨破于憍慢治地业？”
　　佛言：“菩萨破是憍慢故，终不生下贱家，是名菩萨破于憍慢治地业。”
　　“云何菩萨实语治地业？”
　　佛言：“菩萨如所说，如所行，是名实语治地业。是为菩萨摩诃萨住初地中，修行十事治地业。”　　
　　【论】论者言：须菩提上问摩诃衍，佛种种答摩诃衍相；上又问发趣大乘者，今答发趣大乘相。菩萨摩诃萨乘是乘，知一切法，从本已来，不来不去，无动无发，法性常住故。又以大悲心故，精进波罗蜜故，方便力故，还修诸善法；更求胜地而不取地相，亦不见此地。
　　问曰：应答发趣大乘，何以说发趣地？
　　答曰：大乘即是地，地有十分，从初地至二地，是名发趣。譬如乘马趣象，舍马乘象，乘象趣龙，舍象乘龙。
　　问曰：此中是何等十地？
　　答曰：地有二种：一者、但菩萨地，二者、共地。共地者，所谓干慧地，乃至佛地。但菩萨地者：欢喜地、离垢地、有光地、增曜地、难胜地、现在地、深入地、不动地、善相地、法云地。此地相，如十地经中广说。
　　入初地菩萨应行十法，深心乃至实语。须菩提虽知，为断众生疑故，问世尊：云何是深心？佛答：应萨婆若心，集诸善根。萨婆若心者，菩萨摩诃萨，初发阿耨多罗三藐三菩提意，作是愿：我于未来世当作佛！是阿耨多罗三藐三菩提意，即是应萨婆若心。应者，系心愿我当作佛。若菩萨利根，大集福德，诸烦恼薄，过去罪业少，发意即得深心。深心者，深乐佛道，世世于世间心薄，是名应萨婆若心。所作一切功德，若布施，若持戒，若修定等，不求今世后世福乐、寿命、安隐，但为萨婆若。譬如悭贪人无因缘，乃至一钱不施，贪惜积聚，但望增长；菩萨亦如是，福德若多若少，不向余事，但爱惜积集，向萨婆若。
　　问曰：是菩萨未知萨婆若，不得其味，云何能得深心？
　　答曰：我先已说，此人若利根，诸烦恼薄，福德纯厚，不乐世间，虽未闻赞叹大乘，犹不乐世间，何况已闻！如摩诃迦叶，娶金色女为妻，心不爱乐，弃舍出家。又如耶舍长者子，中夜见众婇女，皆如死状，舍值十万两金宝屐于水岸边，直渡趣佛。如是等诸贵人、国王，厌舍五欲者无数，何况菩萨闻说佛道种种功德因缘，而不即时发心深入？如后萨陀波仑品中，长者女闻赞叹佛功德，即时舍家，诣昙无竭所。
　　复次，信等五根成就纯熟故，能得是深心。譬如小儿，眼等五情根未成就故，不别五尘，不识好丑；信等五根未成就，亦复如是，不识善恶，不知缚解，爱乐五欲，没于邪见。信等五根成就者，乃能识别善恶。十善道、声闻法犹尚爱乐，况无上道而不深念？初发无上道心，已于世间最上，何况成就！
　　复次，菩萨始得般若波罗蜜气味故，能生深心。如人闭在幽闇，微隙见光，心则踊跃，作念言：“众人独得见如是光明。”欣悦爱乐，即生深心，念是光明，方便求出！菩萨亦如是，宿业因缘故，闭在十二入无明黑闇狱中，所有知见，皆是虚妄；闻般若波罗蜜，少得气味，深念萨婆若：“我当云何于此六情狱得出，如诸佛圣人！”
　　复次，发阿耨多罗三藐三菩提，随愿所行，以是故生深心。深心者，一切诸法中爱，无如爱萨婆若；一切众生中爱，无如爱佛。又深入悲心，利益众生。如是等名深心相，初地菩萨应常行是心。
　　于一切众生等心者，菩萨得是深心已，等心于一切众生。众生常情，爱其所亲，恶其所憎；菩萨得深心故，怨亲平等，视之无二。此中佛自说：等心者，四无量心是。菩萨见众生受乐，则生慈、喜心，作是愿：“我当令一切众生皆得佛乐！”若见众生受苦，则生悲心愍之，作是愿：“我当拔一切众生苦！”若见不苦不乐众生，则生舍心，作是愿：“我当令众生舍爱憎心！”四无量心余义，如先说。
　　舍心者，舍有二种：一者、舍财行施，二者、舍结得道。此以除悭为舍，与第二舍结作因缘，至七地中乃能舍结。
　　问曰：舍相有种种，内外、轻重，财施、法施，世间、出世间等。佛何以故但说无分别忆想出世间施？
　　答曰：布施虽有种种相，但说大者不取相。
　　复次，佛于一切法不著，亦以此教菩萨布施，令如佛法不著。此中应广说无分别布施；余布施相，处处已种种说。
　　近善知识义，如先说。
　　求法者，法有三种：一者、诸法中无上，所谓涅槃。二者、得涅槃方便，八圣道。三者、一切善语实语，助八圣道者，所谓八万四千法众，十二部经；四藏，所谓阿含、阿毗昙、毗尼、杂藏；摩诃般若波罗蜜等诸摩诃衍经，皆名为法。此中求法者，书写、读诵、正忆念，如是等治众生心病故，集诸法药，不惜身命。如释迦文佛，本为菩萨时，名曰乐法。时世无佛，不闻善语，四方求法，精勤不懈，了不能得。尔时，魔变作婆罗门而语之言：“我有佛所说一偈，汝能以皮为纸，以骨为笔，以血为墨，书写此偈，当以与汝！”乐法即时自念：“我世世丧身无数，不得是利。”即自剥皮曝之令干，欲书其偈，魔便灭身。是时，佛知其至心，即从下方涌出，为说深法，即得无生法忍。又如萨陀波仑苦行求法。如释迦文菩萨，五百钉钉身，为求法故。又如金坚王，割身五百处为灯炷，投岩入火。如是等种种苦行难行，为众生求法。复次，佛自说求法相：为萨婆若，不堕声闻、辟支佛地。
　　常出家者，菩萨知在家有种种罪因缘：“我若在家，自不能得行清净行，何能令人得诸净行？若随在家法，则有鞭杖等苦恼众生；若随善法行，则破居家法。”筹量二事：“我今不出家者，死时俱亦当舍，今自远离，福德为大！”
　　复次，菩萨作是念：“一切国王及诸贵人，力势如天，求乐未已，死强夺之。我今为众生故舍家，持清净戒，求佛道，具足尸罗波罗蜜因缘。”此中佛自说：菩萨世世不杂心出家。不杂心者，不于九十六种道中出家，但于佛道中出家。所以者何？佛道中有二种正见：世间正见、出世间正见故。
　　爱乐佛身者，闻种种赞佛功德，十力、四无所畏、大慈大悲、一切智慧；又见佛身三十二相，八十种随形好，放大光明，天人供养，无有厌足。自知我当来世，亦当如是。假令无得佛因缘，犹尚爱乐，何况当得而不爱乐？得是深心爱乐佛故，世世常得值佛。
　　演出法教者，菩萨如上求法已，为众生演说。菩萨在家者，多以财施；出家者爱佛情重，常以法施。若佛在世，若不在世，善住持戒，不求名利，等心一切众生而为说法。赞叹檀义故，名为初善分别；赞叹持戒，名为中善；是二法果报，若生诸佛国，若作大天，名为后善。
　　复次，见三界、五受众身多苦恼，则生厌离心，名为初善；弃舍居家，为身离故，名为中善；为心离烦恼故，名为后善。解说声闻乘，名为初善；说辟支佛乘，名为中善；宣畅大乘，名为后善。妙义好语者，三种语虽复辞妙而义味浅薄，虽义理深妙而辞不具足，以是故，说妙义好语。离三毒垢故，但说正法，不杂非法，是名清净。八圣道分、六波罗蜜备故，名为具足。修多罗、十二部经，如先说。
　　破憍慢者，是菩萨出家持戒，说法能断众疑，或时自恃而生憍慢，是时应作是念：“我剃头著染衣，持钵乞食，此是破憍慢法，我云何于中生憍慢？”又此憍慢，在人心中，则覆没功德，人所不爱，恶声流布；后身常生弊恶畜生中，若生人中，卑鄙下贱。知是憍慢，有如是无量过罪；破是憍慢，为求阿耨多罗三藐三菩提故。如人求财，犹尚谦逊下意，何况求无上道！以破憍慢故，常生尊贵，终不在下贱家生。
　　实语者，是诸善之本，生天因缘，人所信受。行是实语者，不假布施、持戒、学问，但修实语，得无量福。实语者，如说随行。
　　问曰：口业有四种，何以但说实语？
　　答曰：佛法中贵实故，说实余皆摄；四谛实故，得涅槃。
　　复次，菩萨与众生共事，恶口、绮语、两舌，或时能有，妄语罪重故，初地应舍。是菩萨行初地，未能具足行此四业故，但说实语，第二地中则能具足。
　　问曰：初地中何以但说十事？
　　答曰：佛为法王，诸法中得自在，知是十法，能成初地。譬如良医，善知药草种数，若五若十，足能破病，是中不应难其多少。（初地竟）
　　【经】“云何菩萨戒清净？若菩萨摩诃萨，不念声闻、辟支佛心，及诸破戒障佛道法，是名戒清净。
　　“云何菩萨知恩报恩？若菩萨摩诃萨行菩萨道，乃至小恩尚不忘，何况多？是名知恩报恩。
　　“云何菩萨住忍辱力？若菩萨于一切众生无瞋无恼，是名住忍辱力。
　　“云何菩萨受欢喜？所谓成就众生，以此为喜，是名受欢喜。
　　“云何菩萨不舍一切众生？若菩萨念欲救一切众生故，是名不舍一切众生。
　　“云何菩萨入大悲心？若菩萨如是念：“我为一一众生故，如恒河沙等劫地狱中受勤苦，乃至是人得佛道入涅槃。”如是名为为一切十方众生忍苦，是名入大悲心。
　　“云何菩萨信师恭敬咨受？若菩萨于诸师，如世尊想，是名信师恭敬咨受。
　　“云何菩萨勤求诸波罗蜜？若菩萨一心求诸波罗蜜无异事，是名勤求诸波罗蜜。是为菩萨摩诃萨住二地中满足八法。
　　“云何菩萨摩诃萨多学问无厌足？诸佛所说法，若是此间世界，若十方世界诸佛所说，尽欲闻持，是名多学问无厌足。
　　“云何菩萨净法施？有所法施，乃至不求阿耨多罗三藐三菩提，何况余事？是名不求名利法施。
　　“云何菩萨净佛世界？以诸善根回向净佛世界，是名净佛世界。
　　“云何菩萨受世间无量勤苦不以为厌？诸善根备具故，能成就众生亦庄严佛界，乃至具足萨婆若，终不疲厌，是名受无量勤苦不以为厌。
　　“云何菩萨住惭愧处？耻诸声闻、辟支佛意，是名住惭愧处，是为菩萨摩诃萨住三地中满足五法。
　　“云何菩萨不舍阿兰若住处？能过声闻、辟支佛地，是名不舍阿兰若住处。
　　“云何菩萨少欲？乃至阿耨多罗三藐三菩提尚不欲，何况余欲？是名少欲。
　　“云何菩萨知足？得一切种智，是名知足。
　　“云何菩萨不舍头陀功德？观诸深法忍，是名不舍头陀功德。
　　“云何菩萨不舍戒？不取戒相，是名不舍戒。
　　“云何菩萨秽恶诸欲？欲心不生故，是名秽恶诸欲。
　　“云何菩萨厌世间心？知一切法不作故，是名厌世间心。
　　“云何菩萨舍一切所有？不惜内外诸法故，是名舍一切所有。
　　“云何菩萨心不没？二种识处心不生故，是名心不没。
　　“云何菩萨不惜一切物？于一切物不著不念，是名不惜一切物。是为菩萨于四地中不舍十法。
　　“云何菩萨远离亲白衣？菩萨出家所生。从一佛界至一佛界，常出家、剃头、著染衣，是名远离亲白衣。
　　“云何菩萨远离比丘尼？不共比丘尼住，乃至弹指顷亦不生念，是名远离比丘尼。
　　“云何菩萨远离悭惜他家？菩萨如是思惟：“我应安乐众生，他今助我安乐，云何生悭？”是名远离悭惜他家。
　　“云何菩萨远离无益谈说？若有谈说，或生声闻、辟支佛心，我当远离，是名远离无益谈说。
　　“云何菩萨远离瞋恚？不令瞋心、恼心、斗心得入，是名远离瞋恚。
　　“云何菩萨远离自大？所谓不见内法故，是名远离自大。
　　“云何菩萨远离懱人？所谓不见外法故，是名远离懱人。
　　“云何菩萨远离十不善道？是十不善道能障八圣道，何况阿耨多罗三藐三菩提！是名远离十不善道。
　　“云何菩萨远离大慢？是菩萨不见法可作大慢者，是名远离大慢。
　　“云何菩萨远离自用？是菩萨不见是法可自用者，是名远离自用。
　　“云何菩萨远离颠倒？颠倒处不可得故，是名远离颠倒。
　　“云何菩萨远离淫怒痴？淫怒痴处不可见故，是名远离淫怒痴处。是为菩萨住五地中远离十二法。
　　“云何菩萨住六地中具足六法？所谓六波罗蜜。诸佛及声闻、辟支佛，住六波罗蜜中，能度彼岸，是名具足六法。
　　“云何菩萨不作声闻、辟支佛意？作是念：声闻、辟支佛意，非阿耨多罗三藐三菩提道。
　　“云何菩萨布施不生忧心？作是念：此非阿耨多罗三藐三菩提道。
　　“云何菩萨见有所索心不没？作是念：此非阿耨多罗三藐三菩提道。
　　“云何菩萨所有物布施？菩萨初发心时布施，不言是可与是不可与。
　　“云何菩萨布施之后心不悔？慈悲力故。
　　“云何菩萨不疑深法，信功德力故。是为菩萨住六地中远离六法。”　　
　　【论】论者言：戒清净者，初地中多行布施，次知持戒胜于布施。所以者何？持戒则摄一切众生，布施则不能普周一切。持戒遍满无量，如不杀生戒，则施一切众生命；如众生无量无边，福德亦无量无边。略说诸能破佛道事，此中皆名破戒；离是破戒垢，皆名清净。乃至声闻、辟支佛心，尚是戒垢，何况余恶！
　　知恩报恩者，有人言：“我宿世福德因缘应得。”或言：“我自然尊贵，汝有何恩？”堕是邪见，是故佛说菩萨当知恩！众生虽有宿世乐因，今世事不和合，则无由得乐。譬如谷种在地，无雨则不生，不可以地能生谷故，言雨无恩。虽所受之物，是宿世所种；供奉之人，敬爱好心，岂非恩分？
　　复次，知恩者，是大悲之本，开善业初门，人所爱敬，名誉远闻，死则生天，终成佛道。不知恩人，甚于畜生！如佛说本生经：有人入山伐木，迷惑失道，时值暴雨，日暮饥寒，恶虫毒兽，欲来侵害。是人入一石窟，窟中有一大熊，见之恐怖而出。熊语之言：“汝勿恐怖！此舍温暖，可于中宿。”时连雨七日，常以甘果美水，供给此人。七日雨止，熊将此人，示其道径。熊语人言：“我是罪身，多有怨家！若有问者，莫言见我！”人答言：“尔！”此人前行，见诸猎者。猎者问言：“汝从何来？见有众兽不？”答言：“我见一大熊，此熊于我有恩，不得示汝！”猎者言：“汝是人，当以人类相亲，何以惜熊？今一失道，何时复来？汝示我者，与汝多分！”此人心变，即将猎者示熊处所，猎者杀熊，即以多分与之。此人展手取肉，二肘俱堕。猎者言：“汝有何罪？”答言：“是熊看我，如父视子。我今背恩，将是此罪！”猎者恐怖，不敢食肉，持施众僧。尔时，上座六通阿罗汉语诸下座：“此是菩萨，未来世当作佛，莫食此肉！”即时起塔供养。王闻此事，敕下国内：“不知恩人，无令住此！”又以种种因缘赞知恩者，知恩之义，遍阎浮提，人皆信行。
　　复次，菩萨作是念：“若人有恶事于我，我犹尚应度，何况于我有恩！”
　　住忍辱力者，如忍波罗蜜中广说。
　　问曰：种种因缘是忍辱相，此中何以但说不瞋不恼？
　　答曰：此是忍辱体，先起瞋心，然后身口恼他。是菩萨初行故，但说众生忍，不说法忍。
　　受欢喜者，菩萨见是持戒故，身口清净；知恩忍辱故，心清净；三业清净故，则自然生欢喜。譬如人香汤沐浴，著好新衣，缨络庄严，镜中自观，心生欢喜。菩萨亦如是，得是善法自庄严：“戒是禅定、智慧根本，我今得是净戒，无量无边福德皆应易得。”以是自喜。菩萨住是戒忍中，教化众生，令得生他方佛前，及生天上人中受乐；或令得声闻、辟支佛乘、佛乘者。观众生乐著，如长者观小儿共戏，亦与之同戏，更以少异物与之，令舍前所好；菩萨亦如是，教化众生，令得人天福乐，渐渐诱进令得三乘，以是故，言受欢喜乐。
　　不舍一切众生者，善修习大悲心，誓度众生故，发心牢固故，不为诸佛贤圣所轻笑故，恐负一切众生故不舍。譬如先许人物，后若不与，则是虚妄罪人！以是因缘故，不舍众生。
　　入大悲心者，如先说。此中佛自说：本愿大心为众生故，所谓为一一人故，于无量劫代受地狱苦，乃至令是人集行功德作佛，入无余涅槃。
　　问曰：无有代受罪者，何以作是愿？
　　答曰：是菩萨宏大之心，深爱众生；若有代理，必代不疑。
　　复次，菩萨见人间有天祠，用人肉血五脏祀罗刹鬼，有人代者则听。菩萨作是念：“地狱中若当有如是代理，我必当代！”众人闻菩萨大心如是，则贵敬尊重之。所以者何？是菩萨深念众生，逾于慈母故。
　　信师恭敬咨受者，菩萨因师得阿耨多罗三藐三菩提，云何不信恭敬供养？师虽智德高明，若不恭敬供养，则不能得大利。譬如深井美水，若无绠者，无由得水；若破憍慢高心，宗重敬伏，则功德大利归之。又如雨堕，不住山顶，必归下处。若人憍心自高，则法水不入；若恭敬善师，则功德归之。
　　复次，佛说依止善师，持戒、禅定、智慧、解脱，皆得增长；譬如众树依于雪山，根、茎、枝、叶、华、果，皆得茂盛。以是故，佛说于诸师宗，敬之如佛。
　　问曰：恶师云何得供养信受？善师不能视之如佛，何况恶师？佛何以故此中说于诸师尊，如世尊想？
　　答曰：菩萨不应顺世间法。顺世间法者，善者心著，恶者远离；菩萨则不然，若有能开释深义，解散疑结，于我有益，则尽心敬之，不念余恶。如弊囊盛宝，不得以囊恶故，不取其宝；又如夜行险道，弊人执炬，不得以人恶故，不取其照。菩萨亦如是，于师得智慧光明，不计其恶。
　　复次，弟子应作是念：“师行般若波罗蜜，无量方便力，不知以何因缘故，有此恶事？”如萨陀波仑闻空中十方佛教：“汝于法师，莫念其短，常生敬畏！”
　　复次，菩萨作是念：“法师好恶，非是我事。我所求者，唯欲闻法以自利益。如泥像、木像，无实功德，因发佛想故，得无量福德，何况是人智慧方便能为人说！以是故，法师有过，于我无咎。”
　　如世尊想者，我先说菩萨异于世人。世人分别好丑，好者爱著，犹不如佛；恶者轻慢，了不比数。菩萨则不然，观诸法毕竟空，从本已来，皆如无余涅槃相；观一切众生，视之如佛，何况法师有智慧利益！以能作佛事故，视之如佛。
　　勤求诸波罗蜜者，菩萨作是念：“是六波罗蜜，是无上正真道因缘，我当一心行是因缘。”譬如商人、农夫，随所适国土，所须之物，地之所宜种子，勤修求办，事无不成；又如今世行布施后得大富，持戒后得尊贵，修禅定智慧得道。菩萨亦如是，行六波罗蜜则得成佛。勤求者，常一心勤求六波罗蜜。所以者何？若软心渐进，则为烦恼所覆，魔人所坏。以是故，佛说于二地中勤求莫懈！（二地竟）
　　多学问无厌足者，菩萨知多学问，是智慧因缘，得智慧则能分别行道；如人有眼，所至无碍。是故菩萨作是愿：“十方诸佛有所说法，我尽受持！”闻持陀罗尼力故，清净天耳力故，得不忘陀罗尼力故。譬如大海，能受持一切十方诸水；菩萨亦如是，能受持十方诸佛所说之法。
　　净法施者，如苗中生草，除秽则茂。菩萨亦如是，法施时不求名利，后世果报，乃至为众生故，不求小乘涅槃；但以大悲于众生随佛转法轮。法施相，庄严佛国相，受世间无量勤苦，住惭愧处，不舍阿兰若住处，少欲，知足，如先说。
　　问曰：种种因缘，在生死中不厌，何以故但二因缘说不厌？
　　答曰：是善根备具故，在生死中苦恼薄少；譬人有疮，良药涂之，其痛瘥少。菩萨得善根清净故，今世忧愁、嫉妒、恶心等，悉皆止息；若更受身，得善根果报，自受福乐，亦种种因缘利益众生；随其所愿，自净世界，世界严净，胜于天宫，视之无厌，能慰释大菩萨心，何况凡夫！以是故，虽有多因缘，但说二事无厌。
　　惭愧虽有种种，此中大者，声闻、辟支佛心。菩萨发心，欲广度一切众生，得少苦恼，便欲独取涅槃，是可惭愧！譬如有人大设肴膳，请呼众人，悭吝心起，便自独食，甚可惭愧！（三地竟）
　　不舍阿兰若住处者，离众独住，若过声闻、辟支佛心，是名离众。一切法以无所得空故，不取不著相，乃至阿耨多罗三藐三菩提，亦不取，用无有著心故。
　　菩萨常集诸功德无厌足，得无上道则足，更无胜法故。饮食、衣服、卧具知足者，是善法因缘，不以为要，故不说。
　　不舍头陀功德者，如后觉魔品中说。无生法忍，此中以无生法忍为头陀。菩萨住于顺忍，观无生忍。是十二头陀，为持戒清净故，持戒清净为禅定故，禅定为智慧故，无生忍法即是真智慧；无生法忍是头陀果报，果中说因故。
　　不舍戒，不取戒相者，是菩萨知诸法实相故，尚不见持戒，何况破戒？虽种种因缘不破戒，此最为大，入空解脱门故。
　　秽恶诸欲者，如先说。此中佛说知是心相，虚诳不实故，乃至不生欲心，何况受欲？
　　厌世间心者，如世间不可乐想中说；此中佛说厌心果报，所谓无作解脱门。
　　舍一切所有者，如先说。
　　心不没者，先已种种因缘说，菩萨闻是不没不畏相。不生二识处者，二识处，所谓眼中、色中不生眼识，乃至意、法中不生意识。菩萨住是不二门中，观六识所知，皆是虚妄无实，作大誓愿：“令一切众生住不二法中，离是六识。”
　　不惜一切物者，不惜一切物中，虽有种种因缘，此因缘最大，所谓菩萨知一切法毕竟空，不忆念，灭一切取相，是故于受者不求恩惠，施中无高心，如是具清净檀波罗蜜。（四地竟）
　　远离亲白衣者，行者以妨道故出家，若复习近白衣，则与本无异。以是故，行者先求自度，然后度人。若未能自度而欲度人者，如不知浮人，欲救于溺，相与俱没！是菩萨远离亲白衣，则能集诸清净功德；深念佛故，变身往至诸佛国，出家剃头著染衣。所以者何？常乐出家法，不乐习近白衣故。
　　远离比丘尼者，如初品中说。
　　问曰：菩萨等心视一切众生，云何不得共住？
　　答曰：是菩萨未得阿鞞跋致，未断诸漏，集诸功德，人所乐著，以是故，不得共住。又为离人诽谤，若诽谤者堕地狱故。
　　远离悭惜他家者，菩萨作是念：“我自舍家，尚不贪不惜，云何贪惜他家？菩萨法欲令一切众生得乐，彼人助我与众生乐，云何悭惜？众生先世福德因缘，今世少有功夫，故得供养，我何以悭嫉？”
　　远离无益谈说者，此即是绮语，为自心、他心解愁事，说王法事、贼事，大海、山林、药草、宝物、诸方国土，如是等事，无益于福，无益于道。菩萨愍念一切众生，没在无常苦火：“我当救济，云何安坐空说无益之事？”如人失火，四边俱起，云何安处其内语说余事？此中佛说：若说声闻、辟支佛事，犹为无益之言，何况余事！
　　远离瞋恚者，心中初生名瞋心，以未定故；瞋心增长事定，打斫杀害，是名恼心；恶口谗谤，是名讼心；若杀害打缚等，是名斗。菩萨大慈悲众生故，则不生是心，常防此恶心，不令得入。
　　远离自大懱人者，不见内外法，所谓受五众、不受五众。
　　远离十不善道者，菩萨观十不善道中过罪种种因缘，如先说。此中佛说十不善道破小乘，何况大乘！
　　远离大慢者，菩萨行十八空，不见诸法定有大小相。
　　远离自用者，拔七种憍慢根本故，又深乐善法故。
　　远离颠倒者，一切法中，常、乐、我、净不可得故。
　　远离三毒者，三毒义如先说。又此三毒所缘，无有定相。（五地竟）
　　六波罗蜜者，如先说。此中佛说三乘之人，皆以此六波罗蜜得到彼岸。
　　问曰：此是菩萨地，何以说声闻、辟支佛得到彼岸？
　　答曰：佛今说六波罗蜜，多有所能。大乘法中则能含受小乘，小乘则不能。
　　是菩萨住六地中，具足六波罗蜜，观一切诸法空，未得方便力，畏堕声闻、辟支佛地，佛将护故，说不应生声闻、辟支佛心。
　　菩萨深念众生故，大悲心故，知一切诸法毕竟空故，施时无所惜，见有求者，不瞋不忧；布施之后，心亦不悔。福德大故，信力亦大，深清净信敬诸佛；具足六波罗蜜，虽未得方便、无生法忍、般舟三昧，于深法中亦无所疑，作是念：“一切论议皆有过罪，唯佛智慧，灭诸戏论，无有阙失故。”而能以方便修诸善法，是故不疑。（六地竟）
大智度论卷第五十释发趣品第二十之余
　　【经】“云何菩萨不著我？毕竟无我故。
　　“云何菩萨不著众生，不著寿命，不著众数乃至知者、见者？是诸法毕竟不可得故。
　　“云何菩萨不著断见？无有法断，诸法毕竟不生故。
　　“云何菩萨不著常见？若法不生，是不作常。
　　“云何菩萨不应取相？无诸烦恼故。
　　“云何菩萨不应作因见？诸见不可得故。
　　“云何菩萨不著名色？名色处相无故。
　　“云何菩萨不著五众、不著十八界、不著十二入？是诸法性无故。
　　“云何菩萨不著三界？三界性无故。
　　“云何菩萨不应作著心？云何菩萨不应作愿？云何菩萨不应作依止？是诸法性无故。
　　“云何菩萨不著依佛见？作依见，不见佛故。
　　“云何菩萨不著依法见？法不可见故。
　　“云何菩萨不著依僧见？僧相无为，不可依故。
　　“云何菩萨不著依戒见？罪无罪不著故。是为菩萨住七地中，二十法所不应著。
　　“云何菩萨应具足空？具足诸法自相空故。
　　“云何菩萨无相证？不念诸相故。
　　“云何菩萨知无作？于三界中不作故。
　　“云何菩萨三分清净？十善道具足故。
　　“云何菩萨一切众生中慈悲智具足？得大悲故。
　　“云何菩萨不念一切众生？净世界具足故。
　　“云何菩萨一切法等观？于诸法不损益故。
　　“云何菩萨知诸法实相？诸法实相无知故。
　　“云何菩萨无生忍？为诸法不生不灭，不作忍故。
　　“云何菩萨无生智？知名色不生故。
　　“云何菩萨说诸法一相？一心不行二相故。
　　“云何菩萨破分别相？一切法不分别故。
　　“云何菩萨转忆想？小大无量想转故。
　　“云何菩萨转见？于声闻、辟支佛地见转故。
　　“云何菩萨转烦恼？断诸烦恼故。
　　“云何菩萨等定慧地？所谓得一切种智故。
　　“云何菩萨调意？于三界不动故。
　　“云何菩萨心寂灭？制六根故。
　　“云何菩萨无碍智？得佛眼故。
　　“云何菩萨不染爱？舍六尘故。是为菩萨住七地中具足二十法。
　　“云何菩萨顺入众生心？菩萨以一心知一切众生心及心数法。
　　“云何菩萨游戏诸神通？以是神通从一佛界至一佛界，亦不作佛界想。
　　“云何菩萨观诸佛界？自住其界，见无量诸佛界，亦无佛界想。
　　“云何菩萨如所见佛界？自庄严其界，住转轮圣王地，遍至三千大千世界以自庄严。
　　“云何菩萨如实观佛身？如实观法身故。是为菩萨住八地中具足五法。
　　“云何菩萨知上下诸根？菩萨住佛十力，知一切众生上下诸根。
　　“云何菩萨净佛世界？净众生故。
　　“云何菩萨如幻三昧？住是三昧，能成办一切事，亦不生心相。
　　“云何菩萨常入三昧？菩萨得报生三昧故。
　　“云何菩萨随众生所应善根受身？菩萨知众生所应生善根而为受身成就众生故。是为菩萨住八地中具足五法。
　　“云何菩萨受无边世界所度之分？十方无量世界中众生，如诸佛法所应度者而度脱之。
　　“云何菩萨得如所愿？六波罗蜜具足故。
　　“云何菩萨知诸天、龙、夜叉、揵闼婆语？辞辩力故。
　　“云何菩萨胎生成就？菩萨世世常化生故。
　　“云何菩萨家成就？常在大家生故。
　　“云何菩萨所生成就？若刹利家生，若婆罗门家生故。
　　“云何菩萨姓成就？如过去菩萨所生姓，从此中生故。
　　“云何菩萨眷属成就？纯诸菩萨摩诃萨为眷属故。
　　“云何菩萨出生成就？生时光明遍照无量无边世界，亦不取相故。
　　“云何菩萨出家成就？出家时，无量百千亿诸天侍从出家，是一切众生必至三乘。
　　“云何菩萨庄严佛树成就？是菩提树以黄金为根，七宝为茎、节、枝、叶，茎、节、枝、叶光明，遍照十方阿僧祇三千大千世界。
　　“云何菩萨一切诸善根功德成满具足？菩萨得众生清净，佛界亦净。是为菩萨住九地中具足十二法。
　　“云何菩萨住十地中当知如佛？若菩萨摩诃萨具足六波罗蜜、四念处，乃至十八不共法，一切种智具足圆满，断一切烦恼及习。是为菩萨摩诃萨住十地中，当知如佛。
　　“须菩提，菩萨摩诃萨住是十地中，以方便力故，行六波罗蜜，行四念处乃至十八不共法，过干慧地、性地、八忍地、见地、薄地、离欲地、已作地、辟支佛地、菩萨地，过是九地，住于佛地。是为菩萨十地。如是，须菩提，菩萨摩诃萨大乘发趣。”　　
　　【论】论者言：我等二十法，不可得故不著。不可得因缘，如先种种说。我见乃至知者、见者，佛见、僧见，是入众生空故，是见不应著；余断、常乃至戒见，是法空故，不应著。
　　问曰：余者可知，因见云何？
　　答曰：一切有为法，展转为因果，是法中著心取相生见，是名因见，所谓非因说因，或因果一异等。
　　具足空者，若菩萨能尽行十八空，是名具足空。
　　复次，能行二种空：众生空、法空，是名具足空。
　　复次，若菩萨能行毕竟空，于中不著，是名具足空。
　　问曰：若尔者，佛此中何以但说自相空？
　　答曰：此三种空，皆是自相空。以住六地菩萨，福德故利根，利根故分别诸法取相；以是故，七地中以自相空为具足空。佛或时说有为空、无为空名具足空，或时说不可得空名具足空。
　　无相证者，无相即是涅槃，可证不可修。不可修故，不得言知；无量无边不可分别故，不得言具足。
　　知无作者，三事虽通是知，二事更义立其名，无作但有知名。
　　三分清净者，所谓十善道：身三、口四、意三，是名三分。上已说解脱门故，此中不复说。三分清净者，或有人身业清净，口业不清净；口业清净，身业不清净；或身口业清净，意业不清净；或有世间三业清净，而未能离著。是菩萨三业清净及离著故，是名三分清净。
　　一切众生中具足慈悲智者，悲有三种：生缘、法缘、无缘。此中说无缘大悲名具足。所谓法空，乃至实相亦空，是名无缘大悲。菩萨深入实相，然后悲念众生；譬如人有一子，得好宝物，深心爱念，欲以与之。
　　不念一切众生者，所谓净世界具足故。
　　问曰：若不念众生者，云何能净佛世界？
　　答曰：菩萨令众生住十善道，为庄严佛国；虽庄严，未得无碍庄严。今菩萨教化众生，不取众生相，诸善根福德清净；诸善根福德清净故，是无碍庄严。
　　一切法等观者，如法等忍中说。此中佛自说：于诸法不增损。
　　知诸法实相者，如先种种因缘广说。
　　无生法忍者，于无生灭诸法实相中，信受通达无碍不退，是名无生忍。
　　无生智者，初忍，后名智；粗者忍，细者智。佛自说：知名色不生故。
　　说诸法一相者，菩萨知内、外十二入，皆是魔网，虚诳不实；于此中生六种识，亦是魔网虚诳。何者是实？唯不二法，无眼、无色，乃至无意、无法等，是名实。令众生离十二入故，常以种种因缘说是不二法。
　　破分别相者，菩萨住是不二法中，破所缘男女、长短、大小等分别诸法。
　　转忆想者，破内心忆想分别诸法等。
　　转见者，是菩萨先转我见、边见等邪见，然后入道。今转法见、涅槃见，以诸法无定相。转涅槃者，转声闻、辟支佛见，直趣佛道。
　　转烦恼者，菩萨以福德持戒力故，折伏粗烦恼，安隐行道，唯有爱、见、慢等微细者在，今亦离细烦恼。复次，菩萨用实智慧，观是烦恼，即是实相；譬如神通人，能转不净为净。
　　等定慧地者，菩萨于初三地，慧多定少，未能摄心故；后三地定多慧少，以是故，不得入菩萨位。今众生空、法空，定慧等故，能安隐行菩萨道；从阿鞞跋致地，渐渐得一切种智慧地。
　　调意者，是菩萨先忆念老病死、三恶道，慈愍众生故，调伏心意；令知诸法实相故，不著三界，不著三界故调伏。
　　心寂灭者，菩萨为涅槃故，先于五欲中折伏五情，意情难折伏故，今住七地，意情寂灭。
　　无碍智者，菩萨得般若波罗蜜，于一切实、不实法中无碍；得是道慧，将一切众生令入实法，得无碍解脱、得佛眼，于一切法中无碍。
　　问曰：是七地中，何以说得佛眼？
　　答曰：是中应学佛眼，于诸法无碍，似如佛眼。
　　不染爱者，是菩萨虽于七地得智慧力，犹有先世因缘，有此肉身，入禅定不著，出禅定时有著气；随此肉眼所见，见好人亲爱，或爱是七地智慧实法。是故佛说于六尘中行舍心，不取好恶相。（七地竟）
　　顺入众生心者，菩萨住是八地中，顺观一切众生心之所趣，动发思惟，深念顺观，以智慧分别：知是众生永无得度因缘；是众生过无量阿僧祇劫然后可度；是众生或一劫二劫，乃至十劫可度；是众生或一世二世，乃至今世可度；是众生或即时可度者，是熟是未熟；是人可以声闻乘度，是人可以辟支佛乘度。譬如良医诊病，知瘥久近，可治不可治者。
　　游戏诸神通者，先得诸神通，今得自在游戏，能至无量无边世界。菩萨住七地中时，欲取涅槃。尔时，有种种因缘，及十方诸佛拥护，还生心欲度众生；好庄严神通，随意自在，乃至无量无边世界中无所挂碍，见诸佛国，亦不取佛国相。
　　观诸佛国者，有菩萨以神通力飞到十方，观诸清净世界，取相欲自庄严其国。有菩萨佛将至十方，示清净世界，取净国相，自作愿行；如世自在王佛，将法积比丘至十方，示清净世界。或有菩萨自住本国，用天眼见十方清净世界，初取净相，后得不著心故还舍。如所见佛国，自庄严其国者，如先说。是八地名转轮地，如转轮圣王宝轮至处，无碍无障，无诸怨敌；菩萨住是地中，能雨法宝，满众生愿，无能障碍，亦能取所见净国相而自庄严其国。
　　如实观佛身者，观诸佛身如幻如化，非五众、十二入、十八界所摄，若长若短，若干种色，随众生先世业因缘所见。此中佛自说：见法身者，是为见佛。法身者，不可得法空；不可得法空者，诸因缘边生法，无有自性。
　　知上下诸根者，如十力中说。菩萨先知一切众生心所行，谁钝谁利？谁布施多？谁智慧多？因其多者而度脱之。
　　净佛世界者，有二种净：一者、菩萨自净其身；二者、净众生心，令行清净道。以彼我因缘清净故，随所愿得清净世界。
　　入如幻三昧者，如幻人一处住，所作幻事，遍满世界，所谓四种兵众、宫殿城郭、饮食歌舞、杀活忧苦等。菩萨亦如是，住是三昧中，能于十方世界变化，遍满其中：先行布施等充满众生；次说法教化，破坏三恶道，然后安立众生于三乘；一切所可利益之事，无不成就。是菩萨心不动，亦不取心相。
　　常入三昧者，菩萨得如幻等三昧，所役心能有所作；今转身得报生三昧，如人见色，不用心力。住是三昧中，度众生安隐，胜于如幻三昧，自然成事，无所役用。如人求财，有役力得者，有自然得者。
　　随众生所应善根受身者，菩萨得二种三昧、二种神通，行得、报得；知以何身，以何语，以何因缘，以何事，以何道，以何方便而为受身，乃至受畜生身而化度之。（八地竟。）
　　受无边世界所度之分者，无量阿僧祇十方世界六道中众生，是菩萨教化所应度者而度之。是世界有三种：有净、不净、有杂。是三种世界中众生，所可应度有利益者，皆摄取之。譬如燃灯，为有目之人，不为盲者；菩萨亦如是，或先有因缘者，或始作因缘者。
　　复次，三千大千世界，名一世界，一时起、一时灭；如是等十方如恒河沙等世界，是一佛世界。如是一佛世界，数如恒河沙等世界，是一佛世界海。如是佛世界海，数如十方恒河沙世界，是佛世界种。如是世界种，十方无量，是名一佛世界。于一切世界中取如是分，是名一佛所度之分。
　　得如所愿者，是菩萨福德、智慧具足故，无愿不得。听者闻无量无边世界所度之分，疑不可得；以是故，次说所愿如意。此中佛自说六波罗蜜具足：五度，则福德具足；般若，则智慧具足。
　　知诸天、龙、夜叉、揵闼婆语者，我上说福德、智慧具足，所愿如意，知他人种种语，即是所愿事。复次，菩萨得宿命智清净故，知处处生一切语。复次，得愿智故，知立名者心，强作种种名字语言。复次，菩萨得解众生语言三昧故，通一切语无碍。复次，自得四无碍智，又复学佛四无碍智；以是故，知众生语言音声。
　　处胎成就者，有人言：“菩萨乘白象，与无量兜率诸天围绕，恭敬供养，侍从入母胎。”有人言：“菩萨母得如幻三昧力故，令腹广大无量，一切三千大千世界菩萨，及天龙鬼神皆得入出；胎中有宫殿台观，先庄严床座，悬缯幡盖，散华烧香；皆是菩萨福德业因缘所感，然后菩萨来下处之。亦以三昧力故，下入母胎，于兜率天上如故。”
　　生成就者，菩萨欲生时，诸天龙鬼神庄严三千大千世界；是时，有七宝莲华座，自然而有；从母胎中，有无量菩萨先出，坐莲华上，叉手赞叹，俟待菩萨；及诸天龙鬼神、仙圣诸玉女等，皆合手一心，欲见菩萨生。然后菩萨从母右胁出，如满月从云中出，放大光明，照无量世界。是时，有大名声，遍满十方世界，唱言：某国菩萨末后身生。或有菩萨化生莲华；于四生中，菩萨胎生、化生。于四种人中，菩萨生刹利、婆罗门二姓中；生此二种姓，人所贵故。
　　家成就者，婆罗门家有智慧，刹利家有力势；婆罗门利益后世，刹利利益今世。是二种于世有益，是故菩萨在此中生。复次，诸功德法家，所谓不退转生，是名家生成就。
　　姓成就者，菩萨兜率天上，观世间何姓为贵，能摄众生，即于是姓中生。如七佛中初三佛，憍陈如姓中生；次三佛，迦叶姓中生；释迦文尼佛，憍昙姓中生。复次，菩萨初深心牢固，是名诸佛姓。有人言：“得无生法忍，是诸佛姓。”是时，得佛一切种智气分故，如声闻法中性地人。
　　眷属成就者，皆是智人、善人，世世集功德。此中佛自说，纯以菩萨为眷属。如不可思议经中说：瞿毗耶是大菩萨，一切眷属皆是住阿鞞跋致地菩萨；以方便三昧变化力，为男、为女，共为眷属。如转轮圣王居士宝，是夜叉、鬼神现作人身，与人共事。
　　出家成就者，如释迦文菩萨，夜于宫殿，见诸婇女，皆如死状；十方诸天鬼神，赍持幡华供养之具，奉迎将出。是时车匿虽先受净饭王敕，而随菩萨意，自牵马至；四天使者接捧马足，逾城而出。为破诸烦恼及魔人，示一切众人在家之秽。如此大功德贵重之人，犹尚出家，况诸凡细！如是等因缘，名出家成就。
　　庄严佛树成就者，庄严菩提树，如先说。佛此中自说：是菩提树，以黄金为根，七宝为茎、节、枝、叶，茎、节、枝、叶光明遍照十方无数阿僧祇诸佛世界。或有佛以菩萨七宝庄严佛树，或有不如是者。所以者何？诸佛神力不可思议，为众生故现种种庄严。
　　一切诸善功德成满具足者，菩萨住七地中，破诸烦恼，自利具足；住八地、九地，利益他人，所谓教化众生，净佛世界。自利、利他深大故，一切功德具足。如阿罗汉、辟支佛，自利虽重，利他轻故，不名具足。诸天及小菩萨虽能利益，而自未除烦恼故，亦不具足。是名功德具足。（九地竟。）
　　当知如佛者，菩萨坐如是树下，入第十地，名为法云地。譬如大云澍雨，连下无间；心自然生无量无边清净诸佛法，念念无量。尔时，菩萨作是念：“欲界魔王心未降伏。”放眉间光，令百亿魔宫闇蔽不现。魔即瞋恼，集其兵众来逼菩萨。菩萨降魔已，十方诸佛庆其功勋，皆放眉间光，从菩萨顶入；是时，十地所得功德，变为佛法，断一切烦恼习，得无碍解脱，具十力、四无所畏、四无碍智、十八不共法、大慈大悲等，无量无边诸佛法。是时，地为六种震动，天雨华香，诸菩萨、天人皆合手赞叹。是时，放大光明，遍照十方无量世界；十方诸佛、诸菩萨、天人，大声唱言：“某方某国某甲菩萨，坐于道场，成具佛事，是其光明。”是名十地，当知如佛。
　　复次，佛此中更说第十地相，所谓菩萨行六波罗蜜，以方便力故，过干慧地乃至菩萨地，住于佛地。佛地，即是第十地。菩萨能如是行十地，是名发趣大乘。
释出到品第二十一
　　【经】佛告须菩提：“汝所问是乘何处出、至何处住者？”
　　佛言：“是乘从三界中出，至萨婆若中住，以不二法故。何以故？摩诃衍、萨婆若，是二法共，不合、不散，无色、无形、无对，一相所谓无相。若人欲使实际出，是人为欲使无相法出；若人欲使如、法性、不可思议性出，是人为欲使无相法出。若人欲使色空出，是人为欲使无相法出；若人欲使受、想、行、识空出，是人为欲使无相法出。何以故？须菩提，色空相不出三界，亦不住萨婆若；受、想、行、识空相不出三界，亦不住萨婆若。所以者何？色、色相空，受想行识、识相空故。若人欲使眼空出，是人为欲使无相法出；若人欲使耳、鼻、舌、身、意空出，是人为欲使无相法出；若人欲使乃至意触因缘生受空出，是人为欲使无相法出。何以故？须菩提，眼空不出三界，亦不住萨婆若；乃至意触因缘生受空不出三界，亦不住萨婆若。所以者何？眼、眼相空，乃至意触因缘生受、意触因缘生受相空故。若人欲使梦出，是人为欲使无相法出；若人欲使幻、焰、响、影、化出，是人为欲使无相法出。何以故？须菩提，梦相不出三界，亦不住萨婆若；幻、焰、响、影、化相亦不出三界，亦不住萨婆若。须菩提，若人欲使檀波罗蜜出，是人为欲使无相法出；若人欲使尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜出，是人为欲使无相法出。何以故？檀波罗蜜相不出三界，亦不住萨婆若；尸罗波罗蜜乃至般若波罗蜜相不出三界，亦不住萨婆若。所以者何？檀波罗蜜、檀波罗蜜相空，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜、般若波罗蜜相空故。若人欲使内空出，乃至无法有法空出，是人为欲使无相法出。何以故？须菩提，内空相，乃至无法有法空相，不出三界，亦不住萨婆若。所以者何？内空、内空性空，乃至无法有法空、无法有法空性空故。若人欲使四念处出，是人为欲使无相法出。何以故？四念处性不出三界，亦不住萨婆若。所以者何？四念处性、四念处性空故。若人欲使四正勤、四如意足、五根、五力、七觉分、八圣道分出，是人为欲使无相法出。何以故？八圣道分性，不出三界，亦不住萨婆若。所以者何？八圣道分性、八圣道分性空故。乃至十八不共法亦如是。须菩提，若人欲使阿罗汉出生处，是人为欲使无相法出；若人欲使辟支佛出生处，是人为欲使无相法出；若人欲使多陀阿伽度、阿罗诃、三藐三佛陀出生处，是人为欲使无相法出。何以故？须菩提，阿罗汉性、辟支佛性、佛性不出三界，亦不住萨婆若。所以者何？阿罗汉性、阿罗汉性空，辟支佛性、辟支佛性空，佛性、佛性空故。若人欲使须陀洹果、斯陀含果、阿那含果、阿罗汉果、辟支佛道、佛道、一切种智出，是人为欲使无相法出，如上说。若人欲使名字，假名施设相，但有语言出，是人为欲使无相法出。何以故？名字空，不出三界，亦不住萨婆若。所以者何？名字相、名字相空故，乃至施设亦如是。若人欲使不生不灭法，不垢不净无作法出，是人为欲使无相法出。何以故？不生乃至无作法性不出三界，亦不住萨婆若。所以者何？不生性乃至无作、无作性空故。须菩提，以是因缘故，摩诃衍从三界中出，萨婆若中住不动故。”　　
　　【论】问曰：佛已知须菩提所问，今何以更称而答？
　　答曰：是摩诃般若波罗蜜有十万偈，三百二十万言，与四阿含等，此非一坐说尽。又上须菩提所问，已答二事，异日故称第三问而答。
　　复次，有人言：“声闻法中，无有不可思议事，不得一日一坐中说尽。佛有无碍解脱，菩萨有不可思议三昧，能令多时作少时，少时作多时；亦能以大色入小，小色作大。又如六十小劫说法华经，人谓从旦至食。”
　　问曰：色有形可见，时无形但有名，云何得以近为远、以远为近？
　　答曰：以是故说，以不可思议神通力。如人梦中，梦有所见，自以为觉；梦中复梦，如是展转，故是一夜。以是故，更称其问而答。
　　是乘何处出、至何处住者，佛答：是乘从三界中出，至萨婆若中住。
　　问曰：是乘为是佛法？为是菩萨法？若是佛法，云何从三界出？若是菩萨法，云何萨婆若中住？
　　答曰：是乘是菩萨法，乃至金刚三昧，是诸功德清净变为佛法。是乘有大力，能有所去，直以至佛，更无胜处可去，故言住。譬如劫尽火烧三千世界，势力甚大，更无所烧，故便自灭；摩诃衍亦如是，断一切烦恼，集诸功德，尽其边际，更无所断，更无所知，更无所集故，便自归灭。
　　不二法者，断诸菩萨著故说。此中佛自说：大乘、萨婆若，是二法不一故不合，不异故不散；六情所知尽虚妄故，无色、无形、无对、一相。
　　问曰：先言不一故不合，今何以言一相？
　　答曰：此中言一相，所谓无相，无相则无有出至佛道；为引导凡夫人故，说言一相。实际者，是诸法末后实相，无出无入；若有狂人欲使实际出至佛道者，此人则欲使无相法出。
　　如、法性、法相，如先说。
　　不可思议性者，有人言：“即是如、法性、实际，无量无边，心心数法灭故，言不可思议。”复有人言：“过实际、涅槃，更求诸法实，若有若无，是名不可思议。”复次，一切诸佛法，无有能思惟筹量者，故名不可思议。复有人言：“一切诸法，分别思惟，皆同涅槃相，是不可思议。”
　　若人欲使空中出，此人则欲使无相法中出。此中佛自说：五众空相，不能出三界，不能至萨婆若；五众中五众相空故。十二入乃至意触因缘生受空，亦如是；梦等空譬喻，亦如是：自相空故，无出无至。若人欲使六波罗蜜出，此人则为欲使无相法出。何以故？六波罗蜜因缘和合故无自性，自性无故空；菩萨著六波罗蜜堕邪道，故为说空。十八空乃至一切种智，亦如是。
　　问曰：六波罗蜜有道俗可著，故可说空；出世间六波罗蜜，三十七品乃至十八不共法，无所著故，何以说空？
　　答曰：诸菩萨漏未尽，以福德、智慧力故行是法，或取相爱著故。凡夫法虚妄颠倒，此法从凡夫法边生，云何是实？以是故，佛说是亦空，以喻无相法。是大乘即是无相，无相云何有出、有至？诸法皆空，但有名字相，假名语言，今名字等亦空，以喻无相第一义中不可得，世俗法中有相。名字等假名相义，如先说。用如是法，从三界出，至萨婆若中住，非是实法，亦无所动。
　　【经】“须菩提，汝所问是乘何处住者，须菩提，是大乘无住处。何以故？一切法无住相故。是乘若住，不住法住。须菩提，譬如法性，不生不灭，不垢不净，无起无作，非住非不住。须菩提，是乘亦如是，非住非不住。何以故？法性相，非住非不住。所以者何？法性相性空故；乃至无作性、无作性性空故。诸余法亦如是。须菩提，以是因缘故，是乘无所住处，以不住法、不动法故。”　　
　　【论】问曰：上言是乘到萨婆若，更无胜法可去，今何以复说是乘无住处？
　　答曰：先说以空不二法故言住；如幻、如梦，虽有坐卧行住，非实是住。菩萨亦如是，虽言到萨婆若住，亦无定住。佛此中自说：一切法从本已来无住相，云何独大乘有住？若有所住，以毕竟空法住。譬如如、法性、法相、实际，非住、非不住，不生不灭，不垢不净，不起不作。不住者，自相中不住；非不住者，异相中不住。不住者，说空破有；非不住者，说世谛方便有住。不住者，说无常破常相；非不住者，破灭相。此中佛自说：法性、法性相空。何以故？自相空故。乃至无起无作诸余法，亦如是。
　　【经】“须菩提，汝所问谁当乘是乘出者，无有人乘是乘出者。何以故？是乘及出者，所用法及出时，是一切法皆无所有；若一切法无所有，用何等法当出？何以故？我不可得，乃至知者、见者不可得，毕竟净故。不可思议性不可得，毕竟净故。众、入、界不可得，毕竟净故。檀波罗蜜不可得，毕竟净故；乃至般若波罗蜜不可得，毕竟净故。内空不可得，毕竟净故；乃至无法有法空不可得，毕竟净故。四念处不可得，乃至十八不共法不可得，毕竟净故。须陀洹不可得，乃至阿罗汉、辟支佛、菩萨、佛不可得，毕竟净故。须陀洹果，乃至阿罗汉果、辟支佛道、佛道，一切种智不可得，毕竟净故。不生不灭，不垢不净，无起无作不可得，毕竟净故。过去世、未来世、现在世，生、住、灭不可得，毕竟净故。增、减不可得，毕竟净故。何法不可得故不可得？法性不可得故不可得。如、实际、不可思议性，法性、法相、法位，檀波罗蜜不可得故不可得；乃至般若波罗蜜不可得故不可得。内空不可得故不可得，乃至无法有法空不可得故不可得。四念处不可得故不可得，乃至十八不共法不可得故不可得。须陀洹不可得故不可得，乃至佛不可得故不可得。须陀洹果不可得故不可得，乃至佛道不可得故不可得。不生不灭，乃至不起不作不可得故不可得。
　　“复次，须菩提，初地不可得故不可得，乃至第十地不可得故不可得，毕竟净故。云何为初地乃至十地？所谓干慧地、性地、八人地、见地、薄地、离欲地、已作地、辟支佛地、菩萨地、佛地。内空中初地不可得，乃至无法有法空中初地不可得。内空乃至无法有法空中，第二、第三、第四、第五、第六、第七、第八、第九、第十地不可得。何以故？须菩提，初地非得非不得，乃至十地非得非不得，毕竟净故。内空乃至无法有法空中，成就众生不可得，毕竟净故。内空乃至无法有法空中，净佛世界不可得，毕竟净故。内空乃至无法有法空中，五眼不可得，毕竟净故。如是，须菩提，菩萨摩诃萨，以一切诸法不可得故，乘是摩诃衍出萨婆若。”　　
　　【论】论者言：出者，行是乘到佛道边出，又复以成就故名出，以是乘成就萨婆若，是名为出。此中佛自说空因缘。乘者，是六波罗蜜所用。法者，是慈悲方便等诸法，六波罗蜜所不摄。出者，是菩萨。是三法皆空。此中佛复说因缘：我不可得，乃至知者、见者不可得，毕竟空故。五众、十二入、十八界、檀波罗蜜，乃至十八不共法，须陀洹乃至萨婆若，不生不灭，不垢不净，乃至三世、三相、增减等，是名法空。我乃至知者、见者，须陀洹乃至佛，是名众生空。
　　问曰：有二种不可得：一者、有法，智慧少故不能得，二者、有大智慧推求不能得。此云何不可得？
　　答曰：是法无故不可得。
　　问曰：一切法本末不可得，于人有何利益？
　　答曰：此中佛自说：毕竟清净故。毕竟者，若行者依无而破有，于有得清净；于无未清净，以依止故。此中佛自说，不可得因缘，一切众生不可得，一切法不可得；譬如如、法性、实际等，乃至不作、不起不可得。
　　复次，十八空故，法性不可得，乃至不起、不作；十八空中，无初地乃至十地，无成就众生，无净佛世界，无五眼；以十八空故空，毕竟清净故不可得。菩萨用不可得法，乘是乘出萨婆若。
大智度论卷第五十一释胜出品第二十二
　　【经】慧命须菩提白佛言：“世尊，摩诃衍、摩诃衍者，胜出一切世间及诸天、人、阿修罗。世尊，是摩诃衍与虚空等，如虚空受无量无边阿僧祇众生；摩诃衍亦如是受无量无边阿僧祇众生。世尊，是摩诃衍不见来处，不见去处，不见住处。是摩诃衍，前际不可得，后际不可得，中际不可得，三世等是摩诃衍。世尊，以是故，是乘名摩诃衍。”
　　佛告须菩提：“如是，如是。是菩萨摩诃萨摩诃衍，所谓六波罗蜜，檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，是名菩萨摩诃萨摩诃衍。
　　“复次，须菩提，菩萨摩诃萨摩诃衍，一切陀罗尼门、一切三昧门，所谓首楞严三昧乃至离著虚空不染三昧，是名菩萨摩诃萨摩诃衍。
　　“复次，须菩提，菩萨摩诃萨摩诃衍，所谓内空乃至无法有法空，是名菩萨摩诃萨摩诃衍。
　　“复次，须菩提，菩萨摩诃萨摩诃衍，所谓四念处乃至十八不共法，是名菩萨摩诃萨摩诃衍。
　　“如须菩提所言，是摩诃衍，胜出一切世间及诸天、人、阿修罗。
　　“须菩提，若欲界当有实，不虚妄，不异谛，不颠倒，有常不坏相，非无法者，是摩诃衍不能胜出一切世间及诸天、人、阿修罗。须菩提，以欲界虚妄忆想分别，和合名字等有，一切无常相、无法；以是故，摩诃衍胜出一切世间及诸天、人、阿修罗。
　　“须菩提，色界、无色界若当实有，不虚妄，不异谛，不颠倒，有常不坏相，非无法者，是摩诃衍不能胜出一切世间及诸天、人、阿修罗。须菩提，以色界、无色界虚妄忆想分别，和合名字等有，一切无常破坏相、无法；以是故，摩诃衍胜出一切世间及诸天、人、阿修罗。
　　“须菩提，若色当实有，不虚妄，不异谛，不颠倒，有常不坏相，非无法者，是摩诃衍不能胜出一切世间及诸天、人、阿修罗。须菩提，以色虚妄忆想分别，和合名字等有，一切无常破坏相、无法；以是故，摩诃衍胜出一切世间及诸天、人、阿修罗。受、想、行、识亦如是。
　　“须菩提，若眼乃至意，色乃至法，眼识乃至意识，眼触乃至意触，眼触因缘生受，乃至意触因缘生受，若当实有，不虚妄，不异谛，不颠倒，有常不坏相，非无法者，是摩诃衍不能胜出一切世间及诸天、人、阿修罗。须菩提，以眼乃至意触因缘生受，虚妄忆想分别，和合名字等有，一切无常破坏相、无法；以是故，摩诃衍胜出一切世间及诸天、人、阿修罗。
　　“须菩提，若法性是有法，非无法者，是摩诃衍不能胜出一切世间及诸天、人、阿修罗。须菩提，以法性无法、非法；以是故，摩诃衍胜出一切世间及诸天、人、阿修罗。
　　“须菩提，若如、实际、不可思议性是有法，非无法者，是摩诃衍不能胜出一切世间及诸天、人、阿修罗。须菩提，以如、实际、不可思议性无法、非法；以是故，摩诃衍胜出一切世间及诸天、人、阿修罗。
　　“须菩提，若檀波罗蜜是有法，非无法者，是摩诃衍不能胜出一切世间及诸天、人、阿修罗。以檀波罗蜜无法、非法；以是故，摩诃衍胜出一切世间及诸天、人、阿修罗。若尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，是有法，非无法者，是摩诃衍不能胜出一切世间及诸天、人、阿修罗。以尸罗波罗蜜乃至般若波罗蜜无法、非法；以是故，摩诃衍胜出一切世间及诸天、人、阿修罗。
　　“须菩提，若内空乃至无法有法空，是有法，非无法者，是摩诃衍不能胜出一切世间及诸天、人、阿修罗。以内空乃至无法有法空，无法、非法；以是故，摩诃衍胜出一切世间及诸天、人、阿修罗。
　　“须菩提，若四念处乃至十八不共法，是有法，非无法者，是摩诃衍不能胜出一切世间及诸天、人、阿修罗。以四念处乃至十八不共法，无法、非法；以是故，摩诃衍胜出一切世间及诸天、人、阿修罗。
　　“须菩提，若性人法，是有法，非无法者，是摩诃衍不能胜出一切世间及诸天、人、阿修罗。以性人法无法、非法；以是故，摩诃衍胜出一切世间及诸天、人、阿修罗。
　　“须菩提，若八人法、须陀洹法、斯陀含法、阿那含法、阿罗汉法、辟支佛法、佛法，是有法，非无法者，是摩诃衍不能胜出一切世间及诸天、人、阿修罗。以八人法乃至佛法，无法、非法；以是故，摩诃衍胜出一切世间及诸天、人、阿修罗。
　　“须菩提，若性人是有法，非无法者，是摩诃衍不能胜出一切世间及诸天、人、阿修罗。以性人无法、非法；以是故，摩诃衍胜出一切世间及诸天、人、阿修罗。
　　“须菩提，若八人、须陀洹乃至佛，是有法，非无法者，是摩诃衍不能胜出一切世间及诸天、人、阿修罗。以八人乃至佛，无法、非法；以是故，摩诃衍胜出一切世间及诸天、人、阿修罗。
　　“须菩提，若一切世间及诸天、人、阿修罗，是有法，非无法者，是摩诃衍不能胜出一切世间及诸天、人、阿修罗。以一切世间及诸天、人、阿修罗，无法、非法；以是故，摩诃衍胜出一切世间及诸天、人、阿修罗。
　　“须菩提，若菩萨摩诃萨，从初发心乃至道场，于其中间诸心，若当有法，非无法者，是摩诃衍不能胜出一切世间及诸天、人、阿修罗。以菩萨从初发心乃至道场，于其中间诸心，无法、非法；以是故，摩诃衍胜出一切世间及诸天、人、阿修罗。
　　“须菩提，若菩萨摩诃萨如金刚慧，若是有法，非无法者，是菩萨摩诃萨不能知一切结使及习，无法、非法，得一切种智。须菩提，以菩萨摩诃萨如金刚慧，无法、非法，是故菩萨知一切结使及习，无法、非法，得一切种智；以是故，摩诃衍胜出一切世间及诸天、人、阿修罗。
　　“须菩提，若诸佛三十二相，是有法，非无法者，诸佛威德不能照然，胜出一切世间及诸天、人、阿修罗。须菩提，以诸佛三十二相，无法、非法；以是故，诸佛威德照然，胜出一切世间及诸天、人、阿修罗。
　　“须菩提，若诸佛光明，是有法、非无法者，诸佛光明不能普照恒河沙等世界。须菩提，以诸佛光明无法、非法；以是故，诸佛能以光明，普照恒河沙等世界。
　　“须菩提，若诸佛六十种庄严音声，是有法、非无法者，诸佛不能以六十种庄严音声，遍至十方无量阿僧祇世界。须菩提，以诸佛六十种庄严音声，无法、非法；以是故，诸佛能以六十种庄严音声，遍至十方无量阿僧祇世界。
　　“须菩提，诸佛法轮，若是有法、非无法者，诸佛不能转法轮，诸沙门、婆罗门，若天、若魔、若梵及世间余众所不能如法转者。须菩提，以诸佛法轮，无法、非法；以是故，诸佛转法轮，诸沙门、婆罗门，若天、若魔、若梵及世间余众所不能如法转者。
　　“须菩提，诸佛为众生转法轮，是众生若实有法、非无法者，不能令是众生于无余涅槃而般涅槃。须菩提，以诸佛为众生转法轮，是众生无法、非法；以是故，能令众生于无余涅槃中，已灭、今灭、当灭。”　　
　　【论】论者言：须菩提上以五事问摩诃衍，佛已答竟。须菩提欢喜赞叹，作是言：世尊，是摩诃衍有大力势，破坏人天世间，已能于中胜出。譬如三人度恶道：一者、于夜逃遁，独脱其身；二者、以钱求免；三者、如大王将大军众，摧破寇贼，举军全济，无所畏难。三乘亦如是，如阿罗汉不能知一切总相、别相，亦不能破魔王，又不能降伏外道；厌老病死，直趣涅槃。如辟支佛入诸法实相，深于声闻，少有悲心；以神通力化度众生，能破烦恼，不能破魔人及外道。如菩萨从初发心，于一切众生起大慈悲，虽未得佛，于其中间，利益无量众生；决定知诸法实相，具足六波罗蜜故，破诸魔王及坏外道，断烦恼习，具足一切种智，总相、别相悉知悉了，成阿耨多罗三藐三菩提。三人虽俱免生死，然方便道各异；是故须菩提赞叹摩诃衍，摧破一切世间，胜出人天、阿修罗上。譬如虚空含受一切国土，而虚空故不尽；摩诃衍亦如是，含受三世诸佛及诸弟子，摩诃衍亦不满。又如虚空常相故，无入相，无出相，无住相；是乘亦如是，无未来世入处，无过去世出处，无现在世住处，破三时故三世等，名摩诃衍。
　　问曰：佛应赞须菩提所叹言善哉，何以更说摩诃衍？
　　答曰：佛欲将顺须菩提所叹而赞说；以上说摩诃衍远故，今略说摩诃衍相，然后广述。须菩提所赞摩诃衍者，所谓六波罗蜜，诸陀罗尼门、三昧门，十八空，四念处，乃至十八不共法等。如须菩提所说摩诃衍，破坏一切世间，胜出人、天、阿修罗上者，是事实尔。何以故？是三界虚诳，如幻如梦，无明虚妄，因缘故有，因果无有定实，一切无常，破坏磨灭，皆是空相。以摩诃衍与三界相违，故能摧破胜出。若三界定实，常不虚妄，是摩诃衍不能摧破胜出。何以故？力等故。五众、十二入、十八界、六触生诸受，亦如是。若法性是有法、非无法者，摩诃衍不能破世间得胜出；须菩提以法性非有故，摩诃衍能得胜出世间。
　　问曰：有为法，因缘和合虚诳故言无；如、法性、实际、不可思议性，是无为实法，名为实际，云何言无？
　　答曰：无为空故言无。
　　复次，佛说离有为，无为法不可得，有为法实相即是无为法。
　　复次，观是有为法虚诳，如如、法性、实际，是实。以人于法性取相起诤故，言无法性；或说有，或说无，各有因缘故无咎。如，实际，不可思议性亦如是。世间檀波罗蜜著故有，出世间檀波罗蜜无故空；为破悭贪故，言有檀波罗蜜，破邪见故，言檀波罗蜜无；为度初学者说言有，若圣人心中说言无。如檀波罗蜜，乃至若众生实有，非是无法，不应令强灭，入无余涅槃。
　　问曰：从三十二相已后，何以不说言摩诃衍胜出？
　　答曰：应当说，直文烦故不说。
　　复次，三十二相，乃至为众生转法轮，亦是摩诃衍，但名字异耳！
　　复次，上总相说摩诃衍胜出，不知云何胜出；今别相说，所谓佛三十二相庄严身故，胜一切众生；佛光明胜日月诸天一切光明；佛音声胜一切音乐、世界妙声、诸天梵音；佛法轮胜转轮圣王宝轮，及诸外道一切法轮，无障无碍。余法轮所利益微浅，或一世二世，极至千万世；佛法轮能令永入无余涅槃，不复还入生死。
　　复次，若众生实有者，佛不应令众生入涅槃，永拔其根，此过于杀一身，有如是大咎。以众生颠倒心见我故，佛破其颠倒，说言涅槃；无众生可灭，故无咎。有如是功德故，摩诃衍能胜出一切世间。
　　问曰：一切世间者，十方六道众生，何以独说胜出诸天、人、阿修罗？
　　答曰：六道中，三是善道，三是恶道。摩诃衍尚能破三善道胜出，何况恶道！
　　问曰：龙王经中说龙得菩萨道，何以说是恶道？
　　答曰：众生无量无边，龙得道者少。
　　复次，有人言：“大菩萨变化身教化故，作龙王身。”
释含受品第二十三
　　【经】佛告须菩提：“汝所言，摩诃衍与空等，如是，如是。须菩提，衍与空等。须菩提，如虚空无东方，无南方、西方、北方，四维、上下；须菩提，摩诃衍亦如是，无东方，无南方、西方、北方，四维、上下。须菩提，如虚空非长非短，非方非圆；须菩提，摩诃衍亦如是，非长非短，非方非圆。须菩提，如虚空非青、非黄、非赤、非白、非黑；摩诃衍亦如是，非青、非黄、非赤、非白、非黑。以是故，说摩诃衍与空等。须菩提，如虚空非过去，非未来，非现在；摩诃衍亦如是，非过去，非未来，非现在。以是故，说摩诃衍与空等。须菩提，如虚空不增不减；摩诃衍亦如是，不增不减。须菩提，如虚空无垢无净；摩诃衍亦如是，无垢无净。须菩提，如虚空无生、无灭，无住、无异；摩诃衍亦如是，无生、无灭，无住、无异。须菩提，如虚空非善非不善，非记非无记；摩诃衍亦如是，非善非不善，非记非无记。以是故，说摩诃衍与空等。如虚空无见、无闻、无知、无识；摩诃衍亦如是，无见、无闻、无知、无识。如虚空不可知、不可识、不可见，不可断、不可证、不可修；摩诃衍亦如是，不可知、不可识、不可见，不可断、不可证、不可修。以是故，说摩诃衍与空等。如虚空非染相，非离相；摩诃衍亦如是，非染相，非离相。如虚空不系欲界，不系色界，不系无色界；摩诃衍亦如是，不系欲界，不系色界，不系无色界。如虚空无初发心、亦无二、三、四、五、六、七、八、九、第十心；摩诃衍亦如是，无初发心乃至第十心。如虚空无干慧地、性地、八人地、见地、薄地、离欲地、已办地；摩诃衍亦如是，无干慧地乃至无已办地。如虚空无须陀洹果，无斯陀含果，无阿那含果，无阿罗汉果；摩诃衍亦如是，无须陀洹果，乃至无阿罗汉果。如虚空无声闻地，无辟支佛地，无佛地；摩诃衍亦如是，无声闻地，乃至无佛地。以是故，说摩诃衍与空等。如虚空非色、非无色，非可见、非不可见，非有对、非无对，非合、非散；摩诃衍亦如是，非色、非无色，非可见、非不可见，非有对、非无对，非合、非散。以是故，说摩诃衍与空等。须菩提，如虚空非常非无常，非乐非苦，非我非无我；摩诃衍亦如是，非常非无常，非乐非苦，非我非无我。以是故，说摩诃衍与空等。须菩提，如虚空非空非不空，非相非无相，非作非无作；摩诃衍亦如是，非空非不空，非相非无相，非作非无作。以是故，说摩诃衍与空等。须菩提，如虚空非寂灭非不寂灭，非离非不离；摩诃衍亦如是，非寂灭非不寂灭，非离非不离。以是故，说摩诃衍与空等。须菩提，如虚空非闇非明；摩诃衍亦如是，非闇非明。以是故，说摩诃衍与空等。须菩提，如虚空非可得，非不可得；摩诃衍亦如是，非可得，非不可得。以是故，说摩诃衍与空等。须菩提，如虚空非可说，非不可说；摩诃衍亦如是，非可说，非不可说。以是故，说摩诃衍与空等。须菩提，以是诸因缘故，说摩诃衍与空等。”　　
　　【论】论者言：须菩提赞衍如虚空，佛即广述成其事。如虚空无十方，是摩诃衍亦无十方；无长短、方圆、青黄、赤白等，是摩诃衍亦如是。
　　问曰：虚空应尔，是无为法，无色、无方。摩诃衍是有为法，是色法，所谓布施、持戒等，云何言与虚空等？
　　答曰：六波罗蜜有二种：世间、出世间。世间者，是有为法、色法，不同虚空；出世间者，与如、法性、实际、智慧和合故，似如虚空。从得无生忍已后，无所分别如虚空。
　　复次，如佛以无碍智，观实相如虚空；余人则不然，智慧未毕竟清净故。
　　复次，佛前后说诸法毕竟空，如无余涅槃相，如虚空，不应致疑。余法亦如是，乃至如虚空非说非不说，亦如是。
　　问曰：如虚空，言无所有便足，何以说无种种相？
　　答曰：初发心菩萨，于内外种种因缘法中著心；以是故佛说如虚空无是种种相，摩诃衍亦如是。
　　【经】“须菩提，如汝所言，如虚空受无量无边阿僧祇众生，摩诃衍亦受无量无边阿僧祇众生。如是，如是，须菩提，众生无有故，当知虚空无有；虚空无有故，当知摩诃衍亦无有。以是因缘故，摩诃衍受无量无边阿僧祇众生。何以故？是众生、虚空、摩诃衍，是法皆不可得故。
　　“复次，须菩提，摩诃衍无所有故，当知阿僧祇无所有；阿僧祇无所有故，当知无量无所有；无量无所有故，当知无边无所有；无边无所有故，当知一切诸法无所有。以是因缘故，须菩提，是摩诃衍受无量无边阿僧祇众生。何以故？是众生、虚空、摩诃衍、阿僧祇、无量、无边，是一切法不可得故。
　　“复次，须菩提，我无所有乃至知者、见者无所有故，当知如、法性、实际无所有；如、法性、实际无所有故，当知乃至无量无边阿僧祇无所有；无量无边阿僧祇无所有故，当知一切法无所有。以是因缘故，须菩提，摩诃衍受无量无边阿僧祇众生。何以故？是众生乃至知者、见者，实际乃至无量无边阿僧祇，是一切法不可得故。
　　“复次，须菩提，我无所有乃至知者、见者无所有故，当知不可思议性无所有；不可思议性无所有故，当知色、受、想、行、识无所有；色、受、想、行、识无所有故，当知虚空无所有；虚空无所有故，当知摩诃衍无所有；摩诃衍无所有故，当知阿僧祇无所有；阿僧祇无所有故，当知无量无所有；无量无所有故，当知无边无所有；无边无所有故，当知一切诸法无所有。以是因缘故，须菩提，当知摩诃衍受无量无边阿僧祇众生。何以故？须菩提，我乃至知者、见者等，一切法皆不可得故。
　　“复次，须菩提，我无所有乃至知者、见者无所有故，当知眼无所有，耳、鼻、舌、身、意无所有；眼乃至意无所有故，当知虚空无所有；虚空无所有故，当知摩诃衍无所有；摩诃衍无所有故，当知阿僧祇无所有；阿僧祇无所有故，当知无量无所有；无量无所有故，当知无边无所有；无边无所有故，当知一切诸法无所有。以是因缘故，须菩提，摩诃衍受无量无边阿僧祇众生。何以故？须菩提，我乃至一切诸法，皆不可得故。
　　“复次，须菩提，我无所有乃至知者、见者无所有故，当知檀波罗蜜无所有，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜无所有；般若波罗蜜无所有故，当知虚空无所有；虚空无所有故，当知摩诃衍无所有；摩诃衍无所有故，当知无量无边阿僧祇无所有；无量无边阿僧祇无所有故，当知一切诸法无所有。以是因缘故，须菩提，摩诃衍受无量无边阿僧祇众生。何以故？我、众生乃至一切诸法，皆不可得故。
　　“复次，须菩提，我无所有乃至知者、见者无所有故，当知内空无所有，乃至无法有法空无所有；无法有法空无所有故，当知虚空无所有；虚空无所有故，当知摩诃衍无所有；摩诃衍无所有故，当知阿僧祇无量无边无所有；阿僧祇无量无边无所有故，当知一切诸法无所有。以是因缘故，须菩提，是摩诃衍受无量无边阿僧祇众生。何以故？我、众生乃至一切诸法，皆不可得故。
　　“复次，须菩提，我、众生乃至知者、见者无所有故，当知四念处无所有；四念处无所有故，乃至十八不共法无所有；十八不共法无所有故，当知虚空无所有；虚空无所有故，当知摩诃衍无所有；摩诃衍无所有故，当知阿僧祇无量无边无所有；阿僧祇无量无边无所有故，当知一切诸法无所有。以是因缘故，须菩提，是摩诃衍受无量无边阿僧祇众生。何以故？我、众生乃至一切诸法，皆不可得故。
　　“复次，须菩提，我、众生无所有乃至知者见者无所有故，当知性地无所有，乃至已作地无所有；已作地无所有故，当知虚空无所有；虚空无所有故，当知摩诃衍无所有；摩诃衍无所有故，当知阿僧祇无量无边无所有；阿僧祇无量无边无所有故，当知一切诸法无所有。以是因缘故，是摩诃衍受无量无边阿僧祇众生。何以故？我、众生乃至一切诸法，皆不可得故。
　　“复次，须菩提，我、众生乃至知者、见者无所有故，当知须陀洹无所有；须陀洹无所有故，当知斯陀含无所有；斯陀含无所有故，当知阿那含无所有；阿那含无所有故，当知阿罗汉无所有；阿罗汉无所有故，当知乃至一切诸法无所有。以是因缘故，须菩提，是摩诃衍受无量无边阿僧祇众生。何以故？须菩提，我乃至一切诸法，皆不可得故。
　　“复次，须菩提，我乃至知者、见者无所有故，当知声闻乘无所有；声闻乘无所有故，当知辟支佛乘无所有；辟支佛乘无所有故，当知佛乘无所有；佛乘无所有故，当知声闻人无所有；声闻人无所有故，当知须陀洹无所有；须陀洹无所有故，乃至佛无所有；佛无所有故，当知一切种智无所有；一切种智无所有故，当知虚空无所有；虚空无所有故，当知摩诃衍无所有；摩诃衍无所有故，当知乃至一切诸法无所有。以是因缘故，摩诃衍受无量无边阿僧祇众生。何以故？我乃至一切诸法，皆不可得故。譬如，须菩提，涅槃性中，受无量无边阿僧祇众生，是摩诃衍亦受无量无边阿僧祇众生。以是因缘故，须菩提，如虚空受无量无边阿僧祇众生，是摩诃衍亦如是受无量无边阿僧祇众生。”　　
　　【论】问曰：何以不说虚空广大无边故受一切物，而言虚空无所有故，能受一切物众生，摩诃衍亦无所有？
　　答曰：现见虚空无所有，一切万物皆在其中，以无所有故能受。
　　问曰：心心数法亦无形质，何以不受一切物？
　　答曰：心心数法觉知相，非是受相；又无住处，若内若外、若近若远，但以分别相故知有心。形色法有住处，因色处故，知有虚空，以色不受物故，则知虚空受物；色与虚空相违，色若不受，则知虚空是受。如以无明故知有明，以苦故知有乐，因色无故说有虚空，更无别相。
　　复次，心心数法更有不受义，如邪见心不受正见，正见心不受邪见；虚空则不然，一切皆受故。又心心数法生灭相，是可断法，虚空则不然。心心数法、虚空，但无色、无形同，不得言都不异。以是故，诸法中说虚空能受一切。
　　问曰：我先问意不然！何以不言虚空无量无边能受一切物，而言无所有受一切物？
　　答曰：我说虚空无自相，待色相说虚空；若无自相，则无虚空，云何言无量无边？
　　问曰：汝言受相，则是虚空，云何言无？
　　答曰：受相即是无色相，色不到处，名为虚空；以是故无虚空。若实有虚空，未有色时应有虚空！若未有色有虚空，虚空则无相。何以故？以未有色故。因色故知有虚空，有色故便有无色。若先有色，后有虚空，虚空则是作法，作法不名为常。若有无相法，是不可得，以是故无虚空。
　　问曰：若常有虚空，因色故虚空相现，然后相在虚空？
　　答曰：若虚空先无相，后相亦无所住。若虚空先有相，相无所相；若先无相，相亦无所住。若离相、无相，以相无住处；若相无住处，所相处亦无；所相处无故，相亦无；离相及相处，更无有法。以是故，虚空不名为相、不名为所相，不名为法、不名为非法，不名为有、不名为无，断诸语言，寂灭如无余涅槃。余一切法，亦如是。
　　问曰：若一切法如是者，即是虚空，何以复以虚空为喻？
　　答曰：诸法因果，皆是虚诳，因无明故有，诳众生心。众生于是法中生著，而不于虚空生著；六尘法诳众生心，虚空虽复诳，则不尔！以是故，以虚空为喻，以粗现事破微细事。如虚空因色故，但有假名，无有定法；众生亦如是，因五众和合故，但有假名，亦无定法。摩诃衍亦如是，以众生空，无佛无菩萨；以有众生故，有佛有菩萨；若无佛无菩萨，则无摩诃衍。以是故，摩诃衍能受无量无边阿僧祇众生。若是有法，不能受无量诸佛及弟子。
　　问曰：若实无虚空，云何能受无量无边阿僧祇众生？
　　答曰：以是故，佛说摩诃衍无故，阿僧祇无；阿僧祇无故，无量亦无；无量无故，无边亦无；无边无故，一切法亦无，以是故能受。阿僧祇者，僧祇、秦言数，阿、秦言无。众生诸法，各各不可得边故，名无数；数虚空十方远近不可得边故，名无数。分别数六波罗蜜，种种布施、种种持戒等无有数；数几众生已上乘、当上乘、今上乘不可数，是名无数。
　　复次，有人言：“初数为一，但有一；一一故言二，如是等皆一，更无余数法。若皆是一，则无数！”有人言：“一切法和合故有名字，如轮、辋、辐、毂和合故名为车，无有定实法。一法无故，多亦无，先一后多故。”
　　复次，以数数事，事无故，数亦无。无量者，如以斗称量物，以智慧量诸法亦如是。诸法空故无数，无数故无量无边，无有实智，云何能得诸法定相？无量故无边，量名总相，边名别相；量为初始，边名终竟。
　　复次，我乃至知者、见者无故，实际亦无；实际无故，无数亦无；无数无故，无量亦无；无量无故，无边亦无；无边无故，一切法亦无。以是故，一切法毕竟清净。是摩诃衍能含受一切众生及法，二事相因；若无众生则无法，若无法则无众生。先总相说一切法空，后一一别说诸法空。实际是末后妙法，此若无者，何况余法！从不可思议性，乃至如涅槃性，亦如是。
　　【经】“须菩提，汝所言，是摩诃衍不见来处，不见去处，不见住处。如是，如是，须菩提，是摩诃衍不见来处，不见去处，不见住处。何以故？须菩提，一切诸法不动相故，是法无来处，无去处，无住处。何以故？须菩提，色，无所从来，亦无所去，亦无所住；受、想、行、识，无所从来，亦无所去，亦无所住。须菩提，色法，无所从来，亦无所去，亦无所住；受、想、行、识法，无所从来，亦无所去，亦无所住。须菩提，色如，无所从来，亦无所去，亦无所住；受、想、行、识如，无所从来，亦无所去，亦无所住。须菩提，色性，无所从来，亦无所去，亦无所住；受、想、行、识性，无所从来，亦无所去，亦无所住。须菩提，色相，无所从来，亦无所去，亦无所住；受、想、行、识相，无所从来，亦无所去，亦无所住。须菩提，眼，眼法、眼如、眼性、眼相，无所从来，亦无所去，亦无所住；耳、鼻、舌、身、意，意法、意如、意性、意相，无所从来，亦无所去，亦无所住。色、声、香、味、触、法亦如是。须菩提，地种，地种法、地种如、地种性、地种相，无所从来，亦无所去，亦无所住；水、火、风、空、识种，识种法、识种如、识种性、识种相，亦如是。须菩提，如，如法、如如、如性、如相，无所从来，亦无所去，亦无所住。须菩提，实际，实际法、实际如、实际性、实际相，无所从来，亦无所去，亦无所住。须菩提，不可思议，不可思议法、不可思议如、不可思议性、不可思议相，无所从来，亦无所去，亦无所住。
　　“须菩提，檀波罗蜜，檀波罗蜜法、檀波罗蜜如，檀波罗蜜性、檀波罗蜜相，无所从来，亦无所去，亦无所住；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，般若波罗蜜法、般若波罗蜜如、般若波罗蜜性、般若波罗蜜相，无所从来，亦无所去，亦无所住。须菩提，四念处，四念处法、四念处如、四念处性、四念处相，无所从来，亦无所去，亦无所住；乃至十八不共法亦如是。须菩提，菩萨，菩萨法、菩萨如、菩萨性、菩萨相，无所从来，亦无所去，亦无所住。佛，佛法、佛如、佛性、佛相，无所从来，亦无所去，亦无所住。阿耨多罗三藐三菩提，法、如、性、相，无所从来，亦无所去，亦无所住。须菩提，有为法，有为法法、有为法如、有为法性、有为法相，无所从来，亦无所去，亦无所住。须菩提，无为法，无为法法、无为法如、无为法性、无为法相，无所从来，亦无所去，亦无所住。以是因缘故，须菩提，是摩诃衍不见来处，不见去处，不见住处。”　　
　　【论】论者言：佛谓须菩提，汝何以但赞摩诃衍无来、无去、无住？一切法，亦如是无来、无去、无住，一切法实相不动故。
　　问曰：诸法现有来、去可见，云何言不动相，无来无去？
　　答曰：来、去相，先已破，今当更说：一切佛法中，无我、无众生乃至无知者、见者故，来者去者无；来者去者无故，来、去相亦应无。
　　复次，三世中求去相不可得。所以者何？已去中无去，未去中亦无去，离已去未去，去时亦无去。
　　问曰：有身动处是名为去，已去、未去中无身动；以是故去时身动，即应有去？
　　答曰：不然！离去相，去时不可得；离去时，去相不可得，云何言去时去！
　　复次，若去时有去相，应离去相有去时。何以故？汝说去时有去故。
　　复次，若去时去，应有二去：一者、知去时，二者、知去时去。
　　问曰：若尔，有何咎？
　　答曰：若尔，有二去者。何以故？离去者无去相，若离去者无去相，离去相无去者，是故去者不去，不去者亦不去。离去、不去，亦无有去。来者、住者亦如是。以是故佛说：凡夫人法，虚诳无实，虽复肉眼所见，与畜生无异，是不可信。是故说诸法无来，无去，无住处，亦无动。何者是？所谓色、色法、色如、色性、色相。色，名眼见事，未分别好丑、实不实，自相他相。色法，名无常生灭、不净等。色如，名色和合有，如水沫不牢固，离散则无，虚伪无实，但诳人眼。色现在如是，过去、未来亦尔。如现在火热，比知过去、未来亦如是。
　　复次，如诸佛观色相毕竟清净空，菩萨亦应如是观。色法、色如，何因缘不如凡夫人所见？性自尔故！此性深妙，云何可知？以色相力故可知。如火以烟为相，见烟则知有火；见今色无常，破坏、苦恼、粗涩相，知其性尔。此五法不去、不来、不住，如先说。乃至无为、无为法、如、性、相，不来、不去、不住，亦如是。
　　【经】“须菩提，汝所言，是摩诃衍，前际不可得，后际不可得，中际不可得，是衍名三世等；以是故，说名摩诃衍。如是，如是，须菩提，是摩诃衍，前际不可得，后际不可得，中际不可得，是衍名三世等；以是故，说名摩诃衍。何以故？须菩提，过去世、过去世空，未来世、未来世空，现在世、现在世空，三世等、三世等空；摩诃衍、摩诃衍空，菩萨、菩萨空。何以故？须菩提，是空非一、非二、非三、非四、非五、非异。以是故，说名三世等，是菩萨摩诃萨摩诃衍。是衍中，等、不等相不可得故。染不染不可得，瞋不瞋不可得，痴不痴不可得，慢不慢不可得，乃至一切善法、不善法不可得。是衍中，常不可得，无常不可得；乐不可得，苦不可得；实不可得，空不可得；我不可得，无我不可得；欲界不可得，色界不可得，无色界不可得；度欲界不可得，度色界不可得，度无色界不可得。何以故？是摩诃衍自法不可得故。须菩提，过去色、过去色空，未来、现在色，未来、现在色空；过去受、想、行、识，过去受、想、行、识空；未来、现在受、想、行、识，未来、现在受、想、行、识空。空中过去色不可得。何以故？空中空亦不可得，何况空中过去色可得？空中未来、现在色不可得。何以故？空中空亦不可得，何况空中未来、现在色可得？空中过去受、想、行、识不可得。何以故？空中空亦不可得，何况空中过去受、想、行、识可得？空中未来、现在受、想、行、识不可得。何以故？空中空亦不可得，何况空中未来、现在受、想、行、识可得？须菩提，过去檀波罗蜜不可得，未来檀波罗蜜不可得，现在檀波罗蜜不可得，三世等中檀波罗蜜亦不可得。何以故？等中过去世不可得，未来世不可得，现在世不可得。等中等亦不可得，何况等中过去世、未来世、现在世可得？尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜亦如是。
　　“复次，须菩提，过去世中四念处不可得，乃至过去世中十八不共法不可得；未来世、现在世亦如是。
　　“复次，须菩提，三世等中四念处不可得，三世等中乃至十八不共法亦不可得。何以故？等中过去世四念处不可得，等中未来世四念处不可得，等中现在世四念处不可得，等中等亦不可得，何况等中过去世四念处，未来、现在世四念处可得？等中等亦不可得，何况等中过去乃至十八不共法可得？未来、现在世亦如是。
　　“复次，须菩提，过去世凡夫人不可得，未来世、现在世中凡夫人不可得，三世等中凡夫人亦不可得。何以故？众生不可得，乃至知者、见者不可得故。过去世中声闻、辟支佛、菩萨、佛不可得，未来、现在世中声闻、辟支佛、菩萨、佛不可得，三世等中声闻、辟支佛、菩萨、佛不可得。何以故？众生不可得，乃至知者、见者不可得故。如是，须菩提，菩萨摩诃萨住般若波罗蜜中，学三世等相，当具足一切种智，是名菩萨摩诃萨摩诃衍，所谓三世等相。菩萨摩诃萨住是衍中，胜出一切世间及诸天、人、阿修罗，成就萨婆若。”
　　尔时，须菩提白佛言：“世尊，善哉！善哉！是菩萨摩诃萨摩诃衍！何以故？过去诸菩萨是衍中学得一切种智，未来诸菩萨摩诃萨亦是衍中学当得一切种智。世尊，今十方无量阿僧祇世界中诸菩萨摩诃萨，亦是衍中学得一切种智。以是故，世尊，是衍实是菩萨摩诃萨摩诃衍。”
　　佛告须菩提：“如是，如是。过去、未来、现在诸佛，是摩诃衍中学，已得一切种智，当得、今得。”　　
　　【论】论者言：须菩提略赞说是摩诃衍，前际、后际、中际俱不可得，三世等故，名摩诃衍。今佛广演须菩提所赞，是三世云何不可得？所谓过去世、过去世空，未来世、未来世空，现在世、现在世空故不可得。三世等，等者空：摩诃衍、摩诃衍自空；菩萨、菩萨自空。是三世中三世相空义，如先说。此中佛自说空因缘，所谓空、空相，非一、非二、非三、非四、非五等，不异、不合、不散，无有分别，是故三世等空相，无所有故，是等亦空。菩萨能如是解诸法三世等，不以无始世来为疲厌，不以未来世无边故为难，是为菩萨三世等名摩诃衍。是摩诃衍中等相不可得，不等相亦不可得。得是三世等三昧，破是不等相。不等相待故有等，不等毕竟无故等亦无。欲不欲，乃至三界度三界，是相待法，亦如是。此中佛自说：是诸法皆从因缘和合故无自性，自性无故空。
　　复次，过去色、过去色相空，未来、现在亦如是。如色，余四众亦如是。所以者何？空中空相不可得，何况空中有三世五众相？菩萨观五众空，断贪欲，入道行，所谓檀波罗蜜等，亦如五众三世中不可得。三世等故，等即是空，是等中檀波罗蜜不可得。
　　问曰：何以故三世及三世等中檀波罗蜜不可得？
　　答曰：诸法等中无三世，等中等相亦不可得，何况三世？五波罗蜜，乃至十八不共法亦如是。
　　复次，三世中，凡夫相不可得，声闻乃至佛亦不可得，以众生空故。菩萨住般若波罗蜜，能如是学三世等空，集诸善功德，便具足一切种智。佛说，菩萨能如是三世等中住，则能胜出一切世间及诸天、人、阿修罗。是时，须菩提赞言：世尊，善哉！善哉！是摩诃衍利益诸菩萨。所以者何？过去诸菩萨学是摩诃衍，得一切种智，未得、今得亦如是。有人言：“得清净无因缘，染垢秽亦无因缘，大小好丑缚解，皆无主所与。”有人言：“好丑缚解，至时节自得。”有人言：“福德成就故，得佛道。”有人言：“但得清净实智慧，得佛道。”如是等说，皆是非因缘、少因缘，须菩提所不赞叹。今佛舍非因缘，亦舍不具足因缘，说具足因缘，所谓六波罗蜜，三世菩萨学是乘具足，得成佛道。佛亦可须菩提所叹，言：如是，如是。
大智度论卷第五十二释会宗品第二十四
　　【经】尔时，慧命富楼那弥多罗尼子白佛言：“世尊，佛使须菩提为诸菩萨摩诃萨说般若波罗蜜，今乃说摩诃衍为？”
　　须菩提白佛言：“世尊，我说摩诃衍，将无离般若波罗蜜？”
　　佛言：“不也！须菩提，汝说摩诃衍，随般若波罗蜜，不离般若波罗蜜。何以故？一切所有善法、助道法，若声闻法、若辟支佛法、若菩萨法、若佛法，是一切法，皆摄入般若波罗蜜中。”
　　须菩提白佛言：“世尊，何等诸善法、助道法，声闻法、辟支佛法、菩萨法、佛法，皆摄入般若波罗蜜中？”
　　佛告须菩提：“所谓檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；四念处，四正勤，四如意足，五根，五力，七觉分，八圣道分；空、无相、无作解脱门；佛十力、四无所畏、四无碍智、大慈大悲、十八不共法，无错谬相、常舍行。须菩提，是诸余善法、助道法，若声闻法、若辟支佛法、若菩萨法、若佛法，皆摄入般若波罗蜜中。须菩提，若摩诃衍，若般若波罗蜜，禅波罗蜜，毗梨耶波罗蜜，羼提波罗蜜，尸罗波罗蜜，檀波罗蜜；若色、受、想、行、识，眼色、眼识、眼触、眼触因缘生诸受，乃至意法、意识、意触、意触因缘生诸受；地种乃至识种；四念处乃至八圣道分；空、无相、无作解脱门；及诸善法，若有漏，若无漏；若有为，若无为；若苦谛、集谛、灭谛、道谛；若欲界，若色界，若无色界；若内空乃至无法有法空；诸三昧门、诸陀罗尼门；佛十力乃至十八不共法；若佛法、佛法性、如、实际、不可思议性、涅槃。是一切诸法，皆不合、不散，无色、无形、无对，一相所谓无相。须菩提，以是因缘故，汝所说摩诃衍，随顺般若波罗蜜。何以故？须菩提，摩诃衍不异般若波罗蜜，般若波罗蜜不异摩诃衍；般若波罗蜜、摩诃衍，无二无别。檀波罗蜜不异摩诃衍，摩诃衍不异檀波罗蜜；檀波罗蜜、摩诃衍，无二无别；乃至禅波罗蜜，亦如是。须菩提，四念处不异摩诃衍，摩诃衍不异四念处；四念处、摩诃衍，无二无别；乃至十八不共法不异摩诃衍，摩诃衍不异十八不共法；十八不共法、摩诃衍，无二无别。以是因缘故，须菩提，汝说摩诃衍，即是说般若波罗蜜。”　　
　　【论】论者言：富楼那虽自无疑，为新学钝根者，不解义一而名字异，故发问。须菩提即以其事白佛：佛法甚深，我所说者，将无有失？佛答：汝说摩诃衍，随顺般若，无有违错。此义初已论之，今佛为说随顺因缘，所谓三乘所摄一切善法，皆合聚在般若波罗蜜中。所以者何？一切三乘善法，皆为涅槃故。涅槃门有三种：一切法皆入空门、无相、无作门。如持戒能生禅定，禅定能生实智慧，不著世间故。何等三乘助道法摄在般若中？所谓六波罗蜜、三十七品、三解脱门，佛十力、四无所畏、四无碍智、大慈大悲、十八不共法、无错谬相、常舍行。此中三十七品、三解脱门，是三乘共法；六波罗蜜，是菩萨法；十力乃至常舍行，是佛法。有人言：“六波罗蜜有具足，有不具足。不具足者共二乘法，具足者独菩萨法。”
　　复次，摩诃衍空，般若波罗蜜亦空，空义一故，须菩提随顺无错。如般若波罗蜜空，五波罗蜜乃至如、法性、实际、不可思议性、涅槃，亦如是。
　　复次，从般若波罗蜜乃至涅槃，皆是不合、不散，无色、无形、无对，一相所谓无相。是同相故，说摩诃衍则是般若波罗蜜，摩诃衍、般若无二无别故。
释十无品第二十五
　　【经】慧命须菩提白佛言：“世尊，菩萨摩诃萨前际不可得，后际不可得，中际不可得。色无边故，当知菩萨摩诃萨亦无边；受、想、行、识无边故，当知菩萨摩诃萨亦无边。色是菩萨摩诃萨，是亦不可得；受、想、行、识是菩萨摩诃萨，是亦不可得。如是，世尊，于一切种、一切处，求菩萨不可得。世尊，我当教何等菩萨摩诃萨般若波罗蜜？世尊，菩萨摩诃萨但有名字，如说我名字，我毕竟不生。如我，诸法亦如是无自性。何等色毕竟不生？何等受、想、行、识毕竟不生？世尊，是毕竟不生，不名为色；是毕竟不生，不名为受、想、行、识。世尊，若毕竟不生法，当教是般若波罗蜜耶？离毕竟不生，亦无菩萨行阿耨多罗三藐三菩提。若菩萨闻作是说，心不没、不悔、不惊、不怖、不畏，当知是菩萨摩诃萨能行般若波罗蜜。”
　　舍利弗问须菩提：“何因缘故，言菩萨摩诃萨前际不可得，后际不可得，中际不可得？须菩提，何因缘故，言色无边故，当知菩萨亦无边？受、想、行、识无边故，当知菩萨亦无边？须菩提，何因缘故，言色是菩萨，是亦不可得？受、想、行、识是菩萨，是亦不可得？须菩提，何因缘故，言于一切种、一切处，菩萨不可得，当教何等菩萨般若波罗蜜？须菩提，何因缘故，言菩萨摩诃萨但有名字，须菩提，何因缘故，言如说我名字，我毕竟不生，如我，诸法亦如是无自性？何等色毕竟不生？何等受、想、行、识毕竟不生？须菩提，何因缘故，言毕竟不生，不名为色？毕竟不生，不名为受、想、行、识？须菩提，何因缘故，言若毕竟不生法，当教是般若波罗蜜耶？须菩提，何因缘故，言离毕竟不生，亦无菩萨行阿耨多罗三藐三菩提？须菩提，何因缘故，言若菩萨闻作是说，心不没、不悔、不惊、不怖、不畏，若能如是行，是名菩萨摩诃萨行般若波罗蜜？”
　　尔时，须菩提报舍利弗言：“众生无所有故，菩萨前际不可得；众生空故，菩萨前际不可得；众生离故，菩萨前际不可得。舍利弗，色无有故，菩萨前际不可得；受、想、行、识无有故，菩萨前际不可得。色空故，菩萨前际不可得；受、想、行、识空故，菩萨前际不可得。色离故，菩萨前际不可得；受、想、行、识离故，菩萨前际不可得。舍利弗，色性无故，菩萨前际不可得；受、想、行、识性无故，菩萨前际不可得。舍利弗，檀波罗蜜无有故，菩萨前际不可得；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜无有故，菩萨前际不可得。何以故？舍利弗，空中前际不可得，后际不可得，中际不可得；空不异菩萨，菩萨不异前际。舍利弗，空、菩萨、前际，是诸法无二无别。以是因缘故，舍利弗，菩萨前际不可得。舍利弗，檀波罗蜜空故，檀波罗蜜离故，檀波罗蜜性无故，菩萨前际不可得；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜空故，般若波罗蜜离故，般若波罗蜜性无故，菩萨前际不可得。何以故？舍利弗，空中前际不可得，后际不可得，中际不可得；空不异菩萨，亦不异前际。舍利弗，空、菩萨、前际，无二无别。以是因缘故，舍利弗，菩萨前际不可得。
　　“复次，舍利弗，内空无所有故，菩萨前际不可得；乃至无法有法空无所有故，菩萨前际不可得。内空空故，内空离故，内空性无故，乃至无法有法空空故、离故、性无故，菩萨前际不可得。余如上说。
　　“复次，舍利弗，四念处无所有故，菩萨前际不可得；四念处空故、离故、性无故，菩萨前际不可得。乃至十八不共法无所有故，菩萨前际不可得；十八不共法空故、离故、性无故，菩萨前际不可得。余如上说。以是因缘故，舍利弗，菩萨前际不可得。
　　“复次，舍利弗，一切三昧门、一切陀罗尼门无有故，菩萨前际不可得；三昧门、陀罗尼门空故、离故、性无故、菩萨前际不可得。余如上说。
　　“复次，舍利弗，法性无有故，菩萨前际不可得；法性空故、离故、性无故，菩萨前际不可得。余如上说。
　　“复次，舍利弗，如无有故，空故、离故、性无故；实际无有故，空故、离故、性无故；不可思议性无有故，空故、离故、性无故；菩萨前际不可得。余如上说。
　　“复次，舍利弗，声闻无有故，菩萨前际不可得；声闻空故、离故、性无故，菩萨前际不可得。辟支佛无有故，空故、离故、性无故，菩萨前际不可得。佛无有故，空故、离故、性无故，菩萨前际不可得。阿耨多罗三藐三菩提无有故，乃至性无故，菩萨前际不可得。
　　“复次，一切种智无有故，乃至性无故，菩萨前际不可得。何以故？舍利弗，空前际不可得，后际不可得，中际不可得，菩萨不可得。舍利弗，空不异菩萨，亦不异前际；空、菩萨、前际，是诸法无二无别。以是因缘故，舍利弗，菩萨前际不可得；后际、中际、亦如是。”　　
　　【论】问曰：上已说菩萨、菩萨字不可得，为谁说般若波罗蜜，今何以更说？
　　答曰：不应作是问！须菩提空行第一，常乐说空；若有所说，常以空门利益众生。
　　复次，上略说，是中十种广分别菩萨不可得。行者若观诸法空，随顺无相、无作，以无作心故，不欲有所作，尚不能自作利益，何况利益人？若人住我心中，能分别诸法善不善相，集诸善法，舍不善法。今佛说般若波罗蜜中，不应计我心，不应分别诸法，但行众善，是事为难。行者作是念：若无我者，为谁修善？先有我，今以般若波罗蜜故无，心生忧戚。是故须菩提更重说：我，从本已来无，非先有今无。行者如是知本来自无，今无所失，故无所忧。譬如深根大树，不可以一斫能办，多用斧力乃断；菩萨空亦如是，不可一说便得，以是故广分别。
　　须菩提问佛时，作是念：若定有菩萨法，应三世通有。今前世中无有菩萨。何以故？前世无初故。未来世亦如是，未有因缘故。前后相待故有中间，若无前后，则无中间。若谓五众是菩萨，五众无边；如先种种因缘，说五众毕竟空故无量无边，无量无边故，同无为法。若菩萨无边者，是事不然！以此因缘故，菩萨不可得，当为谁说？常一切处、一切种、一切时求菩萨不可得，当为谁说？如我毕竟不生，空无所有，五众亦如是毕竟不生，无所有。既无众生及五众法，云何有菩萨？
　　问曰：众生及五众法毕竟不生，解是法者，即是菩萨？
　　答曰：毕竟不生，不名为色，不名为受、想、行、识。何以故？五众是生相，毕竟不生中无是分别。五众毕竟不生，不可以教化；离毕竟不生，亦无菩萨行道，当教谁？菩萨闻是，不怖、不畏，是为能行菩萨道。
　　问曰：我与菩萨是一物，云何以我喻菩萨？
　　答曰：是般若波罗蜜中，一切法空，初学不得便为说空，先当分别罪福，舍罪修福。福德果报无常，无常故生苦，是故舍福厌世间，求道入涅槃。尔时，应作是念：因我故生诸烦恼，是我于六识中求不可得，但以颠倒故著我。是故解无我易，易可受化。若言色空则难解，虽耳闻说空，眼常见实；是故先破恶罪中我，后破一切诸法。一切佛弟子得道者，自知自证无我；未得道者，信余法空，不能如信无我，是故以无我为喻。此中须菩提说一切法空，推无菩萨，用无我为喻；以小喻大，如石蜜喻甘露。
　　问曰：舍利弗知空无我义，何以故事事致问？
　　答曰：须菩提声闻人，德不如菩萨，而于佛前说深般若，新学菩萨心或生疑。上佛叹，虽言汝说摩诃衍随顺般若，犹谓佛将顺须菩提；舍利弗欲断此疑，故发问。
　　复次，佛欲共须菩提说般若，乃至终竟；是故舍利弗事事质问，令须菩提善分别深义，使众人敬信。以是故，问过去世中菩萨不可得，乃至不恐不怖。须菩提答义：我、众生、人，即是一物。未得道时，名凡夫人；初入道乃至阿罗汉，名声闻人；观因缘法，悟空小深，少愍众生，名辟支佛人；深入空法，行六波罗蜜，大慈大悲，是名菩萨人。功德别异故，名字亦异。如我、众生、人一事，以眼见事故名见者，意得故名知者，受苦乐故名受者。是我、众生、人等，先已说种种因缘无故，菩萨亦应无。是故须菩提语舍利弗：众生无故，三世中无菩萨。
　　问曰：五众和合有菩萨，菩萨应无，五众应有？
　　答曰：为破是事故，言无众生、无我，无我故则五众无所属，无所属故空，空故无菩萨。
　　问曰：若五众空者，空即是菩萨？
　　答曰：五众空亦非菩萨，空无所有，无分别故。五众离，五众无性，亦无菩萨。若说无菩萨，则三世皆无。观是五众等世间法，六波罗蜜等道法，是名菩萨。是法空故，菩萨亦空。此中佛自说因缘：诸法空不异菩萨，菩萨不异空，菩萨空、三世空，无二无别。从六波罗蜜乃至一切种智，行是诸法故，名为菩萨。是诸法空故，菩萨亦空。此中法空，声闻、辟支佛得是空故，名声闻、辟支佛；声闻、辟支佛人空故，菩萨亦如是。
　　【经】“如舍利弗所言，色无边故，当知菩萨亦无边；受、想、行、识无边故，当知菩萨亦无边。舍利弗，色如虚空，受、想、行、识如虚空。何以故？舍利弗，如虚空边不可得，中不可得，无边无中故，但说名虚空。如是，舍利弗，色边不可得，中不可得，是色空故，空中亦无边亦无中；受、想、行、识边不可得，中不可得，识空故，空中亦无边亦无中。以是因缘故，舍利弗，色无边故，当知菩萨亦无边；受、想、行、识无边故，当知菩萨亦无边；乃至十八不共法亦如是。”
　　“如舍利弗言，色是菩萨，是亦不可得；受、想、行、识是菩萨，是亦不可得。舍利弗，色、色相空，受想行识、识相空；檀波罗蜜、檀波罗蜜相空，乃至般若波罗蜜亦如是。内空、内空相空，乃至无法有法空、无法有法空相空。四念处、四念处相空，乃至十八不共法、十八不共法相空。如、法性、实际、不可思议性，不可思议性相空。三昧门、三昧门相空，陀罗尼门、陀罗尼门相空。一切智、一切智相空，道种智、道种智相空，一切种智、一切种智相空。声闻乘、声闻乘相空，辟支佛乘、辟支佛乘相空，佛乘、佛乘相空。声闻人、声闻人相空，辟支佛、辟支佛相空，佛、佛相空。空中色不可得，受、想、行、识不可得。以是因缘故，舍利弗，色是菩萨，是亦不可得；受、想、行、识是菩萨，是亦不可得。
　　“如舍利弗言，何因缘故，于一切种、一切处菩萨不可得，当教何等菩萨般若波罗蜜？舍利弗，色，色中不可得；色，受中不可得。受，受中不可得；受，色中不可得；受，想中不可得。想，想中不可得；想，色、受中不可得；想，行中不可得。行，行中不可得；行，色、受、想中不可得；行，识中不可得。识，识中不可得；识，色、受、想、行中不可得。舍利弗，眼，眼中不可得；眼，耳中不可得。耳，耳中不可得；耳，眼中不可得；耳，鼻中不可得。鼻，鼻中不可得；鼻，眼、耳中不可得；鼻，舌中不可得。舌，舌中不可得；舌，眼、耳、鼻中不可得；舌，身中不可得。身，身中不可得；身，眼、耳、鼻、舌中不可得；身，意中不可得。意，意中不可得；意，眼、耳、鼻、舌、身中不可得。六入、六识、六触，六触因缘生受亦如是。檀波罗蜜乃至般若波罗蜜，内空乃至无法有法空，四念处乃至十八不共法，一切三昧门、一切陀罗尼门，性法乃至辟支佛法，初地乃至十地，一切智、道种智、一切种智亦如是。须陀洹乃至阿罗汉、辟支佛、菩萨、佛，亦如是。菩萨，菩萨中不可得；菩萨，般若波罗蜜中不可得。般若波罗蜜，般若波罗蜜中不可得；般若波罗蜜，菩萨中不可得；般若波罗蜜中，教化无所有、不可得。教化中，教化无所有、不可得；教化中，菩萨及般若波罗蜜无所有、不可得。舍利弗，如是一切法无所有、不可得；以是因缘故，于一切种、一切处，菩萨不可得，当教何等菩萨般若波罗蜜？
　　“如舍利弗所言，何因缘故，说菩萨摩诃萨但有假名？舍利弗，色是假名，受、想、行、识是假名。色名非色，受、想、行、识名非识。何以故？名、名相空，若空则非菩萨。以是因缘故，舍利弗，菩萨但有假名。复次，舍利弗，檀波罗蜜但有名字，名字中非有檀波罗蜜，檀波罗蜜中非有名字。以是因缘故，菩萨但有假名。尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，但有名字，名字中无有般若波罗蜜，般若波罗蜜中无有名字。以是因缘故，菩萨但有假名。舍利弗，内空，但有名字，乃至无法有法空，但有名字，名字中无内空，内空中无名字。何以故？名字、内空俱不可得，乃至无法有法空亦如是。以是因缘故，舍利弗，菩萨但有假名。舍利弗，四念处但有名字，乃至十八不共法但有名字，一切三昧门、一切陀罗尼门，乃至一切种智亦如是。以是因缘故，舍利弗，我说菩萨但有假名。
　　“如舍利弗所言，何因缘故，说我名字毕竟不生？舍利弗，我毕竟不可得，云何当有生？乃至知者、见者毕竟不可得，云何当有生？舍利弗，色毕竟不可得，云何当有生？受、想、行、识毕竟不可得，云何当有生？眼毕竟不可得，乃至意触因缘生受毕竟不可得，云何当有生？檀波罗蜜毕竟不可得，乃至般若波罗蜜毕竟不可得，云何当有生？内空毕竟不可得，乃至无法有法空毕竟不可得，云何当有生？四念处毕竟不可得，乃至十八不共法毕竟不可得，云何当有生？诸三昧门、诸陀罗尼门毕竟不可得，云何当有生？声闻乃至佛毕竟不可得，云何当有生？以是因缘故，舍利弗，我说如我名字，我亦毕竟不生。”　　
　　【论】问曰：心心数法无形、不可见，故可无边；色是有形、可见，云何无边？
　　答曰：无处不有色，不可得筹量远近轻重。如佛说：四大无处不有，故名为大；不可以五情得其限，不可以斗称量其多少轻重，是故言色无边。
　　复次，是色过去时，初始不可得；未来时中，无有恒河沙劫数限色当有尽，是故无后边；初边、后边无故，中亦无。
　　复次，边名色相，是色分别破散，边不可得，无有本相。
　　复次，无为法不生不灭故，无数无量无边；以法空观色皆空，与虚空及无为同相，无量无数无边法中，乃至微尘不可得，何况菩萨？是故说五众无边，菩萨亦无边。如色无边，乃至十八不共法亦如是。随相分别，如先说。是五众无量无边无数故，不得言色是菩萨；四众亦如是。
　　复次，色若离心心数法，如草木瓦石，云何名菩萨？若心心数法离色，则无依止处，亦无所能为，云何名菩萨？
　　复次，六波罗蜜、十八空、三十七品，十力乃至十八不共法，如、法性、实际、不可思议性，三解脱门、陀罗尼门、诸三昧门，萨婆若、道智、一切种智；三乘、三乘人，是法若修若观，是名菩萨。是法皆以自相空故空，所谓檀波罗蜜、檀波罗蜜相空，乃至佛、佛相空。一切处者，五众、十二入、十八界乃至一切种智。一切种者，十八空、三解脱门。般若波罗蜜观若常若无常等，入一门、二门乃至无量门等，是名一切种求索菩萨不可得。又以自法中无自法，亦无他法。如此中说色、色中不可得，色、受中不可得；受、受中不可得，受、色中不可得；乃至般若波罗蜜、般若波罗蜜中不可得；乃至教化中、教化不可得。但有名字者，是五众破坏散灭，如虚空无异。是菩萨但有名字，如幻化人，假名字中更为立名。须菩提语舍利弗：不但菩萨假名字，五众皆亦假名字；假名字中、假名字相不可得，皆入第一义中；若如是空者，则非菩萨。
　　复次，六波罗蜜，乃至一切种智，行是法故，名为菩萨。是法亦假名字，菩萨亦假名字，空无所有，是诸法等，强为作名；因缘和合故有，亦无其实。我、名字毕竟不生者，如此品初已说。此中须菩提亦以众生空、法空破我，所谓我毕竟不可得，乃至知者、见者不可得，云何当有生？五众毕竟不可得，云何有五众生？乃至意触因缘生受毕竟不可得，云何当有生？六波罗蜜毕竟不可得，乃至诸陀罗尼门、三昧门，声闻、辟支佛、佛，毕竟不可得，云何当有生？若法先有，然后可问生；法体先无，云何有生？
　　【经】“如舍利弗所言，如我，诸法亦如是无自性。舍利弗，诸法和合生故无自性。舍利弗，何等和合生无自性？舍利弗，色和合生无自性，受、想、行、识和合生无自性。眼和合生无自性，乃至意和合生无自性。色乃至法，眼界乃至法界，地种乃至识种，眼触乃至意触，眼触因缘生受乃至意触因缘生受，和合生无自性。檀波罗蜜乃至般若波罗蜜，和合生无自性。四念处乃至十八不共法，和合生无自性。
　　“复次，舍利弗，一切法无常亦不失。”
　　舍利弗问须菩提：“何等法无常亦不失？”
　　须菩提言：“色无常亦不失，受、想、行、识无常亦不失。何以故？若法无常，即是动相，即是空相。以是因缘故，舍利弗，一切有为法，无常亦不失。若有漏法、若无漏法，若有记法、若无记法，无常亦不失。何以故？若法无常，即是动相，即是空相。以是因缘故，舍利弗，一切作法无常亦不失。
　　“复次，舍利弗，一切法非常非灭。”
　　舍利弗言：“何等法非常非灭？”
　　须菩提言：“色非常非灭。何以故？性自尔。受、想、行、识非常非灭。何以故？性自尔。乃至意触因缘生受，非常非灭。何以故？性自尔。以是因缘故，舍利弗，诸法和合生无自性。如舍利弗所言，何因缘故，色毕竟不生？受、想、行、识毕竟不生？”
　　须菩提言：“色非作法，受、想、行、识非作法。何以故？作者不可得故。舍利弗，眼非作法。何以故？作者不可得故；乃至意亦如是。眼界乃至意触因缘生受，亦如是。
　　“复次，舍利弗，一切诸法皆非起非作。何以故？作者不可得故。以是因缘故，舍利弗，色毕竟不生，受、想、行、识毕竟不生。如舍利弗所言，何因缘故，毕竟不生是不名为色？毕竟不生是不名为受、想、行、识？”
　　须菩提言：“色性空，是空无生、无灭、无住、无异；受、想、行、识性空，是空无生、无灭、无住、无异。眼乃至一切有为法性空，是空无生、无灭、无住、无异。以是因缘故，舍利弗，毕竟不生不名色，毕竟不生不名受、想、行、识。如舍利弗所言，何因缘故，毕竟不生法，当教是般若波罗蜜耶？”
　　须菩提言：“毕竟不生即是般若波罗蜜，般若波罗蜜即是毕竟不生，般若波罗蜜、毕竟不生，无二无别。以是因缘故，舍利弗，我说毕竟不生，当教是般若波罗蜜耶？如舍利弗所言，何因缘故，离毕竟不生，无菩萨行阿耨多罗三藐三菩提？”
　　“须菩提言：“菩萨摩诃萨行般若波罗蜜时，不见毕竟不生异般若波罗蜜，亦不见毕竟不生异菩萨，毕竟不生及菩萨，无二无别。不见毕竟不生异色。何以故？是毕竟不生及色，无二无别。不见毕竟不生异受、想、行、识。何以故？毕竟不生，受、想、行、识，无二无别。乃至一切种智亦如是。以是因缘故，舍利弗，离毕竟不生，无菩萨行阿耨多罗三藐三菩提。如舍利弗所言，何因缘故，菩萨闻作是说，心不没不悔、不惊不怖不畏，是名菩萨行般若波罗蜜？”
　　须菩提言：“菩萨摩诃萨，不见诸法有觉、知想，见一切诸法如梦、如幻、如焰、如影、如化。舍利弗，以是因缘故，菩萨闻作是说，心不没、不悔，不惊、不怖、不畏。”　　
　　【论】论者言：诸法无有自性者，以性空破诸法各各性。此中须菩提自说：诸法和合生，无有自性。如和合五众等法，及六波罗蜜等善法，从是出菩萨名字；是菩萨从作法、众法和合生故，非一法所成，以是故言假名。是众法亦从和合边生，譬如有眼、有色、有明、有空、有欲见心等，诸因缘和合生眼识。是中不得言眼是见者、若识是见者、若色是见者、若明是见者。若是眼、色、识等各各不得有所见，和合中亦不应有见。以是故，见法毕竟空，如幻、如梦。一切诸法亦如是。
　　复次，一切法无常亦不失：无常破常倒，不失破断灭倒；是无常不失法，即是入实相门。是故须菩提语舍利弗：无常即是动相，即是空相。一切法亦如是。
　　复次，一切法非常非失者，如十八空后义说。色毕竟不生者，五众作者、生者、起者不可得故。
　　复次，生相不可得者，如先破生中说。一切法亦如是。何以故说若色不生为非色、非受、想、行、识者，此中须菩提自说：色从因缘生，无有自性，常空相。若法常空相，是法无生相、无灭相、无住、异相；受、想、行、识亦如是。是故不生相法即是无为，非有为相。余法亦如是。
　　毕竟不生当教谁般若者，毕竟不生即是诸法实相，诸法实相即是般若波罗蜜，云何以般若波罗蜜教般若波罗蜜？若离是毕竟不生有菩萨者，应当教般若波罗蜜。是菩萨、般若波罗蜜，毕竟不生，无二无别，云何当教离毕竟不生行道者？上说中已合解。
　　菩萨闻是不没、不悔者，菩萨于一切法中，不见我、众生乃至知者、见者，亦无说者、亦无听者，无邪说、无正说，亦无无说者。知一切法因缘和合故生，诸缘离故灭；无有起者、无有灭者，故不畏、不怖、不没、不悔。菩萨知一切法虚诳无实无定，若死急时，若堕阿鼻泥犁，心犹不动，况闻虚声而有怖畏？如人梦中见怖畏事，觉已则无恐心，知梦法能诳心，无有实事。菩萨亦如是，入世间心梦中，见有恐畏；得诸法实相觉时，则无所畏，知诸法但是虚诳，无有真实。
　　复次，譬如幻事，智者虽见，心无所惑，知是诳法；菩萨亦如是，知一切法如幻、能诳人心，是中无实，以是故不怖畏。如焰、如影、如化，亦如是。
　　【经】须菩提白佛言：“世尊，菩萨摩诃萨行般若波罗蜜，如是观诸法，是时菩萨摩诃萨：不受色，不示色，不住色，不著色，不言是色；受、想、行、识亦不受、不示、不住、不著，亦不言是受、想、行、识。眼不受、不示、不住、不著，亦不言是眼；耳、鼻、舌、身、意亦不受、不示、不住、不著，亦不言是意。檀波罗蜜不受、不示、不住、不著，亦不言是檀波罗蜜；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，不受、不示、不住、不著，亦不言是般若波罗蜜。内空不受、不示、不住、不著，亦不言是内空。乃至无法有法空亦如是。
　　“复次，世尊，菩萨摩诃萨行般若波罗蜜时，四念处不受、不示、不住、不著，亦不言是四念处；乃至十八不共法不受、不示、不住、不著，亦不言是十八不共法。一切三昧门、一切陀罗尼门乃至一切种智，不受、不示、不住、不著，亦不言是一切种智。”
　　“复次，世尊，菩萨摩诃萨行般若波罗蜜时，不见色，乃至不见一切种智。何以故？色不生，是非色；受、想、行、识不生，是非识。眼不生，是非眼；耳、鼻、舌、身、意不生，是非意。檀波罗蜜不生，是非檀波罗蜜；乃至般若波罗蜜不生，是非般若波罗蜜。何以故？色不生，不二不别，乃至般若波罗蜜不生，不二不别。内空不生，是非内空；乃至无法有法空不生，是非无法有法空。何以故？内空乃至无法有法空不生，不二不别。世尊，四念处不生，非四念处。何以故？四念处不生，不二不别。何以故？世尊，是不生法，非一、非二、非三、非异。以是故，四念处不生，不二不别。乃至十八不共法不生，非十八不共法。何以故？十八不共法、不生，不二不别。何以故？世尊，是不生法，非一、非二、非三、非异。以是故，十八不共法不生，非十八不共法。世尊，如不生，是非如；乃至不可思议性不生，是非不可思议性。世尊，是阿耨多罗三藐三菩提不生，一切智、一切种智不生，是非一切种智。何以故？是阿耨多罗三藐三菩提，乃至一切种智不生，不二不别。何以故？世尊，是不生法，非一、非二、非三、非异。以是故，乃至一切种智不生，非一切种智。世尊，色不灭相，是非色。何以故？色及不灭相，不二不别。何以故？世尊，是不灭法，非一、非二、非三、非异。以是故，色不灭相，是非色。受、想、行、识不灭相，是非识。何以故？识不灭，不二不别。何以故？世尊，是不灭法，非一、非二、非三、非异。以是故，识不灭相，是非识。檀波罗蜜乃至般若波罗蜜，内空乃至无法有法空，四念处乃至十八不共法，亦如是。世尊，以是故，色入无二法数，受、想、行、识入无二法数，乃至一切种智入无二法数。”　　
　　【论】论者言：须菩提白佛：菩萨能如是观诸法，于五众中有五种正观行，所谓不受，以五众中有无常火能烧心故。不示者，不取相，非但观无常等过，观是五众空，不取相故。不住者，不依止五众，畏诸烦恼贼来故，不敢久住；譬如空聚落，贼所止处，智者不应久住。不著者，五众若有一罪，犹不应著，何况身有饥渴、寒热、老病死等，心有忧愁、恐怖、妒嫉、瞋恚等，后世堕三恶道！一切无常、苦、空、无我，不得自在；如是等无量无边过罪，云何可著？不言是色者，不以邪见说色，若常若无常等。不言五众如是定相，乃至一切种智亦如是。何以故？色中行五种正行，是五众皆无生相，皆一相，一相则无相；若无相则非有五众，乃至一切种智亦如是。若一切法无生相，般若波罗蜜不二不别。得是无生心，即是般若波罗蜜；得般若波罗蜜，即知诸法不生不灭。以是故，般若波罗蜜即是不生，不二不别。
　　复次，须菩提自说因缘，所谓是无生法，不一相，不二、不三、不异。何以故？诸法无生一相故，乃至一切种智亦如是。如无生，无灭亦如是。
　　问曰：末后何以说色乃至一切种智，入无二法数？
　　答曰：菩萨若未破色，则生爱等结使，著是色等；破色已，则生邪见，著是色空等。今色等用空智慧故，皆空不二相。是诸法虚妄不实，内外入所摄故，名为二。色等乃至一切种智，离是二，名不二。今须菩提怜愍众生，利益诸菩萨故，说是诸法不二，入无二法数中。
大智度论卷第五十三释无生三观品第二十六（经作无生品）
　　【经】尔时，慧命舍利弗语须菩提：“菩萨摩诃萨行般若波罗蜜观诸法，何等是菩萨？何等是般若波罗蜜？何等是观？”
　　须菩提语舍利弗：“汝所问何等是菩萨，为阿耨多罗三藐三菩提，是人发大心，以是故名为菩萨。亦知一切法，一切种相，是中亦不著；知色相不著，乃至知十八不共法亦不著。”
　　舍利弗问须菩提：“何等为一切法相？”
　　须菩提言：“若以名字因缘和合等知诸法，是色、是声、香、味、触、法，是内、是外，是有为法、是无为法，以是名字相语言知诸法，是名知诸法相。
　　“如舍利弗所问，何等是般若波罗蜜？远离故名般若波罗蜜。何等法远离？远离众、界、入，远离檀波罗蜜乃至禅波罗蜜，远离内空乃至无法有法空，以是故，远离名般若波罗蜜。复次，远离四念处，乃至远离十八不共法，远离一切智，以是因缘故，远离名般若波罗蜜。
　　“如舍利弗所问，何等是观？舍利弗，菩萨摩诃萨行般若波罗蜜时，观色非常非无常，非乐非苦，非我非无我，非空非不空，非相非无相，非作非无作，非寂灭非不寂灭，非离非不离，受、想、行、识亦如是。檀波罗蜜乃至般若波罗蜜，内空乃至无法有法空，四念处乃至十八不共法，一切三昧门、一切陀罗尼门，乃至一切种智，观非常非无常，非乐非苦，非我非无我，非空非不空，非相非无相，非作非无作，非寂灭非不寂灭，非离非不离。舍利弗，是名菩萨摩诃萨行般若波罗蜜时观诸法。”　　
　　【论】问曰：所谓菩萨义、般若波罗蜜义、诸观义，上已问，今何以更问？
　　答曰：先已答大树喻，非一斫可断，是事难故更问。
　　复次，是般若波罗蜜，有无量义，如昙无竭品中说：般若波罗蜜，如大海水无量，如须弥山种种严饰。是故问。又此问虽同，答义种种异。
　　复次，诸佛断法爱，不立经书，亦不庄严言语，但为拯济众生，随应度者说。如大清凉美池，无量众生前后来饮，各饱而去，听者亦如是。佛先说菩萨、般若及观，前来者得解悟而去，后来者未闻，是故重问。菩提者，菩提有三种：有阿罗汉菩提，有辟支佛菩提，有佛菩提。无学智慧清净无垢故，名为菩提。菩萨虽有大智慧，诸烦恼习未尽故，不名菩提。此中但说一种，所谓佛菩提也。萨埵，秦言众生；是众生为无上道故，发心修行。
　　复次，萨埵名大心，是人发大心求无上菩提而未得，以是故名为菩提萨埵。佛已得是菩提，不名为菩提萨埵，大心满足故。菩萨余义，如先广说。
　　复次，佛此中自说因缘，是人为佛道故修行，知一切诸法相亦不著。诸法相者，可以知诸法门，是色、是声等。略说菩萨义：先知诸法各各相，如地坚相，然后知毕竟空相，于是二种智慧中亦不著，但欲度众生故。菩萨得如是智慧，一切别相法中皆得远离。如色中离色，离色即是自相空；远离者是空之别名。菩萨得般若波罗蜜，于一切法心皆远离。所以者何？见一切诸法罪过故。阿罗蜜，秦言远离；波罗蜜，秦言度彼岸。此二音相近，义相会，故以阿罗蜜释波罗蜜。远离何等法？所谓众、界、入，乃至一切智。以远离是诸法故，名般若波罗蜜。如禅波罗蜜能调伏人心，般若波罗蜜能令人远离诸法。
　　观者，不观诸法常无常等，如先说。
　　【经】舍利弗问须菩提：“何因缘故，色不生，是非色？受、想、行、识不生，是非识？乃至一切种智不生，是非一切种智？”
　　须菩提言：“色、色相空，色空中无色无生，以是因缘故，色不生，是非色；受想行识、识相空，识空中无识无生；以是因缘故，受、想、行、识不生，是非受、想、行、识。舍利弗，檀波罗蜜、檀波罗蜜相空，檀波罗蜜空中无檀波罗蜜无生；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜、般若波罗蜜相空，般若波罗蜜空中无般若波罗蜜无生。以是因缘故，舍利弗，般若波罗蜜不生，是非般若波罗蜜。内空乃至无法有法空，四念处乃至十八不共法，一切种智，亦如是。以是因缘故，内空不生是非内空，乃至一切种智不生是非一切种智。”
　　舍利弗问须菩提：“汝何因缘故，言色不二是非色？受、想、行、识不二是非识？乃至一切种智不二是非一切种智？”
　　须菩提答言：“所有色，所有不二，所有受、想、行、识，所有不二，是一切法皆不合、不散，无色、无形、无对，一相所谓无相。眼乃至一切种智，亦如是。以是因缘故，舍利弗，色不二是非色，受、想、行、识不二是非识，乃至一切种智不二是非一切种智。”
　　舍利弗问须菩提：“何因缘故，言是色入无二法数？受、想、行、识入无二法数？乃至一切种智入无二法数？”
　　须菩提答言：“色不异无生，无生不异色，色即是无生，无生即是色；受、想、行、识不异无生，无生不异识，识即是无生，无生即是识。以是因缘故，舍利弗，色入无二法数，受、想、行、识入无二法数；乃至一切种智，亦如是。”　　
　　【论】问曰：上品竟，便应问不生，何以此中方问？
　　答曰：三种大法易解，利益多众生故先问。何因缘故，色不生为非色，乃至一切种智不生为非一切种智？须菩提答：色是空，色中无色相。行者以是无生智慧，令色无生。若能得是无生，心作是念，今即得色实相；是故说色无生为非色，色性常自无生，非今智慧力故使无生。如有人破色令空，犹存本色想。譬如除厕作舍，今虽无厕，犹有不净想；若能知厕本无，幻化所作，则无厕想。行者如是，若能知色从本已来初自无生者，则不复存色想；是故言色无生为非色，乃至一切种智亦如是。
　　问曰：汝先自说无生即是无二，今何以更问？
　　答曰：义虽一，所入观门异。上言破因中先有果，若无果，是生法一异等。是生若初生、若后生，破如是等生，名无生。今破眼色、有无等诸二故，是名不二。行者或先入无生观门，后入不二；或先入不二，后入无生观。义虽一，行者分别。破色二故言不二，破色生故言无生。上说无生因缘，谓自相空；今说不二因缘，所谓不合、不散，一相所谓无相等。义虽同一空，上自相空，此是散空。色入无二法数者，行者观色不生不灭相，是时分别色，今变为无生，是故说色无生即是不二。何以故？色破散即是无生。如先分别诸法时，离色不得更有生，今色破散即是无生，不得更有无生。以是故，色即是入无二法数。是二阿罗汉于佛前共论竟，须菩提白佛而更说是义，欲使佛证知故。
　　【经】尔时，须菩提白佛言：“世尊，若菩萨摩诃萨行般若波罗蜜，如是观诸法，是时见色无生，毕竟净故；见受、想、行、识无生，毕竟净故。见我无生，乃至知者、见者无生，毕竟净故。见檀波罗蜜无生，乃至般若波罗蜜无生，毕竟净故。见内空无生，乃至无法有法空无生，毕竟净故。见四念处无生，乃至十八不共法无生，毕竟净故。见一切三昧，一切陀罗尼无生，毕竟净故；乃至见一切种智无生，毕竟净故。见凡人、凡人法无生，毕竟净故。见须陀洹、须陀洹法，斯陀含、斯陀含法，阿那含、阿那含法，阿罗汉、阿罗汉法，辟支佛、辟支佛法，菩萨、菩萨法，佛、佛法无生，毕竟净故。”
　　舍利弗语须菩提：“如我闻须菩提所说义，色是不生，受、想、行、识是不生，乃至佛、佛法是不生。若尔者，今不应得须陀洹、须陀洹果，斯陀含、斯陀含果，阿那含、阿那含果，阿罗汉、阿罗汉果，辟支佛、辟支佛道；不应得菩萨摩诃萨一切种智；亦无六道别异，亦不得菩萨摩诃萨五种菩提。须菩提，若一切法不生相，何以故须陀洹为断三结故修道？斯陀含为薄淫恚痴故修道？阿那含为断五下分结故修道？阿罗汉为断五上分结故修道？辟支佛为辟支佛法故修道？何以故菩萨摩诃萨作难行，为众生受种种苦？何以故佛得阿耨多罗三藐三菩提？何以故佛转法轮？”
　　须菩提语舍利弗：“我不欲令无生法有所得。我亦不欲令无生法中得须陀洹、须陀洹果，乃至不欲令无生法中得阿罗汉、阿罗汉果，辟支佛、辟支佛道。我亦不欲令无生法中菩萨作难行，为众生受种种苦。菩萨亦不以难行心行道。何以故？舍利弗，生难心、苦心，不能利益无量阿僧祇众生。舍利弗，今菩萨怜愍众生，于众生如父母兄弟想，如儿子及己身想；如是能利益无量阿僧祇众生，是用无所得故。所以者何？菩萨摩诃萨应生如是心：如我一切处、一切种、不可得，内外法亦如是。若生如是想，则无难心、苦心。何以故？是菩萨于一切种、一切处，一切法不受故。舍利弗，我亦不欲令无生法中佛得阿耨多罗三藐三菩提，亦不欲令无生中转法轮，亦不欲令以无生法得道。”　　
　　【论】论者言：无生观有二种：一者、柔顺忍观，二者、无生忍观。前说无生是柔顺忍观，不毕竟净；渐习柔顺观，得无生忍，则毕竟净。
　　问曰：菩萨未尽结，未得佛道，智慧未纯净，云何言毕竟清净？
　　答曰：是菩萨得无生忍时，灭诸烦恼，得菩萨道，入菩萨位，虽有烦恼气，坐道场时乃尽，无所妨故毕竟净。
　　复次，毕竟清净者，于柔顺道毕竟清净，非为佛道。以众生空、法空故，从见色无生毕竟净，乃至佛及佛法无生毕竟清净。须菩提种种因缘说诸法相，决定无生，因此事舍利弗作是难：贤圣中最小者须陀洹、须陀洹法，最大者佛、佛法。若尔者，圣人无大无小，圣法亦无优劣，亦无六道别异。此略难；后问断三结修道者，为广难。
　　问曰：云何是五种菩提？
　　答曰：一者、柔顺忍；二者、无生忍及三种菩提；于三菩提中，过二而住第三菩提。复有五菩提：一者、名发心菩提，于无量生死中发心，为阿耨多罗三藐三菩提故，名为菩提，此因中说果；二者、名伏心菩提，折诸烦恼，降伏其心，行诸波罗蜜；三者、名明心菩提，观三世诸法本末总相、别相，分别筹量，得诸法实相，毕竟清净，所谓般若波罗蜜相；四者、名出到菩提，于般若波罗蜜中得方便力故，亦不著般若波罗蜜，灭一切烦恼，见一切十方诸佛，得无生法忍，出三界，到萨婆若；五者、名无上菩提，坐道场断烦恼习，得阿耨多罗三藐三菩提。如是等五菩提义，余诸贤圣断结义，如先说。
　　问曰：声闻道广说断结义，何以不说辟支佛行？菩萨有种种行？
　　答曰：辟支佛于声闻，无复异道，但福德利根，小深入诸法实相为异。菩萨道虽有种种众行，但难行、苦行为希有事，众生见已欢喜，言菩萨为我等作此行。余行虽深妙，人所不知，不能感物，故不说。
　　复次，如舍利弗难意，若诸法都是无生空寂者，一切众生皆著乐，菩萨何以故独受苦行？
　　复次，诸佛常乐远离寂灭，断法爱，决定知诸法不转不还，何故与众生转法轮？须菩提于佛前说无生法，佛不诃折，得快心乐说无难力故，答舍利弗：我亦都不欲令无生法中有六种圣人，除菩萨故言六，及六道别异。何以故？以得无生法证故，谓为圣法，圣人有差别，于无生法中都无所有。
　　复次，于无生法中有二种失：粗失者，杀盗等罪故，有三恶道；细失者，用著心布施、持戒等福故，有三善道。若菩萨生难心、苦心，则不能度一切众生。如世间小事，心难以为苦，犹尚不成，何况成佛道？成因缘者，所谓大慈大悲心，于众生如父母、儿子、己身想。何以故？父母、儿子、己身，自然生爱，非推而生爱也。菩萨善修大悲心故，于一切众生乃至怨仇，同意爱念。是大悲果报利益之具，都无所惜，持内外所有，尽与众生。此中说不惜因缘，所谓一切处、一切种、一切法不可得故。若行者初入佛法，用众生空，知诸法无我；今用法空，知诸法亦空。以此大悲心及诸法空二因缘故，能不惜内外所有，利益众生，不起难行想、苦行想，一心精进欢喜。如人为自身及为父母、妻子，勤身修业，不以为苦；若为他作，则无欢心。苦行、难行，如后品本生因缘，变化现受畜生形中说。一切诸法毕竟空，不可思议相故，一切法还而不转故，不名为转，但为破虚妄颠倒故，名为转法轮。
　　【经】舍利弗语须菩提：“今欲令以生法得道？以无生法得道？”
　　须菩提语舍利弗：“我不欲令以生法得道。”
　　舍利弗言：“今须菩提欲令以无生法得道？”
　　须菩提言：“我亦不欲令以无生法得道。”
　　舍利弗言：“如须菩提所说，无知无得。”
　　须菩提言：“有知有得，不以二法。今以世间名字故，有知有得，世间名字故，有须陀洹乃至阿罗汉、辟支佛、诸佛；第一实义中，无知无得，无须陀洹乃至无诸佛。”
　　“须菩提，若世间名字故有知有得，六道别异亦世间名字故有，非以第一实义耶？”
　　须菩提言：“如是，如是。舍利弗，如世间名字故有知有得，六道别异亦世间名字故有，非以第一实义。何以故？舍利弗，第一实义中无业无报，无生无灭，无净无垢。”
　　舍利弗语须菩提：“不生法生？生法生？”
　　须菩提言：“我不欲令不生法生，亦不欲令生法生。”
　　舍利弗言：“何等不生法不欲令生？”
　　须菩提言：“色是不生法，自性空，不欲令生；受、想、行、识不生法，自性空，不欲令生；乃至阿耨多罗三藐三菩提不生法，自性空，不欲令生。”
　　舍利弗语须菩提：“生生？不生生？”
　　须菩提言：“非生生，亦非不生生。何以故？舍利弗，生、不生，是二法不合、不散，无色、无形、无对，一相所谓无相。舍利弗，以是因缘故，非生生，亦非不生生。”
　　尔时，舍利弗语须菩提：“须菩提乐说无生法及无生相。”
　　须菩提语舍利弗：“我乐说无生法，亦乐说无生相。何以故？诸无生法及无生相，乐说及语言，是一切法，皆不合、不散，无色、无形、无对，一相所谓无相。”
　　舍利弗语须菩提：“汝乐说无生法，亦乐说无生相，是乐说语言亦不生？”
　　须菩提言：“如是，如是。舍利弗，何以故？舍利弗，色不生，受、想、行、识不生；眼不生，乃至意不生；地种不生，乃至识种不生；身行不生，口行不生，意行不生；檀波罗蜜不生，乃至一切种智不生。以是因缘故，舍利弗，我乐说无生法，亦乐说无生相，是乐说语言亦不生。”
　　【论】论者言：尔时，舍利弗知须菩提乐说无难而问言：若一切法无生相，此无生相云何证？用是生法得证？为用不生法得证？若用生法得证，生法虚诳，汝已种种因缘破，又不可以生法得脱生法。若以无生得证，无生未有法相，不可以证，云何得证？须菩提二法皆不受，俱有过故，如先说。
　　舍利弗作是念：佛经说二法摄一切法：若有为、若无为；生者有为，无生者无为。今须菩提离此二法，云何当说得道事？作是念已，问须菩提：无有得道事耶？须菩提是大阿罗汉，行无诤三昧第一，但为菩萨故说是无生法，汝云何当作邪见说无得道者！是故言有知有得，知得即是得道果之别名。须菩提恐违前语故，言不以二法故，但为世俗故说有须陀洹乃至佛。何以故？一切诸法实无我相，今用我分别须陀洹乃至佛，是世俗法。复次，未得法空故，言是善是不善，是有为是无为等，第一义中无众生故，无须陀洹乃至佛；法空故，无须陀洹果，乃至佛道。圣人、圣法犹尚虚诳无定实，何况凡人六道业及果报？
　　问曰：须菩提已种种因缘定说不生法，今舍利弗何以故更问不生法生，生法生？
　　答曰：须菩提上说得道因缘故，舍利弗得须菩提意，虽说不生法破一切法，为因缘故说，而心不著无生法，是故更问。又以此法甚深，欲令听者了了得解，故更问。上问得道行法，今总问一切法云何生。用慧眼知一切法皆不生，今现见诸法生，是故问云何生。须菩提答：二事皆非。若生生，生法已生，不应更生！若不生生，生法未有故，不应生。若谓生时半生半不生，是亦不生，若生分则已生竟，若未生分则无生故。是须菩提不用是肉眼见，以不通达故，二法皆不受，但说是生如幻如梦，从虚诳法生，应离、应不取相。
　　舍利弗问：何等法二俱不受？须菩提以世谛故，说色乃至一切种智毕竟不生，自然空相，不欲令实中有生；若世谛虚诳可有生，生如幻化。此中说不生因缘，所谓不合、不散。有人言：“生与法异。”谓生是常，所可生法无常，是故更问。答者以生、法不异，若说生法，已说生相。生不生，如上说。
　　舍利弗闻须菩提所说，知须菩提心爱乐无生法故，语须菩提：汝实爱乐说无生法！须菩提即受其问，心亦无愧。何以故？是论议不可破，无有过罪。何以知之？须菩提自说无法可合，无法可散，无色、无形、空，一相所谓无相。空相尚不受，何况余相？
　　舍利弗重赞：汝乐说无生法及语言皆无生，是实清净。若当乐说及语言非无生，但说外物无生者，则非清净。须菩提即复受其赞，答舍利弗：非但乐说语言是无生，色乃至一切种智，皆亦无所生。
　　【经】尔时，舍利弗语须菩提：“须菩提于说法人中，应最在上！何以故？须菩提随所问皆能答。”
　　须菩提言：“诸法无所依故。”
　　舍利弗语须菩提：“云何诸法无所依？”
　　须菩提言：“色性常空，不依内，不依外，不依两中间；受、想、行、识性常空，不依内，不依外，不依两中间。眼、耳、鼻、舌、身、意性常空，不依内，不依外，不依两中间；色性常空，乃至法性常空，不依内，不依外，不依两中间。檀波罗蜜性常空，乃至般若波罗蜜性常空，不依内，不依外，不依两中间。内空性常空，乃至无法有法空性常空，不依内，不依外，不依两中间。舍利弗，四念处性常空，乃至一切种智性常空，不依内，不依外，不依两中间。以是因缘故，舍利弗，一切诸法无所依，性常空故。如是，舍利弗，菩萨摩诃萨行六波罗蜜时，应净色、受、想、行、识，乃至一切种智”
　　舍利弗问须菩提：“菩萨摩诃萨云何行六波罗蜜时净菩萨道？”
　　须菩提言：“有世间檀波罗蜜，有出世间檀波罗蜜；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，有世间、有出世间。”
　　舍利弗问须菩提：“云何世间檀波罗蜜？云何出世间檀波罗蜜？”
　　须菩提言：“若菩萨摩诃萨作施主，能施沙门、婆罗门、贫穷、乞人，须食与食，须饮与饮，须衣与衣，卧具、床榻、房舍、香华、缨络、医药种种所须资生之物，若妻子、国土、头目、手足、支节，内外之物，尽以给施。施时作是念：‘我与彼取，我不悭贪，我为施主，我能舍一切，我随佛教施，我行檀波罗蜜。’作是施已，用得法与一切众生共之，回向阿耨多罗三藐三菩提，念言：‘是布施因缘，令众生得今世乐，后当令得入涅槃。’是人布施有三碍。何等三？我相、他相、施相。著是三相布施，是名世间檀波罗蜜。何因缘故名世间？于世间中不动不出，是名世间檀波罗蜜。云何名出世间檀波罗蜜？所谓三分清净。何等三？菩萨摩诃萨布施时，我不可得，不见受者，施物不可得，亦不望报，是名菩萨摩诃萨三分清净檀波罗蜜。
　　“复次，舍利弗，菩萨摩诃萨布施时，与一切众生，众生亦不可得；以此布施回向阿耨多罗三藐三菩提，乃至不见微细法相。舍利弗，是名出世间檀波罗蜜。何以故名为出世间？于世间中能动能出，是故名出世间檀波罗蜜。尸罗波罗蜜有所依，是为世间尸罗波罗蜜；无所依，是为出世间尸罗波罗蜜。余如檀波罗蜜说。羼提波罗蜜、毗梨耶波罗蜜、禅波罗蜜、般若波罗蜜，有所依是名世间，无所依是名出世间。余亦如檀中说。如是，舍利弗，菩萨摩诃萨行六波罗蜜时，净菩萨道。”
　　舍利弗问须菩提：“云何菩萨摩诃萨为阿耨多罗三藐三菩提道？”
　　须菩提言：“四念处是菩萨摩诃萨为阿耨多罗三藐三菩提道；乃至八圣道分，空解脱门、无相解脱门、无作解脱门，内空乃至无法有法空，一切三昧门、一切陀罗尼门，佛十力、四无所畏、四无碍智、十八不共法、大慈大悲。舍利弗，是名菩萨摩诃萨为阿耨多罗三藐三菩提道。”　　
　　【论】问曰：五百阿罗汉，佛各记其第一：如舍利弗智慧第一，目揵连神足第一，摩诃迦叶行头陀中第一，须菩提得无诤三昧第一，摩诃迦旃延分别修多罗第一，富楼那说法人中第一。今舍利弗何以故赞须菩提于说法人中应最第一？
　　答曰：佛以佛眼观一切众生利根、钝根，筹量一切法总相、别相，随其所得法，各记第一，无错！富楼那于四众中，用十二部经、种种法门、种种因缘譬喻说，能利益众生第一。须菩提常行无诤三昧，与菩萨同事，巧便乐说一种空相法门，胜富楼那。譬如工师多有所能，所能多故，普不精悉。如有人偏能一事，则必尽其美。富楼那虽多能，不如须菩提常乐行空故，能巧说空，是故舍利弗闻须菩提巧说空义，便赞言：汝于说法人中应作第一。舍利弗见须菩提随所问皆能答，如风行空中，无所挂碍。
　　尔时，须菩提不谦不受。何以故？安立平实，好人相故。好人相者，不自赞，不自毁，于他亦不赞、不毁。若自赞身，非大人相，不为人所赞而便自美；若自毁，是妖谄人；若毁他，是谗贼人；若赞他，是谄媚人。须菩提说无生法故，舍利弗虽赞而非谄。须菩提以舍利弗实赞故不谦，又以断法爱故心不高，亦不爱著，但答无碍无障因缘，所谓一切法无所依止，无所依止故无障无碍。无所依止义，如先说。
　　此中须菩提自说：内法空故，色不依止内；外法空故，色不依止外；中间无所有故，色不依止中间。如色乃至一切种智，亦如是。若菩萨知一切三界无常空故，不中依止，尔时烦恼断，能净菩萨道。是故须菩提说，菩萨行六波罗蜜，应净色，乃至一切种智。
　　问曰：净色乃至净一切种智，即是净菩萨道，何以故更问？
　　答曰：菩萨能令色毕竟空，是名清净，是事深妙，不可顿得。是故舍利弗问：新学菩萨云何修是初方便道？须菩提答：若菩萨能行二种波罗蜜，六波罗蜜是初开菩萨道；能用无所得空，行三十七品，是开佛道。净者名为开，如去道中荆棘，名为开道。何等是二种波罗蜜？一者、世间，二者、出世间。世间者，须菩提自说义，所谓须食与食等。是义，如初品中说。若施时有所依止，譬如老病人依恃他力，能行能立。施者离实智慧，心力薄少故依止。依止者，己身、财物、受者，是法中取相心著，生憍慢等诸烦恼，是名世间，不动不出。动者，柔顺忍；出者，无生法忍。声闻法中，动者学人，出者无学。余者五波罗蜜亦如是。是名初开菩萨道。
　　问曰：菩萨道，即是阿耨多罗三藐三菩提道，何以更问？
　　答曰：菩萨时有道，佛已到不须道，是道为得阿耨多罗三藐三菩提故，名菩提道。菩萨行是道故，名菩萨道。此中佛说：远道，所谓六波罗蜜菩萨道也；近道，所谓三十七品菩提道也。六波罗蜜中布施、持戒等杂，故远；三十七品但有禅定、智慧，故近。六波罗蜜有世间、出世间杂，故远；三十七品、三解脱门等乃至大慈大悲，毕竟清净，故近。
　　复次，阿耨多罗三藐三菩提道者，从初发意乃至金刚三昧，其中为菩提菩萨行，皆是菩提道。
　　【经】尔时，舍利弗赞须菩提言：“善哉！善哉！何等波罗蜜力？”
　　须菩提言：“是般若波罗蜜力。所以者何？般若波罗蜜，能生一切诸善法，若声闻法、辟支佛法、菩萨法、佛法。舍利弗，般若波罗蜜能受一切诸善法，声闻法、辟支佛法、菩萨法、佛法。舍利弗，过去诸佛行般若波罗蜜，得阿耨多罗三藐三菩提；未来诸佛亦行般若波罗蜜，当得阿耨多罗三藐三菩提。舍利弗，今现在十方世界中诸佛，亦行是般若波罗蜜，得阿耨多罗三藐三菩提。舍利弗，若菩萨摩诃萨，闻说般若波罗蜜时，不疑不难，当知是菩萨摩诃萨行菩萨道。菩萨道者，救一切众生故，心不舍一切众生，以无所得故。菩萨常应不离是念，所谓大悲念。”
　　舍利弗复问：“欲使菩萨摩诃萨常不离是念，所谓大悲念。若菩萨摩诃萨不离大悲念，令一切众生皆当作菩萨。何以故？须菩提，一切众生亦不离诸念故。”
　　须菩提言：“善哉！善哉！舍利弗，汝欲难我而成我义。何以故？众生无故念亦无，众生性无故念亦性无，众生法无故念亦法无，众生离故念亦离，众生空故念亦空，众生不可知故念亦不可知。舍利弗，色无故念亦无，色性无故念亦性无，色法无故念亦法无，色离故念亦离，色空故念亦空，色不可知故念亦不可知；受、想、行、识亦如是。眼乃至意，色乃至法，地种乃至识种，檀波罗蜜乃至般若波罗蜜，内空乃至无法有法空，四念处乃至十八不共法，一切三昧门、一切陀罗尼门，一切智、一切种智，乃至阿耨多罗三藐三菩提无故，念亦无，乃至阿耨多罗三藐三菩提不可知故，念亦不可知。舍利弗，菩萨摩诃萨行是道，我欲使不离是念，所谓大悲念。”
　　尔时，佛赞须菩提言：“善哉！善哉！是菩萨摩诃萨般若波罗蜜，其有说者，亦当如是说。如汝所说般若波罗蜜，皆是承佛意故。菩萨摩诃萨学般若波罗蜜，应如汝所说学！”
　　须菩提说是般若波罗蜜品时，三千大千世界六种震动，东涌西没，西涌东没，南涌北没，北涌南没，中涌边没，边涌中没。
　　尔时，佛微笑。须菩提白佛言：“何因何缘故微笑？”
　　佛告须菩提：“如我于此世界说般若波罗蜜，东方无量阿僧祇世界诸佛，亦为诸菩萨摩诃萨说般若波罗蜜；南西北方、四维、上、下，亦说是般若波罗蜜。”
　　说是般若波罗蜜品时，十二那由他诸天人得无生法忍。十方诸佛说是般若波罗蜜时，无量阿僧祇众生亦发阿耨多罗三藐三菩提心。
　　【论】论者言，舍利弗作是念：须菩提所说，分别六波罗蜜世间、出世间及菩提道。大利益众生故，欢喜赞言，善哉善哉！再言之者，喜之至也，问是何波罗蜜力？须菩提作是思惟：一切心数法中，除智慧，无能如是分别断疑开导。诸波罗蜜中，若离般若波罗蜜，自体不能成就，何况能分别开导！如是思惟已，答舍利弗：是般若波罗蜜力。如先说，诸法中无我、无知者、无见者；今以此证知是般若波罗蜜力，非佛力，非须菩提力。何以故？须菩提说因缘，所谓般若波罗蜜，离断常、有无二边等故，能生一切善法，所谓三乘法定相、坚牢不坏相。又般若波罗蜜无量无边故，能受一切善法，如大海能受众川万流。三乘善法者，所谓六波罗蜜乃至十八不共法。十方三世诸佛行般若波罗蜜故，皆得阿耨多罗三藐三菩提；虽行余波罗蜜，般若波罗蜜最尊大，有分别通达力。譬如和合下药，巴豆最有力；般若波罗蜜亦如是，虽与余波罗蜜合，而破诸烦恼邪见舍戏论，般若波罗蜜力最胜。以是故，说皆是般若波罗蜜力。
　　问曰：种种赞此般若波罗蜜微妙甚深，谁能随顺应般若波罗蜜行？
　　答曰：有菩萨无量世集诸福德利根，诸烦恼折薄；虽未到阿鞞跋致地，闻般若波罗蜜，即时信受深入。通达如是相者，则能行般若波罗蜜道，所谓救度一切众生，令离世间忧恼；大悲心故，不舍一切众生。菩萨常不应离大悲及毕竟空念，毕竟空破世间诸烦恼，示涅槃；而大悲引之令还入善法中，以利益众生。
　　尔时，舍利弗难须菩提：若菩萨不离是大悲念及毕竟空念者，一切众生皆当作菩萨！何以故？是毕竟空无相无所分别，不应菩萨有而众生无！若有，一切众生应共有；若无，菩萨亦应无。须菩提答：汝欲难我而助成我义。何以故？诸法相毕竟空故，众生亦空；众生空故，毕竟空念亦空。若诸法毕竟空，何有众生实空，而难我言：众生不离是念，皆当为菩萨？是故说众生无所有故，毕竟空念亦无所有；众生无性，众生离，众生空，众生不可知，毕竟空念亦空。色乃至阿耨多罗三藐三菩提，亦如是。
　　问曰：此中念，是不离大悲念，何以说不离毕竟空念？
　　答曰：菩萨不离是念，心不舍众生，用无所得故。无所得空、毕竟空，名异而义一。不可得空在初，毕竟空在后，以毕竟空大故，生悲亦大。大悲，如阿差末经中说，有三种悲：众生缘、法缘、无缘。无缘悲从毕竟空生，以是解舍利弗所难。佛证其说，故赞言：善哉！若欲解说般若波罗蜜者，当如汝所说。
　　尔时，众中天、人、菩萨作是念：般若波罗蜜甚深，三世诸佛皆从中生。须菩提小乘人，云何佛赞欲说般若波罗蜜，当如汝所说？是故次言：须菩提所说，皆承佛意。正使弥勒等诸菩萨、梵天王等不承佛意，尚不能得问，何况须菩提在佛前自恣乐说！诸菩萨欲学般若波罗蜜，亦当如汝所说学！
　　说是品时，三千大千世界地六种震动者，是时会中多有菩萨发阿耨多罗三藐三菩提心，皆当作佛。佛是天地大主，地神欢喜我主今生故，使地大动。复次，人心信深般若波罗蜜者，难得希有故，是人以福德因缘，感大风以动水，水动故地动。复次，地下大龙王欲来听般若波罗蜜，从水出故水动，水动故地动。复次，佛神力故令地动，般若波罗蜜难见难知，欲引导众人令益信乐故。余地动因缘，如先说。此中佛自说因缘，所谓我说般若波罗蜜，十方诸佛亦说是般若波罗蜜。十二那由他天人得阿鞞跋致地，入法位，是故地动。又十方世界众生等，亦发无上道意，是故地动。尔时，诸天亦有散种种莲华及种种杂香，天衣天盖，千万种天妓乐，诸龙王等从四大海水中涌出，及诸夜叉、罗刹等皆生慈心，合手赞佛。又佛笑时，无量光明遍覆十方，如恒河沙等世界，有尔所等希有事。取要言之，地动皆由说诸法实相，所谓般若波罗蜜故。
大智度论卷第五十四释天主品第二十七
　　【经】尔时，三千大千世界诸四天王天，与无数百千亿诸天，俱来在会中。三千大千世界诸释提桓因等诸忉利天，须夜摩天王等诸夜摩天，删兜率陀天王等诸兜率陀天，须涅蜜陀天王等诸妙化天，婆舍跋提天王等诸自在行天，各与无数百千亿诸天，俱来在会中。三千大千世界诸梵王，乃至首陀会诸天，各与无数百千亿诸天，俱来在会中。是诸四天王天，乃至首陀婆诸天，业报生身光明，于佛常光，百分、千分、千万亿分不能及一，乃至不可以算数譬喻为比。世尊光明最胜、最妙、最上、第一，诸天业报光明，在佛光边不照不现；譬如焦炷比阎浮檀金。
　　尔时，释提桓因白大德须菩提：“是三千大千世界诸四天王天，乃至首陀婆诸天，一切和合欲听须菩提说般若波罗蜜义。须菩提，菩萨摩诃萨，云何应住般若波罗蜜中？何等是菩萨摩诃萨般若波罗蜜？云何菩萨摩诃萨应行般若波罗蜜？”
　　须菩提语释提桓因言：“憍尸迦，我今当承顺佛意，承佛神力，为诸菩萨摩诃萨说般若波罗蜜，如菩萨摩诃萨所应住般若波罗蜜中。诸天子，今未发阿耨多罗三藐三菩提心者，今应当发心。诸天子，若入声闻正位，是人不能发阿耨多罗三藐三菩提心。何以故？与生死作障隔故。是人若发阿耨多罗三藐三菩提心者，我亦随喜。所以者何？上人应更求上法，我终不断其功德。
　　“憍尸迦，何等是般若波罗蜜？菩萨摩诃萨应萨婆若心，念色无常，念色苦，念色空，念色无我，念色如病、如疽、如痈、如疮、如箭入身，痛恼衰坏，忧畏不安，以无所得故；受、想、行、识亦如是。眼、耳、鼻、舌、身、意，地种、水火风空识种，观无常乃至忧畏不安，是亦无所得故。观色寂灭、离，不生不灭，不垢不净，受、想、行、识亦如是。观地种乃至识种寂灭、离，不生不灭，不垢不净，亦无所得故。
　　“复次，憍尸迦，菩萨摩诃萨应萨婆若心，观无明缘诸行，乃至老死因缘大苦聚集，亦无所得故。观无明灭故诸行灭，乃至生灭故老死灭，老死灭故忧悲愁恼大苦聚灭，以无所得故。
　　“复次，憍尸迦，菩萨摩诃萨应萨婆若心，修四念处，以无所得故；乃至修佛十力、十八不共法，以无所得故。
　　“复次，憍尸迦，菩萨摩诃萨应萨婆若心，行檀波罗蜜，以无所得故；行尸罗波罗蜜、羼提波罗蜜、毗梨耶波罗蜜、禅波罗蜜，以无所得故。
　　“复次，憍尸迦，菩萨摩诃萨行般若波罗蜜时，作是观：但诸法，诸法共相因缘，润益增长，分别校计，是中无我、无我所。菩萨回向心不在阿耨多罗三藐三菩提心中，阿耨多罗三藐三菩提心不在回向心中；回向心于阿耨多罗三藐三菩提心中不可得，阿耨多罗三藐三菩提心于回向心中不可得。菩萨虽观一切法，亦无法可得，是名菩萨摩诃萨般若波罗蜜。”
　　释提桓因问大德须菩提：“云何菩萨回向心不在阿耨多罗三藐三菩提心中？云何阿耨多罗三藐三菩提心不在回向心中？云何回向心于阿耨多罗三藐三菩提心中不可得？云何阿耨多罗三藐三菩提心于回向心中不可得？”
　　须菩提语释提桓因言：“憍尸迦，回向心、阿耨多罗三藐三菩提心，非心；是非心相，非心相中不可回向。是非心相常非心相，不可思议相，常不可思议相，是名菩萨摩诃萨般若波罗蜜。”
　　尔时，佛赞须菩提言：“善哉！善哉！须菩提，汝为诸菩萨摩诃萨说般若波罗蜜，安慰诸菩萨摩诃萨心！”
　　须菩提白佛言：“世尊，我应报恩，不应不报恩。过去诸佛及诸弟子，为诸菩萨说六波罗蜜，示教利喜！世尊，尔时亦在中学，得阿耨多罗三藐三菩提。我今亦当为诸菩萨说六波罗蜜，示教利喜，令得阿耨多罗三藐三菩提。”　　
　　【论】问曰：初品中佛放殊胜光明，诸天大集，此间何以更说？
　　答曰：有人言：“此是后会。”有人言：“即是前会。”天以须菩提善能说深般若波罗蜜，诸天欢喜；以是故佛微笑，常光益更发明，诸天光明不复现。如日出时，星、月、灯、烛，无复光明；譬如焦炷在阎浮檀金边。四天王天者，东方名提多罗吒，秦言治国，主乾闼婆及毗舍阇；南方名毗流离，秦言增长，主拘槃荼及薜荔多；西方名毗流波叉，秦言杂语，主诸龙王及富多那；北方名鞞沙门，秦言多闻，主夜叉及罗刹。释提桓因，释迦，秦言能；提婆，秦言天；因提，秦言主：合而言之，释提婆那民。须夜摩，夜摩天王名也，秦言妙善。删兜率陀，兜率陀天王名也，秦言妙足。须涅蜜陀，秦言化乐。婆舍跋提，秦言他化自在天。此间一梵天王名尸弃，秦言火。从梵天乃至首陀婆，首陀婆天，秦言净居天。业报生身光者，欲界天以灯烛明珠等施，及布施、持戒、禅定等清净故，身常光明，不须日月。色界天行禅离欲，修习火三昧故，身常出妙光，胜于日月及欲界报光明。离欲天，取要言之，是诸光明，皆由心清净故得。佛常光明者，面各一丈。诸天光大者，虽无量由旬，于佛光边蔽而不现。
　　释提桓因见佛神力光明，作是念：佛光明能蔽诸天光，智慧之明亦当能破我愚闇。又以佛命须菩提说般若，是故言：一切诸天皆大集会，欲听须菩提说般若义。今大福德诸天皆集，欲闻般若义。云何是般若波罗蜜者，是问般若体；云何行者，是问初入方便行；云何住者，问深入究竟住。须菩提受其语，作是答：若人饥渴，给足饮食，感恩则深。菩萨亦如是，发心求佛道，为是人说般若，则大得利益，感恩亦深。是故说般若，若未发心者当发；已入圣道者则不堪任，以漏尽，无有后生故，如是等因缘，故言不任。
　　问曰：若是人不任者，何以故言是人若发心者，我亦随喜，不障其功德，上人应更求上法？
　　答曰：须菩提虽是小乘，常习行空故，不著声闻道；以是故假设言，若发心有何咎？此中须菩提自说二因缘：一者、不障其福德心，二者、上人应更求上法。以是故，上人求阿耨多罗三藐三菩提无咎，若上人求小法是可耻。以中间傍及余事故更称问，何等是般若波罗蜜者，所谓应萨婆若心，观色无常、苦、空、无我，如先说。观五众能生诸恼，故言如病。有人闻五众如病，谓为轻微，故言如痈疽。有人以痈疽难愈，犹或可瘥，故言如箭镝入体，不可得出。有人以箭镝在体，虽沉深难拔，良方妙术，犹可令出，故言常痛恼。如人著衰，常有不吉，五众亦如是，若人随逐，则无安隐。以有衰故，常怀忧怖。是五众如与师子虎狼共住，常怀忧畏。是五众无常虚诳等过故，常不安隐。
　　问曰：五众但有此十五种恶，更有余事？
　　答曰：略说则十五，广说则无量无边，如杂阿含中诃五众有百种罪过。
　　问曰：何以常说无常、苦、空、无我，或时说八事，如病、如痈、疽等，余七事少有说处？
　　答曰：人有上、中、下，为利根故说四，即入苦谛。中根者说四，则不能生厌心；说如病、如痈等八事，则生厌心。钝根人闻是八事，犹不生厌，更为说痛恼等七事，然后乃厌。利根易度故，常多说四事；钝根人时有可度者，故希说余事。上八事多为圣行，余七事凡夫、圣人共行。初四入十六圣行故，般若中常说。又说般若为菩萨利根故，多说圣行。今问云何，是初行法故，此中都说。十二入乃至六种等，亦应如是诃。十八界等，亦应具说，诵者忘失。所以者何？此十八界等诸法，皆是五众别名故，不应不说。若行者观五众等寂灭远离，不生不灭，不垢不净，此但为般若波罗蜜故，不合上十五说，十五事三乘共故。声闻人智力薄故，初始不能观五众若远离、若寂灭等，但能观无常等；入第三谛，乃能观寂灭。菩萨利根故，初观五众，便得寂灭相。用无所得者，常用无所得空慧观诸法相。
　　复次，释提桓因问般若波罗蜜相，不问五众患厌事，但说般若相。般若相者，不离五众有涅槃，不离涅槃有五众，五众实相即是涅槃。是故初发心钝根者，先用无常等观，然后观五众寂灭等；十二因缘亦如是。
　　复次，修四念处乃至八圣道分，是共法；应萨婆若心，以无所得者，是名般若波罗蜜相。六波罗蜜乃至十八不共法，独是大乘法。
　　问曰：应说般若波罗蜜相行，何以故中间说诸法，诸法更相因缘润益增长？
　　答曰：须菩提上先说诸法无常等过，后说诸法远离寂灭，无所得空，然后说诸法虽空，从因缘和合故有；次说四念处乃至十八不共法行佛道。听者作是念：上说远离寂灭空故，知非常；说十二因缘故，知不灭。而无知者、见者，谁修行是诸法得佛？是故说菩萨作是念：诸法空、无我、无众生，而从因缘故，有四大、六识，是十法各各有力，能生能起，能有所作。如地能持，水能烂，火能消，风能回转，识能分别。是十法各有所作，众生颠倒故，谓是人作、我作。如皮骨和合故有语声，或者谓人语。如火烧干竹林，出大音声，此中无有作者。又如木人、幻人、化人，虽能动作，无有作者，此十法亦如是。前生法，后生法，因缘和合；或共生因缘，或相应因缘，或报因缘等，常修常集因缘，令果报增长。如春植果树，随时溉灌，华果繁茂。以智慧分别，知一切诸法无有作者。菩萨初发意回向，与佛心作因缘。而初发意回向时，未有佛心，佛心中无初回向心，虽无而能作因缘。
　　问曰：若初发心回向时无菩提心者，何所回向？
　　答曰：般若波罗蜜实相中，诸法非常相、非无常相，非有相、非无相，故不应难言：回向心已灭无所有，云何与菩提作因？若诸法不生不灭，非不生非不灭，云何以不生不灭作难：无菩提心，何所回向？
　　复次，佛自说菩提相，非过去，非未来，非现在，云何难言：未来无菩提故，何所回向？
　　复次，如如品中说：过去世不离未来世，未来世不离过去世，过去世如，未来世如，一如无二；云何说菩提心不在回向心中？回向心不在菩提心中？但菩萨闻赞叹佛法，发心爱乐，我所有功德，皆回向佛道。初发心已来，乃至佛道，修是功德，不休不息；用如幻、如梦无所得故，是名菩萨般若波罗蜜，能知诸法因缘生果报而无有定相。
　　释提桓因难：何以故回向心不在菩提心中可得？菩提心不在回向心中可得？须菩提不以世谛如幻、如梦说，但以第一义谛说：是二心皆空，非心相。何以故？诸法毕竟空中，无是心非心。如是法，云何可有回向？若有二法，可有回向。譬如乘车西行，南有止宿处，故回车趣向。车与回向处异故，可有回向，不得但有车而言回向，无异故。
　　非心相常非心相者，须菩提意谓：是心相如常住，不生不灭，不垢不净。以非心相故非心，亦无是非心，是故说不可思议。不可思议亦常不可思议，不可筹量思惟取相。以是因缘故，阿耨多罗三藐三菩提所因心似果，不似则不能生。若初心不净，后不能发净心，如炼铁不能成金。
　　佛以须菩提深入因缘般若波罗蜜中，此是般若波罗蜜名也；以能深得诸法因缘故，即以为名。无有违错故，于大众中赞言：善哉！善哉！汝是小乘人，而能善说深般若波罗蜜！
　　安慰诸菩萨心者，以般若波罗蜜示诸菩萨：汝莫自以烦恼未尽，未成佛道故而自懈废！诸法无障无碍，初心后心无有异相，但勤精进，则成佛道。
　　我应报恩者，须菩提作是念：我行此诸法实相，得脱老病死苦，我云何不念是法大恩？以是故常乐说。
　　复次，佛有大悲心，乐说法度众生，我以佛恩故得道，我亦助佛说法度众生，是为报恩。又知今世尊因过去诸佛得成佛道，是故我亦爱敬过去佛；如子爱敬父故，亦爱重于祖父。亦爱敬过去诸菩萨及弟子，能说法教示故；今世尊亦因此得成。须菩提深心信三宝故，说我知今世尊及法，过去诸佛及弟子恩。法即是法宝，今佛、过佛即是佛宝，诸菩萨及弟子是僧宝。六波罗蜜，如先说。
　　示者，示人好丑、善不善、应行不应行，生死为丑，涅槃安隐为好；分别三乘，分别六波罗蜜，如是等名示。教者，教言汝舍恶行善，是教。利者，未得善法味故，心则退没，为说法引导令出，汝莫于因时求果，汝今虽勤苦，果报出时大得利益，令其心利故名利。喜者，随其所行而赞叹之，令其心喜，若乐布施者，赞布施则喜，故名喜。以此四事，庄严说法。
　　【经】尔时，须菩提语释提桓因言：“憍尸迦，汝今当听菩萨摩诃萨，般若波罗蜜中如所应住，所不应住。憍尸迦，色、色空，受想行识、识空，菩萨、菩萨空。是色空，菩萨空，不二不别；受，想、行、识空，菩萨空，不二不别。憍尸迦，菩萨摩诃萨，般若波罗蜜中应如是住。
　　“复次，眼、眼空，乃至意、意空，菩萨、菩萨空；眼空乃至菩萨空，不二不别。六尘亦如是。地种、地种空，乃至识种、识种空，菩萨、菩萨空。憍尸迦，地种空乃至识种空、菩萨空，不二不别。憍尸迦，菩萨摩诃萨，般若波罗蜜中应如是住。无明、无明空，乃至老死、老死空；无明灭、无明灭空，乃至老死灭、老死灭空；菩萨、菩萨空。憍尸迦，无明空乃至老死空，无明灭空，乃至老死灭空，菩萨空，不二不别。憍尸迦，菩萨摩诃萨，般若波罗蜜中应如是住。檀波罗蜜乃至般若波罗蜜，内空乃至无法有法空，四念处乃至十八不共法，一切三昧门、一切陀罗尼门，声闻乘、辟支佛乘、佛乘，声闻、辟支佛、菩萨、佛，亦如是。一切种智、一切种智空，菩萨、菩萨空，一切种智空、菩萨空，不二不别。憍尸迦，菩萨摩诃萨，般若波罗蜜中应如是住。”
　　尔时，释提桓因问须菩提：“云何般若波罗蜜中所不应住？”
　　须菩提言：“憍尸迦，菩萨摩诃萨不应色中住，以有所得故；不应受、想、行、识中住，以有所得故。不应眼中住，乃至不应意中住；不应色中住，乃至不应法中住；眼识乃至意识，眼触乃至意触，眼触因缘生受，乃至意触因缘生受中不应住，以有所得故。地种乃至识种中不应住，以有所得故。檀波罗蜜乃至般若波罗蜜；四念处乃至十八不共法中不应住，以有所得故。须陀洹果中不应住，以有所得故；乃至阿罗汉果、辟支佛道、菩萨道、佛道，一切种智不应住，以有所得故。
　　“复次，憍尸迦，菩萨摩诃萨，色是常，不应住，色是无常，不应住；受、想、行、识亦如是。色若乐、若苦，若净、若不净，若我、若无我，若空、若不空，若寂灭、若不寂灭，若离、若不离，不应住，以有所得故；受、想、行、识亦如是。
　　“复次，憍尸迦，菩萨摩诃萨，须陀洹果无为相，斯陀含果无为相，阿那含果无为相，阿罗汉果无为相，不应住；辟支佛道无为相，佛道无为相，不应住。须陀洹福田不应住，斯陀含、阿那含、阿罗汉、辟支佛、佛福田不应住。
　　“复次，憍尸迦，菩萨摩诃萨初地中不应住，以有所得故；乃至第十地中不应住，以有所得故。
　　“复次，菩萨摩诃萨住初发心中，我当具足檀波罗蜜不应住，乃至我当具足般若波罗蜜不应住；具足六波罗蜜当入菩萨位，不应住；入菩萨位已，当住阿鞞跋致地，不应住；菩萨当具足五神通，不应住，以有所得故。菩萨住五神通已，我当游无量阿僧祇佛世界，礼敬供养诸佛听法，听法已为他人说；菩萨摩诃萨如是不应住，以有所得故。如诸佛世界严净，我亦当庄严世界，不应住，以有所得故。成就众生令入佛道，不应住；到无量阿僧祇世界诸佛所，尊重爱敬供养，以香华、缨络、涂香、捣香、幢幡、华盖、百千亿种宝衣，供养诸佛，不应住，以有所得故。我当令无量阿僧祇众生发阿耨多罗三藐三菩提心，如是菩萨不应住。我当生五眼：肉眼、天眼、慧眼、法眼、佛眼，不应住；我当生一切三昧门，不应住；随所欲游戏诸三昧，不应住；我当生一切陀罗尼门，不应住；我当得佛十力，不应住；我当得四无所畏、四无碍智、十八不共法，不应住；我当具足大慈大悲，不应住；我当具足三十二相，不应住；我当具足八十随形好，不应住，以有所得故。是八人、是信行人、是法行人，如是不应住；须陀洹极七世生不应住，家家不应住；须陀洹命终垢尽不应住，须陀洹中间入涅槃不应住；是人向斯陀含果证不应住，是人斯陀含一来入涅槃不应住，是人向阿那含果证不应住，斯陀含一种不应住，是人阿那含彼间入涅槃不应住，是人向阿罗汉果证不应住，是人阿罗汉今世入无余涅槃不应住，是辟支佛不应住；过声闻、辟支佛地，我当住菩萨地，不应住；道种智中不应住，以有所得故。一切种、一切法知已，断诸烦恼及习，不应住；佛得阿耨多罗三藐三菩提，当转法轮，不应住；作佛事度无量阿僧祇众生入涅槃，不应住；四如意足中，不应住；入是三昧住如恒河沙等劫寿，不应住；我当得寿命无央数劫，不应住；三十二相，一一相百福庄严，不应住；我一世界如十方恒河沙等世界，不应住；我三千大千世界纯是金刚，不应住；使我菩提树当出如是香，众生闻是，无有淫欲、瞋恚、愚痴，亦无声闻、辟支佛心，是一切人必当得阿耨多罗三藐三菩提，若众生闻是香者，身病、意病皆悉除尽，不应住。当使我世界中无有色、受、想、行、识名字，不应住；当使我世界中无有檀波罗蜜名字，乃至无有般若波罗蜜名字；当使我世界中无有四念处名字，乃至无有十八不共法名字；亦无须陀洹名字，乃至佛无有佛名字，不应住，以有所得故。何以故？诸佛得阿耨多罗三藐三菩提时，一切诸法无所得故。如是，憍尸迦，菩萨于般若波罗蜜中不应住，以无所得故。”
　　尔时，舍利弗心念：“菩萨今云何应住般若波罗蜜中？”
　　须菩提知舍利弗心所念，语舍利弗言：“于汝意云何？诸佛何所住？”
　　舍利弗语须菩提：“诸佛无有住处。诸佛不色中住，不受、想、行、识中住；不有为性中住，不无为性中住；不四念处中住，乃至不十八不共法中住，不一切种智中住。”
　　“舍利弗，菩萨摩诃萨，般若波罗蜜中应如是住，如诸佛住诸法中，非住非不住。舍利弗，菩萨摩诃萨，般若波罗蜜中应如是学，我当住不住法故。”　　
　　【论】论者言：般若波罗蜜中住者，所谓五众、五众相空。五众相空者，以十八空观故。
　　复次，般若波罗蜜经说空义，五众相空，但凡夫颠倒故，取五众相，五众和合取菩萨相。般若波罗蜜中，以众生空除众生，即是无菩萨相；以法空除五众，则无五众相。二空无有别异故，言五众空、菩萨空，无二无别。如栴檀火灭，粪草木火灭，灭法无异。取未灭时相于灭时说，故有别异；于灭中则无异。乃至一切种智亦如是。不应住者，所谓五众中不应住。
　　问曰：应说如住义，何以故说不住？
　　答曰：若能于五众中心离不住，则是住义，是故说以有所得故不应住；乃至一切种智亦如是。先说五众中不应住，不知以何门不应住，今说常、无常等门中不应住，乃至远离不应住。
　　问曰：须陀洹果等无为相不应住，有何次第？
　　答曰：菩萨先观诸法空无所有，心退没欲取涅槃，涅槃即是无为相；是故今说须陀洹果等无为相不应住。若是须陀洹果无为相，则无法可著，何所爱？何所取？若是有为相，有为相则虚诳无实，亦不应住。是故说须陀洹果无为相不应住，乃至佛无为相不应住亦如是。如菩萨欲行佛道，初行檀波罗蜜，应求福田。所以者何？福田因缘功德故，所愿得满，如种良田，则所收益多；如佛说余田果报有量，贤圣田无量，果报亦无量。菩萨闻是须陀洹等福田果报无量故，便欲作须陀洹，以是故说须陀洹福田不应住，乃至辟支佛亦如是。
　　问曰：二乘小故，应过不住，佛福田何以不住？
　　答曰：菩萨法，于诸法应平等。若以佛为大，众生为小，则破等法相。
　　复次，空故，一切处不应住。
　　复次，菩萨等心布施，若分别福田，则破大悲，亦破三分清净布施。初地中不应住者，若不舍初地，则不得二地，求大益故，应舍小利。
　　复次，以著心取相故，不应住，乃至第十亦如是。
　　问曰：若菩萨摩诃萨法，从初发心应行六波罗蜜，行六波罗蜜故入法位，入法位故应住阿鞞跋致地，住阿鞞跋致地已，应起五神通供养十方诸佛，如后广说，今何以故皆言不应住？
　　答曰：不破清净住，但破计我邪见取相心住。譬如治田，去其秽草。
　　复次，为断法爱故，不应住；不欲违诸佛说毕竟空智慧故，不应住；若以方便不著心，怜愍众生故，虽住无咎。乃至八十种随形好，亦如是。
　　八人者，所谓见谛道中信行、法行。须陀洹极久七世生；有须陀洹今世烦恼尽，得阿罗汉。有家家须陀洹，三世生，三世生已入涅槃。有中间须陀洹，除第三，余中间入涅槃。住六无碍、五解脱中者，皆是须陀洹向。斯陀含断欲界六种结，生天上，从天上来生人间入涅槃，名斯陀含。断欲界第七分结，名向阿那含。断第八分结，亦名向阿那含，又名一种子斯陀含，此间死，彼间生，入涅槃。能断欲界一切结使，名阿那含，此间死，生色、无色界，入涅槃，更不复来生。有今世灭阿那含，有中阴灭阿那含，有即生时入涅槃阿那含，有生已修起诸行入涅槃阿那含，有不勤求诸行入涅槃阿那含，有上行乃至阿迦贰吒阿那含，有生无色界入涅槃阿那含，有得身证入涅槃阿那含，是名阿那含，亦名向阿罗汉。阿罗汉有九种，漏尽舍身时，名入无余涅槃。过声闻、辟支佛地，住菩萨地。道种智，一切种智，知一切法，断一切烦恼及习，成佛转法轮，三十二相，广世界度无量众生，无量寿命，皆如先论议中说。声闻人善修四如意足，得是三昧力，能住寿若一劫、若减一劫；菩萨善修四如意三昧，若欲如恒河沙劫寿，亦得如意。三千大千世界纯是金刚者，余世界虽底有金刚，及佛所行所坐处有金刚，而余处皆无，是菩萨所愿世界皆是金刚。菩提树香度众生者，如先议中说。
　　问曰：此中事虽希有，皆可信。无有色、受、想、行、识名字，无檀波罗蜜名字，乃至佛名字，是难可信！
　　答曰：有世界，大福德智慧人生处，树木、虚空、土地、山水等，常出诸法实相之音，所有法皆是不生不灭，不净不垢，空、无相、无作等，众生生便闻是音，自然得无生法忍。如是世界中，不须分别说诸法名字，所谓是五众、十二入等，檀波罗蜜乃至十八不共法，须陀洹乃至诸佛。是世界众生，皆有三十二相、八十随形好庄严身，无量光明，一种道，一种果。是中不应住者，菩萨自念：“我能生如是世界。”则生高心，以是故不应取相住。此中须菩提自说不住因缘：诸佛得佛道时，于诸法中不得定实相故，当何所住？
　　今舍利弗作是念：若都无所住，当住何处得成佛道？须菩提知舍利弗心所念，语舍利弗：诸菩萨皆是佛子，子法应如父所行。诸佛心于一切法中无所住，所谓色乃至一切种智；菩萨亦应如是学，用无所住心行般若波罗蜜。如诸佛无所住心中亦不住，非不住心中亦不住，毕竟清净故；诸菩萨亦应随佛住，毕竟清净故，诸菩萨亦应随佛学。
　　【经】尔时，会中有诸天子作是念：“诸夜叉言语字句所说，尚可了知，须菩提所说言语论义，解释般若波罗蜜，了不可知！”
　　须菩提知诸天子心所念，语诸天子：“不解不知耶？”
　　诸天子言：“大德，不解不知。”
　　须菩提语诸天子：“汝等法应不知，我无所论说，乃至不说一字，亦无听者。何以故？诸字非般若波罗蜜，般若波罗蜜中无听者，诸佛阿耨多罗三藐三菩提，无字无说。诸天子，如佛化作化人，是化人复化作四部众，比丘、比丘尼、优婆塞、优婆夷，化人于四部众中说法。于汝意云何？是中有说者、有听者、有知者不？”
　　诸天子言：“不也，大德。”
　　须菩提言：“一切法皆如化，此中无说者，无听者，无知者。诸天子，譬如人梦中见佛说法。于汝意云何？是中有说者、有听者、有知者不？”
　　诸天子言：“不也，大德。”
　　须菩提语诸天子：“一切诸法皆如梦，无说、无听、无知者。诸天子，譬如二人在大深涧，各住一面赞佛法众，有二响出。于诸天子意云何？是二人响展转相解不？”
　　诸天子言：“不也，大德。”
　　须菩提语诸天子：“一切法亦如是，无说、无听、无知者。诸天子，譬如巧幻师，于四衢道中，化作佛及四部众，于中说法。于诸天子意云何？是中有说者、有听者、有知者不？”
　　诸天子言：“不也，大德。”
　　须菩提语诸天子：“一切诸法如幻，无说者、无听者、无知者。”
　　尔时，诸天子心念：“须菩提所说，欲令易解，转深转妙！”
　　须菩提知诸天子心所念，语诸天子言：“色非深非妙，受、想、行、识非深非妙。色性非深非妙，受、想、行、识性非深非妙；眼性乃至意性，色性乃至法性，眼界性乃至意界性，眼识乃至意识，眼触乃至意触；眼触因缘生受，乃至意触因缘生受；檀波罗蜜乃至般若波罗蜜，内空乃至无法有法空，四念处乃至十八不共法，一切诸三昧门，一切陀罗尼门，乃至一切种智，一切种智性非深非妙。”
　　诸天子复作是念：“是所说法中，不说色，不说受、想、行、识，不说眼乃至意触因缘生受，不说檀波罗蜜乃至般若波罗蜜，不说内空乃至无法有法空，不说四念处乃至十八不共法，不说陀罗尼门、三昧门乃至一切种智，不说须陀洹果乃至阿罗汉果，不说辟支佛道，不说阿耨多罗三藐三菩提道，是法中不说名字语言！”
　　须菩提知诸天子心所念，语诸天子言：“如是，如是。诸天子，是法中诸佛阿耨多罗三藐三菩提不可说相，是中亦无说者，亦无听者，亦无知者。以是故，诸天子，善男子、善女人欲住须陀洹果，欲证须陀洹果者，是人不离是忍；斯陀含、阿那含、阿罗汉果、辟支佛、佛道，欲住欲证，不离是忍。如是，诸天子，菩萨摩诃萨从初发心，般若波罗蜜中应如是住，以无说无听故。”　　
　　【论】问曰：诸夜叉语虽隐覆不正，而事则鄙近；说深般若波罗蜜，虽用常辞，而幽旨玄远，事异趣乖，何以相况？
　　答曰：诸天适以人所不解，况己未悟，不必事趣皆同以为喻也。有人言：“天帝九百九十九门，门皆以六青衣夜叉守之。此诸夜叉，语言浮伪，情趣妖谄，诸天贱之，不以在意，是故不解其言；而其意况，可不须言辩而识之，故言尚可了知。”今闻深般若，言似可及而玄旨幽邃，寻之虽深而失之逾远，故以夜叉言况其叵知。又以夜叉语虽难解，眼见相，传其言，度其心，则皆可知；譬如深渊驶水，得船可度。须菩提所说般若波罗蜜，毕竟空义，无有定相，不可取，不可传译得悟；不得言有，不得言无，不得言有无，不得言非有非无，非非有非非无亦无，一切心行处灭，言语道断故，是故诸天子惊疑迷闷。
　　须菩提答诸天子：汝所不解者，法自应尔！是法无所说，乃至不说一字可著可取，无字无语，是诸佛道。何以故？名字皆空，虚诳无实，如破色名字中说。用名字则有语言，若无名字，则无语言。诸天子作是念：若无说、若无听，今日和合聚会，为何所作？须菩提欲解此义故，以譬喻明之。诸天子复作是念：欲以譬喻解悟我等，而此譬喻转更深妙。譬喻以粗喻细，以定事明不定，今此譬喻亦微妙无定相。须菩提知诸天子心，于深般若中迷没不能自出，是故说般若波罗蜜不异五众，五众实相即是般若波罗蜜。今是五众非深非妙，乃至一切种智非深非妙。
　　诸天子尔时深知须菩提口虽说色，心无所说，乃至阿耨多罗三藐三菩提亦如是。须菩提知诸天子心，答言：如是，如是。非我独尔，佛得菩提时亦无说，寂灭相实无说者、听者。是故须陀洹果，乃至佛道，皆因无为法而有，离是法得是忍，则无须陀洹，乃至佛道亦如是。菩萨初发心乃至得佛，于其中间，一切法无说无闻。诸观灭故、语言断故不可说，不可说故不可听，不可听故不可知，不可知故于一切法无受无著，则入涅槃。
大智度论卷第五十五释如幻品第二十八（经作幻听品）
　　【经】尔时，诸天子心念：“应用何等人听须菩提所说？”
　　须菩提知诸天子心所念，语诸天子言：“如幻化人听法，我应用如是人。何以故？如是人无闻、无听、无知、无证故。”
　　诸天子语须菩提：“是众生如幻、如化，听法者亦如幻、如化耶？”
　　“如是，如是。诸天子，众生如幻，听法者亦如幻；众生如化，听法者亦如化。诸天子，我如幻、如梦，众生乃至知者、见者，亦如幻、如梦。诸天子，色如幻、如梦，受、想、行、识如幻、如梦。眼乃至意触因缘生受，如幻、如梦。内空乃至无法有法空，檀波罗蜜乃至般若波罗蜜，如幻、如梦。诸天子，四念处乃至十八不共法，如幻、如梦。须陀洹果如幻、如梦，斯陀含果、阿那含果、阿罗汉果、辟支佛道，如幻、如梦。诸天子，佛道如幻、如梦。”
　　尔时，诸天子问须菩提：“汝说佛道如幻、如梦，汝说涅槃亦复如幻、如梦耶？”
　　须菩提语诸天子：“我说佛道如幻、如梦，我说涅槃亦如幻、如梦；若当有法胜于涅槃者，我说亦复如幻、如梦。何以故？诸天子，是幻梦、涅槃，不二不别。”　　
　　【论】问曰：上已说如幻、如梦，无说者、无听者，今何以复问应用何等人，随须菩提意听法者？
　　答曰：诸天子先言须菩提所说不可解，此中须菩提说幻化人喻。今诸天子更作是念：何等人听，与须菩提所说相应，能信受行得道果？须菩提答：如幻化人听者，则与我说法相应。
　　问曰：是化人无心心数法，不能听受，何用说法？
　　答曰：非即使幻化人听，但欲令行者于诸法用心无所著。如幻化人，是幻化人无闻亦无证；众生如幻、如梦，听法亦如幻、如梦。众生者说法人，听法者是受法人。须菩提言：不但说法者、听法者如幻、如梦，我乃至知者、见者，皆如幻、如梦。色亦如幻、如梦，乃至涅槃如幻、如梦，即是所说法如幻、如梦。
　　一切众生中，佛为第一；一切诸法中，涅槃第一。闻是二事如幻、如梦，心则惊疑：佛及涅槃最上最妙，云何如幻、如梦？以是故，更重问其事：佛及涅槃审如幻、如梦耶？须菩提将无误说！我等将无谬听！是以更定问。须菩提语诸天子：我说佛及涅槃，正自如幻、如梦。是二法虽妙，皆从虚妄法出故空。所以者何？从虚妄法故有涅槃，从福德智慧故有佛，是二法属因缘，无有实定，如念佛、念法义中说。须菩提作是念：般若波罗蜜力，假令有法胜涅槃者，能令如幻，何况涅槃！何以故？涅槃一切忧愁苦恼毕竟灭，以是故，无有法胜涅槃者。
　　问曰：若无法胜涅槃者，何以故说若有法胜涅槃，亦复如幻？
　　答曰：譬喻法，或以实事，或时假设，随因缘故说。如佛言：若令树木解我所说者，我亦记言得须陀洹。但树木无因缘可解，佛为解悟人意故，引此喻耳！涅槃是一切法中究竟无上法，如众川万流大海为上，诸山之中须弥为上，一切法中虚空为上。涅槃亦如是，无有老病死苦，无有邪见、贪、恚等诸衰，无有爱别离苦，无怨憎会苦，无所求不得苦，无常虚诳败坏变异等一切皆无。以要言之，涅槃是一切苦尽，毕竟常乐，十方诸佛、菩萨弟子众所归处，安隐常乐，无过是者，终不为魔王魔人所破。如阿毗昙中说：有上法者，一切有为法及虚空，非智缘尽；无上法者，智缘尽，所谓涅槃。是故知无法胜涅槃者。须菩提美般若波罗蜜力大故，言若有法胜涅槃者，是亦如幻。譬如大热铁丸，以著擘起毳上，直烧下过，热势无损，但更无可烧者。般若波罗蜜智慧，破一切有法，乃至涅槃，直过无碍，智力不减，直更无法可破。是故言设有法胜涅槃，智慧力亦能破。
　　【经】尔时，慧命舍利弗、摩诃目揵连、摩诃拘絺罗、摩诃迦旃延、富楼那弥多罗尼子、摩诃迦叶，及无数千菩萨，问须菩提：“般若波罗蜜，如是甚深难见、难解难知，寂灭微妙，谁当受者？”
　　尔时，阿难语大弟子及诸菩萨：“阿鞞跋致诸菩萨摩诃萨，能受是甚深难见、难解难知，寂灭微妙般若波罗蜜。正见成就人，漏尽阿罗汉所愿已满，亦能受之。复次，善男子、善女人多见佛，于诸佛所多供养种善根，亲近善知识，有利根，是人能受，不言是法非法。”
　　须菩提言：“不以空分别色，不以色分别空，受、想、行、识亦如是。不以无相、无作分别色，不以色分别无相、无作，受、想、行、识亦如是。不以无生、无灭、寂灭、离分别色，不以色分别无生、无灭、寂灭、离，受、想、行、识亦如是。眼乃至意触因缘生受，亦如是。檀波罗蜜乃至般若波罗蜜，内空乃至无法有法空，四念处乃至十八不共法，一切三昧门、一切诸陀罗尼门，须陀洹乃至阿罗汉、辟支佛、佛、一切智，不以空分别一切智，不以一切智分别空，不以空分别一切种智，不以一切种智分别空。无相、无作，无生、无灭，寂灭、离亦如是。”
　　须菩提语诸天子言：“是般若波罗蜜甚深，谁能受者？是般若波罗蜜中无法可示，无法可说；若无法可示、无法可说，受人亦不可得。”
　　尔时，舍利弗语须菩提言：“般若波罗蜜中，广说三乘之教，及摄取菩萨之法，从初发意地乃至十地，檀波罗蜜乃至般若波罗蜜，四念处乃至八圣道分，佛十力乃至十八不共法，护持菩萨之教。菩萨摩诃萨如是行般若波罗蜜，常化生不失神通，游诸佛国，具足善根，随其所欲，供养诸佛即得如愿，从诸佛所听受法教，至萨婆若初不绝断，未曾离三昧时，当得捷疾辩、利辩、不尽辩、不可断辩、随应辩、义辩，一切世间最上辩。”
　　须菩提言：“如是，如是。如舍利弗言，般若波罗蜜广说三乘之教，及护持菩萨之教，乃至菩萨摩诃萨得一切世间最上辩，不可得故。我乃至知者、见者不可得，色、受、想、行、识，檀波罗蜜乃至般若波罗蜜不可得，内空乃至无法有法空不可得，四念处乃至八圣道分，佛十力乃至一切种智，亦不可得故。”
　　舍利弗语须菩提：“何因缘故，般若波罗蜜中广说三乘而不可得？何因缘故，般若波罗蜜中护持菩萨？何因缘故，菩萨摩诃萨得捷疾辩，乃至一切世间最上辩，不可得故？”
　　须菩提语舍利弗言：“以内空故，般若波罗蜜广说三乘不可得；外空乃至无法有法空故，广说三乘不可得。内空故，护持菩萨，乃至一切世间最上辩，不可得故；外空乃至无法有法空故，护持菩萨，乃至一切世间最上辩，不可得故。”　　
　　【论】论者言：是时诸大弟子舍利弗等语须菩提，是般若波罗蜜法甚深难解：以诸法无定相故为甚深；诸思惟观行灭故难见；亦不著般若波罗蜜故，名难解难知；灭三毒及诸戏论故，名寂灭；得是智慧妙味故，常得满足，更无所求，余一切智慧皆粗涩叵乐，故言微妙。诸大弟子作是言：般若波罗蜜智甚深，世间人智慧浅薄，但贪著福德果报，而不乐修。福德著有则情勇，破有则心怯；本所闻习邪见经书，坚著不舍，如是人常乐世乐。以是故言，谁能信受是深般若波罗蜜？若无信受，何用说为？阿难助答，有四种人能信受，是故大德须菩提所说，必有信受，不空说也。一者、阿鞞跋致菩萨摩诃萨，知一切法不生不灭，不取相无所著故，是则能受。二者、漏尽阿罗汉，漏尽故无所著，得无为最上法，所愿已满，更无所求，常住空、无相、无作三昧，随顺般若波罗蜜故，则能信受。三者、三种学人，正见成就，漏虽未都尽，四信力故，亦能信受。四者、有菩萨虽未得阿鞞跋致，福德利根，智慧清净，常随善知识，是人亦能信受。信受相，不言是法非佛菩萨大弟子所说，虽闻般若波罗蜜诸法皆毕竟空，不以受先法故而言非法。
　　问曰：自上已来，阿难都无言论，今何以代须菩提答？
　　答曰：阿难是第三转法轮将，能为大众师，是世尊近侍。虽得初道，以漏未尽故，虽有多闻智慧，自以于空智慧中未能善巧，若说空法，自未入故，皆是他事，是故无言。或时说诸有事，则能问能答。如后品中问佛言：世尊何以但赞叹般若波罗蜜，不赞五波罗蜜？此中问人，谁能信是深般若波罗蜜者？非是空事故，阿难便答：须菩提常乐说空事，不喜说有。又以阿难是时乐说心生，是故听答。阿难烦恼未尽，故智慧力钝，然信力猛利，故于甚深般若波罗蜜中能如法问答。
　　问曰：般若波罗蜜无所有，无有一定法，云何四种人信受，不言非法？
　　答曰：今须菩提此中自说因缘：不以空分别色，色即是空，空即是色；以是故，般若波罗蜜无所失，无所破；若无所破，则无过罪，是故不言非法。空即是般若波罗蜜，不以空智慧破色令空，亦不以破色因缘故有空，空即是色，色即是空故。以般若波罗蜜中破诸戏论，有如是功德故，无不信受。无相、无作，无生、无灭，寂灭、远离，亦如是。乃至一切种智，皆应广说。
　　问曰：诸大弟子问是义，须菩提何以乃答诸天子？
　　答曰：诸大弟子已得阿罗汉，但自为疑故问，利益事少；诸天子发心为菩萨，利益深故为说。
　　复次，虽为诸天说，即是答诸大弟子。上说诸法空，今说深般若波罗蜜中众生毕竟空。以是故，般若波罗蜜中无有说者，何况有听受者？若能如是解诸法空，心无所著，则能信受。
　　尔时，须菩提说深般若波罗蜜，舍利弗赞叹助成其事。般若波罗蜜非但以空故可受，亦广说有三乘。三乘义，如先说。
　　摄取菩萨者，以般若波罗蜜，利益诸菩萨，令得增长。复次，摄取者，是般若中有十地，令菩萨从一地至一地，乃至第十地。十地义，从六波罗蜜乃至一切种智义，如先说。化生者，说般若行报。行般若波罗蜜，于一切法无碍故，得捷疾辩。有人虽能捷疾，钝根故不能深入，以能深入故利，是利辩。说诸法实相，无边无尽故，名乐说无尽。般若中无诸戏论故，无能问难断绝者，名不可断辩。断法爱故，随众生所应而为说法，名随应辩。说趣涅槃利益之事故，名义辩。说一切世间第一之事，所谓大乘，是名世间最上辩。
　　须菩提然其问，言如是，如是。舍利弗作是念：须菩提常乐说空，何以故受我所说般若波罗蜜广说三乘之教，应当更有因缘。须菩提答：般若波罗蜜虽广说三乘法，非有定相，皆以十八空和合故。说摄取菩萨、七种辩，亦如是，以空智慧故。
释散华品第二十九
　　【经】尔时，释提桓因及三千大千世界中四天王天，乃至阿迦尼吒诸天，作是念：“慧命须菩提为雨法雨，我等宁可化作华，散佛、菩萨摩诃萨、比丘僧、须菩提，及般若波罗蜜上！”释提桓因及三千大千世界中诸天，化作华，散佛、菩萨摩诃萨、比丘僧及须菩提上，亦供养般若波罗蜜。
　　是时，三千大千世界，华悉周遍于虚空中，化成华台，端严殊妙。须菩提心念：“是天子所散华，天上未曾见如是华比。是华是化华，非树生华，是诸天子所散华，从心树生，非树生华。”
　　释提桓因知须菩提心所念，语须菩提言：“大德，是华非生华，亦非意树生。”
　　须菩提语释提桓因言：“憍尸迦，汝言是华非生华，亦非意树生。憍尸迦，是华若非生法，不名为华。”
　　释提桓因语须菩提言：“大德，但是华不生，色亦不生，受、想、行、识亦不生？”
　　须菩提言：“憍尸迦，非但是华不生，色亦不生，若不生，是不名为色；受、想、行、识亦不生，若不生，是不名为识。六入、六识、六触，六触因缘生诸受，亦如是。檀波罗蜜不生，若不生，是不名檀波罗蜜；乃至般若波罗蜜不生，若不生，是不名般若波罗蜜。内空不生，若不生，是不名内空；乃至无法有法空不生，若不生，是不名无法有法空。四念处不生，若不生，是不名四念处。乃至十八不共法不生，若不生，是不名十八不共法。乃至一切种智不生，若不生，是不名一切种智。”
　　【论】释曰：释提桓因及诸天，闻须菩提所说般若义，一切法尽是实相，无所分别。虽说空，于诸法无所破，亦不失诸行业果报。声闻人于佛前能说是甚深法故，释提桓因等皆欢喜，作是念：须菩提所说法，无碍无障，譬如时雨。如有国土，溉灌种莳及种种用水，常苦不足，若时雨普降，无不沾洽，无不如愿。小乘法亦如是，初种种赞叹布施、持戒、禅定、无常等诸观，有量有限，末后说涅槃。此中须菩提所明，从初发心乃至佛道，唯说诸法实相，无所分别；譬如大雨遍满阎浮提，无所不润。又如地先虽有谷子，无雨则不生。行者亦如是，虽有因缘，不得法雨，发心者退，未发者住；若得法雨，发心者增长，未发者发。以是故，说如雨法雨。
　　复次，譬如恶风、尘土、诸热、毒气等，得雨则消灭。法雨亦如是，恶觉观尘土、三不善毒、邪见恶风、邪师恶虫及诸恶知识等，得般若波罗蜜法雨，则皆除灭。人蒙时雨，故供养天。诸天闻法雨，大利益，欲供养故，作是念：我等宁可作华，散佛、诸大菩萨、比丘僧及须菩提，亦供养般若波罗蜜！以须菩提善说般若，敬之重故，甄名供养。是般若波罗蜜多说诸法空，又上欲得如化人听法，随其相故，以化华供养。
　　复次，诸天当欢喜时，便称心供养，不容多还取；即作化华，散佛、须菩提、诸菩萨、比丘僧及般若波罗蜜。华散佛上，是供养佛宝；散诸菩萨、须菩提，及般若波罗蜜，是供养法宝；散诸比丘僧，是供养僧宝。作是念已，随意变化供养三宝。大福德成就故，心生所愿，皆得如意，不从他求。
　　问曰：华台端严，为是谁力？
　　答曰：是诸天力，诸天福德自在故，小能为大。有人言：“佛神力！佛以此般若波罗蜜有大功德，因时少而果报甚大，成就佛道，是故现此奇特。”
　　须菩提即时分别，知非实华。释提桓因知须菩提觉是化华，语须菩提言：大德，是华非生华。非生华者，言是华无生，空无所出。须菩提说是般若波罗蜜，诸法无生空寂故，以无生华供养。意树者，诸天随意所念则得。以要言之，天树随意所欲，应念则至，故言意树。释提桓因难须菩提故，言是华无生，何以言是华不从树生？须菩提反质言：若不生，何以名华？不生法中无所分别，所谓是华、是非华。
　　是时释提桓因心伏而问：但是华无生，诸法亦无生？须菩提答：非但是华不生，色亦不生。何以故？若一法空，则一切法皆空；若行者于一法中了了决定知空，则一切法中皆亦明了。若五众不生，则非五众相，乃至一切种智亦如是。五众从因缘和合生，无有定性，但有假名。假名实相者，所谓五众如、法性、实际。须菩提所说，不违此理。何以故？圣人知名字是俗谛，实相是第一义谛；有所说者随凡夫人，第一义谛中无彼此，亦无诤；乃至一切种智亦如是。众生空，乃至知者、见者空故。须陀洹但有假名，乃至佛亦如是。（以上一百九字依旧藏本移入于此）
　　【经】尔时，释提桓因作是念：“是慧命须菩提，其智甚深，不坏假名而说诸法实相。”
　　佛知释提桓因心所念，语释提桓因言：“如是，如是。憍尸迦，须菩提其智甚深，不坏假名而说诸法实相。”
　　释提桓因白佛言：“大德须菩提，云何不坏假名而说诸法实相？”
　　佛告释提桓因：“色但假名，须菩提不坏假名而说诸法实相；受、想、行、识但假名，须菩提亦不坏假名而说诸法实相。所以者何？是诸法实相，无坏不坏故，须菩提所说亦无坏不坏。眼乃至意触因缘生诸受，亦如是。檀波罗蜜乃至般若波罗蜜，内空乃至无法有法空，四念处乃至十八不共法，亦如是。须陀洹果乃至阿罗汉果，辟支佛道、菩萨道、佛道，一切智、一切种智，亦如是。须陀洹乃至阿罗汉、辟支佛、佛，是但假名，须菩提不坏假名而说诸法实相。何以故？是诸法实相，无坏不坏故。须菩提所说亦无坏不坏。如是，憍尸迦，须菩提不坏假名而说诸法实相。”
　　须菩提语释提桓因：“如是，如是。憍尸迦，如佛所说诸法但假名，菩萨摩诃萨当作是知，诸法但假名，应如是学般若波罗蜜！
　　“憍尸迦，菩萨摩诃萨作如是学，为不学色，不学受、想、行、识。何以故？不见色当可学者，不见受、想、行、识当可学者。菩萨摩诃萨如是学，为不学檀波罗蜜。何以故？不见檀波罗蜜当可学者。乃至不学般若波罗蜜。何以故？不见般若波罗蜜当可学者。如是学，为不学内空乃至无法有法空。何以故？不见内空乃至无法有法空当可学者。如是学，为不学四念处乃至十八不共法。何以故？不见四念处乃至十八不共法当可学者。如是学，为不学须陀洹果乃至一切种智。何以故？不见须陀洹果乃至一切种智当可学者。”
　　尔时，释提桓因语须菩提言：“菩萨摩诃萨何因缘故不见色，乃至不见一切种智？”
　　须菩提言：“色、色空，乃至一切种智、一切种智空。憍尸迦，色空不学色空，乃至一切种智空不学一切种智空。憍尸迦，若如是不学空，是名学空，以不二故。是菩萨摩诃萨学色空，以不二故，乃至学一切种智空，以不二故。若学色空不二故，乃至学一切种智空不二故，是菩萨摩诃萨能学檀波罗蜜不二故，乃至能学般若波罗蜜不二故；能学四念处不二故，乃至能学十八不共法不二故；能学须陀洹果不二故，乃至能学一切种智不二故，是菩萨能学无量无边阿僧祇佛法。若能学无量无边阿僧祇佛法，是菩萨不为色增学，不为色减学，乃至不为一切种智增学，不为一切种智减学。若不为色增、减学，乃至不为一切种智增、减学，是菩萨不为色受学，不为色灭学；亦不为受、想、行、识受学，亦不为灭学。乃至一切种智亦不为受学，亦不为灭学。”
　　舍利弗语须菩提：“菩萨摩诃萨如是学，不为受色学，不为灭色学，乃至一切种智亦不为受学，亦不为灭学？”
　　须菩提言：“菩萨摩诃萨若如是学，不为受色学，不为灭色学，乃至一切种智亦不为受学，亦不为灭学。”
　　“须菩提，何因缘故，菩萨摩诃萨不为受色学，不为灭色学，乃至一切种智亦不为受学，亦不为灭学？”
　　须菩提言：“是色不可受，亦无受色者，乃至一切种智不可受，亦无受者，内外空故。如是，舍利弗，菩萨摩诃萨一切法不受故，能到一切种智。”
　　是时，舍利弗语须菩提：“菩萨摩诃萨如是学般若波罗蜜，能到一切种智耶？”
　　须菩提言：“菩萨摩诃萨如是学般若波罗蜜，能到一切种智，一切法不受故。”
　　舍利弗语须菩提：“若菩萨摩诃萨于一切法不受、不灭学者，菩萨摩诃萨云何能到一切种智？”
　　须菩提言：“菩萨摩诃萨行般若波罗蜜，不见色生、不见色灭，不见色受、不见色不受，不见色垢、不见色净，不见色增、不见色减。何以故？舍利弗，色、色性空故。受、想、行、识亦不见生，亦不见灭，亦不见受、亦不见不受，亦不见垢、亦不见净，亦不见增、亦不见减。何以故？识、识性空故。乃至一切种智亦不见生，亦不见灭，亦不见受、亦不见不受，亦不见垢、亦不见净，亦不见增、亦不见减。何以故？一切种智、一切种智性空故。如是，舍利弗，菩萨摩诃萨为一切法不生不灭，不受不舍，不垢不净，不合不散，不增不减故，学般若波罗蜜，能到一切种智，无所学、无所到故。”　　
　　【论】释曰：释提桓因欢喜言：须菩提其智甚深，不坏假名而说诸法实相。尔时，佛赞须菩提言：如是，如是，如释所言。
　　问曰：佛何故赞须菩提？
　　答曰：示师不自高，弟子承顺师法故。有人师所说，弟子不受；弟子所说，师不听。如凡夫人处众说法时，破一切语不受。以佛无吾我心故，赞须菩提言：如是，如是。
　　复次，佛以大悲心，欲令众生信受须菩提所说故，赞言其智甚深。菩萨知一切法假名，则应般若波罗蜜学。所以者何？一切法但有假名，皆随顺般若波罗蜜毕竟空相故。
　　如是学不学色者，假名法中无有定色，若无色者，云何学色？何以故？菩萨以五眼求色，而不见是色若我、若无我等相；乃至一切种智，亦如是。
　　何以故不见色者，答言：色中色相空，不可得故，不可见即是自相空；乃至一切种智，亦如是。
　　复次，不学色者，是色空即自，不能学色空，以诸法行于他相，不行自相故。譬如人乘马，非马乘马。
　　问曰：若如是不学一切法，云何学一切智？
　　答曰：是中说若能于诸法空中无所著，是为真学色空。若著空者，是破诸法而不破空。若人破色而不著空，是则色与空不二不别，是为能学色空，不可得故不见；乃至一切种智亦如是。
　　无量无边阿僧祇佛法者，是赞一切种智。上一切种智，是菩萨心中有量有限，在佛心中则无量无限。以是故，上虽说学佛法，今更别说。若能如是学，正行菩萨道，不增、减色学。增者，若但见四大及造色和合成身者，则不生著；以于是身中，起男女好丑长短相，谓为定实，生染著心，是为增。若破色使空，心著是空，是为减。乃至一切种智亦如是。
　　不受、不灭者，空故不受，业果因缘相续故不灭。是中须菩提自说因缘：色受者，不可得故不受。又以色内外空故不受；以色中内外空，空故不灭。
　　问曰：应以十八空空诸法，此中何以但说内外空？
　　答曰：受色者无故，说内空；色不可受故，名外空：是内、外空，则摄一切法空；乃至一切种智亦如是。若菩萨能如是学，则出生一切种智。一切种智是无障碍相，若菩萨观一切法如虚空无障碍，则是学一切种智，因果相似故。
　　舍利弗作是念：菩萨法应当灭一切烦恼，应当受一切诸善法；今不受、不灭学，云何出至萨婆若？作是念已，问须菩提。须菩提答言：破一切法生相故不生，破一切法无常相故不灭，观一切法种种过罪故不受，观一切法种种利益故不舍，一切法性常清净故不垢，一切法能生著心故不净。一切法虽是有作无作、起灭、入出、来往等，而不多不少、不增不减。譬如大海，众流归之不增，火珠煎之不减。诸法亦如是，法性常住故，一切法自性不可得故。能如是学，则出到萨婆若，不见学相，不见出相，不见菩萨相，不见般若波罗蜜相。此中略说故，但说无学、无出。
　　【经】尔时，释提桓因语舍利弗：“菩萨摩诃萨般若波罗蜜，当于何处求？”
　　舍利弗言：“菩萨摩诃萨般若波罗蜜，当于须菩提品中求。”
　　释提桓因语须菩提：“是汝神力使舍利弗语，菩萨摩诃萨般若波罗蜜，当于须菩提品中求？”
　　须菩提语释提桓因：“非我神力。”
　　释提桓因语须菩提：“是谁神力？”
　　须菩提言：“是佛神力。”
　　释提桓因言：“一切法皆无受处，何以故言是佛神力？离无受处相，如来不可得；离如，如来亦不可得！”
　　须菩提语释提桓因言：“如是，如是。憍尸迦，离无受处相，如来不可得；离如，如来亦不可得。无受处相中如来不可得，如中如来不可得；色如中如来如不可得，如来如中色如不可得；色法相中如来法相不可得，如来法相中色法相不可得；受、想、行、识法相中，乃至一切种智亦如是。憍尸迦，如来色如中不合不散，受、想、行、识如中不合不散；如来离色如不合不散，离受、想、行、识如不合不散；乃至一切种智亦如是。如来色法相中不合不散，受、想、行、识法相中不合不散；如来离色法相中不合不散，离受、想、行、识法相中不合不散；乃至一切种智亦如是。憍尸迦，如是等一切法中不合不散，是佛神力，用无所受法故。
　　“如憍尸迦言，菩萨摩诃萨般若波罗蜜，当于何处求？憍尸迦，不应色中求般若波罗蜜，亦不应离色求般若波罗蜜；不应受、想、行、识中求，亦不应离受、想、行、识求。何以故？是般若波罗蜜，色、受、想、行、识，是一切法皆不合、不散，无色、无形、无对，一相所谓无相；乃至一切种智中不应求般若波罗蜜，亦不应离一切种智求般若波罗蜜。何以故？是般若波罗蜜，一切种智，是一切法皆不合、不散，无色、无形、无对，一相所谓无相。何以故？般若波罗蜜非色，亦非离色；非受、想、行、识，亦非离受、想、行、识；乃至非一切种智，亦非离一切种智。般若波罗蜜非色如，亦非离色如；非受、想、行、识如，亦非离受、想、行、识如。般若波罗蜜非色法，亦非离色法；非受、想、行、识法，亦非离受、想、行、识法；乃至非一切种智如，亦非离一切种智如。般若波罗蜜非一切种智法，亦非离一切种智法。何以故？憍尸迦，是一切法皆无所有、不可得，以无所有、不可得故，般若波罗蜜非色，亦非离色；非色如，亦非离色如；非色法，亦非离色法。乃至非一切种智，亦非离一切种智；非一切种智如，亦非离一切种智如；非一切种智法，亦非离一切种智法。”　　
　　【论】问曰：佛、舍利弗、须菩提，从上来种种因缘明般若波罗蜜相，今释提桓因何以故问当何处求般若？
　　答曰：此不问般若体，但问般若言说名字可读诵事，是故舍利弗言，当于须菩提所说品中求。须菩提乐说空，常善修习空故；舍利弗虽智慧第一，以无吾我嫉妒心，又断法爱故，而言当于须菩提所说品中求。
　　问曰：佛处处说般若波罗蜜，欲比须菩提所说，百千万倍不可算数譬喻为比，何以不言于佛所说品中求？
　　答曰：释提桓因意：除佛一人，谁能善说者？是以推须菩提。
　　复次，佛常一日一夜六时，以佛眼观众生，无令不闻法故堕落，是故随众生所应解、所应得、所应习行等说。或说般若波罗蜜无常、苦、空、无我，如病、如痈等，名为般若波罗蜜；或分别诸法总相、别相，或说诸法因缘和合生，无有作者、受者，无知者、见者，名为般若波罗蜜；或时说法空，或说毕竟空，名为般若波罗蜜。以是故，不示佛所说品中求。
　　又释提桓因心念：不知何者定是般若定相？是以舍利弗言：须菩提常深入空，所说皆趣空，所说空亦空；是故言，当于须菩提所说品中求。释提桓因欢喜，赞须菩提言：大德神力甚大！须菩提谦言：非是我力，是佛所受神力。
　　释提桓因言：若一切法皆无所受，云何言是佛所受神力？若离无受相，如来不可得，离如中如来不可得。释提桓因作是念言：一切法无受相，一切法空，无依止处，云何当言定有如来？若无如来，云何有所受神力？又复离无所受相，如来亦不可得，今离是如，如来不可得。
　　问曰：无受相与如，有何等异？
　　答曰：诸法实相，亦名无受，亦名如。诸法不可著故名无受，诸戏论不能破坏故名为如。今如来空中不可得，离空亦不可得。须菩提然其言：如是，如是。今须菩提广说其事。无受相、如相中，如来不可得者，或以佛名名为如来，或以众生名字名为如来。如先世来，后世亦如是去，是亦名如来，亦名如去。如十四置难中说：死后如去者，为有？为无？亦有亦无？亦非有非无？佛名如来者，如定光佛等行六波罗蜜，得成佛道；释迦文佛亦如是来，故名如来。如定光佛等智，知诸法如，从如中来，故名如来；释迦文佛亦如是来，故名如来。此二种如来中，此间说是佛如来。因解佛如来无所有，一切众生、一切法，皆如是亦无所有。无受及如来义，如先说。今当更略说：无受相如来相，皆空无所有，无受相、如相，无定性故，无如来。有人言：“诸法实相有二种说：一者、诸法相毕竟空，是实；二者、有人言，毕竟空可示可说故非实，如涅槃相不可示不可说，是名为实。”于此二事，毕竟空中如来不可得；破毕竟空，实相中如来亦不可得。毕竟空即是无受相，破毕竟空实相即是如。从此已下，广说二义。于五众乃至一切种智，如来不可得，如来不可得故，云何当有如来神力？如来不可得，如上说。是五众非如来，离五众非如来，五众不在如来中，如来不在五众中，如来亦不有五众。五众生灭无常、苦、空、无我相故，非是如来；若是如来者，如来亦应是生灭。
　　复次，五众是五法，如来是一，云何五法作一？若五即是一，一亦应即是五。若尔者，世间法、出世间法，一切乱坏！如是种种因缘故，五众非如来。若离五众有如来者，如来应无见、无闻，无知、无识，亦不觉苦乐。所以者何？知觉等是五众法故。
　　问曰：如来用眼耳、智慧等能知见者，有何咎？
　　答曰：能见是眼，非是如来。若如来非见相用眼能见者，未取色时，云何知用是眼？亦可用耳见！
　　问曰：如来用智慧分别能知，眼是能见，余不能见，是以用眼，不取余根！
　　答曰：知亦如眼过，知是五众，非是如来。若用知知眼，复用何事能知此知？
　　问曰：如来用知知眼，以眼知色，若欲知如来，以何得知？若以如来知如来，是则无穷！
　　答曰：知相知中住。如来若知，即是知相；若是知相，则是无常；若无常者，则无后世！
　　复次，离五众有如来者，如来应是常，如虚空相不应变异受苦受乐，亦应无缚无解，有如是等过罪。破异故，五众不在如来，如来不在五众，亦非如来有五众。
　　问曰：应以五众因缘故有如来；若无五众，则无如来？
　　答曰：若以五众因缘有如来者，则如来无自性；若无自性，何得从他性生？于五众中，五种求如来不可得，是故无如来。但以戏论故，说有如来；以断戏论故，无如来。如来是不生不灭法，云何当以戏论求于如来？若以戏论求如来者，则不见如来。若当都无如来，则堕邪见！是故若以有无戏论求如来，是则不然！如来相即是一切法相，一切法相即是如来；如来相即是毕竟空相，毕竟空相即是一切法相。
　　问曰：此中何以但说二事，言五众如中无如来如，如来如中无五众如？
　　答曰：此是略说。说二，则五事都摄。
　　复次，二十种我见，虽一切凡夫人有，不能一时起。今是会中，惑此二事，以是故，但说二事。如五众，乃至一切种智亦如是。五众法相，乃至一切种智法相，亦如是。五众如，即是法相。
　　问曰：若如即是法相，何以重说？
　　答曰：行者既到五众如，心惊，法相何以毕竟空无所有！是故说五众法相自尔。如人触火烧手，则无愠心，以其火相自尔故。若人执火烧之，则忿然而怒，以其执火烧故。如来五众如中，五众法相中，不合不散者，除五众如无如来，则是一相，所谓无相。所以者何？一法无合无散故，二法故有合有散。离五众法相，亦无合散。所以者何？离五众法相，如来不可得故。如来如法相，五众如法相，无二无别故；言离五众如、五众法相，亦不合不散；乃至一切种智亦如是。能如是知诸法如法相，不合不散故，有是神力。
　　当于何处求者，上来因佛神力说般若相，今直说云何求般若。论者说五众虚诳无常，本无今有，已有还无，如幻如梦，般若波罗蜜是诸佛实智慧，云何于五众中求？譬如求重宝，必于大海宝山中求，不应在沟渎臭秽处求。离五众则无生无灭，无作无起，无有法相，是中云何可求？
　　复次，五众般若波罗蜜，不一不异，不合不散，无色、无形、无对，一相所谓无相。
　　问曰：般若波罗蜜，是智慧心数法，故可应无色、无形、无对。五众中色众，云何当说无形、无对？
　　答曰：圣人以慧眼观诸法平等皆空，一相所谓无相；以是故，色众无形、无对。
　　复次，凡夫人所见色非实，种种如先破。
　　复次，有因缘，般若波罗蜜，不即是如凡夫人所见五众，破凡夫人所见五众故，即是般若波罗蜜，故言不离；乃至一切种智亦如是。如相、法相相，如先说。
　　【经】释提桓因语须菩提：“是摩诃波罗蜜，是菩萨摩诃萨般若波罗蜜！无量波罗蜜，无边波罗蜜，是菩萨摩诃萨般若波罗蜜！诸须陀洹、须陀洹果，从是般若波罗蜜中学成；乃至诸阿罗汉、阿罗汉果，诸辟支佛、辟支佛道，诸菩萨摩诃萨，皆从是般若波罗蜜中学成。成就众生，净佛国土，得阿耨多罗三藐三菩提，皆从是学成。”
　　须菩提语释提桓因言：“如是，如是。憍尸迦，是摩诃波罗蜜，是菩萨摩诃萨般若波罗蜜！无量波罗蜜，无边波罗蜜，是菩萨摩诃萨般若波罗蜜！从是中学成，须陀洹果，乃至阿罗汉果，辟支佛道，诸菩萨摩诃萨；从是般若波罗蜜中学成，成就众生，净佛国土，得阿耨多罗三藐三菩提，已得、今得、当得。憍尸迦，色大故，般若波罗蜜亦大。何以故？是色前际不可得，后际不可得，中际不可得。受、想、行、识大故，般若波罗蜜亦大。何以故？受、想、行、识前际不可得，后际不可得，中际不可得。乃至一切种智亦如是。以是因缘故，憍尸迦，是摩诃波罗蜜，是菩萨摩诃萨般若波罗蜜。憍尸迦，色无量故，般若波罗蜜无量。何以故？色量不可得故。憍尸迦，譬如虚空量不可得，色亦如是量不可得。虚空无量故，色无量；色无量故，般若波罗蜜无量。受、想、行、识乃至一切种智无量故，般若波罗蜜无量。何以故？一切种智量不可得。譬如虚空量不可得，一切种智亦如是量不可得。虚空无量故，一切种智无量；一切种智无量故，般若波罗蜜无量。以是因缘故，是菩萨摩诃萨般若波罗蜜无量。憍尸迦，色无边故，诸菩萨摩诃萨般若波罗蜜无边。何以故？憍尸迦，是色前际不可得，后际不可得，中际不可得。受、想、行、识无边故，般若波罗蜜无边。何以故？受、想、行、识，前际、后际、中际，皆不可得故。乃至一切种智无边故，般若波罗蜜无边。何以故？一切种智前、后、中际不可得故。以是因缘故，憍尸迦，是般若波罗蜜无边。色无边故，乃至一切种智无边。
　　“复次，憍尸迦，缘无边故，般若波罗蜜无边。”
　　“须菩提，云何缘无边故，般若波罗蜜无边？”
　　须菩提言：“缘一切无边法故，般若波罗蜜无边。”
　　“云何缘一切无边法故，般若波罗蜜无边？”
　　须菩提言：“缘无边法性故，般若波罗蜜无边。
　　“复次，憍尸迦，缘无边如故，般若波罗蜜无边。”
　　释提桓因言：“云何缘无边如故，般若波罗蜜无边？”
　　须菩提言：“如无边故，缘亦无边；缘无边故，如亦无边。以是因缘故，诸菩萨摩诃萨般若波罗蜜无边。
　　“复次，憍尸迦，众生无边故，般若波罗蜜无边。”
　　释提桓因问须菩提：“云何众生无边故，般若波罗蜜无边？”
　　须菩提言：“于汝意云何？何等法名众生？”
　　释提桓因言：“无有法名众生，假名故为众生，是名字本无有法，亦无所趣，强为作名！”
　　“憍尸迦，于汝意云何？是般若波罗蜜中，说众生有实不？”
　　释提桓因言：“无也！”
　　“憍尸迦，若般若波罗蜜中不说实，众生无边亦不可得。憍尸迦，于汝意云何？佛恒河沙劫寿，说众生、众生名字，颇有众生法有生有灭不？”
　　释提桓因言：“不也！何以故？众生从本已来，常清净故。”
　　“以是因缘故，憍尸迦，众生无边故，当知般若波罗蜜亦无边。”　　
　　【论】问曰：释提桓因是须陀洹人，云何能问深般若波罗蜜？
　　答曰：如须菩提是具足阿罗汉，以利益菩萨，怜愍众生故，问菩萨所行事。释提桓因虽声闻人，是诸天主，有利智慧，怜愍众生故，问般若波罗蜜，亦如是。
　　复次，有人言：“三千大千世界中，有百亿释提桓因。”中阿含中说释提桓因得须陀洹者，异今释提桓因。今释提桓因是大菩萨，怜愍众生故，三种赞般若波罗蜜，所谓摩诃波罗蜜、无量波罗蜜、无边波罗蜜，是般若波罗蜜；是般若波罗蜜中学成诸圣道故。须菩提然释提桓因赞，而广解其赞言。以五众大故，般若波罗蜜大。五众大者，所谓三际不可得故。亦以无量无边故言大，破是无量无边五众，将一切众生入无余涅槃中，故言般若波罗蜜大；乃至一切种智亦如是。无量者亦尔，但以虚空譬喻为异。有法虽大，不必无量，是故不得以空为喻。如须弥山，于诸山中虽大而有量，所谓八万四千由旬。无边者，以五众广大无量，故言无边；亦以五众有边则有始，有始则有终，即是无因无缘，堕断灭等种种过故。
　　复次，五众，三世中不可得故，言无边。缘无边者，所谓一切法四缘：因缘，生一切有为法；次第缘，过去现在心心数法；缘缘、增上缘，一切法。是四种缘，一切处、一切时皆有故，说缘无边；缘无边故，般若波罗蜜无边。
　　复次，缘无边者，四缘法虚诳无实，毕竟空故无边。
　　复次，缘如、法性、实际、无边故，般若波罗蜜无边。如、法性、实际，是自然无为相故，无量无边。五众无边，是观力故，强作无边。
　　复次，众生无边者，以众生多故；无量阿僧祇三世十方众生，无人能知数，故言无边。
　　复次，是中说众生空故言无边，但强为作名。亦无所趣者，以众生无有定法可趣向故；如火定有所趣，而众生名，无实众生可趣。“于汝意云何，般若波罗蜜中颇说实有众生不？”“不也，大德。”“若众生实无，云何有边？”譬如诸佛是一切实语人中第一，于无量恒河沙劫寿说众生名字，是众生法不以说故有生有灭，何况余人颠倒虚诳少时说？生我心故，当有众生。是众生不以入般若波罗蜜中故言无，从本已来，常清净无所有，有无等戏论灭故。是以说众生无边故，般若波罗蜜无边。
　　问曰：无边中何以故广说？而大及无量何以略说？
　　答曰：以众生因缘故，一切凡夫起诸烦恼，于五众中作诸邪行，难破故是以广说。若破众生相，余一切易破。
大智度论卷第五十六释三叹品第三十
　　【经】尔时，诸天王及诸天，诸梵王及诸梵天，伊赊那天及神仙并诸天女，同时三反称叹：“快哉！快哉！慧命须菩提所说法，皆是佛出世间因缘恩力，演布是教。若有菩萨摩诃萨，行是般若波罗蜜不远离者，我辈视是人如佛。何以故？是般若波罗蜜中，虽无法可得，所谓色、受、想、行、识，乃至一切种智，而有三乘之教，所谓声闻、辟支佛、佛乘。”
　　尔时，佛告诸天子：“如是，如是。诸天子，如汝所言。是般若波罗蜜中，虽无法可得，而有三乘之教，所谓声闻、辟支佛、佛乘。诸天子，若有菩萨摩诃萨行是般若波罗蜜不远离者，视是人当如佛，以无所得故。何以故？是般若波罗蜜中，广说三乘之教，所谓声闻、辟支佛、佛乘。檀波罗蜜中佛不可得，离檀波罗蜜佛亦不可得，乃至般若波罗蜜中佛不可得，离般若波罗蜜佛亦不可得。内空乃至无法有法空，四念处乃至十八不共法，一切种智亦如是。”
　　佛语诸天子：“菩萨摩诃萨，若能学是一切诸法，所谓檀波罗蜜，乃至一切种智：以是事故，当视是菩萨摩诃萨如佛。诸天子，我昔于燃灯佛时，华严城内，四衢道头，见佛闻法，即得不离檀波罗蜜行，不离尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜行；不离内空乃至无法有法空，四念处乃至八圣道分；不离四禅、四无量心、四无色定，一切三昧门、一切陀罗尼门；不离四无所畏，佛十力、四无碍智，十八不共法，大慈大悲，及余无量诸佛法行，亦无所得。是时，燃灯佛记我当来世，过一阿僧祇劫当作佛，号释迦牟尼，多陀阿伽度、阿罗诃、三藐三佛陀、鞞侈遮罗那、修伽度、路迦惫、无上士、调御丈夫、天人师、佛世尊。”
　　尔时，诸天子白佛言：“世尊，希有！是般若波罗蜜，能令诸菩萨摩诃萨得萨婆若，于色不取不舍故；于受、想、行、识不取不舍故，乃至一切种智不取不舍故。”　　
　　【论】释曰：人以欢喜之至，则三反称叹，是故诸天闻大德须菩提说般若波罗蜜，欢喜言：快哉！快哉！天王者，四天处四天王，三十三天王释提桓因，乃至诸梵天王，梵天已上更无有王。诸天，是欲界天；诸梵，是色界天；伊赊那，是大自在天王并其眷属。
　　神仙者，有二种：或天、或人。天女者，是天帝释夫人舍脂等诸天女。所以叹须菩提说深般若波罗蜜者，知其承佛神力故。若能行是般若波罗蜜，我等当视是人如佛。所以者何？尊重法故。法者，所谓深般若波罗蜜。深法者，一切法虽毕竟空，而有三乘分别。所以者何？诸法若毕竟空，更不应修集三乘功德，则堕断灭中；若修三乘功德，则是分别差降，不应是毕竟空。是般若波罗蜜，虽毕竟空而不堕断灭，虽分别有三乘亦不生著心，于二事中不取定相。是事甚深微妙，故诸天大欢喜，叹言快哉！
　　佛然其赞，更说甚深因缘，从六波罗蜜，乃至一切种智中，佛不可得，离此佛亦不可得，诸法和合因缘故有佛，无有自性。若菩萨能如是行者，当知是菩萨即是佛。即是佛者，是世界中语；如太子虽未正位，必当为王。此中佛自引本事以为证，此菩萨已得无生忍，入菩萨位，见十方诸佛。诸天闻佛广明已所赞义，解心转深，重复赞叹。以见一切法过罪故不取，有利益故不舍；又以一切法毕竟空，不生不灭故，不取、不舍。
　　【经】尔时，佛观四众和合，比丘、比丘尼、优婆塞、优婆夷，及诸菩萨摩诃萨，并四天王，乃至阿迦尼吒诸天，皆会坐。普观已，佛告释提桓因：“憍尸迦，若菩萨摩诃萨，若比丘、若比丘尼、若优婆塞、若优婆夷，若诸天子、若诸天女，于是般若波罗蜜，若听、受持、亲近、读诵、为他说、正忆念，不离萨婆若心；诸天子，是人，魔若魔天不能得其便。何以故？是善男子、善女人，谛了知色空，空不能得空便，无相不能得无相便，无作不能得无作便；谛了知受、想、行、识空，空不能得空便，乃至无作不能得无作便；乃至谛了知一切种智空，空不能得空便，乃至无作不能得无作便。何以故？是诸法自性不可得，无事可得便，谁受恼者？
　　“复次，憍尸迦，是善男子、善女人，若人非人不能得其便。何以故？是善男子、善女人，一切众生中善修慈心、悲喜舍心，以无所得故。憍尸迦，是善男子、善女人终不横死。何以故？是善男子、善女人，行檀波罗蜜，于一切众生等心供给故。
　　“复次，憍尸迦，三千大千世界，四天王天、三十三天、夜摩天、兜率陀天、化乐天、他化自在天、梵天、光音天、遍净天、广果天，是诸天中有发阿耨多罗三藐三菩提心者，未闻是般若波罗蜜，未受持亲近，是诸天子今应闻、受持、亲近、读诵、正忆念，不离萨婆若心。
　　“复次，憍尸迦，诸善男子、善女人，闻是般若波罗蜜，受持、亲近、读诵、正忆念，不离萨婆若心，是诸善男子、善女人，若在空舍、若在旷野、若人住处，终不怖畏。何以故？是善男子、善女人，明于内空，以无所得故；明于外空，乃至无法有法空，以无所得故。”　　
　　【论】问曰：此中佛观四部众已，何以告释提桓因？
　　答曰：余品中多说般若波罗蜜体，今欲赞般若功德，故命释提桓因。譬如先以好宝示人，然后赞宝所能。
　　复次，普观者，欲令会中众生，各知佛顾念，则不自轻，不自轻故堪任听法，是以普观。譬如王顾眄群下，群下则欣然自庆。说功德故，应以白衣证；白衣中，释提桓因为大。说般若者，以出家人为证；出家人中，是舍利弗、须菩提等为大。
　　问曰：先言释是字，提桓因是天主，今佛何以不言释，乃命言憍尸迦？
　　答曰：昔摩伽陀国中，有婆罗门，名摩伽，姓憍尸迦，有福德大智慧，知友三十三人，共修福德，命终皆生须弥山顶第二天上。摩伽婆罗门为天主，三十二人为辅臣，以此三十三人故，名为三十三天。唤其本姓故，言憍尸迦。或言天主，或言千眼等。大人唤之，故称其姓。此中所说般若波罗蜜者，是十方诸佛所说，语言名字，书写经卷，宣传显示实相智慧。何以故？般若波罗蜜，无诸观语言相，而因语言经卷，能得此般若波罗蜜。是故以名字经卷，名为般若波罗蜜。此中略说佛意，若能闻受持般若等，当得种种功德，后当广说。欲度众生为得佛道故，供养受学般若波罗蜜；是人，魔若魔天不能得便。
　　问曰：何者是魔？何故恼菩萨？云何得便？
　　答曰：魔名自在天主，虽以福德因缘生彼，而怀诸邪见，以欲界众生是己人民，虽复死生展转，不离我界。若复上生色、无色界，还来属我；若有得外道五通，亦未出我界，皆不以为忧。若佛及菩萨出世者，化度我民，拔生死根，入无余涅槃，永不复还，空我境界，是故起恨仇嫉。又见欲界人，皆往趣佛，不来归己，失供养故，心生嫉妒，是以以佛、菩萨为怨家。
　　是菩萨入法位，得法性生身，魔虽起恶，不能坏败；若未得阿鞞跋致者，魔则种种破坏。若菩萨一心不惜身命，有方便求佛道者，十方诸佛及诸大菩萨，皆共护持，以是因缘故，能成佛道。若为菩萨而有懈怠，贪著世乐，不能专心勤求佛道，是则自欺，亦欺十方诸佛及诸菩萨。所以者何？自言‘我为一切众生故求佛道’，而行杂行，坏菩萨法；以是罪故，诸佛菩萨所不守护，魔得其便。所以者何？一切圣人已入正位，一心行道深乐涅槃。魔入邪位，爱著邪道；邪、正相违，是故憎嫉正行，狂愚自高，唤佛‘沙门瞿昙’。佛称其实名为弊魔；以相违故，名为怨家。如经说魔有四种：一者、烦恼魔，二者、五众魔，三者、死魔，四者、自在天子魔。此中以般若力故，四魔不能得便。得诸法实相，烦恼断，则坏烦恼魔，天魔亦不能得其便；入无余涅槃故，则坏五众魔及死魔。
　　云何为得便？魔及魔人来恐怖菩萨，如经中说魔作龙身，种种异形可畏之像，夜来恐怖行者；或现上妙五欲，坏乱菩萨；或转世间人心，令作大供养，行者贪著供养故，则失道德；或转人心，令轻恼菩萨，或骂或打，或伤或害，行者遭苦，或生瞋恚忧愁。如是等，魔随前人意所趣向，因而坏之，是名得便。如魔品中广说。
　　问曰：魔力甚大，肉身菩萨道力尚少，云何不得便？
　　答曰：如上说，为诸佛菩萨所护故。此中佛自说因缘：是人善修诸法空，亦不著空；不著空者，云何当得便！譬如无疮，则不受毒；无相、无作亦如是。
　　复次，一切法实观，皆是空、无相、无作相，皆是空、无相、无作相故，则无得便，亦无受便者；是故空不应得空便，无相不应得无相便，无作不应得无作便，以一相故。如火不能灭火，得水则灭，以异相故。
　　问曰：菩萨住三解脱门，则是受便处，与一切法相违故。空与有相违，无相与有相相违，无作与有作相违！
　　答曰：此经中佛自说，三解脱门无有自性。又先论议中说，于空、无相、无作中亦不著；是故虽住三解脱门，魔及魔民不得其便。
　　问曰：余处皆言菩萨摩诃萨，今何以言善男子、善女人？
　　答曰：先说实相智慧难受，以能受故，则是菩萨摩诃萨。今说供养、受持、读诵等，杂说故，摄得善男子、善女人。
　　复次，经中说女人有五碍，不得作释提桓因、梵王、魔王、转轮圣王、佛。闻是五碍不得作佛，女人心退，不能发意；或有说法者，不为女人说佛道。是故佛此间说善男子、善女人，女人可得作佛，非不转女身也。五碍者，说一身事。善男子、善女人义，先已广说。
　　人不得便者，人名若贼、若官、若怨等，欲恼乱菩萨，求索其便。
　　问曰：先说魔不得便因缘，何以但说空？今说人不得便，但说四无量心？
　　答曰：有人言：“先说魔若魔民，怨大故法亦大，故说空；怨小故法亦小，故说四无量心。”有人言：“四无量心是菩萨常行，为集诸功德故；后以般若波罗蜜空相，令除邪见，不著众生，亦不著法。是二法前后无在。”
　　复次，上魔作恐怖事甚多，不现本形，或现雷震，或作风雨，或作病痛等，是故说诸法空。今人来恶口骂詈，刀杖打斫，故用四无量心。
　　不横死者。所谓无罪而死，或寿命未尽，错投药故；或不顺药法；或无看病人；或饥渴、寒热等夭命，是名横死。菩萨从初发意来，于一切众生中，常行檀波罗蜜，应病与药，随病所须；拯济孤穷，随其所乞皆给与之；于一切众生中，悉皆平等，好心供养，亦行是般若波罗蜜；以是功德，故不横死。是中略说三功德已。
　　三千大千世界中，诸天发心，未闻般若波罗蜜者，先说善男子、善女人，应闻受持乃至正忆念，今说因缘。诸天有大功德，犹尚供养，何况于人！虽一切人天应听般若，能发无上道心者，最应深心听。所以者何？般若是佛道之本故。
　　问曰：此天发心，何以不闻般若？
　　答曰：有人言：“此天前世人中发意，今生天上，五欲覆心故不闻。”
　　复次，诸天虽发无上道心，五情利、五欲妙，染著深故，视东忘西，不能求般若。色界诸天，虽先闻法发心，以味著禅定深故，不能求般若。是故说不闻者应闻、受持。
　　复次，先说魔及魔天不能得其便，是内因缘，所谓空三昧及四无量心。今更说不得便，是外因缘，所谓佛告诸天：汝等供养受持般若，是善男子、善女人亦受持供养是般若，同事故，若魔来破，汝应守护！
　　复次，受持般若者，若在空舍住，若在旷野，若在人间住处。空舍中多诸鬼魅及以贼寇，众恶易来，故初说。除人住处及以空舍，余残山泽树林等，皆是旷野，少人行故，多诸虎、狼、师子、恶贼、鬼魅。人所住处不净故，魔及鬼神鲜来，诸难少故，是以后说。行者于三处住，无所畏惧，以二因缘故：一者、善修十八空，二者、般若波罗蜜威德故。
　　【经】尔时，三千大千世界中诸四天王天，三十三天，夜摩天，兜率陀天，化乐天，他化自在天，乃至首陀婆诸天，白佛言：“世尊，是善男子、善女人，能受持般若波罗蜜，亲近、读诵、正忆念，不离萨婆若心者，我等常当守护！何以故？世尊，以菩萨摩诃萨因缘故，断三恶道，断天人贫，断诸灾患疾病饥饿。以菩萨因缘故，便有十善道出世间，四禅、四无量心、四无色定，檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，内空乃至无法有法空，四念处乃至一切种智。以菩萨因缘故，世间便有生刹利大姓、婆罗门大姓、居士大家，诸王及转轮圣王，四天王天乃至阿迦尼吒天。以菩萨因缘故，有须陀洹、须陀洹果，乃至阿罗汉、阿罗汉果，辟支佛、辟支佛道。以菩萨因缘故，有成就众生、净佛国土，便有诸佛出现于世，便有转法轮，知是佛宝、法宝、比丘僧宝。世尊，以是因缘故，一切世间诸天及人、阿修罗，应守护是菩萨摩诃萨！”
　　佛语释提桓因：“如是，如是。憍尸迦，以菩萨摩诃萨因缘故，断三恶道乃至三宝出现于世。以是故，诸天及人、阿修罗常应守护，供养恭敬，尊重赞叹是菩萨摩诃萨。憍尸迦，供养恭敬、尊重赞叹是菩萨摩诃萨，即是供养我。以是故，是诸菩萨摩诃萨，诸天及人、阿修罗，常应守护，供养恭敬、尊重赞叹！憍尸迦，若三千大千世界，满中声闻、辟支佛，譬如竹苇稻麻丛林；若有善男子、善女人，供养恭敬、尊重赞叹，不如供养恭敬、尊重赞叹初发心菩萨摩诃萨，不离六波罗蜜所得福德。何以故？不以声闻、辟支佛因缘故，有菩萨摩诃萨及诸佛出现于世；以有菩萨摩诃萨因缘故，有声闻、辟支佛，诸佛出现于世。以是故，憍尸迦，是诸菩萨摩诃萨，一切世间诸天及人、阿修罗常应守护，供养恭敬，尊重赞叹。”　　
　　【论】释曰：尔时，诸天白佛：我等当守护是菩萨，与我等同事故；亦以求佛道者，能自舍身乐欲，使一切众生得乐故。因菩萨断三恶道者，菩萨虽未离欲，能遮众生十不善故，断三恶道及天人贫穷、诸灾患等。行十善故，开三善道门。或有菩萨见五欲罪过，能离欲得四禅；以本愿故，起四无量心；欲离种种因缘身苦故，起四无色定；为佛道故，修六波罗蜜乃至一切种智。是法亦自行，亦教人，以是福德道法，于众生中展转相教，常在世间。今当说是诸善法果报，生刹利大姓，乃至三宝出现于世。如先义中说：今是菩萨结业生身，在因缘中，无有力势，而能说是善法，令众生修行，我等云何当不守护？譬如太子虽小，群臣百官无不奉承。佛可诸天，述而成之。若供养菩萨，即是供养佛者。般若是三世佛母，若为般若故供养菩萨，则为供养佛。
　　不如供养恭敬初发意菩萨者，问曰：二乘已证实际，是一切众生福田，何以故不如初发意菩萨？
　　答曰：以三事故不如：一者、用萨婆若心行；二者、常不离六波罗蜜等诸功德；三者、由是菩萨断三恶道，出生三乘。依二乘人，不能断三恶道、出生三乘。
释灭诤品第三十一（经作现灭诤品）
　　【经】尔时，释提桓因白佛言：“世尊，甚奇希有！诸菩萨摩诃萨，从般若波罗蜜，若闻、受持、亲近、读诵、为他说、正忆念时，得如是今世功德；亦成就众生，净佛国土，从一佛界至一佛界，供养诸佛，所欲供养之具随意即得，从诸佛闻法，至得阿耨多罗三藐三菩提，终不中忘；亦得家成就，母成就，生成就，眷属成就，相成就，光明成就，眼成就，耳成就，三昧成就，陀罗尼成就；是菩萨以方便力，变身如佛，从一佛国至一佛国，到无佛处，赞檀波罗蜜乃至般若波罗蜜，赞四禅、四无量心、四无色定，赞四念处乃至十八不共法；以方便力说法，以三乘法度脱众生，所谓声闻、辟支佛、佛乘。世尊，快哉希有！受是般若波罗蜜，为已总摄五波罗蜜，乃至十八不共法；亦摄须陀洹果，乃至阿罗汉果、辟支佛道、佛道，一切智、一切种智。”
　　佛告释提桓因：“如是，如是。憍尸迦，受是般若波罗蜜，为已总摄五波罗蜜，乃至一切种智。复次，憍尸迦，是般若波罗蜜，受持、亲近、读诵、为他说、正忆念，是善男子、善女人所得今世功德，汝一心谛听！”
　　释提桓因言：“唯！世尊，受教！”
　　佛告释提桓因：“憍尸迦，若有外道诸梵志，若魔、若魔民，若增上慢人，欲乖错破坏菩萨般若波罗蜜心；是诸人适生此心，即时灭去，终不从愿。何以故？憍尸迦，菩萨摩诃萨，长夜行檀波罗蜜，行尸罗、羼提、毗梨耶、禅、般若波罗蜜。以众生长夜贪诤故，菩萨悉舍内外物，安立众生于檀波罗蜜中；以众生长夜破戒故，菩萨悉舍内外法，安立众生于戒；以众生长夜斗诤故，菩萨悉舍内外法，安立众生于忍辱；以众生长夜懈怠故，菩萨悉舍内外法，安立众生于精进；以众生长夜乱心故，菩萨悉舍内外法，安立众生于禅；以众生长夜愚痴故，菩萨悉舍内外法，安立众生于般若波罗蜜。以众生长夜为爱结故流转生死，是菩萨摩诃萨以方便力，断众生爱结，安立于四禅、四无量心、四无色定，四念处乃至八圣道分，空、无相、无作三昧；安立众生于须陀洹果，乃至阿罗汉果，辟支佛道，佛道。憍尸迦，是为菩萨摩诃萨行般若波罗蜜，得现世功德。后世功德，得阿耨多罗三藐三菩提；菩萨转法轮所愿满足，入无余涅槃。憍尸迦，是为菩萨摩诃萨后世功德。
　　“复次，憍尸迦，善男子、善女人，是般若波罗蜜，若闻、受持，亲近、读诵、为他说、正忆念，其所住处，魔若魔民，若外道梵志，增上慢人，欲轻毁难问，破坏般若波罗蜜，终不能成。其人恶心转灭，功德转增，闻是般若波罗蜜故，渐以三乘道，得尽众苦。譬如，憍尸迦，有药名摩只，有蛇饥行索食，见虫欲啖，虫趣药所，药气力故，蛇不能前，即便还去。何以故？是药力能胜毒故。憍尸迦，摩只药有如是力。是善男子、善女人，是般若波罗蜜，若受持、亲近、读诵、为他人说、正忆念，若有种种斗诤起，欲来破坏者，以般若波罗蜜威力故，随所起处，即疾消灭，其人即生善心，增益功德。何以故？是般若波罗蜜，能灭诸法诤乱。何等诸法？所谓淫、怒、痴；无明乃至大苦聚；诸盖、结、使、缠；我见、人见，众生见，断见、常见，垢见、净见，有见、无见：如是一切诸见；悭贪、犯戒，瞋恚、懈怠，乱意、无智；常想、乐想、净想、我想，如是等爱行。著色，著受、想、行、识；著檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；著内空、外空、内外空，乃至无法有法空；著四念处，乃至十八不共法；著一切智、一切种智；著涅槃。是一切法诤乱，尽能消灭，不令增长。”　　
　　【论】释曰：闻者，若从佛，若菩萨，若余说法人边，闻般若波罗蜜，是十方三世诸佛法宝藏。闻已，用信力故受；念力故持；得气味故，常来承奉、咨受故亲近；亲近已，或看文，或口受，故言读；为常得不忘故诵；宣传未闻，故言为他说；圣人经书、直说难了故解义；观诸佛法不可思议，有大悲于众生故说法；不以邪见戏论求佛法，如佛意旨不著故，说法亦不著；除四颠倒等诸邪忆念故，住四念处正忆念中。但为得道故，不为戏论，名为正忆念。正忆念是一切善法之根本，修习行者初入，名为正忆念；常行得禅定故，名为修。今世功德者，如先说义。今释提桓因更说今世功德，所谓教化众生，乃至令众生得三乘。先说般若波罗蜜摄三乘，今解其义，是故言般若波罗蜜中摄五波罗蜜，乃至一切种智。佛可其所说者，欲令人信故。所得今世功德，汝一心谛听者，上略说今世功德，佛今欲广说其事，难信持故，言一心谛听。
　　复次，因小果大，难信故言一心谛听。帝释虽信受，人不知故，言：唯！世尊，是般若波罗蜜，虽不可破坏，而宣示实相语言可破，语言破故，信心未定者亦可破，是故说：若外道、梵志等来，欲破坏般若波罗蜜。梵志者，是一切出家外道，若有承用其法者，亦名梵志。梵志爱著其法，闻实相空法，不信故欲坏。魔若魔民，如先说。增上慢人者，是佛弟子，得禅定未得圣道，自谓已得。是人闻无须陀洹，乃至无阿罗汉，无道无涅槃，便发增上慢，生忿怒心，欲破是实相空法。是般若波罗蜜神力故，令彼恶心即时灭去，终不成愿。如人以手障矛，但自伤其手，矛无所损。何以故？菩萨于内外法不著；众生从无始世界来，常著内外法故起斗诤。菩萨舍内外著处，自安立六波罗蜜；教化众生，令舍内外斗法，安立众生于六波罗蜜。是无量世修集福德力，斗诤根尽故，虽有斗乱事来，不能得便。譬如毒蛇欲食虾蟆，常随逐之，虾蟆到摩只药所，蛇闻药气，毒即消歇。是坏法恶人，亦复如是，欲坏行般若波罗蜜人，常随逐之，以般若力势故，瞋恚、邪见之毒，即时消灭。有降伏得道者，有作弟子者，有复道还去者。是般若波罗蜜，能破无明等诸结使，灭诸断常邪见等，能灭著五众乃至涅槃，何况瞋恚、嫉妒、斗乱之事而不能灭！
　　【经】“复次，憍尸迦，三千大千世界中，诸四天王，诸释提桓因，诸梵天王，乃至阿迦尼吒天，常守护是善男子、善女人，能受持、供养、读诵、为他说、正忆念般若波罗蜜者。十方现在诸佛，亦共拥护是善男子、善女人，能闻、受持、供养、读诵、为他说、正忆念般若波罗蜜者。
　　“是善男子、善女人，不善法灭，善法转增，所谓檀波罗蜜转增，以无所得故；乃至般若波罗蜜转增，以无所得故；内空转增，乃至无法有法空转增，以无所得故；四念处乃至十八不共法转增，以无所得故；诸三昧门、诸陀罗尼门，一切智、一切种智转增，以无所得故。是善男子、善女人所说，人皆信受，亲友坚固。不说无益之语，不为瞋恚所覆，不为憍慢、悭贪、嫉妒所覆。是人自不杀生，教人不杀，赞不杀生法，亦欢喜赞叹不杀生者。自远离不与取，亦教人远离不与取，赞远离不与取法，亦欢喜赞叹远离不与取者。自不邪淫，教人不邪淫，赞不邪淫法，亦欢喜赞叹不邪淫者。自不妄语，教人不妄语，赞不妄语法，亦欢喜赞叹不妄语者。两舌、恶口、无利益语，亦如是。自不贪，教人不贪，赞不贪法，亦欢喜赞叹不贪者。不瞋恼、不邪见，亦如是。自行檀波罗蜜，教人行檀波罗蜜，赞行檀波罗蜜法，亦欢喜赞叹行檀波罗蜜者。自行尸罗波罗蜜，教人行尸罗波罗蜜，赞尸罗波罗蜜，亦欢喜赞叹行尸罗波罗蜜者。自行羼提波罗蜜，教人行羼提波罗蜜，赞羼提波罗蜜，亦欢喜赞叹行羼提波罗蜜者。自行毗梨耶波罗蜜，教人行毗梨耶波罗蜜，赞毗梨耶波罗蜜，亦欢喜赞叹行毗梨耶波罗蜜者。自行禅波罗蜜，教人行禅波罗蜜，赞禅波罗蜜，亦欢喜赞叹行禅波罗蜜者。自行般若波罗蜜，教人行般若波罗蜜，赞般若波罗蜜，亦欢喜赞叹行般若波罗蜜者。自修内空，教人修内空，赞内空，亦欢喜赞叹修内空者。乃至自修无法有法空，教人修无法有法空，赞无法有法空，亦欢喜赞叹修无法有法空者。自入一切三昧中，教人入一切三昧中，赞一切三昧，亦欢喜赞叹行一切三昧者。自得陀罗尼，教人得陀罗尼，赞陀罗尼，亦欢喜赞叹得陀罗尼者。自入初禅，教人入初禅，赞初禅，亦欢喜赞叹入初禅者。二禅、三禅、四禅亦如是。自入慈心中，教人入慈心中，赞入慈心法，亦欢喜赞叹入慈心者。悲、喜、舍心亦如是。自入无边空处，教人入无边空处，赞无边空处，亦欢喜赞叹入无边空处者。无边识处、无所有处、非有想非无想处亦如是。自修四念处，教人修四念处，赞修四念处法，亦欢喜赞叹修四念处者。四正勤、四如意足、五根、五力、七觉分、八圣道分亦如是。自修空、无相、无作三昧，教人修空、无相、无作三昧，赞空、无相、无作三昧法，亦欢喜赞叹修空、无相、无作三昧者。自入八解脱中，教人入八解脱，赞八解脱，亦欢喜赞叹入八解脱者。自入九次第定中，教人入九次第定，赞入九次第定法，亦欢喜赞叹入九次第定者。自修佛十力、四无所畏、四无碍智、大慈大悲、十八不共法亦如是。自行不谬错法、自行常舍法，教人行不谬错法、常舍法，赞行不谬错法、常舍法，亦欢喜赞叹行不谬错法、常舍法者。自得一切种智，教人得一切种智，赞一切种智法，亦欢喜赞叹得一切种智者。
　　“是菩萨摩诃萨行六波罗蜜时，所有布施与众生共已，回向阿耨多罗三藐三菩提，以无所得故。所有持戒、忍辱、精进、禅定、智慧，与众生共已，回向阿耨多罗三藐三菩提，亦以无所得故。是善男子、善女人如是行六波罗蜜时，作是念：‘我若不布施，当生贫穷家，不能成就众生，净佛世界，亦不能得一切种智。我若不持戒，当生三恶道中，尚不得人身，何况能成就众生，净佛世界，得一切种智？我若不修忍辱，则当诸根毁坏，色不具足，不能得菩萨具足色身，众生见者必至阿耨多罗三藐三菩提，亦不能得以具足色身成就众生，净佛世界，得一切种智。我若懈怠，不能得菩萨道，亦不能得成就众生，净佛世界，得一切种智。我若乱心，不能得生诸禅定，不能以此禅定成就众生，净佛世界，得一切种智。我若无智，不能得方便智，以方便智过声闻、辟支佛地，成就众生，净佛世界，得一切种智。’是菩萨复作是思惟：‘我不应随悭贪故不具足檀波罗蜜，不应随犯戒故不具足尸罗波罗蜜，不应随瞋恚故不具足羼提波罗蜜，不应随懈怠故不具足毗梨耶波罗蜜，不应随乱意故不具足禅波罗蜜，不应随痴心故不具足般若波罗蜜。若不具足檀波罗蜜，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，我终不能出到一切种智。’如是善男子、善女人，是般若波罗蜜受持、亲近、读诵、为他说、正忆念，亦不离萨婆若心，得是今世、后世功德。”
　　释提桓因白佛言：“世尊，希有！是菩萨摩诃萨般若波罗蜜，为回向萨婆若故，亦为不高心故？”
　　佛告释提桓因：“憍尸迦，云何菩萨摩诃萨般若波罗蜜，为回向萨婆若心故，亦为不高心故。”
　　释提桓因白佛言：“世尊，菩萨摩诃萨若行世间檀波罗蜜，布施诸佛、辟支佛、声闻，及诸贫穷、乞丐、行路人，是菩萨无方便故生高心。若行世间尸罗波罗蜜，言‘我行尸罗波罗蜜’、‘我能具足尸罗波罗蜜’，无方便故生高心。言‘我行羼提波罗蜜、毗梨耶波罗蜜、禅波罗蜜’、‘我行般若波罗蜜，我修般若波罗蜜’，以是世间般若波罗蜜，无方便故生高心。世尊，菩萨修世间四念处时，自念言：‘我修四念处，我具足四念处。’无方便力故生高心。‘我修四正勤、四如意足、五根、五力、七觉分、八圣道分。’自念言：‘我修空、无相、无作三昧；我修一切三昧门，当得一切陀罗尼门；我修佛十力、四无所畏、十八不共法；我当成就众生，我当净佛世界，我当得一切种智。’著吾我无方便力故生高心。世尊，如是菩萨摩诃萨行世间善法，著吾我故生高心。世尊，若菩萨摩诃萨行出世间檀波罗蜜，不得施者，不得受者，不得施物；如是菩萨摩诃萨行出世间檀波罗蜜，为回向萨婆若故，亦不生高心。行尸罗波罗蜜，尸罗不可得；行羼提波罗蜜，羼提不可得；行毗梨耶波罗蜜，毗梨耶不可得；行禅波罗蜜，禅不可得；行般若波罗蜜，般若不可得。修四念处，四念处不可得；乃至修十八不共法，十八不共法不可得；修大慈大悲，大慈大悲不可得；乃至修一切种智，一切种智不可得。世尊，如是菩萨摩诃萨般若波罗蜜，为回向萨婆若故，亦为不生高心故。”　　
　　【论】问曰：先已说魔若魔民等三种人欲破坏般若，今何以故重说？
　　答曰：佛先说三种人来求便恐怖，欲令愁恼中来者，不为恼人，但欲破毁般若波罗蜜，不随其愿，不能得破。后来三种人，虽欲生心破坏即时灭去。
　　所语人皆信受者，是菩萨常令不善法断灭，善法转增，所谓檀波罗蜜，乃至一切种智。是人修集福德、智慧故，成大威德，设使妄语，人皆信受，何况实语！
　　亲友坚固者，是人于一切众生中，深有慈悲心，何况亲友于我有益；是菩萨爱教佛道，知身口无常故，不说无益之言。以善法增长故，瞋恚等烦恼不能覆心。行者作是念：结使虽起，智慧思惟，不令覆心。结使若起，今世不善，后世不善，妨于佛道！设使心起结使，不起口业；设口业起，不成身业；设身业起，不至大恶，如凡夫人也。是菩萨虽复卑陋鄙贱，以行胜法故，得在胜人数中，是今世功德。是人深乐善法故，能于善法四种正行求；二乘人不能具足四行，以不深乐善法故。所谓自不杀生，慈悲一切；深自利故，亦不教他；慈是一切贤圣法故，常赞叹；是菩萨常欲令人得乐故，见有不杀者，欢喜爱乐。乃至一切种智亦如是。上四种行广说，今略说功德，总摄入六波罗蜜中，所得果报与众生共之。是菩萨未入正位，诸烦恼未尽故，或时起悭等诸烦恼，尔时应作是思惟，谏喻其心：若不布施，我自失四事功德，所谓后身生贫穷，贫穷故自不能利益，何能利他？若不利他，则不能成就众生；不能成就众生，亦不能净佛世界。何以故？以众生净故，世界清净。若不具足是等众事，云何当得一切种智？以要言之，无方便者虽行六波罗蜜，内不能离我心，外取诸法相，所谓我是施者，彼是受者，是布施物，是因缘故，不能到佛道！与此相违，是有方便。
　　问曰：若世间波罗蜜等，非是正道，是般若波罗蜜中，佛何以说？
　　答曰：此是行者初门，与正道相似故；先行相似法，后得真道。
大智度论卷第五十七释大明品第三十二（经作宝塔大明品）
　　【经】尔时，佛告释提桓因：“若有善男子、善女人，闻是深般若波罗蜜，受持、亲近、读诵、正忆念，不离萨婆若心，两阵战时，是善男子、善女人，诵般若波罗蜜故，入军阵中终不失命，刀箭不伤。何以故？是善男子、善女人，长夜行六波罗蜜，自除淫欲刀箭，亦除他人淫欲刀箭；自除瞋恚刀箭，亦除他人瞋恚刀箭；自除愚痴刀箭，亦除他人愚痴刀箭；自除邪见刀箭，亦除他人邪见刀箭；自除缠垢刀箭，亦除他人缠垢刀箭；自除诸结使刀箭，亦除他人结使刀箭。憍尸迦，以是因缘，是善男子、善女人，不为刀箭所伤。
　　“复次，憍尸迦，是善男子、善女人，闻是深般若波罗蜜，受持、亲近、读诵、正忆念，不离萨婆若心，若以毒药熏，若以蛊道，若以火坑，若以深水，若欲刀杀，若与毒，如是众恶皆不能伤。何以故？是般若波罗蜜，是大明咒，是无上咒。若善男子、善女人，于明咒中学，自不恼身，亦不恼他，亦不两恼。何以故？是善男子、善女人，不得我，不得众生，不得寿命，乃至知者、见者皆不可得；不得色、受、想、行、识，乃至一切种智亦不可得。以不可得故，不自恼身，亦不恼他，亦不两恼。学是大明咒故，得阿耨多罗三藐三菩提，观一切众生心，随意说法。何以故？过去诸佛学是大明咒，得阿耨多罗三藐三菩提；当来诸佛学是大明咒，当得阿耨多罗三藐三菩提；今现在诸佛学是大明咒，得阿耨多罗三藐三菩提。
　　“复次，憍尸迦，般若波罗蜜，若有但书写经卷，于舍供养，不受、不读、不诵、不说，不正忆念，是处若人、若非人，不能得其便。何以故？是般若波罗蜜，为三千大千世界中，四天王诸天，乃至阿迦尼吒诸天子，及十方无量阿僧祇世界中诸四天王天，乃至阿迦尼吒诸天等所守护故。是般若波罗蜜所止处，诸天皆来供养恭敬，尊重赞叹，礼拜已去。是善男子、善女人，般若波罗蜜但书写于舍供养，不受、不读，不诵、不说，不正忆念，今世得如是功德。譬如若人、若畜生，来入菩提树下；诸边内外，设人非人来，不能得其便。何以故？是处，过去诸佛于中得阿耨多罗三藐三菩提，未来诸佛、现在诸佛，亦于中得阿耨多罗三藐三菩提。得佛已，施一切众生无恐无畏，令无量阿僧祇众生受天上人中福乐，亦令无量阿僧祇众生得须陀洹果，乃至得阿耨多罗三藐三菩提。般若波罗蜜力故，是处得恭敬礼拜，华香、缨络、捣香、泽香、幢盖、妓乐供养。”
　　【论】问曰：现有受持、读诵，入于军阵，为刀兵所伤，或至失命。又佛说业因缘，非空非海中，无有得免者。是中佛何以故言读诵般若者，入军阵中兵刃不伤，亦不失命？
　　答曰：有二种业因缘：一者、必应受报，二者、不必受报。为必应受报故，法句中如是说；此中为不必受报故，说读诵般若，兵刃不伤。譬如大逆重罪应死之人，虽有强力、财宝，不可得免；有人罪虽入死科，理在可救，用力势、财物，便得济命，不救则死。善男子亦如是，若无必受报罪，虽有死事来，至诵读般若波罗蜜，则得济度；若不读诵，则不免死，是故不得言般若波罗蜜无有力势。
　　复次，善男子、善女人，若远离恶法，调伏其心，烦恼折减，一心直信善法，无有疑悔；从久远已来，修集福德智慧，于一切众生有慈悲心，教化众生，除去恶心。如是善男子，刀兵不伤，命不中断。如佛自说因缘：长夜行六波罗蜜，除己身及他三毒刀箭。五波罗蜜是福德，般若波罗蜜是智慧，已广集此二事故，不中失命。毒药、水火等，亦如是。
　　复次，如外道神仙咒术力故，入水不溺，入火不热，毒虫不螫，何况般若波罗蜜，是十力诸佛所因成就咒术！
　　问曰：如上所说，是事可信。今此中不能受持、读诵、念般若等，但书写、供养，云何得是功德？
　　答曰：是人所得功德，亦同于上。何以故？有人先已闻师说般若义，深入爱乐，然不识文字，违离师教，不能读诵；而不惜财宝，雇人书写，尽心种种供养，意与读诵者同，故亦得功德。人不能得便者，诸天守护，是事难信，故佛以菩提树为喻。佛以般若力故，于菩提树下成无上道，无上道力势故，其处犹有威德，众生入中，众恶不得其便，何况般若波罗蜜是诸佛之母，善男子尽心供养而无功德？
　　【经】释提桓因白佛言：“世尊，善男子、善女人，书写般若波罗蜜，华香、缨络乃至妓乐供养。若有人，佛般涅槃后，若供养舍利，若起塔供养，恭敬尊重赞叹，华香、缨络乃至妓乐供养，是二何者得福多？”
　　佛告释提桓因：“我还问汝，随汝意答我。于汝意云何？如佛得一切种智，及得是身，从何道学，得是一切种智、得是身？”
　　释提桓因白佛言：“佛从般若波罗蜜中学，得一切种智及相好身。”
　　佛告释提桓因：“如是，如是。憍尸迦，从般若波罗蜜中学，得一切种智。憍尸迦，不以是身名为佛，得一切种智故名为佛。憍尸迦，是佛一切种智，从般若波罗蜜中生。以是故，憍尸迦，是佛身，一切种智所依处，佛因是身得一切种智。善男子当作是思惟：是身，一切种智所依处，是故我涅槃后舍利，当得供养。
　　“复次，憍尸迦，善男子、善女人，若闻是般若波罗蜜，书写、受持、亲近、读诵、正忆念，华香、缨络、捣香、泽香、幢盖、妓乐，恭敬供养，尊重赞叹，是善男子、善女人，则为供养一切种智。以是故，憍尸迦，若有善男子、善女人，书是般若波罗蜜，若受持、亲近、读诵、说、正忆念，供养恭敬，尊重赞叹，华香、缨络乃至妓乐；若复有善男子、善女人，佛涅槃后，供养舍利，起塔恭敬，尊重赞叹，华香乃至妓乐；若有善男子、善女人，是般若波罗蜜，书持供养恭敬，尊重赞叹，华香、缨络乃至妓乐，是人得福多！何以故？是般若波罗蜜中，生五波罗蜜，生内空乃至无法有法空；四念处乃至十八不共法，一切三昧，一切禅定，一切陀罗尼，皆从般若波罗蜜中生；成就众生，净佛世界，皆从般若波罗蜜中生；菩萨家成就，色成就，资生之物成就，眷属成就，大慈大悲成就，皆从般若波罗蜜中生；刹利大姓、婆罗门大姓、居士大家，皆从是般若波罗蜜中生；四天王天，乃至阿迦尼吒天，须陀洹乃至阿罗汉、辟支佛、诸菩萨摩诃萨、诸佛，诸佛一切种智，皆从是般若波罗蜜生。”
　　尔时，释提桓因白佛言：“世尊，阎浮提人不供养般若波罗蜜，不恭敬、不尊重、不赞叹，为不知供养多所利益耶？”
　　佛告释提桓因：“憍尸迦，于汝意云何？阎浮提中几所人信佛不坏？信法、信僧不坏？几所人于佛无疑？于法、于僧无疑？几所人于佛决了？于法、于僧决了？”
　　释提桓因白佛言：“世尊，阎浮提人于佛、法、僧不坏信少，于佛、法、僧无疑、决了亦少。”
　　“憍尸迦，于汝意云何？阎浮提几所人得三十七品、三解脱门、八解脱、九次第定、四无碍智、六神通？阎浮提几所人断三结故，得须陀洹道？几所人断三结，亦淫瞋痴薄故，得斯陀含道？几所人断五下分结，得阿那含道？几所人断五上分结，得阿罗汉？阎浮提几所人求辟支佛？几所人发阿耨多罗三藐三菩提心？”
　　释提桓因白佛言：“世尊，阎浮提中少所人得三十七品，乃至少所人发阿耨多罗三藐三菩提心。”
　　佛告释提桓因：“如是，如是。憍尸迦，少所人信佛不坏，信法不坏，信僧不坏；少所人于佛无疑，于法无疑，于僧无疑；少所人于佛决了，于法决了，于僧决了。憍尸迦，亦少所人得三十七品、三解脱门、八解脱、九次第定、四无碍智、六神通。憍尸迦，亦少所人断三结得须陀洹，断三结亦淫瞋痴薄得斯陀含，断五下分结得阿那含，断五上分结得阿罗汉，少所人求辟支佛。于是中亦少所人发阿耨多罗三藐三菩提心，于发心中亦少所人行菩萨道。何以故？是众生前世不见佛，不闻法，不供养比丘僧；不布施，不持戒，不忍辱，不精进，不禅定，无智慧；不闻内空、外空乃至无法有法空；亦不闻不修四念处乃至十八不共法；亦不闻不修诸三昧门、陀罗尼门；亦不闻不修一切智、一切种智。憍尸迦，以是因缘故，当知少所众生信佛不坏，信法不坏，信僧不坏，乃至少所众生求辟支佛道，于是中少所众生发阿耨多罗三藐三菩提心，于发心中少所众生行菩萨道，于是中亦少所众生得阿耨多罗三藐三菩提。”
　　“憍尸迦，我以佛眼见东方无量阿僧祇众生发心，行阿耨多罗三藐三菩提心，行菩萨道；是众生远离般若波罗蜜方便力故，若一若二，住阿鞞跋致地，多堕声闻、辟支佛地。南西北方、四维、上、下，亦如是。以是故，憍尸迦，善男子、善女人，发心求阿耨多罗三藐三菩提者，应闻般若波罗蜜，应受持、亲近、读诵、说、正忆念。受持、亲近、读诵、说、正忆念已，应书经卷，恭敬供养，尊重赞叹，香华、缨络乃至妓乐。诸余善法，入般若波罗蜜中者，亦应闻、受持乃至正忆念。何等是诸余善法？所谓檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜；内空、外空乃至无法有法空；诸三昧门、诸陀罗尼门；四念处乃至十八不共法，大慈大悲。如是等无量诸善法，皆入般若波罗蜜中，是亦应闻、受持乃至正忆念。何以故？是善男子、善女人，当如是念：佛本为菩萨时，如是行，如是学，所谓般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜；内空乃至无法有法空；诸三昧门、诸陀罗尼门；四念处，乃至十八不共法，大慈大悲。如是等无量佛法，我等亦应随学。何以故？般若波罗蜜，是我等所尊；禅波罗蜜乃至无量诸余善法，亦是我等所尊。此是诸佛法印，诸辟支佛、阿罗汉、阿那含、斯陀含、须陀洹法印。诸佛学是般若波罗蜜，乃至一切种智，得度彼岸。诸辟支佛、阿罗汉、阿那含、斯陀含、须陀洹，亦学是般若波罗蜜，乃至一切种智，得度彼岸。以是故，憍尸迦，善男子、善女人，若佛在世，若般涅槃后，应依止般若波罗蜜；禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜乃至一切种智，亦应依止。何以故？是般若波罗蜜乃至一切种智，是诸声闻、辟支佛、菩萨摩诃萨，及一切世间天、人、阿修罗所可依止。”　　
　　【论】问曰：佛已种种赞般若功德，今释提桓因何故以舍利校般若功德多少？
　　答曰：信根多者，喜供养舍利；慧根多者，好读诵经法。是故问：有人书经供养，有人供养舍利，何所为多。华香、缨络等义，如先说。于汝意云何者，四事问中，此是反问答，是故佛即是反问释提桓因；或有人供养舍利得福德多，或有人供养般若波罗蜜得福德亦多，随人心故，佛不得一定答，是故反问。从般若波罗蜜中生五波罗蜜者，后品中佛自说：无方便智慧布施回向，不名檀波罗蜜。十八空即是智慧，智慧因缘故，生四念处，乃至一切种智；虽非尽是智慧，以性同故，以智慧为主，是故言从般若生。行般若波罗蜜，得诸法实相，于布施、持戒等通达；若不得般若实相，不能通达布施、持戒。何以故？若一切法空，则无罪无福，何用布施、持戒？若诸法实有，不应从因缘生，先已有故。若众生是常，则譬如虚空，亦无死者；若无常，神则随身灭，亦无后世罪福。若无众生，何有杀罪？如是亦无不杀生戒等。若得是般若波罗蜜实相法，则不堕有无二边，用中道通达布施、持戒等；以此布施、持戒等果报故，有刹利大姓乃至诸佛。
　　问曰：阎浮提人多贪利福德，何以不供养般若波罗蜜？
　　答曰：智人少故，不知供养般若，无咎；譬如金宝，盲者不识。以阎浮提人，但信三宝者少，何况知而能行？佛欲令释提桓因自说，故反问有几许人于三尊得不坏信等。
　　问曰：不坏信、无疑、决了，有何差别？
　　答曰：有人言：“无有差别，佛庄严种种说，开悟人心故。”有人言：“于三宝中得不坏信，何以知之？以无疑故。何以知无疑？以决了故。”
　　问曰：无疑、决了有何异？
　　答曰：初信三宝故是无疑，智慧究竟故决了；譬如渡水，初入是无疑，出彼岸是决了。三分圣戒力故信不坏，四分力故是无疑，正见分力故是决了。
　　复次，见谛道中是不坏信，思惟道中是无疑，无学道中是决了。如是等种种分别是三事。得何果报？从三十七品至六神通，是有为果；三结尽乃至烦恼及习尽，是无为果；得如是等果报。释提桓因有报生知他心，亦曾以天耳闻诸道差别，又以是大菩萨利根，入观众生心三昧故，得知诸道差别，是故答佛深信者少。从须陀洹乃至初发心求佛道转少，转少故不知供养般若。何以故少？前世生死中，不闻三宝名，乃至不闻一切种智名。佛欲证上事故，说我今以佛眼观十方无量阿僧祇众生发无上道，离般若方便力故，若一若二住阿鞞跋致地。诸余善法入般若波罗蜜者，是诸余经，所谓法华经、密迹经等。十二部经中义同般若者，虽不名为般若波罗蜜经，然义理即同般若波罗蜜。
　　问曰：云何须陀洹亦学般若波罗蜜，乃至一切种智得到彼岸？
　　答曰：此中六波罗蜜，三解脱门、三十七品等，乃至一切种智，此非独菩萨法，三乘共有，各随分学。
　　【经】“憍尸迦，若有善男子、善女人，佛般涅槃后，为供养佛故，作七宝塔，高一由旬。天香、天华、天缨络，天捣香、天泽香，天衣、天幢盖，天妓乐，供养恭敬，尊重赞叹。憍尸迦，于汝意云何？是善男子、善女人，从是因缘得福多不？”
　　释提桓因言：“甚多！甚多！”
　　佛言：“不如是善男子、善女人，闻是般若波罗蜜，书写、受持、亲近、正忆念，不离萨婆若心；亦恭敬尊重赞叹，若华香、缨络、捣香、泽香、幢盖、妓乐供养，是善男子、善女人福德多。”
　　佛告憍尸迦：“置一七宝塔；若善男子、善女人供养佛故，佛般涅槃后，起七宝塔，满阎浮提，皆高一由旬，恭敬尊重赞叹，华香、缨络，幢盖、妓乐供养。憍尸迦，于汝意云何？是善男子、善女人，得福多不？”
　　释提桓因言：“世尊，其福甚多！”
　　佛言：“不如是善男子、善女人，如前供养般若波罗蜜，其福甚多。憍尸迦，复置一阎浮提满中七宝塔；有善男子、善女人，供养佛故，佛般涅槃后，起七宝塔，满四天下，皆高一由旬，供养如前。憍尸迦，于汝意云何？是善男子、善女人，其福多不？”
　　释提桓因言：“世尊，甚多！甚多！”
　　佛言：“不如是善男子、善女人，书持般若波罗蜜，恭敬尊重赞叹，华香乃至妓乐供养，其福甚多。憍尸迦，复置四天下满中七宝塔；若有善男子、善女人，供养佛故，佛般涅槃后，起七宝塔，满小千世界，皆高一由旬，供养如前。憍尸迦，于汝意云何？是善男子、善女人，其福多不？”
　　释提桓因言：“甚多！”
　　佛言：“不如是善男子、善女人，书是般若波罗蜜，受持恭敬，尊重赞叹，华香乃至妓乐供养，其福甚多。憍尸迦，复置小千世界满中起七宝塔；若有善男子、善女人，供养佛故，佛般涅槃后，起七宝塔，满二千中世界，皆高一由旬，供养如前，故不如供养般若波罗蜜，其福甚多。复置二千中世界七宝塔；若善男子、善女人，供养佛故，佛般涅槃后，起七宝塔，满三千大千世界，皆高一由旬，尽形寿供养，天华、天香、天缨络，乃至天妓乐。于汝意云何？是善男子、善女人得福多不？”
　　释提桓因言：“世尊，甚多！甚多！”
　　佛言：“不如是善男子、善女人，书持是般若波罗蜜，恭敬尊重赞叹，华香乃至妓乐供养，其福甚多。复置三千大千世界中七宝塔；若三千大千世界中众生，一一众生供养佛故，佛般涅槃后，各起七宝塔，恭敬尊重赞叹，华香乃至妓乐供养。若有善男子、善女人书持般若波罗蜜，乃至正忆念，不离萨婆若心，亦恭敬尊重赞叹，华香、缨络乃至妓乐供养，是人得福甚多。”
　　释提桓因白佛言：“如是，如是。世尊，是人供养恭敬，尊重赞叹是般若波罗蜜，则为供养过去、未来、现在佛！世尊，若十方如恒河沙等世界中众生，一一众生供养佛故，佛般涅槃后，各起七宝塔，高一由旬，是人若一劫，若减一劫，恭敬尊重赞叹，华香乃至妓乐供养。世尊，是善男子、善女人得福多不？”
　　佛言：“甚多！”
　　释提桓因言：“有善男子、善女人，书持是般若波罗蜜，乃至正忆念，亦恭敬尊重赞叹，华香乃至妓乐供养，其福大多！何以故？世尊，一切善法皆入般若波罗蜜中，所谓十善道，四禅、四无量心、四无色定，三十七品，三解脱门——空、无相、无作，四谛——苦谛、集谛、灭谛、道谛，六神通、八解脱、九次第定，檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，内空乃至无法有法空，诸三昧门、陀罗尼门，佛十力、四无所畏、四无碍智、大慈大悲、十八不共法，一切智、道种智、一切种智。世尊，是名一切诸佛法印，是法中一切声闻及辟支佛，过去、未来、现在诸佛，学是法得度彼岸。”　　
　　【论】释曰：般若波罗蜜，若闻、受持、读诵等，有无量功德。更欲说故，以现事譬喻证之：人见土塔高大，即时生心，谓是塔主福德极大；何况七宝起塔，高一由旬！是故佛以塔为喻。
　　问曰：是塔为实为假？
　　答曰：佛欲使人解知分别福德多少故，作是譬喻，不应问其虚实！有人言：“有实、有假。”如迦叶佛般涅槃后，有国王名吉梨姞，尔时，人寿二万岁；是王为供养舍利故，起七宝塔，高五十里。又过去世有转轮王，名德主，一日起五百塔，高五十由旬。此言满三千大千世界，是事假喻。有人言：“皆是实有。”如小国王随力起七宝塔；大王能起一由旬七宝塔，或过一由旬；小转轮王能起七宝塔满四天下；大转轮王能起七宝塔过四天下；梵天王主三千大千世界，是佛弟子，能心生变化，起塔高至梵天，满三千大千世界。或有菩萨得陀罗尼门、诸三昧门，深行六波罗蜜故，佛灭度后，能起七宝塔满三千大千世界。满者，举其多故，不言间不容间。后言一一众生者，施主多故福德多。佛是中自说得福因缘：十善道乃至一切种智，皆摄在般若波罗蜜中；和合是法，名为般若波罗蜜。是般若中，但出生佛，尚当供养，何况出生三乘及人天中乐，皆因般若波罗蜜有而不供养？舍利是无记法，是诸善法所依止处故，后乃能与人果报；行般若波罗蜜，即时得果，后亦得报。
释述诚品第三十三
　　【经】尔时，佛告释提桓因：“如是，如是。憍尸迦，是诸善男子、善女人，书是般若波罗蜜，持经卷受学，亲近、读诵、说、正忆念，加复供养华香、缨络、捣香、泽香、幢盖、妓乐，当得无量无数、不可思议、不可称量、无边福德！何以故？诸佛一切智、一切种智，皆从般若波罗蜜中生。诸菩萨摩诃萨禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，皆从般若波罗蜜中生。内空乃至无法有法空，四念处乃至十八不共法，皆从般若波罗蜜中生。诸佛五眼，皆从般若波罗蜜中生。成就众生、净佛世界，道种智，一切种智诸佛法，皆从般若波罗蜜中生。声闻乘、辟支佛乘、佛乘，皆从般若波罗蜜中生。以是故，憍尸迦，善男子、善女人，书是般若波罗蜜，受持经卷，亲近、读诵、说、正忆念，加复供养华香乃至妓乐，过出前供养七宝塔，百分、千分、千亿万分，乃至算数譬喻所不能及！何以故？憍尸迦，若般若波罗蜜在于世者，佛宝、法宝、比丘僧宝，亦终不灭。若般若波罗蜜在于世者，十善道，四禅、四无量心、四无色定，檀波罗蜜乃至般若波罗蜜，四念处乃至十八不共法，一切智、一切种智，皆现于世。若般若波罗蜜在于世者，世间便有刹利大姓、婆罗门大姓、居士大家；四天王天，乃至阿迦尼吒诸天；须陀洹果乃至阿罗汉果、辟支佛道，菩萨摩诃萨，无上佛道，转法轮，成就众生、净佛世界。”　　
　　【论】释曰：上帝释答佛，言供养般若，福德甚多。更有大天，以帝释非一切智人故，所说或错，是以佛印可所说，言：如是，如是。
　　问曰：若般若波罗蜜相，一切诸观灭，语言道断，不生不灭，如虚空相；今何以说般若在世者，三宝不灭？
　　答曰：般若波罗蜜体性，有佛无佛，常住不灭。此言在世者，所谓般若经卷，可修习读诵者，是因中说果。譬如井深，绠短不及，便言失井，井实不失；般若波罗蜜实相如深井，经卷名为绠，行者不能书写、修习故言灭。
　　问曰：若说三宝，尽摄一切善人善法，何以复言般若在世者，世间有十善道，乃至一切种智？
　　答曰：此诸法及诸道，皆广解三宝中义。佛宝者，佛法所摄无学五众；法宝者，第三谛所谓涅槃，除四沙门所摄学、无学功德，余残辟支佛功德，菩萨功德；僧宝者，四向、四得，学无学五众。余十善道、四禅、四无量等，皆是道方便门，是故别说。
大智度论卷第五十八释劝持品第三十四
　　【经】尔时，三千大千世界所有四天王天，乃至阿迦尼吒天，语释提桓因诸天言：“应受是般若波罗蜜，应持、应亲近、应读诵、说、正忆念！何以故？受持般若波罗蜜，乃至正忆念故，一切所修集善法，当具足满，增益诸天众，减损阿修罗。诸天子，受持般若波罗蜜，乃至正忆念故，佛种不断，法种、僧种不断。佛种、法种、僧种不断故，世间便有檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，皆现于世。四念处乃至十八不共法，菩萨道，皆现于世。须陀洹果、斯陀含果、阿那含果、阿罗汉果、辟支佛道，佛道；须陀洹乃至佛，皆现于世。”
　　尔时，佛告释提桓因：“憍尸迦，汝当受是般若波罗蜜，持读诵说、正忆念！何以故？若诸阿修罗生恶心，欲与三十三天共斗。憍尸迦，汝尔时当诵念般若波罗蜜，诸阿修罗恶心即灭，更不复生。憍尸迦，若诸天子、天女，五死相现时，当堕不如意处，汝当于其前，诵读般若波罗蜜，是诸天子、天女，闻般若波罗蜜功德力故，还生本处。何以故？闻般若波罗蜜有大利益故。
　　“复次，憍尸迦，若诸善男子、善女人，若诸天子、天女，闻是般若波罗蜜经耳，以是功德故，渐当得阿耨多罗三藐三菩提。何以故？憍尸迦，过去诸佛及弟子，皆学是般若波罗蜜，得阿耨多罗三藐三菩提，入无余涅槃。憍尸迦，未来世诸佛，今现在十方诸佛及弟子，皆学是般若波罗蜜，得阿耨多罗三藐三菩提，入无余涅槃。何以故？憍尸迦，是般若波罗蜜，摄一切善法，若声闻法，若辟支佛法，若菩萨法，若佛法。”
　　释提桓因白佛言：“世尊，般若波罗蜜，是大明咒，无上明咒，无等等明咒！何以故？世尊，是般若波罗蜜能除一切不善法，能与一切善法。”
　　佛语释提桓因：“如是，如是。憍尸迦，般若波罗蜜是大明咒，无上明咒，无等等明咒！何以故？憍尸迦，过去诸佛因是明咒故，得阿耨多罗三藐三菩提；未来世诸佛，今现在十方诸佛，亦因是明咒，得阿耨多罗三藐三菩提。因是明咒故，世间便有十善道；便有四禅、四无量心、四无色定；便有檀波罗蜜乃至般若波罗蜜，四念处乃至十八不共法；便有法性、如、法相、法住、法位、实际；便有五眼，须陀洹果乃至阿罗汉果、辟支佛道，一切智、一切种智。憍尸迦，菩萨摩诃萨因缘故，十善出于世间，四禅、四无量心，乃至一切种智，须陀洹乃至诸佛，出于世间。譬如满月照明，星宿亦能照明。如是，憍尸迦，一切世间善法、正法，十善乃至一切种智，若诸佛不出时，皆从菩萨生；是菩萨摩诃萨方便力，皆从般若波罗蜜生。菩萨摩诃萨以是方便力，行檀波罗蜜乃至禅波罗蜜，内空乃至无法有法空，四念处乃至十八不共法，不证声闻、辟支佛地，成就众生、净佛世界，寿命成就、世界成就，菩萨眷属成就，得一切种智，皆从般若波罗蜜生。
　　“复次，憍尸迦，若善男子、善女人，闻般若波罗蜜，受持、亲近乃至正忆念，是人当得今世、后世功德。”
　　释提桓因白佛言：“世尊，何等是善男子、善女人，受持般若波罗蜜，乃至正忆念，得今世、后世功德？”
　　佛告释提桓因：“若有善男子、善女人，受持般若波罗蜜，乃至正忆念，终不中毒死，兵刃不伤，水火不害，乃至四百四病所不能中，除其宿命业报。
　　“复次，憍尸迦，若有官事起，是善男子、善女人，读诵般若波罗蜜故，往到官所，官不谴责。何以故？是般若波罗蜜威力故！若善男子、善女人，读诵是般若波罗蜜，到王所，若太子、大臣所，王及太子、大臣，皆欢喜问讯，和意与语。何以故？是诸善男子、善女人，常有慈悲喜舍心向众生故。憍尸迦，若善男子、善女人，受持般若波罗蜜，乃至正忆念，得如是等种种今世功德。憍尸迦，何等是善男子、善女人后世功德？是善男子、善女人，终不离十善道，四禅、四无量心、四无色定，六波罗蜜，四念处乃至十八不共法。是人终不堕三恶道，受身完具，终不生贫穷下贱、工师、除厕人、担死人家。常得三十二相，常得化生诸现在佛界，终不离菩萨神通。若欲从一佛界至一佛界，供养诸佛，听诸佛法，即得随意；所游佛界，成就众生、净佛世界，渐得阿耨多罗三藐三菩提。憍尸迦，是名后世功德。以是故，憍尸迦，善男子、善女人，应当受持般若波罗蜜，亲近、读诵、说、正忆念，华香乃至妓乐供养，常不离萨婆若心。是善男子、善女人，乃至阿耨多罗三藐三菩提，得今世、后世功德成就。”
　　【论】释曰：佛是法王，赞叹受持般若波罗蜜者已，次天王释赞；释赞已，今次诸天赞。以多众赞故，令人信心转深，作是言：应受持是般若波罗蜜。此中说受持因缘：修诸功德，增益诸天，减损阿修罗，三宝不断，六波罗蜜等诸功德出现于世。尔时，佛可诸天赞，告释言：汝受持是般若波罗蜜。此中说因缘：若阿修罗生恶心，欲共三十三天斗，汝尔时读诵般若者，恶心即灭。若二阵相对时，读诵般若者，阿修罗即退去。
　　问曰：若尔者，何以不常诵般若，令阿修罗恶心不生？何故乃使两阵相对？
　　答曰：诸天多著福乐，染欲心利，虽知般若有大功德，不能常诵故。又以忉利天不净业因缘故，致有怨敌，不得不斗。
　　诸天命欲终时，五死相现：一者、华冠萎，二者、腋下汗出，三者、蝇来著身，四者、见更有天坐己坐处，五者、自不乐本座。诸天见是死相，念惜天乐，见当生恶处，心怀忧毒。尔时，若闻般若波罗蜜实相，诸法虚狂，无常空寂，信是佛法，心清净故，还生本处。是天人不但还生本处，以闻般若故，世世受福乐，渐成无上道。此中因缘，如经说般若波罗蜜为大明咒者是。
　　问曰：释提桓因何以故名般若为大明咒？
　　答曰：诸外道圣人，有种种咒术，利益民人；诵是咒故，能随意所欲，使诸鬼神。诸仙人有是咒故，大得名声，人民归伏。贵咒术故，是以帝释白佛言：诸咒术中，般若波罗蜜是大咒术。何以故？能常与众生道德乐故。余咒术乐因缘，能起烦恼，又不善业故，堕三恶道。
　　复次，余咒术能随贪欲、瞋恚，自在作恶；是般若波罗蜜咒，能灭禅定、佛道、涅槃诸著，何况贪恚粗病！是故名为大明咒、无上咒、无等等咒。
　　复次，是咒能令人离老病死，能立众生于大乘，能令行者于一切众生中最大，是故言大咒。能如是利益故，名为无上。先有仙人所作咒术，所谓能知他人心咒，名抑叉尼；能飞行变化咒，名揵陀梨；能住寿过千岁万岁咒，于诸咒中无与等。于此无等咒术中，般若波罗蜜过出无量故，名无等等。
　　复次，诸佛法名无等，般若波罗蜜得佛因缘故，言无等等。
　　复次，诸佛于一切众生中名无等，是般若咒术，佛所作故，名无等等咒。
　　复次，此经中自说三咒因缘，所谓是咒能舍一切不善法，能与一切善法。佛顺其所叹故，言：如是，如是。亦更广其所赞，所谓因般若故，出生十善道，乃至诸佛。是般若波罗蜜，属菩萨故，佛说譬喻：诸佛能大破无明闇故，如满月；菩萨破暗不如故，如星宿。如夜中有所见，皆是星、月力；世间生死夜中有所知见，皆是佛、菩萨力。若世无佛，尔时，菩萨说法度众生，著人天乐中，渐渐令得涅槃乐。菩萨所有智慧，皆是般若波罗蜜力。
　　复次，是菩萨虽行三十七品、十八空，知诸法毕竟不可取，亦不证声闻、辟支佛道，而能还起善法，教化众生，净佛世界，寿命具足等，皆是方便般若波罗蜜力。若是人能受持般若，乃至正忆念，得今世、后世功德。今世功德者，所谓终不中毒死等。
　　问曰：先已说不横死，今何以更说？
　　答曰：先已说般若波罗蜜，不一会中说，此为后来者更为说。
　　复次，刀毒、水火有二种：有他作、有自作。先说他加兵毒、水火等，今为不自伤。何以知之？次说四百四病故知。上虽说人不能得其便，不说其人还恭敬供养。四百四病者，四大为身，常相侵害。一一大中，百一病起：冷病有二百二，水、风起故；热病有二百二，地、火起故。火热相，地坚相，坚相故难消，难消故能起热病。血肉、筋脉、骨髓等，地分。除其业报者，一切法和合因缘生，无有作者。无有作者故，必受业报，佛所不能救，何况般若？必受业报、不必受业报，先已说。官事起者，诵般若波罗蜜力故，随起皆灭。
　　问曰：先说人不能得便，今何以复更说？
　　答曰：先虽说人不能得便，不说国王、大臣等。既不能得便，还复恭敬供养。何以故？是菩萨常有慈悲喜舍心向众生故。后世功德者，世世所生，常不离十善道等，是故常不堕恶道。是人折伏恶心故，受身完具，不生下贱等家。学佛所学道故，得变化身似佛，有三十二相、八十随形好。常得化生现在佛国者，随心所到十方世界，供养诸佛，听受诸法，教化众生，渐渐得成佛道。是故行者听闻、受持，乃至正忆念，不离萨婆若心。如是得今世、后世功德。
释梵志品第三十五（经作遣异品）
　　【经】尔时，诸外道梵志来向佛所，欲求佛短。是时释提桓因心念：“是诸外道梵志来向佛所，欲求佛短。我今当诵念从佛所受般若波罗蜜；是诸外道梵志等，终不能中道作碍，断说般若波罗蜜。”释提桓因作是念已，即诵般若波罗蜜。是时诸外道梵志，遥绕佛，复道还去。
　　时舍利弗心念：“是中何因缘，诸外道梵志遥绕佛，复道还去？”
　　佛知舍利弗心念，告舍利弗：“是释提桓因诵念般若波罗蜜，以是因缘故，诸外道梵志遥绕佛，复道还去。舍利弗，我不见是诸外道梵志一念善心；是诸外道梵志，但持恶心来，欲索佛短。舍利弗，我不见说般若波罗蜜时，一切世间若天、若魔、若梵、若沙门众、婆罗门众中，有持恶意来，能得短者！何以故？舍利弗，是三千大千世界中，诸四天王天乃至阿迦尼吒天，诸声闻、辟支佛，诸菩萨摩诃萨，守护是般若波罗蜜。所以者何？是诸天人，皆从般若波罗蜜中生故。
　　“复次，舍利弗，十方如恒河沙等世界中，诸佛及声闻、辟支佛、菩萨摩诃萨，诸天龙鬼神等，皆守护是般若波罗蜜。所以者何？是诸佛等，皆从般若波罗蜜中生故。”
　　尔时，恶魔心念：“今佛四众现前集会，亦有欲界、色界诸天子，是中必有菩萨摩诃萨受记，当得阿耨多罗三藐三菩提。我宁可至佛所，破坏其意。”是时，恶魔化作四种兵，来至佛所。尔时，释提桓因心念：“是四种兵，或是恶魔化作，欲来向佛。何以故？是四种兵严饰，频婆娑罗王四种兵所不类，波斯匿王四种兵亦不类，诸释子四种兵、诸梨昌四种兵皆亦不类。是恶魔长夜索佛便，欲恼众生。我宁可诵念般若波罗蜜。”释提桓因即时诵念般若波罗蜜，恶魔如所诵闻，渐渐复道还去。
　　尔时，会中四天王诸天子，乃至阿迦尼吒诸天子，化作天华，于虚空中而散佛上，作是言：“世尊，愿令般若波罗蜜久住阎浮提！所以者何？阎浮提人受持般若波罗蜜，随所住时，佛宝不灭，法宝、僧宝亦住不灭。”
　　尔时，十方如恒河沙等世界中诸天，亦散华作是言：“世尊，愿令般若波罗蜜久住阎浮提，若般若波罗蜜久住，佛、法、僧亦当久住，亦分别知菩萨摩诃萨道。复次，所在住处，有善男子、善女人，书持般若波罗蜜经卷，是处则为照明，已离众冥。”
　　佛告释提桓因等诸天子：“如是，如是。憍尸迦及诸天子，阎浮提人受持般若波罗蜜，随所住时，佛宝如是住，法宝、僧宝亦如是住。乃至所在住处，善男子、善女人，有书持般若波罗蜜经卷，是处则为照明，已离众冥。”
　　尔时，诸天子化作天华，散佛上，作是言：“世尊，若有善男子、善女人，受持般若波罗蜜，乃至正忆念，魔若魔天不能得其便。世尊，我等亦当拥护是善男子、善女人！何以故？若善男子、善女人，受持般若波罗蜜，乃至正忆念，我等视是人即是佛，若次佛。”
　　是时，释提桓因白佛言：“世尊，善男子、善女人，受持般若波罗蜜，乃至正忆念者，当知是人先世于佛所作功德，多亲近供养诸佛，为善知识所护。世尊，诸佛一切智，应当从般若波罗蜜中求，般若波罗蜜亦当从一切智中求！所以者何？般若波罗蜜不异一切智，一切智不异般若波罗蜜；般若波罗蜜、一切智，不二不别。是故我等视是人即是佛，若次佛。”
　　佛告释提桓因：“如是，如是。憍尸迦，诸佛一切智即是般若波罗蜜，般若波罗蜜即是一切智。何以故？憍尸迦，诸佛一切智，从般若波罗蜜中生。般若波罗蜜，不异一切智，一切智不异般若波罗蜜；般若波罗蜜、一切智，不二不别。”　　
　　【论】释曰：上品中说闻、受般若者，魔若魔民、外道梵志，不得其便，今欲现证验故，以威神感致众魔及诸外道。是以外道梵志作是念：佛在耆阇崛山中说般若波罗蜜，所谓诸法毕竟空无所有，以引致十方众生。我等共往难问，破此空论。其论若破，佛则自退，我等还得如本。是诸外道但有邪见、恶心、憍慢故来，欲出是毕竟清净般若波罗蜜过罪。譬如狂人欲中伤虚空，徒自疲苦！尔时，帝释如佛教，受持般若，外道不能得便。今欲验实，令人信知故。帝释无量福德成就，以天利根，深信般若，即时诵念；得般若力故，外道遥绕佛，复道而去。
　　问曰：何以不直还，方绕佛而去？
　　答曰：以般若神力故，于远处降伏，作是念：佛众威德甚大，我等今往，徒自困辱，无所成办。我等今若遥见直去，人当谓我等怯弱，来而空去。以是故，诈现供养绕佛，复道而去。舍利弗本是梵志，见诸外道远处而去，心少怜愍；不能以小事故，入三昧求知，作是念：此诸外道何因缘来，竟不蒙度而空还去？佛言：是般若波罗蜜力。舍利弗意念：佛以般若波罗蜜，无事不济，云何令此外道空来而去？佛知舍利弗所念，语舍利弗：是诸梵志，乃至无一念善心，但持恶意，邪见著心，欲求诸法定相，是故不中度。譬如必死之病，虽有良医、神药，不能救济。舍利弗，说般若波罗蜜时，非但此梵志，一切世间人持恶心来，不能得便。何以故？一切诸佛及诸菩萨、诸天，常守护般若故。所以者何？诸佛、菩萨、天人作是念，我等皆从般若生故。魔来欲难问破坏，亦如是。
　　是时，会中诸天子，先闻般若功德，今见证验，心大欢喜，化华供养。作是愿：令般若波罗蜜久住阎浮提。是事如下广说，佛即印可。诸天于佛前自誓，言：行者若闻受持般若波罗蜜，乃至正忆念，我等常当守护！所以者何？我等视是人如佛，若次佛。如佛者，法性身住阿鞞跋致，得无生法忍，乃至十地。次佛者，肉身菩萨能说般若波罗蜜，及其正义。
　　尔时，帝释以先世因缘所集功德智慧，赞是菩萨，此中更说赞叹因缘。诸佛一切种智，应从般若中求者，菩萨行般若波罗蜜具足故，得佛时，般若变成一切种智故，言一切种智当从般若中求。佛能说般若波罗蜜故，言般若波罗蜜当从一切智中求。譬如乳变为酪，离乳无酪，亦不得言乳即是酪。般若波罗蜜变为一切种智，离般若亦无一切种智，亦不得言般若即是一切种智。般若与一切种智作生因，一切种智与般若作说因，因、果不相离故，言不二不别。
释尊导品第三十六（经作阿难称誉品）
　　【经】尔时，慧命阿难白佛言：“世尊，何以故不称誉檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜，乃至十八不共法，但称誉般若波罗蜜？”
　　佛告阿难：“般若波罗蜜，于五波罗蜜，乃至十八不共法为尊导！阿难，于汝意云何？不回向萨婆若，布施得称檀波罗蜜不？”
　　“不也，世尊。”
　　“不回向萨婆若，尸罗、羼提、毗梨耶、禅、智慧，是般若波罗蜜不？”
　　“不也，世尊。”
　　“以是故，知般若波罗蜜，于五波罗蜜，乃至十八不共法为尊导，是故称誉。”
　　阿难白佛言：“世尊，云何布施回向萨婆若，作檀波罗蜜，乃至作般若波罗蜜？”
　　佛告阿难：“以无二法布施，回向萨婆若，是名檀波罗蜜；以不生、不可得回向萨婆若布施，是名檀波罗蜜。乃至以无二法智慧回向萨婆若，是名般若波罗蜜；以不生、不可得回向萨婆若智慧，是名般若波罗蜜。”
　　阿难白佛言：“世尊，云何以不二法回向萨婆若布施，是名檀波罗蜜？乃至以不二法回向萨婆若智慧，是名般若波罗蜜？”
　　佛告阿难：“以色不二法故，受、想、行、识不二法故，乃至阿耨多罗三藐三菩提不二法故。”
　　“世尊，云何色不二法？乃至阿耨多罗三藐三菩提不二法？”
　　佛言：“色、色相空。何以故？檀波罗蜜、色，不二不别；乃至阿耨多罗三藐三菩提、檀波罗蜜，不二不别。五波罗蜜亦如是。以是故，阿难，但称誉般若波罗蜜，于五波罗蜜，乃至一切种智为尊导！阿难，譬如地，以种散中，得因缘和合便生，是诸种子依地而生。如是，阿难，五波罗蜜依般若波罗蜜得生，四念处乃至一切种智，亦依般若波罗蜜得生。以是故，阿难，般若波罗蜜，为五波罗蜜，乃至十八不共法尊导！”
　　尔时，释提桓因白佛言：“世尊，佛说善男子、善女人，受持般若波罗蜜，乃至正忆念者，功德未尽。何以故？受持般若波罗蜜，乃至正忆念，则受三世诸佛无上道。所以者何？欲得萨婆若，当从般若波罗蜜中求；欲得般若波罗蜜，当从萨婆若中求。世尊，受持般若波罗蜜，乃至正忆念故，十善道现于世间，四禅、四无量心、四无色定，乃至十八不共法现于世间。受持般若波罗蜜，乃至正忆念故，世间便有刹利大姓、婆罗门大姓、居士大家，四天王天乃至阿迦尼吒诸天。受持般若波罗蜜，乃至正忆念故，便有须陀洹，乃至阿罗汉、辟支佛、菩萨摩诃萨。受持般若波罗蜜，乃至正忆念故，诸佛出于世间。”
　　尔时，佛告释提桓因：“憍尸迦，善男子、善女人，受持般若波罗蜜，乃至正忆念，我不说但有尔所功德。何以故？憍尸迦，是善男子、善女人，受持般若波罗蜜，乃至正忆念，不离萨婆若心，无量戒众成就，定众、慧众、解脱众、解脱知见众成就。
　　“复次，憍尸迦，是善男子、善女人，能受持般若波罗蜜，乃至正忆念，不离萨婆若心，当知是人为如佛。
　　“复次，憍尸迦，一切声闻、辟支佛，所有戒众、定众、慧众、解脱众、解脱知见众，不及是善男子、善女人戒众，乃至解脱知见众，百分、千分、千亿万分，乃至算数譬喻所不能及！何以故？善男子、善女人，于声闻、辟支佛地中，心得解脱，更不求大乘法故。
　　“复次，憍尸迦，若有善男子、善女人，书持般若波罗蜜经卷，供养恭敬尊重，华香、缨络乃至妓乐，亦得今世、后世功德。”
　　尔时，释提桓因白佛言：“世尊，是善男子、善女人，受持般若波罗蜜，乃至正忆念，不离萨婆若心，供养般若波罗蜜，恭敬尊重，华香乃至妓乐，我常当守护是人！”　　
　　【论】释曰：阿难虽多闻，力能分别空，而未离欲故，不能深入；虽常侍佛，不数问难空事。今佛赞叹般若波罗蜜，亦赞叹行者，是故阿难白佛言：世尊，何以不称叹余波罗蜜及诸法，而独称叹般若波罗蜜？
　　问曰：佛从初以来，常说六波罗蜜名，今阿难何以言不称说？
　　答曰：虽说名字，不为称美，皆为入般若中故说。佛语阿难：一切有为法中，智慧第一；一切智慧中度彼岸，般若波罗蜜第一。譬如行路，虽有众伴，导师第一。般若亦如是，虽一切善法各各有力，般若波罗蜜能示导出三界，到三乘。若无般若波罗蜜，虽行布施等善法，随受业行，果报有尽；以有尽故，尚不能得小乘涅槃，何况无上道？若布施等善法，能观如佛道相不二，不生不灭，不得不失，毕竟空寂，是名回向萨婆若。是布施福，世世常受果报而不尽，后当得一切种智。如布施，一切法亦如是相。
　　问曰：佛何以不答不二因缘，还以不二解？
　　答曰：阿难不问不二因缘，但问何法不二，是故佛答色等诸法不二故，般若波罗蜜能令五事等作波罗蜜故，但称誉般若波罗蜜。佛欲令是义了了易解故，作是喻譬：如大地能生万物，般若波罗蜜亦如是。能持一切善法种子者，从发心来，除般若波罗蜜，余一切善法。是因缘和合者，是佛道中一心信忍，精进不休不息，欲受通达不坏，有如是等法。事得成办者，是增长者从发心起，学诸波罗蜜，从一地至一地，乃至佛地是。
　　问曰：帝释何以故，言佛说行者受持般若功德未尽？
　　答曰：般若波罗蜜无量无边，功德亦无量无边。说未究竟，中间外道梵志及魔来故，傍及异事，今还欲续闻。帝释深爱福德果报，乐闻般若功德，听无厌足；今更欲闻说，故自说因缘：世尊，若人受持般若波罗蜜，乃至正忆念，则受三世诸佛无上道功德智慧。所以者何？般若中应求一切种智，一切种智中应求般若。如上品末说。诸行者若受持般若，发心求阿耨多罗三藐三菩提，为度众生故，集般若波罗蜜等诸功德，所谓十善道乃至十八不共法，现于世间。是善法因缘故，有刹利大姓，乃至诸佛。佛告天帝：是人不但得如上功德，亦得无量戒众等功德。戒众者，是菩萨行般若波罗蜜，于一切众生中修毕竟无畏施。众生十方中数无量无边，三世中数亦无量无边，六道四生种类各各相亦无量无边，于此无量无边众生中，施第一所爱乐物，所谓寿命，是故得无量戒众果报。如是不杀等戒，但说名字，则二百五十。毗尼中，略说则八万四千，广说则无量无边。是戒凡夫人或一日受，或一世，或百千万世；菩萨世世于一切众生中施无畏，乃至入无余涅槃，是名无量戒众。乃至解脱知见众，亦如是随义分别。是五众功德，胜于二乘，不可计量。若人书写供养般若波罗蜜，得今世、后世功德。
　　问曰：今世、后世功德深重，书持供养轻微，云何得二世功德？
　　答曰：供养有二种：一者、效他供养，二者、深心供养。知般若功德，深心供养故，得二世功德。是般若有种种门入，若闻持乃至正忆念者，智慧精进门入；书写供养者，信及精进门入。若一心深信，则供养经卷胜；若不一心，虽受持而不如。
　　复次，有如意宝珠，是无记色法，无心、无识，以众生福德因缘故生，有人供养者，能令人随意所得；何况般若波罗蜜是无上智慧，诸佛之母，诸法宝中是第一宝！若人如所闻，一心信受供养，云何不得二世功德？但人不一心供养，又先世重罪故，虽供养般若，而不得如上功德，般若无咎。
　　【经】佛告释提桓因：“憍尸迦，是善男子、善女人，欲读诵说般若波罗蜜时，无量百千诸天，皆来听法。是善男子、善女人说般若波罗蜜法，诸天子益其胆力；是诸法师若疲极，不欲说法，诸天益其胆力故，便能更说。善男子、善女人，受持是般若波罗蜜，乃至正忆念，供养华香乃至妓乐故，亦得是今世功德。
　　“复次，憍尸迦，是善男子、善女人，于四部众中说般若波罗蜜时，心无怯弱；若有论难，亦无畏想。何以故？是善男子、善女人，为般若波罗蜜所护持故。般若波罗蜜中亦分别一切法：若世间、若出世间，若有漏、若无漏，若善、若不善，若有为、若无为，若声闻法、若辟支佛法、若菩萨法、若佛法。善男子、善女人住内空，乃至住无法有法空故，不见有能难般若波罗蜜者，亦不见受难者，亦不见般若波罗蜜。如是，善男子、善女人，为般若波罗蜜所护持故，无有能难坏者。
　　“复次，善男子、善女人，受持般若波罗蜜，乃至正忆念时，不没、不畏、不怖。何以故？是善男子、善女人，不见是法没者、恐怖者。憍尸迦，善男子、善女人，受持般若波罗蜜，乃至正忆念，华香供养乃至幡盖，亦得是今世功德。
　　“复次，憍尸迦，善男子、善女人，受持般若波罗蜜，乃至正忆念，书持经卷，华香供养，乃至幡盖，是人为父母所爱，宗亲知识所念，诸沙门、婆罗门所敬，十方诸佛及菩萨摩诃萨，辟支佛、阿罗汉乃至须陀洹所爱敬，一切世间若天、若魔、若梵及阿修罗等，皆亦爱敬。是人行檀波罗蜜，檀波罗蜜无有断绝时；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜亦无有断绝时。修内空不断，乃至修无法有法空不断；修四念处不断，乃至修十八不共法不断；修诸三昧门不断，修诸陀罗尼门不断；诸菩萨神通不断，成就众生、净佛世界不断，乃至修一切种智不断。是人亦能降伏难论毁谤。善男子、善女人，受持般若波罗蜜，乃至正忆念，不离萨婆若心，书持经卷，华香供养乃至幡盖，亦得是今世、后世功德。
　　“复次，憍尸迦，善男子、善女人，书持经卷，在所住处，三千大千世界中所有诸四天王天，发阿耨多罗三藐三菩提心者，皆来到是处，见般若波罗蜜，受读、诵说，供养、礼拜还去。三十三天、夜摩天、兜率陀天、化乐天、他化自在天，梵众天、梵辅天、梵会天、大梵天，光天、少光天、无量光天、光音天，净天、少净天、无量净天、遍净天，无阴行天、福德天、广果天，发阿耨多罗三藐三菩提心者，皆来到是处，见般若波罗蜜，受读、诵说，供养、礼拜还去。净居诸天，所谓无诳天、无热天、妙见天、喜见天、色究竟天，皆来到是处，见是般若波罗蜜，受读、诵说，供养、礼拜还去。
　　“复次，憍尸迦，十方世界中诸四天王天，乃至广果天，发阿耨多罗三藐三菩提心，及净居天，并余诸天龙鬼神、揵闼婆、阿修罗、迦楼罗、紧那罗、摩睺罗伽，亦来见般若波罗蜜，受读、诵说，供养、礼拜还去。是善男子、善女人应作是念：‘十方世界中诸四天王天，乃至广果天发阿耨多罗三藐三菩提心，及净居天并余诸天龙鬼神，揵闼婆、阿修罗，迦楼罗、紧那罗、摩睺罗伽，来见般若波罗蜜，受读、诵说，供养、礼拜，我则法施已。’憍尸迦，三千大千世界中，所有诸四天王天，乃至阿迦尼吒天，及十方世界中诸四天王天，乃至阿迦尼吒天，发阿耨多罗三藐三菩提心者，护持是善男子、善女人，诸恶不能得便，除其宿命重罪。憍尸迦，是善男子、善女人，亦得是今世功德，所谓诸天子发阿耨多罗三藐三菩提心，皆来到是处。何以故？憍尸迦，诸天子发阿耨多罗三藐三菩提心，欲救护一切众生，不舍一切众生，安乐一切众生故。
　　尔时，释提桓因白佛言：“世尊，善男子、善女人，云何当知诸四天王天，乃至阿迦尼吒天来？及十方世界中诸四天王天，乃至阿迦尼吒天来见般若波罗蜜，受读、诵说，供养、礼拜时？”
　　佛告释提桓因：“憍尸迦，若善男子、善女人，见大净光明，必知有大德诸天来，见般若波罗蜜，受读、诵说，供养、礼拜时。
　　“复次，憍尸迦，善男子、善女人，若闻异妙香，必知有大德诸天来，见般若波罗蜜，受读、诵说，供养、礼拜时。
　　“复次，憍尸迦，善男子、善女人，行净洁故，诸天来到其处，见般若波罗蜜，受读、诵说，供养、欢喜、礼拜。是中有小鬼辈，即时出去，不能堪任是大德诸天威德故。以是大德诸天来故，是善男子、善女人生大心。以是故，般若波罗蜜所住处，四面不应有诸不净，应燃灯、烧香，散众名华，众香涂地，众盖幡幢，种种严饰。
　　“复次，憍尸迦，善男子、善女人说法时，终无疲极，自觉身轻心乐，随法偃息，卧觉安隐，无诸恶梦。梦中见诸佛三十二相、八十随形好，比丘僧恭敬围绕说法，在诸佛边听受法教，所谓六波罗蜜、四念处乃至十八不共法，分别六波罗蜜义，四念处乃至十八不共法，亦分别其义。亦见菩提树庄严殊妙，见诸菩萨趣菩提树，得阿耨多罗三藐三菩提。见诸佛成已转法轮，见百千万菩萨共集法论义，应如是求萨婆若，应如是成就众生，应如是净佛世界。亦见十方无数百千万亿诸佛，亦闻其名号，某方某界某佛，若干百千万亿菩萨，若干百千万亿声闻，恭敬围绕说法。复见十方无数百千万亿诸佛般涅槃，复见无数百千万亿诸佛七宝塔，见供养诸塔，恭敬尊重赞叹，华香乃至幡盖。憍尸迦，是善男子、善女人，见如是善梦，卧安觉安，诸天益其气力，自觉身体轻便，不大贪著饮食、衣服、卧具、汤药，于此四供养，其心轻微。譬如比丘坐禅，从禅定起，心与定合，不贪著饮食，其心轻微。何以故？憍尸迦，诸天法应以诸味之精，益其气力故。十方诸佛及天龙鬼神，阿修罗、揵闼婆、迦楼罗、紧那罗、摩睺罗伽，亦益其气力。如是，憍尸迦，善男子、善女人，欲得今世如是功德，应当受持般若波罗蜜，亲近、读诵、说、正忆念，亦不离萨婆若心。憍尸迦，善男子、善女人，虽不能受持，乃至正忆念，应当书持经卷，恭敬供养，尊重赞叹，华香、缨络乃至幡盖。憍尸迦，若善男子、善女人，闻是般若波罗蜜，受持、读诵、说、正忆念，书写经卷，恭敬供养，尊重赞叹，华香乃至幡盖。是善男子、善女人功德甚多，胜于供养十方诸佛及弟子众，恭敬尊重赞叹，衣服、饮食、卧具、汤药；诸佛及弟子般涅槃后，起七宝塔，恭敬供养，尊重赞叹，华香乃至幡盖。”　　
　　【论】问曰：天上自有般若，何以来至说法人所，益其胆力？
　　答曰：天上虽有般若，诸天怜愍众生故来，来则恶鬼远去，益法师胆力，令其乐说；又使众生益加信敬，以是故来。有人言：“天甘露味，微细沾洽，能入毛孔，使善男子四大诸情，柔软轻利，乐有所说。”
　　问曰：一切说般若者，皆得诸天甘露味，令其乐说不？
　　答曰：不也！若有行者一心求佛道，折伏结使，衣服净洁，所说法处清净，华香、幡盖，香水洒地，无诸不净；是故诸天欢喜，亦利益诸听者。说法者虽不多读内外经书，深入般若波罗蜜义故，心不怯弱，不没、不恐、不畏。何以故？般若波罗蜜中，无有定法可执、可难、可破故。
　　复次，是般若波罗蜜中，亦分别说诸法，世间、出世间，常、无常，善、不善等，无法不有；以备有诸法故，不怯、不畏。若但有一法，则多所阙故，有恐畏。是菩萨行般若波罗蜜，烦恼折薄，诸福德增益熏身故，威德可敬。身是功德住处故，虽形体丑陋，无所能作，犹为人所爱重，何况自然端正，能利益人！
　　问曰：若诸佛、沙门、婆罗门所爱重，可尔！父母爱念何足称？
　　答曰：人虽父母所生，不顺父母教，则不爱念；菩萨于恭敬之中，倍复殊胜。供养恭敬，尊重道德故，沙门、婆罗门爱敬。平实至诚，口不妄言；深爱后世功德，不著今世乐；接养下人，不自高大；若见他有过，尚不说其实，何况谗毁？若必不得已，终不尽说。给恤孤穷，不私附己。如是等事，皆是般若波罗蜜力。是人功德远闻故，诸天、世人皆所爱敬。是供养般若波罗蜜故，世世常得六波罗蜜等，无有断绝时。是人福德智慧名闻故，若有问难毁谤，悉能降伏。
　　复次，诸天为供养般若波罗蜜故，来至般若所住处。
　　复次，山河、树木、土地、城廓，一切鬼神，皆属四天王；四天王来故，皆随从共来。是诸鬼神中，有不得般若经卷者，是故来至般若波罗蜜处供养，读诵、礼拜，亦为利益善男子故。此亦是今世功德，以诸天善神来故。天帝破肉眼人疑，故问：云何知大德天来时？见大光明，若闻殊异之香，亦以如先说住处清净故。
　　问曰：人身不净内充，外净何益？
　　答曰：净其住处，及以衣服，则外无不净；外无不净故，诸天欢喜。譬如国王大人来处，群细庶民避去；诸大德天来，小鬼去亦如是，大天威德重故，旧住小鬼避去。是诸大天来近故，是人心则清净广大。行者若欲令大德天来，当如经所说。恶鬼远去故，身心轻便。所以者何？近诸恶鬼，令人身心渐恶。譬如近瞋人，喜令人瞋；近美色，则令人好色情发。是人内外恶因缘远离故，卧安觉安，无诸恶梦。若梦，但见诸佛，如经所说。
　　问曰：般若波罗蜜在佛身中，若供养一佛，则供养般若波罗蜜，何以言供养十方佛，不如供养般若波罗蜜？
　　答曰：供养者心，若供养佛取人相，人毕竟不可得，以取相故，福田虽大而功德薄少。供养般若波罗蜜者，则如所闻般若中，不取人相，不取法相，用是心供养故，福德大。
　　复次，般若波罗蜜，是一切十方诸佛母，亦是诸佛师。诸佛得是身三十二相，八十随形好，及无量光明，神通变化，皆是般若波罗蜜力。以是故，供养般若波罗蜜胜。以是等因缘故，胜供养十方诸佛，非不敬佛。
大智度论卷第五十九释舍利品第三十七
　　【经】佛告释提桓因言：“憍尸迦，若满阎浮提佛舍利作一分，复有人书般若波罗蜜经卷作一分，二分之中，汝取何所？”
　　释提桓因白佛言：“世尊，若满阎浮提佛舍利作一分，般若波罗蜜经卷作一分，二分之中，我宁取般若波罗蜜经卷。何以故？世尊，我于佛舍利非不恭敬，非不尊重；以舍利从般若波罗蜜中生，般若波罗蜜熏修故，是舍利得供养恭敬，尊重赞叹。”
　　尔时，舍利弗问释提桓因：“憍尸迦，是般若波罗蜜，不可取，无色、无形、无对，一相所谓无相，汝云何欲取？何以故？是般若波罗蜜，不为取故出，不为舍故出，不为增减、聚散、损益、垢净故出。是般若波罗蜜，不与诸佛法，不舍凡人法；不与辟支佛法、阿罗汉法、学法，不舍凡人法；不与无为性，不舍有为性；不与内空乃至无法有法空，不与四念处乃至一切种智，不舍凡人法。”
　　释提桓因语舍利弗：“如是，如是。舍利弗，若有人知是般若波罗蜜，不与诸佛法，不舍凡人法；乃至不与一切种智，不舍凡人法。是菩萨摩诃萨能行般若波罗蜜，能修般若波罗蜜。何以故？般若波罗蜜不行二法相故，不二法相是般若波罗蜜，不二法相是禅波罗蜜，乃至檀波罗蜜。”
　　尔时，佛赞释提桓因言：“善哉！善哉！憍尸迦，如汝所说，般若波罗蜜不行二法相故，不二法相是般若波罗蜜，不二法相是禅波罗蜜，乃至檀波罗蜜。憍尸迦，若人欲得法性二相者，是人为欲得般若波罗蜜二相。何以故？憍尸迦，法性、般若波罗蜜，无二无别；乃至檀波罗蜜，亦如是。若人欲得实际、不可思议性二相者，是人为欲得般若波罗蜜二相。何以故？般若波罗蜜、不可思议性，无二无别。”
　　释提桓因白佛言：“世尊，一切世间人及诸天、阿修罗，应礼拜供养般若波罗蜜！何以故？诸菩萨摩诃萨，般若波罗蜜中学，得阿耨多罗三藐三菩提。世尊，我常在善法堂上坐，我若不在座时，诸天子来供养我故，为我坐处作礼绕竟还去。诸天子作是念：释提桓因在是处坐，为诸三十三天说法故。如是，世尊，在所处书是般若波罗蜜经卷，受持、诵读，为他演说，是处、十方世界中，诸天龙、夜叉、揵闼婆、阿修罗、迦楼罗、紧那罗、摩睺罗伽，皆来礼拜般若波罗蜜，供养已去。何以故？是般若波罗蜜中，生诸佛及一切众生乐具故。诸佛舍利，亦是一切种智住处因缘。以是故，世尊，二分中，我取般若波罗蜜。
　　“复次，世尊，我若受持、读诵般若波罗蜜，深心入法中，我是时不见怖畏相。何以故？世尊，是般若波罗蜜无相无貌、无言无说。世尊，无相无貌、无言无说，是般若波罗蜜，乃至是一切种智。世尊，般若波罗蜜，若当有相非无相者，诸佛不应知一切法无相无貌、无言无说，得阿耨多罗三藐三菩提；为弟子说诸法无相无貌、无言无说。世尊，以般若波罗蜜，实是无相无貌、无言无说故，诸佛知一切诸法无相无貌、无言无说，得阿耨多罗三藐三菩提；为弟子说诸法亦无相无貌、无言无说。以是故，世尊，是般若波罗蜜，一切世间诸天、人、阿修罗应供养恭敬，尊重赞叹，华香、缨络乃至幡盖。
　　“复次，世尊，若有人受持般若波罗蜜，亲近、读诵、说、正忆念及书供养，华香乃至幡盖，是人不堕地狱、畜生、饿鬼道中，不堕声闻、辟支佛地；乃至得阿耨多罗三藐三菩提，常见诸佛，从一佛界至一佛界，供养诸佛，恭敬尊重赞叹，华香乃至幡盖。
　　“复次，世尊，满三千大千世界佛舍利作一分，书般若波罗蜜经卷作一分，是二分中，我取般若波罗蜜。何以故？世尊，是般若波罗蜜中，生诸佛舍利，以是故舍利得供养恭敬，尊重赞叹。是善男子、善女人，供养恭敬舍利故，受天上人中福乐，常不堕三恶道，如所愿，渐以三乘法入涅槃。是故，世尊，若有见现在佛，若见般若波罗蜜经卷，等无异。何以故？世尊，是般若波罗蜜，与佛无二无别故。”　　
　　【论】问曰：上以起七宝塔，对校供养般若波罗蜜，义已具足。今佛何以以舍利、经卷对校？
　　答曰：先明七宝塔，是舍利住处，今但明舍利以对经卷。舍利虽不及般若，而满阎浮提，般若妙故，但明经卷。
　　复次，出家人多贪智慧，智慧是解脱因缘故；在家人多贪福德，福德是乐因缘故。出家人多贪意识所知物，在家人多贪五识所知物。释提桓因，已证福乐果报最大，于在家人中最为尊胜，以是故，佛问释提桓因。释提桓因言：我于二分中，取般若波罗蜜经卷。此中自说因缘：世尊，我不敢轻慢、不恭敬舍利，我知供养芥子许舍利，功德无量无边，乃至得佛功德不尽，何况满阎浮提！世尊，菩萨受身便有舍利，人所不贵；得成佛时，舍利以般若熏修故，人所恭敬尊重供养；是故二分中，我取胜者。
　　问曰：舍利弗知释提桓因，以世谛故，言取般若波罗蜜，何以故难？
　　答曰：释提桓因，在家中为烦恼所缚，五欲所覆，而能说般若波罗蜜，是事希有！以是故，舍利弗质问，欲令释提桓因更问佛深义，故难。释提桓因顺舍利弗意，答言如是。释提桓因意，于一切法中无二相，不以舍利为小，不以般若波罗蜜为大。般若波罗蜜，无二无分别相，为利益新发意菩萨故，以世谛如是说般若波罗蜜，能令众生心无二无分别，以是利益故，我取般若。是时，佛赞释提桓因：善哉！善哉！以能分别诸法，亦能善说般若相故，所谓无二相，是故赞叹。佛此中自说譬喻：若人欲分别法性、实际等作二分，是人为欲分别般若波罗蜜作二分。帝释自说般若，又闻佛重说，其心清净，深信欢喜，言一切世间所应礼敬。帝释此中自说因缘：一切菩萨学是般若，得阿耨多罗三藐三菩提。又此中以己身为喻，己身喻佛，般若经卷喻坐处。有人言：“己身喻般若，坐处喻舍利，是故二分中我取般若。”
　　复次，世尊，我若受持般若读诵，是时乃至不见怖畏相，何况实怖畏？所以者何？一切诸法无相、无言无说故。般若波罗蜜，能令人得是无相法，故无所畏。受持供养般若者，不堕三恶趣及二乘道，世世不离诸佛，常供养十方诸佛，是故般若波罗蜜，一切世间所应供养。
　　复次，佛开其初，以舍利满阎浮提。帝释既悟二事胜负，为一切众生故，广增至三千大千世界。此中自说因缘：见般若波罗蜜，与见佛等无异。
　　【经】“复次，世尊，如佛住三事示现，说十二部经，修多罗、祇夜乃至优波提舍。复有善男子、善女人，受持、诵说是般若波罗蜜，等无异。何以故？世尊，是般若波罗蜜中，生三事示现，及十二部经，修多罗乃至优波提舍故。
　　“复次，世尊，十方诸佛住三事示现，说十二部经，修多罗乃至优波提舍；复有人受般若波罗蜜，为他人说，等无异。何以故？般若波罗蜜中生诸佛，亦生十二部经，修多罗乃至优波提舍。”
　　“复次，世尊，若有供养十方如恒河沙等世界中诸佛，恭敬尊重赞叹，华香乃至幡盖；复有人书般若波罗蜜经卷，恭敬尊重赞叹，华香乃至幡盖，其福正等。何以故？十方诸佛皆从般若波罗蜜中生。
　　“复次，世尊，善男子、善女人，闻是般若波罗蜜，受持、读诵、正忆念，亦为他人说，是人不堕地狱道、畜生、饿鬼道，亦不堕声闻、辟支佛地。何以故？当知是善男子、善女人，正住阿鞞跋致地中故。是般若波罗蜜，远离一切苦恼衰病。
　　“复次，世尊，若有善男子、善女人，书是般若波罗蜜经卷，受持、亲近、供养，恭敬尊重赞叹，是人离诸恐怖。世尊，譬如负债人亲近国王，供给左右，债主反更供养恭敬是人，是人不复怖畏。何以故？世尊，此人依近于王，凭恃有力故。如是，世尊，诸佛舍利，般若波罗蜜熏修故，得供养恭敬。世尊，当知般若波罗蜜如王，舍利如负债人，负债人依王故得供养，舍利亦依般若波罗蜜修熏故得供养。世尊，当知诸佛一切种智，亦以般若波罗蜜修熏故得成就。以是故，世尊，二分之中，我取般若波罗蜜。何以故？世尊，般若波罗蜜中，生诸佛舍利三十二相；般若波罗蜜中，亦生佛十力、四无所畏、四无碍智、十八不共法、大慈大悲。世尊，般若波罗蜜中，生五波罗蜜，使得波罗蜜名字；般若波罗蜜中，生诸佛一切种智。
　　“复次，世尊，所在三千大千世界中，若有受持、供养、恭敬尊重赞叹般若波罗蜜，是处若人、若非人，不能得其便，是人渐渐得入涅槃。世尊，般若波罗蜜，为大利益如是，于三千大千世界中能作佛事！世尊，在所住处，有般若波罗蜜，则为有佛。
　　“世尊，譬如无价摩尼宝，在所住处，非人不得其便。若男子、若女人有热病，以是珠著身上，热病即时除瘥；若有风病，若有冷病，若有杂热风冷病，以珠著身上，皆悉除愈。若闇中是宝能令明，热时能令凉，寒时能令温；珠所住处，其地不寒不热，时节和适，其处亦无诸余毒螫。若男子、女人，为毒蛇所螫，以珠示之，毒即除灭。
　　“复次，世尊，若男子、女人眼痛、肤翳、盲瞽，以珠示之，即时除愈。若有癞疮恶肿，以珠著其身上，病即除愈。
　　“复次，世尊，是摩尼宝所在水中，水随作一色：若以青物裹著水中，水色则为青；若黄、赤、白、红、缥物裹著水中，水随作黄、赤、白、红、缥色。如是等种种色物裹著水中，水随作种种色。世尊，若水浊，以珠著水中，水即为清，是珠其德如是！”
　　尔时，阿难问释提桓因言：“憍尸迦，是摩尼宝，为是天上宝？为是阎浮提宝？”
　　释提桓因语阿难言：“是天上宝。阎浮提人亦有是宝，但功德相少不具足；天上宝清净轻妙，不可以譬喻为比。
　　“复次，世尊，是摩尼宝，若著箧中，举珠出，其功德熏箧故，人皆爱敬。如是，世尊，在所住处，有书般若波罗蜜经卷，是处则无众恼之患，亦如摩尼宝所著处，则无众难。世尊，佛般泥洹后，舍利得供养，皆般若波罗蜜力，禅波罗蜜乃至檀波罗蜜，内空乃至无法有法空，四念处乃至十八不共法，一切智，法相、法住、法位、法性、实际，不可思议性，一切种智，是诸功德力。善男子、善女人作是念：‘是佛舍利，一切智、一切种智、大慈大悲，断一切结使及习，常舍行、不错谬法等诸佛功德住处。’以是故，舍利得供养。世尊，舍利是诸功德宝波罗蜜住处：不垢不净波罗蜜住处，不生不灭波罗蜜，不入不出波罗蜜，不增不损波罗蜜，不来不去不住波罗蜜；是佛舍利，是诸法相波罗蜜住处，以是诸法相波罗蜜熏修故，舍利得供养。
　　“复次，世尊，置三千大千世界，满中舍利，如恒河沙等诸世界，满其中舍利，作一分；有人书般若波罗蜜经卷作一分。二分之中，我取般若波罗蜜。何以故？是般若波罗蜜中，生诸佛舍利，是般若波罗蜜修熏故，舍利得供养。世尊，若有善男子、善女人供养舍利，恭敬尊重赞叹，其功德报，不可得边，受人中、天上福乐，所谓刹利大姓、婆罗门大姓、居士大家，四天王天处乃至他化自在天中受福乐；亦以是福德因缘故，当得尽苦。若受是般若波罗蜜，读诵说、正忆念，是人能具足禅波罗蜜，乃至能具足檀波罗蜜，能具足四念处，乃至能具足十八不共法，过声闻、辟支佛地，住菩萨位；住菩萨位已，得菩萨神通，从一佛界至一佛界，是菩萨为众生故受身，随其所应成就众生，若作转轮圣王、若作刹利大姓、若作婆罗门大姓，成就众生。以是故，世尊，我不为轻慢、不恭敬故，不取舍利，以善男子、善女人，供养般若波罗蜜，则为供养舍利故。
　　“复次，世尊，有人欲见十方无量阿僧祇诸世界中，现在佛法身、色身，是人应闻受持般若波罗蜜，读诵、正忆念，为他人广说！如是，善男子、善女人，当见十方无量阿僧祇世界中诸佛法身、色身。是善男子、善女人，行般若波罗蜜，亦应以法相修念佛三昧。
　　“复次，善男子、善女人，欲见现在诸佛，应当受是般若波罗蜜，乃至正忆念！”　　
　　【论】复次，佛住三事示现，说十二部经者。
　　问曰：一切说法人中，无与佛等者。佛说十二部经，则无不备具，云何善男子但受持读诵般若，与佛等无异？
　　答曰：此中佛欲称叹般若为大故，于十二部经中，般若为最胜。所以者何？说是般若波罗蜜，多有发菩萨心；说十二部经，杂发三乘意故。不以菩萨功德比佛无量身，此说法身。菩萨但说般若，劝导大乘；佛杂说，劝导三乘，故等无异。
　　复次，三事示现及十二部经根本者，所谓般若波罗蜜是。供养十方如恒河沙等诸佛，若复有供养般若经卷，亦等无异。此中佛说般若所以福德胜因缘，所谓般若能破一切苦恼、衰病、怖畏等。如负债人依王，王喻般若，负债人喻舍利。舍利是先世业因缘所成，因缘中应偿诸对，以般若波罗蜜熏修故，宿命因缘诸对及饥渴寒热所不能得，而得诸天世人所见供养。如负债人依王，反为债主所敬。先说无诸衰病及怖畏，以明内；今说摩尼宝，人非人不得其便，以明外。是人供养般若波罗蜜故，若今世、若后世，若身衰心病，尽皆能除；诸善愿事，随意能与。得是般若波罗蜜大宝故，无诸怖畏，无所乏短；譬如无价宝珠，所愿皆得。
　　问曰：摩尼宝珠，于玻璃、金银、砗磲、玛瑙、琉璃、珊瑚、琥珀、金刚等中，是何等宝？
　　答曰：有人言：“此宝珠从龙王脑中出，人得此珠，毒不能害，入火不能烧，有如是等功德。”有人言：“是帝释所执金刚，用与阿修罗斗时，碎落阎浮提。”有人言：“诸过去久远佛舍利，法既灭尽，舍利变成此珠，以益众生。”有人言：“众生福德因缘故，自然有此珠。譬如罪因缘故，地狱中自然有治罪之器。”此宝名如意，无有定色，清澈轻妙，四天下物，皆悉照现。如意珠义，如先说。是宝常能出一切宝物，衣服、饮食，随意所欲，尽能与之；亦能除诸衰恼病苦等。是宝珠有二种：有天上如意宝，有人间如意宝。诸天福德厚故，珠德具足；人福德薄故，珠德不具足。是珠所著房舍、函箧之中，其处亦有威德。般若波罗蜜亦如是者，如如意宝珠，能与在家人今世富乐，随意所欲；般若波罗蜜，能与出家求道人三乘解脱乐，随意所愿。如意宝珠在所著处，非人不得其便；般若波罗蜜亦如是，行者心与相应，恶邪罗刹不能入其心中，沮坏道意，夺智慧命。
　　复次，般若所在处，魔若魔民、地神夜叉、诸恶鬼等，不能得便。如意珠能除四百四病、根本四病风热冷杂；般若波罗蜜亦能除八万四千病、根本四病贪瞋痴等分。淫欲病分二万一千，瞋恚病分二万一千，愚痴病分二万一千，等分病分二万一千；以不净观除贪欲，以慈悲心除瞋恚，以观因缘除愚痴，总上三药或不净、或慈悲、或观因缘除等分病。如宝珠能除黑闇，般若亦如是，能除三界黑闇。如宝珠能除热，般若亦如是，能除淫欲、瞋恚热。如宝珠能除冷，般若亦如是，能除无明、不信、不恭敬、懈怠等冷心。日月皆诸宝所成，日能作热，月能作冷，虽俱利益众生，以不能兼故，不名为如意。宝珠所在处，毒蛇等诸恶虫所不能害；般若亦如是，贪欲等毒所不能病。若有人毒蛇所螫，持宝珠示之，即时除愈；有人为贪欲等毒蛇所螫，得般若波罗蜜，贪恚毒即除，如难陀、鸯群梨摩罗等。有人眼痛盲瞽，以宝珠示之，即时除愈；般若波罗蜜亦如是，有人以无明、疑悔、颠倒邪见等破慧眼，得般若即时明了。如人癞疮痈肿，以宝珠示之，即时除愈；般若亦如是，五逆癞罪等，得般若即时消灭。如以种种色裹宝珠，著水中随作一色；般若亦如是，行者得般若力故，心则柔软，无所著，随信手五根等，亦随顺四禅、四无量心、背舍、胜处及一切入。
　　复次，于须陀洹、斯陀含、阿那含、阿罗汉、辟支佛地，随顺遍学，无所违逆。第六缥色者，是虚空色，行者得般若观诸法空，心亦随顺不著。如是等种种者，入一切诸法，皆随顺无碍。如水浑浊，杂色不净，以珠著中，皆清净一色；般若亦如是，人有种种烦恼、邪见、戏论，扰心浑浊，得般若则清净一色。如如意珠有无量功德，般若功德亦如是。
　　今当别相说般若功德：是如意珠，但能除恶鬼，不能坏魔天，般若则能除二事；珠能治身病，般若能治身、心病；珠能治人、神所治病，般若能治一切天龙鬼神所不能治病；珠能治世世曾所治病，般若能治无始世界来未曾所治病，如是等种种差别。珠能照所住处夜闇，般若能照一切烦恼相应无明黑闇，及不共无明，及一切法中不了痴黑闇。珠但能破所住处热，不能破余处热；般若力，乃至无量世界劫尽大火，一吹能灭，何况一处热！珠但能除形质火、日之热，般若能除三毒心热；珠能除风雨、寒雪，般若能除十方无量世界众生不信、不恭敬、懈怠心等寒；珠能却外毒螫，不能除四大毒蛇，般若能毕竟除此二种毒；珠不能治邪见毒，般若能除；珠能治肉眼，般若能治慧眼；珠能治近见眼，般若能治远见眼；珠能治肉眼，肉眼不作珠，般若能治慧眼，慧眼即作般若；珠能治肉眼，后病复发，般若治慧眼，毕竟清净；珠能治癞疮恶肿，般若能治身癞、心癞。
　　问曰：四种病中，摄一切病，何以别说眼痛癞病等？
　　答曰：眼是身中第一，所用最贵，是故别说。诸病中癞病最重，宿命罪因缘故难治，是故更说。珠能令水随所裹色，般若能随顺心数善法。珠不能转人心，般若能转一切众生心性所乐所欲。珠能令所著处浊水清，非一切水；般若力能令六觉浊心即时清净，又于诸龙王、鬼神王、人王等贪恚浊心，能令清净。珠能使所著函箧、房舍有威德；般若力能度十方无量世界阿僧祇众生，令有威德。珠功德力入函箧，不能与人随意功德；舍利得般若熏修故，有人供养，必还得般若而得成佛。是函箧凡夫之人所贵，舍利凡夫、圣人所贵；函箧世间受乐人所贵，舍利出世间世间受乐人所贵。般若是如意宝珠，函箧是舍利，舍利中虽无般若，般若所熏故得供养。
　　复次，诸圣法中，般若第一，无可譬喻；以世间人贵是宝珠故，以珠为喻。人见如意宝珠，所愿皆得，若见珠所住处，亦得少愿。行者亦如是，得是般若波罗蜜义，即入佛道；若见般若所住舍利供养故，得今世、后世无量福乐，久必得道。如是总相、别相，应当知。
　　问曰：般若若有如是功德者，何以故说舍利是五波罗蜜，乃至一切种智所住处故得供养？
　　答曰：先已说，一切诸法，般若波罗蜜为首为明导；譬如王来必有将从，但举其主名，余者已尽得。赞般若波罗蜜，是义先已说。
　　【经】“复次，世尊，有二种法相：有为诸法相，无为诸法相。云何有为诸法相？所谓内空中智慧，乃至无法有法空中智慧，四念处中智慧，乃至八圣道分中智慧，佛十力、四无所畏、四无碍智、十八不共法中智慧，善法中不善法中、有漏法中无漏法中、世间法中出世间法中智慧，是名有为诸法法相。云何名无为诸法相？若法无生无灭，无住无异，无垢无净，无增无减，诸法自性。云何名诸法自性？诸法无所有性，是诸法自性，是名无为诸法相。”
　　尔时，佛告释提桓因：“如是，如是。憍尸迦，过去诸佛，因是般若波罗蜜，得阿耨多罗三藐三菩提，过去诸佛弟子，亦因般若波罗蜜，得须陀洹道，乃至阿罗汉、辟支佛道，未来、现在世十方无量阿僧祇诸佛，因是般若波罗蜜，得阿耨多罗三藐三菩提，未来、现在诸佛弟子，亦因般若波罗蜜，得须陀洹道，乃至辟支佛道。何以故？般若波罗蜜中广说三乘义，以无相法故，无生无灭法故，无垢无净法故，无作无起、不入不出、不增不损、不取不舍法故。以俗法故，非以第一义。何以故？是般若波罗蜜，非此非彼，非高非下，非等非不等，非相非无相，非世间非出世间，非有漏非无漏，非有为非无为，非善非不善，非过去非未来非现在。何以故？憍尸迦，般若波罗蜜，不取声闻、辟支佛法，亦不舍凡夫法。”
　　释提桓因白佛言：“世尊，菩萨摩诃萨，行般若波罗蜜，知一切众生心，亦不得众生，乃至知者、见者亦不得。是菩萨不得色，不得受、想、行、识，不得眼乃至意，不得色乃至法，不得眼触因缘生受乃至意触因缘生受，不得四念处乃至十八不共法，不得阿耨多罗三藐三菩提，不得诸佛法，不得佛。何以故？般若波罗蜜，不为得法故出。何以故？般若波罗蜜，性无所有、不可得，所用法不可得，处亦不可得！”
　　佛告释提桓因：“如是，如是。憍尸迦，如汝所说！菩萨摩诃萨，长夜行般若波罗蜜，阿耨多罗三藐三菩提不可得，何况菩萨及菩萨法？”
　　尔时，释提桓因白佛言：“世尊，菩萨摩诃萨但行般若波罗蜜，不行余波罗蜜耶？”
　　佛告释提桓因言：“憍尸迦，菩萨尽行六波罗蜜法，以无所得故。行檀波罗蜜，不得施者，不得受者，不得财物。行尸罗波罗蜜，不得戒，不得持戒人，不得破戒人。乃至行般若波罗蜜，不得智慧，不得智慧人，不得无智慧人。憍尸迦，菩萨摩诃萨行布施时，般若波罗蜜为作明导，能具足檀波罗蜜；菩萨摩诃萨行持戒时，般若波罗蜜为作明导，能具足尸罗波罗蜜；菩萨摩诃萨行忍辱时，般若波罗蜜为作明导，能具足羼提波罗蜜；菩萨摩诃萨行精进时，般若波罗蜜为作明导，能具足毗梨耶波罗蜜；菩萨摩诃萨行禅时，般若波罗蜜为作明导，能具足禅波罗蜜；菩萨摩诃萨观诸法时，般若波罗蜜为作明导，能具足般若波罗蜜。一切法以无所得故，所谓色乃至一切种智。憍尸迦，譬如阎浮提诸树，种种叶、种种华、种种果、种种色，其荫无差别；诸波罗蜜入般若波罗蜜中，至萨婆若，无差别亦如是，以无所得故。”
　　释提桓因白佛言：“世尊，般若波罗蜜，大功德成就！世尊，般若波罗蜜，一切功德成就！世尊，般若波罗蜜，无量功德成就！无边大功德成就！无等功德成就！世尊，若有善男子、善女人，书是般若波罗蜜经卷，恭敬供养，尊重赞叹，华香乃至幡盖，如般若波罗蜜所说正忆念；复有善男子、善女人，书般若波罗蜜经卷与他人，其福何所为多？”
　　佛告释提桓因：“憍尸迦，我还问汝，随汝意报我。若有善男子、善女人，供养诸佛舍利，恭敬尊重赞叹，华香乃至幡盖；若复有人分舍利如芥子许与他人，令供养恭敬，尊重赞叹，华香乃至幡盖，其福何所为多？”
　　释提桓因白佛言：“世尊，如我从佛闻法中义，有善男子、善女人，自供养舍利，乃至幡盖；若复有人分舍利如芥子许，与他人令供养，其福甚多！世尊，佛见是福，利众生故，入金刚三昧中，碎金刚身作末舍利。何以故？有人佛灭度后，供养佛舍利，乃至如芥子许，其福报无边，乃至苦尽。”
　　佛告释提桓因：“如是，如是。憍尸迦，若善男子、善女人，书般若波罗蜜经卷，供养恭敬，华香乃至幡盖；若复有人书般若波罗蜜经卷，与他人令学，是善男子、善女人其福甚多！
　　“复次，憍尸迦，善男子、善女人，如般若波罗蜜中义，为他人说，开示分别令易解，是善男子、善女人，胜于前善男子、善女人功德。所从闻般若波罗蜜，当视其人如佛，亦如高胜梵行人。何以故？当知般若波罗蜜即是佛，般若波罗蜜不异佛，佛不异般若波罗蜜。过去、未来、现在诸佛，皆从般若波罗蜜中学，得阿耨多罗三藐三菩提，及高胜梵行人。高胜梵行人者，所谓阿鞞跋致。菩萨摩诃萨亦学是般若波罗蜜，当得阿耨多罗三藐三菩提；声闻人学是般若波罗蜜，得阿罗汉道；求辟支佛道人学是般若波罗蜜，得辟支佛道。菩萨亦学是般若波罗蜜，得入菩萨位。以是故，憍尸迦，善男子、善女人，欲供养现在佛，恭敬尊重赞叹，华香乃至幡盖，当供养般若波罗蜜！我见是利益，初得阿耨多罗三藐三菩提时，作如是念：‘谁有可供养恭敬、尊重赞叹依止住者？’憍尸迦，我一切世间中，若天、若魔、若梵、若沙门、婆罗门中，不见与我等，何况有胜者？我自思念：‘我所得法，自致作佛；我供养是法，恭敬尊重赞叹，当依止住，依是法。何等是法？所谓般若波罗蜜。’憍尸迦，我自供养是般若波罗蜜，恭敬尊重赞叹已，依止住；何况善男子、善女人欲得阿耨多罗三藐三菩提，而不供养般若波罗蜜，恭敬尊重赞叹、华香、缨络乃至幡盖？何以故？般若波罗蜜中生诸菩萨摩诃萨，菩萨摩诃萨中生诸佛。以是故，憍尸迦，善男子、善女人，若求佛道，若求辟支佛道，若求声闻道，皆应供养般若波罗蜜，恭敬尊重赞叹，华香乃至幡盖。”　　
　　【论】问曰：何因缘故说是有为法、无为法相？
　　答曰：帝释赞叹般若波罗蜜，摄一切法，此中欲说因缘。有为法相，所谓十八空、三十七品乃至十八不共法；略说善不善等，乃至世间出世间，是名有为法相。何以故？是作相，先无今有，已有还无故。与上相违，即是无为法相。是二法相，皆般若波罗蜜中摄。有为善法是行处，无为法是依止处；余无记、不善法，以舍离故不说。此是新发意菩萨所学。若得般若波罗蜜方便力，应无生忍，则不爱行法，不憎舍法，不离有为法而有无为法，是故不依止涅槃。是以经中说：般若波罗蜜中，广说三乘，用无相法故，无生无灭等。以世谛故作是说，非第一义谛。菩萨行是诸法实相，虽能观一切众生心，亦不得众生；虽能行一切法，亦不得一切法。何以故？以得无所得般若波罗蜜故。佛可其所叹，菩萨常习是行，乃至阿耨多罗三藐三菩提不可得，何况余法？帝释意念：若般若是究竟法者，行人但行般若波罗蜜，何用余法？佛答：菩萨行六波罗蜜，以般若波罗蜜，用无所得法和合故，此即是行般若波罗蜜。若但行般若，不行五法，则功德不具足，不美不妙。譬如愚人不识饮食种具，闻盐是众味主，便纯食盐，失味致患；行者亦如是，欲除著心故，但行般若，反堕邪见，不能增进善法。若与五波罗蜜和合，则功德具足，义味调适；虽众行和合，般若为主。若布施等诸法离般若波罗蜜，则有种种差别；至般若波罗蜜中，皆一相无有差别。譬如阎浮提阿那婆达多池，四大河流，一大河有五百小川归之，俱入大海，则失其本名，为一味无有别异。又如树木，枝叶华果，众色别异，荫则无别。
　　问曰：荫亦有差别，树大则荫大。枝叶华果大小种种异形，云何无差别？
　　答曰：蔽光故影现，无光之处即名为荫，荫不以大小异形为义。
　　问曰：行般若波罗蜜，受诵乃至正忆念，此事为难；书持般若经卷与他人，为易，功德尚不应等，云何言胜？
　　答曰：独行读、诵、正忆念虽难，或以我心故功德小。以经卷与他者，有大悲心，作佛道因缘，无吾我故，功德为大。如佛问帝释：若人自供养舍利，复有人以舍利与他令供养，其福何所为多？答曰：与他人令供养得福多，以无吾我、慈心与故。佛虽不用福德，见有如是大利益众生故，是以入金刚三昧，自碎其身。
　　问曰：若福德在心，佛何用碎身如芥子，令人供养？
　　答曰：信净心从二因缘生：一者、内正忆念，二者、外有良福田。譬如有好谷子，田又良美，所收必多。是故心虽好，必因舍利，然后得大果报。佛既可其言，复更自说：有人书写经卷与人，复有人于大众中广解其义，其福胜前，视是人如佛、若次佛。如佛、若次佛，义如先说。
　　佛以二种因缘，证般若波罗蜜为胜：一者、三世圣人从中学，成圣道；二者、我以此法故，得成无上圣，我今还师仰此法。法者，诸法实相，所谓般若波罗蜜。憍尸迦，我更无所求，而犹推尊般若供养，何况善男子不以种种供具，供养般若波罗蜜？此中说因缘：般若是菩萨根本因缘，菩萨是诸佛根本因缘，诸佛是一切世间大利益安乐因缘。是故声闻、辟支佛人，欲疾安隐，入三解脱门行者，犹尚供养般若波罗蜜，何况菩萨！供养具者，所谓以一心听受，乃至正忆念，及以华香乃至幡盖。
大智度论卷第六十释十善品第三十八
　　【经】佛告释提桓因言：“憍尸迦，若有善男子、善女人，教一阎浮提人行十善道。于汝意云何？是因缘故，得福多不？”
　　答言：“甚多！世尊。”
　　佛言：“不如善男子、善女人，书持般若波罗蜜经卷与他人，令读诵说，得福多。何以故？是般若波罗蜜中，广说诸无漏法。善男子、善女人从是中学，已学、今学、当学；入正法位中，已入、今入、当入。得须陀洹果，已得、今得、当得；乃至阿罗汉果，求辟支佛道亦如是。诸菩萨摩诃萨求阿耨多罗三藐三菩提，入正法位中，已入、今入、当入。得阿耨多罗三藐三菩提，已得、今得、当得。憍尸迦，何等是无漏法？所谓四念处，乃至八圣道分，四圣谛，内空乃至无法有法空，佛十力乃至十八不共法。善男子、善女人学是法，得阿耨多罗三藐三菩提，已得、今得、当得。
　　“憍尸迦，若有善男子、善女人，教一人令得须陀洹果；是人得福德，胜教一阎浮提人行十善道。何以故？憍尸迦，教一阎浮提人行十善道，不离地狱、畜生、饿鬼苦。憍尸迦，教一人得须陀洹果，离三恶道故。乃至阿罗汉果、辟支佛道，亦如是。憍尸迦，若善男子、善女人，教一阎浮提人令得须陀洹果、斯陀含、阿那含、阿罗汉、辟支佛道；不如善男子、善女人，教一人令得阿耨多罗三藐三菩提得福多！何以故？憍尸迦，以菩萨因缘故，生须陀洹，乃至阿罗汉、辟支佛；以菩萨因缘故生诸佛。以是因缘故，憍尸迦，当知善男子、善女人，书般若波罗蜜经卷与他人，令书持、读诵、说，得福多！何以故？是般若波罗蜜中，广说诸善法。是善法中学，便出生刹利大姓、婆罗门大姓、居士大家，四天王天乃至非有想非无想天，便有四念处乃至一切种智，便有诸须陀洹乃至阿罗汉、辟支佛，便有诸佛。憍尸迦，置一阎浮提人；若有善男子、善女人，教四天下世界中众生令行十善道。于汝意云何？是人以是因缘，得福多不？”
　　答言：“甚多！世尊。”
　　佛言：“不如善男子、善女人，书般若波罗蜜经卷与他人，令书持、读诵、说，得福多！余如上说。憍尸迦，置四天下世界中众生；若教小千世界中众生，令行十善道，亦如是。憍尸迦，置小千世界中众生；若教二千中世界中众生，令行十善道；若有善男子、善女人，书般若波罗蜜经卷与他人，令书持、读诵，是人得福多！余如上说。憍尸迦，置二千中世界中众生；若教三千大千世界中所有众生，令行十善道；复有人书般若波罗蜜经卷与他人，令书持、读诵，是人福得多！憍尸迦，置三千大千世界中众生；若教如恒河沙等世界中所有众生，令行十善道；若复有人书般若波罗蜜经卷与他人，令书持、读诵，其福多！余如上说。
　　“复次，憍尸迦，有人教一阎浮提众生，令立四禅、四无量心、四无色定、五神通。于汝意云何？是善男子、善女人福德多不？”
　　释提桓因言：“甚多！世尊。”
　　佛言：“不如是善男子、善女人，书般若波罗蜜经卷与他人，令书持、读诵得福多！何以故？是般若波罗蜜中，广说诸善法。余如上说。憍尸迦，置阎浮提众生；复置四天下世界中众生，小千世界中众生，二千中世界中众生，三千大千世界中众生。憍尸迦，若有人教十方如恒河沙等世界中众生，令立四禅、四无量心、四无色定、五神通。于汝意云何？是人福德多不？”
　　答言：“甚多！世尊。”
　　佛言：“不如善男子、善女人，书般若波罗蜜经卷与他人，令书持、读诵得福多！何以故？是般若波罗蜜中，广说诸善法。余如上说。
　　“复次，憍尸迦，若有善男子、善女人，受是般若波罗蜜，持读诵说、正忆念，是人福德，胜教阎浮提人行十善道，立四禅、四无量心、四无色定、五神通。正忆念者，受持、亲近般若波罗蜜，乃至正忆念，不以二法，不以不二法。受持、亲近禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，乃至正忆念，不以二法，不以不二法。为阿耨多罗三藐三菩提，正忆念内空乃至一切种智，不以二法，不以不二法。
　　“复次，憍尸迦，若善男子、善女人，为他人种种因缘演说般若波罗蜜义，开示分别令易解。憍尸迦，何等是般若波罗蜜义？憍尸迦，般若波罗蜜义者，不应以二相观，不应以不二相观，非有相非无相，不入不出，不增不损，不垢不净，不生不灭，不取不舍，不住非不住，非实非虚，非合非散，非著非不著，非因非不因，非法非不法，非如非不如，非实际非不实际。憍尸迦，若善男子、善女人，能以是般若波罗蜜义，为他人种种因缘演说，开示分别令易解，是善男子、善女人所得福德甚多；胜自受持般若波罗蜜，亲近、读诵、说、正忆念。
　　“复次，憍尸迦，善男子、善女人，自受持般若波罗蜜，亲近、读诵、说、正忆念；亦为他人种种因缘演说般若波罗蜜义，开示分别令易解，是善男子、善女人所得功德甚多！”
　　释提桓因白佛言：“世尊，善男子、善女人，应如是演说般若波罗蜜义，开示分别令易解！”
　　佛语释提桓因：“如是，憍尸迦，是善男子、善女人，应如是演说般若波罗蜜义，开示分别令易解。憍尸迦，善男子、善女人，如是演说般若波罗蜜义，开示分别令易解，得无量无边阿僧祇福德。若善男子、善女人，供养十方无量阿僧祇诸佛，尽其寿命，随其所须，恭敬尊重赞叹，华香乃至幡盖供养；若复有善男子、善女人，种种因缘为他人广说般若波罗蜜义，开示分别令易解，是善男子、善女人功德甚多！何以故？诸过去、未来、现在佛，皆于是般若波罗蜜中学，得阿耨多罗三藐三菩提，已得、今得、当得。
　　“复次，憍尸迦，若善男子、善女人，于无量无边阿僧祇劫行檀波罗蜜，不如是善男子、善女人，以般若波罗蜜，为他人演说其义，开示分别令易解，其福甚多，以无所得故。
　　“云何名有所得？憍尸迦，若菩萨摩诃萨，用有所得故布施，布施时作是念：我与，彼受，所施者物，是名得檀，不得波罗蜜。我持戒，此是戒，是名得戒，不得波罗蜜。我忍辱，为是人忍辱，是名得忍辱，不得波罗蜜。我精进，为是事勤精进，是名得精进，不得波罗蜜。我修禅，所修是禅，是名得禅，不得波罗蜜。我修慧，所修是慧，是名得慧，不得波罗蜜。憍尸迦，是善男子、善女人如是行者，不得具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。”
　　释提桓因白佛言：“世尊，菩萨摩诃萨，云何修具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜？”
　　佛告释提桓因：“菩萨摩诃萨布施时，不得与者，不得受者，不得所施物，是人得具足檀波罗蜜；乃至修般若波罗蜜时，不得智，不得所修智，是人得具足般若波罗蜜。憍尸迦，是为菩萨摩诃萨具足檀波罗蜜，乃至般若波罗蜜。善男子、善女人如是行般若波罗蜜，当为他人演说其义，开示分别令易解；禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，演说其义，开示分别令易解。何以故？憍尸迦，未来世当有善男子、善女人，欲说般若波罗蜜，而说相似般若波罗蜜。有善男子、善女人发阿耨多罗三藐三菩提心，闻是相似般若波罗蜜，失正道。善男子、善女人，应为是人具足演说般若波罗蜜义，开示分别令易解。”
　　释提桓因白佛言：“世尊，何等是相似般若波罗蜜？”
　　佛言：“有善男子、善女人，说有所得般若波罗蜜，是为相似般若波罗蜜。”
　　释提桓因白佛言：“世尊，云何善男子、善女人，说有所得般若波罗蜜，是为相似般若波罗蜜？”
　　佛言：“善男子、善女人，说有所得般若波罗蜜，是相似般若波罗蜜者，说色无常，作是言：‘能如是行，是行般若波罗蜜。’行者求色无常，是为行相似般若波罗蜜。说受、想、行、识无常，作是言：‘能如是行，是行般若波罗蜜。’行者求受、想、行、识无常，是为行相似般若波罗蜜。说眼无常乃至说意无常，说色无常乃至说法无常；说眼界无常，色界、眼识界无常，乃至说意界、法界、意识界无常。说地种无常，乃至说识种无常；说眼识众无常乃至说意识众无常，说眼触无常乃至说意触无常，说眼触因缘生受无常乃至说意触因缘生受无常：广说如五众。说色苦，乃至说意触因缘生受苦；说色无我，乃至说意触因缘生受无我，皆如五众说。行者行檀波罗蜜时，为说色无常、苦、无我，乃至意触因缘生受，说无常、苦、无我。尸罗波罗蜜，乃至般若波罗蜜亦如是。行四禅、四无量心、四无色定，为说无常、苦、无我。行四念处，为说无常、苦、无我。乃至行萨婆若时，为说无常、苦、无我。作如是教：‘能如是行者，是为行般若波罗蜜。’憍尸迦，是名相似般若波罗蜜。
　　“复次，憍尸迦，若善男子、善女人，当来世说相似般若波罗蜜，作是言：‘汝善男子修行般若波罗蜜，汝修行般若波罗蜜时，当得初地乃至当得十地。禅波罗蜜，乃至檀波罗蜜，亦如是。’行者以相似有所得，以总相修是般若波罗蜜。憍尸迦，是名相似般若波罗蜜。
　　“复次，憍尸迦，善男子、善女人，欲说般若波罗蜜，作是言：‘汝善男子修行般若波罗蜜已，当过声闻、辟支佛地。’是名相似般若波罗蜜。
　　“复次，善男子、善女人，为求佛道者如是说：‘汝善男子、善女人，修行般若波罗蜜已，入菩萨位，得无生法忍；得无生忍已、便住菩萨神通，从一佛界至一佛界，供养诸佛，恭敬尊重赞叹。’如是说者，是名相似般若波罗蜜。
　　“复次，憍尸迦，善男子、善女人，为求佛道者如是说：‘汝善男子、善女人，学是般若波罗蜜，受持、读诵、说、正忆念，当得无量无边阿僧祇功德。’如是说者，名相似般若波罗蜜。
　　“复次，善男子、善女人，为求佛道者说：‘如过去、未来、现在诸佛功德善本，从初发心至成得佛，都合集回向阿耨多罗三藐三菩提。’如是说者，是名相似般若波罗蜜。”
　　释提桓因白佛言：“世尊，云何善男子、善女人，为求佛道者，不说相似般若波罗蜜？”
　　佛言：“若善男子、善女人，为求佛道者说般若波罗蜜：‘善男子，汝修行般若波罗蜜，莫观色无常。何以故？色、色性空，是色性非法，若非法即名为般若波罗蜜。般若波罗蜜中色非常非无常。何以故？是中色尚不可得，何况常、无常？’憍尸迦，善男子、善女人如是说者，是名不说相似般若波罗蜜。受、想、行、识亦如是。
　　“复次，憍尸迦，善男子、善女人，为求佛道者说：‘汝善男子修行般若波罗蜜，于诸法莫有所过，莫有所住。何以故？般若波罗蜜中，无有法可过、可住。所以者何？一切法自性空，自性空是非法，若非法即是为般若波罗蜜。般若波罗蜜中，无有法可入可出、可生可灭。’憍尸迦，是善男子、善女人如是说，是名不说相似般若波罗蜜。广说如上。与相似相违，是名不说相似般若波罗蜜。如是，憍尸迦，善男子、善女人，应如是演说般若波罗蜜义。若如是说般若波罗蜜义，所得功德，胜于前者。”　　
　　【论】论者言：佛更欲以异门明般若波罗蜜胜故，问帝释言：若有人教一阎浮提人行十善道，其福多不？如经中广说。此中说所以胜因缘，所谓般若波罗蜜，广说诸无漏法，成三乘道，入涅槃，不复还。十善道但善有漏法，受世间无常福乐，还复堕苦，是故不如。
　　复次，先是世间法，后是出世间法；先是能生生死法，后是能灭生死法；先是无常乐因缘，后是常乐因缘；先是凡夫、圣人共法，后但是为圣人法。如是等差别。无漏法者，三十七品、十八不共法，乃至无量诸佛法。欲令是事了了易解故，更说因缘，所谓教一人令得须陀洹果，得大福德，胜于教阎浮提人行十善道。虽行十善，未免三恶道故。乃至得阿罗汉、辟支佛道，亦如是。佛更说譬喻：若有人教一阎浮提人，令得声闻、辟支佛道，不如有人教一人令得阿耨多罗三藐三菩提，是人得福多。何以故？须陀洹至辟支佛，皆从菩提生故。是般若波罗蜜中，种种说佛道因缘。是故书般若经卷与人，胜以十善教四天下，乃至如恒河沙等世界。
　　复次，教阎浮提人，乃至恒河沙等世界人，令行四禅等，乃至五神通亦如是。但四禅等是离欲人，与十善差别。
　　复次，若有人教一阎浮提人，乃至如恒河沙世界，令行十善道、四禅、四无量心、四无色定、五神通，不如是人受持般若波罗蜜，读诵说、正忆念，得福多。得福多者，上以般若经卷与他人，今自行般若为异。先十善道，乃至五神通别说，今合说。
　　问曰：何以不解受持、读诵、说，但解正忆念？
　　答曰：受持、读诵、说福德多，以正忆念能具二事，所谓福德、智慧，是故别说。如人采药草，乃至合和而未服之，于病无损，服乃除病。正忆念如服药病愈，是故但解正忆念。正忆念相，所谓非二非不二行般若波罗蜜。二不二义，如先说。初以书经卷胜舍利；中以经卷与人，胜教人行十善，乃至五神通；令受持、读诵、说，于受持边，正忆念最胜；今诸佛怜愍众生故，为解其义令易解，胜自行正忆念。
　　是时，佛欲广分别福德故，说言：若有人尽形寿供养十方佛，不如为他解说般若义。此中说胜因缘：三世诸佛皆学是般若，成无上道。
　　复次，若菩萨于无量劫行六波罗蜜，以有所得故，不如为人解说般若波罗蜜。有所得者，所谓以我心，于诸法中取相故。佛更欲说般若正义，故答帝释：菩萨以无所得行六波罗蜜，则得具足，即是般若波罗蜜正义。有人未来世说相似般若者，会中人闻说正忆念，作是思惟：何者是邪忆念？是故说相似般若波罗蜜相。如人知是道、非道故，能舍非道行正道。
　　复次，怜愍未来世众生，不见佛及诸大菩萨；但见经书，邪忆念故，随著音声，说相似般若波罗蜜。相似者，名字语言同，而心义异。如以著心取相，说五众等无常，乃至无生无灭，是相似般若；若以不著心，不取相，说五众无常，但为破常颠倒故，不著无常，是真实般若。是说法人，教舍相似般若波罗蜜，修习真般若，是名说般若波罗蜜正义，胜前功德。
　　【经】“复次，憍尸迦，阎浮提中所有众生，皆教令得须陀洹于汝意云何？是人得福多不？”
　　答言：“甚多！世尊。”
　　佛言：“不如是善男子、善女人，以般若波罗蜜，为他人种种因缘，演说其义，开示分别令易解，如是言：‘善男子，汝来受是般若波罗蜜，勤诵读说、正忆念，如般若波罗蜜中所说行。何以故？是般若波罗蜜中，出生诸须陀洹。’憍尸迦，置阎浮提中众生；复置四天下众生，小千世界、二千中世界、三千大千世界众生；若有人教十方如恒河沙等世界中众生，尽教令得须陀洹。于汝意云何？是人得福多不？”
　　答言：“甚多！世尊。”
　　佛言：“不如是善男子、善女人，以般若波罗蜜，为他人种种因缘，演说其义，开示分别令易解，如是言：‘善男子，汝来受是般若波罗蜜，勤读诵说、正忆念，如般若波罗蜜中所说行。何以故？般若波罗蜜中，出生诸须陀洹。’
　　“复次，憍尸迦，若有善男子、善女人，教阎浮提中人，令得斯陀含、阿那含、阿罗汉。于汝意云何？是人得福多不？”
　　答言：“甚多！世尊。”
　　佛言：“不如是善男子、善女人，以般若波罗蜜，为他人种种因缘，演说其义，开示分别令易解，如是言：‘汝来善男子，受是般若波罗蜜，勤诵读说、正忆念，如般若波罗蜜中所说行。何以故？般若波罗蜜中，出生诸斯陀含、阿那含、阿罗汉故。’乃至十方如恒河沙等世界中众生，亦如是。
　　“复次，憍尸迦，若善男子、善女人，教一阎浮提中众生，令得辟支佛道。于汝意云何？是人得福多不？”
　　答言：“甚多！”
　　佛言：“不如善男子、善女人，以般若波罗蜜，为他人种种因缘，演说其义，开示分别令易解，如是言：‘汝来善男子，受是般若波罗蜜，勤诵读说、正忆念，如般若波罗蜜中所说行。何以故？般若波罗蜜中，出生诸辟支佛道故。’四天下乃至十方如恒河沙等世界中众生，亦如是。
　　“复次，憍尸迦，善男子、善女人，教一阎浮提中众生，令发阿耨多罗三藐三菩提心。于汝意云何？是人得福多不？”
　　答言：“甚多！世尊。”
　　佛言：“不如善男子、善女人，以般若波罗蜜，为他人种种因缘，演说其义，开示分别令易解，如是言：‘汝当随般若波罗蜜中学，当得一切智法；汝若得一切智法，汝便得修行般若波罗蜜，增益具足；若得修行般若波罗蜜，增益具足，汝当得阿耨多罗三藐三菩提。’何以故？憍尸迦，般若波罗蜜中，生诸初发意菩萨摩诃萨故。乃至十方如恒河沙等世界，亦如是。
　　“复次，憍尸迦，善男子、善女人，教一阎浮提中众生，令住阿鞞跋致地。于汝意云何？是人福德多不？”
　　答言：“甚多！世尊。”
　　佛言：“不如善男子、善女人，以般若波罗蜜，为他人种种因缘，演说其义，开示分别令易解，如是言：‘汝来善男子，受是般若波罗蜜，乃至如般若波罗蜜中所说行，汝便得一切智法；得一切智法已，乃至便得阿耨多罗三藐三菩提。何以故？般若波罗蜜中，生诸菩萨摩诃萨阿鞞跋致地故。’乃至十方如恒河沙等世界，亦如是。
　　“复次，憍尸迦，一阎浮提中众生，发意求阿耨多罗三藐三菩提；若有善男子、善女人，为是人演说般若波罗蜜，及其义解，开示分别，如是言：‘汝来善男子，受是般若波罗蜜，乃至如般若波罗蜜中所说行；学已，汝当得阿耨多罗三藐三菩提。’复有人为一阿鞞跋致菩萨，演说般若波罗蜜，及其义解，开示分别，如是言：‘善男子，汝来受是般若波罗蜜，乃至如般若波罗蜜中所说行；学已，汝当得阿耨多罗三藐三菩提。’是善男子所得功德甚多！乃至十方如恒河沙等世界中，亦如是。
　　“复次，憍尸迦，若有一阎浮提中众生，皆得阿鞞跋致阿耨多罗三藐三菩提；复有善男子、善女人，以般若波罗蜜，为是人演说其义。于是中有一菩萨，疾欲得阿耨多罗三藐三菩提，若有善男子、善女人，为是菩萨说般若波罗蜜，及其义解，是人功德最多！乃至十方如恒河沙等世界，亦如是。”
　　释提桓因白佛言：“世尊，如是菩萨摩诃萨，转近阿耨多罗三藐三菩提者，如是应转转教行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；应教内空乃至无法有法空，四念处乃至八圣道分，佛十力、四无所畏、四无碍智、十八不共法；亦应供养衣服、卧具，饮食、汤药，随其所须。是善男子、善女人，法施、财施供养是菩萨，所得功德，胜于前者。何以故？世尊，是菩萨摩诃萨，疾得阿耨多罗三藐三菩提故。”
　　尔时，慧命须菩提语释提桓因言：“善哉！善哉！憍尸迦，汝为圣弟子，安慰诸菩萨摩诃萨，为阿耨多罗三藐三菩提者，以法施、财施利益，法应尔。何以故？菩萨中生诸佛圣众。若菩萨不发阿耨多罗三藐三菩提心者，是菩萨不能学六波罗蜜乃至十八不共法；若不学六波罗蜜乃至十八不共法，不能得阿耨多罗三藐三菩提；若不能得阿耨多罗三藐三菩提者，则无声闻、辟支佛。以是故，憍尸迦，诸菩萨摩诃萨学六波罗蜜乃至十八不共法时，得阿耨多罗三藐三菩提；得阿耨多罗三藐三菩提故，断地狱、畜生、饿鬼道；世间便有刹利大姓、婆罗门大姓、居士大家，四天王天乃至非有想非无想天，便有檀波罗蜜，尸罗、羼提、毗梨耶、禅波罗蜜、般若波罗蜜，内空乃至无法有法空，四念处乃至十八不共法出现于世，声闻、辟支佛乘、佛乘，皆现于世。”　　
　　【论】论者言：教阎浮提乃至恒河沙世界中人，令得声闻、辟支佛道，不如为他人演说般若波罗蜜义。此中说因缘：是诸贤圣，皆从般若波罗蜜中出故。般若波罗蜜是诸法实相；正遍知名为佛，小不如是大菩萨、辟支佛、阿罗汉，转不如是阿那含、斯陀含、须陀洹。爱念供养能知诸法实相者，是天王、人王等世间福德人。是故常说般若波罗蜜，出生诸贤圣、刹利大姓，乃至一切诸天。
　　复次，教一阎浮提乃至恒河沙世界中人，发无上道，乃至阿鞞跋致，不如为人解说般若波罗蜜正义。
　　问曰：上说凡夫法、二乘法，不如可尔。今说教人发无上道、得阿鞞跋致，是佛道事，何故不如？
　　答曰：说般若正义有二种：一者、生死肉身菩萨，二者、出三界不生不死法性生身菩萨。是菩萨但说过阿鞞跋致菩萨事，所谓教化众生、净佛世界，分别一切众生三世无量劫心行业因缘，分别诸世界起灭成败劫数多少，大慈大悲、一切智等无量诸佛法。为是一人说法，胜教阎浮提，乃至如恒河沙世界众生令发心。又复至阿鞞跋致，从阿鞞跋致已上至佛道，中间更有一人近佛道，疾欲成佛，教是人般若波罗蜜正义者，其福最多！何以故？福田大故，福德亦大。譬如供养一切十方如恒河沙等世界圣人，乃至欲坐道场菩萨，不如供养一佛。譬如犯于太子，得罪过犯一切人；若供养太子，得恩胜于供养一切凡夫。若犯国王，得罪过于犯太子；若供养国王，胜于供养太子。如是，教化供养疾近作佛菩萨，胜于供养教化如恒河沙等阿鞞跋致菩萨功德。所以者何？福田深厚，其法能令众生增长故。
　　尔时，帝释了知是法力大故，白佛言：菩萨转转近无上道，如是应教化供养，功德转多。尔时，须菩提赞帝释言：善哉！善哉！汝能安慰劝进诸菩萨，为阿耨多罗三藐三菩提者，以财、法二施。财施者，供养具衣食等；法施者，所教六波罗蜜等。帝释得道故，名为圣弟子。圣弟子法，应安慰劝进等诸菩萨。是中说因缘，是诸圣众皆从菩萨中出。何以故？若菩萨不行六波罗蜜，不成无上道，则无须陀洹乃至辟支佛。菩萨因缘故，十善道乃至无量佛法出现于世，是故三恶道断，有刹利大姓乃至诸佛出现于世。是故菩萨说般若波罗蜜正义，教近佛道，福德最大。





大智度论卷第六十一释随喜品第三十九
　　【经】尔时，弥勒菩萨摩诃萨，语慧命须菩提：“有菩萨摩诃萨随喜福德，与一切众生共之，回向阿耨多罗三藐三菩提，以无所得故。若声闻、辟支佛福德，若一切众生福德，若布施、若持戒、若修定、若随喜，是菩萨摩诃萨随喜福德，与一切众生共之，回向阿耨多罗三藐三菩提，其福最上、第一、最妙、无上、无与等者！何以故？声闻、辟支佛，及一切众生布施、持戒、修定，随喜为自调、为自净、为自度故起，所谓四念处，乃至八圣道分，空、无相、无作；菩萨随喜福德，回向阿耨多罗三藐三菩提。持是功德，为调一切众生，为净一切众生，为度一切众生故起。”
　　尔时，慧命须菩提，白弥勒菩萨言：“诸菩萨摩诃萨，念十方无量无边阿僧祇世界中，无量无边阿僧祇诸灭度佛；从初发心，乃至得阿耨多罗三藐三菩提，入无余涅槃乃至法尽；于其中间诸善根，应六波罗蜜；及诸声闻人善根，若布施福德、持戒、修定福德，及诸学人无漏善根，无学人无漏善根，诸佛戒众、定众、慧众、解脱众、解脱知见众，一切智，大慈大悲，及余无量阿僧祇诸佛法；及诸佛所说法，是法中学，得须陀洹果，乃至得阿罗汉果、辟支佛道，入菩萨摩诃萨位；及余众生种诸善根。是诸善根，一切和合，随喜福德，回向阿耨多罗三藐三菩提，最上、第一、最妙、无上、无与等者！如是随喜已，持是随喜福德，回向阿耨多罗三藐三菩提。若有善男子行菩萨乘者，作是念：‘我是心回向阿耨多罗三藐三菩提。’是生心缘事，若善男子取相回向阿耨多罗三藐三菩提，如所念可得不？”
　　弥勒菩萨语须菩提：“是善男子行菩萨乘，回向阿耨多罗三藐三菩提，心是缘事，若善男子取相，不得如所念！”
　　须菩提语弥勒菩萨：“若诸事、诸缘无所有，是善男子行菩萨乘者取相，于十方诸佛诸善根，从初发心乃至法尽，及声闻诸善根，学无学善根，一切和合随喜功德，回向阿耨多罗三藐三菩提。以无相故，是菩萨将无颠倒！无常谓常，想颠倒、心颠倒、见颠倒；不净谓净，苦谓乐，无我谓我，想颠倒、心颠倒、见颠倒！若无缘如事，阿耨多罗三藐三菩提亦如是，回向心亦如是，檀波罗蜜、尸罗、羼提、毗梨耶、禅、般若波罗蜜，乃至十八不共法亦如是。若尔者，何等是缘？何等是事？何等是阿耨多罗三藐三菩提？何等是善根？何等是随喜心回向阿耨多罗三藐三菩提？”
　　【论】释曰：先七品中，佛命须菩提令说般若，中间帝释多问，多说功德事。今弥勒顺佛本意，还欲令须菩提，因随喜法广说般若波罗蜜。
　　复次，帝释闻上供养般若，以华香、妓乐、幡盖之具，得福甚多，深自庆幸：此供养具，唯我等能办，非出家人所有。是故弥勒欲抑其自多之情，故语须菩提：菩萨但以心随喜，则胜声闻、辟支佛、一切众生布施等，及诸无漏功德，何况华香、供养经卷等！菩萨摩诃萨义，如先说。
　　随喜福德者，不劳身、口业作诸功德，但以心方便，见他修福，随而欢喜，作是念：“一切众生中，能修福行道者，最为殊胜！”若离福德，人与畜生同行三事。三事者：淫欲、饮食、战斗。能修行福德行道之人，一切众生所共尊重爱敬。譬如热时，清凉满月，无不乐仰。亦如大会先集，妓乐肴馔，无不毕备，远近诸人，咸共欣赴。修福之人，亦复如是。福德有二种乐因缘：世间、出世间。出世间者，诸无漏法，虽无福报，能生福德，故名福德。是故有漏、无漏，通名福德。复次，福德，是菩萨摩诃萨根本，能满所愿，一切圣人所赞叹，无智人所毁訾，智人所行处，无智人所远离。是福德因缘故，作人王、转轮圣王、天王；阿罗汉、辟支佛，诸佛世尊大慈大悲、十力、四无所畏、一切种智，自在无碍，皆从福德中生。如是等种种福德，得正见故，随而欢喜。复次，菩萨自念：“我应与一切众生乐。”而众生能自行福德，是故心生欢喜。复次，一切众生行善，与我相似，是我同伴，是故随喜。诸菩萨摩诃萨，于十方三世诸佛，及菩萨、声闻、辟支佛，及一切修福众生，布施、持戒、修定，于此福德中，生随喜福德，是故名随喜。持是随喜福德，共一切众生，回向阿耨多罗三藐三菩提。
　　共一切众生者，是福德，不可得与一切众生，而果报可与。菩萨既得福德果报，衣服、饮食等世间乐具，以利益众生。菩萨以福德，清净身口，人所信受；为众生说法，令得十善道、四禅等，与作后世利益。末后成佛，得福德果报，身有三十二相、八十随形好、无量光明，观者无厌；无量清净，梵音柔和，无碍解脱等诸佛法，于三事示现，度无量阿僧祇众生。般涅槃后，碎身舍利，与人供养，久后皆令得道。是果报可与一切众生，以果中说因故，言福德与众生共。若福德可以与人者，诸佛从初发心所集福德，尽可与人，然后更作。善法体不可与人，今直以无畏无恼施与众生。
　　用无所得故者，此义如先说。是名菩萨摩诃萨随喜福德，比一切声闻、辟支佛及众生三种福德，最胜、最上、第一、最妙、无上、无与等义，如先说。是中说胜因缘：是二乘福德，皆为自调、自净、自度。持戒者，是自调；修禅者，是自净；智慧者，是自度。复次，自调者，正语、正业、正命；自净者，正念、正定；自度者，正见、正思惟、正方便。复次，布施因缘故自调，持戒因缘故自净，修定因缘故自度。修定者，是无漏法近因缘。无漏者，所谓三十七品、三解脱门等。布施、持戒远故，不解。菩萨随喜福德，虽无勤劳，为度一切众生故胜。
　　问曰：实不度一切众生，何以言度一切众生故胜？
　　答曰：诸佛菩萨功德力，能度一切众生，但以众生无和合因缘故。譬如大火，常有烧力，但以薪不近，故不得烧，近则能烧。
　　尔时，须菩提以毕竟空智慧，难问弥勒菩萨：念诸佛福德随喜，回向无上道，是所念过去事，是事如所念不？弥勒以二因缘故，答言不也：一者、过去无量阿僧祇劫，诸佛久已灭度，无复遗余；菩萨或无宿命智，或有而不能及，但以如所闻忆想分别，故不如所念。二者、诸佛及功德，出三界，出三世，断戏论语言道，如涅槃相毕竟空清净。随喜者，分别诸佛及诸弟子善根功德，是回向心及无上道非实，故言不也。
　　须菩提难言：若无是事，是菩萨忆念分别，应堕颠倒。若是事毕竟空清净相，忆念亦如是，诸过去佛功德亦如是，无分别无异，云何得随喜？是略说义，广则如经说，所谓须菩提问弥勒：若菩萨摩诃萨，忆念过去十方无量无边阿僧祇世界中诸灭度佛者，是菩萨欲起随喜福德，佛是福德主，是故念佛。闻经书说，有过去佛名，故因是名，广念一切过去佛。从初发心者，初发心作愿，我当度一切众生。是心相应三善根，不贪、不瞋、不痴；善根相应诸善法，及善根所起身口业，和合是法，名为福德。从初发心行六波罗蜜，入菩萨位，得十地，乃至坐道场；是中菩萨自修福德和合得佛道，乃至入无余涅槃。灭度后，舍利及遗法，皆是佛自身功德和合。因诸佛大乘人，行六波罗蜜相应福德；相应者，除六波罗蜜，余菩萨所行法，皆摄入六波罗蜜中，故说应六波罗蜜和合。若求声闻、辟支佛人，种布施、持戒、修定等福德。声闻、辟支佛人，有二种：一者、漏尽，名无学；二者、得道漏未尽，名为学。是二人诸福德中善根胜，故但说善根。上言求二乘人者，总凡夫、圣人；今学、无学者，纯是圣人。相好是无记色法，非是善功德，故但说佛五无学众。大慈大悲，佛法义如初品中说。诸佛所说法，学是法得须陀洹果，乃至入菩萨位者，是佛灭度后，遗法中得道，是故重说。及余众生种诸善根者，此是佛在世及遗法中，天人乃至畜生，种种福德因缘。是上四段福德，行者心遍缘，忆念随喜求佛道，故回向名无上随喜，最上、无与等。
　　问曰：求佛道者，何以不自作功德，而心行随喜？
　　答曰：诸菩萨以方便力，他勤劳作功德，能于中起随喜，福德胜自作者。
　　复次，是随喜福德，即是实福德。所以者何？念过去佛，即是念佛三昧，亦是六念中念佛、念法、念僧、念戒、念舍、念天等。因行清净戒，入禅定，起毕竟智慧，和合故能起正随喜。是故不但随喜而已，亦行是实法。是心回向者，即是随喜心。缘者，随喜心所缘，所谓一切诸佛及一切众生所作功德。事者，是所缘之本，福德是缘功德所住处，所谓诸佛及众生，并土地、山林、精舍住处，皆名事。如所念可得不？弥勒答言：不也。须菩提语弥勒：若诸事、诸缘无所有者，云何不堕颠倒？颠倒者，四颠倒三种分别。此颠倒是譬喻，无佛而忆想念佛，犹如无常而念常，不净而念净。
　　问曰：见为诸颠倒本，如得初道人，能起想、心颠倒，无见颠倒，以见谛道断故？
　　答曰：是颠倒生时异，断时异。生时，想在前，次是心，后是见；断时，先断见，见谛所断故。颠倒体皆是见相，见谛所断。想、心颠倒者，学人未离欲，忆念忘故取净想，起结使，还得正念即时灭。如经中譬喻：如渧水堕大热铁上，即时消灭。小错故假名颠倒，非实颠倒。是故说凡夫人三种颠倒，学人二种颠倒。
　　复次，诸缘、诸事，如实毕竟空，念亦空，菩提亦空，随喜心亦空，檀波罗蜜乃至十八不共法亦空。若诸法一相，所谓无相，此中何等是缘？何等是事？何等是心回向无上道？
　　【经】弥勒菩萨语须菩提：“若诸菩萨摩诃萨，久行六波罗蜜，多供养诸佛，种善根，与善知识相随，善学自相空法。是诸菩萨，是缘、是事，诸佛诸善根随喜福德，不取相，回向阿耨多罗三藐三菩提，以不二法非不二法，非相非不相，非可得法非不可得法，非净非垢，不生不灭法，是名回向阿耨多罗三藐三菩提。若诸菩萨，不久行六波罗蜜，不多供养诸佛，不种善根，不与善知识相随，不善学自相空法。是诸菩萨，是诸缘、是诸事，诸佛诸善根随喜福德，诸心取相，回向阿耨多罗三藐三菩提，是不名回向。须菩提，如是般若波罗蜜义，乃至一切种智义，所谓内空乃至无法有法空，不应为新学菩萨说！何以故？是菩萨所有少许信乐恭敬清净心，皆忘失；当在阿鞞跋致菩萨摩诃萨前说。若有为善知识所护，若久供养诸佛，种诸善根，应为是人说如是般若波罗蜜义，乃至一切种智义，所谓内空乃至无法有法空。是人闻是法，不没、不惊、不畏、不怖。”
　　“须菩提，菩萨摩诃萨随喜福德，应如是回向阿耨多罗三藐三菩提。所谓菩萨用心随喜功德，回向阿耨多罗三藐三菩提，是心尽灭变离，是缘、是事，是诸善根，亦尽灭变离。是中何等是随喜心？何等是诸缘？何等是诸事？何等是诸善根随喜回向阿耨多罗三藐三菩提？二心不俱，是心性亦不可得回向，菩萨云何随喜心，回向阿耨多罗三藐三菩提？若菩萨摩诃萨，行般若波罗蜜时，如是知，是般若波罗蜜无有法，乃至檀波罗蜜亦无有法；色无有法，受、想、行、识，乃至阿耨多罗三藐三菩提无有法。菩萨摩诃萨，应如是随喜功德，回向阿耨多罗三藐三菩提。若能如是回向，是名随喜功德，回向阿耨多罗三藐三菩提。”
　　【论】释曰：弥勒意，以诸法甚深微妙，所谓不坏诸法相，而随喜心回向无上道，是事甚难！凡夫人心刚强，不能行是法，是故弥勒答言：若行者久修六波罗蜜，诸功德深厚故不动，所谓能信、能行。多供养诸佛、种善根故，集无量无边阿僧祇功德，结使折损，其心柔软，此是先世因缘；今世得好师，好同学，亦自学诸法实相空，巧方便故，不著是空。如是等种种无量因缘故，法虽无相，而能起随喜心回向无上道。譬如铁虽坚鞕，入炉则柔软，随作何器。菩萨心亦如是，久行六波罗蜜，善知识所护故，其心调柔，过去诸佛诸缘、诸事、诸善根中，不取相，能起随喜心，用无相回向无上道。无相者，能用不二非不二法，乃至不生不灭等。与上相违者，是不能回向。
　　弥勒知须菩提乐说空故，语言：如是般若波罗蜜随喜义，不应新学菩萨前说。何以故？若有少福德善根者，闻是毕竟空法，即著空，作是念：若一切法毕竟空无所有者，我何为作福德？则忘失前业。以是故，新发意菩萨，先教取相随喜，渐得方便力尔，乃能行无相随喜。譬如鸟子，羽翼未成，不可逼令高翔；六翮成就，则能远飞。阿鞞跋致菩萨，入法位，得法忍，能信、能行，故可为说。若有久行六波罗蜜，与善知识相随，内福德、外因缘力助，虽非阿鞞跋致，能信、能行。是二种人，闻是心清净，欢喜信受。如久饥渴者，得好饮食。如大热得凉，大寒得温，其心爱乐欢喜。是二菩萨亦如是，得是无相智慧，作是念：我因是智慧，能度无量众生，何有惊惧恐怖！恐怖从我心中出，是法中诸法、法相尚空，何况有我而决定取诸法相，闻一切法无相，则生惊惧？是说随喜义体竟，后当更以种种异门释上事。
　　复次，须菩提，菩萨应如是思惟：用是心回向无上道，是心念念尽灭变离，无有住时。是诸缘、事，所谓过去诸佛及诸善根。诸佛等诸缘事，久已灭，随喜心今灭；既灭无异，是故经中说用是心回向，是心即尽灭。如是等入过去世故，入诸法实相故，无有分别是心、是缘、是事、是善根等。若能如是回向，是为正回向。
　　复次，一时二心不和合，随喜心时无菩提心；一切心相毕竟空，不可以取相回向。何以故？菩萨知般若波罗蜜空，无有定法。如般若波罗蜜，一切法乃至无上道，亦如是。是时断法爱，舍著心，于空无诤，是名菩萨正回向。
　　【经】尔时，释提桓因语须菩提：“新发意菩萨闻是事，将无惊惧、怖畏？须菩提，云何新发意菩萨作诸善根，回向阿耨多罗三藐三菩提？复云何随喜福德，回向阿耨多罗三藐三菩提？”
　　须菩提语释提桓因：“若新发意菩萨，行般若波罗蜜，不受是般若波罗蜜，以无所得故，无相故；乃至檀波罗蜜亦如是。多信解内空，乃至多信解无法有法空，多信解四念处，乃至十八不共法，常与善知识相随。是善知识为说六波罗蜜义，开示分别，如是教授，令常不离般若波罗蜜，乃至得入菩萨法位，终不离般若波罗蜜，乃至不离檀波罗蜜，不离四念处，乃至十八不共法；亦教语魔事，闻种种魔事已，不增不减。何以故？是菩萨摩诃萨，不受一切法故。是菩萨亦常不离诸佛，乃至得菩萨位，于中种善根；以是善根故，生菩萨家，至得阿耨多罗三藐三菩提，终不离是善根。
　　“复次，新发意菩萨摩诃萨，于过去十方无量无边阿僧祇世界中诸佛，断生死道，断诸戏论，道尽，弃重担，灭聚落刺，断诸有结，正智得解脱；及弟子所作功德，于中若刹利大姓、婆罗门大姓、居士大家、四天王天乃至净居天所种善根；是一切和合称量，以随喜心，最上、第一、最妙、无上、无与等者，回向阿耨多罗三藐三菩提。”
　　尔时，弥勒菩萨语须菩提：“若新发意菩萨摩诃萨，念诸佛及弟子诸善根，随喜功德，最上、第一、最妙、无上、无与等者；随喜已，应回向阿耨多罗三藐三菩提。云何菩萨不堕想颠倒、心颠倒、见颠倒？”
　　须菩提言：“若菩萨摩诃萨，念诸佛及僧，于中不生佛想，不生僧想，无善根想，用是心回向阿耨多罗三藐三菩提，是心中亦不生心想；菩萨如是回向，想不颠倒，心不颠倒，见不颠倒。若菩萨摩诃萨，念诸佛及僧善根取相，取相已，回向阿耨多罗三藐三菩提；菩萨如是，名为想颠倒、心颠倒、见颠倒。若菩萨摩诃萨用是心，念诸佛及僧诸善根；是心念时，即知尽灭，若尽灭，是法不可得回向，所用回向心亦是尽灭相，所回向处法亦如是相：若如是回向，是名正回向，非邪回向。菩萨摩诃萨，应如是回向阿耨多罗三藐三菩提。
　　“复次，若菩萨摩诃萨，过去诸佛善根及弟子善根：是中凡夫人闻法种善根；若诸天龙、夜叉，揵闼婆、阿修罗，迦楼罗、紧那罗、摩睺罗伽，闻法种善根；若刹利大姓、婆罗门大姓、居士大家，四天王天，乃至阿迦尼吒天，闻法种善根，发阿耨多罗三藐三菩提心。是一切福德，和合称量随喜，最上、第一、最妙、无上、无与等者，回向阿耨多罗三藐三菩提。是时菩萨若如是知，是诸法尽灭，所回向处，是法亦自性空；能如是回向，是名真回向阿耨多罗三藐三菩提。
　　“复次，若菩萨如是知，无有法能回向法。何以故？一切法自性空故。若如是回向，是名正回向阿耨多罗三藐三菩提。如是菩萨摩诃萨，行般若波罗蜜乃至檀波罗蜜，不堕想颠倒、心颠倒、见颠倒。何以故？菩萨不著是回向，亦不见以诸善根回向菩提心处，是名菩萨摩诃萨无上回向。”　　
　　【论】问曰：新发意菩萨闻是事，将无怖畏、惊惧者耶？此义先已问答，今何以复问？
　　答曰：上弥勒虽语须菩提，不应为新学说，可为阿鞞跋致及久行者说，是二种人，闻能信行。已说正回向因缘，而犹说空法，是故帝释疑言：是众中有新发意者，云何更说使不恐怖？须菩提欲成弥勒所说，欲令新发意者应正回向，故答帝释：若新发意菩萨，虽不信行六波罗蜜，不供养诸佛；而以利根，得善知识，是二因缘故堪任正回向。是故语帝释：新发意菩萨行般若波罗蜜，不受是般若，以无所得故，毕竟空故；般若波罗蜜亦不得，亦不著，乃至檀波罗蜜亦如是。多信解内空者，常修乐入观内空三昧，故信解；乃至十八不共法多信解，亦如是。善知识相，如先说。此中但明能随六波罗蜜义说，闻是义已，常不离般若波罗蜜，乃至得入菩萨法位；有久行入菩萨位，有新发意入菩萨位。
　　复次，是新发意菩萨，善知识为说魔事，闻魔事已，不增不减，以善修习诸法实相故。若魔欲破，为欲破空，空则无破；若有增益，如幻如梦，何所增益？是故说不增不减。是因缘故，常不离诸佛，常生菩萨家，世世不离善根，乃至无上道。是新发意菩萨，得如是因缘，与久发意无异。
　　复次，随喜回向，所谓新发意菩萨，于过去十方无量阿僧祇世界中诸佛断道者，断生死道，入无余涅槃。诸戏论断故，言灭诸戏论。以空空等三昧，舍八圣道分故，言道尽。五众能生苦恼故，是重担。五众有二种舍：一者、有余涅槃中，舍五众因缘诸烦恼；二者、入无余涅槃中，舍五众果。一切白衣舍，名为聚落，出家人依白衣舍活；而白衣舍有五欲刺，为食故来入恶刺果林，以取果故，为刺所刺。如人著木屐践刺，刺则摧折，是诸佛以禅定智慧屐，摧五欲刺，名灭断下分五结。有分结尽，名断上五分结。诸法实相，金刚三昧相应智慧，断一切烦恼及习，故言正智得解脱。如是等，皆名赞叹。
　　过去诸佛及弟子所作功德者，佛弟子有三种：菩萨，辟支佛、声闻，刹利大姓乃至净居天。是中种善根者，是四种福田因，是种福德处。是福德和合称量随喜心，最上、无与等，回向无上道，是回向心，非正非邪。所以者何？今弥勒问须菩提，若新发意菩萨，念诸佛等功德，回向无上道，云何不堕颠倒？须菩提答：若是菩萨以般若波罗蜜方便力故，于诸佛不生佛想，及弟子诸善根中不生善根想。一切法从和合生，无有自性，故无有定法，名为佛，是故不生佛等想；是回向心，亦不生心想，是故菩萨不堕颠倒。与上相违，即堕颠倒。
　　复次，菩萨，以是心念诸佛等及诸善根，是心尽时即知尽，尽心不得回向。何以故？变失灭坏故。是心亦入无常门到法性中，法性中无有分别，是心、是非心，是佛，是弟子，是善根，是无上道。回向心、回向处，尽相亦如是。初心，是忆念过去诸佛等随喜功德；后心，是回向心。若如是回向，是名正回向。
　　问曰：初心、后心，是生灭相，可无常；所回向处法，是无上道，在未来世中，云何言尽灭？
　　答曰：汝不闻我先答，入无常门到法性中；此中不说尽是无常，但说诸法实相是尽。先亦说阿耨多罗三藐三菩提，出三世，过三界，无受相。能如是回向者，是为正回向。
　　复次，非正非邪回向，所谓菩萨于过去诸佛善根等，乃至无上、无与等回向无上道。若菩萨知是事皆尽灭，知回向处法亦自性空，能知灭知空，是真回向。若过去法无常，无常故不可回向自性空法中。若过去法空，空故不可回向自性空法中。用如是智慧回向，是名正回向。
　　复次，若菩萨知一切法因缘生，故无自力常住，自法相不动，况能有所作？无所作故，一切法中，无有法能回向法，是名正回向。如是菩萨，虽行般若波罗蜜等诸善法，亦不堕颠倒，一切法不著故。
　　【经】“复次，若菩萨摩诃萨，知所起福德，离五众、十二入、十八界；亦知般若波罗蜜是离相，乃至檀波罗蜜是离相，内空乃至无法有法空是离相，四念处乃至十八不共法是离相。如是菩萨摩诃萨随喜心起福德，回向阿耨多罗三藐三菩提。
　　“复次，若是菩萨摩诃萨随喜福德，知随喜福德自性离；亦知诸佛离佛性，诸善根亦离善根性，菩提心、菩提心性亦离，回向、回向性亦离，菩萨、菩萨性亦离，般若波罗蜜、般若波罗蜜性亦离，禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜、檀波罗蜜性亦离，乃至十八不共法、十八不共法性亦离。菩萨摩诃萨，应如是行离相般若波罗蜜，是名菩萨摩诃萨，般若波罗蜜中生随喜福德。
　　“复次，菩萨摩诃萨，诸过去灭度佛诸善根，若欲回向，应如是回向，作是念：‘如诸佛灭度相，诸善根相亦如是，灭度法相亦如是，我用心回向是心相亦如是。’若能如是回向，当知是回向阿耨多罗三藐三菩提，不堕想颠倒、心颠倒、见颠倒。若菩萨摩诃萨行般若波罗蜜时，取诸佛善根相，回向阿耨多罗三藐三菩提，是不名为回向。何以故？诸过去佛及善根，非相缘，非无相缘。若菩萨摩诃萨，亦如是取相，是不名善根回向阿耨多罗三藐三菩提。如是菩萨摩诃萨，堕想颠倒、心颠倒、见颠倒。若菩萨摩诃萨，诸佛及诸善根及诸心不取相，是名以诸善根回向阿耨多罗三藐三菩提。是菩萨摩诃萨，不堕想颠倒、心颠倒、见颠倒。”
　　尔时，弥勒菩萨问须菩提：“云何菩萨摩诃萨，于诸善根不取相，能回向阿耨多罗三藐三菩提？”
　　须菩提言：“以是事故，当知菩萨摩诃萨，所学般若波罗蜜中，应有般若波罗蜜方便力。若是福德，离般若波罗蜜，不得回向阿耨多罗三藐三菩提。何以故？般若波罗蜜中，诸佛不可得，诸善根不可得，回向阿耨多罗三藐三菩提心亦不可得。于是中，菩萨摩诃萨行般若波罗蜜时，应如是思惟：‘诸过去佛及弟子身皆灭，诸善根亦灭，我今取相分别诸佛诸善根及诸心，如是取相回向阿耨多罗三藐三菩提，诸佛所不许。何以故？取相有所得故，所谓于过去诸佛取相分别。’是故菩萨摩诃萨，欲以诸善根回向阿耨多罗三藐三菩提，不应有得，不应取相。如是回向，若有得、取相回向，诸佛不说有大利益。何以故？是回向杂毒故。譬如美食杂毒，虽有好色好香，为人所贪而杂毒；愚痴之人，食之欢喜，贪其好色香美可口，饭欲消时，受若死、若死等苦。若善男子、善女人，不谛受，不谛取相，不谛读诵，不解中义，如是教他言：‘汝善男子，过去、未来、现在十方诸佛，从初发意已来，至得阿耨多罗三藐三菩提，入无余涅槃乃至法尽。于其中间，行般若波罗蜜时作诸善根，行禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜时作诸善根；修四禅、四无量心、四无色定、四念处乃至八圣道分，佛十力乃至修十八不共法时作诸善根；净佛世界，成就众生，作诸善根；及诸佛戒众、定众、慧众、解脱众、解脱知见众，一切种智、无错谬法、常舍行，及诸弟子，是中所种善根；及诸佛所记当作辟支佛，是中诸天、龙、阿修罗、迦楼罗、紧那罗、摩睺罗伽等所种善根。是诸福德，称量和合，随喜回向阿耨多罗三藐三菩提。是回向以取相得法故，如杂毒食。得法者，终无正回向。何以故？是得法杂毒，有相、有动、有戏论。若如是回向，则为谤佛，不随佛教，不随法说。是善男子、善女人，求佛道应如是学，过去、未来、现在诸佛，从初发意乃至法尽，及弟子行般若波罗蜜时作善根，乃至修一切种智，如上说。云何诸善根回向阿耨多罗三藐三菩提正回向？有求佛道善男子、善女人，行般若波罗蜜，不欲谤诸佛者，诸福德应如是回向：‘如诸佛所知无上智慧，是诸善根相，是诸善根性，我亦如是随喜；如诸佛所知，我亦如是回向阿耨多罗三藐三菩提。’求菩萨道善男子、善女人，应如是回向阿耨多罗三藐三菩提。若如是回向，则为不谤佛，如佛所教，如佛法说。是菩萨摩诃萨回向，则无杂毒。’”　　
　　【论】释曰：所起福德离五众者，先但说过去事，今说自起随喜福德。若知是福德中，无五众、十二入、十八界，虽行般若波罗蜜等诸法，亦知空离相，如是福德名正回向。
　　复次，若菩萨知随喜福德中，随喜福德性自离，诸佛及善根，并诸起阿耨多罗三藐三菩提心、回向心，菩萨般若波罗蜜等诸行法，知自性空，是名正回向。随喜福德者，总说一切福德相；善根、随喜、起福德，是别相说。菩萨自缘所求阿耨多罗三藐三菩提，是名阿耨多罗三藐三菩提心。是菩萨随喜心功德果，但求无上道，是名回向心。行者五众中，假名字为菩萨，般若波罗蜜等诸法，如先义说。先说福德中离五众，今说福德、福德自相空。
　　复次，菩萨念过去佛因缘生福德，应如是回向：如过去诸佛入无余涅槃，无相、无戏论，性常寂灭，是福德及回向心亦如是。如是回向，是名正回向，不堕颠倒。
　　复次，若菩萨于诸过去佛功德取相，分别回向，是不名回向。何以故？有相是一边，无相是一边，离是二边行中道，是诸佛实相。是故说诸过去佛不堕相数中，不堕无相数中。若如是取相数，是不名回向，则堕颠倒。与上相违，是为不堕颠倒。是事难故，弥勒重问，所谓一切法不取相而复能回向。须菩提是中不得决定答处，是故语弥勒：以是事故，菩萨学般若波罗蜜，求方便力。是福德离般若波罗蜜，不得回向者，一切法中，一法实而不诳，所谓阿耨多罗三藐三菩提；随是阿耨多罗三藐三菩提，行不诳道，尔乃可得；不诳道者，即是般若波罗蜜。是故说离般若波罗蜜，是福德不可得回向。何以故？是般若波罗蜜，毕竟空，无有分别。福德若离般若波罗蜜，若不离般若波罗蜜，不可得回向。
　　菩萨应作是念：诸过去佛及弟子身，并诸善根、福德皆灭。我今取相分别，所谓是诸佛、是弟子、是善根、是随喜福德，取相回向，我为不是！何以故？与诸法实相异故；受果报已久，久当尽故。不疾至佛道，有所得故。于过去诸佛，忆想分别，即是大失！所谓过去佛空无，而我忆想分别。譬如杂毒食，食是随喜福德；毒是取相，故爱见等诸烦恼生。好色者，福德因缘，作人王、转轮王、天王，得福乐；好香者，得好名誉、富贵势力；凡夫无智之人，所共贪爱。愚痴人者，是新发意取相著心菩萨。食之欢喜者，富乐福德因缘故，于天人中受此富乐。饭欲消时，受若死、若死等苦者，是富乐若无常破坏离时，忧愁遂死，若次死受诸苦恼。复次，若死、若死等者，自失命名死，失所著物名死等。复次，若死、若死等者，苦恼多故，失智慧命，名死；妨行善道，名死等。
　　此经中须菩提自说：是无智人，不审谛受，不取其义，但著语言。不谛取相者，不如法分别。不谛读诵者，忘失句逗，若自失，若受不具足。不解义者，不得经意。如是少智师，教化弟子：汝善男子，过去、未来、现在十方诸佛，从初发意，乃至如是回向。则为谤佛，不随佛教，不随法说。与此相违，名为正回向。
　　复次，正回向，菩萨应作是念：如十方三世诸佛所知，用无上智慧知诸善根相。一切智人中，佛第一胜，佛所知诸善根，必是实相；如佛所知，我亦用如是善根相回向。譬如射地无不著时，若射余物，或著或不著。如诸佛所知随喜，如射地无不著；若用余道随喜，如射余物，或著或不著。如是回向，是为不谤佛。
　　【经】“复次，求佛道善男子、善女人，行般若波罗蜜时，诸善根应如是回向：如色不系欲界，不系色界，不系无色界；不系法者，不名过去，不名未来，不名现在。如受、想、行、识不系欲界，不系色界，不系无色界；不系法者，不名过去、未来、现在。十二入、十八界亦如是。如般若波罗蜜不系欲界，不系色界，不系无色界；不系法者，不名过去、未来、现在。禅波罗蜜乃至檀波罗蜜，亦如是；内空乃至无法有法空，亦如是。如四念处不系欲界，不系色界，不系无色界；不系法者，不名过去、未来、现在。乃至八圣道分亦如是；佛十力乃至十八不共法，亦如是。如如、法性、法相、法住、法位、实际、不可思议性，戒、定、慧、解脱、解脱知见众，一切种智、不错谬法、常舍行，不系欲界，不系色界，不系无色界；不系法者，不名过去、未来、现在。是回向、所回向处、行者，不系皆亦如是。是诸佛亦不系，诸善根亦不系，是诸声闻、辟支佛善根亦不系；不系法者，不名过去、未来、现在。若菩萨摩诃萨行般若波罗蜜时，如是知色不系三界，不系法者，不名过去、未来、现在。若法不名过去、未来、现在者，不可以取相有所得，回向阿耨多罗三藐三菩提。何以故？是色无生，若法无生则无法，无法中不可回向；受、想、行、识亦如是。檀波罗蜜乃至般若波罗蜜，四念处乃至不谬错法、常舍行，不系三界；不系法者，亦非过去、未来、现在。若非过去、未来、现在法者，不可以取相有所得法，回向阿耨多罗三藐三菩提。何以故？是法无生，若法无生则无法，无法中不可回向。菩萨摩诃萨如是回向，则不杂毒。若求佛道善男子、善女人，以取相得法，以诸善根回向阿耨多罗三藐三菩提，是名邪回向。若邪回向，诸佛所不称誉。用是邪回向，不能具足檀波罗蜜乃至般若波罗蜜，不能具足四念处乃至八圣道分、内空乃至无法有法空、佛十力乃至不错谬法、常舍行，不能具足净佛世界、成就众生。若不能净佛世界，成就众生，则不能得阿耨多罗三藐三菩提。何以故？是回向杂毒故。
　　“复次，菩萨摩诃萨行般若波罗蜜时，应作是念：如诸佛所知诸善根回向，是真回向，我亦应以是法相回向，是名正回向。”
　　尔时，佛赞须菩提：“善哉！善哉！如汝所为，为作佛事！为诸菩萨摩诃萨说所应回向法，以无相无得无出，无垢无净，无法性，自相空，常性空，法性、如、实际故。须菩提，若三千大千世界中众生，皆当得十善道，四禅、四无量心、四无色定、五神通。于须菩提意云何？是众生得福多不？”
　　“甚多！世尊。”
　　佛言：“不如是善男子、善女人，于诸善根心不著，回向阿耨多罗三藐三菩提，最上、第一、最妙、无上、无与等。
　　“复次，须菩提，若三千大千世界中众生，皆当作须陀洹，乃至阿罗汉、辟支佛，若有善男子、善女人，尽形寿供养恭敬，尊重赞叹，衣服、饮食，卧具、医药，供给所须。于须菩提意云何？是善男子、善女人，是因缘故，得福德多不？”
　　“甚多！世尊。”
　　佛言：“不如是善男子、善女人，于诸善根心不著，回向阿耨多罗三藐三菩提，最上、第一、最妙、无上、无与等。
　　“复次，须菩提，若三千大千世界中众生，皆发阿耨多罗三藐三菩提心，十方如恒河沙等世界中一一众生，如恒河沙等劫，恭敬尊重赞叹，供养是菩萨，衣服、饮食，卧具、医药，供给所须。于须菩提意云何？是善男子、善女人，是因缘故，得福多不？”
　　“甚多！世尊，无量无边阿僧祇，不可以譬喻为比。世尊，若是福德有形者，十方如恒河沙等世界所不受！”
　　佛告须菩提：“善哉！善哉！如汝所言。虽尔，不如善男子、善女人，于诸善根心不著，回向阿耨多罗三藐三菩提，最上、第一、最妙、无上、无与等。是无著回向功德，比前功德，百倍、千倍、百千万亿倍，乃至算数譬喻所不能及！何以故？是善男子、善女人取相得法，行十善道，四禅、四无量心、四无色定、五神通；取相得法，供养须陀洹，恭敬尊重赞叹，衣服、饮食，卧具、医药，供给所须，乃至取相供养菩萨故。”
　　尔时，四天王天与二万诸天子，合掌礼佛，作是言：“世尊，菩萨摩诃萨最大回向，以方便力故，以无所得故，以无相法故，以无觉法故，诸善根回向阿耨多罗三藐三菩提。如是回向，不堕二法。”
　　尔时，释提桓因，亦与无数三十三天及余诸天子，持天华、缨络，捣香、泽香，天衣、幡盖，鼓天妓乐以供养佛，作是言：“世尊，菩萨摩诃萨最大回向，以方便力故，以无所得故，以无相法故，以无觉法故，诸善根回向阿耨多罗三藐三菩提。如是回向，不堕二法。”
　　须夜摩天王与千天子，珊兜率陀、化乐、他化自在诸天王，各与千天子俱，供养佛已，作是言：“世尊，菩萨摩诃萨最大回向，以方便力故，以无所得故，以无相法故，以无觉法故，诸善根回向阿耨多罗三藐三菩提。如是回向，不堕二法。”
　　尔时，诸梵天与无数百千亿那由他诸天，俱诣佛所，头面礼佛足，发大音声，作如是言：“未曾有也！世尊，菩萨摩诃萨，为般若波罗蜜所护，以方便力故，胜前善男子、善女人取相有所得者。”
　　光音天乃至阿迦尼吒天，与无数百千亿那由他诸天，俱诣佛所，头面礼佛足，发大音声，作如是言：“未曾有也！世尊，菩萨摩诃萨，为般若波罗蜜所护，以方便力故，胜前善男子、善女人取相有所得者。”
　　尔时，佛告四天王天，乃至阿迦尼吒诸天子：“若三千大千世界中所有众生，皆发阿耨多罗三藐三菩提心，是一切菩萨，念过去、未来、现在诸佛，及声闻、辟支佛诸善根，从初发意乃至法住，于其中间所有善根，并余一切众生所有善根，所谓布施、持戒、忍辱、精进、一心、智慧，檀波罗蜜乃至般若波罗蜜，戒众、定众、慧众、解脱众、解脱知见众，如是等诸余无量佛法，一切和合随喜；随喜已，回向阿耨多罗三藐三菩提，以取相有所得故。复有善男子、善女人，发阿耨多罗三藐三菩提心，念过去、未来、现在诸佛，及声闻、辟支佛，从初发意乃至法住，于其中间所有善根，并余一切众生所有善根，所谓布施、持戒、忍辱、精进、一心、智慧，檀波罗蜜，乃至无量诸佛法，一切和合称量，以无所得故，无二法故，无相法故，不著法故，无觉法故，是最上随喜，第一、最妙、无上、无与等随喜；随喜已，回向阿耨多罗三藐三菩提。是善男子、善女人功德，胜前善男子、善女人功德，百倍、千倍、百千亿倍，乃至算数譬喻所不能及！”
　　尔时，须菩提白佛言：“世尊，世尊所说善男子、善女人和合诸善根，称量随喜，回向最上、第一、最妙、无上、无与等。世尊，云何名随喜最上乃至无与等？”
　　佛言：“若善男子、善女人，于过去、未来、现在诸法，不取不舍，不念非不念，不得非不得。是诸法中，亦无有法生者灭者、若垢若净，诸法不增不减，不来不去，不合不散，不入不出。如过去、未来、现在诸法相，如如相、法性、法住、法位，我亦如是随喜；随喜已，回向阿耨多罗三藐三菩提，如是回向，最上、第一、最妙、无上、无与等！须菩提，是随喜法，比余随喜，百倍、千倍、百千亿倍，乃至算数譬喻所不能及！
　　“复次，须菩提，求佛道善男子、善女人，于过去、未来、现在诸佛，及声闻、辟支佛，从初发心乃至法住，于其中间所有善根，若布施乃至智慧，檀波罗蜜乃至无量诸佛法，及余一切众生所有善根，若欲随喜者，应如是随喜！作是念：‘布施与解脱等，戒、忍、精进、禅、智与解脱等。色与解脱等，受、想、行、识亦与解脱等。内空与解脱等，乃至无法有法空亦与解脱等。四念处与解脱等，乃至八圣道分亦与解脱等。佛十力与解脱等，乃至一切种智亦与解脱等。戒众、定众、慧众、解脱众，解脱知见众，亦与解脱等。随喜与解脱等，过去、未来、现在诸法与解脱等，十方诸佛与解脱等，诸佛回向与解脱等，诸佛与解脱等，诸佛灭度与解脱等，诸佛弟子声闻、辟支佛与解脱等，诸佛弟子灭度与解脱等，诸佛法相与解脱等，诸声闻、辟支佛法相与解脱等，一切诸法相，亦与解脱等。我以是诸善根相随喜功德，回向阿耨多罗三藐三菩提，亦与解脱等，不生不灭故。’须菩提，是名诸菩萨摩诃萨随喜功德，最上、第一、最妙、无上、无与等。须菩提，菩萨成就是随喜功德，当疾得阿耨多罗三藐三菩提。
　　“复次，须菩提，十方如恒河沙等诸佛及弟子，现在若有求佛道善男子、善女人，尽形寿供养是诸佛及弟子，一切所须，供养恭敬，尊重赞叹，衣服、饮食，卧具、医药；是诸佛灭度后，昼夜勤修，供养恭敬，尊重赞叹，华香乃至幡盖妓乐，以取相有所得故；持戒、忍辱、精进、禅定、修智慧，以取相有所得故。复有善男子、善女人，发意求阿耨多罗三藐三菩提，行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜时，以不取相无所得法方便力，诸善根回向阿耨多罗三藐三菩提，是福德最上、第一、最妙、无上、无与等，胜前福德百倍、千倍、百千亿倍，乃至算数譬喻所不能及！如是，须菩提，菩萨摩诃萨行檀波罗蜜时，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜时，以方便力故，诸善根应回向阿耨多罗三藐三菩提，以不取相无所得法故。”　　
　　【论】释曰：菩萨应作是念：从色乃至常舍行诸法，不系三界，故三世不摄。诸佛及弟子并诸功德，随喜心、回向处、所用回向法、回向者亦如是，是名正回向。尔时，菩萨作是念：若色出三界，三世不摄，不可以取相有所得回向。何以故？是色出三界者，即是色实相，初、后生相不可得，如破生品中说。若法无生，即是无所有，无所有回向心，云何回向无所有菩提心？色、受、想、行、识，乃至常舍行亦如是。是名无杂毒回向，所谓无相无得回向。杂毒者，所谓诸佛不赞叹，不能具足六波罗蜜等，乃至不能得阿耨多罗三藐三菩提。
　　复次，菩萨应作是念：如十方三世诸佛所知，应如是生心、如是念、如是观、如是回向，是功德直至无上道，我亦如是随喜回向。是菩萨必得实随喜，回向不虚，如先说因缘。是略说诸回向品（菩萨礼佛有三品：一者、悔过品，二者、随喜回向品，三者、劝请诸佛品），广说则无量无边。
　　善哉！善哉！汝作佛事者，佛初发心，誓度一切众生。须菩提虽是阿罗汉，而能助佛说法，开菩萨道，是故赞言：善哉！善哉！
　　复次，佛自说因缘：为诸菩萨说所应回向法，用无相故者，以无相智慧，和合回向福德相者，与上相违，名为无相。无相有三种：假名相，法相，无相相。假名相者，如车、如屋，如林、如军，如众生诸法和合中，更有是名。无明力故，取是假名相，起诸烦恼业。法相者，五众、十二入、十八界等诸法。肉眼观故有，以慧眼观则无，是故法亦虚诳妄语，应舍离法相。离是二相，余但有无相相。有人取是无相相，随逐取相，还生结使，是故亦不应取无相相。离三种相，故名无相。若无有相，是中无所得，无得故无出；若法无得无出，即是无垢无净；若法无垢无净，即是无法性；若法无性，即是自相空；若法自相空，即是法常自性空；若法常自性空，即同法性、如、实际。用如是法和合，随喜福德回向，故赞言：善哉！善哉！复有善哉因缘，所谓随喜福德，大利益众生，有大果报。何者是大利益？所谓佛语须菩提，若三千大千世界众生，行十善乃至五通。
　　问曰：欲界中二处天及梵天王，何以与多天俱，余四天何以少？
　　答曰：是二天依止地，近佛故，又五欲不如上天；佛生时、苦行时、降魔时、得道时、转法轮时，常来供养佛，是故多。余四处天，宫殿在虚空中，不属地，五欲妙，染著深故，不能多来。
　　又兜率天虽利根乐法，而其天上常有补处菩萨说法，是故不来。梵天虽远，离欲故乐法情深，佛为法王，是故多来。复次，梵天王为色界主，请佛初转法轮，是故应与多众俱来。余色界天，尽名梵天。
　　问曰：先种种因缘说正回向，正回向即是最上，今何以更问？
　　答曰：上处处广说，今略说。所谓三世十方一切法，决定心知，于是法中无生者灭者等，一切法不可得、不可念。不得不念故，不取不舍，入诸法实相中。作是念：如诸法实相，我亦如是以随喜福德回向，不分别诸法，不坏法性，是名最上回向。何以故？果报常无尽故。
　　问曰：六波罗蜜等诸法各各相，若色相、若无色相等。解脱有二种：有为解脱、无为解脱。云何皆与解脱等？
　　答曰：我先已说，凡夫人以肉眼，六识颠倒观故见异；若以慧眼，观诸法皆虚妄，唯涅槃为实。是有为解脱，属无为，随无为故名解脱。如实得道者名道人，今未得道者，衣服法则随得道者，故亦名道人。如无余涅槃，不生不灭，不入不出，不垢不净，非有非无，非常非无常，常寂灭相，心识观灭，语言道断，非法非非法等相。用无所有相故，慧眼观一切法，亦如是相，是名六波罗蜜等与解脱等。是故佛法中，说解脱为贵，上智慧贵解脱。佛是中分别说：若人无量阿僧祇劫，行六波罗蜜，用有所得法，种种修习善根；一人用无所得法，但以心随喜，念他功德，回向无上道。是人百千万分不及其一。何以故？先福德有量，是福德无量；先福德有尽，今福德无尽；先福德杂毒，今福德无毒；先福德随生死，今福德随涅槃；先福德不定，或作佛、或退，今福德定到，必疾作佛。有如是等差别。是故四种人：若凡夫人求世间乐，若声闻、辟支佛人求涅槃乐，若诸菩萨摩诃萨求佛乐。应如是随喜生福德，回向阿耨多罗三藐三菩提，如此品中说。
大智度论卷第六十二释照明品第四十
　　【经】尔时，慧命舍利弗白佛言：“世尊，是般若波罗蜜！”
　　佛言：“是般若波罗蜜。”
　　“世尊，般若波罗蜜能照一切法，毕竟净故。世尊，应礼般若波罗蜜。世尊，般若波罗蜜，不著三界。世尊，般若波罗蜜除诸闇暝，一切烦恼诸见除故。世尊，般若波罗蜜，一切助道法中最上。世尊，般若波罗蜜安隐，能断一切怖畏苦恼故。世尊，般若波罗蜜能与光明，五眼庄严故。世尊，般若波罗蜜，能示导堕邪见众生离二边故。世尊，般若波罗蜜是一切种智，一切烦恼及习断故。世尊，般若波罗蜜诸菩萨摩诃萨母，能生诸佛法故。世尊，般若波罗蜜不生不灭，自相空故。世尊，般若波罗蜜远离生死，非常非灭故。世尊，般若波罗蜜无救者作护，施一切珍宝故。世尊，般若波罗蜜具足力，无能破坏故。世尊，般若波罗蜜能转三转十二行法轮，一切诸法不转不还故。世尊，般若波罗蜜能示诸法性，无法有法空故。世尊，应云何供养般若波罗蜜？”
　　佛言：“当如供养世尊。礼般若波罗蜜，当如礼世尊。何以故？世尊不异般若波罗蜜，般若波罗蜜不异世尊；世尊即是般若波罗蜜，般若波罗蜜即是世尊。是般若波罗蜜中，出生诸佛、菩萨，辟支佛、阿罗汉，阿那含、斯陀含、须陀洹。般若波罗蜜中，生十善道、四禅、四无量心、四无色定、五神通，内空乃至无法有法空，四念处乃至八圣道分。是般若波罗蜜中，生佛十力、十八不共法、大慈大悲、一切种智。”
　　尔时，释提桓因心念：“何因缘故舍利弗问是事？”念已，语舍利弗：“何因缘故问是事？”
　　舍利弗语释提桓因言：“憍尸迦，诸菩萨摩诃萨，为般若波罗蜜守护，以沤和拘舍罗力故，于过去、未来、现在诸佛，从初发心乃至法住，于其中间所作善根，一切和合随喜，回向阿耨多罗三藐三菩提。以是因缘故，我问是事。憍尸迦，菩萨摩诃萨般若波罗蜜，胜檀波罗蜜、尸罗、羼提、毗梨耶、禅波罗蜜。譬如生盲人，若百、若千、若百千而无前导，不能趣道入城。憍尸迦，五波罗蜜亦如是，离般若波罗蜜，如盲无导，不能趣道，不能得一切种智。憍尸迦，若五波罗蜜得般若波罗蜜将导，是时五波罗蜜名为有眼，般若波罗蜜将导，得波罗蜜名字。”
　　释提桓因语舍利弗：“如汝所言，般若波罗蜜将导五波罗蜜，故得波罗蜜名字。舍利弗，若无檀波罗蜜，五波罗蜜不得波罗蜜名字；若无尸罗波罗蜜、羼提波罗蜜、毗梨耶波罗蜜、禅波罗蜜，五波罗蜜不得波罗蜜名字。若尔者，何以故独赞般若波罗蜜？”
　　舍利弗言：“如是，如是。憍尸迦，无檀波罗蜜，五波罗蜜不得波罗蜜名字；无尸罗波罗蜜、羼提波罗蜜、毗梨耶波罗蜜、禅波罗蜜，五波罗蜜不得波罗蜜名字。但菩萨摩诃萨住般若波罗蜜中，能具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜。以是故，憍尸迦，般若波罗蜜于五波罗蜜中，最上、第一、最妙、无上、无与等。”
　　舍利弗白佛言：“世尊，云何应生般若波罗蜜？”
　　佛告舍利弗：“色不生故，般若波罗蜜生；受、想、行、识不生故，般若波罗蜜生；檀波罗蜜不生故，般若波罗蜜生；乃至禅波罗蜜不生故，般若波罗蜜生；内空乃至无法有法空，四念处乃至八圣道分，佛十力乃至一切智、一切种智不生故，般若波罗蜜生。如是诸法不生故，般若波罗蜜应生。”
　　舍利弗言：“世尊，云何色不生故，般若波罗蜜生？乃至一切诸法不生故，般若波罗蜜应生？”
　　佛言：“色不起不生、不得不失故，乃至一切诸法不起不生、不得不失故，般若波罗蜜生。”
　　舍利弗白佛言：“如是生般若波罗蜜，与何等法合？”
　　佛言：“无所合，以是故得名般若波罗蜜。”
　　“世尊，不合何等法？”
　　佛言：“不与不善法合，不与善法合；不与世间法合，不与出世间法合；不与有漏法合，不与无漏法合；不与有罪法合，不与无罪法合；不与有为法合，不与无为法合。何以故？般若波罗蜜，不为得诸法故生，以是故于诸法无所合。”
　　尔时，释提桓因白佛言：“世尊，是般若波罗蜜，亦不合萨婆若？”
　　佛言：“如是，憍尸迦，般若波罗蜜，亦不合萨婆若，亦不得。”
　　释提桓因言：“世尊，云何般若波罗蜜，亦不合萨婆若，亦不得？”
　　佛言：“般若波罗蜜，不如名字，不如相，不如起作法合。”
　　释提桓因言：“今云何合？”
　　佛言：“若菩萨摩诃萨，如不取、不受、不住、不著、不断，如是合，亦无所合。如是，憍尸迦，般若波罗蜜，一切法合，亦无所合。”
　　尔时，释提桓因白佛言：“未曾有也！世尊，是般若波罗蜜，为一切法不起不生、不得不失故生。”
　　须菩提白佛言：“世尊，若菩萨摩诃萨行般若波罗蜜时，作是念：‘般若波罗蜜，若一切法合、若不合。’是菩萨摩诃萨则舍般若波罗蜜，远离般若波罗蜜。”
　　佛告须菩提：“复有因缘，菩萨摩诃萨，舍般若波罗蜜，远离般若波罗蜜。若菩萨摩诃萨作是念：‘是般若波罗蜜无所有，空虚不坚固。’是菩萨摩诃萨，则舍般若波罗蜜，远离般若波罗蜜。须菩提，以是因缘故，舍离般若波罗蜜。”
　　须菩提白佛言：“世尊，信般若波罗蜜，为不信何法？”
　　佛告须菩提：“信般若波罗蜜，则不信色，不信受、想、行、识；不信眼乃至意；不信色乃至法；不信眼界乃至意识界；不信檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜；不信内空，乃至无法有法空；不信四念处，乃至八圣道分；不信佛十力，乃至十八不共法；不信须陀洹果、斯陀含果、阿那含果、阿罗汉果、辟支佛道；不信菩萨道；不信阿耨多罗三藐三菩提，乃至一切种智。”
　　须菩提白佛言：“世尊，云何信般若波罗蜜时，不信色乃至一切种智？”
　　佛告须菩提：“色不可得故，信般若波罗蜜，不信色；乃至一切种智不可得故，信般若波罗蜜，不信一切种智。以是故，须菩提，信般若波罗蜜时，不信色乃至不信一切种智。”　　
　　【论】释曰：上佛与弥勒、须菩提、释提桓因，共说随喜义。舍利弗虽默然，听闻是般若波罗蜜随喜义甚深，无量无边，大利益众生；虽漏尽寂灭，发欢喜心，从座起合掌，白佛言：能作随喜，断诸戏论，利益无量众生，令入佛道者，是般若波罗蜜。佛可其语，故言是。
　　般若波罗蜜中，说诸法实相；诸法实相中，无戏论垢浊，故名毕竟清净；毕竟清净故，能遍照一切五种法藏，所谓过去、未来、现在、无为及不可说。是故舍利弗言：世尊，般若波罗蜜能照一切法，毕竟净故。般若波罗蜜能守护菩萨，救诸苦恼，能满所愿。如梵天王守护三千大千世界，故众生皆礼。三界中三毒泥所不污，故言不著三界。破一切爱等百八烦恼、我见等六十二见，故言破无明黑闇。诸法中智慧最上，一切智慧中般若波罗蜜为上；以智慧为本，分别四念处等三十七品，是故言一切助道法中最上。能断生、老、病、死等诸怖畏苦恼，故言安隐。是般若波罗蜜中摄五眼，故言能与光明。离有边、无边等诸二边，故言能示正道。菩萨住金刚三昧，断一切烦恼微习，令无遗余，得无碍解脱，故言一切种智。
　　复次，知一切法总相、别相，一切种智因缘，故名一切种智。能生十方三世无量诸佛法故，言诸菩萨母。一切法中各各自相空故，言不生不灭。断、常是诸见本，诸见是诸结使本，诸结使是一切生死中苦本，是故言远离生死。能令众生信三宝等诸善法宝，得诸善法宝故，得世间、出世间乐，能令众生得二种乐故，言无救者作护。是般若波罗蜜相，乃至十方诸佛所不能坏。所以者何？毕竟不可得故，何况余人！故言具足波罗蜜。是般若波罗蜜中，无自性故，说诸法不转生死中，不还入涅槃。不生故不转，不灭故不还，故言能转三转十二行法轮。三转十二行法轮义，如先说。一切法有二分：若有、若无。是般若中，有亦不应取，无亦不应取，离是有、无，即是诸法性，是故言能示诸法性。如是等无量因缘，赞叹般若，后当广说。
　　是般若波罗蜜，是无相相。有人心未纯熟，求其定相不能得，便生慢心。是故舍利弗问：应云何供养？佛教言：当如供养佛。以人从久远已来，深著众生相，于贵法情薄，是故言如供养世尊。智者观之，佛与般若等无异。所以者何？般若修集，即变为一切智。此中佛自说因缘：是般若波罗蜜中，出生贤圣等，出生十善道等，世间、出世间法，乃至一切种智。尔时，帝释作是念者，帝释意：以舍利弗漏尽离欲人，如似著法人赞叹般若。今舍利弗自说因缘，菩萨为般若守护故，以方便力，能随喜福德回向，而不破般若波罗蜜相，是事希有故，尊敬般若波罗蜜，是故问佛云何供养。
　　复次，憍尸迦，般若波罗蜜自力势故，胜五波罗蜜。
　　问曰：五波罗蜜，应以五盲人作喻，何以乃说百千？
　　答曰：此中说其力势，不论多少。复次，若言导五不足为贵，故说百千。复次，波罗蜜亦多，如贤劫三昧中，有八万四千种波罗蜜，广说则无量。
　　问曰：檀波罗蜜亦有眼。所以者何？信有罪福，破邪见等无明，故能布施，何以故喻无眼？
　　答曰：布施中智慧是客来，非正体。譬如四大常和合，不得相离，诸波罗蜜和合亦如是。不能趣道，道者菩萨十地道，城者一切种智等诸佛法。复次，道者八圣道分，城者涅槃。如盲人虽有手足力，不能得随意有所至，得有眼人示导，则随意所往，皆能成办。五波罗蜜，虽各各有事能，不得般若示导，尚不得二乘，何况无上道？五波罗蜜，得般若波罗蜜将导，故得波罗蜜名字，至成佛道。帝释问：汝自说诸波罗蜜和合，互相佐助，如四大不得相离。如是者，般若波罗蜜亦待五法，何以独说以般若故，五法得波罗蜜名字？答曰：虽六事和合，互相佐助相，般若波罗蜜力大，故五法因得波罗蜜名字。譬如合散，虽众药各各有力，石势大故，名为石散。又如大军摧敌，虽各各有力，主将力大故，主得名字。
　　舍利弗已问供养般若事，今问行者云何生般若波罗蜜？佛答：若行者观色等诸法不生相，是则生般若波罗蜜。舍利弗复问：云何观色等不生故，般若波罗蜜生？答曰：色等因缘和合起，行者知色虚妄不令起，不起故不生，不生故不得，不得故不失。尔时，舍利弗问意：般若无生缘处，行者亦无生，如是般若与何法合？终归何处住？得何果报？答曰：般若波罗蜜无生相，故无所合。若般若波罗蜜有法合者，若善、若不善等，是不名般若波罗蜜。今无所合，故入般若波罗蜜数中。
　　问曰：若尔者，帝释已知一切法不合，何以独问萨婆若不合？
　　答曰：帝释贵重深著是般若，于萨婆若爱未断，故言乃至萨婆若亦不合耶？佛答：般若波罗蜜，萨婆若亦不合，一切法毕竟无生故。此中佛破断灭邪见，故说合；般若波罗蜜，不如凡夫人取相著名，作起有为法合，如佛心合。
　　问曰：云何如佛心合？
　　答曰：一切相虚诳，故不取相；一切法中有无常等过咎，故不受；吾我心缚著世间皆动相，故不住；能生种种苦恼，后变异，故不著；一切世间颠倒，颠倒果报不实，如幻如梦，无所灭，故不断。是故佛不著法，不生高心，入毕竟空善相中，深入大悲，以救众生，菩萨应如佛心合。帝释欢喜，赞言：希有！是般若波罗蜜，不破坏诸法，不生不得不失故，而能成就菩萨，令得至佛。
　　须菩提言：若菩萨用有所得，如是分别一切智等，一切法若合若不合，是菩萨则失般若波罗蜜。佛然可其言，如是更有因缘，菩萨若取汝所说，一切法无合不合，取是空相，言般若空无所有不牢固，是亦失般若波罗蜜。须菩提知般若波罗蜜不可得相，是故问若信般若波罗蜜，信何法？般若波罗蜜空亦不可得，为决定心信于何法？佛言：色等一切法不可信。何以故？色等一切法自性不可得，故不可信。
　　【经】须菩提白佛言：“世尊，是般若波罗蜜，名为摩诃波罗蜜！”
　　“须菩提，何因缘故，是般若波罗蜜，名为摩诃波罗蜜？”
　　须菩提言：“世尊，是般若波罗蜜，不作色大，不作色小，受、想、行、识不作大，不作小；眼乃至意，色乃至法，眼识界乃至意识界，不作大，不作小；檀波罗蜜乃至禅波罗蜜，不作大，不作小；内空乃至无法有法空，不作大，不作小；四念处乃至阿耨多罗三藐三菩提，不作大，不作小；诸佛法不作大，不作小；诸佛不作大，不作小。是般若波罗蜜，不作色合，不作色散，受、想、行、识不作合，不作散；乃至诸佛不作合，不作散。不作色无量，不作色非无量；乃至诸佛不作无量，亦不作非无量。不作色广，不作色狭；乃至诸佛不作广，不作狭。不作色有力，不作色无力；乃至诸佛不作有力，不作无力。世尊，以是因缘故，是般若波罗蜜，名摩诃波罗蜜。
　　“世尊，若新发意菩萨摩诃萨，若不远离般若波罗蜜，不远离禅波罗蜜，不远离毗梨耶波罗蜜，不远离羼提波罗蜜，不远离尸罗波罗蜜，不远离檀波罗蜜，如是念：是般若波罗蜜，不作色大，不作色小，乃至诸佛不作大，不作小；色不作合，不作散；不作色无量，不作色非无量；不作色有力，不作色无力；乃至诸佛不作有力，不作无力。世尊，菩萨摩诃萨若如是知，是为不行般若波罗蜜。何以故？是非般若波罗蜜相，所谓作色大小，乃至诸佛作大小；色有力无力，乃至诸佛有力无力。世尊，是菩萨摩诃萨用有所得故，有大过失！所谓行般若波罗蜜时，作色大，作色小，乃至诸佛作有力，作无力。何以故？有所得相者，无阿耨多罗三藐三菩提。所以者何？众生不生故，般若波罗蜜亦应不生；色不生故，般若波罗蜜不生；乃至佛不生故，般若波罗蜜不生。众生性无故，般若波罗蜜性无；色性无故，般若波罗蜜性无；乃至佛性无故，般若波罗蜜性无。众生非法故，般若波罗蜜非法；色非法故，般若波罗蜜非法；乃至佛非法故，般若波罗蜜非法。众生空故，般若波罗蜜空；色空故，般若波罗蜜空；乃至佛空故，般若波罗蜜空。众生离故，般若波罗蜜离；色离故，般若波罗蜜离；乃至佛离故，般若波罗蜜离。众生无有故，般若波罗蜜无有；色无有故，般若波罗蜜无有；乃至佛无有故，般若波罗蜜无有。众生不可思议故，般若波罗蜜不可思议；色不可思议故，般若波罗蜜不可思议；乃至佛不可思议故，般若波罗蜜不可思议。众生不灭故，般若波罗蜜不灭；色不灭故，般若波罗蜜不灭；乃至佛不灭故，般若波罗蜜不灭。众生不可知故，般若波罗蜜不可知；色不可知故，般若波罗蜜不可知；乃至佛不可知故，般若波罗蜜不可知。众生力不成就故，般若波罗蜜力不成就；色力不成就故，般若波罗蜜力不成就；乃至佛力不成就故，般若波罗蜜力不成就。世尊，以是因缘故，诸菩萨摩诃萨般若波罗蜜，名为摩诃波罗蜜。”　　
　　【论】释曰：须菩提闻佛所说，疑心开解，赞叹般若波罗蜜言：是般若名为摩诃波罗蜜。佛反问须菩提：于汝意云何？何以故名为大波罗蜜？须菩提答：色等诸法不作大、不作小故。凡夫人心，于诸法中随意作大、小。如人急时，其心缩小；安隐富乐时，心则宽大。又如八背舍中，随心故外色或大或小。又如凡夫人于眼见色中，非色事亦言色；如指业、指量、指数、指一异等法合为色，是名色作大。有人眼见色，可见处名色，不可见处不名色。有人言：“粗色虚诳非真色，但微尘常故是真色。微尘和合时，假名为色。”是名色作小。如是等因缘，凡夫人于色，或作大，或作小，随忆想分别故，破诸法性。般若波罗蜜，随色性如实观，不作大小。不合不散者，般若波罗蜜，不说微尘色和合更有色生，但有假名，无有定相色，是故无合无散。色无边故无量，无处不有色，无时不有色，故无有量。色是作法，般若波罗蜜中，不以微尘合故有粗色；不以粗色散故还归微尘，是故言不合不散。起法有分别筹量多少，不得言不合不散无量。如凡人空故说无量，实故说有量，般若波罗蜜远离空、实故，言非量非无量。凡夫人随心忆念得解，故于色作广作狭，般若波罗蜜观实法相，不随心故，非广非狭。凡夫人不知和合因缘生诸法，故言色有力，如合众缕以为绳，不知者谓绳有力；又如墙崩杀人，言墙有力；若各各分散，则无有力。般若波罗蜜，知和合相，不说一法有力，不说言无力，是故名摩诃波罗蜜。
　　复有大因缘，若菩萨不远离六波罗蜜，色等诸法不作大、不作小，但行般若波罗蜜，则心散乱不调顺，多生疑悔邪见，失般若波罗蜜相。若与五波罗蜜和合行，则调柔不错，能成办众事。譬如八圣道分，正见是道，若无七事佐助，则不能办事，亦不名正见。是故佛说一切诸善法，皆从因缘和合共生，无有一法独自生者。是故和合时各各有力，但力有大小，是名行般若波罗蜜。若菩萨离五波罗蜜，行般若波罗蜜，分别色等诸法若大若小等。是人即堕用有所得，堕有边中。若于色等诸法，无所分别若大若小；离五波罗蜜，著是不大不小等空相！先分别诸法大小，有所得为失；今著不大不小等空相，亦是失。所以者何？此中须菩提说因缘：有所得相者，乃至无阿耨多罗三藐三菩提。所以者何？阿耨多罗三藐三菩提，寂灭相，无所得相，毕竟清净相。有所得相者，生诸戏论诤竞。一切法无生无灭，无所得相。如我、众生，十方求索不可得，但有假名，实不生。众生不生故，般若波罗蜜亦如众生相，破吾我颠倒，故不生不灭。如色等诸法，生相不可得故不生。二法摄一切法：若众生、若法。此二法因缘和合生，但有假名，无有定性；若法无定性，此法即是无生。是二法无生故，当知色等诸法亦无生。众生法无性，无所有，空，离，不可思议，不灭，不可知，亦如是。众生力不成就故，般若波罗蜜力不成就者，先说一切法从因缘和合生，各各无自力。般若波罗蜜，知诸法各各无自力，故无自性，无自性故空。般若波罗蜜从诸法生，故无自力，无自力故，亦同诸法毕竟空。是故说众生及法，力不成就故，般若波罗蜜力亦不成就。
　　问曰：先说色等诸法不作有力，不作无力，今何以更说众生及色等诸法，力不成就故，般若波罗蜜力亦不成就？
　　答曰：上说般若观诸法，不作有力，不作无力。听者谓般若波罗蜜，能作是观，即有大力，是故此中说众生色等力不成就故，般若波罗蜜力亦不成就。如是等种种因缘故，名摩诃波罗蜜。
释信毁品第四十一之上
　　【经】尔时，慧命舍利弗白佛言：“世尊，有菩萨摩诃萨，信解是般若波罗蜜者，从何处终，来生是间？发阿耨多罗三藐三菩提心来为几时？为供养几佛？行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜来几时，能随顺解深般若波罗蜜义？”
　　佛告舍利弗：“是菩萨摩诃萨供养十方诸佛，来生是间。是菩萨发阿耨多罗三藐三菩提心来，无量无边阿僧祇百千万亿劫。是菩萨摩诃萨，从初发心，常行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，供养无量无边不可思议阿僧祇诸佛，来生是间。舍利弗，是菩萨摩诃萨，若见若闻般若波罗蜜，作是念：‘我见佛，从佛闻。’舍利弗，是菩萨摩诃萨，能随顺解深般若波罗蜜义，以无相、无二、无所得故。”
　　须菩提白佛言：“世尊，是般若波罗蜜，可闻可见耶？”
　　佛告须菩提：“是般若波罗蜜，无有闻者，无有见者；般若波罗蜜无闻无见，诸法钝故。禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜无闻无见，诸法钝故。内空无闻无见，诸法钝故；乃至无法有法空无闻无见，诸法钝故。四念处无闻无见，诸法钝故；乃至八圣道分无闻无见，诸法钝故。佛十力乃至十八不共法，无闻无见，诸法钝故。须菩提，佛及佛道，无闻无见，诸法钝故。”
　　须菩提白佛言：“世尊，是菩萨几时行佛道，能习行如是深般若波罗蜜？”
　　佛告须菩提：“是中应分别说。须菩提，有菩萨摩诃萨，初发意习行深般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，以方便力故，于诸法无所破坏，不见诸法无利益者；亦终不远离行六波罗蜜，亦不远离诸佛；从一佛世界至一佛世界，若欲以善根力供养诸佛，随意即得；终不生母人腹中，终不离诸神通，终不生诸烦恼及声闻、辟支佛心；从一佛世界至一佛世界，成就众生，净佛世界。须菩提，如是等诸菩萨摩诃萨，能习行深般若波罗蜜。
　　“须菩提，有菩萨摩诃萨，多见诸佛若无量百千万亿，从诸佛所，行布施、持戒、忍辱、精进、一心、智慧，皆以有所得故。是菩萨闻说深般若波罗蜜时，便从众中起去，不恭敬深般若波罗蜜及诸佛。是菩萨今在此众中坐，闻是甚深般若波罗蜜，不乐便舍去。何以故？是善男子、善女人等，先世闻深般若波罗蜜时，弃舍去；今世闻深般若波罗蜜，亦弃舍去，身心不和。是人种愚痴因缘业，种是愚痴因缘罪故，闻说深般若波罗蜜毁訾；毁訾般若波罗蜜故，毁訾过去、未来、现在诸佛一切智、一切种智。是人毁訾三世诸佛一切智故，起破法业；破法业因缘集故，无量百千万亿岁堕大地狱中。是破法人辈，从一大地狱至一大地狱；若火劫起时，至他方大地狱中生，在彼间从一大地狱至一大地狱；彼间若火劫起时，复至他方大地狱中生，在彼间从一大地狱至一大地狱，如是遍十方：彼间若火劫起故，从彼死，破法业因缘未尽故，还来是间大地狱中生，此间亦从一大地狱至一大地狱，受无量苦；此间火劫起故，复至十方他世界生。畜生中，受破法罪业苦，如地狱中说。重罪渐薄，或得人身，生生盲人家，生旃陀罗家，生除厕、担死人种种下贱家，若无眼、若一眼、若眼瞎，无舌、无耳、无手，所生处无佛、无法、无佛弟子处。何以故？种破法业，积集厚重具足故，受是果报。”
　　尔时，舍利弗白佛言：“世尊，五逆罪，与破法罪相似耶？”
　　佛告舍利弗：“不应言相似。所以者何？若有人听说是甚深般若波罗蜜时，毁訾不信，作是言：‘不应学是法，是非法，非善非佛教，诸佛不说是语。’是人自毁訾般若波罗蜜，亦教他人毁訾般若波罗蜜；自坏其身，亦坏他人身；自饮毒杀身，亦饮他人毒；自失其身，亦失他人身；自不知不信，毁訾深般若波罗蜜，亦教他人令不信不知。舍利弗，如是人，我不听闻其名字，何况眼见？何以故？当知是人名为污法人，为堕衰浊黑性。如是人，若有听其言，信用其语，亦受如是苦。舍利弗，若人破般若波罗蜜，当知是名为破法人。”
　　舍利弗白佛言：“世尊，世尊说破法之人所受重罪，不说是人所受身体大小！”
　　佛告舍利弗：“不须说是人受身大小。何以故？是破法人若闻所受身大小，便当吐热血，若死、若近死苦。是破法人，闻如是身有如是重罪，是人便大愁忧，如箭入心，渐渐干枯，作是念：‘破法罪故，得如是大丑身，受如是无量苦。’以是故，佛不听舍利弗问是人所受身体大小。”
　　舍利弗白佛言：“愿佛说之，为未来世作明戒！令知破法业积集故，得如是大丑身，受如是苦。”
　　佛告舍利弗：“后世人若闻是破法业积集厚重具足，受大地狱中久久无量苦，闻是久久无量时苦，足为未来世作明戒！”
　　舍利弗白佛言：“世尊，若白性善男子、善女人，闻是法足作依止，宁失身命，终不破法。自念：‘我若破法，当受如是苦！’”　　
　　【论】释曰：舍利弗闻般若波罗蜜甚深微妙，闻者尚难，何况能行？是故言，信解般若者，是为希有！是故问世尊：若信解般若者，是人于何处终，来生是间？舍利弗作是念：是人应从好世界终，来生是间；是人不应新发意，不应少供养佛，不应少行六波罗蜜，必是大德人，未圣而能知圣法故。是故问发意几时，供养几佛，行六波罗蜜几时。能随顺解深般若义者，是菩萨于诸法不取相，不著空，行空行，和合五波罗蜜，行般若波罗蜜，用大慈悲心，为一切众生行般若波罗蜜故。十方诸佛清净世界中终，来生是间者，为度有缘众生，又与释迦文尼佛共因缘故。虽有此间死、此间生者，但以从他方佛所来者贵故。发心来无量阿僧祇劫，诸福德力集厚故，能信解随顺深义。有人虽无量阿僧祇劫发心久，不行功德者，是故说从发心来，常行六波罗蜜。常行六波罗蜜福德故，能得见、能得供养无量无边阿僧祇佛。是菩萨成就上四因缘故，得无量无边福德智慧。是福德因缘故，诸烦恼薄，心柔软，菩萨信慧等诸根利，转增得力故，深入般若波罗蜜，污厌世间事。若见般若经卷，即时心生如见佛；若披卷寻义，即时心生，如从佛闻。信力、慧力成就故，随顺解深般若义，所谓一切无相故，出十二入、二法不二法中，心无所著故，名无所得。略说三相，是顺解般若波罗蜜义。
　　须菩提闻见经卷如见佛，读经文如从佛闻，如似有著，是故问：般若可见可闻耶？须菩提意：以般若波罗蜜毕竟空，天眼、天耳犹不能见闻，何况肉眼、肉耳？出世间慧眼亦不得见，何况世间眼？佛顺其意答：般若波罗蜜不可得见闻。此中说因缘：诸法入般若波罗蜜中，皆一相无相，是中无分别闻者、见者及可闻、可见。三界凡夫人作分别；是眼、是色，是耳、是声；六情是利，六尘是钝；色等诸法是钝，慧等是利。诸法入般若波罗蜜中，如百川归海，皆为一味，是故说般若波罗蜜，不可见、不可闻，以诸法钝故。从檀波罗蜜乃至佛道，须陀洹乃至佛，亦如是。复次，众生离法，不能闻，不能见，法离众生，亦不能闻，不能见。
　　问曰：上已问菩萨发意几时，供养几佛，能顺解深义，今何以更问？
　　答曰：上佛说般若无闻无见，亦说见般若经卷如见佛，读般若如从佛闻。二相说是般若，亦言可见可闻，亦言不可见不可闻，是故还问佛：菩萨几时行，得是方便，能行有、能行无，行有不堕三界，行无不堕断灭，能随般若波罗蜜相行？佛答：有，此事不定，应当分别说。或有菩萨初发心，便能习行甚深六波罗蜜。习行者，一心信受常行。方便力故者，虽行六波罗蜜，起福德因缘，而心不著。诸法无所破坏者，是菩萨信力、智慧力大故，闻摩诃衍深法，即时信，闻声闻法亦信，闻外道在家、出家法亦不破坏，而于中出二种利：一者、分别是道、非道，舍非道，行是道；二者、一切法，入般若波罗蜜中，无是、无非，无破、无受。不见诸法无利益者，即是上说于中出利者。是福德具足故，终不远离六波罗蜜，乃至净佛世界，略说义。
　　有菩萨虽新发意，深信受是般若波罗蜜。有菩萨久发意，供养千万亿诸佛，用有所得行六波罗蜜，不信受是般若波罗蜜。此中佛自说因缘：是人于过去世，闻深般若波罗蜜，不信不受，从座起去；今佛为说，不信不受，破般若波罗蜜罪果报故，说是人不信不受业因缘故，即起愚痴业因缘；得愚痴业因缘故，疑悔恶邪，著心转增；著心转增故，于大众中，毁訾破坏般若波罗蜜。破坏般若波罗蜜故，破三世十方诸佛一切智；破三世十方诸佛一切智罪故，转身堕大地狱。大地狱者，阿鼻地狱，无量百千万亿阿僧祇岁，受忧愁、苦恼。忧愁是心苦，苦恼是身苦。从一大地狱至一大地狱者，如福德因缘故，上有六欲天；罪业因缘亦如是，下有八种大地狱。八种大地狱，各有十六小地狱，是中阿鼻最大。余须弥四天下，亦如是。是三千大千世界中，有百亿须弥山，有百亿阿鼻地狱，是故说从一阿鼻大地狱至一阿鼻大地狱，如人从会至会。又如入正位者，从天上来受人间乐，从人中还从天上受乐。若此间火劫起，其罪未尽，故转至他处十方世界大地狱中受罪，若彼间火劫起，复展转至他方。他方火劫起，复还生此间阿鼻地狱中，展转如前。是破般若波罗蜜罪小减，展转生勤苦畜生中；此间火劫起，复生他方世界畜生中，展转受苦；彼间火劫起，还来此间，复展转如前。罪转微轻，或得人身，生下贱家，所谓生生盲家，不欲见般若波罗蜜罪故。轻贱说法人，故生旃陀罗及除粪、担死人等下贱家。毁訾说法者故无舌，不欲闻故无耳，麾手非拨故无手。此人心虽爱佛，以愚痴无智故，毁灭佛母，破坏法藏；破坏法藏故，生无佛法众处。
　　问曰：何以不说生饿鬼中？
　　答曰：是破坏法者，多以二烦恼，所谓瞋恚、愚痴。悭贪发故堕饿鬼，此中无悭，故不说。
　　问曰：舍利弗何以言五逆罪与破法罪相似？
　　答曰：舍利弗是声闻人，常闻五逆罪最重，堕阿鼻地狱一劫受苦。声闻人不悉知供养般若，得大果报，又不知谤毁般若得大罪，故举五逆，对问相似不？答言不相似者，以相去悬远故。所以者何？此人毁谤般若者，自失大利，亦令他失；自远离般若，亦令他远离；自破坏善根，亦破他善根；自涂邪见毒，亦涂他邪见毒；自失其身，亦失他身；自不知故，著法爱故，自破亦令他破般若波罗蜜。如父母爱子，恩极一世，又以因缘故爱；是行般若波罗蜜菩萨，于无边世中，深心爱念众生。父母念子，无能以一眼与者；行般若波罗蜜者，于无边劫中，以头目髓脑，积过须弥，以施众生。出佛身血，杀阿罗汉，但坏肉身，不坏法身；坏僧是离眷属，赞五法不坏般若。是故五逆罪，不得似坏般若波罗蜜。
　　般若波罗蜜，能令人作佛，毁般若罪则无喻。是故破般若人，我不欲听闻其名字，何况眼见？是破般若人，或先世福德因缘，广学多闻，富贵威德，巧于谈语，诸魔官属，常随逐佐助故。未得阿鞞跋致菩萨，见其多人供养，多有出家在家弟子，是故若有赞其名者，不听闻之，何况亲附礼拜，受其教训？所以者何？菩萨欲增长善法，利益众生；是人欲破法，令众生堕大衰浊，二事相违故。衰浊者，如人著衰，虽好衣美食，常无色力；虽勤身作务，财产日耗。是人坏一切佛上法宝故，虽身口业善，持戒、布施、读经，善法终不增长；如浊水泥，不见面像，亦不中饮。是人不中亲近，若亲近者，则喜染著。是人破法故，邪见疑悔常扰乱心。先所闻法，深染爱著，不解般若波罗蜜相，故言般若波罗蜜无所有，空不坚固，无有罪福。如是浊乱蔽其心故，不能得见清净实法相。黑性者，佛法中善法名白，不善法名黑。是人常积集不善法，故成不善性。若有信受其语，其罪亦同。
　　问曰：舍利弗何以问是人受身大小，而佛不答？
　　答曰：舍利弗既闻受罪时节及处所，不闻其身大小，意欲闻佛说其大身。又如帝释身长十里，受乐遍满；故欲知受罪身大，受苦亦多。有二因缘故，佛不为说：一者、上已说其在二恶道中，久受苦恼，今复说其身大丑恶，人或不信，不信者当受久剧之苦故。二者、若信佛语，则大忧怖，忧怖故风发，吐热血死。若死等者，设令不死，身常干枯。若不信，后世受重罪，故佛不说。舍利弗白佛：今虽以二因缘故不说，愿怜愍未来世人故说。佛言：若有善根白性福德人，足作依止。白性者，与黑性相违。依止者，闻是受苦，更不敢作。若不信，虽说身大亦不信。若信，闻上受苦久远，足可信，三业中应摄身、口、意。
大智度论卷第六十三释信谤品第四十一之下
　　【经】尔时，须菩提白佛言：“世尊，善男子、善女人，应好摄身、口、意业，无受如是诸苦！或不见佛，或不闻法，或不亲近僧，或生无佛世界中，或生人中堕贫穷家，或人不信受其言！”
　　须菩提白佛言：“世尊，以积集口业故，有是破法重罪。”
　　佛告须菩提：“以积集口业故，有是破法重罪。须菩提，是愚痴人，在佛法中出家受戒，破深般若波罗蜜，毁訾不受。须菩提，若破般若波罗蜜，毁訾般若波罗蜜，则为破十方诸佛一切智；一切智破故，则为破佛宝，破佛宝故破法宝，破法宝故破僧宝；破三宝故，则破世间正见；破世间正见故，则破四念处，乃至破一切种智法；破一切种智法故，则得无量无边阿僧祇罪；得无量无边阿僧祇罪已，则受无量无边阿僧祇忧苦。”
　　须菩提白佛言：“世尊，是愚痴人，毁訾破坏深般若波罗蜜，有几因缘？”
　　佛告须菩提：“有四因缘，是愚痴人毁訾破是深般若波罗蜜。”
　　须菩提言：“世尊，何等四？”
　　“是愚痴人为魔所使故，欲毁訾破坏深般若波罗蜜，是名初因缘。是愚痴人不信深法，不信不解，心不得清净，是第二因缘故，是愚痴人欲毁訾破坏深般若波罗蜜。是愚痴人与恶知识相随，心没懈怠，坚著五受众，是第三因缘故，是愚痴人欲毁訾破坏深般若波罗蜜。是愚痴人多行瞋恚，自高轻人，是第四因缘故，是愚痴人毁訾破坏深般若波罗蜜。须菩提，以是四因缘故，愚痴人欲毁訾破坏深般若波罗蜜。”　　
　　【论】问曰：口业是破法，何以言摄身口意业？
　　答曰：意业是口业之本，若欲摄口业，先摄意业。意业摄故，身口业亦善；身口业善，意业亦善。是中须菩提自说因缘：莫受是诸苦，或不见佛等。世间人以身业为重，口业为轻，是故须菩提问：但以口业得如是罪耶？佛可其意，示言：愚痴人自无急事，又无使作者，亦无所得，而自以舌故，作如是罪，是为大狂人！是狂人未来世，在我法中出家，出家者五众，受戒者有七众。是声闻人著声闻法，佛法过五百岁后，各各分别有五百部。从是以来，以求诸法决定相故，自执其法，不知佛为解脱故说法，而坚著语言故，闻说般若诸法毕竟空，如刀伤心！皆言：决定之法，今云何言无？于般若波罗蜜无得、无著相中，作得、作著相故，毁訾破坏，言非佛教。佛怜愍众生故，为说是道非道；今般若中，是道非道尽为一相，所谓无相。是故先生疑意，后定心于空法生邪见；邪见得力故，于大众中处处毁坏般若波罗蜜；毁坏般若波罗蜜故，则破十方三世诸佛一切智等诸功德；破佛功德故，即破三宝；三宝破故，则破世间乐因缘，所谓世间正见；若破世间正见，则破出世间乐因缘，出世间正见，所谓四念处乃至一切种智。是法名为无量无边福德因缘，破是法故，得无量无边罪；得无量无边罪故，受无量无边忧愁苦恼。
　　问曰：先已说破法因缘，所谓爱著法等，须菩提何以更问？
　　答曰：先论中说，今经中说；先不遍说，今遍广说，所谓四因缘。是人为魔所使，若魔若魔人来入其心中，转其身口，令破般若波罗蜜。如阿难，佛三问阎浮提乐，寿命亦乐，魔入身故，三不答佛。阿难得初道，犹为魔娆，何况凡人！
　　复次，魔有四种：五众魔、烦恼魔、死魔、自在天子魔。四魔中多烦恼魔、自在天子魔故，令不信般若，自贪著法，憎嫉他法，愚痴颠倒故，能破般若波罗蜜。有人言：“初因缘，烦恼魔；后第四，天子魔。是二种魔所使，故名为魔所使。坚著邪见，贪爱自法，慧根钝故，不识佛意，不信不受甚深般若故破。”有人利根，堪任信受，魔又不来，但随恶师教故，亦破般若。有人虽属恶知识，诸结使薄，故勤精进，能信般若波罗蜜。是故二事和合为一，亦属恶知识，亦深著五众，结使厚，生懈怠心，是故不信般若。是人世世多集瞋恚，成其性。瞋相者是不信相，是人刚强自高，轻贱说法人：我智德如是，尚不能解，况汝愚贱而能知之？以是瞋恚、憍慢多故，破般若波罗蜜。
　　【经】须菩提白佛言：“世尊，是深般若波罗蜜，不勤精进，种不善根，恶友相得人，难信难解！”
　　佛言：“如是，如是。须菩提，是深般若波罗蜜，不勤精进，种不善根，恶友相得人，难信难解！”
　　须菩提白佛言：“世尊，是般若波罗蜜，云何甚深、难信、难解？”
　　“须菩提，色不缚不解。何以故？无所有性是色。受、想、行、识不缚不解。何以故？无所有性是受、想、行、识。檀波罗蜜不缚不解。何以故？无所有性是檀波罗蜜。尸罗波罗蜜不缚不解。何以故？无所有性是尸罗波罗蜜。羼提波罗蜜不缚不解。何以故？无所有性是羼提波罗蜜。毗梨耶波罗蜜不缚不解。何以故？无所有性是毗梨耶波罗蜜。禅波罗蜜不缚不解。何以故？无所有性是禅波罗蜜。般若波罗蜜不缚不解。何以故？无所有性是般若波罗蜜。须菩提，内空不缚不解。何以故？无所有性是内空。乃至无法有法空不缚不解。何以故？无所有性是无法有法空。四念处不缚不解。何以故？无所有性是四念处。乃至一切智、一切种智不缚不解。何以故？无所有性是一切种智。须菩提，色本际不缚不解。何以故？本际无所有性是色。受、想、行、识，乃至一切种智本际，不缚不解。何以故？本际无所有性是一切种智。须菩提，色后际不缚不解。何以故？后际无所有性是色。受、想、行、识，乃至一切种智后际，不缚不解。何以故？后际无所有性是一切种智。须菩提，现在色不缚不解。何以故？现在无所有性是色。受、想、行、识，乃至现在一切种智，不缚不解。何以故？现在无所有性是一切种智。”
　　须菩提白佛言：“世尊，是般若波罗蜜，不勤精进，不种善根，恶友相得，懈怠少进，喜忘，无巧便慧，如此之人，实难信难解！”
　　“如是，如是。须菩提，是般若波罗蜜，不勤精进，不种善根，恶友相得，系属于魔，懈怠少进，喜忘，无巧便慧，如此之人，实难信难解。何以故？色净果亦净，受、想、行、识净果亦净，乃至阿耨多罗三藐三菩提净果亦净。
　　“复次，须菩提，色净故，即般若波罗蜜净；般若波罗蜜净，即色净。受、想、行、识净，即般若波罗蜜净；般若波罗蜜净，即受、想、行、识净。乃至一切种智净，即般若波罗蜜净；般若波罗蜜净，即一切种智净。色净、般若波罗蜜净，无二无别，无断无坏；乃至一切种智净、般若波罗蜜净，无二无别，无断无坏。
　　“复次，须菩提，不二净故色净，不二净故乃至一切种智净。何以故？是不二净、色净，乃至一切种智净，无二无别故。我净、众生净，乃至知者、见者净故，色净；受、想、行、识净，乃至一切种智净。色净乃至一切种智净故，我、众生乃至知者、见者净。何以故？我、众生乃至知者、见者净，色净乃至一切种智净，不二不别，无断无坏。”　　
　　【论】释曰：尔时，须菩提白佛言：是般若波罗蜜甚深故，懈怠、随恶知识、种不善根故，难信；与上相违，名为信般若波罗蜜。佛可其言。须菩提更问：是般若波罗蜜，云何甚深故难信？佛答：色等诸法，无缚无解。三毒是缚，三解脱门是解。是三毒等诸烦恼，虚诳不实，从和合因缘生，无自性故无缚，无缚故无解；破是三毒故，三解脱门亦空。复次，取相著法，颠倒一切烦恼等，是缚。缚法若实定有自性者，则不可解；若实定有，谁能破者？若破，即堕断灭中。若取相颠倒等诸烦恼，虚诳不实，亦无所断。
　　复次，一切心心数法，忆想分别、取相，皆缚在缘中。若入诸法实相中，知皆是虚诳，如上品中说：心清净相者，即是非心相。是缚空故，解亦空，如是等种种因缘故，色等诸法不缚不解。此中佛自说因缘：色等诸法，有为作法，从因缘和合生故，无有定性故，说无所有性是色等诸法。复次，色等诸法，三世中不缚不解，如破三世中说。
　　是时，须菩提，知般若波罗蜜非甚深，非不甚深，如后品中说，若谓般若波罗蜜甚深，则远离般若波罗蜜。以是故白佛言：世尊，恶人以般若波罗蜜甚深难解，非谓善人。恶人者，不与般若相应，不一心勤精进，不种解般若波罗蜜善根，随破坏般若恶师。懈怠者，著世间乐，不愿出世间；如此人若有精进，少不足言。诸烦恼乱心，故喜忘。善不善法相不破，憍慢不除，邪见戏论故，求诸法实相，不知分别诸法相好丑，是名无巧便慧。有如是等恶法故，是人难解甚深般若。佛可其意，言：如是，如是。
　　问曰：须菩提说中，无有魔事，佛说中何以益魔事？
　　答曰：须菩提直说内外因缘不具足，佛今具足说故，言是人为魔所使。
　　佛更欲说甚深难解相，告须菩提：色等诸法净故果亦净。四念处是色等诸法果。何以故？观色等诸法不净、无常等，即得身念处。余念如上说。是中四念处性无漏，断烦恼为涅槃，故清净：见果净故，知因亦净。
　　问曰：先说观色不净、无常等，得身念处，云何言果净故因亦净？
　　答曰：不净观是初入门，非实观，是故不入十六圣行。是十六行中，观无常、苦、空、无我，不观不净。净颠倒故生淫欲，破净故言不净，非是实，是故不净不入十六圣行，但是得解观。是般若中不观常、不观无常，不观净、不观不净等。常无常、净不净、空实等诸观戏论灭，是色实相。色实相净，故果亦净。
　　复次，佛此中自说因缘：般若波罗蜜如虚空，毕竟清净，无所染污，是般若波罗蜜。观色等诸法实相，不生不灭，行六波罗蜜，修四念处等，如是可得般若波罗蜜。是般若波罗蜜三种因缘：正观、正行、正修。是故言般若波罗蜜净故，色等诸法净；色等诸法净故，般若波罗蜜净。所以者何？色等诸法，般若波罗蜜实相中无二无别、不异不别、不离不散故，不断不坏。
　　复次，如我法，乃至十方三世中求不可得，于五众中但有假名；众生乃至知者、见者，亦如是。如我空无所有清净故，一切法亦如是。
　　【经】“复次，须菩提，淫净故色净，乃至一切种智净。何以故？淫净、色净，乃至一切种智净，不二不别。瞋痴净故色净，乃至一切种智净。何以故？瞋痴净、色净，乃至一切种智净，不二不别，无断无坏。
　　“复次，须菩提，无明净故诸行净，诸行净故识净，识净故名色净，名色净故六入净，六入净故触净，触净故受净，受净故爱净，爱净故取净，取净故有净，有净故生净，生净故老死净；老死净故，般若波罗蜜净；般若波罗蜜净故，乃至檀波罗蜜净；檀波罗蜜净故，内空净；内空净故，乃至无法有法空净；无法有法空净故，四念处净；四念处净故，乃至一切智净；一切智净故，一切种智净。何以故？是一切智净、一切种智净，不二不别，无断无坏。
　　“复次，须菩提，般若波罗蜜净故色净，乃至般若波罗蜜净故一切智净，是般若波罗蜜净、一切智净，不二不别故。须菩提，禅波罗蜜净故，乃至一切智净；毗梨耶波罗蜜、羼提波罗蜜、尸罗波罗蜜、檀波罗蜜净故，乃至一切智净；内空净故，乃至一切智净；四念处净故，乃至一切智净。
　　“复次，须菩提，一切智净故，乃至般若波罗蜜净。如是一一如先说。
　　“复次，须菩提，有为净故无为净。何以故？有为净、无为净，不二不别，无断无坏故。
　　“复次，须菩提，过去净故，未来、现在净；未来净故，过去、现在净；现在净故，过去、未来净。何以故？现在净、过去、未来净，不二不别，无断无坏故。”　　
　　【论】问曰：佛说三毒是垢秽不净，此中云何言淫欲等净故色等亦净？
　　答曰：佛说三毒实性清净故，色等诸法亦清净，三毒净、色等净故，不二不别。欲广说三毒清净，及三毒清净果报因缘故，说无明净故诸行亦净。无明净者，所谓无明毕竟空，如破无明十喻中说。从十二因缘，乃至一切种智，亦如是。故色等、无明等诸法清净故，般若波罗蜜清净；般若波罗蜜清净故，诸菩萨所行法，所谓禅波罗蜜乃至一切种智皆清净。禅波罗蜜等诸法，亦如是。
　　复次，用十八空故，色等乃至一切种智空；乃至一切种智空故，十八空亦空。一切种智不离十八空，十八空不离一切种智，是故言不二不别。空者即是清净。今色乃至一切种智，一法为首，余法各各为首，展转皆清净。
　　复次，诸法多无量故，略说有为、无为。有为法实相，即是无为法。如净行者，于诸法中，求常、乐、我、净不可得。若不可得，是为实知有为法；实知不可得，即是无为法，是故说有为法净故无为法清净。
　　复次，因有为法故知无为法，圣人得是无为法，说有为法相，是故说有为法清净故无为法清净，无为法清净故有为法清净。有为法在三世中，故说过去世清净故，未来世亦清净；未来世清净故，过去世亦清净。所以者何？如过去世破坏散灭无所有故空，未来世未生未有故空。二世无故，现在亦无。何以故？有先有后，知有现在。
　　复次，有为法念念生灭，故无住时，住时无故，无现在世。三世空故，有为法空，有为法空故，无为法空，空即是毕竟清净，不破不坏，无戏论如虚空。如是般若波罗蜜毕竟清净，三世诸佛法藏。破是能宣示实相般若言说文字故，堕地狱。
　　问曰：若不信般若堕地狱，信者得作佛。若有五逆罪、破戒、邪见、懈怠之人，信是般若，是人得成佛不？复有持戒、精进者，而不信般若，是云何堕地狱？
　　答曰：破般若有二种：一者、佛口所说，弟子诵习，书作经卷，愚人谤言：“非是佛说，是魔若魔民所作，亦是断灭邪见人手笔，庄严口力者说。”或言：“虽是佛说，其中处处余人增益。”或有人著心分别，取相说般若波罗蜜，口说空法而心著有。初破者，堕大地狱，不得圣人说般若意故。第二破，著心论议者，是不名为破般若。如调达出佛身血，只域亦出佛身血，虽同出血，心异故，一人得罪，一人得福。如画作佛像，一人以不好故坏，一人以恶心故破。以心不同故，一人得福，一人得罪。破般若波罗蜜者，亦如是。
　　复次，或有人破般若，虽不瞋，不轻佛，自用心忆想分别：“是甚深法，一切智人所说，应有深妙法，云何言都空耶？”佛以无著心，为度众生故说法；是人以著心取相故，起口业毁訾，破坏般若，能起身业，手麾非拨，指毁令去。
　　与二种不信相违，故名二种信：一者、知般若实义信，得如说果报；二者、信经卷言语文字，得功德少。邪见罪重故，虽持戒等身口业好，皆随邪见恶心。如佛自说譬喻：如种苦种，虽复四大所成，皆作苦味。邪见人亦如是，虽持戒、精进，皆成恶法。与此相违，名为正见。五逆罪人，恶罪常覆，心疑今世、后世业果，何况能信甚深般若？虽复书经卷供养，望免恶罪，去般若大远。或有遇善知识，先世积集福德，利智第一，信般若波罗蜜，清净因缘，能得如所说果报。如阿阇世王杀父之罪，蒙佛、文殊师利善知识故，除其重罪，得如所说般若果报，受无上道记。
释叹净品第四十二之上
　　【经】尔时，舍利弗白佛言：“世尊，是净甚深！”
　　佛言：“毕竟净故。”
　　舍利弗言：“何法净故，是净甚深？”
　　佛言：“色净故，是净甚深；受、想、行、识净故，四念处净故，乃至八圣道分净故，佛十力净故，乃至十八不共法净、菩萨净、佛净故，一切智、一切种智净故，是净甚深。”
　　“世尊，是净明！”
　　佛言：“毕竟净故。”
　　舍利弗言：“何法净故，是净明？”
　　佛言：“般若波罗蜜净故是净明，乃至檀波罗蜜净故是净明，四念处乃至一切智净故是净明。”
　　“世尊，是净不相续！”
　　佛言：“毕竟净故。”
　　舍利弗言：“何法不相续故，是净不相续？”
　　佛言：“色不去不相续故，是净不相续，乃至一切种智不去不相续故，是净不相续。”
　　“世尊，是净无垢！”
　　佛言：“毕竟净故。”
　　舍利弗言：“何法无垢故，是净无垢？”
　　佛言：“色性常净故，是净无垢，乃至一切种智性常净故，是净无垢。”
　　“世尊，是净无得无著！”
　　佛言：“毕竟净故。”
　　舍利弗言：“何法无得无著故，是净无得无著？”
　　佛言：“色无得无著故，是净无得无著，乃至一切种智无得无著故，是净无得无著。”
　　“世尊，是净无生！”
　　佛言：“毕竟净故。”
　　舍利弗言：“何法无生故，是净无生？”
　　佛言：“色无生故，是净无生，乃至一切种智无生故，是净无生。”
　　“世尊，是净不生欲界中！”
　　佛言：“毕竟净故。”
　　舍利弗言：“云何是净不生欲界中？”
　　佛言：“欲界性不可得故，是净不生欲界中。”
　　“世尊，是净不生色界中！”
　　佛言：“毕竟净故。”
　　舍利弗言：“云何是净不生色界中？”
　　佛言：“色界性不可得故，是净不生色界中。”
　　“世尊，是净不生无色界中！”
　　佛言：“毕竟净故。”
　　舍利弗言：“云何是净不生无色界中？”
　　佛言：“无色界性不可得故，是净不生无色界中。”
　　“世尊，是净无知！”
　　佛言：“毕竟净故。”
　　舍利弗言：“云何是净无知？”
　　佛言：“诸法钝故，是净无知。”
　　“世尊，色无知，是净净！”
　　佛言：“毕竟净故。”
　　舍利弗言：“云何色无知是净净？”
　　佛言：“色自性空故，色无知是净净。”
　　“世尊，受、想、行、识无知是净净！”
　　佛言：“毕竟净故。”
　　舍利弗言：“云何受、想、行、识无知是净净？”
　　佛言：“受、想、行、识自性空故，无知是净净。”
　　“世尊，一切法净故，是净净！”
　　佛言：“毕竟净故。”
　　舍利弗言：“云何一切法净故，是净净？”
　　佛言：“一切法不可得故，一切法净是净净。”
　　“世尊，是般若波罗蜜，于萨婆若无益无损！”
　　佛言：“毕竟净故。”
　　舍利弗言：“云何般若波罗蜜，于萨婆若无益无损？”
　　佛言：“法常住相故，般若波罗蜜，于萨婆若无益无损。”
　　“世尊，是般若波罗蜜净，于诸法无所受！”
　　佛言：“毕竟净故。”
　　舍利弗言：“云何般若波罗蜜净，于诸法无所受？”
　　佛言：“法性不动故，是般若波罗蜜净，于诸法无所受。”　　
　　【论】释曰：是净甚深者，净有二种：一者、智慧净，二者、所缘法净。此二净相待，离智净无缘净，离缘净无智净。所以者何？一切心心数法从缘生，若无缘则智不生。譬如无薪，火无所燃；以有智故，知缘为净，无智则不知缘净。此中智净、缘净相待，世间常法。是中说离智离缘，诸法实相，本自清净。为心心数法所缘，则污染不清净；譬如百种美食，与毒同器，则不可食。诸法实相常净；非佛所作，非菩萨、辟支佛、声闻、一切凡夫所作，有佛无佛，常住不坏相。在颠倒虚诳法及果报中，则污染不净。是清净有种种名字，或名如、法性、实际，或名般若波罗蜜，或名道，或名无生无灭，空、无相、无作，无知无得，或名毕竟空等，如是无量无边名字。舍利弗观是般若波罗蜜相，虽不可见、不可闻、不可说、不可破坏，而诽谤得无量罪；信受正行，则得无上果报。舍利弗发希有欢喜心，而白佛言：世尊，是净甚深！佛答：汝所见者以为希有，实相中复过汝所见。一切法中，毕竟净无所著，乃至净体亦不著，是名毕竟清净。
　　复次，清净主，所谓十方三世诸佛，诸佛亦不著是清净，是故言毕竟清净故。是清净般若波罗蜜，能令一切贤圣无边苦尽，有是大利益，而亦不著是般若波罗蜜。如是有无量因缘毕竟清净，是净甚深。舍利弗问：何法毕竟清净故，是净甚深？佛答：色等诸法清净故，是净甚深。所以者何？色等诸法，本末因果清净故，是净甚深。如上品中说：菩萨于色等法中，观行断故，得如是清净，以是故名色等清净。是净能破一切法中戏论无明，能与毕竟空智慧光明，是故言净明。行檀波罗蜜等诸菩萨妙法故，得是净明。是净能与有余涅槃故，言是净明。今与无余涅槃故，言是净不相续。先以空空等三三昧，舍诸善法，后寿命自然尽故，色等五众不去亦不相续，故净不相续。以百八诸烦恼，不能遮覆污染净故，言净无垢。行如是诸法实相不二道，从苦法忍乃至十五心，是名得；第十六心，得沙门果，是名著（著者，著不堕落，得之别名也）。
　　复次，行六波罗蜜，乃至生柔顺忍，是名得；能生无生法忍，入菩萨位，是名著。是清净法中，用无所得心，无此二事，故名无得无著。行如是法，知一切法毕竟空，毕竟空故不取相；不取相故，不起不作三种业；不作三种业故，一切世间无生。世间，所谓三界。此中二因缘故不生：一者、三种生业不起故，二者、三界自性不可得故。此中佛总说因缘，所谓三界自性空，是故说三界色等诸法自性不可得。是净无知，诸法钝故，如上品中说。一切诸法性常不生，不生故不可得，不可得故毕竟清净。舍利弗得声闻波罗蜜，佛为一切智人，是二人问答故，诸菩萨贪著是般若波罗蜜，是故舍利弗欲断其贪著，故说言：世尊，般若波罗蜜，虽有如是功德，毕竟清净故，于萨婆若亦无益无损。如梦幻中，虽有得失，亦无益无损；如虚空毕竟清净无所有，亦因是虚空有所成济，亦不得言空有所作，亦不得言空无所益。檀波罗蜜因般若波罗蜜有所作，是故言般若波罗蜜无益无损。般若波罗蜜观一切法有失、不净，无常、苦、空、无我，不生不灭，非不生非不灭等，种种因缘，赞叹灭诸观戏论，断语言道，是故说般若波罗蜜清净，于诸法无所受。灭诸观戏论，断语言道，即是入法性相，是故此中说法性不动故。
　　【经】尔时，慧命须菩提白佛言：“世尊，我净故，色净。”
　　佛言：“毕竟净故。”
　　须菩提言：“以何因缘，我净故色净毕竟净？”
　　佛言：“我无所有故，色无所有毕竟净。”
　　“世尊，我净故，受、想、行、识净。”
　　佛言：“毕竟净。”
　　须菩提言：“何因缘故，我净，受、想、行、识净毕竟净？”
　　佛言：“我无所有故，受、想、行、识无所有毕竟净。”
　　“世尊，我净故檀波罗蜜净，我净故尸罗波罗蜜净，我净故羼提波罗蜜净，我净故毗梨耶波罗蜜净，我净故禅波罗蜜净。世尊，我净故般若波罗蜜净。世尊，我净故四念处净。世尊，我净故乃至八圣道分净。世尊，我净故佛十力净。世尊，我净故乃至十八不共法净。”
　　佛言：“毕竟净故。”
　　须菩提言：“何因缘故，我净檀波罗蜜净，我净乃至十八不共法净？”
　　佛言：“我无所有故，檀波罗蜜无所有净，乃至十八不共法无所有故净。”
　　“世尊，我净故须陀洹果净，我净故斯陀含果净，我净故阿那含果净，我净故阿罗汉果净，我净故辟支佛道净，我净故佛道净。”
　　佛言：“毕竟净。”
　　须菩提言：“何因缘故，我净须陀洹果净、斯陀含果净、阿那含果净、阿罗汉果净、辟支佛道净、佛道净？”
　　佛言：“自相空故。”
　　“世尊，我净故一切智净。”
　　佛言：“毕竟净故。”
　　须菩提言：“何因缘故，我净故一切智净？”
　　佛言：“无相无念故。”
　　“世尊，以二净故无得无著。”
　　佛言：“毕竟净。”
　　须菩提言：“何因缘故，以二净故无得无著是毕竟净？”
　　佛言：“无垢无净故。”
　　“世尊，我无边故色净，受、想、行、识净。”
　　佛言：“毕竟净。”
　　须菩提言：“何因缘故，我无边故色净，受、想、行、识净？”
　　佛言：“毕竟空、无始空故。”
　　须菩提白佛言：“世尊，若菩萨摩诃萨能如是知，是名菩萨摩诃萨般若波罗蜜！”
　　佛言：“毕竟净故。”
　　须菩提言：“何因缘故，菩萨摩诃萨能如是知，是名菩萨摩诃萨般若波罗蜜？”
　　佛言：“知道种故。”
　　“世尊，若菩萨摩诃萨，行般若波罗蜜，以方便力故，作是念：‘色不知色，受、想、行、识不知受、想、行、识。过去法不知过去法，未来法不知未来法，现在法不知现在法。’”
　　佛言：“菩萨摩诃萨，行般若波罗蜜，以方便力故，不作是念：我施，与彼人；我持戒，如是持戒；我修忍，如是修忍；我精进，如是精进；我入禅，如是入禅；我修智慧，如是修智慧；我得福德，如是得福德；我当入菩萨法位中，我当净佛世界，成就众生，当得一切种智。须菩提，是菩萨摩诃萨，行般若波罗蜜，以方便力故，无诸忆想分别，内空、外空、内外空、空空、大空、第一义空、有为空、无为空、无始空、散空、性空、诸法空、自相空故。须菩提，是名菩萨摩诃萨，行般若波罗蜜，方便力故无所碍。”　　
　　【论】释曰：佛初命须菩提说般若，若有所说，不应求其因缘。若余人所说者，当求因缘。舍利弗已问清净相，佛作证；今须菩提说清净相，佛亦为证。我净故五众净者，如我毕竟无所有，不可得，五众亦如是，毕竟空即是我清净。五众清净难解，我空易解；五众空难，是故以易解喻难解。六波罗蜜乃至十八不共法，须陀洹果乃至佛道亦如是，我净故，是法亦净。
　　问曰：上言我无所有故，色乃至十八不共法亦无所有，今何以说须陀洹果，乃至佛道自相空？
　　答曰：我从和合因缘假名生，于无我中有我颠倒，是故说我虚妄无所有。以五众著处因缘故，无所有；檀波罗蜜等诸法虽善，是有为作法，菩萨所著故，言无所有。须陀洹果等是无为法，无为法自相空，所谓无生无灭、无住无异故，是故不说无所有，但言自相空。复次，有为法中邪行多故，说无所有；无为法中，无生无灭，无邪行，故说自相空。
　　我净、一切种智净者，以菩萨深著故，无相无念。无相者，是无相三昧；无念者，于无相三昧亦不念。今须菩提知般若波罗蜜真清净，故白佛：用二净故无得无著。清净有二种：一者、用二法清净，二者、用不二法清净。二法清净，是名字清净；用不二法清净者，是真清净。佛言：诸法毕竟空相，云何以二法清净，有得有著？此中说因缘，所谓一切法无垢无净。二清净中，分别是垢是净。我无边故五众清净者，如我空，空故无边，五众亦如是。
　　问曰：常言毕竟清净故，今何以言毕竟空、无始空？
　　答曰：毕竟空，即是毕竟清净；以人畏空，故言清净。此中说我无边，我即众生，众生空。何以故？无始空故。说曰能如是知，是名般若者，能以众生空、法空，一切法毕竟空，是名般若波罗蜜。般若波罗蜜，即是毕竟清净。佛常答毕竟空，是故问：若毕竟空，云何言菩萨能如是知，是名菩萨般若？（难毕竟空也，以毕竟空无知故。）佛言：知道种故。菩萨虽知一切法毕竟空，欲令众生得此毕竟空，远离著心。毕竟空，但为破著心故说，非是实定。（毕竟空，即是答道种智。）
　　尔时，须菩提白佛言：世尊，行般若者作是念，色不知色等。佛意般若无定相，但以道种智故分别说，令菩萨行般若有方便故，法虽毕竟空，亦如是知色不知色法等。观一切法毕竟空，唯有能观智慧在，不应毕竟空，以引导众生著心，令入毕竟空。佛答：若菩萨行般若有方便，能观外法毕竟空，色不知色等；内自观内心，亦如是方便力故。若行檀时，不作是念：我施与，彼是受者。先须菩提色不知色等者，一切法空故不相知，不相知故无所作。破二事，所谓受者、所施物（此二事，皆是外也）。今破与者乃至我。修一切种智，亦如是。此中说因缘：菩萨行般若，方便故无如是分别。以内空故乃至自相空，是十三空破诸法尽，后五种空总相说。是名菩萨无所碍；无所碍者，以是诸空于一切法无所碍。
大智度论卷第六十四释叹净品第四十二之下
　　【经】尔时，释提桓因问须菩提：“云何是求菩萨道善男子碍法？”
　　须菩提报释提桓因言：“憍尸迦，有求菩萨道善男子、善女人，取心相，所谓取檀波罗蜜相，取尸罗波罗蜜相、羼提波罗蜜相、毗梨耶波罗蜜相、禅波罗蜜相、般若波罗蜜相，取内空相、外空、内外空乃至无法有法空相，取四念处相乃至八圣道分相，取佛十力相乃至十八不共法相，取诸佛相，取于诸佛种善根相，是一切福德和合，取相回向阿耨多罗三藐三菩提。憍尸迦，是名求菩萨道善男子、善女人碍法，用是法故，不能无碍行般若波罗蜜。何以故？憍尸迦，是色相不可回向，受、想、行、识相不可回向，乃至一切种智相不可回向。
　　“复次，憍尸迦，若菩萨摩诃萨，示教利喜他人阿耨多罗三藐三菩提，示教利喜一切诸法实相。若求菩萨道善男子、善女人，行檀波罗蜜时，不应作是分别言：我施与，我持戒，我忍辱，我精进，我入禅，我修智慧，我行内空、外空、内外空，乃至我行无法有法空，我修四念处，乃至我行阿耨多罗三藐三菩提。善男子、善女人应如是示教利喜他人阿耨多罗三藐三菩提。若如是示教利喜阿耨多罗三藐三菩提，自无错谬，亦如佛所说法示教利喜，令是善男子、善女人远离一切碍法。”
　　尔时，佛赞须菩提：“善哉！如汝为诸菩萨说诸碍法。须菩提，汝今更听我说微细碍相。须菩提，一心好听！”
　　佛告须菩提：“有善男子、善女人，发阿耨多罗三藐三菩提心，取相念诸佛。须菩提，所可有相，皆是碍相。又于诸佛，从初发意乃至法住，于其中间所有善根，取相忆念：取相忆念已，回向阿耨多罗三藐三菩提。须菩提，所可有相，皆是碍相。又于诸佛及弟子所有善根，及余众生善根，取相回向阿耨多罗三藐三菩提；所可有相，皆是碍相。何以故？不应取相忆念诸佛，亦不应取相念诸佛善根。”
　　须菩提白佛言：“世尊，是般若波罗蜜甚深！”
　　佛言：“一切法常离故。”
　　须菩提言：“世尊，我当礼般若波罗蜜！”
　　佛告须菩提：“是般若波罗蜜无起无作故，无有能得者。”
　　须菩提言：“世尊，一切诸法亦不可得。”
　　佛言：“一切法一性，非二性。须菩提，是一法性，是亦无性，是无性即是性，是性不起不作。如是，须菩提，菩萨摩诃萨，若知诸法一性，所谓无性，无起无作，则远离一切碍相。”
　　须菩提白佛言：“世尊，是般若波罗蜜，难知难解！”
　　佛言：“如所言，是般若波罗蜜，无见者、无闻者，无知者、无识者，无得者。”
　　“世尊，是般若波罗蜜，不可思议！”
　　佛言：“如汝所言，是般若波罗蜜，不从心生，不从色、受、想、行、识生，乃至不从十八不共法生。”　　
　　【论】问曰：若与无碍相违，是名为碍，帝释何以更问碍？
　　答曰：菩萨碍法微妙，入诸善法和合，利根者所觉，钝根者不觉。以难解故，于佛前更问。碍法何者是？所谓菩萨分别悭心、施心，舍悭心、取施心，是名取心相。知布施物贵贱，知修集布施，能一切与。是檀波罗蜜乃至随喜福德取相诸善法，虽为是妙，内著我，外著法，堕碍法中。譬如食虽香美，过啖则病。此中须菩提自说因缘：色等诸法相毕竟空，故不可得回向无上道。上说碍相，今说无碍相，所谓菩萨若欲教他无上道，应以实法示教利喜。示教利喜义，如先说。实法者，所谓灭诸忆想分别，是故说行檀时，不分别我与等。若能如是教化，得二种利：一者、自无错谬，二者、亦如佛所得法以化他人。如是等无量碍相相违，是名无碍相。
　　问曰：佛已赞须菩提说无碍相，今何以故复更自说微细碍相？
　　答曰：佛就须菩提力中赞叹，汝是舍众生人，而能说菩萨碍相。微细碍相，须菩提力所不及，是故佛自说。是碍相微细故，汝一心好听！何者是？所谓菩萨用取相念诸佛等，皆是碍。无相相，是般若波罗蜜；佛从般若中出，亦是无相相。诸善根著心，取相回向，是世间果报有尽，杂毒故，不能得无上道。
　　问曰：上说粗碍，言取相；今微细碍中，亦言取相，有何差别？
　　答曰：上说我是与者，彼是受者，如是等；今但说取相。
　　复次，今说诸菩萨念佛三昧故微细相，微细心人中碍，是故名微细碍。须菩提知佛所说深妙，非己所及，是故赞言甚深。佛答：一切法常远离相故。佛说是般若离一切法，离一切法故，细微相不得入般若中。须菩提欢喜言：我当为般若作礼。须菩提意作是念：我得解是般若波罗蜜甚深相故发心，我应作礼。佛言：是般若波罗蜜无起无作，故十方如恒河沙佛无能得者，汝声闻人云何言得？须菩提言：世尊，非但般若，一切法皆无知无得。佛言：诸法一性无二：一性，所谓毕竟空；无二者，无毕竟不毕竟。一法性即是无性，毕竟空不应著，不应取相。所以者何？从因缘和合生故。须菩提作是念：若无性即是性，以不起不作故，后世苦不相续。能如是知般若波罗蜜，一切诸碍皆远离；若远离诸碍，则自在得无上道。须菩提闻是说，作是念：我以为得，佛谓不得。是般若波罗蜜，难解难知。佛答：非独汝难，一切众生无见者、无闻者、无知者、无识者、无得者。鼻舌身所不知，意所不识不得。是般若出过六种知，故言难解。须菩提入深般若中，智力穷极，故言不可思议。佛言：是般若非心生，非五众生，乃至不从十八不共法生，无生相故。
　　问曰：若说不从心生，何以复说五众？五众中识众即是心。
　　答曰：先说心，是略说；后说五众等，是广说。五众乃至十八不共法，可与般若作因缘，不能生般若。譬如猛风除云，能令日月出现，而不能作日月也。
释无作品第四十三之上
　　【经】须菩提白佛言：“是般若波罗蜜无所作。”
　　佛言：“作者不可得故，色不可得，乃至一切法不可得故。”
　　“世尊，若菩萨摩诃萨欲行般若波罗蜜，应云何行？”
　　佛告须菩提：“菩萨摩诃萨欲行般若波罗蜜，不行色，是行般若波罗蜜；不行受、想、行、识，是行般若波罗蜜；乃至不行一切种智，是行般若波罗蜜。不行色常无常，是行般若波罗蜜；乃至一切种智不行常无常，是行般若波罗蜜。不行色若苦若乐，是行般若波罗蜜；乃至不行一切种智若苦若乐，是行般若波罗蜜。不行色是我非我，是行般若波罗蜜；乃至不行一切种智是我非我，是行般若波罗蜜。不行色净不净，是行般若波罗蜜；乃至不行一切种智净不净，是行般若波罗蜜。何以故？是色无所有性，云何有常、无常，苦、乐、我、无我，净、不净？受、想、行、识亦无所有性，云何有常、无常，乃至净、不净？乃至一切种智无所有性，云何有常、无常，乃至净、不净？
　　“复次，须菩提，菩萨摩诃萨行般若波罗蜜时，不行色不具足，是行般若波罗蜜；不行受、想、行、识不具足，是行般若波罗蜜；乃至不行一切种智不具足，是行般若波罗蜜。何以故？色不具足者是不名色，如是亦不行，是行般若波罗蜜；受、想、行、识不具足者，是不名识，如是亦不行，是行般若波罗蜜；乃至不行一切种智不具足者，是不名一切种智，如是亦不行，是行般若波罗蜜。”
　　须菩提白佛言：“未曾有也！世尊，善说求菩萨道善男子、善女人碍不碍相！”
　　佛言：“如是，如是。须菩提，佛善说求菩萨道善男子、善女人碍不碍相。
　　“复次，须菩提，若菩萨摩诃萨行般若波罗蜜时，不行色不碍，是行般若波罗蜜；不行受、想、行、识不碍，是行般若波罗蜜。不行眼不碍，是行般若波罗蜜；不行耳、鼻、舌、身不碍，是行般若波罗蜜；不行意不碍，是行般若波罗蜜。不行檀波罗蜜不碍，是行般若波罗蜜；不行尸罗波罗蜜不碍，是行般若波罗蜜；不行羼提波罗蜜不碍，是行般若波罗蜜；不行毗梨耶波罗蜜不碍，是行般若波罗蜜；不行禅波罗蜜不碍，是行般若波罗蜜；不行般若波罗蜜不碍，是行般若波罗蜜；乃至不行一切种智不碍，是行般若波罗蜜。须菩提，菩萨摩诃萨，如是行般若波罗蜜时，知色是不碍，知受、想、行、识是不碍，乃至知一切种智是不碍；知须陀洹果不碍，知斯陀含果不碍，知阿那含果不碍，知阿罗汉果不碍，知辟支佛道不碍，知阿耨多罗三藐三菩提道不碍。”
　　尔时，慧命须菩提白佛言：“未曾有也！世尊，是甚深法，若说亦不增不减，若不说亦不增不减。”
　　佛语须菩提：“如是，如是。是甚深法若说亦不增不减，若不说亦不增不减。譬如佛尽形寿，若赞若毁虚空，赞时亦不增不减，毁时亦不增不减。须菩提，如幻人，若赞时不增不减，毁时亦不增不减；赞时不喜，毁时不忧。须菩提，诸法相亦如是，若说亦如本不异，若不说亦如本不异。”
　　须菩提白佛言：“世尊，诸菩萨摩诃萨所为甚难，修行是般若波罗蜜时，不忧不喜，而能习行般若波罗蜜，于阿耨多罗三藐三菩提亦不转还。何以故？世尊，修般若波罗蜜，如修虚空。如虚空中无般若波罗蜜，无禅、无毗梨耶、无羼提、无尸罗、无檀波罗蜜。如虚空中无色，无受、想、行、识，亦无内空、外空、内外空乃至无法有法空，无四念处乃至无八圣道分，无佛十力乃至无十八不共法，无须陀洹果、斯陀含果、阿那含果、阿罗汉果，无辟支佛道，无阿耨多罗三藐三菩提。修般若波罗蜜，亦如是。世尊，应礼是诸菩萨摩诃萨，能大誓庄严。世尊，是人为众生大誓庄严，勤精进，如为虚空大誓庄严，勤精进。世尊，是人欲度众生，如欲度虚空。世尊，是诸菩萨摩诃萨大誓庄严，为虚空等众生大誓庄严。世尊，是人大誓庄严欲度众生，为如举虚空。世尊，诸菩萨摩诃萨大精进力，欲度众生故，发阿耨多罗三藐三菩提心。世尊，菩萨摩诃萨大誓庄严，欲度众生故，发阿耨多罗三藐三菩提心。世尊，诸菩萨摩诃萨大勇猛，为度如虚空等众生故，发阿耨多罗三藐三菩提心。何以故？世尊，若三千大千世界满中诸佛，譬如竹苇、甘蔗、稻麻、丛林，诸佛若一劫、若减一劫说法，一一佛度无量无边阿僧祇众生，令入涅槃。世尊，是众生性亦不减，亦不增。何以故？众生无所有故，众生离故。乃至十方世界中，诸佛所度众生，亦如是。世尊，以是因缘故，我如是说：是人欲度众生故，发阿耨多罗三藐三菩提心，为欲度虚空。”
　　是时，有一比丘作是言：“我礼般若波罗蜜！般若波罗蜜中，虽无法生、无法灭，而有戒众、定众、慧众、解脱众、解脱知见众，而有诸须陀洹、诸斯陀含、诸阿那含、诸阿罗汉、诸辟支佛，有诸佛，而有佛宝、法宝、比丘僧宝，而有转法轮。”　　
　　【论】释曰：须菩提闻佛说般若波罗蜜无起无作相，是故今在佛前说般若波罗蜜无所作。若无作者，不能断诸烦恼，不能修集诸善法。此中佛说因缘：从作者乃至一切法不可得故。知者尚无，何况作者？须菩提言：若无作者，般若波罗蜜无所能作，应云何行般若波罗蜜？佛言：若菩萨不行一切法，不得一切法，所谓若常无常，乃至若净若不净，是名行般若波罗蜜。一切法者，从色乃至一切种智，是菩萨行法。是法中，无智人行诸法常等，智人行诸法无常等。是般若波罗蜜，示诸法毕竟实相故，不说诸法常无常。无常等虽能破常等颠倒，般若中不受是法，以能生著心故，思惟筹量，求常无常相不可得定实。
　　问曰：色等罪法，可观不净、苦，余善法云何观不净、苦？
　　答曰：是名字不净、苦，如随意安隐好法，名清净快乐；不随意非安隐法，名不净、苦。于善法中爱乐悦可者，以为净、乐；厌恶不喜者，以为不净、苦。须菩提作是念：若离诸观法者，将无不具足菩萨道耶？是故佛说：若不行色等不具足，是行般若波罗蜜。色具足者，有人言：“色等法中常无常等忆想分别，是名具足。”不具足者，是中用无常等观破常等，是名不具足，少常等故。今于色中亦不行无常等，是故言不行色不具足，是为行般若波罗蜜。
　　复次，有人言：“具足者，谓补处菩萨能如色实观，乃至一切种智，是名具足；余者是不具足。”若菩萨不行色等不具足者，即是行具足般若波罗蜜。何以故？色不具足则非色，色非常相故。佛言：出众生于常中，著无所有中，随语言音声故，是故说如是实清净亦不行，是为行般若波罗蜜。善说道非道故，须菩提言希有！碍者是非道，无碍者是道。佛观众会心多回向空，知般若波罗蜜无碍相，是故说不行色等无碍，是行般若波罗蜜。能如是行者，于色等法无碍。
　　须菩提虽不能究尽知毕竟空理，而常乐说，是空法希有，与一切世间法相违。佛可须菩提所说，若说不说，无增无减，是诸法实相。若以身业毁坏，亦不能令异，何况口说？常不生相故。譬如虚空，虚空是般若波罗蜜，幻人是行者，行者虽罪业因缘生是虚诳法，般若波罗蜜合故无有异。如种种诸色，到须弥山边，同为金色。是诸法实相，不可知，不可说，故若说不说，如本不异。尔时，须菩提作是念：若诸法毕竟空，无所有如虚空，乃至无有微细相，而菩萨能修集善法，得无上道，是事难信难受！作是念已，白佛言：诸菩萨所为甚难，能为难事，故应礼拜，谓能大誓庄严故。须菩提希有心说：是菩萨摩诃萨，为阿耨多罗三藐三菩提大誓庄严，一切天人皆应礼拜。
　　问曰：云何知是大誓庄严？
　　答曰：须菩提此中自说譬喻：如有人为虚空故，勤行精进，利益故大誓庄严。菩萨为利益众生，勤精进亦如是。世尊，若有人欲度虚空，菩萨摩诃萨欲度众生，亦如是。
　　问曰：一事何以再说？
　　答曰：利益者，未得涅槃，但令得智慧、禅定等，今世后世乐；欲度者，令得漏尽，成三乘道，入无余涅槃。如虚空无生无灭，无苦无乐，无脱无缚，无所有故，众生亦如是。是故说：世尊，为度虚空等众生故大誓庄严。如虚空无色无形，若有欲举虚空，是为难。众生法亦如是毕竟空，而菩萨欲举三界众生著涅槃中，是故名大誓庄严。须菩提复赞是菩萨大精进力，不随邪疑心故，虽未得佛道，未灭诸结，而能大勇猛，能如是行菩萨道为众生，众生亦空。譬如以种种彩色，欲画虚空。此中佛说众生空因缘，所谓十方如恒河沙诸佛，以神通力为众生无量劫说法，一一佛度无量阿僧祇众生入涅槃，假令如是，于众生无所减少。若实有众生，实有减少者，诸佛应有减众生罪。若众生实空，和合因缘有假名众生故，无有定相，是故尔所佛度众生，实无减少。若不度亦不增，是故诸佛无减众生咎！是故说菩萨欲度众生，为欲度虚空。
　　尔时一比丘，闻毕竟空相，惊喜言：我当礼般若波罗蜜！般若中无有法定实相，而有众生等及诸果报。
　　【经】尔时，释提桓因语须菩提：“若菩萨摩诃萨习般若波罗蜜，为习何法？”
　　须菩提语释提桓因言：“憍尸迦，是菩萨摩诃萨习般若波罗蜜，为习空。”
　　释提桓因白佛言：“世尊，若善男子、善女人，受持般若波罗蜜，亲近、读诵、说、正忆念，我当作何等护？”
　　尔时，须菩提语释提桓因言：“憍尸迦，汝颇见是法可守护者不？”
　　释提桓因言：“不也，须菩提。我不见是法可守护者。”
　　须菩提言：“憍尸迦，若善男子、善女人，如般若波罗蜜中所说行，即是守护，所谓常不远离如所说般若波罗蜜行。是善男子、善女人，若人、若非人，不得其便，当知是善男子、善女人，不远离般若波罗蜜。憍尸迦，若人欲护行般若波罗蜜菩萨，为欲护虚空。憍尸迦，于汝意云何？汝能护梦、焰、影、响、幻、化不？”
　　释提桓因言：“不能护。”
　　“若人欲护行般若波罗蜜诸菩萨摩诃萨，亦如是，徒自疲苦。憍尸迦，于汝意云何？能护佛所化不？”
　　释提桓因言：“不能护。”
　　“若人欲护行般若波罗蜜诸菩萨摩诃萨，亦如是。憍尸迦，于汝意云何？能护法性、实际、如、不可思议性不？”
　　释提桓因言：“不能护。”
　　“若人欲护行般若波罗蜜诸菩萨摩诃萨，亦如是。”
　　尔时，释提桓因问须菩提：“云何菩萨摩诃萨，行般若波罗蜜，知见诸法如梦、如焰、如影、如响、如幻、如化，诸菩萨摩诃萨如所知见故，不念梦，不念是梦，不念用梦，不念我梦？焰、影、响、幻、化，亦如是。”
　　须菩提言：“憍尸迦，若菩萨摩诃萨行般若波罗蜜，不念色，不念是色，不念用色，不念我色；是菩萨摩诃萨，亦能不念梦，不念是梦，不念用梦，不念我梦，乃至化亦不念化，不念是化，不念用化，不念我化；受、想、行、识亦如是。乃至一切智，不念一切智，不念是一切智，不念用一切智，不念我一切智；是菩萨摩诃萨，亦能不念梦，不念是梦，不念用梦，不念我梦，乃至化亦如是。如是，憍尸迦，菩萨摩诃萨，知诸法如梦、如焰、如影、如响、如幻、如化。”　　
　　【论】释曰：即时帝释问：从佛、须菩提所闻是甚深般若，为习何法？须菩提言：诸法久久皆归涅槃，故当习诸法空，是故说欲习般若当习空。帝释是人天王，于世间自在，能与所须，愿作守护。闻是般若波罗蜜，欢喜白佛言：我当作何事守护？随其所须，尽当与之。须菩提及一比丘，出家法敬礼而已。诸恶鬼常恼是人，魔若魔民常恼行者，是故问佛：我当以何事守护？若自守护，若遣子弟，若遣官属侍卫，随佛教敕。须菩提知般若有无量力，又知佛意欲令般若波罗蜜贵重，不用受恩，故语帝释：憍尸迦，般若波罗蜜中皆空，如幻、如梦，汝颇见定有一法可护不？帝释言：不也！若可见者，不名为般若波罗蜜毕竟空；若不可见，云何说言我当作何事守护？
　　复次，憍尸迦，若行者如所说般若中住，即是守护。若菩萨如般若中所说，一心信受，思惟正忆念，入禅定观诸法实相，得毕竟空智慧，应无生法忍，入菩萨位，如是人不惜身命，何况外物？是人不须守护。守护名遮诸苦恼，令得安乐。是人离一切世间法，故无有忧愁苦恼；得世间事不以为喜，失世间事不以为忧，所谓常不离如所说般若波罗蜜行。若人少时应行，后还失者，宜须守护；若常不离如所说般若波罗蜜，则不须守护。如伽罗夜叉，以拳打舍利弗头，舍利弗时入灭尽定，不觉打痛。般若波罗蜜气分，即是灭尽定，是故若人、若非人不能得便。略说二种因缘，不须守护，若人、若非人不得便：一者、从身乃至一切诸法，皆厌离，无我、无我所故，皆无所著，如斩草木，不生忧愁；二者、得上妙法故，为十方诸佛、菩萨、诸天守护。
　　复次，譬如人欲守护虚空，虚空雨不能坏，风日不能干，刀杖等不能伤，若有人欲守护虚空者，徒自疲苦，于空无益；若人欲守护行般若波罗蜜菩萨，亦如是。欲令此事明了，故问：汝能守护空及梦中所见人，及影、响、幻化人不？答言：不也！此法但诳心眼，暂现已灭，云何可守护？行般若菩萨亦如是，观五众如梦等虚诳。如无为法、如、法性、实际、不可思议性，无能守护者，亦无所利益。行般若菩萨，知身如如、法性、实际，不分别，得供养利时不喜，破坏失时不忧，如是人何须守护？
　　尔时，帝释贪贵是如梦等智慧，菩萨得是智慧力，不须外守护，故问须菩提：云何菩萨知是如梦等空法？如所知见不念梦等者，梦等喻五众，五众人所著，不著梦等，欲令离著事，故以不著事为喻。欲令观五众如梦，于梦亦复生著，是故帝释问如梦，亦不著是梦。凡夫人以梦喻五众，即复著梦，作是言：定有梦法眠睡时生，是名念梦。是梦恶，是梦好，如是分别，是名念是梦。梦得好事则心高，得恶事则心愁。又用此梦譬喻，得是如梦实智慧，是名念用梦。闻是譬喻，我因此梦得知诸法如梦，是名念我梦。余喻亦如是。尔时，须菩提答帝释：若行者不念色。是色：人色、非人色，树色、山色，是四大、若四大所造色等。不念是色若常、若无常等，不以色故心生憍慢，不念色是我所，入无我门，直至诸法实相中。是人能不念梦，不念是梦等；用是梦等譬喻，破著五众，破著故于梦中亦不错。若不能破色著，是人于色错，于梦亦错。受、想、行、识，乃至一切种智，亦如是。幻、焰、响、影、化等，亦如是。诸菩萨知诸法如梦，于梦亦不念。
　　【经】尔时，佛神力故，三千大千世界中，诸四天王天、三十三天、夜摩天、兜率陀天、化乐天、他化自在天、梵身天、梵辅天、梵众天、大梵天、少光天，乃至净居天；是一切诸天，以天旃檀遥散佛上，来诣佛所，头面礼佛足，却住一面。尔时，四天王天、释提桓因及三十三天、梵天王乃至诸净居天；佛神力故，见东方千佛说法，亦如是相，如是名字，说是般若波罗蜜品；诸比丘，皆字须菩提；问难般若波罗蜜品者，皆字释提桓因；南西北方、四维、上、下。亦如是各千佛现。
　　尔时，佛告须菩提：“弥勒菩萨摩诃萨，得阿耨多罗三藐三菩提时，亦当于是处说般若波罗蜜。如贤劫中诸菩萨摩诃萨，得阿耨多罗三藐三菩提时，亦当于是处说般若波罗蜜。”
　　须菩提白佛言：“世尊，弥勒菩萨摩诃萨，得阿耨多罗三藐三菩提时，用何相、何因、何义，说是般若波罗蜜义？”
　　佛告须菩提：“弥勒菩萨摩诃萨，得阿耨多罗三藐三菩提时，色非常非无常，当如是说法。色非苦非乐，色非我非无我，色非净非不净，当如是说法。色非缚非解，当如是说法。受、想、行、识非常非无常，乃至非缚非解，当如是说法。色非过去，色非未来，色非现在，当如是说法。受、想、行、识亦如是。色毕竟净，当如是说法。受、想、行、识毕竟净，当如是说法。乃至一切智毕竟净，当如是说法。”
　　须菩提白佛言：“世尊，是般若波罗蜜清净。”
　　佛言：“色清净故，般若波罗蜜清净；受、想、行、识清净故，般若波罗蜜清净。”
　　“世尊，云何色清净故，般若波罗蜜清净？云何受、想、行、识清净故，般若波罗蜜清净？”
　　佛言：“若色不生不灭、不垢不净，是名色清净；受、想、行、识不生不灭、不垢不净，是名受、想、行、识清净。复次，须菩提，虚空清净故，般若波罗蜜清净。”
　　“世尊，云何虚空清净故，般若波罗蜜清净？”
　　佛言：“虚空不生不灭故清净，般若波罗蜜亦如是。复次，须菩提，色不污故，般若波罗蜜清净；受、想、行、识不污故，般若波罗蜜清净。”
　　“世尊，云何色不污故，般若波罗蜜清净？受、想、行、识不污故，般若波罗蜜清净？”
　　佛言：“如虚空不可污故，虚空清净。”
　　“世尊，云何如虚空不可污故，虚空清净？”
　　佛言：“虚空不可取故，虚空清净；虚空清净故，般若波罗蜜清净。复次，须菩提，虚空可说故，般若波罗蜜清净。”
　　“世尊，云何虚空可说故，般若波罗蜜清净？”
　　佛言：“因虚空中二声出，般若波罗蜜亦如虚空可说故清净。须菩提，虚空不可说故，般若波罗蜜清净。”
　　“世尊，云何虚空不可说故，般若波罗蜜清净？”
　　佛言：“如虚空无可说故，般若波罗蜜清净。复次，如虚空不可得故，般若波罗蜜清净。”
　　“世尊，云何如虚空不可得故，般若波罗蜜清净？”
　　佛言：“如虚空无所得相，般若波罗蜜亦如虚空无所得相故清净。复次，须菩提，一切法不生不灭、不垢不净故，般若波罗蜜清净。”
　　“世尊，云何一切法不生不灭、不垢不净故，般若波罗蜜清净？”
　　佛言：“一切法毕竟清净故，般若波罗蜜清净。”　　
　　【论】释曰：是般若波罗蜜虽皆甚深，是品中了了说诸法实相故。是以三千大千世界中诸天，持诸供养具，来供养佛，一面立。
　　问曰：即是上诸天，今更来？
　　答曰：有人言：“事久故，去竟更来。”有人言：“更有新天来者。”欲令信般若故，十方面各千佛现。是人福德因缘，应见千佛故；佛神力故，在会众人皆见十方佛。人天所见有限，非佛威神，无由得见彼诸佛。佛前说法者，皆字须菩提；难问者，皆字释提桓因：取其同字者有千人。是时，须菩提、帝释皆欢喜言：非独我等能说能问。佛欲证其事，故广引其事，说弥勒及贤劫菩萨，于是摩伽陀国，王舍城耆阇崛山，说般若波罗蜜。
　　如经中说：弥勒菩萨将大众到耆阇崛山，以足指开山顶；摩诃迦叶骨身，著僧伽梨，执杖持钵而出。弥勒为大众说言：“有过去释迦牟尼佛，人寿百岁时，是人是少欲知足，行头陀弟子中第一，具六神通，得三明，常怜愍利益众生故，以神通力，令此骨身至今。因此小身得如是利，何况汝等大身，大身生于好世，而不能自利？”尔时，弥勒因是事广说法，令无量众生得尽苦际。以此事故，知弥勒在耆阇崛山中说法。是般若波罗蜜，过去、未来、现在佛所说，应当信受。
　　须菩提问：弥勒以何相、何因、以何法门说？佛言：如我说色等诸法，非常非无常、非缚非解等如先说，亦不说色过去、未来、现在；如涅槃出三世，色等诸法亦如是；如先说一切法如涅槃相，弥勒所说亦如是。尔时，须菩提欢喜白佛言：世尊，是般若波罗蜜第一清净。佛言：色等诸法清净故净，因果相似故。色等法清净者，所谓色等法不失业因缘故，及不得诸法生相定实故，不生不灭。诸法相常不污染故，不垢不净。此中说譬喻，欲令事明了故。如虚空尘水不著，性清净故；般若波罗蜜亦如是，不生不灭故常清净。如虚空不可染污；般若波罗蜜亦如是，虽有邪见戏论不能染污，刀仗恶事不能坏，无色无形故不可取，不可取故则不可染污。
　　复次，诸菩萨住辩才乐说无碍智中，为众生说十二部经、八万四千法聚，皆是般若波罗蜜一事，而分别为说，是故说般若波罗蜜可说故，清净如虚空。因虚空及山谷，有人声从口中空出，因是二声故名响。如响空，口声亦如是，是二声皆虚诳不实，而人以声为实，以响为虚；般若亦如是，一切法皆毕竟空，如幻、如梦，凡夫法、圣法皆是虚诳，小菩萨以凡夫法为虚诳，圣法为实。
　　问曰：是二皆虚诳，何以故小菩萨以凡夫法为虚，圣法为实？
　　答曰：圣法因持戒、禅定、智慧，修集功德所成，故以为实。以凡夫法自然有，如响自然出，非是人故作以为虚。众生无始世来，著此身故，声从身出以为实；小菩萨深乐善法故以为实。
　　复次，如虚空中无音声语言相故无所说，是语言音声皆是作法，虚空是无作法。般若波罗蜜亦如是，第一深义毕竟空，无有言说，一切语言道断故。
　　复次，如虚空无所得相，不得有，不得无。若有，无相如先破虚空相；若无，因是虚空造无量事！般若波罗蜜亦如是，有、无相不可得故清净。
　　复次，般若波罗蜜，因诸法正忆念故生。正忆念者，毕竟空清净，故一切法不生不灭，不垢不净。
大智度论卷第六十五释无作品第四十三之下
　　【经】须菩提白佛言：“世尊，若善男子、善女人，受持是般若波罗蜜，亲近、正忆念者，终不病眼、耳、鼻、舌、身，亦终不病，身无形残，亦不衰耄，终不横死。无数百千万诸天，四天王天乃至净居诸天，皆悉随从听受。六斋日，月八日、二十三日、十四日、二十九日、十五日、三十日，诸天众会。善男子为法师者，在所说般若波罗蜜，皆悉来集。是善男子、善女人，在大众中说是般若波罗蜜，得无量无边、阿僧祇、不可思议、不可称量福德！”
　　佛告须菩提：“如是，如是。是善男子、善女人，若六斋日，月八日、二十三日、十四日、二十九日、十五日、三十日，在诸天众前，说般若波罗蜜。是善男子、善女人，得无量无边、阿僧祇、不可思议、不可称量福德。何以故？须菩提，般若波罗蜜是大珍宝。何等是大珍宝？是般若波罗蜜，能拔地狱、畜生、饿鬼及人中贫穷，能与刹利、婆罗门大姓、居士大家，能与四天王天处乃至非有想非无想处，能与须陀洹果、斯陀含果、阿那含果、阿罗汉果、辟支佛道、阿耨多罗三藐三菩提。何以故？是般若波罗蜜中，广说十善道、四禅、四无量心、四无色定、四念处乃至八圣道分、檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，广说内空乃至无法有法空，广说佛十力乃至一切种智。从是中学，出生刹利大姓、婆罗门大姓、居士大家，出生四天王天、三十三天、夜摩天、兜率陀天、化乐天、他化自在天、梵身天、梵辅天、梵众天、大梵天、光天、少光天、无量光天、光音天、净天、少净天、无量净天、遍净天、阿那婆伽天、得福天、广果天、无想天、阿浮诃那天、不热天、快见天、妙见天、阿迦尼吒天、虚空无边处天、识无边处天、无所有处天、非有想非无想处天。是法中学，得须陀洹果、斯陀含果、阿那含果、阿罗汉果，得辟支佛道，得阿耨多罗三藐三菩提。以是故，须菩提，般若波罗蜜，名为大珍宝。珍宝波罗蜜中，无有法可得，若生若灭、若垢若净、若取若舍；珍宝波罗蜜，亦无有法，若善若不善、若世间若出世间、若有漏若无漏、若有为若无为。以是故，须菩提，是名无所得珍宝波罗蜜。须菩提，是珍宝波罗蜜，无有法能染污。何以故？所用染法不可得故。须菩提，以是故名无染珍宝波罗蜜。
　　“须菩提，若菩萨摩诃萨行般若波罗蜜时，亦如是不知，亦如是不分别，亦如是不得，亦如是不戏论，是为能修行般若波罗蜜；亦能礼觐诸佛，从一佛国至一佛国，供养恭敬，尊重赞叹诸佛；游诸佛刹，成就众生，净佛国土。须菩提，是般若波罗蜜，于诸法无有力、无非力，亦无受、亦无与，不生不灭，不垢不净，不增不减。是波罗蜜亦非过去、非未来、非现在，不舍欲界、不住欲界，不舍色界、不住色界，不舍无色界、不住无色界。是般若波罗蜜，不与檀波罗蜜亦不舍，不与尸罗波罗蜜亦不舍，不与羼提波罗蜜亦不舍，不与毗梨耶波罗蜜亦不舍，不与禅波罗蜜亦不舍，不与般若波罗蜜亦不舍；不与内空亦不舍，乃至不与无法有法空亦不舍；不与四念处亦不舍，乃至不与八圣道分亦不舍；不与佛十力亦不舍，乃至不与十八不共法亦不舍；不与须陀洹果亦不舍，乃至不与阿罗汉果亦不舍；不与辟支佛道亦不舍，乃至不与一切智亦不舍。是般若波罗蜜，不与阿罗汉法，不舍凡人法；不与辟支佛法，不舍阿罗汉法；不与佛法，不舍辟支佛法。是般若波罗蜜，亦不与无为法，不舍有为法。何以故？若有诸佛，若无诸佛，是诸法相常住不异，法相、法住、法位、常住，不谬不失故。”　　
　　【论】问曰：若受持般若正忆念，犹有众患，云何言终不病眼等？
　　答曰：是事，上功德、地狱品中已广说。所谓非必受报业，故无众患。又常受持、正忆念，如所说行般若，故无众患。譬如良药，能破众病；若不能将顺，则不除患，非药之失。又如[病-丙+宁]人虽得利器，不能御难，非器之过；行者如是，先世重罪，今世不如所说行故，不得般若力，非般若过。
　　问曰：天上亦有般若波罗蜜，诸天何以于六斋日，随逐不净人身，求闻般若？
　　答曰：天上有经卷，传闻如是，亦非佛说。若令有者，忉利天上、兜率天上当有。何以故？阿修罗共忉利天斗时，佛敕帝释，汝当诵念般若；兜率天上常有补处菩萨，为诸天说，故可有。色界诸天，身及衣服轻微，乃至无两数，常乐宴寂，受禅定味，是故不应有经卷。诸天著二种乐，欲乐、定乐，不能勤苦书持般若波罗蜜。阎浮提人，能精进、书持受学、正忆念。如经说，阎浮提人以三因缘，胜诸天及郁单越人：一者、能断淫欲，二者、强识念力，三者、能精勤勇猛。是阎浮提人，能书写、读诵、受持，以是故诸天来下，礼拜般若经卷，或欲闻说。复有人言：“天上若有经卷，远来供养，福德增益，求般若波罗蜜亦无厌足。有菩萨天，欲令般若尊重，故来下，欲令众生益加信敬：诸天尚来，何况我等！”行者若闻好香，若见光明，有如是希有事，故深心信乐般若。又未离欲人，恶鬼、魔民，常逐伺便，令堕恶处。从四天王乃至净居天，是大力诸天来，小鬼避去，菩萨能生清净大心，如先品中说，是故来随逐法师。
　　六斋日，诸天来观人心，十五日、三十日，上白诸天。复次，是六斋日，是恶日，令人衰凶；若有是日受八戒、持斋、布施、听法，是时诸天欢喜，小鬼不得其便，利益行者。是日法师高座说法，如是等种种因缘，故诸天皆来。说法者赞叹无量无边无上法，所谓般若波罗蜜，亦得无量无边福德。若为人说，人钝根、福德薄，故得福少；诸天利根、福德多、福田胜，故得福多。故佛说行者斋日，诸天及大众中说般若，得福无量。
　　此中佛可须菩提所言，复自说无量福德因缘，所谓般若波罗蜜，是大珍宝波罗蜜。如如意宝珠，能满一切人愿；是般若波罗蜜，能满一切众生愿，所谓离苦、得乐。离苦者，般若波罗蜜，能拔众生地狱、畜生、饿鬼及人中贫穷；与乐者，能与刹利大姓，乃至阿耨多罗三藐三菩提。是乐因缘善法，般若波罗蜜中广说，所谓十善道乃至一切智。如如意宝，能出衣服、饮食、金银等，随意所须；般若波罗蜜亦如是，能令得十善道，乃至一切智，刹利大姓乃至佛。以是事故，名为珍宝波罗蜜。
　　复次，珍宝波罗蜜者，如人得如意宝，则随意所须皆得，失则忧恼；是般若波罗蜜，不生不灭常不失，世世与众生乐，末后令得佛道。如人得如意宝，则心生自高，轻贱他人，是为衰因缘；若人得世间般若波罗蜜，亦如是分别，著诸善法，舍诸恶法，生高心，轻懱余人，则开诸罪门。珍宝般若波罗蜜，出世间般若波罗蜜中，不分别善不善，是名大珍宝波罗蜜，能利众生，毕竟无忧。是珍宝波罗蜜，善法尚不能污染，何况不善法？如此中说：如是亦不知者。如上说般若相，亦不作是知，不作知者，不取相亦不生著，不分别，不得定相，是名无有过患，无有法爱，断诸戏论。如是人能实修行般若波罗蜜，以法礼佛，自得实法利益，故能利众生。能自离恶，能令众生离恶，故得净佛世界。用无所得方便力，故知诸法毕竟寂灭相，而能为众生故起诸善法。般若波罗蜜毕竟清净，故无力、无非力。譬如虚空，虽无有法，而因虚空得有所作。无有一法定相可著，故无有力；得诸法实相，于诸善法无碍，乃至降魔成佛，非无有力。不受不与、不生不灭等，乃至不舍有为法、不与无为法，亦如是。此中说因缘：有佛无佛，诸法性常住世间。诸法性者，即是诸法实相；诸法实相者，即是般若波罗蜜。若以常无常等求诸法实相，是皆为错。若人入法性中，则无有错谬，法性常故不失。
　　【经】尔时，诸天子虚空中立，发大音声，踊跃欢喜，以优钵罗华、波头摩华、拘物头华、分陀利华而散佛上，如是言：“我等于阎浮提，见第二法轮转。”是中无量百千天子，得无生法忍。
　　佛告须菩提：“是法轮非第一转，非第二转。是般若波罗蜜，不为转故出，不为还故出，无法有法空故。”
　　须菩提白佛言：“世尊，云何无法有法空故，般若波罗蜜不为转、不为还故出？”
　　佛言：“般若波罗蜜、般若波罗蜜相空，乃至檀波罗蜜、檀波罗蜜相空；内空、内空相空，乃至无法有法空、无法有法空相空；四念处、四念处相空，乃至八圣道分、八圣道分相空；佛十力、佛十力相空，乃至十八不共法、十八不共法相空；须陀洹果、须陀洹果相空，斯陀含果、斯陀含果相空，阿那含果、阿那含果相空，阿罗汉果、阿罗汉果相空，辟支佛道、辟支佛道相空；一切种智、一切种智相空。”
　　须菩提白佛言：“世尊，诸菩萨摩诃萨般若波罗蜜，是摩诃波罗蜜！何以故？虽一切法自性空，而诸菩萨摩诃萨，因般若波罗蜜得阿耨多罗三藐三菩提，亦无法可得转法轮，亦无法可转，亦无法可还。是摩诃波罗蜜中，亦无有法可见。何以故？是法不可得，若转若还，一切法毕竟不生故。何以故？是空相，不能转，不能还；无相相，不能转，不能还；无作相，不能转，不能还。若能如是说般若波罗蜜，教照开示，分别显现，解释浅易，有能如是教者，是名清净说般若波罗蜜。亦无说者，亦无受者，亦无证者。若无说、无受、无证，亦无灭者，是说法中亦无毕定福田。”
　　【论】释曰：诸天闻般若，大欢喜踊跃。诸天身轻利根，分别著相，知有轻重。闻般若波罗蜜毕竟清净、平等实相、大利益众生、无有过者，是故踊跃欢喜，起身业、口业，持供养具莲华等，供养于佛，作是言：我等于阎浮提，见第二法轮转。
　　问曰：初说法令人得道，是名转法轮，今何以言第二法轮转？若以佛说名为转法轮者，皆是法轮，何限第二？
　　答曰：初说法名定实一法轮，因初转乃至法尽，通名为转。是诸天见是会中多有人发无上道，得无生法忍，见是利益，故赞言第二转法轮。初转法轮，八万诸天得无生法忍，阿若憍陈如一人得初道。今无量诸天得无生法忍，是故说第二法轮转。今转法轮，似如初转。
　　问曰：今转法轮，多人得道；初转法轮，得道者少，云何以大喻小？
　　答曰：诸佛事有二种：一者、密，二者、现。初转法轮，声闻人见八万、一人得初道；诸菩萨见无数阿僧祇人得声闻道，无数人种辟支佛道因缘，无数阿僧祇人发无上道心，无数阿僧祇人行六波罗蜜道，得诸深三昧陀罗尼门，十方无量众生得无生法忍，无量阿僧祇众生从初地中乃至十地住，无量阿僧祇众生得一生补处，无量阿僧祇众生得坐道场，闻是法疾成佛道。如是等不可思议相，是名密转法轮相。譬如大雨，大树则多受，小树则少受。以是故，当知初转法轮亦大，后喻前无咎！转法轮非一非二者，为毕竟空，及转法轮果报涅槃故如是说，是则因中说果。法轮即是般若波罗蜜，是般若波罗蜜，无起无作相，故无转无还。如十二因缘中，说无明毕竟空，故不能实生诸行等；无明虚妄颠倒，无有实定，故无法可灭。说世间生法，故名为转；说世间灭法，故名为还。般若波罗蜜中无此二事，故说无转、无还。无法有法空故，无转是有法空，无还是无法空。
　　问曰：须菩提何以作是问：有法无法空故，般若波罗蜜不为转、不为还故出？而佛还以空答？
　　答曰：有人说：“诸法有四种相：一者、说有，二者、说无，三者、说亦有亦无，四者、说非有非无。是中邪忆念故，四种邪行；著此四法故，名为邪道。是中正忆念故，四种正行中不著故，名为正道。”是中破非有非无故，名无法有法空。佛说乃至破非有非无，故说无有转、无有还，破非有非无有二种：一者、用上三句破，二者、用涅槃实相破。须菩提虽知佛以涅槃破有无，是中有新发意菩萨，或错谬故用三句破非有非无，于无法有法空中还生邪见；故佛说有法无法亦自相空，是故说般若波罗蜜无转、无还。般若波罗蜜中，无般若波罗蜜相，一切法无相故；乃至檀波罗蜜亦如是，内空乃至一切种智相空亦如是。
　　尔时，须菩提及大众，欢喜赞叹般若波罗蜜，作是言：大波罗蜜，所谓般若波罗蜜。大波罗蜜者，所谓一切法虽自性空，而般若波罗蜜能利益菩萨，令得阿耨多罗三藐三菩提；虽得亦无所得，虽转法轮亦无所转。
　　问曰：若诸法空，般若波罗蜜空，阿耨多罗三藐三菩提亦空，不应赞般若为摩诃波罗蜜？
　　答曰：此中说一切法自性空故，自性空中亦无自性空，是故名摩诃波罗蜜。若无空相，不应作难，以毕竟空故无所破，而能行诸善法，得阿耨多罗三藐三菩提；世俗法故，非第一义。诸佛虽说法，令他得道，破烦恼，从此至彼，名为转。今我等诸烦恼，虚诳颠倒，妄语无有定相；若无定相，为何所断？若无所断，亦无转、无还，是故说虽转法轮亦无转、还。何以故？是般若波罗蜜中，无有法五眼所能见，若转、若还；一切法，从本已来毕竟不生故。是自性空、毕竟空，非转相，非还相。畏堕常故不转，畏堕灭故不还；畏堕有故不转，畏堕无故不还；畏著世间故不转，畏著涅槃故不还。如是自性空、毕竟空、十八空等无量诸空；是空解脱门，不转、不还；无相、无作、亦如是。入是三解脱门，舍我、我所心，是名说得解脱。能如是不取相，不著心，说般若波罗蜜，教、照等。说者，若案文，若口传。教者，为人赞般若，令受持、读诵、正忆念。照者，如人执灯照物，若人不知般若，以智慧明照之令知。开者，如宝藏闭门，虽有好物而不能得，若开其门，则随意所取；如人疑不信般若者，开邪疑扉，折无明关，是人则随意所取。示者，如人眼视不明，指示好丑；如人有小信小智者，示是道非道、是利是失等。分别者，分别诸法，是善是不善，是罪是福，是世间是涅槃；经书略说，难解难信，能广为分别解说，令得信解。显现者，佛为种种众生说种种法，或时毁訾善法，助不善法，趣令众生得解。说法者，说佛意趣以应众生，令知轻重相。解释者，如囊中宝物，系口则人不知，若为人解经卷囊，解释义理；又如重物，披析令轻，种种因缘譬喻，解释本末令易解。浅易者，如深水难渡，有人分散此水令浅，则渡者皆易；般若波罗蜜，如水甚深，论议方便力故，种种说能令浅易，乃至小智之人皆能信解。能以十种为首，说甚深义，是名清净说般若波罗蜜义。第一义中，实无所说，毕竟空故无说，无说故无受，无受故无证，无证故无灭诸烦恼者。若无灭烦恼，则无福田。受者，名信受、读诵。行是法，得沙门果，无生法忍，是名为证。证时诸烦恼灭，得有余涅槃，得有余涅槃故是毕定福田。毕定者，诸法同无余涅槃性，故说亦无毕定福田。
释诸波罗蜜品第四十四（经作百波罗蜜遍叹品）
　　【经】尔时，慧命须菩提白佛言：“世尊，无边波罗蜜，是般若波罗蜜。”佛言：“如虚空无边故。”（一）
　　“世尊，等波罗蜜，是般若波罗蜜。”佛言：“诸法等故。”（二）
　　“世尊，离波罗蜜，是般若波罗蜜。”佛言：“毕竟空故。”（三）
　　“世尊，不坏波罗蜜，是般若波罗蜜。”佛言：“一切法不可得故。”（四）
　　“世尊，无彼岸波罗蜜，是般若波罗蜜。”佛言：“无名无身故。”（五）
　　“世尊，空种波罗蜜，是般若波罗蜜。”佛言：“入出息不可得故。”（六）
　　“世尊，不可说波罗蜜，是般若波罗蜜。”佛言：“觉观不可得故。”（七）
　　“世尊，无名波罗蜜，是般若波罗蜜。”佛言：“受、想、行、识不可得故。”（八）
　　“世尊，不去波罗蜜，是般若波罗蜜。”佛言：“一切法不来故。”（九）
　　“世尊，无移波罗蜜，是般若波罗蜜。”佛言：“一切法不可伏故。”（十）
　　“世尊，尽波罗蜜，是般若波罗蜜。”佛言：“一切法毕竟尽故。”（十一）
　　“世尊，不生波罗蜜，是般若波罗蜜。”佛言：“一切法不灭故。”（十二）
　　“世尊，不灭波罗蜜，是般若波罗蜜。”佛言：“一切法不生故。”（十三）
　　“世尊，无作波罗蜜，是般若波罗蜜。”佛言：“作者不可得故。”（十四）
　　“世尊，无知波罗蜜，是般若波罗蜜。”佛言：“知者不可得故。”（十五）
　　“世尊，不到波罗蜜，是般若波罗蜜。”佛言：“生死不可得故。”（十六）
　　“世尊，不失波罗蜜，是般若波罗蜜。”佛言：“一切法不失故。”（十七）
　　【论】释曰；无边波罗蜜者，须菩提闻佛说大珍宝波罗蜜义，因而自赞般若为摩诃波罗蜜。又以智慧深入种种法门，观般若波罗蜜，如大海水无量无边，深知般若波罗蜜功德，因发大欢喜；欲以种种因缘赞叹般若，是故白佛言：世尊，无边波罗蜜，是般若波罗蜜。无边义，从品初至竟，皆是无边义；妨说余事故略说，若广说则无量。复次，常是一边，无常是一边；我无我、有无、世间有边无边、众生有边无边，如是等法，名为邪见边；得般若波罗蜜，则无是诸边，故言无边。复次，譬如物尽处名为边，虚空无色无形故无边；般若波罗蜜毕竟清净故，无有边、无有尽、无取处、无受处、无著处；是故佛答：如虚空无边故，般若波罗蜜亦无边。
　　菩萨得法忍，观一切法皆平等，是故说一切法等故，言等波罗蜜。
　　菩萨用毕竟空心，离诸烦恼，亦离诸法，是故名离波罗蜜。
　　菩萨用是般若波罗蜜，总相、别相求诸法，不得定相如毛发许，以不可得故，于一切法心不著。若有邪见戏论人，用邪见著心，欲破坏是菩萨；是菩萨无所著故，不可破坏，是名不坏波罗蜜。
　　此岸名为生死，彼岸名涅槃，中有诸烦恼大河；一切出家人，欲舍此岸，贪著彼岸；而般若波罗蜜无彼岸，彼岸是涅槃，无色无名，是故说无色无名故，是名无彼岸波罗蜜。
　　有虚空则有出入息，出入息皆从虚诳业因缘生；出者非入，入者非出，念念生灭，不可得实相；息不可得故，一切法亦不可得；不可得故，名空种波罗蜜。
　　一切法空寂相，故不须觉观，觉观无故，则无言说，无言说故，说般若波罗蜜断语言道，是故名不可说波罗蜜。
　　二法摄一切法，所谓名、色。四大及造色，色所摄；受等四众，名所摄。分别诸法者，说般若波罗蜜是智慧相故，名所摄。今实不离色是名，不离名是色，是般若波罗蜜无知相，故说受、想、行、识不可得故，言无名波罗蜜。
　　一切法无来无去故，名无去波罗蜜。
　　般若波罗蜜，是三世十方佛法藏，以三法印印，无天无人能破，故名无移波罗蜜。
　　诸有为法，念念尽灭，无有住时。若尔者，过去法不尽，未来法亦不尽，现在法不住故不尽。三世尽不可得故，名为毕竟尽，毕竟尽故，名尽波罗蜜。
　　一切法三世中生不可得，故无生；无生故，名无生波罗蜜。
　　不灭波罗蜜，亦如是。
　　作有二种：一者、众生作，二者、法作。众生作者，布施、持戒等；法作者，火烧、水烂，心识所知。众生空故，无作者；一切法钝，不起不作相故，法亦不作；是二无作故，名无作波罗蜜。
　　无知波罗蜜亦如是，一切法钝，故无所知。
　　天眼见有生死，用空慧眼见生死不可得；生死不可得故，今世众生死，无到后世者，但五众先业因缘相续生故，名不到波罗蜜。
　　般若波罗蜜，不失诸法实相，亦能令一切法不失实相；离般若波罗蜜，一切法皆失。观一切法实相，得般若波罗蜜，是故名不失波罗蜜。
　　【经】“世尊，梦波罗蜜，是般若波罗蜜。”佛言：“乃至梦中所见不可得故。”（十八）
　　“世尊，响波罗蜜，是般若波罗蜜。”佛言：“闻声者不可得故。”（十九）
　　“世尊，影波罗蜜，是般若波罗蜜。”佛言：“镜面不可得故。”（二十）
　　“世尊，焰波罗蜜，是般若波罗蜜。”佛言：“水流不可得故。”（二十一）
　　“世尊，幻波罗蜜，是般若波罗蜜。”佛言：“术事不可得故。”（二十二）
　　“世尊，不垢波罗蜜，是般若波罗蜜。”佛言：“诸烦恼不可得故。”（二十三）
　　“世尊，无净波罗蜜，是般若波罗蜜。”佛言：“烦恼虚诳故。”（二十四）
　　“世尊，不污波罗蜜，是般若波罗蜜。”佛言：“处不可得故。”（二十五）
　　“世尊，不戏论波罗蜜，是般若波罗蜜。”佛言：“一切戏论破故。”（二十六）
　　“世尊，不念波罗蜜，是般若波罗蜜。”佛言：“一切念破故。”（二十七）
　　“世尊，不动波罗蜜，是般若波罗蜜。”佛言：“法性常住故。”（二十八）
　　“世尊，无染波罗蜜，是般若波罗蜜。”佛言：“知一切法妄解故。”（二十九）
　　“世尊，不起波罗蜜，是般若波罗蜜。”佛言：“一切法无分别故。”（三十）
　　“世尊，寂灭波罗蜜，是般若波罗蜜。”佛言：“一切法相不可得故。”（三十一）
　　“世尊，无欲波罗蜜，是般若波罗蜜。”佛言：“欲不可得故。”（三十二）
　　“世尊，无瞋波罗蜜，是般若波罗蜜。”佛言：“瞋恚不实故。”（三十三）
　　“世尊，无痴波罗蜜，是般若波罗蜜。”佛言：“无明黑闇灭故。”（三十四）
　　“世尊，无烦恼波罗蜜，是般若波罗蜜。”佛言：“分别忆想虚妄故。”（三十五）
　　“世尊，无众生波罗蜜，是般若波罗蜜。”佛言：“众生无所有故。”（三十六）
　　“世尊，断波罗蜜，是般若波罗蜜。”佛言：“诸法不起故。”（三十七）
　　“世尊，无二边波罗蜜，是般若波罗蜜。”佛言：“离二边故。”（三十八）
　　“世尊，不破波罗蜜，是般若波罗蜜。”佛言：“一切法不相离故。”（三十九）
　　“世尊，不取波罗蜜，是般若波罗蜜。”佛言：“过声闻、辟支佛地故。”（四十）
　　“世尊，不分别波罗蜜，是般若波罗蜜。”佛言：“诸妄想不可得故。”（四十一）
　　“世尊，无量波罗蜜，是般若波罗蜜。”佛言：“诸法量不可得故。”（四十二）
　　“世尊，虚空波罗蜜，是般若波罗蜜。”佛言：“一切法无所有故。”（四十三）
　　【论】释曰：须菩提赞般若波罗蜜，示众生世间空如梦。佛言：梦亦不可得故，名梦波罗蜜。响、影、焰、幻，亦如是。人心以声为实，以响为虚；影以面镜为实，像为虚；焰以风、尘、日光为实，水为虚；幻以咒术为实，咒术所作为虚。须菩提赞般若以喻为空，佛说喻本事皆空，本事皆空故，是喻亦空。
　　是般若波罗蜜无垢，能断灭一切垢。佛言：诸烦恼从本已来常无，今何所断？是故名无垢波罗蜜。
　　无净波罗蜜，亦如是。
　　无烦恼即是净，淫欲、瞋恚等诸烦恼名为污；是般若波罗蜜，一切垢法所不污。六情是诸烦恼处，六情及一切法，诸烦恼缘处，住处皆不可得故，名不污波罗蜜。
　　得是般若波罗蜜，一切戏论忆想分别灭故，名不戏论波罗蜜。
　　一切法毕竟空故，无忆、无念想，无忆、无念想故，名无念波罗蜜。
　　住法性菩萨，一切论议者所不能胜，一切结使邪见所不能覆，一切法无常破坏，心不生忧；如是等因缘，故名不动波罗蜜。
　　一切法妄解，非但爱染故，名无染波罗蜜。
　　忆想分别，是一切结使根本，有结使能起后身业；知忆想分别虚妄，一切后世生业更不复起故，是名不起波罗蜜。
　　般若波罗蜜中，不取三毒火相故，言寂灭波罗蜜。
　　佛言：非但三毒相寂灭，一切法相不可得故。是般若波罗蜜，乃至善法中尚不贪，何况余欲？佛说：欲从本已来不可得故：贪欲虚诳，自性不可得故，名无欲波罗蜜；非是离欲故名无欲。瞋恚性毕竟无所有故，名无瞋波罗蜜；非是离瞋故名无瞋。一切法中，无明黑闇破故，名无痴波罗蜜；非是灭痴故名无痴。
　　无烦恼波罗蜜者，菩萨得无生法忍故，一切烦恼灭。佛言：忆想分别，是烦恼根本，忆想尚无，何况烦恼？故名无烦恼波罗蜜。
　　般若能破无众生中有众生颠倒，故名无众生波罗蜜。佛言：是众生从本已来不生，无所有故，名无众生。
　　须菩提意，以般若波罗蜜能断一切有漏法故，名断波罗蜜。佛言：诸法不起不生，无所作，诸法自然断相故名断。
　　二边者，所谓我无我、断无断，可断法无断法、常灭、有无，如是等无量二边；般若波罗蜜中无是诸边故，名无二边波罗蜜。佛言：是诸边从本已来无，但以虚诳颠倒故著。菩萨求实事故，离是颠倒边。是般若波罗蜜，一相空故，不可破。佛言：不但般若波罗蜜，一切法皆无定异相。如果不离因，因不离果；有为法不离无为法，无为法不离有为法；般若波罗蜜不离一切法，一切法不离般若波罗蜜；一切法实相即是般若波罗蜜故，名不破波罗蜜。破者，所谓诸法各各离散。
　　一切法常无常等过失，是故般若波罗蜜不取一切法。佛言：一切法乃至二乘出世间清净法，亦不取，故名不取波罗蜜。
　　分别名取相生心，妄想分别；般若是实相故，无是妄想分别。佛言：因忆想分别，有无分别；今忆想分别，从本已来无故，名无分别波罗蜜。
　　般若波罗蜜出四无量故，名无量波罗蜜。复次，毕竟空、为得涅槃无量法故，名无量。复次，智慧所不能到边崖，是名无量。量名六情所筹度，是法空无相无生灭，六情所不能量。何以故？物多而量器小故。佛言：非但是般若波罗蜜无量，色等一切法不可得故皆无量。
　　如虚空无色无形，无所能作，般若波罗蜜亦如是。佛言：非但虚空无所有，色等诸法皆无所有故，名虚空波罗蜜。
　　【经】“世尊，无常波罗蜜，是般若波罗蜜。”佛言：“一切法破坏故。”（四十四）
　　“世尊，苦波罗蜜，是般若波罗蜜。”佛言：“一切法恼相故。”（四十五）
　　“世尊，无我波罗蜜，是般若波罗蜜。”佛言：“一切法不著故。”（四十六）
　　“世尊，空波罗蜜，是般若波罗蜜。”佛言：“一切法不可得故。”（四十七）
　　“世尊，无相波罗蜜，是般若波罗蜜。”佛言：“一切法不生故。”（四十八）
　　“世尊，内空波罗蜜，是般若波罗蜜。”佛言：“内法不可得故。”（四十九）
　　“世尊，外空波罗蜜，是般若波罗蜜。”佛言：“外法不可得故。”（五十）
　　“世尊，内外空波罗蜜，是般若波罗蜜。”佛言：“内外法不可得故。”（五十一）
　　“世尊，空空波罗蜜，是般若波罗蜜。”佛言：“空空法不可得故。”（五十二）
　　“世尊，大空波罗蜜，是般若波罗蜜。”佛言：“一切法不可得故。”（五十三）
　　“世尊，第一义空波罗蜜，是般若波罗蜜。”佛言：“涅槃不可得故。”（五十四）
　　“世尊，有为空波罗蜜，是般若波罗蜜。”佛言：“有为法不可得故。”（五十五）
　　“世尊，无为空波罗蜜，是般若波罗蜜。”佛言：“无为法不可得故。”（五十六）
　　“世尊，毕竟空波罗蜜，是般若波罗蜜。”佛言：“诸法毕竟不可得故。”（五十七）
　　“世尊，无始空波罗蜜，是般若波罗蜜。”佛言：“诸法无始不可得故。”（五十八）
　　“世尊，散空波罗蜜，是般若波罗蜜。”佛言：“散法不可得故。”（五十九）
　　“世尊，性空波罗蜜，是般若波罗蜜。”佛言：“有为无为法不可得故。”（六十）
　　“世尊，诸法空波罗蜜，是般若波罗蜜。”佛言：“一切法不可得故。”（六十一）
　　“世尊，自相空波罗蜜，是般若波罗蜜。”佛言：“自相离故。”（六十二）
　　“世尊，无法空波罗蜜，是般若波罗蜜。”佛言：“无法不可得故。”（六十三）
　　“世尊，有法空波罗蜜，是般若波罗蜜。”佛言：“有法不可得故。”（六十四）
　　“世尊，无法有法空波罗蜜，是般若波罗蜜。”佛言：“无法有法不可得故。”（六十五）
　　“世尊，念处波罗蜜，是般若波罗蜜。”佛言：“身、受、心、法不可得故。”（六十六）
　　“世尊，正勤波罗蜜，是般若波罗蜜。”佛言：“善不善法不可得故。”（六十七）
　　“世尊，如意足波罗蜜，是般若波罗蜜。”佛言：“四如意足不可得故。”（六十八）
　　“世尊，根波罗蜜，是般若波罗蜜。”佛言：“五根不可得故。”（六十九）
　　“世尊，力波罗蜜，是般若波罗蜜。”佛言：“五力不可得故。”（七十）
　　“世尊，觉波罗蜜，是般若波罗蜜。”佛言：“七觉分不可得故。”（七十一）
　　“世尊，道波罗蜜，是般若波罗蜜。”佛言：“八圣道分不可得故。”（七十二）
　　“世尊，无作波罗蜜，是般若波罗蜜。”佛言：“无作不可得故。”（七十三）
　　“世尊，空波罗蜜，是般若波罗蜜。”佛言：“空相不可得故。”（七十四）
　　“世尊，无相波罗蜜，是般若波罗蜜。”佛言：“寂灭相不可得故。”（七十五）
　　“世尊，背舍波罗蜜，是般若波罗蜜。”佛言：“八背舍不可得故。”（七十六）
　　“世尊，定波罗蜜，是般若波罗蜜。”佛言：“九次第定不可得故。”（七十七）
　　“世尊，檀波罗蜜，是般若波罗蜜。”佛言：“悭贪不可得故。”（七十八）
　　“世尊，尸罗波罗蜜，是般若波罗蜜。”佛言：“破戒不可得故。”（七十九）
　　“世尊，羼提波罗蜜，是般若波罗蜜。”佛言：“忍不忍辱不可得故。”（八十）
　　“世尊，毗梨耶波罗蜜，是般若波罗蜜。”佛言：“懈怠精进不可得故。”（八十一）
　　“世尊，禅波罗蜜，是般若波罗蜜。”佛言：“定乱不可得故。”（八十二）
　　“世尊，般若波罗蜜，是般若波罗蜜。”佛言：“痴慧不可得故。”（八十三）
　　“世尊，十力波罗蜜，是般若波罗蜜。”佛言：“一切法不可伏故。”（八十四）
　　“世尊，无所畏波罗蜜，是般若波罗蜜。”佛言：“道种智不没故。”（八十五）
　　“世尊，无碍智波罗蜜，是般若波罗蜜。”佛言：“一切法无障无碍故。”（八十六）
　　“世尊，佛法波罗蜜，是般若波罗蜜。”佛言：“过一切法故。”（八十七）
　　“世尊，如实说波罗蜜，是般若波罗蜜。”佛言：“一切语如实故。”（八十八）
　　“世尊，自然波罗蜜，是般若波罗蜜。”佛言：“一切法中自在故。”（八十九）
　　“世尊，佛波罗蜜，是般若波罗蜜。”佛言：“知一切法、一切种故。”（九十）
　　【论】释曰：般若波罗蜜中，有无常圣行，故名无常波罗蜜。佛言：非但般若中有无常，观一切法无常故，名无常波罗蜜。
　　问曰：上来说般若波罗蜜法性常住，今何以说无常？
　　答曰：般若波罗蜜是智慧，观法从因缘和合生，是有为法故无常；般若波罗蜜所缘处，如、法性、实际、无为法故常。须菩提说有为般若，故言般若无常。
　　问曰：若尔者，佛何以说一切法尽，是破坏无常，无为法无破坏相？
　　答曰：一切法名六情，内外皆是作法，作法故必归破坏相。离有为法，无无为法，亦更无有法相，因有为法相，故说无为法不生不灭。
　　复次，一切有为法有二种：一者、名字一切，二者、实一切。一切有为法破坏，故名一切无常、苦等。乃至无法有法空，亦如是。须菩提说一切法相赞般若，佛举一切法答。正观身等四法，从四念处生，四念处是四谛之初门，四谛是四沙门果初门，阿罗汉果分别即是三乘。四念处，般若波罗蜜中，种种广说。佛言：是四种法缘处，从本已来皆不可得，故名念处波罗蜜。从四正勤乃至般若波罗蜜，亦如是。
　　问曰：余法可以赞般若，云何复以般若赞般若？
　　答曰：有二种般若：一者、常住般若；二者、与五波罗蜜共行，有用般若波罗蜜。须菩提赞有用般若波罗蜜，能破无明黑闇，能与真智慧；是故佛说常住般若波罗蜜，痴慧不可得故。行是般若波罗蜜菩萨，初得菩萨十力，后得佛十力，是故说十力波罗蜜。佛言：非但十力者不可破，不可伏，一切法实相，亦不可破，亦不可伏。佛意为众生故说十力，佛力无量无边；如佛力，一切法实相亦如是不可伏，故名十力波罗蜜。
　　菩萨得是般若波罗蜜力，于佛前能说法论议，何况余处！尚不畏魔王，何况外道？故名无所畏波罗蜜。佛言：道种智不没故，道种智名法眼，知一切众生以何道得涅槃。般若波罗蜜，常寂灭相不可说，是菩萨以道种智故，引导众生，于大众中师子吼；道种智增益故不没，无所畏，不自憍慢我有是法，名无畏波罗蜜。
　　须菩提从佛闻法，无畏转深，故赞般若波罗蜜，言无碍波罗蜜。佛言：非但四无碍，一切法入如、法性、实际故，皆是无碍相。
　　菩萨因般若波罗蜜，能集十力、四无所畏、四无碍智、大慈大悲等诸佛法故，说佛法波罗蜜。佛言：声闻法于凡夫法为胜，辟支佛法于声闻法为胜，佛法于一切法最胜。如一切色中，虚空广大；佛法最胜，无能及，无可喻，过一切法故，名佛法波罗蜜。
　　如过去佛行六波罗蜜，得诸法如相；今佛亦如是行六波罗蜜，得佛道故，故名多陀阿伽陀波罗蜜。多陀阿伽陀者，或言如来，或言如实说，或言如实知。此中佛说：非但佛说名如实说，一切语言皆是如实故，名如实说波罗蜜。
　　是般若波罗蜜具足，后身自然作佛故，名自然波罗蜜。自然名佛，佛所说故，名自然波罗蜜。复次，是般若波罗蜜实相自然，不由他作故，名自然。佛言：佛一切法中得自在力故，名自然波罗蜜。
　　具足十地，得十力，四无所畏，转法轮，击法鼓，觉世间无明睡众生故，名为佛波罗蜜。佛，秦言觉者、知者。何者是？所谓正知一切法、一切种故，故名觉。一切法者，所谓五众、十二入、十八界等。复次，一切法，名外道经书、技术、禅定等，略说有五种，所谓凡夫法、声闻法、辟支佛法、菩萨法、佛法。佛，略知有二种相，所谓总相、别相；又以分别相、毕竟空相。广知则一切种，一切种是一切无量无边法门。以是事故，名为佛波罗蜜；不以佛身故，名为佛波罗蜜，但以一切种智故。
大智度论卷第六十六释闻持品第四十五之上（经作经耳闻持品）
　　【经】尔时，释提桓因作是念：“若善男子、善女人，得闻般若波罗蜜经耳者，是人于前世佛所作功德，与善知识相随，何况受持、亲近、读诵、正忆念、如说行！当知是善男子、善女人，多亲近诸佛，能得听受，乃至正忆念、如说行，能问能答。当知是善男子、善女人，于前世多供养亲近诸佛故，闻是深般若波罗蜜，不惊、不怖、不畏。当知是人，亦于无量亿劫行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。”
　　尔时，舍利弗白佛言：“世尊，若有善男子、善女人，闻是深般若波罗蜜，不惊、不怖、不畏，闻已受持亲近，如说习行，当知是善男子、善女人，如阿鞞跋致菩萨摩诃萨。何以故？世尊，是般若波罗蜜甚深，若先世不久行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，终不能信解深般若波罗蜜。
　　“世尊，若有善男子、善女人，毁訾深般若波罗蜜者，当知是人前世，亦毁訾深般若波罗蜜。何以故？是善男子、善女人，闻说深般若波罗蜜时，无信无乐，心不清净，当知是善男子、善女人，先世不问不难诸佛及弟子，云何应行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜？云何应修内空，乃至云何应修无法有法空？云何应修四念处，乃至云何应修八圣道分？云何应修佛十力，乃至云何应修十八不共法？”
　　释提桓因语舍利弗：“是深般若波罗蜜，若有善男子、善女人，不久行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，不行内空乃至无法有法空，不行四禅、四无量心、四无色定，不行四念处乃至八圣道分，不行佛十力乃至十八不共法；如是人不信解是般若波罗蜜，有何可怪？大德舍利弗，我礼般若波罗蜜！礼般若波罗蜜，是礼一切智。”
　　佛告释提桓因：“如是，如是。憍尸迦，礼般若波罗蜜，是礼一切智。何以故？憍尸迦，诸佛一切智，皆从般若波罗蜜生，一切智即是般若波罗蜜。以是故，憍尸迦，善男子、善女人，欲住一切智，当住般若波罗蜜。若善男子、善女人，欲生道种智，当习行般若波罗蜜；欲断一切诸结及习，当习行般若波罗蜜。善男子、善女人欲转法轮，当习行般若波罗蜜。善男子、善女人，欲得须陀洹果、斯陀含果、阿那含果、阿罗汉果，当习行般若波罗蜜；欲得辟支佛道，当习行般若波罗蜜；欲教众生令得须陀洹果、斯陀含果、阿那含果、阿罗汉果、辟支佛道，当习行般若波罗蜜。若善男子、善女人，欲教众生令得阿耨多罗三藐三菩提，若欲总摄比丘僧，当习行般若波罗蜜。”　　
　　【论】释曰：释提桓因是诸天主，利根智胜，信佛法故，倍复增益；如火得风，逾更炽盛。闻须菩提以种种因缘，赞般若波罗蜜，佛以深理成其所赞。帝释发希有心，作是念：若善男子、善女人，得闻般若经耳者，是人于前世多供养诸佛，作大功德，今世得遇好师、同学等善知识。因先世供养佛，缘今世善知识故，闻般若波罗蜜能信；何况读诵、思惟、正忆念，修习禅定，筹量分别义趣，能成办事者！当知是人，从过去诸佛及弟子，闻深般若波罗蜜义信受，不怖、不畏。何以故？是人于无量阿僧祇劫，行六波罗蜜等诸功德；是故虽未得阿鞞跋致地，于深法中不疑、不悔。譬如新擘干毳，随风东西；湿毳緤致，则不可动。新发意菩萨亦如是，不久修德，作福浅薄，随他人语，不能信受般若波罗蜜；若久修福德，不随他语，则能信受深般若波罗蜜，不惊、不怖。
　　帝释思惟念般若波罗蜜有无量功德时，舍利弗知帝释所念，而白佛言：世尊，善男子、善女人，虽未入菩萨位，能信受深般若波罗蜜，不惊、不怖、如说行，是人大福德智慧信力故，当知如阿鞞跋致无异。此中佛自说因缘：般若波罗蜜甚深，无相可取、可信、可受；若能信受，是为希有！如人空中种植，是为甚难！一切凡人得胜法，则舍本事；如得禅定乐，舍五欲乐，乃至依有顶处，舍无所有处功德，不能无所依止而有所舍。如尺蠖寻条，安前足进后足，尽树端更无所依止，还归本处。是菩萨未得道，于般若波罗蜜无所依止，而能修福德，舍五欲，是事希有！是中说因缘：是人先世信受，久行六波罗蜜，大集诸福德。与信相违，则毁訾般若。如厚福德者，从久积集；不信毁訾者，亦从久习。
　　问曰：若先世毁訾诽谤，应堕地狱，何缘复得闻般若？
　　答曰：有人言：“是人堕地狱罪毕，还来毁訾，不说次后身。”有人言：“作业积集厚重，则能与果报。是人前世虽不信，而积业未厚，则未得果报，以余福德故生人中，续复不信。”复次，有人言：“五逆罪，次后身必受；余罪不尔，或次后身，或久后身。”
　　尔时，帝释语舍利弗：是般若波罗蜜，毕竟空无所有故甚深。菩萨不久行功德，则著心坚固，信力微弱，不信般若波罗蜜乃至一切智，何足怪？帝释思惟筹量：信般若波罗蜜，福德无量，不信者得罪深重。深爱敬般若波罗蜜故，发是言：我当礼是般若！何以故？礼般若波罗蜜，则为礼一切智；礼一切智者，则礼三世十方诸佛。尔时，佛可其言，复说赞般若波罗蜜因缘，所谓诸佛一切智慧，皆从般若中生。是故言：若有菩萨欲住一切智中，乃至总摄比丘僧，当习行般若波罗蜜。
　　【经】释提桓因白佛言：“世尊，菩萨摩诃萨欲行般若波罗蜜时，云何名住般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜？云何住内空乃至无法有法空？云何住四禅、四无量心、四无色定、五神通？云何住四念处，乃至八圣道分？云何住佛十力，乃至十八不共法？世尊，菩萨摩诃萨，云何习行般若波罗蜜，乃至檀波罗蜜？内空乃至十八不共法？”
　　佛语释提桓因：“善哉！善哉！憍尸迦，汝能乐问是事，皆是佛神力！憍尸迦，若菩萨摩诃萨，行般若波罗蜜时，若不住色中，为习行般若波罗蜜；若不住受、想、行、识中，为习行般若波罗蜜。眼、耳、鼻、舌、身、意，色、声、香、味、触、法，眼界乃至意识界，亦如是。憍尸迦，若菩萨摩诃萨，不住般若波罗蜜中，为习行般若波罗蜜；不住禅波罗蜜中，为习禅波罗蜜；不住毗梨耶波罗蜜中，为习毗梨耶波罗蜜；不住羼提波罗蜜中，为习羼提波罗蜜；不住尸罗波罗蜜中，为习尸罗波罗蜜；不住檀波罗蜜中，为习檀波罗蜜。如是，憍尸迦，是名菩萨摩诃萨，不住般若波罗蜜，为习般若波罗蜜。憍尸迦，不住内空中，为习内空；乃至不住无法有法空，为习无法有法空。不住四禅，为习四禅；不住四无量心，为习四无量心；不住四无色定，为习四无色定；不住五神通，为习五神通。不住四念处，为习四念处；乃至不住八圣道分，为习行八圣道分。不住佛十力，为习行佛十力；乃至不住十八不共法，为习行十八不共法。何以故？憍尸迦，是菩萨不得色可住可习处，乃至十八不共法，不得十八不共法可住可习处。
　　“复次，憍尸迦，菩萨摩诃萨不习色，若不习色，是名习色；受、想、行、识乃至十八不共法，亦如是。何以故？是菩萨摩诃萨，色前际不可得，中际不可得，后际不可得；乃至十八不共法亦如是。”
　　舍利弗白佛言：“世尊，是般若波罗蜜甚深！”
　　佛言：“色如甚深故，般若波罗蜜甚深；受、想、行、识如甚深故，般若波罗蜜甚深；乃至十八不共法亦如是。”
　　舍利弗言：“世尊，是般若波罗蜜难可测量！”
　　佛言：“色难可测量故，般若波罗蜜难可测量；受、想、行、识，乃至十八不共法难可测量故，般若波罗蜜难可测量。”
　　“世尊，是般若波罗蜜无量！”
　　佛言：“色无量故，般若波罗蜜无量；受、想、行、识，乃至十八不共法无量故，般若波罗蜜无量。”
　　佛告舍利弗：“若菩萨摩诃萨，行般若波罗蜜时，不行色甚深，为行般若波罗蜜；不行受、想、行、识，乃至不行十八不共法甚深，为行般若波罗蜜。何以故？色甚深相为非色，受、想、行、识，乃至十八不共法甚深相，为非十八不共法；如是不行，为行般若波罗蜜。舍利弗，若菩萨摩诃萨，行般若波罗蜜时，不行色难测量，为行般若波罗蜜；不行受、想、行、识，乃至不行十八不共法难测量，为行般若波罗蜜。何以故？色难测量相，为非色；受、想、行、识，乃至十八不共法难测量相，为非十八不共法。舍利弗，若菩萨摩诃萨，行般若波罗蜜时，不行色无量，为行般若波罗蜜；不行受、想、行、识，乃至不行十八不共法无量，为行般若波罗蜜。何以故？色是无量相，为非色；受、想、行、识，乃至十八不共法无量相，为非十八不共法。”
　　舍利弗白佛言：“世尊，是般若波罗蜜甚深，甚深相难见难解，不可思量，不应在新发意菩萨前说。何以故？新发意菩萨，闻是甚深般若波罗蜜，或当惊怖，心生疑悔，不信不行。是甚深般若波罗蜜，当在阿鞞跋致菩萨摩诃萨前说，是菩萨闻是甚深般若波罗蜜，不惊、不怖，心不疑悔，则能信行。”
　　释提桓因问舍利弗：“若在新发意菩萨摩诃萨前，说是深般若波罗蜜，有何等过？”
　　舍利弗报释提桓因：“憍尸迦，若在新发意菩萨前，说是深般若波罗蜜，或当惊怖，毁訾不信，是新发意菩萨或有是处。若新发意菩萨，闻是深般若波罗蜜，毁訾不信，种三恶道业；是业因缘故，久久难得阿耨多罗三藐三菩提。”
　　【论】释曰：尔时，帝释从佛闻赞般若波罗蜜具足故，今问佛：菩萨云何住般若波罗蜜，从禅波罗蜜，乃至十八不共法？佛赞言善哉、善哉者，以释提桓因，诸天中主，言必可信；问是事，断大众疑，通达无碍，能大利益故，言：善哉！善哉！
　　复次，佛以帝释能舍上妙五欲、七宝宫殿，能问佛贤圣所行事，是故言：善哉！以佛神力故，汝能乐问此事。是中更有上妙诸天，观佛神德无量；今帝释能于大众中咨问佛事，故是佛威神。如持心经说：佛光明入身中，能问佛事。佛答憍尸迦：若菩萨不住色等，是习行般若波罗蜜者，是菩萨见色无常、苦等过罪，故不住色；若不住色，即是能习行般若波罗蜜。凡夫人见色著色故，起颠倒烦恼，失是般若波罗蜜道；以是故，不住者能习行般若波罗蜜。五众、十二入、十八界，亦如是。
　　问曰：何以故不住六波罗蜜等各各自习其行？
　　答曰：是六波罗蜜等，皆是善法行法，以是故说：不住六度等，言各习其行；众、界、入，为习行般若波罗蜜。若于是法中不著，则断爱著；断爱著故，色等诸法中清净习。此中说不住因缘，所谓不得色等法住处，不得色等法习处。
　　复次，佛以此事难解，故更说因缘：不习色者，是菩萨见色过，故不住色中，不住故不习。习色名取色相，若常、若无常等。
　　复次，菩萨常行善法，正语、正业等积习纯厚，故名习色。今菩萨欲行般若故，散坏是色不习。所以者何？过去色已随灭；未来色未有故，不可习；现在色生时即灭故不住，若住一念尚无习，何况念念灭？是故此中说不习色因缘，三世色不可得；乃至十八不共法亦如是。若能如是观诸法，散坏不取相，是名能习色等、习色等诸法实相。
　　尔时，舍利弗，从佛闻是义欢喜，深入空智，白佛：般若波罗蜜甚深！佛然可，成其所赞：色等诸法如故，甚深。佛语：不但眼见色甚深，以般若波罗蜜分别色入如实故甚深。如雨渧渧，不名甚深，和合众流，入于大海，乃名甚深；色等亦如是，天眼、肉眼，见浅而不深，若以慧眼观，则深不可测。甚深故难可测量，唯有诸佛乃尽其底。甚深不可测量，故名无量。无有智慧能取色等实相，若常、若无常，筹量有过罪故。
　　是时，舍利弗及诸听者，作是念：般若波罗蜜不可测量，无有量，菩萨当云何行？佛知其念，告舍利弗：菩萨摩诃萨，若行色等甚深者，则为失般若波罗蜜；若不行色甚深，是为得般若波罗蜜。凡夫钝根，故言甚深；若有一心福德利根者，为非甚深。譬如水深浅无定，若于小儿则深，长者则浅；乃至大海，于人则深，于罗睺阿修罗王则浅。如是，于凡夫人新发意懈怠者为甚深，于久积德阿鞞跋致则浅。诸佛如罗睺阿修罗王，于一切法无有深者，得无碍解脱故。以是故，知为众生及时节、利钝、初久、懈怠、精进故，分别说深浅。不可测量，无有量，亦如是。此中佛自说因缘：色等法甚深相为非色。何以故？怖畏心没疑悔故，以色为甚深，色相则无深，如先说。舍利弗白佛言：世尊，是般若波罗蜜甚深，甚深相难见难解。
　　问曰：上说菩萨不行甚深，为行般若波罗蜜，今舍利弗何以复说甚深？
　　答曰：舍利弗非定心说甚深，得佛意趣为人故说甚深。是故此中说：世尊，不应于新发意菩萨前，说是般若波罗蜜，新学菩萨闻是深智慧，则心没；应当在阿鞞跋致菩萨前说，阿鞞跋致智慧深故，信而不没。譬如深水，不应使小儿渡，应教大人令渡。帝释问舍利弗：若为新发意菩萨说，有何等过？舍利弗答：是新发意者，则不信、心没，心没故生疑悔、怖畏。若受一切空法，我云何当堕断灭中？若不受者，佛所说法，何可不受！是故怖畏生疑悔！若心定，则生恶邪毁訾；毁訾果报，如地狱品中说。此中略说种三恶道业因缘，久久难得无上道。
　　【经】释提桓因问舍利弗：“颇有未受记菩萨摩诃萨，闻是深般若波罗蜜，不惊不怖者不？”
　　舍利弗言：“如是，憍尸迦，若有菩萨摩诃萨，闻是深般若波罗蜜，不惊不怖，当知是菩萨，受阿耨多罗三藐三菩提记不久，不过一佛两佛。”
　　佛告舍利弗：“如是，如是。是菩萨摩诃萨，久发意行六波罗蜜，多供养诸佛，闻是深般若波罗蜜，不惊不怖不畏，闻即受持，如般若波罗蜜所说行。”
　　尔时，舍利弗白佛言：“世尊，我欲说譬喻。如求菩萨道善男子、善女人，梦中修行般若波罗蜜，入禅定，勤精进，具足忍辱，守护于戒，行布施；修行内空、外空，乃至坐于道场。当知是善男子、善女人，近阿耨多罗三藐三菩提；何况菩萨摩诃萨，欲得阿耨多罗三藐三菩提，觉时修行般若波罗蜜，入禅定，勤精进，具足忍辱，守护于戒，行布施，而不疾成阿耨多罗三藐三菩提，坐于道场？世尊，善男子、善女人，善根成就，得闻般若波罗蜜，受持乃至如说行，当知是菩萨摩诃萨，久发意种善根，多供养诸佛，与善知识相随；是人能受持般若波罗蜜，乃至正忆念，当知是人近受阿耨多罗三藐三菩提记；当知是善男子、善女人，如阿鞞跋致菩萨摩诃萨，于阿耨多罗三藐三菩提不动转，能得深般若波罗蜜；得已，能受持、读诵，乃至正忆念。
　　“世尊，譬如人欲过百由旬，若二百、三百、四百由旬，旷野险道。先见诸相，若放牧者、若疆界、若园林，如是等诸相，故知近城邑、聚落。是人见是相已，作如是念：‘如我所见相，当知城邑、聚落不远。’心得安隐，不畏贼难、恶虫、饥渴。世尊，菩萨摩诃萨亦如是，若得是深般若波罗蜜，受持、读诵，乃至正忆念，当知近受得阿耨多罗三藐三菩提记不久；当知是菩萨摩诃萨，不应畏堕声闻、辟支佛地。是诸先相，所谓甚深般若波罗蜜，得闻、得见、得受，乃至正忆念故。”
　　佛告舍利弗：“如是，如是。汝复乐说者，便说！”
　　“世尊，譬如人欲见大海，发心往趣，不见树相，不见山相，是人虽未见大海，知大海不远。何以故？大海处平，无树相、无山相故。如是，世尊，菩萨摩诃萨，闻是深般若波罗蜜，受持乃至正忆念时，虽未佛前受劫数之记，若百劫、千劫、万劫、百千亿劫，是菩萨自知近受阿耨多罗三藐三菩提记不久。何以故？我得闻是深般若波罗蜜，受持、读诵，乃至正忆念故。
　　“世尊，譬如初春，诸树陈叶已堕，当知此树新叶华果，出在不久。何以故？见是诸树先相故，知今不久叶华果出；是时阎浮提人，见树先相，皆大欢喜。世尊，菩萨摩诃萨，得闻是深般若波罗蜜，受持、读诵，乃至正忆念、如说行，当知是菩萨善根成就，多供养诸佛。是菩萨应作是念：‘先世善根所追，趣阿耨多罗三藐三菩提；以是因缘故，得见、得闻是深般若波罗蜜，受持、读诵，乃至正忆念、如说行。’是中诸天子曾见佛者，欢喜踊跃，作是念言：‘先诸菩萨摩诃萨，亦有如是受记先相；今是菩萨摩诃萨，受阿耨多罗三藐三菩提记亦不久。’
　　“世尊，譬如母人怀妊，身体苦重，行步不便，坐起不安，眠食转少，不喜言语，厌本所习，受苦痛故；有异母人见其先相，当知产生不久。菩萨摩诃萨亦如是，种善根，多供养诸佛，久行六波罗蜜，与善知识相随，善根成就，得闻深般若波罗蜜，受持、读诵，乃至正忆念、如说行；诸人亦知是菩萨摩诃萨，得阿耨多罗三藐三菩提记不久。”
　　佛告舍利弗：“善哉！善哉！汝所乐说，皆是佛力。”
　　尔时，须菩提白佛言：“希有！世尊，诸多陀阿伽度、阿罗诃、三藐三佛陀，善付诸菩萨摩诃萨事！”
　　佛告须菩提：“诸菩萨摩诃萨，发阿耨多罗三藐三菩提心，安隐多众生，令无量众生得乐，怜愍、安乐、饶益诸天人故。是诸菩萨行菩萨道时，以四事摄无量百千众生，所谓布施、爱语、利益、同事；亦以十善道成就众生。自行初禅，亦教他人令行初禅；乃至自行非有想非无想处，亦教他人令行乃至非有想非无想处。自行檀波罗蜜，亦教他人令行檀波罗蜜；自行尸罗波罗蜜，亦教他人令行尸罗波罗蜜；自行羼提波罗蜜，亦教他人令行羼提波罗蜜；自行毗梨耶波罗蜜，亦教他人令行毗梨耶波罗蜜；自行禅波罗蜜，亦教他人令行禅波罗蜜；自行般若波罗蜜，亦教他人令行般若波罗蜜。是菩萨得般若波罗蜜，以方便力，教众生令得须陀洹果，自于内不证；教众生令得斯陀含果、阿那含果、阿罗汉果，自于内不证；教众生令得辟支佛道，自于内不证。自行六波罗蜜，亦教无量百千万诸菩萨，令行六波罗蜜；自住阿鞞跋致地，亦教他人住阿鞞跋致地。自净佛世界，亦教他人净佛世界；自成就众生，亦教他人成就众生。自得菩萨神通，亦教他人令得菩萨神通；自净陀罗尼门，亦教他人净陀罗尼门；自具足乐说辩才，亦教他人具足乐说辩才。自受色成就，亦教他人令受色成就；自成就三十二相，亦教他人成就三十二相；自成就童真地，亦教他人成就童真地。自成就佛十力，亦教他人令成就佛十力；自行四无所畏，亦教他人行四无所畏；自行十八不共法，亦教他人行十八不共法；自行大慈、大悲，亦教他人令行大慈、大悲。自得一切种智，亦教他人令得一切种智；自离一切结使及习，亦教他人令离一切结使及习。自转法轮，亦教他人转法轮。”　　
　　【论】释曰：尔时，帝释问舍利弗：颇有未受记菩萨，闻是深般若不惊怖者不？舍利弗言：无有不受记闻般若能信者；若或时能信者，当知垂欲受记，不过见一佛、二佛便得受记。佛可舍利弗语。舍利弗闻佛可其所说，心生欢喜；复欲分明了了是事故说譬喻，作是言：梦中心为睡所覆故，非真心所作；若善男子、善女人，于梦中发意行六波罗蜜，乃至坐于道场，当知是人福德轻微，近于受阿耨多罗三藐三菩提记，何况菩萨摩诃萨觉时，实心发阿耨多罗三藐三菩提，行六波罗蜜而不近受记？世尊，若人往来六道生死中，或时得闻般若波罗蜜，受持、读诵、正忆念，必知是人不久得阿耨多罗三藐三菩提；如吞钩之鱼，虽复游戏池中，当知出在外不久。行者亦如是，深信乐般若波罗蜜，不久住于生死。
　　此中舍利弗自说譬喻：若人欲过险道，险道者即是世间；百由旬者，是欲界；二百由旬者，是色界；三百由旬者，是无色界；四百由旬者，是声闻、辟支佛道。复次，四百由旬是欲界，三百是色界，二百是无色界，百由旬是声闻、辟支佛。欲出者，是信受行般若波罗蜜人。先见诸法相者，见大菩萨舍世间欲乐，深心乐般若波罗蜜。疆界者，分别诸法，是声闻法、是辟支佛法、是大乘法。如是小利是声闻，大利是菩萨；魔界是生死，佛界是般若波罗蜜、甘露味不死之处。园林者，随佛道禅定、智慧等乐，如是等无量善法相。聚落者，是柔顺法忍，邑是无生法忍，城是阿耨多罗三藐三菩提。得安隐者，菩萨闻是法，思惟筹量行，我得是法心安隐，当得阿耨多罗三藐三菩提。贼者，是我等六十二邪见。恶虫者，是爱、恚等诸烦恼。不畏贼者，人不得便。不畏恶虫者，非人不得便。不畏饥者，不畏不能得圣人真智慧。不畏渴者，不畏不能得禅定、解脱等法乐味。此中自说因缘：菩萨摩诃萨得先相者，不久当得阿耨多罗三藐三菩提，不畏堕恶道中饥饿死者，不畏堕声闻、辟支佛地。佛然可其喻，以粗喻细，以世间喻出世间。余三譬喻，亦应如上分别说。大海水是无上道，平地无树无山，是般若波罗蜜经卷等。树果是无上道，树华是阿鞞跋致地。春时陈叶落，更生新叶，是诸烦恼邪见、疑等灭，能得般若波罗蜜经卷等。母人是行者，所妊身是无上道。欲产相是菩萨久习行般若波罗蜜。厌本所习，是患世间淫欲乐，不复喜著。佛赞其所说善哉。
　　尔时，须菩提闻佛然舍利弗所说，赞其善哉，知佛意深敬念是菩萨，是故白佛言：世尊，甚为希有！善付菩萨事！菩萨事者，空道，福德道，亦如佛种种总相、别相说。以寄付阿难、弥勒等，入无余涅槃后，好自奉行教示，利益众生，无令谬错！佛说善付因缘，诸菩萨发阿耨多罗三藐三菩提心。安隐多众生者，一切众生中，无量无边阿僧祇，除佛无能计知者；从佛得利益者不可数知，名多。安隐者，众生著常者教无常，著乐者教苦，著实者教空，著我者教无我；如是等名安隐。凡夫人闻是，当时虽不喜乐，久久灭诸烦恼，得安隐乐。如服苦药，当时虽苦，后得除患。无量众生得乐者，菩萨求般若波罗蜜未得成就时，以今世、后世乐，利益众生。如菩萨本生经说：若得般若波罗蜜，已灭诸烦恼，亦以世间乐、出世间乐，利益众生；若得无上道时，但以出世间乐利益众生。安乐饶益者，但以怜愍心故。安乐饶益者，多利益天人，余道中饶益少故不说。利益事者，所谓四摄法。以财施、法施二种摄取众生。爱语有二种：一者、随意爱语，二者、随其所爱法为说。是菩萨未得道，怜愍众生，自破憍慢，随意说法；若得道，随所应度法为说：高心富人为赞布施，是人能得他物利名声福德故；若为赞持戒，毁訾破戒，则心不喜乐；如是等，随其所应而为说法。利益亦有二种：一者、今世利、后世利，为说以法治生，勤修利事；二者、不信教令信，破戒令持戒，寡识令多闻，不好施者令布施，痴者教智慧；如是等，以善法利益众生。同事者，菩萨教化众生，令行善法，同其所行；菩萨善心，众生恶心，能化其恶，令同己善。是菩萨以四种摄众生，令住十善道。是广说四摄义，于二施中法施，随其所乐而为说法，是爱语中第一。众生爱惜寿命，令行十善道，则得久寿。利益，于一切宝物利中，法利最胜，是为利益。同事中，同行善法为胜，是菩萨自行十善，亦以教人。有人言：“后自行十善等，是第四同义，是故说自行十善亦教人行，自行初禅亦教他行。”初禅等同离欲，同持戒，是故名相摄。相摄故，渐渐能以三乘法度；乃至非有想非无想处，亦如是。自行六波罗蜜，亦以教他；因般若故令众生得般若分，所谓得须陀洹等；方便力故自不证；是人福德智慧力增益故，教无量阿僧祇菩萨，令住六波罗蜜。自住阿鞞跋致地等，亦以教他，乃至自转法轮，亦教他转法轮。是故我以慈悲心故，善付菩萨事，不以爱著故。
大智度论卷第六十七释闻持品第四十五之下
　　【经】须菩提白佛言：“希有！世尊，诸菩萨摩诃萨大功德成就，所谓为一切众生行般若波罗蜜，欲得阿耨多罗三藐三菩提。世尊，云何诸菩萨摩诃萨具足修行般若波罗蜜？”
　　佛告须菩提：“若菩萨摩诃萨，行般若波罗蜜时，不见色增相，不见色减相；不见受、想、行、识增相，亦不见减相；乃至一切种智不见增相，亦不见减相。菩萨摩诃萨，是时，具足般若波罗蜜。
　　“复次，须菩提，菩萨摩诃萨行般若波罗蜜时，不见是法、是非法，不见是过去法、是未来、现在法，不见是善法、不善法，有记法、无记法，不见是有为法、无为法，不见欲界、色界、无色界；不见檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；乃至不见一切种智。如是，菩萨摩诃萨，具足修行般若波罗蜜。何以故？诸法无相故。诸法空、欺诳、无坚固，无觉者、无寿命者。”
　　须菩提言：“世尊，世尊所说不可思议！”
　　佛告须菩提：“色不可思议故，所说不可思议：受、想、行、识不可思议故，所说不可思议。六波罗蜜不可思议故，所说不可思议；乃至一切种智不可思议故，所说不可思议。须菩提，若菩萨摩诃萨，行般若波罗蜜时，知色是不可思议，受、想、行、识是不可思议；乃至知一切种智是不可思议，菩萨则不能具足般若波罗蜜。”
　　须菩提白佛言：“世尊，是深般若波罗蜜，谁当信解者？”
　　佛言：“若有菩萨摩诃萨，久行六波罗蜜，种善根，多亲近供养诸佛，与善知识相随，是菩萨能信解深般若波罗蜜。”
　　须菩提白佛言：“世尊，云何菩萨摩诃萨久行六波罗蜜，种善根，多亲近供养诸佛，与善知识相随？”
　　佛言：“若菩萨摩诃萨不分别色，不分别色相，不分别色性；不分别受、想、行、识，不分别识相，不分别识性。眼、耳、鼻、舌、身、意，色、声、香、味、触、法，眼界乃至意识界，亦如是。不分别欲界、色界、无色界，不分别三界相、性。不分别檀波罗蜜乃至般若波罗蜜、内空乃至无法有法空、四念处乃至八圣道分、佛十力乃至十八不共法，不分别十八不共法相、性；不分别道种智相、性；不分别一切种智，不分别一切种智相，不分别一切种智性。何以故？须菩提，色不可思议，受、想、行、识不可思议，乃至一切种智不可思议。如是，须菩提，是名菩萨摩诃萨久行六波罗蜜，种善根，多亲近供养诸佛，与善知识相随。”
　　须菩提白佛言：“世尊，色甚深故，般若波罗蜜甚深；受、想、行、识甚深，乃至一切种智甚深故，般若波罗蜜甚深。世尊，是般若波罗蜜珍宝聚，有须陀洹果宝故，有斯陀含果、阿那含果、阿罗汉果、辟支佛道、阿耨多罗三藐三菩提宝故；有四禅、四无量心、四无色定、五神通，四念处乃至八圣道分，佛十力、四无所畏、四无碍智、大慈大悲、十八不共法，一切智、一切种智宝故。世尊，是般若波罗蜜清净聚，色清净故，般若波罗蜜清净聚；受、想、行、识清净，乃至一切种智清净故，般若波罗蜜清净聚。”　　
　　【论】释曰：是菩萨大功德成就者，如先说，自行亦教他人。
　　复次，多功德者，众生非亲里，又无所贪利，而为是众生勤苦，行般若波罗蜜，得阿耨多罗三藐三菩提，是名菩萨摩诃萨有大恩分，故名大功德。修般若波罗蜜相，如先品中种种因缘说。今问修般若具足相？佛言：如修般若具足相亦如是。所以者何？若菩萨不见色等诸法增、减，如是名具足。是菩萨虽得十地坐道场，尔时，修般若波罗蜜具足；如梦如幻，不增不减，以毕竟空故说。
　　复次，若菩萨于一切法，不分别是法、是非法，悉皆是法；如大海水，百川万流，皆合一味。尔时，修般若波罗蜜具足。
　　复次，若菩萨入法空中，不见法有三世、善不善等，不见六波罗蜜乃至一切种智，尔时，修般若波罗蜜具足。何以故？诸法无相是实相，若分别诸法，皆是邪见相。用十八空故，名诸法空。诸法和合因缘生，以为有；诸缘离则破坏，故虚诳。一切有为法中，无常无实故，是名不坚固。无受苦乐者，众生空故；无觉者，不觉苦乐；无寿命者，寿名命根。有人言：“是命根有我相，是故寿命为我。”众生空中，以种种因缘破，是故无行法者，无受法者。若观诸法空，众生空、法空，如是则具足修般若波罗蜜。
　　须菩提是时惊喜，不能自安，所说般若波罗蜜不可思议。佛言：色等诸法不可思议故，不可思议。所以者何？因果相似故。复次，若菩萨知色等法亦不可思议，若住是不可思议中，则不具足般若波罗蜜，取不可思议相故。是故说：若菩萨知色等法不可思议相故，则不具足般若波罗蜜。
　　尔时，须菩提于般若中不得依止处，如没大海，是故白佛：是深般若不可思议，不可思议亦不可思议故，谁当信解者？若但不可思议，犹不可信，何况不可思议复不可思议！佛答：若菩萨久行六波罗蜜，久种善根，久供养亲近诸佛，久与善知识相随；是因缘故，信心牢固，能信受深般若波罗蜜。余品中说有新发意者，亦能信深般若波罗蜜，今佛说久发意故能信。是以须菩提问：云何是久发意者？佛言：若菩萨摩诃萨，了了知般若波罗蜜相，不分别一切法，所谓不分别色，四大若四大造色；不分别色相者，不分别色是可见、声是可闻，是色若好若丑、若短若长、若常若无常、若苦若乐等；不分别色性者，不见色常法，所谓地坚性等。复次，色实性名法性，毕竟空故；是菩萨不分别法性，法性不坏相故。乃至一切种智亦如是。
　　问曰：地是坚相，何以言性？
　　答曰：是相，积习成性；譬如人瞋，日习不已，则成恶性。或性相异，如见烟知火，烟是火相，而非火也；或相性不异，如热是火相，亦是火性。此中佛说因缘：色等诸法不可思议，不可思议即是毕竟空，诸法实相常清净。须菩提言：菩萨虽日月年岁不久，能如是行，是名久。须菩提闻般若波罗蜜，更得深利益，故白佛言：世尊，般若波罗蜜甚深，色等甚深故。色等甚深相，如先说。世尊，般若波罗蜜是珍宝聚。珍宝聚者，所谓须陀洹果，能灭三结恶毒故；乃至阿耨多罗三藐三菩提，能灭一切烦恼及习，能满一切愿。是诸果，依诸禅乃至一切种智，因果合说，是名珍宝聚。是般若波罗蜜清净聚，色等诸法清净故，色等法中正行不邪，名为清净，无诸过患；乃至毕竟空亦不著，不可思议亦不著，是故名清净聚。尔时，须菩提应作是念：是般若波罗蜜，是珍宝聚，能满一切众生愿，所谓今世乐，涅槃乐，阿耨多罗三藐三菩提乐。愚痴之人，而复欲破坏是般若波罗蜜清净聚；如如意宝珠无有瑕秽，如虚空无有尘垢，般若波罗蜜毕竟清净聚，而人自起邪见因缘，欲作留难破坏。譬如人眼翳，见妙珍宝，谓为不净，作是念已！
　　【经】须菩提言：“世尊，甚可怪！说是般若波罗蜜时，多有留难！”
　　佛言：“如是，如是。须菩提，是甚深般若波罗蜜，多有留难。以是事故，善男子、善女人，若欲书是般若波罗蜜时，应当疾书；若读诵、思惟、说、正忆念、修行时，亦应疾修行！何以故？是甚深般若波罗蜜，若书时，读诵、思惟、说、正忆念、修行时，不欲令诸难起故。善男子、善女人，若能一月书成，当应勤书，若二月、三月、四月、五月、六月、七月，若一岁书成，亦当勤书；读诵、思惟、说、正忆念、修行，若一月得成就，乃至一岁得成就，应当勤成就。何以故？须菩提，是珍宝中，多有难起故。”
　　须菩提言：“世尊，是甚深般若波罗蜜中，恶魔喜作留难故，不得令书，不得令读诵、思惟、说、正忆念、修行。”
　　佛告须菩提：“恶魔虽欲留难是深般若波罗蜜，令不得书、读诵、思惟、说、正忆念、修行；亦不能破坏是菩萨摩诃萨，书般若波罗蜜乃至修行。”
　　尔时，舍利弗白佛言：“世尊，谁力故，令恶魔不能留难菩萨摩诃萨，书深般若波罗蜜乃至修行？”
　　佛言：“是佛力故，恶魔不能留难菩萨摩诃萨，书深般若波罗蜜乃至修行。舍利弗，亦是十方世界现在诸佛力故，是诸佛拥护念是菩萨故，令魔不能留难菩萨摩诃萨，令不书成般若波罗蜜乃至修行。何以故？十方世界中，现在无量无边阿僧祇诸佛，拥护念是菩萨，书深般若波罗蜜乃至修行；法应尔，无能作留难！舍利弗，善男子、善女人，应当作是念：‘我书是深般若波罗蜜乃至修行，皆是十方诸佛力！’”
　　舍利弗言：“世尊，若有善男子、善女人，书是深般若波罗蜜乃至修行，皆是佛力故，当知是人是诸佛所护！”
　　佛言：“如是，如是。舍利弗，当知若有善男子、善女人，书是深般若波罗蜜乃至修行，皆是佛力故，当知亦是诸佛所护。”
　　舍利弗言：“世尊，十方现在无量无边阿僧祇诸佛，皆识、皆以佛眼见是善男子、善女人，书深般若波罗蜜乃至修行时。”
　　佛言：“如是，如是。舍利弗，十方现在无量无边阿僧祇诸佛，皆识、皆以佛眼见是善男子、善女人，书深般若波罗蜜乃至修行时。舍利弗，是中求菩萨道善男子、善女人，若书是深般若波罗蜜，受持、读诵、正忆念，如说修行，当知是人近阿耨多罗三藐三菩提不久。舍利弗，善男子、善女人，书是深般若波罗蜜，受持、读诵乃至正忆念，是人于深般若波罗蜜，多信解相，亦供养恭敬，尊重赞叹是深般若波罗蜜，华香、缨络乃至幡盖供养。舍利弗，诸佛皆识、皆以佛眼见是善男子、善女人。是善男子、善女人，供养功德，当得大利益、大果报。舍利弗，是善男子、善女人，以是供养功德因缘故，终不堕恶道中，乃至阿鞞跋致地，终不远离诸佛。舍利弗，是善男子、善女人，以是善根因缘故，乃至阿耨多罗三藐三菩提，终不远离六波罗蜜，终不远离内空乃至无法有法空，终不远离四念处乃至八圣道分，终不远离佛十力乃至阿耨多罗三藐三菩提。”　　
　　【论】释曰：留难者，魔事等坏般若波罗蜜因缘。佛可须菩提所说。若善男子、善女人，欲书是般若波罗蜜，当疾疾书，乃至正忆念、如说行时，疾修行。所以疾者，是有为法不可信，多有留难起。是般若波罗蜜，部党经卷，有多有少，有上中下，光赞、放光、道行。有书写者，书有迟疾，有一心勤书者，有懈惰不精勤者；人身无常，有为法不可信。释迦文佛出恶世故，多有留难，是故说若可一月书竟，当勤书成，莫有中废，畏有留难故；乃至一岁。如书，乃至修行亦如是。随人根利钝，得有迟疾。
　　此中佛更说因缘：世间以珍宝故，多有贼出；般若即是大珍宝故，多有留难。留难者，虽有疾病、饥饿等，但以魔事大故，说言魔事。若魔、若魔民、恶鬼，作恶因缘，入人身中，娆乱人心，破书般若；或令书人疲厌，或令国土事起，或书人不得供养，如是等。读诵时，师徒不和合。大众中说时：或有人来说法师过罪；或言不能如说行，何足听受？或言虽能持戒，而复钝根，不解深义，听其所说，了无所益！或说般若波罗蜜空无所有，灭一切法，无可行处。譬如裸人，自言我著天衣。如是等留难，令不得说。不正忆念者，魔作好身，若善知识，或作所敬信沙门形，为说般若波罗蜜空无所有，虽有罪福名而无道理；或说般若波罗蜜空，可即取涅槃；如是等，破修佛道正忆念事。新发意菩萨闻是事，心大惊怖：我等生死身，魔是欲界主，威势甚大，我等云何行般若波罗蜜，得无上道？是故佛说：恶魔虽欲留难，亦不能破坏。何以故？大因缘常能破小故。如离欲人常胜贪欲者，慈悲人常胜瞋恚者，智人常胜无智者。般若波罗蜜，是真智慧，其力甚大，魔事虚诳；是菩萨虽未得具足般若波罗蜜，得其气分故，魔不能坏。
　　是事因缘故，舍利弗白佛：谁力故魔不能破？佛答：佛力故。如恶人中魔为大，善人中佛为大；缚人中魔为大，解人中佛为大；留难人中魔为大，通达人中佛为大。初说佛力者，释迦文佛；后说十方现在佛，是余佛阿閦、阿弥陀等。如恶贼余恶相助，诸佛法亦如是，常为一切众生故，有发意者便为作护。所以者何？般若波罗蜜，是十方诸佛母，人欲沮坏，不得不护。应当知其有书、读，乃至正忆念者，皆是十方佛力，是诸留难力大故。舍利弗言：若有书持乃至修行，皆是诸佛所护。佛可其言。舍利弗复说：世尊，书持等善男子、善女人，十方现在诸佛，皆以佛眼见知念耶？佛可言：如是，先恶魔来破坏，佛及十方诸佛守护，不令沮坏。今以佛眼见是善男子、善女人，知是人功德难有，未破魔网，而能行是般若波罗蜜大事，是故十方佛以佛眼见知念是人。
　　问曰：为以天眼见？以佛眼见？若以天眼见，云何此中说佛眼？若以佛眼，众生虚诳，云何以佛眼见？
　　答曰：天眼有二种：一者、佛眼所摄，二者、不摄。佛眼所不摄者，见现在众生，有限有量；佛眼所摄者，见三世众生，无限无量。法眼入佛眼中，但见诸法，不见众生；慧眼入佛眼中，不见法，但见毕竟空。
　　问曰：佛眼所摄天眼，为实、为虚妄？若虚妄，佛不应以虚妄见！若实者，众生空，现在众生尚不实，何况未来、过去？
　　答曰：佛眼所摄皆是实。众生于涅槃是虚妄，非于世界所见是虚妄；若人于众生取定相故，说言虚妄，非为世谛故说虚妄。以是故，佛眼所摄天眼，见众生。
　　问曰：若尔者，何以不以佛眼所摄慧眼见众生？
　　答曰：慧眼无相利故，慧眼常以空、无相、无作共相应，不中观众生。何以故？五众和合，假名众生。譬如小儿，可以小杖鞭之，不可与大杖。此中赞菩萨行般若波罗蜜，为世谛故说，非第一义谛。
　　问曰：未来世未有，念知尚难，何况眼见？
　　答曰：如过去法，虽灭无所有，而心数法中念力故，能忆过去事，尽其宿命；圣人亦如是，有圣智力，虽未起而能知能见。
　　复次，是般若中，三世无分别，未来、过去、现在不异；若见现在，过去、未来亦应见；若不见过去、未来，亦不应见现在。
　　问曰：北方末法众生，漏结未尽，是罪恶人，佛何以故见知念？
　　答曰：佛大悲相，爱彻骨髓，是菩萨能发无上道心，为众生故；佛观是法末后炽盛，我涅槃后，是人佐助佛法故，是以念知。
　　复次，北方末后人，生于边地恶世，三毒炽盛，刀兵劫中，贤圣希少；是人自不知诸罪福业因缘，但从人闻，若读经，便能信乐供养，疾近无上道不久，是事为难！若佛在世，作阿鞞跋致，信行般若波罗蜜，不足为难。如是等种种无量因缘故，佛应见念知。是人信解相大，故能供养般若波罗蜜。供养具华香等，如先说。是供养故得大果报，如毁訾者受大苦恼。大果报者，如须陀洹终不堕三恶道。是菩萨一心信解，供养般若波罗蜜，亦如是爱念诸佛故，常行念佛三昧，故终不离诸佛；乃至到阿鞞跋致地，教化众生，离诸佛无咎。如小儿不离其母，恐堕诸难故。常深爱念善法故，乃至阿耨多罗三藐三菩提，终不离六波罗蜜等，得如是等今世、后世大果报。
　　【经】“舍利弗，是深般若波罗蜜，佛般涅槃后，当至南方，是中比丘、比丘尼、优婆塞、优婆夷，当书是深般若波罗蜜，当受持、读诵、思惟、说、正忆念、修行。以是善根因缘故，终不堕恶道中，受天上人中乐；增益六波罗蜜，供养恭敬，尊重赞叹诸佛；渐以声闻、辟支佛、佛乘而得涅槃。
　　“舍利弗，是深般若波罗蜜，从南方当转至西方所在处，是中比丘、比丘尼、优婆塞、优婆夷，当书是深般若波罗蜜，当受持、读诵、思惟、说、正忆念、修行。以是善根因缘故，终不堕恶道中，受天上人中乐；增益六波罗蜜，供养恭敬，尊重赞叹诸佛；渐以声闻、辟支佛、佛乘而得涅槃。
　　“舍利弗，是深般若波罗蜜，从西方当转至北方所在处，是中比丘、比丘尼、优婆塞、优婆夷，当书是深般若波罗蜜，当受持、读诵、思惟、说、正忆念、修行。以是善根因缘故，终不堕恶道中，受天上人中乐；增益六波罗蜜，供养恭敬，尊重赞叹诸佛；渐以声闻、辟支佛、佛乘而得涅槃。
　　“舍利弗，是深般若波罗蜜，是时北方当作佛事。何以故？舍利弗，我法盛时，无有灭相。舍利弗，我已念是善男子、善女人，受是深般若波罗蜜，乃至修行；亦念是善男子、善女人，能书是般若波罗蜜，恭敬供养，尊重赞叹，华香乃至幡盖。舍利弗，是善男子、善女人，以是善根因缘故，终不堕恶道中，受天上人中乐；增益六波罗蜜，供养恭敬，尊重赞叹诸佛；渐以声闻、辟支佛、佛乘而得涅槃。何以故？舍利弗，我以佛眼见是人，我亦称誉赞叹；十方世界中，无量无边阿僧祇诸佛，亦以佛眼见是人，亦称誉赞叹。”
　　舍利弗白佛言：“世尊，是深般若波罗蜜，后时当在北方广行耶？”
　　佛言：“如是，如是。舍利弗，是深般若波罗蜜，后时在北方当广行。舍利弗，后时于北方，是善男子、善女人，若闻是深般若波罗蜜，若书、受持、读诵，思惟、说、正忆念，如说修行；当知是善男子、善女人，久发大乘心，多供养诸佛，种善根久，与善知识相随。”
　　舍利弗白佛言：“世尊，后时北方，当有几所善男子、善女人求佛道，书深般若波罗蜜，乃至如说修行？”
　　佛告舍利弗：“后时北方，虽多有求佛道善男子、善女人，少有闻是深般若波罗蜜，不没、不惊、不怖、不畏。何以故？是人多亲近供养诸佛，多咨问诸佛，是人必能具足般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜；具足四念处，乃至具足十八不共法。舍利弗，是善男子、善女人，善根纯熟故，能多利益众生，为阿耨多罗三藐三菩提。何以故？我今为是善男子、善女人，说应萨婆若法；过去诸佛亦为是善男子、善女人，说应萨婆若法。以是因缘故，是人后生时，续得阿耨多罗三藐三菩提心，亦为他人说阿耨多罗三藐三菩提法。是善男子、善女人，皆一心和合；魔若魔民，不能沮坏阿耨多罗三藐三菩提心，何况恶行人，毁訾行深般若波罗蜜者，能坏其阿耨多罗三藐三菩提心？舍利弗，是求菩萨道诸善男子、善女人，闻是深般若波罗蜜，大得法喜法乐，亦立多人于善根，为阿耨多罗三藐三菩提。”
　　【论】释曰：是深般若波罗蜜，佛灭度后，当至南方国土者。佛出东方，于中说般若波罗蜜，破魔及魔民、外道，度无量众生，然后于拘夷那竭双树下灭度。后般若波罗蜜，从东方至南方，如日月、五星、二十八宿，常从东方至南方，从南方至西方，从西方至北方，围绕须弥山。又如供养常法右绕，应遍度阎浮提人，以是因缘故，从东方至南方，从南方至西方。如佛无著心故，不定一处；般若波罗蜜亦如是，不定住一处。从西方至北方，二方众生，好供养、书、读，乃至修行，华香乃至幡盖，受大果报，如经中说。后展转至北方，此中供养所得果报，如上说。
　　舍利弗，是般若波罗蜜，北方当作佛事。是中说因缘，佛在时能断众疑，佛法兴盛，不畏法灭；佛灭后，过五百岁，正法渐灭，是时佛事转难。是时利根者，读诵、正忆念，亦华香供养；钝根者书写，华香等供养。是二种人，久久皆当得度，故说当作佛事。佛言：是善男子、善女人，我及十方诸佛，皆以佛眼见，念知赞叹。舍利弗白佛言：是深般若，在北方广行耶？广行者，于阎浮提北方广大故。又北方地有雪山，雪山冷故，药草能杀诸毒，所食米谷，三毒不能大发。三毒不能大发故，众生柔软，信等五根皆得势力。如是等因缘，北方多行般若波罗蜜。是人闻是深般若波罗蜜，书持乃至正忆念、如说行，当知是人久发大乘意，多供养佛，种善根，与善知识相随；是故能于恶世书持信受，乃至如说修行。
　　舍利弗问：北方有几许人，闻是深般若波罗蜜，能书、读诵，乃至如说修行？佛答：是深般若，难知难行，虽多有人发无上道心，得名菩萨；少有人闻是般若波罗蜜，心通达，不惊、不没。心通达，不惊、不怖相，佛此中自说。是人多亲近诸佛，亲近诸佛者，于无量世常见诸佛，恭敬供养。问难者，直问其事，疑心不解，重种种问，名为难；是人世世从诸佛问难般若波罗蜜事。是人功德果报虽未成，当知是人具足六波罗蜜、三十七品，乃至十八不共法具足。是福德纯熟故，多利益众生，所谓檀波罗蜜、尸罗波罗蜜因缘故，生于富贵家，自行布施，教人布施；羼提波罗蜜、禅波罗蜜因缘故，令无量众生出家、受戒，发阿耨多罗三藐三菩提心。此中佛说因缘：是人从我及过去诸佛，闻应萨婆若大乘法，是故后生不失是心；是人亦教化他人，说如是事，如燃一灯，展转皆燃。是人诸烦恼薄，无悭贪、嫉妒、瞋恚故，不相谗谤，常一心和合；是故魔若魔民，不能沮坏。若人少有错故，魔得其便，如人有疮受毒。魔是欲界王，尚不能沮坏，何况恶行人？或有人恶行而非恶，如未离欲圣人；以是故，说恶人行毁訾般若波罗蜜，毁坏菩萨。
　　复次，诸善男子、善女人，无量世来爱佛法，深著实法，信力、慧力多故，闻深般若波罗蜜，得大慈悲心故，随众生力，令入深般若波罗蜜；若令得般若因缘，所谓布施、持戒等诸善根。为阿耨多罗三藐三菩提故者，是善男子、善女人求无上道故，教他令生诸善根福德。
　　【经】“是善男子、善女人，于我前立誓愿：‘我行菩萨道时，当度无数百千万亿众生，令发阿耨多罗三藐三菩提心；示教利喜乃至阿鞞跋致地受记。’我知其心，亦随喜。是善男子、善女人，亦于过去诸佛前立誓愿：‘我行菩萨道时，当度无数百千万亿众生，令发阿耨多罗三藐三菩提心；示教利喜乃至阿鞞跋致地受记。’诸过去佛，亦知其心而随喜。舍利弗，是诸善男子、善女人，所为心大，所受色、声、香、味、触、法亦大，亦能大施；能大施已，种大善根；种大善根已，得大果报。为摄众生故受身，能于众生中舍内外所有物。以是善根因缘，发愿欲生他方世界，现在诸佛说深般若波罗蜜处；于诸佛前，闻是深般若波罗蜜已，亦于彼示教利喜，百千万亿众生，令发阿耨多罗三藐三菩提心。”
　　舍利弗白佛言：“希有！世尊，佛于过去、未来、现在法，无法不知，无法如相不知，众生之行无事不知！今佛悉知过去诸佛及菩萨、声闻，亦如今现在十方诸佛世界菩萨及声闻，亦知未来诸佛及菩萨、声闻。世尊，未来世有善男子、善女人，勤求六波罗蜜，受持、读诵乃至修行，有得、有不得？”
　　佛告舍利弗：“若善男子、善女人，一心精进勤求，当得应六波罗蜜诸经。”
　　舍利弗白佛言：“善男子、善女人如是勤行者，当得是应六波罗蜜深经耶？”
　　佛语舍利弗：“是善男子、善女人，得是应六波罗蜜深经。何以故？善男子、善女人，为阿耨多罗三藐三菩提故，与众生说法，示教利喜，令住六波罗蜜中。以是因缘故，是善男子、善女人，后身转生，易得应六波罗蜜深经。得已，如六波罗蜜所说修行，精勤不息，乃至净佛世界，成就众生，得阿耨多罗三藐三菩提。”　　
　　【论】释曰：佛说善男子、善女人，于我前及过去诸佛前，立誓愿：我行菩萨道，当令无量百千万亿众生，发无上道意；示教利喜，令得阿鞞跋致记。我及过去佛，知是善男子心大，能有所作，故随喜。善男子、善女人，闻佛知其心，则生欢喜，自念过去作誓愿事，倍加精进。大心者，一切众生心，皆乐缘六尘：有人行杂福德，所谓作福时心生疑悔；是福德果报，虽得富贵，不能好用，亦不能与他；罪业因缘故，诸根闇钝，不择好丑。是善男子未得道时，清净福德故，得上妙五欲，能尽意用，亦能随意施与，或施穷乏，或种于福田。若得善知识，闻佛法，著欲心息，怜愍众生，为阿耨多罗三藐三菩提故，内外所有布施无所爱惜。若持戒，遍行十善道，具戒律仪，以慈悲心共行。余善法，亦如是，皆以深心自行，及引导他人令行善道。是福德因缘故，不求世乐、天王、人王、富贵处；闻有现在佛处，愿往生彼。是菩萨知诸法实相故不乐生；若为众生，生十方佛前，闻深般若波罗蜜；闻已，于彼开化无量百千众生，发无上道心。
　　舍利弗无一切智，闻说三世菩萨愿行事，发希有心，白佛言：世尊，佛于三世中无法不知；从如、法性、实际无不知者；诸众生心所行业，果报因缘，无事不知；从十方现在诸佛及过去、未来世佛，及世界弟子及所行事，皆悉遍知。佛一切智，其力甚大，不可思议！舍利弗意谓：同是出家人，俱求般若波罗蜜，何以故有得、有不得者？佛答：若是菩萨常一心求六波罗蜜，不惜身命，是人内有好心，外诸佛菩萨及诸天所护助故。舍利弗意：虽复精进，佛不在世，魔力复大，是菩萨云何得是般若波罗蜜深经？是故更问得是应六波罗蜜深经。佛言：得。此中说得因缘，所谓善男子、善女人，为无上道故，为众生说法，示教利喜，令住六波罗蜜，开佛道。是业果报故，转身易得应六波罗蜜深经。若得，能疾受持，乃至如所说修行，精进不舍，世世常不离。用六波罗蜜果报故，净佛世界，成就众生，乃至无上道。若吝惜法，则常生边地无佛法处。
大智度论卷第六十八释魔事品第四十六
　　【经】尔时，慧命须菩提白佛言：“世尊，是善男子、善女人，发阿耨多罗三藐三菩提心，行六波罗蜜，成就众生，净佛世界，佛已赞叹说其功德。世尊，云何善男子、善女人，求于佛道，生诸留难？”
　　佛告须菩提：“乐说辩不即生，当知是菩萨魔事。”
　　须菩提言：“世尊，何因缘故，乐说辩不即生，是菩萨魔事？”
　　佛言：“有菩萨摩诃萨，行般若波罗蜜时，难具足六波罗蜜。以是因缘故，乐说辩不即生，是菩萨魔事。
　　“复次，须菩提，乐说辩卒起，当知亦是菩萨魔事。”
　　“世尊，何因缘故，乐说辩卒起，复是魔事？”
　　佛言：“菩萨摩诃萨，行檀波罗蜜乃至般若波罗蜜，著乐说法。以是因缘故，乐说辩卒起，当知是菩萨魔事。
　　“复次，须菩提，书是般若波罗蜜经时，偃蹇傲慢，当知是菩萨魔事。
　　“复次，须菩提，书是经时，戏笑乱心，当知是菩萨魔事。
　　“复次，须菩提，若书是经时，轻笑不敬，当知是菩萨魔事。
　　“复次，须菩提，若书是经时，心乱不定，当知是菩萨魔事。
　　“复次，须菩提，若书是经时，各各不和合，当知是菩萨魔事。
　　“复次，须菩提，善男子、善女人作是念：‘我不得是经中滋味。’便弃舍去，当知是菩萨魔事。
　　“复次，须菩提，受持般若波罗蜜，读诵说，若正忆念时，偃蹇傲慢，当知是菩萨魔事。
　　“复次，须菩提，若受持般若波罗蜜经，亲近、正忆念时，转相形笑，当知是菩萨魔事。
　　“复次，须菩提，若受持般若波罗蜜经，读诵、正忆念、修行时，共相轻懱，当知是菩萨魔事。若受持般若波罗蜜，读诵乃至正忆念时，散乱心，当知是菩萨魔事。若受持般若波罗蜜，读诵乃至正忆念时，心不和合，当知是菩萨魔事。”
　　须菩提白佛言：“世尊，世尊说善男子、善女人作是念：‘我不得经中滋味。’便弃舍去，当知是菩萨魔事。世尊，何因缘故，菩萨不得经中滋味，便弃舍去？”
　　佛言：“是菩萨摩诃萨，前世不久行般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，是人闻说是般若波罗蜜，便从座起，作是念言：‘我于般若波罗蜜中无记。’心不清净，便从座起去，当知是菩萨魔事。”
　　须菩提白佛言：“世尊，何因缘故不与授记，闻说是深般若波罗蜜时，便从座起去？”
　　佛告须菩提：“若菩萨未入法位中，诸佛不与授阿耨多罗三藐三菩提记。复次，须菩提，闻说般若波罗蜜时，菩萨作是念：‘我是中无名字，心不清净。’当知是菩萨魔事。”
　　须菩提言：“何因缘故，是深般若波罗蜜中，不说是菩萨名字？”
　　佛言：“未受记菩萨，诸佛不说名字。复次，须菩提，是菩萨摩诃萨作是念：‘是般若波罗蜜中，无我生处名字，若聚落、城邑。’是人不欲听闻般若波罗蜜，便从会中起去。是人如所起念时，念念却一劫，甫当更勤精进，求阿耨多罗三藐三菩提。”　　
　　【论】释曰：一切有为法，各有增上。增上者共相违，相违即是怨贼。如水得增上力灭火，火得增上力则消水，乃至草木各有相害，何况众生！菩萨摩诃萨有大悲心，虽不与众生作怨，而众生与菩萨作怨；菩萨身有为法故，能作留难。佛上说菩萨功德，所谓诸佛、菩萨、诸天所护，而未说怨贼相。以佛怜愍故，先虽略说，今须菩提请，佛广说留难事。佛虽于一切众生、一切法心平等，以是菩萨能大利益世间，故说好丑相及利害，是道非道留难事。佛不令行人毁害留难者，但令觉知，不随其事。何者是怨贼？略说若众生法、非众生法，能沮坏菩萨无上道心。非众生者，若疾病、饥渴、寒热、推压、坠落等。众生者，魔及魔民、恶鬼，邪疑不信者，断善根者，定有所得者，实定分别诸法者，深著世间乐者，怨贼，官事，师子、虎狼、恶兽、毒虫等。众生贼，有二种，若内、若外。内者，自从心生，忧愁不得法味，生邪见、疑悔、不信等；外者，如上说。
　　如是诸难事，佛总名为魔。魔有四种：烦恼魔，五众魔，死魔，天子魔。烦恼魔者，所谓百八烦恼等，分别八万四千诸烦恼。五众魔者，是烦恼业和合因缘，得是身：四大及四大造色眼根等色，是名色众；百八烦恼等诸受和合，名为受众；小、大、无量、无所有想，分别和合，名为想众；因好丑心，发能起贪欲、瞋恚等心，相应、不相应法，名为行众；六情、六尘和合，故生六识，是六识分别，和合无量无边心，是名识众。死魔者，无常因缘故，破相续五众寿命，尽离三法，识断寿故，名为死魔。天子魔者，欲界主，深著世间乐，用有所得故生邪见，憎嫉一切贤圣涅槃道法，是名天子魔。魔，秦言能夺命者。唯死魔实能夺命，余者亦能作夺命因缘，亦夺智慧命，是故名杀者。
　　问曰：一五众魔，摄三种魔，何以故别说四？
　　答曰：实是一魔，分别其义，故有四。烦恼魔者，人因贪欲、瞋恚故死，亦能作夺命因缘，是近夺命因缘故别说。天子魔，杂福德业因缘故，力势大，邪见力故能夺慧命，亦能作死因缘，是故别说。无常死力大，一切无能免者，甚可畏厌故别说。
　　问曰：是魔何以恼乱行道者？
　　答曰：先已广说，是品中皆有四种魔义，但随处说。
　　复次，三魔不相远离，若有五众则有烦恼，有烦恼则天魔得其便，五众、烦恼和合故有天魔。是故须菩提问佛：上已赞叹说菩萨功德，今云何是菩萨魔事起？佛答：乐说辩不即生，是为魔事者：若菩萨摩诃萨怜愍众生故，高座说法，而乐说辩不生。听者忧愁，我等故来，而法师不说。或作是念：法师怖畏故不能说。或言不知故不说，或自惟过咎深重故不说，或谓不得供养故不肯说，或谓轻贱我等故不说，或串乐故不说。如是等种种因缘，听者心坏故，以不乐说名为魔事。
　　复次，是菩萨怜愍众生故，来欲说法，听者欲闻。法师心生欲说，而口不能言，现见是魔事；如魔入阿难心，佛三问而三不答。久乃说者，此中须菩提问世尊：何因缘故辩不即生？佛答：菩萨行六波罗蜜时，难具足六波罗蜜。所以者何？是人先世因缘故，钝根懈怠，魔得其便；不一心行六波罗蜜故，乐说辩不即生。
　　问曰：如乐说辩不即生是魔事，今乐说辩卒起，何以复是魔事？
　　答曰：是法师爱法著法，求名声故，自恣乐说，无有义理，如逸马难制；又如大水暴涨，众秽浑杂。是故此中佛自说：菩萨行六波罗蜜，著乐说法，是为魔事。
　　复次，是般若波罗蜜，为破憍慢故出；而书是经者，生我心憍慢；憍慢故身亦高，所谓偃蹇傲慢，书是般若波罗蜜时，用轻心、瞋心、戏笑、不敬。
　　复次，是般若波罗蜜，若一心摄心，犹尚难得，何况散乱心书！书时从人口受，或写经卷，若一心和合则得；若授者不与，如是等种种因缘，是不和合。
　　复次，观看是般若经时，品品皆空，无可乐处。作是念：我于是经不得滋味！便弃舍去。般若波罗蜜，是一切诸乐根本，此人不得其味，是为魔事。
　　复次，受持、读诵、说、正忆念时，偃蹇、形笑、散乱心，不和合，如上说。共相轻懱者，从人受、读、诵、正忆念时，师徒互相轻贱；书写经时，但有舍去，无相轻贱，以是故无。
　　问曰：上事中，何以但问不得经中滋味，不问余者？
　　答曰：般若波罗蜜，圣人所说，与凡人说异，是故凡夫人不得滋味。须菩提意谓：般若波罗蜜，是清净珍宝聚，能利益众生，无有过恶，是人云何不得滋味？佛答：是人先世不久行六波罗蜜故，菩萨信等五根薄故，不能信空、无相、无作、无依止法，娆乱心起，作是言：佛一切智，何以不与我授记？便舍去。余者易解，故不问。须菩提问：若尔者，何以故不与授记？佛是大悲，应当愍念，防护其心，不令堕恶！佛言：未入法位人，诸佛不与授记。所以者何？诸佛虽悉知众生久远事，为五通仙人及诸天，见人未有善行业因缘可授记；若为授记，轻佛不信。无有因缘，云何与授记？是故入法位者，与授记。是人名字及聚落处，亦如是。是人从座起去，随其起念多少，念念却一劫；偿罪毕，还得人身，甫当复尔所劫行。
　　【经】“复次，须菩提，菩萨学余经，弃舍般若波罗蜜，终不能至萨婆若。善男子、善女人，为舍其根而攀枝叶，当知亦是菩萨魔事。”
　　须菩提白佛言：“世尊，何等是余经，善男子、善女人所学，不能至萨婆若？”
　　佛言：“是声闻所应行经，所谓四念处、四正勤、四如意足、五根、五力、七觉分、八圣道分、空无相无作解脱门。善男子、善女人住是中，得须陀洹果、斯陀含果、阿那含果、阿罗汉果，是名声闻所行，不能至萨婆若。如是，善男子、善女人，舍般若波罗蜜，亲近是余经。何以故？须菩提，般若波罗蜜中，出生诸菩萨摩诃萨，成就世间、出世间法。须菩提，菩萨摩诃萨，学般若波罗蜜时，亦学世间、出世间法。须菩提，譬如狗不从大家求食，反从作务者索。如是，须菩提，当来世有善男子、善女人，弃深般若波罗蜜，而攀枝叶，声闻、辟支佛所应行经，当知是为菩萨魔事。须菩提，譬如有人，欲得见象，见已反观其迹。须菩提，于汝意云何？是人为黠不？”
　　须菩提言：“为不黠。”
　　佛言：“诸求佛道善男子、善女人，亦复如是，得深般若波罗蜜弃舍去，取声闻、辟支佛所应行经。须菩提，当知是为菩萨魔事。须菩提，譬如人欲见大海，反求牛迹水，作是念：‘大海水能与此等不？’须菩提，于汝意云何？是人为黠不？”
　　须菩提言：“为不黠。”
　　佛言：“当来世有求佛道善男子、善女人，亦如是，得深般若波罗蜜弃舍去，取声闻、辟支佛所应行经，当知是亦菩萨摩诃萨魔事。须菩提，譬如工匠，若工匠弟子，欲拟作释提桓因胜殿，而揆则日月宫殿。须菩提，于汝意云何？是人为黠不？”
　　须菩提言：“为不黠。”
　　“如是，须菩提，当来世有薄福德善男子、善女人求佛道者，得是深般若波罗蜜弃舍去，于声闻、辟支佛所应行经中求萨婆若。须菩提，于汝意云何？是人为黠不？”
　　须菩提言：“为不黠。”
　　佛言：“当知亦是菩萨魔事。须菩提，譬如有人，欲见转轮圣王，见而不识，后见诸小国王，取其相貌，如是言：‘转轮圣王与此何异？’须菩提，于汝意云何？是人为黠不？”
　　须菩提言：“为不黠。”
　　“须菩提，当来世有薄福德善男子、善女人求佛道者，得是深般若波罗蜜弃舍去，取声闻，辟支佛所应行经，持求萨婆若。须菩提，于汝意云何？是人为黠不？”
　　须菩提言：“为不黠。”
　　“当知是为菩萨魔事。须菩提，譬如饥人，得百味食弃舍去，反食六十日谷饭。须菩提，于汝意云何？是人为黠不？”
　　须菩提言：“为不黠。”
　　佛言：“当来世有求佛道善男子、善女人，得闻深般若波罗蜜弃舍去，取声闻、辟支佛所应行经，持求萨婆若。于汝意云何？是人为黠不？”
　　须菩提言：“为不黠。”
　　“当知是亦菩萨魔事。须菩提，譬如人得无价摩尼珠，反持比水精珠。须菩提，于汝意云何？是人为黠不？”
　　须菩提言：“为不黠。”
　　佛言：“当来世有求佛道善男子、善女人，得闻深般若波罗蜜弃舍去，取声闻、辟支佛所应行经，持求萨婆若，是人为黠不？”
　　须菩提言：“为不黠。”
　　“当知是亦菩萨魔事。复次，须菩提，求佛道善男子、善女人，书是深般若波罗蜜时，乐说不如法事，不得书成般若波罗蜜。所谓乐说色、声、香、味、触、法，乐说持戒、禅定、无色定，乐说檀波罗蜜乃至般若波罗蜜，乐说四念处乃至阿耨多罗三藐三菩提。何以故？须菩提，是般若波罗蜜中，无乐说相。须菩提，般若波罗蜜不可思议相，般若波罗蜜不生不灭相，般若波罗蜜不垢不净相，般若波罗蜜不乱不散相，般若波罗蜜无说无示相，般若波罗蜜无言无义相，般若波罗蜜无所得相。何以故？须菩提，般若波罗蜜中，无是诸法相。须菩提，若有善男子、善女人求菩萨道者，书是般若波罗蜜经时，以是诸法散乱心，当知是亦菩萨魔事。”
　　须菩提白佛言：“世尊，是般若波罗蜜可书耶？”
　　佛言：“不可书。何以故？般若波罗蜜，自性无故。禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，乃至一切种智，自性无故。若自性无，是不名为性，无法不能书无法。须菩提，若求菩萨道善男子、善女人，作是念：‘无法是深般若波罗蜜。’当知即是菩萨魔事。”
　　“世尊，是求菩萨道善男子、善女人，用文字书般若波罗蜜，自念‘我书是般若波罗蜜’，以字著般若波罗蜜，当知亦是菩萨魔事。何以故？世尊，是般若波罗蜜无文字，禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜无有文字。世尊，色无文字，受、想、行、识无文字，乃至一切种智无文字。世尊，若求菩萨道善男子、善女人，著无文字般若波罗蜜，乃至著无文字一切种智，当知亦是菩萨魔事。读诵、说、正忆念，如说修行，亦如是。”
　　“复次，须菩提，求佛道善男子、善女人，书般若波罗蜜时，若国土念起，聚落念起，城邑念起，方念起，若闻谤毁其师念起，若念父母及兄弟、姊妹诸余亲里，若念贼，若念旃陀罗，若念众女，若念淫女，如是等种种诸余异念留难；恶魔复益其念，破坏书般若波罗蜜，破坏读诵、说、正忆念，如说修行。须菩提，当知是亦魔事。
　　“复次，须菩提，求佛道善男子、善女人，得名誉、恭敬，布施供养，所谓衣服、饮食，卧床、疾药、种种乐具；善男子、善女人，书是般若波罗蜜经，受持、读诵乃至正忆念时，爱著是事，不得书成般若波罗蜜，乃至正忆念，当知是亦菩萨魔事。
　　“复次，须菩提，求佛道善男子、善女人，书般若波罗蜜，乃至如说修行时，恶魔方便持诸余深经，与是菩萨摩诃萨；有方便者，不应贪著恶魔所与诸余深经。何以故？是经不能令人至萨婆若故。是中无方便菩萨摩诃萨，闻是诸余深经，便舍深般若波罗蜜。须菩提，我是般若波罗蜜中，广说诸菩萨摩诃萨方便道；诸菩萨摩诃萨，应当从是中求。须菩提，今善男子、善女人求菩萨道，舍是深般若波罗蜜，于魔所与声闻、辟支佛深经中求方便道，当知亦是菩萨魔事。”　　
　　【论】释曰：学余经，舍般若波罗蜜等；有人于声闻师僧中，受戒学法，初不闻般若波罗蜜；或时余处闻，深著先所学法，舍般若波罗蜜，于先所学法中求萨婆若。有声闻弟子，先得般若波罗蜜，不知义趣，不得滋味，以声闻经行菩萨道。有人是声闻弟子，得般若波罗蜜经，欲信受，余声闻人沮坏其心，语言：是经初后不相应，无有定相，汝宜舍之！声闻法中，何所不有？六足阿毗昙及其论议，分别诸法相，即是般若波罗蜜。八十部律，即是尸罗波罗蜜。阿毗昙中，分别诸禅、解脱、诸三昧等，是禅波罗蜜。三藏本生中，赞叹解脱，布施、忍辱、精进，即是三波罗蜜。如是等种种因缘，舍般若波罗蜜，于声闻经中求萨婆若。如人欲得坚实好木，舍其根茎而取枝叶，虽是木名而不中用。
　　复次，般若波罗蜜是三藏根本。得般若波罗蜜已，为度众生故说余事，是故名枝叶。
　　复次，声闻经中，虽说诸法实相而不了了；般若波罗蜜经中，分明显现，易见易得。如人攀缘枝叶则坠落，若捉茎干则坚固。若执声闻经，则堕小乘中；若持般若波罗蜜，易得无上道。是故说舍根茎，取枝叶。
　　问曰：三十七品、三解脱门，般若经中亦有，今何以故但名声闻、辟支佛经？
　　答曰：摩诃衍中虽有是法，与毕竟空合，心无所著，以不舍萨婆若、大悲心，为一切众生故说；声闻经则不尔，为小乘证故。
　　复次，菩萨行般若波罗蜜故，能成就世间、出世间法；是故菩萨若求佛，应当学般若波罗蜜。譬如狗为主守备，应从主索食，而反于奴客求。菩萨亦如是，狗喻行者，般若波罗蜜喻主人；般若中有种种利益，而舍求余经。佛欲令分明易见，故说譬喻。象、大海、帝释殿，转轮圣王、无价宝，亦如是。
　　问曰：五欲生五盖，以五盖覆智慧故，不应乐说。何以故乐说余六波罗蜜，乃至无上道，而言不如法？
　　答曰：不如法者，不如般若波罗蜜实相。般若波罗蜜实相中，无定相法，云何可乐说？若有定相，则心著乐说。诸佛及菩萨，以大悲心故，为众生说法，不著语言；用无所得法，示众生毕竟空相般若波罗蜜。是人书、读、诵等，以染著心取六尘相，乃至无上道，故言不如法。
　　问曰：若般若波罗蜜毕竟空，无所有法，不可书、读、诵等，如是，则不应有魔事？
　　答曰：毕竟空无所有，亦非般若波罗蜜相。何以故是魔事？此中说：若是人知无所有，是般若波罗蜜相，即是魔事。若用文字书般若波罗蜜，自知我书般若波罗蜜，有此著心，即是魔事。若人知般若波罗蜜相，不以著心书、读、诵等，若有来破者，是为破般若波罗蜜。
　　复次，内有烦恼魔，外有天子魔，是二事因缘故，书般若波罗蜜，乃至修行时，坏般若波罗蜜。念起者，所谓念此国土不安隐，彼国土丰乐；聚落、城邑、方，亦如是。或闻谤毁其师，舍般若波罗蜜，欲助师除灭恶名；或闻父母疾病、官事；或念贼恐怖，欲发心诣余处；旃陀罗亦如是。与贼、旃陀罗共住，则发瞋恚；与众女、淫女共住故，淫欲心发。如是等种种因缘，破坏般若波罗蜜。菩萨觉知，当莫念莫说。或书般若波罗蜜时，钝根者于多恭敬供养事中爱著，自念我能书、能随行故；有是著、是利养即是魔事。或有利根者，魔或思惟：是菩萨不著世间乐，一心受般若波罗蜜，此人不可沮坏，我今当以声闻深经转其心，使成阿罗汉。佛言：声闻经虽深，不应贪著；譬如烧燃金丸，色虽妙，不可捉。若菩萨无方便，不大利根，得是经欢喜，是空、无相、无作，尽苦本，何复过是？便舍般若波罗蜜，亦是魔事。何以故？此中佛说因缘，于般若波罗蜜中，广说诸菩萨摩诃萨方便道，所谓观声闻、辟支佛道而不证，以大悲心行三解脱门故。譬如人以酥和毒，毒势则歇，不能害人；般若亦如是，菩萨于般若中，求无上道易得，于余经则难，如但服毒，是故不应从声闻经中求菩萨道。
释两不和合品第四十七之上
　　【经】“复次，须菩提，听法人欲书持般若波罗蜜，读诵、问义、正忆念，说法人懈惰，不欲为说，当知是菩萨摩诃萨魔事。须菩提，说法之人心不懈惰，欲令书持般若波罗蜜，听法者不欲受之，二心不和，当知是为魔事。
　　“复次，须菩提，听法人若欲书持般若波罗蜜，读诵乃至正忆念；说法者欲至他方，当知是为魔事。须菩提，说法人欲令书持般若波罗蜜；听法者欲至他方，二心不和，当知是为魔事。
　　“复次，须菩提，说法人贵重布施，衣服、饮食，卧具、医药、资生之物；听法人少欲知足，行远离行，摄念精进，一心智慧，两不和合，不得书般若波罗蜜，受持、读诵、问义、正忆念，当知是为魔事。须菩提，说法人少欲知足，行远离行，摄念精进，一心智慧；听法者贵重布施，衣服、饮食，卧具、医药、资生之物，两不和合，不得书持般若波罗蜜，读诵、问义、正忆念，当知是为魔事。
　　“复次，须菩提，说法者，受十二头陀：一、作阿兰若，二、常乞食，三、纳衣，四、一坐食，五、节量食，六、中后不饮浆，七、冢间住，八、树下住，九、露地住，十、常坐不卧，十一、次第乞食，十二、但三衣。听法人不受十二头陀，不作阿兰若乃至不受但三衣。两不和合，不得书持般若波罗蜜，读诵、问义、正忆念，当知是为魔事。须菩提，听法者，受十二头陀，作阿兰若乃至受但三衣；说法人不受十二头陀，不作阿兰若乃至不受但三衣，两不和合，不得书持般若波罗蜜，读诵、问义、正忆念，当知是为魔事。”　　
　　【论】释曰：一切有为法，因缘和合故生，众缘离则无；譬如钻燧求火，有钻、有母，二事因缘得火。书写般若，乃至正忆念，亦如是，内外因缘和合故生，所谓师、弟子，同心同事故，乃得书成。是故佛告须菩提：听法人信等五善根发故，欲书持般若，乃至正忆念；说法者五盖覆心故，不欲说。
　　问曰：若五盖覆心故不欲说，何以作师？
　　答曰：是人著世间乐，不观空、无常，虽能心知口说，不能自行；弟子虽必欲行而不能知故，更无余处，必咨此人。或时师悲心发故，欲令书持般若；弟子信等五善根钝不发故，著世间乐故，不欲受书持乃至正忆念。
　　问曰：若不欲受持，何以名听法者？
　　答曰：少多听受、读诵，不能究竟成就故，但名听法。若二人善心共同，能得般若波罗蜜；若不同则不能得，是名魔事。内烦恼发，外天子魔作因缘，离是般若；菩萨应觉是魔事，防令不起。若自失，当具足；若弟子失，当教令得。
　　复次，师或慈悲心薄，舍弟子至他方，或不宜水土、四大不和，或善法无所增益，或水旱不适，或土地荒乱，如是等种种因缘故至他方。弟子亦种种因缘不能追随。贵重利养者，如上五盖覆心等。
　　复次，是二人皆有信、有戒，而一人以十二头陀庄严戒，一人不能。
　　问曰：一人何以故不能？
　　答曰：佛所结戒，弟子受持。十二头陀不名为戒，能行则戒庄严；不能行，不犯戒。譬如布施，能行则得福，不能行者无罪；头陀亦如是，是故两不和合，则是魔事。
　　十二头陀者，行者以居家多恼乱故，舍父母、妻子、眷属，出家行道；而师徒、同学，还相结著，心复娆乱；是故受阿兰若法，令身远离愦闹，住于空闲。远离者，最近三里，能远益善。得是身远离已，亦当令心远离五欲、五盖。
　　若受请食，若众僧食，起诸漏因缘。所以者何？受请食者，若得，作是念：我是福德好人故得。若不得，则嫌恨请者，彼为无所别识，不应请者请，应请者不请；或自鄙薄，懊恼自责而生忧苦。是贪忧法，则能遮道。僧食者，入众中，当随众法，断事摈人，料理僧事，处分作使，心则散乱，妨废行道。有如是等恼乱事故，受常乞食法。
　　好衣因缘故，四方追逐，堕邪命中。若受人好衣，则生亲著，若不亲著，檀越则恨；若僧中得衣，如上说众中之过。又好衣，是未得道者生贪著处。好衣因缘，招致贼难，或至夺命。有如是等患，故受弊纳衣法。
　　行者作是念：求一食尚多有所妨，何况小食、中食、后食！若不自损，则失半日之功，不能一心行道。佛法为行道故，不为益身，如养马、养猪；是故断数数食，受一食法。
　　有人虽一食，而贪心极啖，腹胀气塞，妨废行道，是故受节量食法。节量者，略说；随所能食，三分留一分，则身轻安隐，易消无患，于身无损，则行道无废。如经中舍利弗说：我若食五口、六口，足之以水，则足支身。于秦人中食，可十口许。
　　有人虽节量食，过中饮浆，则心生乐著，求种种浆，果浆、蜜浆等，求欲无厌，不能一心修习善法。如马不著辔勒，左右啖草，不肯进路；若著辔勒，则啖草意断，随人意去，是故受中后不饮浆。
　　无常、空观，是入佛法初门，能厌离三界。冢间常有悲啼哭声，死尸狼藉，眼见无常，后或火烧，鸟兽所食，不久灭尽；因是尸观，一切法中易得无常相、空相。又冢间住，若见死尸臭烂不净，易得九想观，是离欲初门，是故受冢间住法。
　　不净、无常等观已，得道事办，舍至树下；或未得道者，心则不大厌，取是相，树下思惟：如佛生时，成道时，转法轮时，般涅槃时，皆在树下。行者随诸佛法，常处树下。如是等因缘故，受树下坐法。
　　行者或观树下如半舍无异，荫覆凉乐，又生爱著，我所住者好，彼树不如。如是等生漏故，至露地住。作是思惟：树下有二种过：一者、雨漏湿冷；二者、鸟屎污身，毒虫所住。有如是等过，空地则无此患。露地住，则著衣、脱衣，随意快乐；月光遍照，空中明净，心易入空三昧。
　　身四仪中，坐为第一，食易消化，气息调和。求道者大事未办，诸烦恼贼常伺其便，不宜安卧；若行、若立，则心动难摄，亦不可久，故受常坐法。
　　若欲睡时，胁不著席。行者不著于味，不轻众生，等心怜愍故，次第乞食；不择贫富故，受次第乞食法。
　　行者少欲知足，衣趣盖形，不多不少故，受但三衣。白衣求乐故，多畜种种衣；或有外道苦行故，裸形无耻；是故佛弟子舍二边，处中道行。住处、食处常用故事多；衣不须日日求，故略说。
　　是十二头陀，佛意：欲令弟子随道行，舍世乐故，赞十二头陀。是佛意，常以头陀为本，有因缘，不得已而听余事。如转法轮时，五比丘初得道，白佛言：我等著何等衣？佛言：应著纳衣。又受戒法，尽寿著纳衣，乞食，树下住，弊弃药。于古四圣种中，头陀即是三事。佛法唯以智慧为本，不以苦为先。是法皆助道、随道故，诸佛常赞叹。
大智度论卷第六十九释两不和合品第四十七之下（经作两不和合过品）
　　【经】“复次，须菩提，说法者有信有善，欲书受深般若波罗蜜，乃至正忆念；听法者无信，破戒恶行，不欲书受深般若波罗蜜，乃至正忆念，当知是为魔事。须菩提，听法者有信有善；说法者无信，破戒恶行；两不和合，当知是为魔事。
　　“复次，须菩提，说法者能一切施，心不悭惜；听法者吝惜不舍，当知是为魔事。须菩提，听法者一切能施，心不悭惜；说法者吝法不施；两不和合，不得书持般若波罗蜜，乃至正忆念，当知是为魔事。
　　“复次，须菩提，听法者欲供养说法人衣服、饮食，卧具、医药，资生所须；说法者不欲受之，当知是为魔事。须菩提，说法者欲供给听法人衣服，乃至资生所须；听法者不欲受之，两不和合，不得书持般若波罗蜜，乃至正忆念，当知是为魔事。
　　“复次，须菩提，说法者易悟；听法人闇钝，当知是为魔事。须菩提，听法者易悟，说法人闇钝，两不和合，不得书持般若波罗蜜，乃至正忆念，当知是为魔事。
　　“复次，须菩提，说法者知十二部经次第义，所谓修妒路乃至优波提舍；听法者不知十二部经次第义，当知是为魔事。听法者知十二部经次第义；说法人不知十二部经次第义，两不和合，不得书深般若波罗蜜，乃至正忆念，当知是为魔事。
　　“复次，须菩提，说法者成就六波罗蜜；听法者不成就六波罗蜜，两不和合，不得书深般若波罗蜜，乃至正忆念，当知是为魔事。听法者有六波罗蜜；说法人无六波罗蜜，两不和合，不得书深般若波罗蜜，乃至正忆念，当知是为魔事。
　　“复次，须菩提，说法者于六波罗蜜有方便力；听法人于六波罗蜜无方便力，两不和合，不得书深般若波罗蜜，乃至正忆念，当知是为魔事。听法者于六波罗蜜有方便力；说法人于六波罗蜜无方便力，两不和合，不得书深般若波罗蜜，乃至正忆念，当知是为魔事。
　　“复次，须菩提，说法者得陀罗尼；听法人无陀罗尼，两不和合，不得书深般若波罗蜜，乃至正忆念，当知是为魔事。听法者得陀罗尼；说法者无陀罗尼，两不和合，不得书深般若波罗蜜，乃至正忆念，当知是为魔事。
　　“复次，须菩提，说法者欲令书持般若波罗蜜，读诵乃至正忆念；听法人不欲书持般若波罗蜜，读诵乃至正忆念，两不和合，不得书深般若波罗蜜，乃至正忆念，当知是为魔事。听法者欲书、读诵、说般若波罗蜜；说法者不欲令书般若波罗蜜，乃至不欲令说，两不和合，不得书深般若波罗蜜，乃至正忆念，当知是为魔事。
　　“复次，须菩提，说法者离贪欲、瞋恚，睡眠、掉悔、疑；听法人贪欲、瞋恚，睡眠、掉悔、疑，当知是为魔事。听法者离贪欲、瞋恚，睡眠、掉悔、疑；说法人贪欲、瞋恚，睡眠、掉悔、疑，两不和合，不得书深般若波罗蜜，乃至正忆念，当知是为魔事。
　　“复次，须菩提，书是深般若波罗蜜，乃至正忆念时，或有人来，说三恶道中苦剧，‘汝何不于是身尽苦入涅槃？何用是阿耨多罗三藐三菩提为？’两不和合，不得书般若波罗蜜，乃至正忆念，当知是为魔事。
　　“复次，须菩提，书是深般若波罗蜜，受持、读诵、说、正忆念时，或有人来，赞四天王诸天，赞三十三天、夜摩天、兜率陀天、化乐天、他化自在天、梵天乃至非有想非无想天，赞初禅乃至非有想非无想定，作是言：‘善男子，欲界中受五欲快乐，色界中受禅生乐，无色界中受寂灭乐；是事亦无常、苦、空、无我，变相、尽相、散相、离相、灭相。汝何不于是身中取须陀洹果、斯陀含果、阿那含果、阿罗汉果、辟支佛道？何用是世间生死中受种种苦，求阿耨多罗三藐三菩提为？’两不和合，不得书深般若波罗蜜，乃至正忆念，当知是为魔事。
　　“复次，须菩提，说法者一身无累，自在无碍；听法人多将人众，两不和合，不得书深般若波罗蜜，乃至正忆念，当知是为魔事。听法者一身无累，自在无碍；说法者多将人众，两不和合，不得书深般若波罗蜜，乃至正忆念，当知是为魔事。
　　“复次，须菩提，说法者如是言：‘汝能随我意者，当与汝般若波罗蜜，令书、读诵、说、正忆念；若不随我意者，则不与汝！’两不和合，不得书深般若波罗蜜，读诵、说、正忆念，当知是为魔事。
　　“复次，须菩提，听法者欲得追随如其意；说法者不听，两不和合，不得书深般若波罗蜜，乃至正忆念，当知是为魔事。
　　“复次，须菩提，说法者欲得财利故，与般若波罗蜜，令书持乃至正忆念；听法者以是因缘故，不欲从受，两不和合，不得书深般若波罗蜜，乃至正忆念，当知是为魔事。听法者为财利故，欲书深般若波罗蜜，读诵、说；说法者以是因缘故，不欲与，两不和合，不得书深般若波罗蜜，读诵、说，当知是为魔事。
　　“复次，须菩提，说法者欲至他方危命之处；听法者不欲随去，两不和合，不得书深般若波罗蜜，乃至正忆念，当知是为魔事。听法者欲至他方危命之处；说法者不欲去，两不和合，不得书深般若波罗蜜，乃至正忆念，当知是为魔事。
　　“复次，须菩提，说法者欲至他方饥饿谷贵无水之处；听法者不欲随去，两不和合，不得书深般若波罗蜜，乃至正忆念，当知是为魔事。听法者欲至他方饥饿谷贵无水之处；说法者不欲去，两不和合，不得书深般若波罗蜜，乃至正忆念，当知是为魔事。
　　“复次，须菩提，说法者欲至他方丰乐之处，听法者欲随从去。说法者言：‘善男子，汝为利养故追随我，汝善自思惟，若得若不得，无令后悔！’以是少因缘故，两不和合。听法者闻之心厌，作是念：‘是为拒逆，不欲与我相随。’便止不去。两不和合，不得书深般若波罗蜜，乃至正忆念，当知是为魔事。
　　“复次，须菩提，说法者欲过旷野，贼怖、旃陀罗怖、猎师怖、恶兽毒蛇怖，听法者欲随逐去。说法者言：‘善男子，汝何用到彼？彼中多有诸怖，贼怖乃至毒蛇怖。’听法者闻之，知其不欲与般若波罗蜜，书持乃至正忆念，心厌不欲追随。以是少因缘故，两不和合，当知是为魔事。
　　“复次，须菩提，说法者多有檀越，数往问讯，以是因缘故，语听法者：‘我有因缘，应往到彼。’听法人知其意，便止。两不和合，不得书深般若波罗蜜，乃至正忆念，当知是为魔事。”　　
　　【论】问曰：有人书持、读诵般若波罗蜜，不能行而犯戒，或可有是；若不信，云何从受法？
　　答曰：是人不信般若波罗蜜所谓毕竟空，但欲求名故读诵、广说；如佛弟子不信外道经书，亦为人讲说。复次，不能深心信乐般若，故名不信，非都不信。
　　问曰：弟子法应供养师，奉诸所有，何以言师不能施？
　　答曰：弟子作是念：师少物不能舍，何况舍身？虽赞说布施，是为欺诳！是故名不和合。弟子欲以四事供养师，师少欲知足故不受，或羞愧似如卖法故不受。或师多知多识，无所乏少，能供给弟子。弟子自念：人当谓我贪师衣食故受法。或自以德薄不消所给。此心虽好，不能成般若故，亦是魔事。师钝根者，是诵经师，非解义师。十二部经，亦是诵经师。
　　复次，有六波罗蜜者作是念：弟子罪人钝根，不能行六波罗蜜，著世间事，但有弟子名，无有实事。是师不知弟子闻般若已，后成大事，但以现前无六波罗蜜，不肯教化。弟子亦作是念：六波罗蜜义，我亦能行；师但能口说，不能修行。不知师转身因缘，当成大事；又不知师别有读诵利益因缘，故不和合。
　　复次，弟子直信著善法，师不著法，以方便行六波罗蜜，弟子谓为不深乐六波罗蜜。何以知之？师或时赞叹六波罗蜜，或时断人著故，破散六波罗蜜。弟子有方便，亦如是。
　　问曰：若弟子得陀罗尼，师无陀罗尼，何以为师？
　　答曰：陀罗尼有种种，有弟子得闻持陀罗尼，能持能诵，不能解义，师能为解说；弟子或能得诸法实相陀罗尼义，而不能次第诵读。或师得闻持陀罗尼，未得大悲故，轻贱弟子，不能教道。
　　问曰：弟子欲受持般若波罗蜜，师不与，或可有是；云何师欲与法，弟子不受？
　　答曰：如先答，弟子见师有过故，不欲受法。
　　复次，师欲教化前人为弟子，而是人或邪见诸恶因缘故，不肯受教。
　　复次，一切众生所行法，同则和合；一人离五盖，一人不离故相轻，相轻故不和合。一切上法皆尔。
　　复次，书诵般若波罗蜜，乃至正忆念时，一人诃三恶道，一人赞叹诸天，是事如先答。虽不能都破其善行，但坏其大乘，授小乘法。
　　复次，师少欲知足，不乐众聚，弟子多有人众，师作是念：弟子虽好可度，而将徒众多。师深著善法，舍离弟子；弟子一身，亦如是。
　　复次，说法者意：若弟子随我意行，若去若住，随时问讯，如是等。听法者但欲从求法利，不能行此众事，是不和合。或时听法者，随意进止、问讯等，说法者不听，作是念：何用是事？损我功德！听法者意谓轻贱，不相好喜，是不和合。
　　复次，师为利养故欲与法，弟子心则不敬师，云何欲卖经法？弟子亦如是，为财利故读诵般若，非清净心故。师知弟子心如是，则薄贱不与，故不和合。
　　复次，师欲至他方，路经险难，弟子惜身命故不能随。作是念：我有身，然后求法。弟子欲去，亦如是。饥饿、壳贵、无水处，亦如是。
　　复次，师欲至丰乐处，弟子欲随师，或羞愧不欲将去；或弟子串乐，不任涉远；或道里悬远；或师诸彼国，弟子不悉，谓师称美彼国，不必实尔；或虑师谓贪饮食故去。如是等种种因缘，师语弟子：如汝所闻彼国土所有，不必尽尔，好自筹量！若自欲去者便去，无以财物丰乐故去，至彼不得随意，勿以见怨！师复为说：汝闻彼国土丰乐故去，非为法故，不须随我。师好心止弟子，不知是坏般若波罗蜜因缘。弟子闻是说，敬难师故不能答，便止不去，故不和合。师复欲至远国，彼中有种种虎狼、贼盗，语弟子言：彼间多难，汝不须去！弟子闻已便止。师但知彼有难事，故止弟子，不知是坏般若波罗蜜因缘。
　　问曰：若远国多难，何以自去？
　　答曰：有人言：“师彼国生故，服习彼土，能自防护。”有人言：“彼有好师经书，不惜身命故去。”师作是念：“我身自死则可，云何枉他？”如是等因缘故，止弟子不令去。师多有知识檀越，心生乐著，弟子少欲知足，不著檀越；师常随时问讯檀越，弟子但欲求法，不喜是事。师知其意，语言：我有因缘，不得为汝说法。弟子闻已，不悦。师贵俗缘，不贵于法，是不和合。
　　【经】“复次，须菩提，恶魔作比丘形像来，方便破坏般若波罗蜜，不得令书持、读诵、说、正忆念。”
　　须菩提白佛言：“世尊，何因缘故，恶魔作比丘形像，方便破坏般若波罗蜜，不得令书持乃至正忆念？”
　　佛言：“恶魔作比丘形像来，坏善男子、善女人心，令远离般若波罗蜜。作是言：‘如我所说经，即是般若波罗蜜，此经非般若波罗蜜。’须菩提，是中破坏诸比丘时，有未受记菩萨便堕疑，堕疑故不书深般若波罗蜜，不受、不持，乃至不作正忆念。不和合，不得书成般若波罗蜜乃至正忆念，当知是为魔事。
　　“复次，须菩提，恶魔作比丘身到菩萨所，作如是言：‘若菩萨行般若波罗蜜于实际作证，得须陀洹果、斯陀含果、阿那含果、阿罗汉果，得辟支佛道！’以是不和合，不得书深般若波罗蜜，乃至正忆念，当知是为魔事。
　　“复次，须菩提，说是深般若波罗蜜时，多有魔事起，留难般若波罗蜜，是为魔事。菩萨摩诃萨应当觉知，知已远离！”
　　须菩提言：“世尊，何等是魔事留难，菩萨应当觉知，知已远离？”
　　佛言：“似般若波罗蜜诸魔事起，似禅波罗蜜、似毗梨耶波罗蜜、似羼提波罗蜜、似尸罗波罗蜜、似檀波罗蜜魔事起，菩萨应当觉知，知已远离。
　　“复次，须菩提，声闻、辟支佛所应行经，是菩萨摩诃萨应当知是魔事而远离之。
　　“复次，须菩提，内空乃至无法有法空，四念处乃至八圣道分，空、无相、无作解脱门；用是法得须陀洹果、斯陀含果、阿那含果、阿罗汉果、辟支佛道。如是等诸经，恶魔作比丘形像，方便与菩萨摩诃萨。是不和合故，不得书深般若波罗蜜，乃至正忆念，当知是为魔事。
　　“复次，须菩提，恶魔作佛身金色丈光，到菩萨所；是菩萨贪著因缘故，耗减萨婆若。是不和合故，不得书深般若波罗蜜，乃至正忆念，当知是为魔事。
　　“复次，须菩提，恶魔作佛身及比丘僧，到菩萨前。是菩萨起贪著意，作是念：‘我于当来世。亦当如是作比丘僧为说法。’是菩萨贪著魔身故，耗减萨婆若，不得书成般若波罗蜜，乃至正忆念，当知是为魔事。
　　“复次，须菩提，恶魔化作无数百千万亿菩萨行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，指示善男子、善女人。善男子、善女人见已贪著，贪著故耗减萨婆若，不得书般若波罗蜜，乃至正忆念，当知是为魔事。何以故？是深般若波罗蜜中，无有色，无有受、想、行、识，乃至无有阿耨多罗三藐三菩提。须菩提，般若波罗蜜，若无有色，乃至无阿耨多罗三藐三菩提，是中无佛、无声闻、无辟支佛、无菩萨。何以故？一切诸法自性空故。
　　“复次，须菩提，善男子、善女人书是深般若波罗蜜，受、读诵、说、正忆念时，多有留难起。须菩提，譬如阎浮提中珍宝，金银、琉璃、砗磲、玛瑙、珊瑚等宝，多难多贼。如是，须菩提，善男子、善女人书是深般若波罗蜜，乃至正忆念时，多贼、多留难起。”
　　须菩提白佛言：“如是，世尊，阎浮提中珍宝，金银、琉璃、砗磲、玛瑙、珊瑚等，多贼、多难。世尊，善男子、善女人亦如是，书是深般若波罗蜜，乃至正忆念时，多贼、多留难起，多有魔事。何以故？是愚痴人为魔所使，善男子、善女人书是深般若波罗蜜，乃至正忆念时，破坏令远离。世尊，是愚痴人少智少慧，是善男子、善女人书般若波罗蜜，乃至正忆念时，破坏令远离。是愚痴人心不乐大法，是故不书是深般若波罗蜜，不受、不读、不诵，不正忆念，不如说修行，亦坏他人，令不得书深般若波罗蜜，乃至如说修行！”
　　佛言：“如是，如是。须菩提，新发大乘意善男子、善女人为魔所使，不种善根，不供养诸佛，不随善知识故，不书深般若波罗蜜，乃至不正忆念而作留难。是善男子、善女人少智少慧，心不乐大法，是故不能书是深般若波罗蜜，乃至正忆念，魔事起故。须菩提，若善男子、善女人能书是深般若波罗蜜，乃至正忆念时，魔事不起，能具足禅波罗蜜乃至檀波罗蜜，能具足四念处乃至一切种智。须菩提，当知佛力故，是善男子、善女人能书是深般若波罗蜜，乃至正忆念，亦能具足禅波罗蜜乃至檀波罗蜜、内空乃至无法有法空，具足四念处乃至八圣道分、佛十力乃至一切种智。须菩提，十方现在无量无边阿僧祇诸佛亦助是善男子、善女人，令得书是深般若波罗蜜，乃至正忆念。十方阿鞞跋致诸菩萨摩诃萨亦拥护祐助是善男子、善女人，书般若波罗蜜，乃至正忆念。”　　
　　【论】释曰：魔作大沙门形，有重威德，令人受其语。多持经卷，与众弟子俱，语诸比丘：般若波罗蜜，如我经所说真实佛语；汝先闻者不实，非佛所说。诃毁先经，种种自赞所说。钝根菩萨信受是语，生邪见；若利根未得受记者生疑。何以故？诸佛毕竟空无相，智慧难解，故不和合。或时魔语菩萨：般若波罗蜜三解脱门，广说但是空。汝常习此空，于中得证、不得证，云何作佛？作佛法，先行布施、持戒等，修三十二相福德，坐道场时，尔乃用空。菩萨或信或疑，离般若波罗蜜。
　　问曰：云何似六波罗蜜名魔事？
　　答曰：如相似般若波罗蜜、中说。
　　复次，以著心行六波罗蜜，是名似。声闻、辟支佛经，无有慈悲，不求佛道，但欲自度；虽是好事，破菩萨道，故名魔事。
　　问曰：若菩萨见佛身，则信心清净，云何名魔事？
　　答曰：一切烦恼取相，皆是魔事。是小菩萨未应见佛身，魔作佛妙形，菩萨心著，为是好身故行道。如未离欲人，见天女形，深心染著，不能堪受天欲，迷闷而死，是故魔愿得满。菩萨虽得少净心，而失实相智慧；如人手捉重宝，有人以少金诳之，舍大价宝而取贱物，是名耗减。魔作佛身，将诸比丘，示多菩萨行六波罗蜜，亦如上。此中佛说因缘：色等一切法自性空。
　　复次，众会生疑：般若波罗蜜是无上法，多有利益，云何有人憎嫉？是故佛说譬喻：如阎浮提金银等，多怨多贼，为是故出，不为瓦石等生。般若波罗蜜是佛法藏中妙宝，微妙甚深，懈怠钝根者所不解，是故訾毁。魔以般若波罗蜜多令众生入涅槃故，魔作怨贼。
　　须菩提喜受佛教，述其所说毁訾破坏般若者：世尊，是狂痴之人为魔所使，不得自在，以少智故，不能通达佛意。是人无有大心，不知清净法味，但知三相，贪味、淫欲、瞋恚，如畜生法，与般若波罗蜜生留难。佛可须菩提所说，语须菩提：若菩萨摩诃萨书般若，乃至正忆念，魔事不起，当知是佛力，亦是十方诸佛及诸菩萨所拥护；而能具足五波罗蜜，乃至一切种智，亦是十方现在佛力。何以故？魔是欲界主，世间福德、智慧具足，魔是世间生死根本。色界诸天，虽有邪见，常入禅定故心柔软，不能有所破坏；无色界中无形故，又心微细，不能有所作；下诸天无有力势故，不能如是破坏。是魔先世业因缘力，又住处因缘，他作夺取。是中贼主名为魔，是魔相尔，破坏好事。初发心菩萨福德、智慧薄，故惜身；若十方诸佛菩萨不拥护佐助者，不能成。是故诸佛、菩萨、诸天，为破坏魔事，是菩萨或觉、或不觉；如贼绕城，大人守护，小儿不觉。略说魔事如是，广说则无量无边。然佛意但欲令行者成般若大事，是故师、徒宜应和合，一切恶事，不应计念。
释佛母品第四十八之上
　　【经】佛告须菩提：“譬如母人有子若五、若十、若二十、若三十、若四十、若五十、若百、若千。母中得病，诸子各各勤求救疗，作是念：‘我等云何令母得安，无诸患苦不乐之事？风寒、冷热，蚊虻、蛇蚖，侵犯母身，是我等忧。’其诸子等常求乐具，供养其母。所以者何？生育我等，示我世间。如是，须菩提，佛常以佛眼视是深般若波罗蜜。何以故？是深般若波罗蜜能示世间相。十方现在诸佛亦以佛眼常视是深般若波罗蜜。何以故？是深般若波罗蜜能生诸佛，能与诸佛一切智，能示世间相。以是故，诸佛常以佛眼视是深般若波罗蜜。又以般若波罗蜜能生禅波罗蜜乃至檀波罗蜜，能生内空乃至无法有法空，能生四念处乃至八圣道分，能生佛十力乃至一切种智。般若波罗蜜能生须陀洹、斯陀含、阿那含、阿罗汉、辟支佛、诸佛。须菩提，所有诸佛已得阿耨多罗三藐三菩提，今得、当得，皆因深般若波罗蜜因缘故得。须菩提，若求佛道善男子、善女人书是深般若波罗蜜，乃至正忆念，诸佛常以佛眼视是人。须菩提，是求菩萨道善男子、善女人诸十方佛常守护，令不退阿耨多罗三藐三菩提。”
　　须菩提白佛言：“如世尊所说，般若波罗蜜能生诸佛，能示世间相。世尊，般若波罗蜜云何能生诸佛？云何能示世间相？云何诸佛从般若波罗蜜生？云何诸佛说世间相？”
　　佛告须菩提：“是深般若波罗蜜中，生佛十力乃至十八不共法、一切种智。须菩提，得是诸法，故名为佛。须菩提，以是故深般若波罗蜜能生诸佛。须菩提，诸佛说五众是世间相。”
　　须菩提言：“世尊，云何深般若波罗蜜中说五众相？云何深般若波罗蜜中示五众？”
　　“须菩提，般若波罗蜜不示五众破，不示坏；不示生，不示灭；不示垢，不示净；不示增、不示减；不示入，不示出；不示过去，不示未来，不示现在。何以故？空相不破、不坏，无相相、无作相不破、不坏相，如是示。不起法、不生法、无所有法性法，不破、不坏相，如是示。如是，须菩提，佛说深般若波罗蜜能示世间相。
　　“复次，须菩提，诸佛因深般若波罗蜜，悉知无量无边阿僧祇众生心所行。须菩提，是深般若波罗蜜中无众生，无众生名；无色，无色名；无受、想、行、识，无受、想、行、识名；无眼乃至无意，无眼识乃至无意识，无眼触乃至无意触，乃至无一切种智，无一切种智名。如是，须菩提，是深般若波罗蜜能示世间相。须菩提，是深般若波罗蜜亦不示色，不示受、想、行、识；乃至不示一切种智。何以故？须菩提，是深般若波罗蜜中尚无般若波罗蜜，何况色乃至一切种智？
　　“复次，须菩提，所有众生名数，若有色、若无色，若有想、若无想、若非有想非无想，若此间世界、若遍十方世界；是诸众生若摄心、若乱心，是摄心、乱心，佛如实知。须菩提，云何佛知众生摄心、乱心相？以法相故知。用何等法相故知？须菩提，是法相中尚无法相相，何况有摄心、乱心？须菩提，以是法相故，佛知众生摄心、乱心。
　　“复次，须菩提，佛知众生摄心、乱心，云何知？须菩提，以尽相故知，以无染相故知，以灭相故知，以断相故知，以寂相故知，以离相故知。如是，须菩提，佛因般若波罗蜜知众生摄心、乱心。
　　“复次，须菩提，佛因般若波罗蜜知众生染心，如实知染心；瞋心、痴心，如实知瞋心、痴心。”
　　须菩提白佛言：“世尊，云何佛知众生染心，如实知染心；瞋心、痴心，如实知瞋心、痴心？”
　　佛告须菩提：“染心如实相，则无染心相。何以故？如实相中，心心数法不可得，何况当得染心不染心？须菩提，瞋心、痴心如实相，则无瞋、无痴相。何以故？如实相中心心数法尚不可得，何况当得瞋心、不瞋心，痴心、不痴心？如是，须菩提，佛因般若波罗蜜，众生染心，如实知染心；瞋心、痴心，如实知瞋心、痴心。
　　“复次，须菩提，佛因般若波罗蜜，众生无染心，如实知无染心；无瞋心、无痴心，如实知无瞋心、无痴心。”
　　须菩提白佛言：“世尊，云何众生无染心，如实知无染心？无瞋心，如实知无瞋心？无痴心，如实知无痴心？”
　　佛告须菩提：“是心无染相中，染相、不染相不可得。何以故？须菩提，二心不俱故。如是，须菩提，佛因般若波罗蜜，众生无染心，如实知无染心。须菩提，是无瞋心、无痴心相中，痴心、不痴心不可得。何以故？二心不俱故。如是，须菩提，佛因般若波罗蜜，众生无瞋心、无痴心，如实知。
　　“复次，须菩提，佛因般若波罗蜜，是众生广心，如实知广心。”
　　须菩提白佛言：“世尊，云何佛因般若波罗蜜，是众生广心，如实知广心？”
　　“须菩提，佛知诸众生心相不广不狭，不增不减，不来不去；心相离故，是心不广乃至不来不去。何以故？是心性无故，谁作广作狭？乃至来去亦如是。须菩提，佛因般若波罗蜜，是众生广心，如实知广心。
　　“复次，须菩提，佛因般若波罗蜜，是众生大心，如实知大心。”
　　须菩提白佛言：“世尊，云何佛因般若波罗蜜，是众生大心，如实知大心？”
　　佛告须菩提：“佛因般若波罗蜜，不见众生心来相、去相，不见众生心生相、灭相、住相、异相。何以故？是诸心性无故，谁来谁去？谁生灭住异？如是，须菩提，佛因般若波罗蜜，是众生大心，如实知大心。
　　“复次，须菩提，佛因般若波罗蜜，众生无量心，如实知无量心。”
　　须菩提白佛言：“世尊，云何佛因般若波罗蜜，众生无量心，如实知无量心？”
　　佛告须菩提：“佛因般若波罗蜜，知是众生心，不见住，不见不住。何以故？是无量心相无依止故，谁有住不住处？如是，须菩提，佛因般若波罗蜜，众生无量心，如实知无量心。
　　“复次，须菩提，佛因般若波罗蜜，众生不可见心，如实知不可见心。”
　　须菩提白佛言：“世尊，云何佛因般若波罗蜜，众生不可见心，如实知不可见心？”
　　佛告须菩提：“众生心是无相，佛如实知无相，自相空故。
　　“复次，须菩提，佛知众生心五眼不能见。如是，须菩提，佛因般若波罗蜜，众生不可见心，如实知不可见心。”　　
　　【论】释曰：上说十方诸佛及大菩萨拥护般若波罗蜜，乃至正忆念，不令魔得其便。会中听者闻是事已，或作是念：诸佛阿耨多罗三藐三菩提寂灭相，于诸法及众生无憎无爱，何以故拥护书持般若，乃至正忆念者？是故佛告须菩提，为说譬喻：如子知恩故，守护其母。般若是十方诸佛母故，若有魔等留难，欲破坏般若波罗蜜者，诸佛虽行寂灭相，怜愍众生故，知恩分故，用慈悲心常念，用佛眼常见，守护是行般若者，令得增益，不失佛道。此中佛说因缘；诸贤圣及贤圣法，皆从般若中生。
　　问曰：须菩提问四种，佛何以正答三事，而不说诸佛从般若中生？
　　答曰：般若生诸佛，诸佛从般若生，义无异。有人言：“诸法和合故能生般若波罗蜜，般若波罗蜜能生诸佛。有人行般若波罗蜜及众行，得成佛。”初谓作者，二谓法。若言堕枝杀人，若言堕树杀人，以是事同，故不别答。若说般若波罗蜜能生诸佛，即说诸佛从般若生。
　　问曰：如余经说：五众破坏，故名世间。此中何以言般若波罗蜜示五众，无破坏、生灭等？
　　答曰：彼是小乘事，此是大乘法。小乘法多说无常，大乘法中，多说法空；小乘法中，先说无常，后说法空，大乘法中，初便说法空；小乘法中说无常，令众生怖畏，大乘则不然，是故说无破坏等。此中佛自说因缘：空、无相、无作，终不破坏，般若波罗蜜示如是等世间相。
　　复次，五众名世间，众生身形色易知，余心数法无形故难知。是故佛语须菩提：无量阿僧祇众生心所行皆知。深般若中虽无众生及色等法，乃至一切种智，以般若方便力，而能知众生心所行。是般若波罗蜜中毕竟空故，不示色等法，乃至一切种智。此中佛说因缘：般若波罗蜜中尚无般若相，何况色等法？
　　复次，般若波罗蜜示世间者，一切众生，若色、若无色。色者，欲、色界众生；无色者，无色界众生。有想者，除无想天及非有想非无想天，余者是有想。无想者，是无想众生。非有想非无想者，是有顶处天。此间世界者，是三千大千世界。遍十方者，余无量无边阿僧祇世界。是世界六道中三世众生，佛悉知其摄心、乱心。须菩提闻已，心疑怪：诸佛常乐行寂灭诸法空，今云何遍知无始无边众生摄心、乱心？佛心一，众生心无量种，云何一时知一切众生心？以是故，问佛云何知。佛答：诸法实相智慧故，知众生摄心、乱心。须菩提问：何等是诸法实相？
　　答曰：所谓毕竟空，是毕竟空，毕竟空性亦不可得，何况摄心、乱心？
　　问曰：诸法实相毕竟空中，无分别心心数法，佛云何知其心？
　　答曰：此中佛自说：诸法实相性亦不可得，以是智慧，知众生摄心、乱心。何以故？若空性可得，应有难，空性不可得，云何作难？今佛过一切忆想分别虚妄法，安住实相，如实知一切众生心；众生心住虚妄法中故，不能知他众生如实。先略说知他心，次分别众生摄心、乱心；所谓三毒、无三毒者，广大、无量、不可见、出没屈伸等。须菩提事事问，初答以诸法实相故，知摄心、乱心。次以尽、无染、灭、断、寂、离故知。尽者，无常慧，菩萨行是无常慧心，离一切世间染。用世间道遮灭结使，是名灭。用无漏道断，故名断。断诸结使已，观涅槃寂灭、离相。以是因缘，得诸法实相，以诸法实相，知他摄心、乱心皆是实相。
　　复次，是心念念生灭，未来无故不可知；现在念念灭，住时无故不可知。凡夫人取相分别，于三世中忆想，妄见谓知心念。以尽门观，即是毕竟空，毕竟空故无所著，是时得道。知诸法实相，于一切法不妄想分别，则如实知他心。染心者，一切法入法性中皆清净，是故说染心实相，是中无染心。何以故？如实中无心无心数法，何况染心？瞋心、痴心亦如是。无染心相中，是中无有染心相，染心从本来无故，亦无不染心；无染心是寂灭相，无所分别。此中佛自说因缘：须菩提，二心不俱故。众生法，心心次第生，无染心时则无染心。何以故？过去染心已灭，未来未有，现在无染心，则无有染心；染心无故，亦无不染心，相待法无故。是故无染实相中无有染心、不染心。无瞋心、无痴心亦如是。广狭增减心，皆是众生取相分别，佛不如是知。何以故？是心无色无形，无住处，念念灭，则无广狭增减差别。此中佛说因缘：心性相无故，广狭等不可得。广狭、增减、大小义，如四无量心中说。无量心者，广心、大心，即是无量。又缘无量众生故，名无量；又缘涅槃无量法故，名无量；又心相不可取故，名无量。如有眼、有色、因缘故，眼识生，是识不在眼，不在色，不在中间，不在此，不在彼，是故无住处。若实无住处，云何能有所作？若好若丑，如梦所见事，不可求其实定相。心亦如是，无依止故无定相，故名无量。广大，亦应如是随义分别说。
　　问曰：若知心不可见，佛何以故说如实知不可见心？
　　答曰：有坐禅人忆想分别，见是心如清净珠中缕；观白骨人中，见心次第相续生；或时见心在身，或见在缘，如无边识处，但见识无量无边。破如是等处虚妄故，佛言如实知众生心，众生心自相空，故无相相。
　　复次，佛以五眼观此心不可得。肉眼、天眼缘色故不见。慧眼缘涅槃故不见。初学法眼分别，知诸法善不善、有漏无漏等，是法眼入实相中则无分别；如先说，一切法无知者、无见者，是故不应见。佛眼观寂灭相故不应见，众生心见者如实见，不如凡夫人忆想分别见。
　　复次，五眼因缘和合生，皆是作法，虚诳不实，佛不信不用，是故不以五眼见。
大智度论卷第七十释佛母品第四十八之下
　　【经】“复次，须菩提，佛因深般若波罗蜜，众生心数出没屈伸，如实知。”
　　“世尊，云何佛因般若波罗蜜，众生心数出没屈伸，如实知？”
　　佛言：“一切众生心数出没屈伸等，皆依色、受、想、行、识生。须菩提，佛于是中知众生心数出没屈伸，所谓神及世间常，是事实，余妄语，是见依色；神及世间无常，是事实，余妄语，是见依色；神及世间常亦无常，是事实，余妄语，是见依色；神及世间非常非无常，是事实，余妄语，是见依色。神及世间常，是事实，余妄语，是见依受；神及世间无常，是事实，余妄语，是见依受；神及世间常亦无常，是事实，余妄语，是见依受；神及世间非常非无常，是事实，余妄语，是见依受。神及世间常，是事实，余妄语，是见依想；神及世间无常，是事实，余妄语，是见依想；神及世间常亦无常，是事实，余妄语，是见依想；神及世间非常非无常，是事实，余妄语，是见依想。神及世间常，是事实，余妄语，是见依行；神及世间无常，是事实，余妄语，是见依行；神及世间常亦无常，是事实，余妄语，是见依行；神及世间非常非无常，是事实，余妄语，是见依行。神及世间常，是事实，余妄语，是见依识；神及世间无常，是事实，余妄语，是见依识；神及世间常亦无常，是事实，余妄语，是见依识；神及世间非常非无常，是事实，余妄语，是见依识。（识下今删去十五字衍文）世间有边是事实，余妄语，是见依色；世间无边，是事实，余妄语，是见依色；世间有边无边，是事实，余妄语，是见依色；世间非有边非无边，是事实，余妄语，是见依色。依受、想、行、识亦如是。神即是身，是见依色；神异身异，是见依色。依受、想、行、识亦如是。死后有如去，是事实，余妄语，是见依色；死后无如去，是事实，余妄语，是见依色；死后或有如去或无如去，是事实，余妄语，是见依色；死后非有如去非无如去，是事实，余妄语，是见依色。依受、想、行、识亦如是。如是，须菩提，佛因般若波罗蜜，众生出没屈伸如实知。”
　　“复次，须菩提，佛知色相。云何知色相？如如不坏无分别，无相、无忆、无戏论、无得，色相亦如是。须菩提，佛知受、想、行、识相，云何知受、想、行、识相？如如不坏无分别，无相、无忆、无戏论、无得，受、想、行、识相亦如是。如是，须菩提，佛知众生如相，及众生心数出没屈伸如相。是五众如相、诸行如相，即一切法如相。何等是一切法如相？所谓六波罗蜜如相，六波罗蜜如相即是三十七品如相，三十七品如相即是十八空如相，十八空如相即是八背舍如相，八背舍如相即是九次第定如相，九次第定如相即是佛十力如相，佛十力如相即是四无所畏、四无碍解、大慈大悲乃至十八不共法如相，十八不共法如相即是一切种智如相，一切种智如相即是善法不善法、世间法出世间法、有漏法无漏法如相，有漏法无漏法如相即是过去、未来、现在诸法如相，过去、未来、现在诸法如相即是有为法、无为法如相，有为法、无为法如相即是须陀洹果如相，须陀洹果如相即是斯陀含果如相，斯陀含果如相即是阿那含果如相，阿那含果如相即是阿罗汉果如相，阿罗汉果如相即是辟支佛道如相，辟支佛道如相即是阿耨多罗三藐三菩提如相，阿耨多罗三藐三菩提如相即是诸佛如相。诸佛如相皆是一如相，不二不别，不尽不坏，是名一切诸法如相。佛因般若波罗蜜得是如相，以是因缘故，般若波罗蜜能生诸佛，能示世间相。如是，须菩提，佛知一切法如相，非不如相、不异相；得是如相故，佛名如来。”
　　须菩提白佛言：“世尊，是诸法如相，非不如相、不异相甚深！世尊，诸佛用是如，为人说阿耨多罗三藐三菩提。世尊，谁能信解是者？唯有阿鞞跋致菩萨，及具足正见人，漏尽阿罗汉。何以故？是法甚深故。”
　　“须菩提，是如无尽相故甚深。”
　　须菩提言：“何法无尽相故甚深？”
　　佛言：“一切法无尽故。如是，须菩提，佛得是一切诸法如已，为众生说。”　　
　　【论】释曰：佛悉知一切众生所作所行，六十二邪见等诸邪见，九十八结使等诸烦恼，是故说佛知众生心心数法出、没、屈、伸。在家者，为爱等诸烦恼所没，名为没；九十六种邪见，出家者名为出。复次，常著世乐故名没；或知无常，怖畏求道，故名出。复次，受九十六种道法，不能得正道故，还没在世间。屈者，不离欲界；伸者，离欲界。色界离不离，亦如是。如人立清池上见鱼；或有常在水中，或有暂出还没，或有出观四方，或有出欲渡者近岸还没。佛亦如是，以佛眼观十方六道众生：有常著五欲，诸烦恼覆心，不求出者；或有好心，能布施，能持戒，而以邪疑覆心故还没；有人出五欲，能得暖法、顶法等观四谛，未得实法故还没；有人离欲乃至无所有处，不得涅槃故还没。
　　何等是出、没、屈、伸相？此中佛说，所谓神及世间常。神者，凡夫人忆想分别，随我心取相故计有神。外道说神有二种：一者、常，二者、无常。若计神常者，常修福德，后受果报故，或由行道故，神得解脱；若谓神无常者，为今世名利故有所作。常、无常者，有人谓神有二种：一者、细微常住，二者、现有所作。现有所作者，身死时无常，细神是常。有人言：“神非常非无常。”常无常中俱有过。若神无常，即无罪福；若神常，亦无罪福。何以故？若常，则苦乐不异，譬如虚空，雨不能湿，风日不能干；若无常，则苦乐变异，譬如风雨，在牛皮中则烂坏。以我心故，说必有神，但非常非无常。佛言四种邪见，皆缘五众，但于五众谬计为神。
　　神及世间者，世间有三种：一者、五众世间，二者、众生世间，三者、国土世间。此中说二种世间：五众世间、国土世间；众生世间即是神于世间相中，亦有四种邪见。
　　问曰：神从本已来无故应错，世间是有，云何同神邪见？
　　答曰：但破于世间起常无常相，不破世间。譬如无目人得蛇以为缨络，有目人语是蛇，非是缨络。佛破世间常颠倒，不破世间。何以故？现见无常故。亦不得言无常，罪福不失故，因过去事有所作故。常、无常，二俱有过故；非常非无常，著世间过故。
　　世间有边者，有人求世间根本，不得其始；不得其始，则无中、无后；若无初、中、后，则无世间；是故世间应有始，即是边。得禅者宿命智力，乃见八万劫事，过是已往，不复能知；但见身始中阴识而自思惟：此识不应无因无缘，必应有因缘。宿命智所不能知，但忆想分别，有法名世性，非五情所知，极微细故。于世性中初生觉，觉即是中阴识。从觉生我，从我生五种微尘，所谓色、声、香、味、触。从声微尘生虚空大，从声、触生风大，从色、声、触生火大，从色、声、触、味生水大，从色、声、触、味、香生地大。从空生耳根，从风生身根，从火生眼根，从水生舌根，从地生鼻根。如是等渐渐从细至粗。世性者，从世性已来至粗，从粗转细，还至世性。譬如泥丸中具有瓶盆等性，以泥为瓶，破瓶为盆，如是转变，都无所失。世性亦如是，转变为粗；世性是常法，无所从来，如僧佉经广说世性。复次，有人说：“世间初边名微尘，微尘常法不可破，不可烧，不可烂，不可坏，以微细故。但待罪、福因缘和合故有身，若天、若地狱等。以无父母故，罪、福因缘尽则散坏。”有人以自然为世界始，贫富、贵贱，非愿行所得。有人言：“天主即是世界始，造作吉凶祸福、天地万物；此法灭时，天还摄取。”如是邪因，是世界边。有人说：“众生世世受苦乐尽，自到边。譬如山上投缕丸，缕尽自止；受罪受福，会归于尽，精进、懈怠无异。”有人说：“国土世间，八方有边；唯上下无边。”有人说：“下至十八地狱，上至有顶，上下有边；八方无边。”如是种种说世界边。有人说：“众生世间有边。”如说神在体中，如芥子、如枣，或言一寸，大人则神大，小人则神小；说神是色法有分，故言神有边。
　　无边者，有人说：“神遍满虚空，无处不有，得身处能觉苦乐，是名神无边。”有人言：“国土世间无始，若有始则无因缘；后亦无穷，常受身。”是则破涅槃，是名无边。复次，说国土世间，十方无边。如是等，说神世间、国土世间无边。
　　有边无边者，有人言：“神世间无边，国土世间有边。”或言：“神世间有边，国土世间无边。”如上说神是色故，或言上下有边，八方无边。如是总上二法，名为有边无边。
　　世间非有边非无边者，有人见世间有边有过，无边亦有过，故不说有边，不说无边，著非有边非无边，以为世间实。
　　神即是身者，有人言：“身即是神。所以者何？分析此身，求神不可得故。”复次，受好丑苦乐皆是身，是故言身即是神。
　　身异、神异者，有人言：“神微细，五情所不得，亦非凡夫人所见；摄心清净，得禅定人乃能得见。”是故言身异、神异。
　　复次，若身即是神，身灭神亦灭，是邪见。说身异、神异，身灭神常在，是边见；死后有如去者。
　　问曰：先说常无常等，即是后世或有或无，今何以别说如去四句？
　　答曰：上总说一切世间常非常，后世有无事要故别说。如去者，如人来此间生，去至后世亦如是。有人言：“先世无所从来，灭亦无所去。”有人言：“身神和合为人，死后神去身不去。”是名如去不如去。非有如去非无如去者，见去不去有失故，说非去非不去。是人不能舍神，而著非去非不去。
　　如是诸邪见烦恼等，是名心出、没、屈、伸。所以者何？邪见者种种道求出不得故，欲出而没。邪见力多难解，故说常无常等十四事。外道虽种种忆想分别，佛言皆缘五众，依止五众，无神、无常。佛知五众空、无相、无作、无戏论，但知五众如，不如凡夫虚诳颠倒见。如五众如，一切法如亦如是。何以故？二法摄一切法，所谓有为、无为。五众是有为法，五众如，即是无为法。观察、筹量、思惟五众能行六波罗蜜，是故说五众如即是一切法如，一切法如即是六波罗蜜如。行六波罗蜜菩萨求实道，观五众无常、空，生三十七品、八背舍、九次第等，是声闻道；知已直过，行十八空、十力等诸佛法：皆正观五众、五众如，无分别故，皆是一切诸法如。是故说善法如即是不善法如，不善法如即是善法如。世间、出世间法，亦如是。是以行者不得著善法，舍不善法；乃至阿耨多罗三藐三菩提，佛如相亦如是，皆是一如相，不二不别。所以者何？求诸法实，到毕竟空，无复异。如是等诸法如，佛因般若波罗蜜得，是故言般若波罗蜜能生诸佛，能示世间相。
　　须菩提叹未曾有，白佛言：世尊，一切诸法如甚深，随顺不相违。三世十方诸佛如，即是诸法如，解是诸法如故，为众生种种说法，是甚深如，难解难信！阿鞞跋致菩萨入法位受记者能信；具足正见人者，三道人，漏尽阿罗汉不受一切法故，能信。其有信者，近阿鞞跋致中，故不别说。佛语须菩提：一切法无尽故，是如无尽；如无尽故，得圣道者能信。无为法中差别故，有须陀洹诸道，闻自所得法故能信；凡夫人著虚诳颠倒法，故不能信。佛告须菩提：诸佛得是诸法如故，名为如来，名为一切智人，能教众生令至涅槃。
释问相品第四十九
　　【经】尔时，三千大千世界中所有欲界天子、色界天子，遥散华香，来至佛所，顶礼佛足，一面住，白佛言：“世尊，所说般若波罗蜜甚深，何等是深般若波罗蜜相？”
　　佛告欲界、色界诸天子：“诸天子，空相，是般若波罗蜜相；无相、无作、无起，无生无灭，无垢无净，无所有法，无相，无依止虚空相，是般若波罗蜜相。诸天子，如是等相，是深般若波罗蜜相。佛为众生用世间法故说，非第一义。诸天子，是诸相，一切世间天、人、阿修罗不能破坏。何以故？是一切世间天、人、阿修罗亦是相故。诸天子，相不能破相，相不能知相，相不能知无相，无相不能知相。是相、是无相，相、无相皆无所有，谓知、知者、知法皆不可得故。何以故？诸天子，是诸相非色作，非受、想、行、识作；非檀波罗蜜作，非尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜作；非内空作，非外空作，非内外空作，非无法空作，非有法空作，非无法有法空作；非四念处作，乃至非一切种智作。诸天子，是诸相，非人所有，非非人所有；非世间，非出世间；非有漏，非无漏；非有为，非无为。”
　　佛复告诸天子：“譬如有人问何等是虚空相，此人为正问不？”
　　诸天子言：“世尊，此不正问。何以故？世尊，是虚空无相可说，虚空无为无起故。”
　　佛告欲界、色界诸天子：“有佛无佛，相性常住。佛得如实相性故，名为如来。”
　　诸天子白佛言：“世尊，世尊所得诸相性甚深，得是相故得无碍智，住是实相中，以般若波罗蜜集诸法自相。”
　　诸天子言：“希有！世尊，是深般若波罗蜜是诸佛常所行处，行是道得阿耨多罗三藐三菩提。得阿耨多罗三藐三菩提已，通达一切法相，若色相，若受、想、行、识相，乃至一切种智相。”
　　佛言：“如是，如是。诸天子，恼坏相是色相，佛得是无相。觉者受相，取者想相，起作者行相，了别者识相，佛得是无相。能舍者檀波罗蜜相，无热恼者尸罗波罗蜜相，不变异者羼提波罗蜜相，不可伏者毗梨耶波罗蜜相，摄心者禅波罗蜜相，舍离者般若波罗蜜相，佛得是无相。心无所娆恼者是四禅、四无量心、四无色定相，佛得是无相。出世间者三十七品相，佛得是无相。苦者无作脱门相，离者空脱门相，寂灭者无相脱门相，佛得是无相。胜者十力相，不恐怖者无所畏相，遍知者是无碍智相，余人无得者十八不共法相，佛得是无相。愍念众生者大慈大悲相，实者无谬错相，无所取者常舍相，现了知者一切种智相，佛得是无相。如是，诸天子，佛得一切诸法无相，以是因缘故，佛名无碍智。”　　
　　【论】问曰：上处处已说空、无相、无作，乃至无起无所有是般若相，今诸天子，何以复问何等是般若相？
　　答曰：佛虽处处说般若波罗蜜，或说空等，或说有，或说果报，或说罪福；不定故，是以今问何者定是般若相。复次，是般若波罗蜜如幻化，如似可得，而无定相可取，唯诸佛能正遍知其相；诸天虽有利智，不能了知故问。复次，有人言：“是诸天子有后来者，不闻故问。”
　　佛答诸天子：空等是般若波罗蜜相。空相者，内外空等诸空。若诸法空者，即是无有男女、长短、好丑等相，是名无相相。若空、无相，不复生愿著后世身，是名无作相。三解脱门是初入般若相，三乘共有。不生不灭，不垢不净，无依止虚空等，是般若波罗蜜深相。上三脱门中无相，无男女等外相无所有；下无相相，无一切法相。空虽是一，人根有利钝，入有深浅故，差别说空。无生无灭等论议，如先说。
　　佛知天子必有如是念：若般若波罗蜜空无所有，如虚空相，云何可说？若说即是有相。诸天子以佛威德大故，不敢致难，是故佛自为说。佛怜愍众生，以世谛故说空等诸相，非以第一义谛。若以第一义故应难；以世谛故说，则不应难。复次，虽说空，不以著心取相，不示法若是若非，一切法同一相，无分别，是故复了了说，所谓无所有如虚空相。
　　无有一法不入此相者，是故说一切世间无能破坏。何以故？一切世间天、人、阿修罗即是相故。若异法相违，则有可破，如水能灭火，火不自灭火。口言如实欲破者，竟不能破，何况不实者？譬如盲人蹈践珍宝，口言非珍宝，竟不能令非珍宝。
　　此中佛更说：般若波罗蜜毕竟空无相故，相不能破相。复次，有人言：“相不能破相者，有法能解散，诸法和合，竟无所破，无所失；如斧析薪，分分解散，竟无所失。”复次，诸法无定相，如树，根、茎、枝、叶和合故名为树，树无定相故无所破。如是等，名为相不能破相。
　　问曰：色等诸法非觉故，可不相知；心数法是知相，云何言不知？
　　答曰：此中以实相故，不说凡夫人虚妄知。是智慧，有为法故，因缘和合生，虚妄法不能实有所知，是故舍入无余涅槃。若智慧知常无常乃至空寂灭等，上来已广破。灭无所有，若如是者，云何当有知？以是故相不知相。
　　相不能知无相者，内虽有智慧，外空故无法可知；外无缘云何智慧生？是故言相不能知无相。譬如刀虽利，不能破空。
　　无相不能知相者，有人言：“内智慧无定相，外所缘法有定相，心随缘而生，是故说无相不应知相。”譬如无刀，虽有物，无刀可斫。
　　是相、是无相，相、无相皆不可得者，相不入相。何以故？先有相故。相不入无相。何以故？相无入处故。离是相、无相，更无处可入。复次，相所相法不定故，因所相故有相。所以者何？若先有相，无所相者则无相，无所因故。若先有所相而无相者，云何有所相，无所因待故！复次，相以所相不定，相或时作所相，所相或时是相。是故相不定、不实故，所相亦无；若所相不定、不实故，相亦无，是故说是相、是无相，是相无相不可得。如先说，空等诸相是实。何以故？是相非五众所作，非六波罗蜜乃至一切种智所作。是相无为故，无法可作，亦无若人、若非人能作。人者，菩萨、诸佛等；非人者，诸天等。是相毕竟空故，非有漏、非无漏，非世间、非出世间。先虽说无为相，但破有为故说无为，无为亦无定相。
　　此中佛欲使是事明了，故说譬喻。听者作是念：若无佛则不闻是相，佛于众生最上故，应当作是相。是故佛语诸天：有佛无佛，此相常住。佛能知是相故，名为佛。尔时，诸天子欢喜，复白佛言：世尊，是诸相甚深，虽不可取相而可行，能与人无上果报。佛得是相故，于一切法得无碍智；若分别诸法有定相，则是有碍智。世尊，住是诸法实相中，则通达无碍，能说诸法各各别相，所谓恼坏相是色相，乃至现了知者是一切种智相。佛可其意，为分别诸相：凡夫所知，诸相各异；佛知皆是空相，空相即是无相，佛得是无相。得者，是知无比遍知故名得。是诸法相，今转名般若波罗蜜故。
　　【经】尔时，佛告须菩提：“般若波罗蜜是诸佛母；般若波罗蜜能示世间相，是故佛依止是法住，供养恭敬、尊重赞叹是法。何等是法？所谓般若波罗蜜。诸佛依止般若波罗蜜住，恭敬供养、尊重赞叹是般若波罗蜜。何以故？是般若波罗蜜出生诸佛。佛知作人，若人正问知作人者，正答无过于佛。何以故？须菩提，佛知作人故。佛所乘来法，佛所从来道，得阿耨多罗三藐三菩提。是乘、是道，佛还恭敬供养，尊重赞叹，受持守护。须菩提，是名佛知作人。
　　“复次，须菩提，佛知一切法无作相，作者无所有故；一切法无起，形事不可得故。须菩提，佛因般若波罗蜜知一切法无作相，亦以是因缘故，佛知作人。
　　“复次，须菩提，佛因般若波罗蜜得一切法不生，以无所得故。以是因缘故，般若波罗蜜能生诸佛，能示世间相。”
　　须菩提言：“世尊，若一切法无知者、无见者，云何般若波罗蜜能生诸佛，能示世间相？”
　　佛告须菩提：“如是，如是。一切法实无知者、无见者。云何无知者、无见者？一切法空，虚诳、不坚固，是故一切法无知者、无见者。
　　“复次，须菩提，一切法云何无知者、无见者？一切法无依止、无所系，以是故，一切法无知者，无见者。如是，须菩提，般若波罗蜜能生诸佛，能示世间相。不见色故，示世间相；不见受、想、行、识故，示世间相；乃至不见一切种智故，示世间相。如是，须菩提，般若波罗蜜能生诸佛，能示世间相。”
　　须菩提言：“世尊，云何不见色故，般若波罗蜜示世间相？不见受、想、行、识，乃至一切种智故，示世间相？”
　　佛告须菩提：“若不缘色生识，是名不见色相故示；不缘受、想、行、识生识，乃至不缘一切种智生识，是名不见一切种智相故示。如是，须菩提，是深般若波罗蜜能生诸佛，能示世间相。
　　“复次，须菩提，般若波罗蜜云何能生诸佛，能示世间相？须菩提，般若波罗蜜示世间空。云何示世间空？示五众世间空，示十二入世间空，示十八界世间空，示十二因缘世间空，示我见根本六十二见世间空；示十善道世间空，示四禅、四无量心、四无色定世间空；示三十七品世间空，示六波罗蜜世间空；示内空世间空，示外空世间空，示内外空世间空，示无法空世间空，示有法空世间空，示无法有法空世间空；示有为性世间空，示无为性世间空；示佛十力世间空，示十八不共法世间空，乃至示一切种智世间空。如是，须菩提，般若波罗蜜能生诸佛，能示世间相。
　　“复次，须菩提，佛因般若波罗蜜示世间空，知世间空，觉世间空，思惟世间空，分别世间空。如是，须菩提，般若波罗蜜能生诸佛，能示世间相。
　　“复次，须菩提，般若波罗蜜示佛世间空。云何示佛世间空？示五众世间空，乃至示一切种智世间空。如是，须菩提，般若波罗蜜能生诸佛，能示世间相。
　　“复次，须菩提，般若波罗蜜示佛世间不可思议。云何示世间不可思议？示五众世间不可思议，乃至示一切种智世间不可思议。
　　“复次，须菩提，般若波罗蜜示佛世间离。云何示世间离？示五众世间离，乃至示一切种智世间离。如是，须菩提，般若波罗蜜示佛世间离。
　　“复次，须菩提，般若波罗蜜示佛世间寂灭。云何示世间寂灭？示五众世间寂灭，乃至示一切种智世间寂灭。
　　“复次，须菩提，般若波罗蜜示佛世间毕竟空。云何示世间毕竟空？示五众世间毕竟空，乃至示一切种智世间毕竟空。
　　“复次，须菩提，般若波罗蜜示佛世间性空。云何示世间性空？示五众世间性空，乃至示一切种智世间性空。
　　“复次，须菩提，般若波罗蜜示佛世间无法空。云何示世间无法空，示五众世间无法空，乃至示一切种智世间无法空。
　　“复次，须菩提，般若波罗蜜示佛世间无法有法空。云何示世间无法有法空？示五众世间无法有法空，乃至示一切种智世间无法有法空。
　　“复次，须菩提，般若波罗蜜示佛世间独空。云何示世间独空？示五众世间独空，乃至示一切种智世间独空。如是，须菩提，般若波罗蜜能生诸佛，能示世间相。须菩提，是深般若波罗蜜示世间相，所谓不生今世、后世相。何以故？诸法无可用生今世、后世相故。”　　
　　【论】释曰：般若波罗蜜是诸佛母，是因缘故，诸佛依止般若波罗蜜住。余经中说诸佛依止法，以法为师。佛此中告须菩提：法者，即是般若波罗蜜。一切不善法中无过邪见，邪见故不识恩分；我自然应尔知恩者。诸世间善法中最上，能与今世好名声，后与上妙果报，是故佛自说知恩、报恩中第一。我尚知布施、持戒等恩，何况般若波罗蜜！
　　复次，诸天子作是念：般若波罗蜜毕竟空无定相故，或有人不贪不贵。是故佛说：我为三界尊尚供养般若波罗蜜，何况余人！复有人生疑：佛于一切世间如虚空无所著，何以故贪是般若波罗蜜？尊重供养，似如贪著。是故佛说：我无贪心，但分别知诸法好丑，力用多少。知是般若波罗蜜能断一切戏论，开三乘道，能灭众苦等；有无量无边功德，是故赞叹、尊重、供养。譬如人行安隐道，免诸患难，常念此道以示人。
　　佛知作人者，知他作恩于己。余处说佛不知作人，恐人疑，是故说：佛知一切法无作相，知一切法无作相故，言无作人；不以不知恩分故名不知作人。言知作人，不知作人，无咎。
　　尔时，须菩提以毕竟空难：世尊，若一切法毕竟空故，无知者、无作者，云何般若波罗蜜能生诸佛，能示诸佛世间？佛可其问，此中自说因缘：一切法空，虚诳、无坚固。须菩提意：一切法钝相，无见、无知，云何般若波罗蜜独能知见？佛意：一切法非但无知、无见；一切法空、不牢固，无知者、无见者，亦不可得故，不应难。
　　复次，一切法无所依止、无系故，无知者、无见者。种种门破诸法令空；或破常、行无常入空，或破实入空，或毕竟尽故入空，或一切法远离故入空。如是等入空，今以一切法无住处故，无依止、无系；无依止故，亦无生灭，以是故即是空。不系者，一切法实相不系，出三界。所以者何？三界虚诳故。是以一切法无知者、无见者，如是示世间。般若不见色等诸法故，示世间。色等法无依止、无系，虚诳故不见。此中佛自说不见因缘，所谓不生缘色识，乃至不生缘一切种智识，是名不见色等法。
　　问曰：识可不生，色云何不生？
　　答曰：恼坏相是色，因识故分别知，无识亦无恼坏相。
　　复次，一切诸法从因缘和合故生相，无有自性。如有身、识、触诸缘和合故，知地坚相，坚相不离身、识；是故诸法皆由和合生，无有自性。般若波罗蜜示世间空者，世间名五众，乃至一切种智。菩萨行般若波罗蜜时，观是法若大若小、若内若外，无不空者，是名般若波罗蜜示世间空。佛示世间空者，或有人疑：佛爱著法故，说般若波罗蜜示世间空，非是诸法常实相。是故佛说：我非爱法故说。佛知诸法相，本末筹量，思惟分别，无有法出于空者。我非但读诵、从他闻故说，我以内心觉知，思惟分别，故说示世间空。此一段说示世间空者，上广说离六十二见等，今但说五众乃至一切种智。
　　时会者谓般若波罗蜜是毕竟空，心想取著，是故说不可思议。不可思议者，毕竟空亦不可得。毕竟空或名离，或名寂灭。离名分散，诸法久后无遗余，又自离其性。知毕竟空已，无心数法、无语言故，名寂灭。毕竟空等，如先说。
　　问曰：云何是独空？
　　答曰：十八空皆因缘相待，如内空因内法故名内空，若无内法，则无内空；十八空皆尔。是独空无因无待，故名独空。
　　复次，独空者，如虚空、如、法性、实际、涅槃。示世间非今世相非后世相者，有诸外道但说今世，不说后世，是人邪见堕断灭中；有人说今世、后世，言今世神入后世，是人邪见堕常中。般若波罗蜜离二边，说中道：虽空而不著空故，为说罪福；虽说罪福，不生常邪见，亦于空无碍。此中佛自说因缘：此中毕竟空故，云何有今世、后世见，若断若常！
　　【经】须菩提白佛言：“世尊，是般若波罗蜜为大事故起！世尊，是般若波罗蜜为不可思议事故起！世尊，是般若波罗蜜为不可称事故起！世尊，是般若波罗蜜为无量事故起！世尊，是般若波罗蜜为无等等事故起！”
　　佛言：“如是，如是。须菩提，般若波罗蜜为大事故起，为不可思议事故起，为不可称事故起，为无量事故起，为无等等事故起。须菩提，云何是般若波罗蜜为大事故起？须菩提，诸佛大事者，所谓救一切众生，不舍一切众生。须菩提，云何是般若波罗蜜为不可思议事起？须菩提，不可思议者，所谓诸佛法、如来法、自然人法、一切智人法。以是故，须菩提，诸佛般若波罗蜜为不可思议事起。须菩提，云何般若波罗蜜为不可称事起？须菩提，一切众生中，无有能思惟称佛法、如来法、自然人法、一切智人法。以是故，须菩提，般若波罗蜜为不可称事起。须菩提，云何般若波罗蜜为无量事起？须菩提，一切众生中，无有能量佛法、如来法、自然人法、一切智人法。以是故，须菩提，般若波罗蜜为不可量事起。须菩提，云何般若波罗蜜为无等等事起？须菩提，一切众生中无有能与佛等者，何况过？以是故，须菩提，般若波罗蜜为无等等事起。”
　　须菩提白佛言：“世尊，但佛法、如来法、自然人法、一切智人法，不可思议，不可称，无有量，无等等事起耶？”
　　佛告须菩提：“如是，如是。佛法、如来法、自然人法、一切智人法，不可思议，不可称，无有量，无等等。色亦不可思议，不可称，无有量，无等等；受、想、行、识亦不可思议，不可称，无有量，无等等；乃至一切种智、法性、法相，不可思议，不可称，无有量，无等等。是中心心数法不可得。
　　“复次，须菩提，色不可思议，是亦不可得，乃至色无等等，是亦不可得；受、想、行、识，乃至一切种智无等等，是亦不可得。”
　　须菩提白佛言：“世尊，何因缘色不可思议，乃至无等等，是亦不可得？受、想、行、识，乃至一切种智无等等，是亦不可得？”
　　佛告须菩提：“色量不可得故，受、想、行、识量不可得故，乃至一切种智量不可得故。”
　　须菩提白佛言：“世尊，何因缘色量不可得？乃至一切种智量不可得？”
　　佛告须菩提：“色不可思议故，乃至色无等等故，量不可得；乃至一切种智不可思议故，乃至一切种智无等等故，量不可得。须菩提，于汝意云何？不可思议乃至无等等，宁可得？色、受、想、行、识，乃至一切种智可得不？”
　　须菩提言：“世尊，不可得。”
　　“以是故，须菩提，一切法不可思议，乃至无等等。如是，须菩提，诸佛法不可思议，不可称，无有量，无等等。须菩提，是名诸佛法不可思议，乃至无等等。须菩提，是诸佛法不可思议，过思议相故；不可称，过称故；无有量，过量故；无等等，过等等故。须菩提，以是因缘故，一切法亦不可思议相，乃至无等等。须菩提，不可思议名，是义不可思议；不可称名，是义不可称；无有量名，是义不可量；无等等名，是义无等等。须菩提，是诸佛法不可思议，乃至无等等。不可思议，如虚空不可思议；不可称，如虚空不可称；无有量，如虚空无有量；无等等，如虚空无等等。须菩提，是亦名诸佛法不可思议，乃至无等等。佛法如是无量，一切世间天、人、阿修罗无能思议筹量者。”
　　说是诸佛法不可思议、不可称、无有量、无等等品时，五百比丘一切法不受故，漏尽心解脱，得阿罗汉。二十比丘尼亦不受一切法故，漏尽得阿罗汉。六万优婆塞、三万优婆夷诸法中远尘离垢，诸法中法眼生。二十菩萨摩诃萨得无生法忍，于是贤劫中当受记。
　　【论】释曰：须菩提深解般若相，于诸法中无著无碍，心生欢喜，白佛言：世尊，般若波罗蜜为大事故起等。大事者，破一切众生大苦恼，能与佛无上大法，故名为大事。不可思议，先已答。
　　不可称者，称名智慧；般若定实相甚深极重；智慧轻薄，是故不能称。又般若多，智慧少故，不能称；又般若利益处广，未成、能与世间果报，成已、与道果报。又究尽知故名称，般若波罗蜜无能称知，若常若无常、若实若虚、若有若无，如是等不可称义，应当知。
　　无量事者，有人言：“称即是量。”有人言：“取相名为量。”是般若波罗蜜不可取相故无量。又菩萨以四无量心行般若故，名无量。又量名智慧：凡夫智慧、二乘智慧、菩萨智慧，无能量般若得边者，名无量。
　　无等等者，无等名涅槃，一切有为法，无有与涅槃等者，涅槃有三分：声闻涅槃、辟支佛涅槃、佛涅槃。般若能与大乘涅槃，故名无等等。复次，一切众生无与佛等故，佛名无等；般若波罗蜜利益众生，令与佛相似，故名无等等。复次，诸佛法第一微妙，无能与等，无能及者，无可为比；般若波罗蜜能令众生得是心故，名无等等。复次，无等名诸法实相，诸观诸行无能及者，无戏论，无能破坏故，名无等；菩萨得是无等，能于众生中生慈悲心故，名无等等。是名无等等义。
　　须菩提声闻人无一切智，而能说是不可思议般若等，佛可其所说。佛自说五事。众生无量无边，多于十方恒河沙等世界中微尘；诸佛以十力等法，尽欲救济，是名大事。复有菩萨久得无生法忍，不舍众生故，不入无余涅槃。复次，是菩萨得佛道时，为众生故受五事：一者、受诸劳苦，二者、舍寂定乐，三者、与恶人共事，四者、与人接对，五者、入大众会。佛深得离欲乐，而为众生故，甘受是五事等种种疲苦如受功德，是为大事。不可思议者，所谓佛法、如来法、自然人法、一切智人法。佛法者，佛名为觉，于一切无明睡眠中最初觉故，名为觉。如来者，如过去诸佛行六波罗蜜得诸法如相，来至佛道；今佛亦如是道来，如诸佛来，是名如来。自然人法者，声闻人亦有觉，亦有如，而从他闻，是弟子法；是故说佛是自然人，不从他闻。一切智人法者，辟支佛亦自然得，不从他闻，而无一切智；是故说佛一切智人法。是四种法无有人能思惟称量，是故名不可思议、不可称、不可量；更无有法与是法相似者，是故名无等等。
　　须菩提意：恐新学菩萨著是四法，是故白佛言：但是四法不可思议、无有与等耶？佛答：色等诸法亦不可思议、无称、无量、无等等。佛是中自说因缘：色等一切法不可得故。如是，须菩提，诸佛法不可思议者，是如上事；是名不可思议者，结句。论者先广解，佛此中略说：不可思议，过思议相，过等等相。义趣，涅槃法不可思议；名字，世谛故可思议。如虚空不可思议者，如先品中说，虚空相不可思议，是故说不可思议；乃至无等等如虚空，虚空无可喻故，名无等等。般若波罗蜜相，即是佛法相；不可思议、无量、无称、无等等，即是佛法相。是佛法，一切世间天、人、阿修罗无能思议称量者。六道中但说三道者，三善道众生，尚不能称量，何况三恶道？
　　问曰：说是品时，何以故比丘尼、菩萨得道者少？
　　答曰：此中多赞叹诸佛法，所谓不可思议、无称、无量、无等等，闻者多增益信根故，是故白衣得道者多。（“多”字，应作少。）女人虽复信多，智慧少故，得道者亦少。白衣贪著世事，智慧浅薄，钝根，不能尽漏。诸比丘信慧诸根等，一心求道故，漏尽者多。比丘尼智慧少故，二十人得漏尽；虽多得初道，数过白衣，不尽漏故，不异白衣，此中不说。入无生忍法，甚深难得故少，又以于此法种因缘者少。贤劫中当受记者，或有人言：“贤劫中千佛，除四佛当与授记。”或有人言：“释迦文佛与授记，于贤劫中，在余世界作佛。”
大智度论卷第七十一释成办品第五十（经作大事起成办品）
　　【经】尔时，须菩提白佛言：“世尊，是深般若波罗蜜，为大事故起，不可思议事故起，不可称事故起，无有量事故起。世尊，是深般若波罗蜜，无等等事故起。”
　　佛告须菩提：“如是，如是。深般若波罗蜜，为大事故起，乃至无等等事故起。何以故？般若波罗蜜中，含受五波罗蜜；般若波罗蜜中，含受内空，乃至无法有法空；含受四念处，乃至八圣道分；是深般若波罗蜜中，含受佛十力，乃至一切种智。譬如灌顶王，国土中尊。诸有官事，皆委大臣，国王安乐无事。如是，须菩提，所有声闻、辟支佛法，若菩萨法、若佛法，一切皆在般若波罗蜜中，般若波罗蜜能成办其事。以是故，须菩提，般若波罗蜜为大事故起，乃至无等等事故起。
　　“复次，须菩提，是般若波罗蜜，不取色，不著色故，能成办；受、想、行、识不取、不著故，能成办；乃至一切种智不取、不著故，能成办。须陀洹果乃至阿罗汉果，辟支佛道乃至阿耨多罗三藐三菩提，不取、不著故，能成办。”
　　须菩提白佛言：“云何色不取、不著故，般若波罗蜜能成办？云何受、想、行、识，乃至阿耨多罗三藐三菩提，不取、不著故，般若波罗蜜能成办？”
　　佛告须菩提：“于汝意云何？颇见是色可取、可著不？”
　　须菩提言：“不也，世尊。”
　　“须菩提，于汝意云何？颇见受、想、行、识，乃至阿耨多罗三藐三菩提，可取、可著不？”
　　须菩提言：“不也，世尊。”
　　佛言：“善哉！善哉！须菩提，我亦不见是色可取、可著；不见故不取，不取故不著；我亦不见受、想、行、识，乃至阿耨多罗三藐三菩提，及一切种智可取、可著；不见故不取，不取故不著。须菩提，我亦不见佛法、如来法、自然人法、一切智人法可取、可著；不见故不取，不取故不著。以是故，须菩提，诸菩萨摩诃萨，色亦不应取，亦不应著；受、想、行、识，乃至佛法、如来法、自然人法、一切智人法，亦不应取，亦不应著。”
　　尔时，欲、色界诸天子白佛言：“世尊，是般若波罗蜜，甚深难见难解，不可思惟比类知，微妙善巧智慧寂灭者可知。能信是般若波罗蜜者，当知是菩萨多供养佛，多种善根，与善知识相随，能信解深般若波罗蜜。世尊，若三千大千世界中所有众生，皆作信行、法行人、八人，须陀洹、斯陀含、阿那含、阿罗汉、辟支佛，若智、若断，不如是菩萨一日行深般若波罗蜜，忍、欲思惟筹量。何以故？是信行、法行人、八人，须陀洹、斯陀含、阿那含、阿罗汉、辟支佛，若智、若断，即是菩萨摩诃萨无生法忍。”
　　佛告欲、色界诸天子：“如是，如是。诸天子，若信行、法行人、八人，须陀洹乃至阿罗汉、辟支佛，即是菩萨摩诃萨无生法忍。诸天子，若善男子、善女人，闻是深般若波罗蜜，书、受持，读诵、说、正忆念，是善男子、善女人，疾得涅槃；胜求声闻、辟支佛乘善男子、善女人，远离深般若波罗蜜，行余经，若一劫，若减一劫。何以故？是深般若波罗蜜中，广说上妙法，是信行、法行人、八人，须陀洹、斯陀含、阿那含、阿罗汉、辟支佛所应学；菩萨摩诃萨亦所应学，学已得阿耨多罗三藐三菩提。”
　　是时，欲、色界诸天子俱发声言：“世尊，是深般若波罗蜜，名摩诃波罗蜜！世尊，是般若波罗蜜，名不可思议、不可称、无有量、无等等波罗蜜！信行、法行人、八人，学是深般若波罗蜜，得成就须陀洹、斯陀含、阿那含、阿罗汉、辟支佛；学是深般若波罗蜜，得成菩萨摩诃萨；是深般若波罗蜜中学，得阿耨多罗三藐三菩提。是深般若波罗蜜，亦不增，亦不减。”是时诸欲、色界天子，顶礼佛足，绕佛而去。去是不远，忽然不现，各还本处。
　　须菩提白佛言：“世尊，若菩萨摩诃萨，闻是般若波罗蜜，即时信解者，从何处终，来生是间？”
　　佛告须菩提：“若菩萨摩诃萨，闻是深般若波罗蜜，即时信解，不没、不怯，不难、不疑、不悔，欢喜乐听；听已忆念，终不远离是深般若波罗蜜；若行、若住、若坐、若卧，终不废忘，常随法师。譬如新生犊子，不离其母；菩萨摩诃萨亦如是，为闻深般若波罗蜜故，终不远离法师，乃至得是深般若波罗蜜，口诵心解，正见通达。须菩提，当知是菩萨从人道中终，还生是间人中。何以故？是求佛道者，前世时闻深般若波罗蜜，书受、恭敬，尊重、赞叹，华香乃至幡盖供养。以是因缘故，人中命终，还生人中，闻是深般若波罗蜜，即时信解。”
　　须菩提白佛言：“世尊，颇有菩萨摩诃萨，如是功德成就，他方世界供养诸佛，于彼命终来生是间，闻深般若波罗蜜，即时信解，书持、读诵，正忆念，有是者不？”
　　佛言：“有！菩萨如是功德成就，他方世界供养诸佛，于彼命终，来生是间，闻是深般若波罗蜜，即时信解，书持、读诵、正忆念。何以故？是菩萨摩诃萨从他方诸佛所，闻是深般若波罗蜜，信解、书持，读诵、说、正忆念，于彼间终，来生此间，当知是人是先世功德成就。
　　“复次，须菩提，有菩萨从弥勒菩萨摩诃萨，闻是深般若波罗蜜，以是善根因缘故，来生此间。须菩提，复有菩萨摩诃萨，前世时虽闻深般若波罗蜜，不问中事，来生人中，闻是深般若波罗蜜，心有疑悔难悟。须菩提，如是菩萨，当知先世虽闻是深般若波罗蜜，不问故今续生疑悔难悟。须菩提，若菩萨先世虽闻禅波罗蜜，不问中事，今世闻般若波罗蜜时，不问故续生疑悔。须菩提，若菩萨先世虽闻毗梨耶波罗蜜，不问中事，今世闻般若波罗蜜，不问故续复疑悔。须菩提，若菩萨先世虽闻羼提波罗蜜，不问中事，今世闻般若波罗蜜，不问故续复疑悔。须菩提，若菩萨先世虽闻尸罗波罗蜜，不问中事，今世闻般若波罗蜜，不问故续复疑悔。须菩提，若菩萨先世虽闻檀波罗蜜，不问中事，今世闻般若波罗蜜，不问故续复疑悔。
　　“复次，须菩提，菩萨摩诃萨，先世虽闻内空、外空、内外空，乃至无法空、有法空，不问中事，来生人中，闻是深般若波罗蜜，不问故续复疑悔难悟。
　　“复次，须菩提，菩萨摩诃萨，先世虽闻四念处，乃至八圣道分，四禅、四无量心、四无色定、五神通，佛十力乃至一切种智，不问中事，来生人中，闻是深般若波罗蜜，不问故续复疑悔难悟。
　　“复次，须菩提，菩萨摩诃萨，先世闻深般若波罗蜜，问中事而不行。舍身生时，闻是深般若波罗蜜，若一日、二日、三日、四日、五日者，其心坚固，无能坏者；若离所闻时便退失。何以故？先世闻是深般若波罗蜜时，虽问中事，不如说行。是人或时欲闻，或时不欲闻，心轻不固，志乱不定；譬如轻毛，随风东西。须菩提，当知是菩萨发意不久，不与善知识相随，不多供养诸佛；先世不书是深般若波罗蜜，不读、不诵，不正忆念，不学般若波罗蜜，不学禅波罗蜜，不学毗梨耶波罗蜜，不学羼提波罗蜜，不学尸罗波罗蜜，不学檀波罗蜜，不学内空乃至无法有法空，不学四念处乃至八圣道分，不学四禅、四无量心、五神通，佛十力乃至不学一切种智。如是，须菩提，当知是菩萨摩诃萨，新发大乘意，少信少乐故，不能书是深般若波罗蜜，不能受持、读诵、说、正忆念。须菩提，若求佛道善男子、善女人，不书是深般若波罗蜜，不受持、读诵，不说，不正忆念，亦不为深般若波罗蜜所护，乃至不为一切种智所护；是人亦不如说行深般若波罗蜜，乃至不如说行一切种智，是人或堕二地，若声闻地、若辟支佛地。何以故？是善男子、善女人，不书是深般若波罗蜜，不读、不诵、不说，不正忆念，是人亦不为深般若波罗蜜所护；亦不如说行。以是故，是善男子、善女人，于二地中当堕一地。”
　　【论】问曰：上来数说是般若波罗蜜甚深因缘，今何以复重说？
　　答曰：处处说甚深，多有所利益，凡人不知，谓为重说。譬如大国王未有嫡子，求祷神祇，积年无应。时王出行，夫人产子男，遣信告王：大夫人产男！王闻喜而不答，乃至十返。使者白王：向所白者，王不闻也！王曰：我即闻之，久来愿满故，喜心内悦，乐闻不已耳。即敕有司，赐此人百万两金，一语十万两。王闻使者言，语语中有利益，非重说，不知者谓为重。处处说甚深亦如是。佛与菩萨、须菩提，知大有利益。须菩提闻佛说深般若，不能得底，转觉甚深；听者处处闻甚深，得禅定、智慧利益等；凡夫人谓为重说。
　　复次，深浅无定，随众生，解者无深，不解者谓为深。般若波罗蜜，除佛无能遍知故，故言甚深。是故佛为众生故说甚深，无定甚深相。若定甚深，无人能行，是故言菩萨谓般若甚深，为不行般若波罗蜜。甚深因缘，所谓为大事故起，乃至无等等事故起。大事等义，如先说。此中佛自说大事等因缘，所谓般若波罗蜜，含受五波罗蜜等诸法。
　　问曰：五波罗蜜等各异相，云何言般若波罗蜜中含受？
　　答曰：是中说经卷中含受。
　　复次，五波罗蜜等诸法，与般若波罗蜜和合，方便回向故，五波罗蜜等诸法得至佛道。灌顶王如佛，国事种种度众生法，大臣是般若波罗蜜。佛委仗般若波罗蜜，成办种种法故，安处禅定，快乐无事。又如欲除干薪草木，以火投中，则火力能烧令尽，人便无事。
　　复次，是般若波罗蜜，不取、不著色等诸法，故名含受。初染曰取，生爱曰著。须菩提问：云何般若为色等诸法，不取、不著故名含受？佛于四答中，以反问答。于汝意云何？以智慧眼见是色等法可取、可著不？须菩提意念：若智慧眼见空、无相、无作，无量、不可思议相，云何当答色等法定相可取、可著！佛可其所说：汝未得一切智，不见色等诸法；我一切智人，亦不见色等诸法。是故叹言：善哉！
　　是时，诸天子赞叹般若波罗蜜，及行般若波罗蜜者，作是言：若三千大千世界中众生，皆作信行、法行，乃至辟支佛若智、若断。智者十智；断者二种断，有残断、无残断。学人有残断，无学人无残断。不如是菩萨一日行深般若波罗蜜。何以故？是诸贤圣智、断，皆是菩萨无生法忍。
　　问曰：若诸贤圣智、断，即是无生忍者，何以言不如？
　　答曰：信、行等人，无大悲，舍众生故不如。无方便力，不能于涅槃自返。譬如众水会恒河，俱入大海，欲入海时，水势凑急；众生在中，无能自返，唯有大力者乃能自出。
　　复次，诸余贤圣智、断成就，菩萨始得无生忍而力能过之，是故胜。智、断功德虽成就，不及菩萨初忍。譬如大臣，功业虽大，不及太子。
　　复次，暖、顶、忍法，是小乘初门；菩萨法忍，是大乘初门。声闻、辟支佛虽终成，尚不及菩萨初入道门，何况成佛？
　　问曰：声闻、辟支佛法，是小乘，菩萨是大乘，云何言二乘智、断即是菩萨无生忍？
　　答曰：所缘同，如、法性、实际亦同，利钝智慧为异。又有无量功德，及大悲心守护故胜。余种种说，是赞般若波罗蜜。行般若波罗蜜人，有上、中、下。下者闻般若波罗蜜，直信听受，不问中义；中者既闻已，问义而不能行；上者闻解能行。下者虽得人身，闻般若疑悔难悟，根钝福薄故。中者得人身，闻般若，一心信乐，能知义趣；从一日至四、五日，心能坚固，过是已往，不能信乐；或欲闻、或不欲闻，以其宿世虽解义，不能行，根钝福薄故。上者得人身，闻般若，心即深解，信乐不舍，常随法师。上二种菩萨，不能得上地故，当堕二乘，不为般若所守护故。为更明了是事故，佛于后品中为作譬喻。如大海水中船破，若得所依则能渡，不得所依则不能渡。
释譬喻品第五十一
　　【经】佛告须菩提：“譬如大海中船破坏，其中人若不取木，不取器物，不取浮囊，不取死尸。须菩提，当知是人不到彼岸，没海中死。须菩提，若船破时，其中人取木、取器物、浮囊、死尸者，当知是人终不没死，安隐无碍，得到彼岸。须菩提，求佛道善男子、善女人，亦复如是。若但有信乐，不依深般若波罗蜜，不书、不读、不诵，不正忆念；不依禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，不书、不读、不诵，不正忆念，乃至不依一切种智，不书、不读、不诵，不正忆念。须菩提，当知是善男子中道衰耗，是人未到一切种智，于声闻、辟支佛地取证。须菩提，若有求佛道善男子、善女人，为阿耨多罗三藐三菩提故，有信、有忍、有净心、有深心，有欲、有解、有舍、有精进，是人依深般若波罗蜜，书持、读诵、说，正忆念。是善男子、善女人，为阿耨多罗三藐三菩提故，有诸信、忍、净心、深心，欲、解、舍、精进，为深般若波罗蜜所护，乃至一切种智所护；为深般若波罗蜜守护故，乃至一切种智守护故，终不中道衰耗，过声闻、辟支佛地，能净佛世界、成就众生，当得阿耨多罗三藐三菩提。
　　“须菩提，譬如男子、女人，持坏瓶取水，当知是瓶不久烂坏。何以故？是瓶未熟故，还归于地。如是，须菩提，善男子、善女人，虽有为阿耨多罗三藐三菩提心，有信、有忍、有净心、有深心，有欲、有解、有舍、有精进，不为般若波罗蜜方便力所守护，不为禅波罗蜜、毗梨耶波罗蜜、羼提波罗蜜，尸罗波罗蜜、檀波罗蜜所守护，不为内空乃至无法有法空，四念处乃至八圣道分，佛十力乃至一切种智所守护。须菩提，当知是人中道衰耗，堕声闻、辟支佛地。须菩提，譬如男子、女人持熟瓶取水，若河、若井、若池、若泉，当知是瓶持水安隐。何以故？是瓶成熟故。如是，须菩提，善男子、善女人，求阿耨多罗三藐三菩提，有诸信、忍、净心、深心，欲、解、舍、精进，为般若波罗蜜方便力所护，为禅定、精进、忍、戒、施，乃至一切种智所护故。须菩提，当知是人不中道衰耗，过声闻、辟支佛地，能净佛世界、成就众生，得阿耨多罗三藐三菩提。
　　“须菩提，譬如大海边，船未庄治，便持财物著上。须菩提，当知是船中道坏没，船与财物各在一处；是贾客无方便力故，亡其重宝。如是，须菩提，是求佛道善男子、善女人，虽有为阿耨多罗三藐三菩提心，有信、忍、净心、深心，欲、解、舍、精进，不为般若波罗蜜方便力所守护，乃至不为一切种智所守护故，当知是人中道衰耗，失大珍宝。大珍宝者，所谓一切种智；衰耗者，堕声闻、辟支佛地。须菩提，譬如有人，有智方便，庄治海边大船，然后推著水中，持财物著上而去，当知是船不中道没坏，必得安隐到所至处。如是，须菩提，善男子、善女人为阿耨多罗三藐三菩提，有信、忍、净心、深心，欲、解、舍、精进，为般若波罗蜜方便力所护，为禅、精进、忍辱、戒、施，乃至一切种智所护故，当知是菩萨得到阿耨多罗三藐三菩提，不中道堕声闻、辟支佛地。
　　“须菩提，譬如有人年百二十岁，年耆根熟，又有风冷热病，若杂病。须菩提，于汝意云何？是人能从床起不？”
　　须菩提言：“不能！”
　　佛言：“是人或有能起者，云何？”
　　须菩提言：“是人虽能起，不能远行，若十里、若二十里，以其老病故。”
　　“如是，须菩提，善男子、善女人，虽有为阿耨多罗三藐三菩提心，有信、忍、净心、深心，欲、解、舍、精进，不为般若波罗蜜方便力所守护，乃至不为一切种智所守护故，当知是人中道堕声闻、辟支佛地。何以故？不为般若波罗蜜方便力所守护故。须菩提，如向老人百二十岁，年耆根熟，又有风冷热病，若杂病。是人欲起行，有两健人各扶一腋，语老人言：‘莫有所难，随所欲至，我等二人终不相舍。’如是，须菩提，若善男子、善女人，为阿耨多罗三藐三菩提，有信、忍、净心、深心，欲、解、舍、精进，为般若波罗蜜方便力所护，乃至为一切种智所护，当知是人不中道堕声闻、辟支佛地，能到是处，所谓阿耨多罗三藐三菩提。”
　　【论】释曰：菩萨有二种：一者、得诸法实相；二者、虽未得实相，于佛道中有信、有忍，有净心、有深心，有欲、有解、有舍、有精进。信者，信罪福业因缘果报；信行六波罗蜜，得阿耨多罗三藐三菩提。有人虽信佛道，思惟筹量，心不能忍，是故说有忍。有人虽忍，邪疑未断故，心浊不净，是故说有净。有人虽信、忍、心净，而有浅有深，是故说深心。四事因缘故，一心欲得无上道，不欲余事，是故说有欲。了了决定，知无上道为大，世间余事为小，是故说有解。以欲、解定心故，舍财及舍诸恶心、悭恚等烦恼，是故说舍。为舍故，常能精进。有如是等诸功德，若不得般若波罗蜜，若人身坏命终时，若恶知识沮坏，则失菩萨道。世间功德故，受世间果报，然后堕声闻、辟支佛地，不能至无上道。
　　此中佛自说五譬喻；船是行者身，浮囊等物即是般若方便；瓶是菩萨道，般若方便是火。未与般若方便和合故，不能受持六波罗蜜功德水，至无上道。不补治船，是菩萨无方便。信等功德宝物，是五波罗蜜等诸善法船。船宝异处者，与本愿乖异，或受人天乐，或堕二乘。大利者，所谓一切智等佛法宝。老病人，是有信等功德菩萨，不断六十二邪见故名老，不断百八等诸烦恼故名病。从床起者，从三界床起，我当作佛。以邪见烦恼因缘故，不能成菩萨道。二人者，般若及方便。般若波罗蜜，能灭诸邪见烦恼戏论，将至毕竟空中，方便将出毕竟空。

　　【经】尔时，佛语须菩提言：“善哉！善哉！汝为诸菩萨摩诃萨问佛是事。须菩提，若有求佛道善男子、善女人，从初发意已来，以我我所心，布施、持戒、忍辱、精进、禅定、智慧；是善男子、善女人布施时，作是念：我是施主，我施是人，我施是物；我持戒，我修忍，我精进，我入禅，我修智慧。是善男子、善女人，念有是施、是我施，乃至念有是慧、是我慧。何以故？檀波罗蜜中无如是分别，远离此彼岸，是檀波罗蜜相。尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜中无如是分别。何以故？远离此彼岸，是般若波罗蜜相。是人不知此岸，不知彼岸；是人不为檀波罗蜜，乃至不为一切种智所护故，堕声闻、辟支佛地，不能到萨婆若。
　　“须菩提，云何求佛道人无方便？须菩提，求佛道人从初发心已来，无方便行布施、持戒、忍辱、精进、禅定、修智慧，是人作如是念：我布施，施是人，以是物施；我持戒、修忍、勤精进、入禅定、修智慧，如是修智慧；是人念有是施，是我施，以是施自高；念有是戒，是我戒，以是戒自高；念有是忍，是我忍，以是忍自高；念有是精进，是我精进，以是精进自高；念有是禅定，是我禅，以是禅自高；念有是慧，是我慧，以是慧自高。何以故？檀波罗蜜中无如是分别，远离此彼岸，是檀波罗蜜相；远离此彼岸，是尸罗波罗蜜相；远离此彼岸，是羼提波罗蜜相；远离此彼岸，是毗梨耶波罗蜜相；远离此彼岸，是禅波罗蜜相；远离此彼岸，是般若波罗蜜相。何以故？般若波罗蜜中，无如是忆念分别。是求佛道善男子、善女人，不知此岸，不知彼岸；是人不为檀波罗蜜所护，不为尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜所护，乃至不为一切种智所护故，或堕声闻道中，或堕辟支佛道中，不能得到萨婆若。如是，须菩提，菩萨摩诃萨，不为般若波罗蜜方便力所守护故，或堕声闻地，或堕辟支佛道中。
　　“须菩提，云何菩萨摩诃萨，为般若波罗蜜方便力所护故，不堕声闻、辟支佛道中，疾得阿耨多罗三藐三菩提？须菩提，菩萨从初已来，以方便力布施，无我、我所心布施，乃至无我、我所心修智慧；是人不作是念：我有是施，是我施，不以是施自高；乃至般若波罗蜜亦如是。是菩萨不念我布施，不念我施是人、用是物；不念我持戒，有是戒；不念我忍辱，有是忍辱；不念我精进，有是精进；不念我禅定，有是禅定；不念我修智慧，有是智慧。何以故？是檀波罗蜜中无如是分别，远离此彼岸是檀波罗蜜相；远离此彼岸，是尸罗波罗蜜相；远离此彼岸，是羼提波罗蜜相；远离此彼岸，是毗梨耶波罗蜜相；远离此彼岸，是禅波罗蜜相；远离此彼岸，是般若波罗蜜相。何以故？是般若波罗蜜中无如是分别。是菩萨摩诃萨知此岸、知彼岸；是人为檀波罗蜜所护，为尸罗波罗蜜所护，为羼提波罗蜜所护，为毗梨耶波罗蜜所护，为禅波罗蜜所护，为般若波罗蜜所护，乃至为一切种智所护故，不堕声闻、辟支佛地，得到萨婆若。如是，须菩提，菩萨摩诃萨为般若波罗蜜方便力所护故，不堕声闻、辟支佛地，疾得阿耨多罗三藐三菩提。”
　　【论】尔时，佛可须菩提意，更说失行因缘。菩萨虽行信等善法，亦不得无上道，所谓以我、我所心行六波罗蜜故。是中无分别此岸、彼岸，以远离相是般若波罗蜜，而分别著行，是为失。上佛虽说无方便义，不说无方便名，欲令是事明了故，命须菩提：云何有方便、无方便？内无我我所心，外观一切法空，不取相，般若方便乃至一切种智守护菩萨故，名有方便。守护者，五波罗蜜边得功德力，般若波罗蜜边得智慧力，以二因缘故不失道。
释知识品第五十二（经作善知识品）
　　【经】尔时，须菩提白佛言：“世尊，新学菩萨摩诃萨，云何应学般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜？”
　　佛告须菩提：“新学菩萨摩诃萨，若欲学般若波罗蜜，禅、精进、忍、戒、檀波罗蜜，先当亲近供养善知识，能说是深般若波罗蜜者。是人作是教：汝善男子，所有布施，一切回向阿耨多罗三藐三菩提。善男子，所有持戒、忍辱、精进、禅定、智慧，一切回向阿耨多罗三藐三菩提。汝莫以色是阿耨多罗三藐三菩提，莫以受、想、行、识是阿耨多罗三藐三菩提；莫以檀波罗蜜是阿耨多罗三藐三菩提，莫以尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜是阿耨多罗三藐三菩提；莫以内空乃至无法有法空是阿耨多罗三藐三菩提；莫以四念处、四正勤、四如意足、五根、五力、七觉分、八圣道分是阿耨多罗三藐三菩提；莫以四禅、四无量心、四无色定、五神通是阿耨多罗三藐三菩提；莫以佛十力乃至十八不共法是阿耨多罗三藐三菩提！所以者何？不取色，便得阿耨多罗三藐三菩提，不取受、想、行、识，便得阿耨多罗三藐三菩提；不取檀波罗蜜乃至般若波罗蜜，便得阿耨多罗三藐三菩提；不取内空乃至无法有法空，四念处乃至十八不共法，便得阿耨多罗三藐三菩提。善男子，行是深般若波罗蜜时，莫贪色！何以故？善男子，是色非可贪者；莫贪受、想、行、识！何以故？受、想、行、识非可贪者。善男子，莫贪檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜！莫贪内空乃至无法有法空！莫贪四念处乃至八圣道分！莫贪四禅、四无量心、四无色定、五神通！莫贪佛十力乃至一切种智！何以故？一切种智非可贪者。善男子，莫贪须陀洹果乃至阿罗汉果！莫贪辟支佛道！莫贪菩萨法位！莫贪阿耨多罗三藐三菩提！何以故？阿耨多罗三藐三菩提，非可贪者。所以者何？诸法自性空故。”
　　【论】问曰：须菩提问新学所行，佛何以乃答菩萨久行微妙事？所谓不取一切法，一切法性空故。
　　答曰：诸法性空有二种：一者大菩萨所得；二者、小菩萨所学柔顺忍，以智慧发心。此中但说小菩萨所学空。
　　复次，有智慧气分，佛数为菩萨；若无者，虽久行余功德，不数为菩萨。譬如佛说声闻法中顶法相，于三宝中有少信，是名顶法；是信过暖法，修禅定生，以色界心得，于佛无碍解脱是为小，于凡人为大。如是，新发意菩萨得般若波罗蜜气味故，能受化，名为新学，过五波罗蜜功德，于凡夫为大，于佛为小。
　　复次，佛不直说诸法性空，先教供养亲近善知识，善知识为说五波罗蜜功德。善知识虽种种教化，佛但称其不坏法，所谓于色等诸法，不贪、不著、不取。譬如金翅鸟子始生，从一须弥至一须弥；菩萨亦如是，初学能生如是深智，何况久学！又如小火能烧，何况大者！菩萨亦如是，新学时能以般若转世间法，令毕竟空，烧诸烦恼，何况得力具足！

　　【经】须菩提白佛言：“世尊，诸菩萨摩诃萨能为难事，于一切性空法中，求阿耨多罗三藐三菩提，欲得阿耨多罗三藐三菩提！”
　　佛言：“如是，如是。须菩提，菩萨摩诃萨能为难事，于一切性空法中，求阿耨多罗三藐三菩提，欲得阿耨多罗三藐三菩提。须菩提，诸菩萨摩诃萨，为安隐世间故，发阿耨多罗三藐三菩提心；为安乐世间故，为救世间故，为世间归故，为世间依处故，为世间洲故，为世间将导故，为世间究竟道故，为世间趣故，发阿耨多罗三藐三菩提心。
　　“须菩提，云何菩萨摩诃萨为安隐世间故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，拔出六道众生，著无畏岸涅槃处。须菩提，是为菩萨摩诃萨为安隐世间故，发阿耨多罗三藐三菩提心。
　　“云何菩萨摩诃萨为安乐世间故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，拔出众生种种忧苦愁恼，著无畏岸涅槃处。须菩提，是为菩萨摩诃萨为安乐世间故，发阿耨多罗三藐三菩提心。
　　“云何菩萨摩诃萨为救世间故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，救众生生死中种种苦，亦为断是苦故而为说法；众生闻法，渐以三乘而得度脱。须菩提，是为菩萨摩诃萨为救世间故，发阿耨多罗三藐三菩提心。
　　“云何菩萨摩诃萨为世间归故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，拔出众生生老病死相、忧悲愁恼法，著无畏岸涅槃处。须菩提，是为菩萨摩诃萨为世间归故，发阿耨多罗三藐三菩提心。
　　“云何菩萨摩诃萨为世间依处故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，为众生说一切法无依处。须菩提，是为菩萨摩诃萨，为世间依处故，发阿耨多罗三藐三菩提心。”
　　须菩提白佛言：“世尊，云何一切法无依处？”
　　佛言：“色不相续即是色无生，色无生即是色不灭，色不灭即是色无依处；受、想、行、识，乃至一切种智，亦如是。须菩提，是为菩萨摩诃萨为世间依处故，发阿耨多罗三藐三菩提心。
　　“云何菩萨摩诃萨为世间究竟道故，发阿耨多罗三藐三菩提心？须菩提，若菩萨摩诃萨得阿耨多罗三藐三菩提时，为众生说如是法：色究竟相，非是色；受、想、行、识，乃至一切种智究竟相，非是一切种智。须菩提，如究竟相，一切法相亦如是。”
　　须菩提言：“世尊，若一切法如究竟相者，诸菩萨摩诃萨，皆应行阿耨多罗三藐三菩提。何以故？世尊，色究竟相中无有分别，受、想、行、识究竟相中无有分别，乃至一切种智究竟相中无有分别，所谓是色，是受、想、行、识，乃至是一切种智。”
　　佛告须菩提：“如是，如是。色究竟相中无有分别，受、想、行、识，乃至一切种智究竟相中无有分别，所谓是色，乃至是一切种智。须菩提，是为菩萨摩诃萨难事。如是观诸法寂灭相，而心不没、不怯。何以故？菩萨摩诃萨作是念：‘是诸深法，我应如是知，得阿耨多罗三藐三菩提；如是寂灭微妙法，当为众生说。’是为菩萨摩诃萨为世间究竟道故，发阿耨多罗三藐三菩提心。
　　“云何菩萨摩诃萨为世间洲故，发阿耨多罗三藐三菩提心？须菩提，若江河、大海，四边水断，是为洲。须菩提，色亦如是，前后际断，受、想、行、识前后际断；乃至一切种智前后际断。以是前后际断故，一切法亦断。须菩提，是一切法前后际断故，即是寂灭，即是妙宝，所谓空无所得，爱尽无余、离欲涅槃。须菩提，菩萨摩诃萨得阿耨多罗三藐三菩提时，以寂灭微妙法为众生说。须菩提，是为菩萨摩诃萨为世间洲故，发阿耨多罗三藐三菩提心。
　　“云何菩萨摩诃萨为世间将导故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，为众生说色不生不灭，不垢不净；说受、想、行、识不生不灭，不垢不净；说十二处、十八界，四念处，乃至八圣道分，四禅、四无量心、四无色定、五神通，不生不灭，不垢不净；说须陀洹果乃至阿罗汉果、辟支佛道，不生不灭，不垢不净；说佛十力乃至一切种智，不生不灭，不垢不净。须菩提，是为菩萨摩诃萨为世间将导故，发阿耨多罗三藐三菩提心。”
　　【论】释曰：须菩提发希有心，白佛言：诸菩萨未断烦恼，大悲未具，未得阿鞞跋致，知诸法本性空，而能发无上道心，是事甚难！佛可其言，如是。更赞菩萨希有因缘，所谓菩萨安隐世间故发心。安隐者，能破一切烦恼，究竟不变失。譬如良药能破病，不问甘苦，以能究竟除病安隐故。佛能使众生常安隐，不期一世二世。
　　世间乐者，有法虽安隐而不乐；有法今世苦、后世乐，如服苦药，腹中安隐，口中不美。是故说，佛能与今世、后世乐。六道无常相故，非安隐，是故说，出六道名安隐。世间乐，著因缘故，久后必生忧恼，不名为乐；涅槃乐，始终无变故，说离忧苦为乐。
　　救世间者，如人为怨贼所逐，若亲戚、若官力能救；众生亦如是，恶罪诸烦恼因缘，及魔民所逐，唯诸佛能说法救护。
　　世间归者，如人遇暴风疾雨，必归房舍；世间种种邪见烦恼等，身心内外苦恼，老病死诸忧苦等，若归佛，佛以种种因缘，拔其忧悲苦恼。
　　依处者，一切有为法，从和合因缘生故，无自力，不可依止。众生为苦所逼，来依止佛，佛为说无依止法；无依止法者是真实，所谓无余涅槃。色等五众灭，更不相续，不相续即是不生不灭，不生不灭即是毕竟空无依止处。
　　问曰：若无依止处，何以说依止？
　　答曰：依止有二种：一者、以爱见等诸烦恼，依止有为法；二者、清净智慧，说依止涅槃。烦恼见故，说无依止。究竟道者，所谓诸法实相毕竟空。色等法，前际中无，后际中亦无，现在中亦无。凡夫人忆想分别，业果报诸情力故，有颠倒见；圣人以智慧眼观之，皆虚诳不实。如前后，中亦尔，若无先后，云何有中？能如是为众生说法，则安处众生于究竟第一道中。
　　世间洲者，如洲四边无地，色等法亦如是，前后皆不可得。中间，如究竟道中破，入前后空故，中间亦空。水者，三漏、四流诸烦恼，及业果报中一切法，毕竟空无所取，所谓涅槃，是为洲。众生没在四流水中，佛以八正道船，引著涅槃洲上。如是种种因缘接度众生，名为将导。

　　【经】“云何菩萨摩诃萨为世间趣故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，为众生说色趣空，说受、想、行、识趣空，乃至说一切种智趣空。为众生说色非趣非不趣。何以故？是色空相，非趣非不趣。说受、想、行、识非趣非不趣。何以故？是受、想、行、识空相，非趣非不趣。乃至一切种智非趣非不趣。何以故？是一切种智空相，非趣非不趣。如是，须菩提，菩萨摩诃萨为世间趣故，发阿耨多罗三藐三菩提心。何以故？一切法趣空，是趣不过。何以故？空中趣非趣不可得故。须菩提，一切法趣无相，是趣不过。何以故？无相中趣非趣不可得故。须菩提，一切法趣无作，是趣不过。何以故？无作中趣非趣不可得故。须菩提，一切法趣无起，是趣不过。何以故？无起中趣非趣不可得故。须菩提，一切法趣无所有，不生不灭，不垢不净，是趣不过。何以故？无所有、不生不灭、不垢不净中，趣非趣不可得故。须菩提，一切法趣梦，是趣不过。何以故？梦中趣非趣不可得故。须菩提，一切法趣幻、趣响、趣影、趣化，是趣不过。何以故？是化等中趣非趣不可得故。须菩提，一切法趣无量无边，是趣不过。何以故？无量无边中，趣非趣不可得故。须菩提，一切法趣不与不取，是趣不过。何以故？不与不取中，趣非趣不可得故。须菩提，一切法趣不举不下，是趣不过。何以故？不举不下中，趣非趣不可得故。须菩提，一切法趣不增不减，是趣不过。何以故？无增无减中，趣非趣不可得故。须菩提，一切法趣不来不去，是趣不过。何以故？不来不去中，趣非趣不可得故。须菩提，一切法趣不入不出、不合不散、不著不断，是趣不过。何以故？不著不断中，趣非趣不可得故。须菩提，一切法趣我、众生、寿命、人，起、使起者，作、使作者，知者、见者，是趣不过。何以故？我乃至知者、见者，毕竟不可得，何况有趣非趣？须菩提，一切法趣常，是趣不过。何以故？常毕竟不可得，云何当有趣非趣？须菩提，一切法趣乐、净、我，是趣不过。何以故？乐、净、我，毕竟不可得，云何当有趣非趣？须菩提，一切法趣无常、苦、不净、无我，是趣不过。何以故？无常、苦、不净、无我，毕竟不可得，云何当有趣非趣？须菩提，一切法趣欲事，是趣不过。何以故？欲事毕竟不可得，何况当有趣非趣？须菩提，一切法趣瞋事、痴事、见事，是趣不过。何以故？瞋事、痴事、见事毕竟不可得，何况当有趣非趣？须菩提，一切法趣如，是趣不过。何以故？如中无来无去故。须菩提，一切法趣法性、实际、不可思议性，是趣不过。何以故？法性、实际、不可思议性中无来无去故。须菩提，一切法趣平等，是趣不过。何以故？平等中趣非趣不可得故。须菩提，一切法趣不动相，是趣不过。何以故？不动相中趣非趣不可得故。须菩提，一切法趣色，是趣不过。何以故？色毕竟不可得故，云何当有趣非趣？须菩提，一切法趣受、想、行、识，是趣不过。何以故？受、想、行、识毕竟不可得，云何当有趣非趣？十二处、十八界亦如是。须菩提，一切法趣檀波罗蜜，是趣不过。何以故？檀毕竟不可得故，云何当有趣非趣？须菩提，一切法趣尸罗波罗蜜，是趣不过。何以故？尸罗毕竟不可得故，云何当有趣非趣？须菩提，一切法趣羼提波罗蜜，是趣不过。何以故？羼提毕竟不可得故，云何当有趣非趣？须菩提，一切法趣毗梨耶波罗蜜，是趣不过。何以故？毗梨耶毕竟不可得故，云何当有趣非趣？须菩提，一切法趣禅波罗蜜，是趣不过。何以故？禅毕竟不可得故，云何当有趣非趣？须菩提，一切法趣般若波罗蜜，是趣不过。何以故？般若毕竟不可得故，云何当有趣非趣？须菩提，一切法趣内空，是趣不过。何以故？内空毕竟不可得故，云何当有趣非趣？须菩提，一切法趣外空，是趣不过。何以故？外空毕竟不可得故，云何当有趣非趣？须菩提，一切法趣内外空，是趣不过。何以故？内外空毕竟不可得故，云何当有趣非趣？乃至一切法趣无法有法空，是趣不过。何以故？无法有法空毕竟不可得故，云何当有趣非趣？须菩提，一切法趣四念处乃至八圣道分，是趣不过。何以故？四念处乃至八圣道分毕竟不可得故，云何当有趣非趣？须菩提，一切法趣佛十力乃至一切种智，是趣不过。何以故？一切种智中，趣非趣不可得故。须菩提，一切法趣须陀洹果、斯陀含果、阿那含果、阿罗汉果、辟支佛道，是趣不过。何以故？须陀洹果乃至辟支佛道中，趣非趣不可得故。须菩提，一切法趣阿耨多罗三藐三菩提，是趣不过。何以故？阿耨多罗三藐三菩提中，趣非趣不可得故。须菩提，一切法趣须陀洹乃至佛，是趣不过。何以故？须陀洹乃至佛中，趣非趣不可得故。”
　　须菩提白佛言：“世尊，是深般若波罗蜜，谁能信解者？”
　　佛告须菩提：“有菩萨摩诃萨，先于诸佛所，久行六波罗蜜，善根纯熟，供养无数百千万亿诸佛，与善知识相随，是辈人能信解深般若波罗蜜。”
　　须菩提白佛言：“世尊，能信解是深般若波罗蜜者，有何等性？何等相？何等貌？”
　　佛言：“欲、瞋、痴断离，是性、相、貌。是菩萨摩诃萨，则能信解深般若波罗蜜。”
　　【论】问曰：上诸事中略说，今趣中何以广说？
　　答曰：趣是乃至品竟，总上九事之会归，是故多说。
　　复次，安乐等及趣，皆同一义，俱出众生著涅槃故；若事事广说，则不可尽；趣最在后故广说，当知余者亦皆应广说。色等法趣空者，如虚空但有名而无法，色等法亦尔，终归于空，诸法究竟相必空故，余者皆虚妄。如人初虽有善言，久久乃知情实。色等诸法亦如是，入无余涅槃时，与虚空无异；当知先亦如是，但凡夫颠倒果报故见异。一切法无有过出空等诸相，如人欲出过虚空，不可得。我等十六名，皆因五众和合，假有此名，无有实法，云何当有趣非趣？若常、净、乐、我等四颠倒，破四圣行。如常等四法不可得，以颠倒故，色等诸法亦如是。如常等不可得，无常等从常等出故，亦不可得。是故说一切法趣常等，趣无常等。
　　须菩提问佛：是法甚深微细，谁当信解者？佛答说：久行等因缘能信。更问：久行等人有何等相？佛答：是人离三毒心，亦不见是离，深入诸法实相故。
　　问曰：是人未得无生忍法，云何言断三毒？
　　答曰：断有二种：一者、根本断，二者、薄少断。此中说薄少断。行者不分别是断、是烦恼。何以故？烦恼相颠倒不定故，烦恼即是断，是故言离。
释趣智品第五十三（经作趣一切智品）
　　【经】须菩提白佛言：“世尊，是诸菩萨摩诃萨，解深般若波罗蜜者，当趣何所？”
　　佛告须菩提：“是菩萨摩诃萨解深般若波罗蜜，当趣一切种智。”
　　须菩提白佛言：“世尊，是菩萨摩诃萨能趣一切种智者，是为一切众生所归趣，修般若波罗蜜故。世尊，修般若波罗蜜，即修一切诸法。世尊，无所修，是修般若波罗蜜；不受修、坏修，是修般若波罗蜜。”
　　佛告须菩提：“何等法坏故，修般若波罗蜜为坏修？”
　　“世尊，色坏故，般若波罗蜜为坏修；受想行识、十二处、十八界坏故，般若波罗蜜为坏修；我乃至知者、见者坏故，般若波罗蜜为坏修。世尊，檀波罗蜜坏故，般若波罗蜜为坏修，乃至般若波罗蜜坏故，般若波罗蜜为坏修；内空乃至无法有法空，四念处乃至十八不共法，须陀洹果乃至一切种智坏故，般若波罗蜜为坏修。”
　　佛言：“如是，如是。须菩提，色坏故，般若波罗蜜为坏修，乃至一切种智坏故，般若波罗蜜为坏修。”
　　尔时，佛告须菩提：“是深般若波罗蜜中，阿鞞跋致菩萨摩诃萨应当验知！若菩萨摩诃萨，是深般若波罗蜜中不著，当知是阿鞞跋致；禅波罗蜜乃至檀波罗蜜中不著，四念处乃至一切种智中不著，当知是阿鞞跋致。”
　　【论】问曰：般若波罗蜜非趣非不趣，须菩提何以故，问行般若者趣至何处？又佛何以答趣萨婆若？
　　答曰：外道言：诸法从因趣果，从先世入今世，从今世趣后世。破是常颠倒故，言无趣不趣。此中须菩提以无著心问，佛以无著心答。般若波罗蜜毕竟空，于诸法无障无碍，得无障无碍解脱故；无障无碍因果相似故，言解深般若者趣一切种智。须菩提言：菩萨知般若波罗蜜者，为一切众生所归趣；如子为苦恼所逼，则趣父母。
　　问曰：何以故但菩萨解深般若波罗蜜，为众生所归趣？
　　答曰：菩萨于众生中大悲心故，常修习般若波罗蜜。以修故，能解一切诸法，皆入般若波罗蜜，是故修般若波罗蜜，即修一切法。般若无定实法可得故，经中说无所修是修般若波罗蜜。般若波罗蜜中，一切诸观有过故不受，是名不受修。坏修者，一切法无常散坏故，名坏修。可破坏法者，所谓色等乃至一切种智。佛可须菩提所说。上品末说阿鞞跋致菩萨性、相、貌，今应验试，知于深般若波罗蜜中著不？若著则非，若不著则是其相。行般若波罗蜜菩萨，有二种：一者、因般若波罗蜜，观一切法毕竟空，般若亦自空；二者、不能观般若亦空，是故经中试知著不。

　　【经】“若有阿鞞跋致菩萨摩诃萨，行深般若波罗蜜时，不以他人语为坚要，亦不随他教行。阿鞞跋致菩萨摩诃萨，不为欲心、瞋心、痴心所牵。若阿鞞跋致菩萨摩诃萨，不远离六波罗蜜。若阿鞞跋致菩萨摩诃萨，闻说深般若波罗蜜时，心不惊、不没、不怖、不畏、不悔，欢喜乐闻，受持、读诵、正忆念、如说行。须菩提，当知是菩萨先世已闻是深般若波罗蜜中事，已受持、读诵、说、正忆念。何以故？是菩萨摩诃萨有大威德故，闻是深般若波罗蜜，心不惊、不怖、不畏、不没、不悔，欢喜乐闻，受持、读诵，正忆念。”
　　须菩提白佛言：“世尊，若菩萨摩诃萨闻深般若波罗蜜，不惊、不怖，乃至正忆念。世尊，是菩萨摩诃萨，云何行般若波罗蜜？”
　　佛言：“随顺一切种智心，是菩萨摩诃萨，应如是行般若波罗蜜！”
　　“世尊，云何名随顺一切种智心，是菩萨摩诃萨，应如是行般若波罗蜜？”
　　佛言：“以空随顺，是为菩萨摩诃萨行深般若波罗蜜；以无相、无作、无所有，不生不灭、不垢不净随顺，是菩萨摩诃萨应如是行般若波罗蜜。以如梦、幻、焰、响、化随顺，是行般若波罗蜜。”
　　须菩提白佛言：“佛说以空随顺，乃至如梦、如幻随顺，是行般若波罗蜜。世尊，是菩萨摩诃萨行何法？若色、若受、想、行、识，乃至一切种智？”
　　佛告须菩提：“菩萨摩诃萨不行色，不行受、想、行、识，乃至不行一切种智。何以故？是菩萨行处，无作法，无坏法，无所从来，亦无所去，无住处；是法不可数，无有量，若无数无量，是法不可得；不可以色得，乃至不可以一切种智得。何以故？色即是萨婆若，萨婆若即是色，乃至一切种智即是萨婆若，萨婆若即是一切种智。色如相，乃至一切种智如相，皆是一如，无二无别。”
　　【论】释曰：阿鞞跋致菩萨所试事，于他语言中不生念，是中有实、不实。何以故？他人有二种：在家人著五欲乐，虚诳不净；出家外道著诸邪见不实。此等所说，皆无实事，是故不信。自得诸法实相故，乃至佛身来说破诸法实相者，亦不信。得无为法故，心则安重，不复移转。是菩萨虽未得佛道，贪欲等诸烦恼折薄故，不为所牵。心常不离六波罗蜜，知善法果报味故，心常爱乐，不离六波罗蜜。如是等种种因缘故，闻深般若，不怖、不畏，欢喜欲闻、读诵、问义、修习。如雷霆，小鸟则怖畏闷死，孔雀大鸟欢喜舞戏；般若波罗蜜亦如是，邪见凡夫，闻则恐怖，阿鞞跋致菩萨，闻则欢喜，心无厌足，是故说欢喜乐闻。是中佛说因缘：是菩萨于过去世，已闻深般若波罗蜜，多集诸福德智慧故，有大威德，有大威德故不怖畏。须菩提问：是菩萨闻深般若波罗蜜，虽不怖畏，是般若无定相，云何应行？佛言：随顺一切种智心。
　　问曰：是菩萨未得一切种智，云何能顺？
　　答曰：是故说顺毕竟空心，则顺一切种智心，一切种智是寂灭相。佛后品中说：一切寂灭相，是一切种智，是故言顺毕竟空，则顺一切种智。无相、无作、虚空，无生无灭，无垢无净，如梦等，亦如是。尔时，须菩提问：顺毕竟空心，观何等法？佛答：不观色乃至一切种智。何以故？智慧欲求实事，色等有为作法皆虚妄，一切种智是实法。实法故过有为法，过有为法故说是法无作，无作者无坏法。无坏者，是法不从六波罗蜜来故，言无所从来；不入佛法中故，言无所去。有为虚诳故，不住；无为法中，无忆想分别故，亦不住。五众和合故，有六道数；坏五众相续故，则无数无量。无数无量故，则语言道断；语言道断故，不可以行色等诸法得。佛此中自说因缘：色等诸法即是萨婆若，萨婆若即是色等诸法。何以故？色等诸法如，即是萨婆若如；萨婆若如，即是色等诸法如。以是故说，是如无二无别。
大智度论卷第七十二释大如品第五十四
　　【经】尔时，欲界诸天子，色界诸天子，以天末栴檀香，以天青莲华、赤莲华、红莲华、白莲华遥散佛上，来至佛所，顶礼佛足，一面住，白佛言：“世尊，诸佛阿耨多罗三藐三菩提，甚深难见难解，不可思惟知，微妙寂灭智者能知，一切世间所不能信。何以故？是深般若波罗蜜中，如是说：色即是萨婆若，萨婆若即是色，乃至一切种智即是萨婆若，萨婆若即是一切种智。色如相、萨婆若如相，是一如无二无别；乃至一切种智如相、萨婆若如相，一如无二无别。”
　　佛告欲、色界诸天子：“如是，如是。诸天子，色即是萨婆若，萨婆若即是色，乃至一切种智即是萨婆若，萨婆若即是一切种智：色如相，乃至一切种智如相，一如无二无别。诸天子，以是义故，佛初成道时，心乐默然，不乐说法。何以故？是诸佛阿耨多罗三藐三菩提法，甚深难见难解，不可思惟知，微妙寂灭智者能知，一切世间所不能信。何以故？阿耨多罗三藐三菩提，无得者，无得处，无得时，是名诸法甚深相，所谓无有二法。诸天子，如虚空甚深故，是法甚深；如甚深故，是法甚深；法性甚深，实际甚深，不可思议、无边甚深故，是法甚深；无来无去甚深故，是法甚深；不生不灭、无垢无净、无知无得甚深故，是法甚深。诸天子，我甚深，乃至知者、见者甚深故，是法甚深。诸天子，色甚深，受、想、行、识甚深故，是法甚深；檀波罗蜜甚深，乃至般若波罗蜜甚深故，是法甚深；内空乃至无法有法空甚深故，是法甚深；四念处甚深，乃至一切种智甚深故，是法甚深。”
　　尔时，欲界、色界诸天子白佛言：“世尊，是所说法，一切世间所不能信。世尊，是甚深法，不为受色故说，不为舍色故说；不为受受、想、行、识故说，不为舍受、想、行、识故说；不为受须陀洹果故说，不为舍须陀洹果故说；乃至不为受一切种智故说，不为舍一切种智故说。诸世间皆受著行，所谓色是我，是我所；受、想、行、识是我，是我所；乃至十八不共法是我，是我所；须陀洹果是我，是我所；乃至一切种智是我，是我所。”
　　佛告诸天子：“如是，如是。诸天子，是法非为受色故说，非为舍色故说；乃至非为受一切种智故说，非为舍一切种智故说。诸天子，若有菩萨为受色故行，乃至为受一切种智故行，是菩萨不能修般若波罗蜜，不能修禅波罗蜜、毗梨耶波罗蜜、羼提波罗蜜、尸罗波罗蜜，不能修檀波罗蜜，乃至不能修一切种智者。”
　　须菩提白佛言：“世尊，是法随顺一切法。云何是法随顺一切法？是法随顺般若波罗蜜，乃至随顺檀波罗蜜；是法随顺内空，乃至随顺无法有法空；是法随顺四念处，乃至随顺一切种智。是法无碍，不碍于色，不碍受、想、行、识，乃至不碍一切种智。诸天子，是法名无碍相，如虚空等故，如、法性、法住、实际，不可思议性等故，空、无相、无作等故。是法不生相，色不生，不可得故；受、想、行、识不生，不可得故；乃至一切种智不生，不可得故。是法无处，色处不可得故；受、想、行、识处不可得故，乃至一切种智处不可得故。”
　　是时欲、色界诸天子白佛言：“世尊，须菩提是佛子，随佛生！何以故？须菩提所说，皆与空合。”
　　尔时，须菩提语诸天子：“汝等言‘须菩提是佛子，随佛生’，云何为随佛生？诸天子，如相故，须菩提随佛生。何以故？如来如相不来不去，须菩提如相亦不来不去，是故须菩提随佛生。
　　“复次，须菩提从本已来随佛生。何以故？如来如相即是一切法如相，一切法如相即是如来如相；是如相中亦无如相，是故须菩提为随佛生。
　　“复次，如来如，常住相，须菩提如，亦常住相；如来如相，无异无别，须菩提如相，亦无异无别，是故须菩提为随佛生。如来如相，无有碍处，一切法如，亦无碍处；是如来如相、一切法如相，一如无二无别。是如相无作，终不不如，是故是如相无二无别，是故须菩提为随佛生。如来如相一切处无念无别，须菩提如相亦如是，一切处无念无别；如来如相不异不别，不可得，须菩提如相亦如是，以是故须菩提为随佛生。如来如相，不远离诸法如相，是如终不不如，是故须菩提亦不有异，为随佛生，亦无所随。
　　“复次，如来如相不过去、不未来、不现在，诸法如相亦不过去、不未来、不现在，是故须菩提为随佛生。
　　“复次，如来如不在过去如中，过去如亦不在如来如中；如来如不在未来如中，未来如不在如来如中；如来如不在现在如中，现在如不在如来如中：过去、未来、现在如、如来如，一如无二无别。色如、如来如，受想行识如、如来如，是色如、受想行识如，如来如，一如无二无别。我如乃至知者、见者如，如来如，一如无二无别。檀波罗蜜如乃至般若波罗蜜如，内空如乃至无法有法空如，四念处如乃至一切种智如，如来如，一如无二无别。须菩提，菩萨摩诃萨得是如故，名为如来。”
　　说是如相品时，是三千大千世界，大地六种震动：东涌西没，西涌东没，南涌北没，北涌南没，中央涌四边没，四边涌中央没。
　　【论】问曰：般若波罗蜜无不甚深，何以或时赞甚深？
　　答曰：般若波罗蜜中，或时分别诸法空，是浅；或时说世间法即同涅槃，是深。色等诸法，即是佛法，听者闻说，心信佛语，自智慧不及故言甚深。譬如河水，有洄澓深处，有浅处。
　　问曰：诸天所赞法甚深，一切世间所不能信，何用说为？
　　答曰：一切有二种：一者、名字一切，二者、实一切。如此中说名字一切，以多不信故，言一切。此中说微妙寂灭智者能知，智者必有信，先信后知故。
　　复次，是般若波罗蜜，惟佛能知。众生闻所说而信者，此中不名为信，智慧知已，名为信。
　　问曰：若尔者，何以言微妙智者能知？
　　答曰：一切世间无能遍尽知，诸佛智者、寂灭智者，能知少分。如须陀洹于无上道得少分，所谓断三结。如是诸道，展转增多。若世间都不信者，云何有诸道？以是故，言寂灭智者能知。阿耨多罗三藐三菩提，即是般若，但名字异；在菩萨心中为般若，在佛心中名阿耨多罗三藐三菩提。是中说色等法即是萨婆若，萨婆若即是色等法。此中说色等法如、萨婆若如，无二无别。佛可诸天子意，更说因缘：如名色等诸法真实相。譬如除宫殿及诸陋庐，如烧栴檀及杂木，其处虚空无有异；色及萨婆若等诸法，求其实皆是如。以是义故，佛初成道时，心乐默然，不乐说法，知甚深法，凡人难悟故。
　　复次，是法无二故甚深，如虚空故甚深，如、法性等甚深故甚深。尔时，诸天子知是法无可取相，白佛言：是所说法，一切世间不能信，是法不为受色等法故说。佛可其言：若有菩萨为受色等故行菩萨道，不能修般若波罗蜜等诸功德。须菩提白佛言：世尊，是般若波罗蜜相，随顺一切法，无所障碍。何以故？于般若波罗蜜亦不著。说不障碍因缘，如虚空等故。譬如壁中先有空相，小儿以橛钉之，力少故不入，大力者能入；行者亦如是，色等诸法中，自有如实相，智慧力少故，不能令空，大智者能知，是故说诸法无碍，如虚空平等。色等法不生，亦不可得，以是故名不生。非但色等不生，若不生法可得，则非毕竟空，非名无碍。无住处，亦如是。
　　尔时，诸天子白佛言：世尊，须菩提随佛生。何以故？所知所说皆与空合。复次，经说有三种子：一者、不随顺生，二者、随顺生，三者、胜生。世人皆愿二种子，随顺子、胜子。佛法中唯欲一种，随顺生，以无有胜佛故。佛子有五，皆从口生、法生：须陀洹乃至阿罗汉，入正位菩萨。辟支佛虽佛法中种因缘，无佛时自能得道，不得言从佛口生，因缘远故。诸漏尽者，是随顺生。须菩提于漏尽中，常乐毕竟空，是随顺生。何以故？所行法不可破坏如虚空，佛法如是相，是名随佛生。
　　问曰：何以不说入法位菩萨随顺佛生？
　　答曰：有人言：“漏未尽故不说，须菩提漏尽故说。”有人言：“入无余涅槃者，是第一清净。阿罗汉末后身，住有余涅槃，近无余涅槃门故说；菩萨虽有深利智慧，往返生死中，是故不说。”有人言：“般若有二种：一者、唯与大菩萨说，二者、三乘共说。”共声闻说中，须菩提是随佛生；但与菩萨说时，不说须菩提随佛生。何以故？法性生身大菩萨，是中无有结业生身，但有变化生身，灭三毒，出三界，教化众生，净佛世界故，住于世间，此中都无一切声闻人。佛大慈悲心，菩萨心亦尔，是名菩萨随生。须菩提但取涅槃故，不说随生；此经共二乘说。须菩提知般若波罗蜜甚深，法性生身菩萨力大；诸天虽赞，不应受，语诸天子言：诸法如一相，所谓无相，是因缘故随佛生，如不异故。如经中说如，如来如相不来不去，须菩提如相亦不来不去。
　　复次，如来如毕竟空，一切法如亦毕竟空；一切法如中，摄须菩提如，是故须菩提用如来如故，随佛生。
　　复次，如如来如，无忆想分别，常住如虚空；须菩提如亦如是，是故须菩提随佛生。
　　复次，如如来如，得无碍解脱故，一切法中无挂碍；一切法如亦如是，于一切法中亦无挂碍：如来如，一切法如，一如无异。须菩提如，亦入一切法如故，是以随佛生。
　　复次，诸法如相无作，无作者，如来如相亦如是；须菩提如，一切法如摄故，随佛生。
　　复次，如如来如相，一切处常无忆想分别；须菩提如，一切法如摄故，随佛生。
　　复次，如来如相，不离一切法如。正观一切法，名为佛，一切法是因缘，佛是果报，是故说如来如，不离一切法如。是如实故常如，无不如时，须菩提如亦如是，不异故随佛生，亦无法可随。
　　复次，如来如相，无忆想分别，出过三世，一切法如亦如是；须菩提如，亦出三世，是故随佛生。
　　复次，如来如，不在过去如中。何以故？如来空，过去亦毕竟空，是故空不在空中住；譬如虚空不住虚空中。未来、现在，亦如是。三世如、如来如，不二不分别者，三世如，空、无相、无生无灭等，如来如亦如是。三世如无障碍如过去世无穷无边，未来世亦无穷无边，现在世亦无穷无边，如来如亦如是。此三世十方无碍无边，须菩提如亦如是。
　　复次，五众如乃至一切种智如，如来如，无二无别。何以故？色等诸法和合故，有如来。如是如来，不得言但是色等法，亦不得言离色等法，亦不得言色等法在如来中，亦不得言如来在色等法中，亦不得言色等法属如来，亦不得言无如来；五众色等法中，假名如来。如来如即是一切法如，是故说色等法如、如来如，不二不别。凡夫人见有二有别，圣人观无二无别，圣人可信，凡夫人所见不可信。佛语须菩提：是名为如，佛因此如故，名为如来。如来者，如实行来到佛法中。说是如时，地六种震动，如上说。
　　【经】是时，诸欲天子、诸色天子，以天末栴檀香散佛上，及散须菩提上。白佛言：“未曾有也！世尊，须菩提以如来如，随佛生。”
　　须菩提复为诸天子说言：“诸天子，须菩提不从色中随佛生，亦不从色如中随佛生，不离色随佛生，亦不离色如随佛生。须菩提不从受、想、行、识中随佛生，亦不从受、想、行、识如中随佛生，不离受、想、行、识随佛生，亦不离受、想、行、识如随佛生；乃至不从一切种智中随佛生，亦不从一切种智如中随佛生，不离一切种智随佛生，亦不离一切种智如随佛生。须菩提不从无为中随佛生，亦不从无为如中随佛生，不离无为随佛生，亦不离无为如随佛生。何以故？是一切法皆无所有，不可得，无随生者，亦无随生法。”
　　尔时，舍利弗白佛言：“世尊，是如实不虚，法相、法住、法位甚深；是中色不可得，色如不可得。何以故？色尚不可得，何况色如当可得？受、想、行、识不可得，受、想、行、识如不可得。何以故？受、想、行、识尚不可得，何况受、想、行、识如当可得？乃至一切种智不可得，一切种智如不可得。何以故？一切种智尚不可得，何况一切种智如当可得？”
　　佛告舍利弗：“如是，如是。舍利弗，是如实不虚，法相、法住、法位甚深，是中色不可得，色如不可得。何以故？色尚不可得，何况色如当可得？乃至一切种智不可得，一切种智如不可得。何以故？一切种智尚不可得，何况一切种智如当可得？”
　　舍利弗说是如相时，二百比丘不受一切法故，漏尽得阿罗汉；五百比丘尼，远尘离垢，诸法中得法眼，生天人中；五千菩萨摩诃萨得无生法忍；六千菩萨诸法不受故，漏尽心得解脱，成阿罗汉。
　　“舍利弗，是六千菩萨先世值五百佛，亲近供养，于五百佛法中，行布施，持戒、忍辱、精进、禅定，无般若波罗蜜，无方便力故，行别异相，作是念：是布施、是持戒、是忍辱、是精进、是禅定。无般若波罗蜜，无方便力故，布施、持戒、忍辱、精进、禅定，行异别相；行异别相故，不得无异相；不得无异相故，不得入菩萨位；不得入菩萨位故，得须陀洹果乃至阿罗汉果。舍利弗，菩萨摩诃萨虽有道，若空、若无相、若无作法，远离般若波罗蜜，无方便力故，便于实际作证，取声闻乘。”
　　舍利弗白佛言：“世尊，何因缘故，俱行空、无相、无作法，远离方便力故，于实际作证取声闻乘？菩萨摩诃萨亦修空、无相、无作法，有方便力故，得阿耨多罗三藐三菩提？”
　　佛告舍利弗：“有菩萨远离萨婆若心，修空、无相、无作法，无方便力故，取声闻乘。舍利弗，复有菩萨摩诃萨，不远离萨婆若心，修空、无相、无作法，有方便力故，入菩萨位，得阿耨多罗三藐三菩提。舍利弗，譬如有鸟，身长百由旬，若二百、三百由旬，而无有翅；从三十三天，自投阎浮提。舍利弗，于汝意云何？是鸟中道作是念：‘欲还上三十三天。’能得还不？”
　　“不得也！世尊。”
　　“舍利弗，是鸟复作是愿：‘到阎浮提，欲使身不痛不恼。’舍利弗，于汝意云何？是鸟得不痛不恼不？”
　　舍利弗言：“不得也！世尊，是鸟到地，若痛、若恼，若死、若死等苦。何以故？世尊，是鸟身大而无翅故。”
　　“舍利弗，菩萨摩诃萨亦如是，虽如恒河沙等劫修布施、持戒、忍辱、精进、禅定，发大事，生大心，为得阿耨多罗三藐三菩提故，受无量愿。是菩萨远离般若波罗蜜，方便力故，若堕阿罗汉，若堕辟支佛道。何以故？是菩萨远离萨婆若心，布施、持戒、忍辱、精进、禅定，无般若波罗蜜，无方便力故，堕声闻地，若辟支佛道中。舍利弗，菩萨摩诃萨虽念过去、未来、现在诸佛，持戒、禅定、智慧、解脱、解脱知见，取相受持。是人不知不解诸佛戒、定、慧、解脱、解脱知见，但闻空、无相、无作名字声，而取名字声回向阿耨多罗三藐三菩提。菩萨摩诃萨若如是回向，住声闻、辟支佛地中，不能得过。何以故？远离般若波罗蜜及方便力，持诸善根，回向阿耨多罗三藐三菩提故。舍利弗，有菩萨摩诃萨从初发意已来，不远离萨婆若心，行布施、持戒、忍辱、精进、禅定，不远离般若波罗蜜及方便力故，不取相。于过去、未来、现在诸佛戒、定、慧、解脱、解脱知见，不取空解脱门相，不取无相、无作解脱门相。舍利弗，当知是菩萨摩诃萨，不堕声闻、辟支佛道，直至阿耨多罗三藐三菩提。何以故？是菩萨摩诃萨从初发心已来，行布施不取相，持戒、忍辱、精进、禅定不取相；过去、未来、现在诸佛戒、定、慧、解脱、解脱知见不取相。舍利弗，是名菩萨方便力，以离相心行布施、持戒、忍辱、精进、禅定，乃至离相心行一切种智。”
　　舍利弗白佛言：“世尊，如我解佛所说义，若菩萨摩诃萨，不远离般若波罗蜜、方便力，当知是菩萨近阿耨多罗三藐三菩提。何以故？是菩萨摩诃萨，从初发心已来，无法可知，若色，若受、想、行、识，乃至一切种智。世尊，有求菩萨道善男子、善女人，远离般若波罗蜜、方便力，当知是人于阿耨多罗三藐三菩提，或得、或不得。何以故？世尊，是求菩萨道善男子、善女人，所有布施皆取相，所有持戒、忍辱、精进、禅定皆取相。以是故，是善男子、善女人，于阿耨多罗三藐三菩提不定。世尊，以是因缘故，菩萨摩诃萨欲得阿耨多罗三藐三菩提，不应远离般若波罗蜜、方便力。是菩萨摩诃萨，住般若波罗蜜、方便力中，以无得无相心，应修布施、持戒、忍辱、精进、禅定，乃至以无得无相心，应修一切种智。”
　　【论】释曰：诸天子欢喜，以末栴檀香，散佛及须菩提上。叹言：希有！世尊，须菩提以如来如随佛生者。诸天子意谓：须菩提智慧力故，令一切法皆如佛法，是故说随佛生。须菩提知诸天子心，少贵尚是诸法如，是故须菩提欲断诸天子心故，说是如毕竟空相，以四种破著如心。所谓须菩提不在色中，不在色如中；不以色等，不以色等如；不离色等，不离色等如，随佛生。佛此中自说因缘：此法皆空不可得。舍利弗言：世尊，是如甚深，是如中但色等法不可得，何况色等法如当可得？
　　问曰：何者是色等法？何者是色等法如？
　　答曰：色等法，眼所见等诸法；如，名色等法实相不虚诳。人于色等如法中错谬故，或起不善业堕恶道中，或起善业生于人天中，终归磨灭，还生诸苦；或起无漏业，应求大利而取小乘，不得毕竟清净如相故。色等法皆是作法，有为虚妄，从颠倒生，凡夫所忆想分别行处，是故色等法虚妄，不即是如。知色等法如实故即是如，因色等法得如名，是故言不离色等法得如。色等法入如中，皆一相无异，是故须菩提谦言：非但我随佛生，一切法亦如是相。舍利弗赞叹须菩提所说：色等法亦毕竟空，何况如！因若空，何况果！闻如是甚深如相，众生各得道利益。
　　问曰：是般若波罗蜜为菩萨说，何故六千人成阿罗汉道？
　　答曰：佛知必有难者，自为舍利弗说因缘：是人无般若波罗蜜，无方便力；过去作功德，无方便故，邪行不正。是人离般若波罗蜜故，深著善法，今从佛闻般若波罗蜜，深厌世间，慈悲心薄故求自利，不受一切法，即得阿罗汉，于般若无咎！如人持器诣海随器大小，各自取足。
　　问曰：如经说六千菩萨，无般若波罗蜜、方便力故，行五波罗蜜，不得是无分别法，作阿罗汉。若一切圣人，皆得无为法，无为法即是无分别，何以此中说不得无分别法作阿罗汉？
　　答曰：非说今世听法时，乃是过去五百世时，不得般若方便，修集五波罗蜜功德，以是故言，不得无分别。失菩萨信等五根，失菩萨信等五根故，虽闻般若，不得如菩萨所闻，即于实际作证。
　　问曰：俱行空、无相、无作，何以一人得作佛？一人作阿罗汉？
　　答曰：虽有种种因缘，得阿罗汉大因缘，所谓离萨婆若心，行空等故。大鸟者，金翅鸟于诸天，如此间人鸟雀等无异。是鸟所以不来者，此鸟食龙，翅出毒风，扇一切眼失明故。是鸟初出[穀-禾+卵]，羽翼未成，意欲飞去，即时堕落。中道心悔，我未应飞，欲还住本天，上舍摩梨树上。是鸟身大，羽翼未成，不能举身。鸟身，是菩萨身。大者，世世广集五波罗蜜功德，无两翅者，是无般若波罗蜜、无方便。须弥山者，是三界。虚空，是无量佛法。未应飞而飞者，是菩萨功德未成满，欲行菩萨三解脱门，欲游无量佛法虚空中，而自退没，是心虽欲愿作佛而不能得。若死者，是阿罗汉道；死等者，辟支佛道。若痛若恼者，失菩萨本愿功德。佛自结句，乃至住是无得无相心中应布施等。此经中合喻，义自明了，故不说。
　　【经】尔时，欲、色界诸天子白佛言：“世尊，阿耨多罗三藐三菩提难得！何以故？是菩萨摩诃萨，应知一切诸法已，得阿耨多罗三藐三菩提，是法亦不可得。”
　　佛言：“如是，如是。诸天子，阿耨多罗三藐三菩提难得，我亦得一切法、一切种智已，得阿耨多罗三藐三菩提，亦无所得、无能知、无可知，亦无知者。何以故？诸法毕竟净故。”
　　须菩提白佛言：“世尊，如佛所说，阿耨多罗三藐三菩提难得；如我解佛所说义，我心思惟，是阿耨多罗三藐三菩提易得。何以故？无有得阿耨多罗三藐三菩提者，亦无可得法。一切法、一切法相空，无法可得，无能得者。何以故？一切法空故，亦无法可增，亦无法可减。所谓布施、持戒、忍辱、精进、禅定，乃至一切种智，是法皆无可得者，无能得者。世尊，以是因缘故，我意谓阿耨多罗三藐三菩提为易得。何以故？世尊，色、色相空，受想行识、识相空，乃至一切种智、一切种智相空。”
　　舍利弗语须菩提：“若一切法空如虚空，虚空不作是念：‘我当得阿耨多罗三藐三菩提。’若菩萨摩诃萨信解一切法空如虚空，是阿耨多罗三藐三菩提易得者，今恒河沙等诸菩萨摩诃萨求阿耨多罗三藐三菩提，何以故退还？须菩提，以是故，知阿耨多罗三藐三菩提不易得。”
　　须菩提语舍利弗：“于意云何？色于阿耨多罗三藐三菩提退还不？”
　　舍利弗言：“不。”
　　“受、想、行、识，于阿耨多罗三藐三菩提退还不？”
　　舍利弗言：“不。”
　　“乃至一切种智，于阿耨多罗三藐三菩提退还不？”
　　舍利弗言：“不。”
　　“离色有法于阿耨多罗三藐三菩提退还不？”
　　舍利弗言：“不。”
　　离受、想、行、识，有法于阿耨多罗三藐三菩提退还不？”
　　舍利弗言：“不。”
　　“乃至离一切种智，有法于阿耨多罗三藐三菩提退还不？”
　　舍利弗言：“不。”
　　“舍利弗，于意云何？色如相，于阿耨多罗三藐三菩提退还不？”
　　舍利弗言：“不。”
　　“受、想、行、识如相，乃至一切种智如相，于阿耨多罗三藐三菩提退还不？”
　　舍利弗言：“不。”
　　“离色如相，有法于阿耨多罗三藐三菩提退还不？”
　　舍利弗言：“不。”
　　“离受、想、行、识如相，乃至离一切种智如相，有法于阿耨多罗三藐三菩提退还不？”
　　舍利弗言：“不。”
　　“舍利弗，于意云何？如，于阿耨多罗三藐三菩提退还不？”
　　舍利弗言：“不。”
　　“法性、法住、法位、实际、不可思议性，于阿耨多罗三藐三菩提退还不？”
　　舍利弗言：“不。”
　　“舍利弗，于意云何？离如，有法于阿耨多罗三藐三菩提退还不？”
　　舍利弗言：“不。”
　　“离法性、法住、法位、实际、不可思议性，有法于阿耨多罗三藐三菩提退还不？”
　　舍利弗言：“不。”
　　须菩提语舍利弗：“诸法毕竟不可得，何等法于阿耨多罗三藐三菩提退还？”
　　舍利弗语须菩提：“如须菩提所说，是法忍中，无有菩萨于阿耨多罗三藐三菩提退还者。若不退还，佛说求道者有三种：阿罗汉道、辟支佛道、佛道，是三种为无分别。如须菩提说，独有一菩萨求佛道！”
　　是时，富楼那弥多罗尼子语舍利弗：“应当问须菩提：为有一菩萨乘不？”
　　尔时，舍利弗问须菩提：“须菩提，为欲说有一菩萨乘？”
　　须菩提语舍利弗：“于诸法如中，欲使有三种人，声闻乘、辟支佛乘、佛乘耶？”
　　舍利弗言：“不也。”
　　“舍利弗，三乘分别中，有如可得不？”
　　舍利弗言：“不也。”
　　“舍利弗，是如有若一相、若二相、若三相不？”
　　舍利弗言：“不也。”
　　“舍利弗，汝欲于如中，乃至有一菩萨不？”
　　舍利弗言：“不也。”
　　“如是四种中，三乘人不可得。舍利弗，云何作是念：是求声闻乘人，是求辟支佛乘人，是求佛乘人？舍利弗，菩萨摩诃萨，闻是诸法如相，心不惊、不没、不悔、不疑，是名菩萨摩诃萨，能成就阿耨多罗三藐三菩提。”
　　尔时，佛赞须菩提言：“善哉！善哉！须菩提，汝所说者，皆是佛力。须菩提，若菩萨摩诃萨，闻说是如，无有诸法别异，心不惊、不怖、不畏、不难、不没、不悔，当知是菩萨能成就阿耨多罗三藐三菩提。”
　　舍利弗白佛言：“世尊，成就何等菩提？”
　　佛言：“成就佛阿耨多罗三藐三菩提。”　　
　　【论】释曰：尔时，诸天子作是念，白佛言：世尊，阿耨多罗三藐三菩提难得！何以故？一切法毕竟空，而菩萨求佛道，观行修集，成佛度众生，是法亦不可得。佛可其言，自身为证：我坐道场，以一切种得一切法，亦无一定相可得。须菩提言：世尊，如我意，阿耨多罗三藐三菩提易得，一切法毕竟常空故，是中无得者、无可得法、无障无碍、无所修、无所断故。
　　尔时，舍利弗言：若佛道易得者，何以故恒河沙等无量菩萨求佛道，若一若二作佛，余者皆退还？须菩提答舍利弗：色于阿耨多罗三藐三菩提退还不？受、想、行、识，乃至一切种智退还不？答曰：不也！何以故？色等法毕竟空，无有退还；色等法如无二相，亦无分别故无退还。离色等法，更有法退还不？答言离色等更无有法，是故言不也。离色等法如，更有法退还不？答言如破色等法已，如亦自空，是故言不。法性、法位，乃至不可思议性，亦如是。
　　须菩提语舍利弗：若法无退还，何以故言如恒河沙等菩萨退还？舍利弗答：如须菩提所说，法忍中则无退还。法忍者，是法门、法修、法行。入须菩提所说法门中，则无退还；出是法门，则有退还。舍利弗虽见受须菩提语，亦自引佛法作难：若无退者，尽当作佛，何以说有三乘？须菩提还以如相四句破三乘。佛叹须菩提：善哉！若菩萨闻如中无三乘分别，不恐怖，是菩萨即能成无上道。
　　问曰：若佛说菩萨成阿耨多罗三藐三菩提，舍利弗何以故问成就何等菩提？
　　答曰：各各有无上，舍利弗疑故，问何等道无上，答大乘无上。
　　复次，须菩提以毕竟空智慧，破著三乘心，佛赞善哉！须菩提言：菩萨闻是，心不没、不怖，则能成就阿耨多罗三藐三菩提。舍利弗问：三乘菩提无定相，今言成就菩提，成何等菩提？佛言：成就佛阿耨多罗三藐三菩提。若入毕竟空门，一切法尽一相；若出毕竟空，三乘则有异。今佛分别诸法故，说有上、中、下乘，不为毕竟空故说。
　　【经】须菩提白佛言：“世尊，若菩萨摩诃萨，欲成就阿耨多罗三藐三菩提，应云何行？”
　　佛言：“应起等心，于一切众生亦等心与语，无有偏党；于一切众生中起大慈心，亦以大慈心与语；于一切众生中下意，亦以下意与语；于一切众生中应生安隐心，亦以安隐心与语；于一切众生中应生无碍心，亦以无碍心与语；于一切众生中应生无恼心，亦以无恼心与语；于一切众生中应生爱敬心，如父、如母，如兄、如弟，如姊、如妹，如儿子、亲族、知识，亦以爱敬心与语。是菩萨摩诃萨，应自不杀生，亦教人不杀生，赞不杀生法，欢喜赞叹诸不杀者；乃至自行不邪见，亦教他人不行邪见，赞不邪见法，欢喜赞叹不邪见者。如是，须菩提，菩萨摩诃萨欲成就阿耨多罗三藐三菩提，当如是行！
　　“复次，须菩提，菩萨摩诃萨欲成就阿耨多罗三藐三菩提，应自行初禅，亦教他人行初禅，赞叹行初禅法，欢喜赞叹行初禅者；二禅、三禅、四禅，亦如是。
　　“复次，须菩提，菩萨摩诃萨欲成就阿耨多罗三藐三菩提，应自行慈心，亦教人行慈心，赞叹行慈心法，欢喜赞叹行慈心者；悲、喜、舍心，亦如是。自行虚空处，亦教人行虚空处，赞叹行虚空处法，欢喜赞叹行虚空处者；识处、无所有处、非有想非无想处，亦如是。自具足檀波罗蜜，亦教人具足檀，赞叹具足檀法，欢喜赞叹具足檀波罗蜜者；尸罗、羼提、毗梨耶、禅、般若波罗蜜，亦如是。
　　“复次，菩萨摩诃萨欲成就阿耨多罗三藐三菩提，自行内空，亦教人行内空，赞叹行内空法，欢喜赞叹行内空者；乃至无法有法空，亦如是。自行四念处，亦教人行四念处，赞叹行四念处法，欢喜赞叹行四念处者；乃至八圣道分，亦如是。自修空三昧、无相、无作三昧，亦教人修空、无相、无作三昧，赞叹修空、无相、无作三昧法，欢喜赞叹修空、无相、无作三昧者。自行八背舍，亦教人行八背舍，赞叹行八背舍法，欢喜赞叹行八背舍者。自行九次第定，亦教人行九次第定，赞叹行九次第定法，欢喜赞叹行九次第定者。自具足佛十力，亦教人具足佛十力，赞叹具足佛十力法，欢喜赞叹具足佛十力者。自行四无所畏、四无碍智、十八不共法，大慈大悲，亦教人行四无所畏，乃至大慈大悲，赞叹行四无所畏，乃至大慈大悲法，欢喜赞叹行四无所畏，乃至大慈大悲者。自逆顺观十二因缘，亦教人逆顺观十二因缘，赞叹逆顺观十二因缘法，欢喜赞叹逆顺观十二因缘者。须菩提，菩萨摩诃萨欲成就阿耨多罗三藐三菩提，应如是行！
　　“复次，须菩提，菩萨摩诃萨欲成就阿耨多罗三藐三菩提，自应知苦、断集、证灭、修道，亦教人知苦、断集、证灭、修道，赞叹知苦、断集、证灭、修道法，欢喜赞叹知苦、断集、证灭、修道者。自生须陀洹果，证智而不证实际，亦教人著须陀洹果中，赞叹须陀洹果法，欢喜赞叹得须陀洹果者；斯陀含果、阿那含果、阿罗汉果，亦如是。自生辟支佛道，证知而不证辟支佛道，亦教人著辟支佛道中，赞叹辟支佛道法，欢喜赞叹得辟支佛道者。自入菩萨位，亦教人入菩萨位，赞叹菩萨位法，欢喜赞叹入菩萨位者。自净佛世界、成就众生，亦教人净佛世界、成就众生，赞叹净佛世界、成就众生法，欢喜赞叹净佛世界、成就众生者。自起菩萨神通，亦教人起菩萨神通，赞叹菩萨神通法，欢喜赞叹起菩萨神通者。自生一切种智，亦教人生一切种智，赞叹生一切种智法，欢喜赞叹生一切种智者。自断一切结使习，亦教人断一切结使习，赞叹断一切结使习法，欢喜赞叹断一切结使习者。须菩提，菩萨摩诃萨欲成就阿耨多罗三藐三菩提，菩萨应如是行！
　　“复次，须菩提，菩萨摩诃萨欲成就阿耨多罗三藐三菩提，自取寿命成就，亦教人取寿命成就，赞叹取寿命成就法，欢喜赞叹取寿命成就者；自成就法住，亦教人成就法住法，赞叹成就法住法，欢喜赞叹成就法住者。须菩提，菩萨摩诃萨欲成就阿耨多罗三藐三菩提，应如是行，亦应如是学般若波罗蜜方便力！是菩萨如是学、如是行时，当得无碍色，得无碍受、想、行、识，乃至得无碍法住。何以故？是菩萨摩诃萨从本已来，不受色，不受受、想、行、识，乃至不受一切种智。何以故？色不受者为非色，乃至一切种智不受者为非一切种智。”
　　说是菩萨行品时，二千菩萨得无生法忍。
　　【论】释曰：须菩提问菩萨欲成无上道者，云何应行？佛答：应起等心，于一切众生无有偏党。五众和合，假名众生，如车、如林。一切众生者，尽举十方六道，无有遗余。一切众生法，各行三分：怨、亲、中人。佛今教菩萨等心，一切众生皆有亲爱想，莫生怨心，莫生中人心。
　　复次，众生有二种，爱及憎。佛言：于一切众生，离是二心，莫生憎、爱。爱者贪欲，烦恼心不应行，当行慈爱心。世间法，爱念妻子、牛马等；憎恶怨贼等。菩萨转此世间法，但行慈爱心于一切众生。
　　复次，等心者，菩萨生法喜，于一切众生，欲令皆至佛道。菩萨自舍憎、爱心，亦舍众生憎、爱心加己。世间有三种人：恶、大恶、恶中恶，善、大善、善中善。恶者，如人以恶事加己，还报之以恶事。诸佛法于一切众生平等心，不应起恶念，何况起身行、口行？大恶者，如无人侵己，而以恶加人。恶中恶者，如人以好心供给慈念，而反以恶心毁害，如是等恶，名恶中恶。善者，如人以好事于己，还以善报。大善者，如人于己无善，而以善事利益。善中善者，如人以恶害于己，而以善事乃至身命供养，是名善中善。菩萨舍是三恶，过是二种善，行第六心于一切众生。
　　问曰：是菩萨未得法身，云何能行是心？
　　答曰：是菩萨求无上道，应行无上法，受如是难为苦行，乃成无上道；譬如贾客，于险道中备受诸苦，乃得大利。
　　复次，是菩萨闻佛法正体，所谓毕竟空，无我、无我所，无一定实法，所见、所闻、所知，皆是虚诳，如幻、如梦；深信是法故，能以身命供养怨贼。
　　复次，菩萨知此身，从罪业烦恼颠倒因缘生；所见、所闻，皆是虚诳罪垢之本。若有人来欲加害于我，我宜欢喜受之，以此弊身而得无上道利，何为不与？
　　复次，菩萨发心，深爱众生，欲利益故，自以己身供养怨贼，欲令众生效己所行。以有众生，说法教者不必肯受故，以身教令其信受。
　　复次，多有人发意求无上道而身行不称，亦以是故，菩萨以身教之，令坚心行此难事。欲求无上道，当行善中善法，为此难事，尔乃可得。如是等无量因缘，自以身命供养怨贼。
　　问曰：等心、慈心，有何异？
　　答曰：等心者，是四无量心；慈心者，是一无量。有人言：“初舍怨亲是等心，后加愍念是慈心。”
　　复次，有人言：“等心者，观众生如如、实际、法性，是法皆无为，无量故等；爱念众生，是名慈心。”所以不说悲心，有悲心或忧念众生，积集此心，心则退没。或有众生不受菩萨悲念，言：汝何以不自忧其身而念他人？慈心无如是事，易摄众生故，但说慈心。
　　问曰：若众生有三种，上、中、下，菩萨福德智慧积集故，应是大人，云何言于一切众生中起下意？
　　答曰：菩萨作是念：一切法无常，一切众生上、中、下，皆归磨灭，是中何者是大？何者是小？人以世法故有大小。
　　复次，大小不定，此国以为大，余国以为小；于此为大，于彼为小；如今世卑贱，后世为天王。如是业因缘，在世间轮转，贵贱大小无定；如水火贵贱随时，用舍无定。
　　复次，菩萨虽有功德，知是功德毕竟空，如幻、如梦，不著此功德，不有是大小。
　　复次，一切众生中，有佛道因缘者，唯佛能知。菩萨作是念：若我小众生形貌才能，以此事轻者，则为轻未来佛，若轻佛则为永了。
　　复次，菩萨作是念：我誓度一切众生，若众生无所得，我则孤负众生。譬如主人请客，则应敬客而自卑；若无所供设，是则负愧于客。
　　复次，以自大心故，则喜生瞋恚，憍慢是瞋之本，瞋是一切重罪之根。若菩萨于众生起下心，众生若骂、若打，则无恚恨。譬如大家打奴，奴不敢瞋恨。若菩萨自高，下意众生者，众生侵害，忿然生怒，如奴打大家，则起瞋怒。下意有如是等种种利益故，菩萨应当行。
　　安隐心者，与今世、后世、究竟乐，非如父母、知识与现世乐。菩萨若以等心、慈心、下心利益众生时，若有不知恩人来恼菩萨，不信所行，谓为欺诳，为求名故，无有实事；又为魔所使，来恼菩萨，恶中之恶，不识恩分；菩萨等心，于此通达无碍，得是无碍心已，众生虽有大罪大过，但欲利益，不生恼心。慈心、安隐，无碍、不恼心。譬如孝子爱敬父母，如兄、如弟，如姊妹、儿女，无淫欲心而生爱敬慈念。世人但能爱敬所亲，菩萨普及一切。得是柔软清净好心，名众生忍，是法忍初门。次行十善道，十善道有佛无佛，世间常有是善法教。菩萨先以四十种行，行是十善道。何以故？是菩萨深念善法，心慈众生故。离欲凡夫法有十二事，亦以四十八种行。六波罗蜜乃至法住，是客法，有佛说则有菩萨行。上来旧法、客法，本末具足，今世得善法，智慧无碍，舍身得法身无碍，随意至十方教化众生，于十方佛前修集善法。
　　闻是法时，二千菩萨得无生法忍者，是品说如微妙深法，亦说有行，善门、智门，二行具足。但说如法，所利少；若说有法，所利亦少；今说有无二法具足故，得无生忍。譬如二轮具足故，能有所至。此中善说二谛故，二千菩萨得无生法忍。
大智度论卷第七十三释阿毗跋致品第五十五
　　【经】须菩提白佛言：“世尊，以何等行、何等类、何等相貌，知是阿鞞跋致菩萨摩诃萨？”
　　佛告须菩提：“若菩萨摩诃萨，能知凡夫地、声闻地、辟支佛地、佛地；是诸地，如相中无二无别，亦不念，亦不分别。入是如中，闻是事，直过无疑。何以故？是如中无一无二相故。是菩萨摩诃萨，亦不作无益语，但说利益相应语，不视他人长短。须菩提，以是行类相貌，知是阿鞞跋致菩萨摩诃萨。”
　　须菩提言：“世尊，复以何行类相貌，知是阿鞞跋致菩萨摩诃萨？”
　　佛告须菩提：“若一切法，无行、无类、无相貌，当知是名阿鞞跋致菩萨摩诃萨。”
　　须菩提白佛言：“世尊，若一切法无行、无类、无相貌，菩萨于何等法转，名不转？”
　　佛言：“若菩萨摩诃萨色中转，受、想、行、识中转，是名菩萨不转。
　　“复次，须菩提，菩萨摩诃萨，檀波罗蜜中转，乃至般若波罗蜜中转，内空中乃至无法有法空中转，四念处中乃至十八不共法中转，声闻、辟支佛地中转，乃至阿耨多罗三藐三菩提中转，当知是菩萨摩诃萨不转。何以故？须菩提，色性无，是菩萨何所住？乃至阿耨多罗三藐三菩提性无，是菩萨何所住？
　　“复次，须菩提，菩萨摩诃萨，不观外道、沙门、婆罗门面类言语，不作是念：‘是诸外道，若沙门、若婆罗门，实知实见。’若说正见，无有是事！
　　“复次，菩萨不生疑，不著戒取，不堕邪见，亦不求世俗吉事以为清净，不以华香、缨络、幡盖、妓乐，礼拜供养诸天。须菩提，以是行类相貌，当知是名阿鞞跋致菩萨摩诃萨。
　　“复次，须菩提，阿鞞跋致菩萨摩诃萨，常不生下贱家，乃至不生八难之处，常不受女人身。须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨常行十善道，自不杀生，不教人杀生，赞叹不杀生法，欢喜赞叹不杀生者；乃至自不邪见，不教人邪见，亦不赞叹邪见法，不欢喜赞叹行邪见者。须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨，乃至梦中亦不行十不善道，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨为利益一切众生故，行檀波罗蜜；乃至为利益一切众生故，行般若波罗蜜。须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨所有诸法，受持、读诵、说、正忆念，所谓修妒路乃至优波提舍。是菩萨法施时，作是念：‘是法施因缘故，满一切众生愿。以是法施功德，与一切众生共之，回向阿耨多罗三藐三菩提。’须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨，于甚深法中，不疑、不悔。”
　　须菩提言：“世尊，菩萨于甚深法中，何因缘故不疑、不悔？”
　　佛言：“是阿鞞跋致菩萨，都不见有法可生疑处，若色、受、想、行、识，乃至阿耨多罗三藐三菩提；不见是法可生疑处、悔处。须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨，身、口、意业柔软。须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨，以慈身、口、意业成就。须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨，不与五盖俱：淫欲、瞋恚、睡眠、掉悔、疑。须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨一切处无所爱著。须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨，出入去来，坐卧行住，常念一心；出入去来，坐卧行住，举足下足，安隐庠序，常念一心，视地而行。须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨所著衣服，及诸卧具，人不恶秽，好乐净洁，少于疾病。须菩提，以是行类相貌，当知是名阿鞞跋致菩萨摩诃萨。
　　“复次，须菩提，常人身中，有八万户虫侵食其身，是阿鞞跋致菩萨摩诃萨身无是虫。何以故？是菩萨功德出过世间；以是故，是菩萨无是户虫。是菩萨功德增益，随其功德，得身清净，得心清净。须菩提，以是行类相貌，当知是名阿鞞跋致菩萨摩诃萨。”
　　须菩提白佛言：“世尊，云何菩萨摩诃萨得身清净，得心清净？”
　　佛言：“菩萨摩诃萨，随其所得，增益善根，灭除心曲、心邪。须菩提，是名菩萨摩诃萨身清净、心清净。以是身、心清净故，能过声闻、辟支佛地，入菩萨位中。须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨，不贵利养；虽行十二头陀，不贵阿兰若法，乃至不贵但三衣法。须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨，常不生悭贪心，不生破戒心、瞋动心、懈怠心、散乱心，不生愚痴心，不生嫉妒心。须菩提，以是行类相貌，当知是名阿鞞跋致菩萨摩诃萨。
　　“复次，须菩提，菩萨摩诃萨，心住不动，智慧深入，一心听受所从闻法及世间事，皆与般若波罗蜜合。是菩萨摩诃萨，不见产业之事不入法性者；是事一切，皆见与般若波罗蜜合。以是因缘故，须菩提，是名阿鞞跋致菩萨阿鞞跋致相。”　　
　　【论】问曰：上来处处说阿鞞跋致相，今何以复问？
　　答曰：上虽处处略说，今欲广说。此中多是阿鞞跋致相故，名阿鞞跋致品。
　　复次，上来解般若波罗蜜相，次说魔因缘坏般若，今说信受般若波罗蜜者是阿鞞跋致，欲说其相貌，故须菩提问。
　　复次，菩萨初发心来，所行因缘，所得果报，是阿鞞跋致，受记必当作佛。如人受职，已得印信，心无复疑。又如声闻人所行众行，皆为四沙门果。阿鞞跋致是决定安隐地，过凡夫，不入二乘地；虽未成佛道，能为世间作福田。是事微妙难得，故须菩提问其相貌。佛本命须菩提说般若波罗蜜，故须菩提问世尊，阿鞞跋致有何行类相貌。
　　问曰：是三事有何等异？
　　答曰：有人言：“是三事皆一义，以此知是阿鞞跋致、非阿鞞跋致。”有人言：“行，名是阿鞞跋致菩萨身口意业异于他人，以此行表阿鞞跋致甚深智慧。类者，分别知诸菩萨，是阿鞞跋致、非阿鞞跋致。相貌者，除行、类，余种种因缘，得知阿鞞跋致相。”佛说义趣，若菩萨能具足五波罗蜜，深入般若波罗蜜，方便力故，不著般若波罗蜜，但观如，所谓诸法实相。菩萨尔时，不以凡夫、二乘地为下贱，不以佛地为高贵，入诸法如故。诸法如中，无有分别二法，但以如入如，更无余事，亦不分别取相。何以故？如平等故。能如是入者，即入诸佛法藏；心不生疑更求诸法决定相。是故经说：须菩提，凡夫地乃至佛地，如相中无二无别。得如是法，名阿鞞跋致行类相貌。
　　复次，略说是义，菩萨因诸法如，所谓毕竟空，舍一切世间事，亦不住毕竟空。何以故？得诸法毕竟清净实相故。菩萨若闻是无依止法，心无疑悔，不念依止。自上事，是阿鞞跋致正体；自是以下，尽是毕竟空行果。得毕竟空故，心纯熟寂灭相，不说无益语。所说常是法，不是非法；所说皆实，非妄说；所言柔软不粗犷，皆以慈悲心说，不以瞋恚心；所说应时，常得机会，观察人心，随其方俗。今此中略说利益之言：若教佛道，若二乘，若人天道，若今世得非罪乐。常远离口四恶故，于众生中慈悲心大故，又能自摧薄诸烦恼故，是以能种种因缘说诸利益语。
　　问曰：声闻人直趣涅槃，可不观他人；菩萨视众生如子，常欲教化，云何不观其长短？
　　答曰：若众生不可伏折，不可化度，如是等莫观。何以故？若以好心教诏，则谓嫉己，如刀刺心；既无所益，更增其罪，是故不观长短。
　　复次，菩萨应作是念：如诸佛一切智，烦恼习尽，尚不能尽度众生，何况我未得菩萨神通，未得无碍智，云何能普观众生？阿鞞跋致有得神通者；有不得者，得阿鞞跋致已，别修神通道乃得。若先得神通者，不具足故，不能遍观。
　　问曰：须菩提初问行类相貌，佛何以不即答无行类相貌，今此中方说？
　　答曰：初问时，众生未著阿鞞跋致相，故佛答或说空相，或说有相；今以众生著阿鞞跋致相，欲从凡夫入阿鞞跋致地，是故佛说一切无行、无类、无相貌。
　　须菩提以更问：若诸法尽空者，何以言于何法转，名不转法？应当从凡夫地转，于佛地不转？佛答：若菩萨能观色等诸法空无所有，转诸著心，故于佛道中不转。色等法和合因缘生，菩萨知是有为过罪故，不应此中住。诸法空故，能转著心，转著心故名不转。复次，阿鞞跋致菩萨入正位故，心决定不疑。一切外道中有实智，若有实智，不名外道！如是名阿鞞跋致相。
　　问曰：今说不生疑，后说深法不疑，是二不疑，有何差别？
　　答曰：今不疑者，四谛中如须陀洹所断；后不疑者，于佛所知深法中不疑。是菩萨福德智慧力故，虽不作须陀洹，未作佛，而能无此二疑。戒取，名外道戒；行此外道戒，不得涅槃。余四见，皆名邪见。深信业因缘果报故，不求吉事，不以华香等供养天。求道破憍慢根本故，常不生下贱家。不障他功德，常行劝助故，不生八难处。折薄淫欲，远离谄媚心故，不受女人身。
　　复次，余人虽行十善道，或一或二或三，不能具足四种；是菩萨大悲心，深爱善法故，具足行四种。常修集十善道故，乃至梦中不行十不善道。余人所修福德，但自为身；小菩萨虽为众生，亦自为己；阿鞞跋致诸所作福，皆为众生，不为其身。若福德可以与人，则尽与众生，更自修习，但不可得与；故菩萨以十二部经教化众生，亦但为众生，不自为己。
　　复次，菩萨信等五根利故，虽未作佛，于诸法能信。佛此中更说空因缘：菩萨不见色等法故，无生疑处。
　　复次，是菩萨常行慈悲心故，意业柔软；意业柔软故，身、口慈业成就。
　　问曰：慈悲心外道亦有，云何说是阿鞞跋致相？
　　答曰：外道虽有而不深，不能遍念众生，亦不常有，非诸法实相和合故，菩萨不尔。
　　复次，是菩萨诃五欲，除五盖，入五支，初禅不与五盖俱。五盖覆心，能耗减智慧，破佛道，开魔路故。是菩萨知一切有为作法，虚妄不实，如幻、如梦；无为法空无所有，寂灭相，是故于一切处无所爱著。于众生中，乃至佛亦不著；于法中，乃至涅槃亦不著。瞋，粗罪，小菩萨已断，故不说；爱，深微难断故，今说。
　　复次，是菩萨深入禅定故，守护一切众生；守护一切众生故，常一心念，不恼众生。不破戒故，出入来去等安详一心。举足下足，视地而行者，为护众生，为避乱心故。
　　复次，是菩萨久修集无量无边善法，身中无八万户虫；亦少病痛故，衣服卧具等常净洁无污。得诸法实相等善根力故，身中无八万户虫。心清净故，身、口等亦清净；离虚诳邪曲等下贱烦恼，故心清净。二事清净故，虽行世间，离诸逼迫苦恼；心不厌没故，出过声闻、辟支佛地。是菩萨贵佛道故，不贵利养；虽行头陀，不贵是法，以是法是究竟道因缘少分，非究竟道，是名阿鞞跋致菩萨行类相貌。
　　问曰：是菩萨未得佛道，未断诸烦恼，云何常不生悭贪等诸恶心？
　　答曰：阿鞞跋致菩萨，得无生法忍时，断诸烦恼但未断习。若不断者，云何常能不生诸悭贪等障道心？如经说：须陀洹乃至阿罗汉，即是菩萨无生法忍。
　　复次，有人言：“菩萨行六波罗蜜，深修集诸功德故，诸烦恼折薄，心中不生故，是名常不生。”
　　复次，是菩萨无量世行禅波罗蜜故，心住不动；积习般若故，深入智慧。是菩萨知法味微妙故，从他闻法，一心听受；乐法情深故，所闻若三乘法，若外道及世间法，自心妙故，皆与般若和合，不破法相。譬如壮夫无病，所食之物，无不消化；又如佛得最上味相，虽复苦辛不美之食，在佛口中皆是上味；又如煮石蜜欲熟时，种种物内中，皆成石蜜，妙味力盛故。菩萨亦如是，般若波罗蜜力盛故，种种诸法，能令皆与般若合为一味，无诸过罪。
　　复次，世间事者，菩萨所起身、口诸业，皆为怜愍度众生故；此怜愍心，皆入般若波罗蜜初门。又复世间诸事因缘，乃至坐起行步、饮食言语，常念安隐众生。是来去等法，皆入法性，如破来去中说。产业之事，亦如是。是名阿鞞跋致相。
　　【经】“复次，须菩提，若恶魔于阿鞞跋致菩萨前化作八大地狱，一一地狱中，有千万亿菩萨皆被烧煮，受诸辛酸苦毒。语菩萨言：‘是诸菩萨皆是阿鞞跋致，佛所授记，堕大地狱中。汝若为佛授阿鞞跋致记者，当入是大地狱中。佛为授汝地狱记，汝不如还舍菩萨心，可得不堕地狱，得生天上。’须菩提，若是菩萨见是事，闻是事，心不动、不疑、不惊，作是念：‘阿鞞跋致菩萨，若堕地狱、畜生、饿鬼中，终无是处！’须菩提，以是行类相貌，当知是名阿鞞跋致菩萨摩诃萨。
　　“复次，须菩提，恶魔化作比丘被服，来至菩萨所，语菩萨言：‘汝先闻应如是净修六波罗蜜，乃至应如是净修得阿耨多罗三藐三菩提，是事汝疾悔舍！汝先于过去、未来、现在诸佛所，从初发心乃至法住，于其中间所作善根，随喜回向阿耨多罗三藐三菩提，是事汝亦疾放舍！若汝疾舍，我当语汝真佛法；汝先所闻，皆非佛法，非佛教，皆是文饰合集作耳！我所说是真佛法。’若是菩萨闻作是说，心惊、疑、悔，当知是菩萨，未得诸佛授记，未定住阿鞞跋致性中。若是菩萨心不动、不惊、不疑、不悔，随顺依止无作无生法，不信他语，不随他行；行六波罗蜜时，不随他语；乃至行阿耨多罗三藐三菩提时，亦不随他语。须菩提，譬如漏尽阿罗汉，不信他语，不随他行；现见诸法实相，恶魔不能转。如是，须菩提，阿鞞跋致菩萨摩诃萨亦如是，求声闻道、辟支佛道人，不能破坏，不能折伏其心。须菩提，是菩萨摩诃萨必定住阿鞞跋致地中，不随他语；乃至佛语不直信取，何况求声闻、辟支佛人，及恶魔、外道梵志语？终无是处！何以故？是菩萨不见有法可随信者，所谓色，若受、想、行、识，若色如，乃至识如；乃至不见阿耨多罗三藐三菩提，何况阿耨多罗三藐三菩提如？须菩提，以是行类相貌，当知是名阿鞞跋致菩萨摩诃萨。”
　　“复次，须菩提，魔作比丘身来到菩萨所，语菩萨言：‘汝所行者，是生死法，非萨婆若道，汝今身取苦尽证！’是时恶魔为菩萨用世间行说似道法，此似道法是三界系：观不净，所谓骨相；若初禅乃至非有想非无想。语善男子：‘用是道，用是行，当得须陀洹果，乃至当得阿罗汉果。汝行是道，今世苦尽；汝用受生死中种种苦恼为？今是四大身，尚不用受，何况当更受未来身？’须菩提，若是菩萨摩诃萨心不惊、不疑、不悔，作是念：‘是比丘益我不少，为我说似道法；行是似道法，不得至须陀洹果证，不得至阿罗汉、辟支佛道证，何况得至阿耨多罗三藐三菩提？’是菩萨摩诃萨益复欢喜，作是念：‘是比丘益我不少，为我说障道法。我知是障道法，不障学三乘道。’是时恶魔知菩萨欢喜，作是言：‘善男子，汝欲见是菩萨摩诃萨供养如恒河沙等诸佛，衣被、饮食、卧具、医药、资生所须？亦于如恒河沙等诸佛所，行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜？亦亲近如恒河沙等诸佛，咨问菩萨摩诃萨道：世尊，菩萨摩诃萨，云何住菩萨摩诃萨乘？云何行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，四念处乃至大慈大悲？是菩萨摩诃萨如佛所教，如是住，如是行，如是修；是菩萨摩诃萨如是教，如是学，尚不得阿耨多罗三藐三菩提，不得萨婆若，何况汝当得阿耨多罗三藐三菩提？’若菩萨摩诃萨闻是事，心不异、不惊，益复欢喜，作是念：‘是比丘，益我不少，为我说障道法。是障道法，不得须陀洹道，乃至不得阿罗汉、辟支佛道，何况得阿耨多罗三藐三菩提？’是时恶魔知是菩萨心不没、不惊，即于是处化作多比丘，语菩萨言：‘此皆是发意求佛道菩萨，今皆住阿罗汉地，是辈尚不得阿耨多罗三藐三菩提，汝云何能得？’若菩萨摩诃萨即作是念：‘此是恶魔说相似道法。菩萨摩诃萨行般若波罗蜜，不应转阿耨多罗三藐三菩提心，亦不应堕声闻、辟支佛道中。’复作是念：‘行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至一切种智，不得阿耨多罗三藐三菩提，无有是处！’须菩提，以是行类相貌，当知是名阿鞞跋致菩萨摩诃萨。
　　“复次，须菩提，若菩萨摩诃萨作是念：‘若菩萨能如佛所说，不远离般若波罗蜜心，乃至一切种智，是菩萨终不退阿耨多罗三藐三菩提；若菩萨觉知魔事，亦不失阿耨多罗三藐三菩提。’以是行类相貌，当知阿鞞跋致菩萨摩诃萨相。”
　　须菩提白佛言：“世尊，于何法转，名为不转？”
　　佛言：“于色相转，于受、想、行、识相转；于十二入相、十八界相，淫欲、瞋恚、愚痴相，邪见相，四念处相，乃至声闻、辟支佛相，乃至佛相转。以是故，名为不退转菩萨摩诃萨相。何以故？是阿鞞跋致菩萨摩诃萨以是自相空法，入菩萨位，得无生法忍；乃至少许法不可得，不可得故不作，不作故不生，是名无生法忍。菩萨摩诃萨，以是行类相貌，当知是阿鞞跋致菩萨摩诃萨。”
　　【论】释曰：魔了了知是菩萨是阿鞞跋致者，不复沮坏；若未了了知者，则种种因缘，验试破坏。或作八大地狱，化作无数菩萨在中烧煮，语菩萨言：此皆是阿鞞跋致，诸佛授记者；汝若受记，为受地狱记。
　　问曰：恶魔何因缘故，言行善者受地狱记？
　　答曰：恶魔以是菩萨欲代一切众生受苦故，言受地狱记；汝若行福德生天者，则自为身，无豫众生事。若菩萨闻是事，心动、疑悔，若信受魔语，当知是未受阿鞞跋致记。若菩萨闻是事，不疑、不动、不惊，作是念：阿鞞跋致，得诸法实相故，不著一切法；不著一切法故，乃至不生小罪，何况三恶道罪？如火中有水，水中生火，无有是处！
　　复有魔作比丘被服来语菩萨：汝先从小师闻修六波罗蜜法，皆是虚妄，所集随喜心功德，亦是虚诳。汝先所闻，皆是虚诳，文饰不真，非是佛口所说；今我为汝说者，真是佛法，汝疾舍之！若菩萨闻是心动、瞋、疑，当知诸佛未与授记；譬如伪金，火烧磨打，若黑、若赤、若白，乃知非真。若菩萨闻是不瞋、不疑，随无生无灭、无起无作法，行于六波罗蜜相中，自知不随于他语，当知是真阿鞞跋致。譬如阿罗汉漏尽故，诸魔事来不能破；阿鞞跋致菩萨亦如是，无能降伏者。自现前知诸法实相故，乃至魔作佛身来，所说异于法相者，亦不信受；譬如狗著师子皮，诸兽见之虽怖，闻声则知是狗，何况变作余身等！此中佛自说因缘：是菩萨见色等法空故，谁当随他语？
　　复次，恶魔来作比丘身，语菩萨言：是六波罗蜜皆是生死道：布施等福德因缘故，欲界中受福乐；禅波罗蜜因缘故，色界中受乐；是般若波罗蜜无定相故，名虚诳法，回转五道中，不能自出是生死道。人诳汝言，是一切种智道；我今实语，汝取涅槃，今世尽苦！是菩萨若默然，魔即为说似道法：若观三十六种不净，若观骨人，若出入息，因是道得四禅、四无色定；汝因是禅定，可得须陀洹乃至阿罗汉。汝今此身是罪因缘所生，佛说弹指顷不赞更受身，何况久住生死中！阿鞞跋致菩萨闻是事，心喜作是念：是比丘大益我，为我说似道法；我得是似道法，即知真道；如行路人，知邪径则知正道，障道亦如是。阿鞞跋致是大人，贵重故，不与是比丘诤语。魔见菩萨默然欢喜，言是人信受我语，语菩萨言：善男子，有无量菩萨供养如恒河沙等诸佛，咨问奉行六波罗蜜及菩萨道法，面受佛教，尽受行诸菩萨行，尚不得无上道，今皆作阿罗汉，汝欲见不？菩萨闻是事已，默然。魔于是处，即化作无数阿罗汉比丘，语菩萨言：是诸比丘皆久行无上道，今皆取阿罗汉，汝今云何独欲作佛？阿鞞跋致即复欢喜：是比丘为我说似道、障道法。是菩萨实行六波罗蜜诸功德，定不退堕二乘；如佛所说，心常不离六波罗蜜等诸功德，不得无上道，无有是处！菩萨若知是魔事，则大得利益而无所失。以是故，菩萨心不动转，是名阿鞞跋致相。
　　尔时，须菩提白佛言：世尊，于何法转，名为不转？佛言：于色相等法中转还。上略说，今当广说。若菩萨于色等相皆能转，是名行一切法性空，得无生法忍，入菩萨位。无生忍者，乃至微细法不可得，何况大！是名无生。得是无生法，不作不起诸业行，是名得无生法忍。得无生法忍菩萨，是名阿鞞跋致。如是等无量行类相貌，是阿鞞跋致相。
释转不退轮品第五十六之上（经作转不转品）
　　【经】“复次，须菩提，恶魔到菩萨所，坏其心，作是言：‘萨婆若与虚空等，无所有相；诸法亦与虚空等，空无所有相。是虚空等诸法，空无所有相中，无有得阿耨多罗三藐三菩提者，亦无有不得者。是诸法皆如虚空无所有相，汝唐受勤苦！汝所闻阿耨多罗三藐三菩提皆是魔事，非佛所说。汝当放舍是愿，汝莫长夜受是不安隐、忧苦、堕恶道！’是诸善男子、善女人闻是诃时，应如是念：‘是恶魔事，坏我阿耨多罗三藐三菩提心。诸法虽如虚空，无所有、自相空，而众生不知、不见、不解；我亦以是如虚空等无所有、自相空，大誓庄严，得一切种智，为众生说此法，令得解脱，得须陀洹果、斯陀含果、阿那含果、阿罗汉果、辟支佛道、阿耨多罗三藐三菩提。’须菩提，菩萨摩诃萨从初发意已来，闻如是法，应坚固其心，不动不转。菩萨摩诃萨以是坚固心、不动不转心行六波罗蜜，当入菩萨位。”
　　须菩提白佛言：“世尊，不转故名阿鞞跋致，转故亦名阿鞞跋致？”
　　佛言：“不转故名阿鞞跋致，转故亦名阿鞞跋致。”
　　须菩提白佛言：“世尊，云何不转故名阿鞞跋致，转故亦名阿鞞跋致？”
　　佛告须菩提：“若菩萨摩诃萨于声闻地、辟支佛地不转，是故名不转。若菩萨摩诃萨，于声闻地、辟支佛地转，是故亦名不转。须菩提，以是行类相貌，当知是名阿鞞跋致菩萨摩诃萨相。以是行类相貌故，恶魔不能坏其意，令离阿耨多罗三藐三菩提。
　　“复次，须菩提，阿鞞跋致菩萨摩诃萨，若欲入初禅，第二、第三、第四禅，乃至灭受想定禅，即得入。
　　“复次，须菩提，阿鞞跋致菩萨摩诃萨，若欲修四念处，乃至八圣道分；空、无相、无作三昧；乃至五神通，即能修。是菩萨虽修四念处乃至五神通，是人不受四念处果；虽修诸禅，不受诸禅果，乃至不受灭受想定禅果：不证须陀洹果，乃至不证辟支佛道。是菩萨故为众生受身，随其所应而利益之。须菩提，以是行类相貌，当知是名阿鞞跋致菩萨摩诃萨。
　　“复次，须菩提，是阿鞞跋致菩萨摩诃萨，常忆念阿耨多罗三藐三菩提，终不离萨婆若心故，不贵色，不贵相；不贵声闻、辟支佛；不贵檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；不贵四禅、四无量心、四无色定，不贵五神通；不贵四念处乃至八圣道分；不贵佛十力乃至十八不共法；不贵净佛世界，不贵成就众生；不贵见佛，不贵种善根。何以故？一切法自相空，不见可贵法，能生贵心者。何以故？是一切法与虚空等，无所有，自相空。须菩提，是阿鞞跋致菩萨摩诃萨成就是心，于四种身仪中，出入、来去、坐卧、行住，一心不乱。须菩提，以是行类相貌，当知是阿鞞跋致菩萨摩诃萨。
　　“复次，须菩提，阿鞞跋致菩萨摩诃萨，若在居家，以方便力，为利益众生故，受五欲。布施众生，须食与食，须饮与饮，衣服、卧具乃至资生所须，尽给与之。是菩萨自行檀波罗蜜，教人行檀，赞叹行檀法，欢喜赞叹行檀波罗蜜者；尸罗波罗蜜乃至般若波罗蜜，亦如是。须菩提，阿鞞跋致菩萨摩诃萨在家时，能以满阎浮提珍宝施与众生，乃至三千大千世界满中珍宝给施众生；亦不自为常修梵行，不陵易虏掠他人，令其忧恼。须菩提，以是行类相貌，当知是名阿鞞跋致菩萨摩诃萨。
　　“复次，须菩提，阿鞞跋致，是菩萨摩诃萨执金刚神王常随逐，作是愿：‘是菩萨摩诃萨当得阿耨多罗三藐三菩提，我常随逐。’乃至五性执金刚神常随守护。以是故，若天、若魔、若梵、若余世间大力者，不能破坏是菩萨摩诃萨萨婆若心，乃至得阿耨多罗三藐三菩提。须菩提，是名菩萨摩诃萨阿鞞跋致相。
　　“复次，须菩提，菩萨摩诃萨，常具足菩萨五根：信根、精进根、念根、定根、慧根。是名阿鞞跋致相。
　　“复次，须菩提，阿鞞跋致菩萨摩诃萨，为上人，不为下人。”
　　须菩提白佛言：“世尊，云何为上人？”
　　佛告须菩提：“若菩萨摩诃萨一心行阿耨多罗三藐三菩提，心不散乱，是名上人。以是行类相貌，当知是阿鞞跋致相。
　　“复次，须菩提，阿鞞跋致菩萨，一心常念佛道；不作咒术，合和诸药；不咒鬼神令著男女，问其吉凶、男女、禄相、寿命长短。何以故？须菩提，是菩萨摩诃萨知诸法自相空，不见诸法相故，不行邪命而行净命。须菩提，以是行类相貌，当知是名阿鞞跋致菩萨摩诃萨相。”　　
　　【论】释曰：复有阿鞞跋致菩萨相，若恶魔作是言：萨婆若与虚空等。萨婆若有种种名字，或说一切智，或说一切种智，或说无上道，或说无量诸佛法，或说菩提，皆是萨婆若名字。此中说萨婆若，当知是阿耨多罗三藐三菩提。一切菩萨皆愿欲得萨婆若，魔来欲坏，作是言：是萨婆若空无所有，但诸师诳汝耳！如虚空无所有，无色无形，不可知，萨婆若亦如是，是故说与虚空等。诸法者，六波罗蜜等趣萨婆若助道法，是法亦空。萨婆若空无所有相，诸法但有名字，无有实事。是中无得萨婆若者，无趣萨婆若，无有助道者，汝唐受辛苦！汝师常教汝离魔事，萨婆若即是魔事。何以故？舍涅槃，取生死故。汝先所闻经，若六波罗蜜义，非是佛法，皆是人造。汝今疾悔，舍是邪心；若不舍，长夜受三恶道苦。阿鞞跋致菩萨闻是事，即觉知魔事，是魔毁訾萨婆若，欲令我远离阿耨多罗三藐三菩提。何以故？一切法虽空无所有，而凡夫众生颠倒覆心故，不知、不见；我亦当以自相空庄严，得一切智，为众生说法。若一切法空，我以实庄严，是不相应；若诸法空，庄严亦空者，是则相称；为众生说法，亦如是。令众生得须陀洹果，须陀洹果有二种：一者、三结断无为法；二者、空、无相、无作三昧相应有为须陀洹果，是二皆空。有为法中，三解脱门故空；无为法中，无生、无住、无灭相故即是空；乃至阿耨多罗三藐三菩提，亦如是。阿鞞跋致菩萨，从初发意已来，闻是法，坚固其心，不动、不转。一切诸烦恼箭不入故，名为坚；一切外道魔民不能转故，名不动；于阿耨多罗三藐三菩提不退故，名不转。是菩萨以如是三种心，行六波罗蜜，入菩萨位。菩萨位义，如先说。是名入菩萨位，入菩萨位者，名阿鞞跋致。
　　须菩提问，不转故名阿鞞跋致，转故名阿鞞跋致。佛二种答：以二谛故，所谓世谛、第一义谛。若菩萨入菩萨位，转声闻、辟支佛心，直入菩萨位，是名转；不转者，入阿鞞跋致第一义，诸法一相中，所谓无相，尚无一乘定相，何况三乘？则无所转；无所转故，名阿鞞跋致。
　　复次，阿鞞跋致虽行欲界法度众生，于禅定出入自在；于禅定自在故，若欲教化他人修四念处乃至八圣道分，三解脱门乃至五神通，皆得自在。虽入禅定，其心清净柔软故，不受长寿天福，于欲界教化；虽修四念处道法，亦不证须陀洹果，乃至不证辟支佛道。是菩萨观十方国土，知何处有可利益众生处，故为受身生其国，如是等名阿鞞跋致相。是菩萨一心深念，常不离阿耨多罗三藐三菩提故，但贵阿耨多罗三藐三菩提，不贵余事，所谓诸佛三十二相金色身；不舍本愿度众生故，不贵声闻、辟支佛道。是人贵无所得毕竟空故，不贵是布施，乃至不贵种善根，何况五欲世间利养？何以故？菩萨观一切法自相空，不见实定法可生贵心。
　　复次，有人有所贪贵故，心动不能自安，若得则欢喜，失则忧戚；菩萨无所贵、无所贪故，至于得失，心清净不动故，身行、口行调和不异故，身四威仪，一心常念，无所违失。
　　复次，深入禅波罗蜜故，身四威仪无所违失。
　　问曰：经中说阿鞞跋致菩萨方便力，为利益众生故受五欲，是何等方便？
　　答曰：譬如以钳取火，虽捉而不烧。五欲如火，能烧人善根。是菩萨思惟：我出家一身，云何能以布施摄众生？众生多须饮食、衣服，须法者少。菩萨为摄众生故，故生富贵家，布施众生，恣其所须，出家、在家众生，能广利益；譬如大地，人民、鸟兽皆蒙利润，是时四种行六波罗蜜。若出家赞布施，或有人言，汝自一身无财，但教人施，则不信受；是故菩萨方便作白衣，以财充满一切而劝行施，人则信受。是菩萨或作转轮圣王，心念施时，则满阎浮提珍宝，如顶生王宫殿中，心生欲宝，则宝至于膝；或作帝释，或作梵王，能雨珍宝满三千世界，供养于佛，充满一切。为摄众生故，而自不受；人受五欲，则心生憍慢，陵易于人。是人常断淫欲故，诸烦恼薄，不生憍慢；不生憍慢故，不陵易众生，是名阿鞞跋致相。
　　复次，若菩萨得无生法忍，入菩萨位，得受记，即时执金刚神王等法应随逐守护；得佛道时，则现其身，时令人见。此中自说因缘：若人、若非人无能破坏。人破者，若杀、若缚、若论议得胜等。非人破者，与病，令狂，若夺命，若作恶身令其恐怖，若变作佛身说邪道：如是等不能折伏菩萨。
　　问曰：若为金刚神王所守护者，菩萨自无有力？
　　答曰：菩萨亦自有力，复以菩萨功德故，能使金刚神所守护；金刚神所守护故，虽未得法身，而功德增益。又使天神见金刚神侍卫故，益加敬畏。具足菩萨根者，如人无眼等五情根，则无异木石；五情力故，能见、能闻。菩萨心中无信等五根，即是凡夫，不入圣数。
　　问曰：如阿毗昙经说：谁成就五根？不断善根者。今何以言无信等五根，即是凡夫？
　　答曰：不断善根众生，虽成就五根，而不能发起为用；譬如小儿，虽成就烦恼淫欲等，未能发用，故言无。信等五根亦如是，众生虽有，不发不用，是故不数。信等五根有二种：一者、属声闻、辟支佛，二者、属佛、诸菩萨。属声闻、辟支佛五根，能深信涅槃，能以智慧知世间无常、空，能知涅槃寂灭；菩萨五根，生深慈悲心于怨恶众生，亦能观诸法实相，所谓无生无灭等，虽未得佛，亦能信受佛事。复有以菩萨根故，能见、能闻、能知诸佛神通力，非诸声闻、辟支佛所及。如不可思议解脱经中说：舍利弗、目连、须菩提等，虽在佛左右，以无菩萨根故，不见是大菩萨会，及所有神通力，亦不闻佛说不可思议解脱。是故说若菩萨具足得是信等五根故，名阿鞞跋致。
　　问曰：余经中说：善人身、口、意业无恶，知恩报恩，能为一切众生故，自舍身乐，安隐众生，有所利益，不求果报，如是等上人相。何以故但说不散乱心行无上道一事，名为上人？
　　答曰：此中佛自略说：一心不散乱，尽摄诸善法。何以故？贪重佛道故，一切诸烦恼折薄，是故于众生深加慈心，能自以身命给施，何况不知报恩等！常一心念阿耨多罗三藐三菩提，清净持戒故，不行邪命，所谓不作祝术合药。祝术者，能翳身令人不见，能变人为畜兽，如是等种种祝术。合药者，饵食求仙，亦合和诸药疗疾，求财及求名声。祝鬼者，有人欲知未来事，祝鬼令著男女，问其吉凶、生男生女、寿命修短、丰乐胜负等。若有作者，为摄众生，破其憍慢，不为财利名闻。何以故？是人知一切诸法自相空故。不见诸法相，所谓己身、妻子、男女等；不见是相故，不行邪命。
大智度论卷第七十四释转不退轮品第五十六之下
　　【经】“复次，须菩提，今当更说阿鞞跋致菩萨摩诃萨行类相貌，一心谛听！”
　　佛告须菩提：“菩萨摩诃萨行般若波罗蜜，常不远离阿耨多罗三藐三菩提心故，不说五众事，不说十二入事，不说十八界事。何以故？常念观五众空相，十二入、十八界空相故。是菩萨摩诃萨不好说官事。何以故？是菩萨诸法空相中住，不见法若贵若贱。不好说贼事。何以故？诸法自相空故，不见若得若失。不好说军事。何以故？诸法自相空故，不见若多若少。不好说斗事。何以故？是菩萨摩诃萨住诸法如中，不见法若憎若爱。不好说妇女事。何以故？住诸法空中，不见好丑故。不好说聚落事。何以故？诸法自相空故，不见法若合若散。不好说城邑事。何以故？住诸法实际中，不见有胜有负。不好说国事。何以故？住实际中，不见法有所属有不属。不好说我事。何以故？法性中住，不见法是我是无我，乃至不见知者、见者。如是等，不说种种世间事，但好说般若波罗蜜，不远离萨婆若心。若行檀波罗蜜时，不为悭贪事；行尸罗波罗蜜时，不为破戒事；行羼提波罗蜜时，不为瞋诤事；行毗梨耶波罗蜜时，不为懈怠事；行禅波罗蜜时，不为散乱事；行般若波罗蜜时，不为愚痴事。是菩萨虽行一切法空，而乐法爱法。是菩萨虽行法性，常赞不坏法，而爱乐善知识，所谓诸佛及菩萨、声闻、辟支佛，诸能教化令乐住阿耨多罗三藐三菩提者。是人常愿欲见诸佛，闻在所处国土中有现在佛，随愿往生；如是心常昼夜行，所谓念佛心。如是，须菩提，阿鞞跋致菩萨摩诃萨，行初禅，乃至非有想非无想处，以方便力故，起欲界心，若众生能行十善道者，及现在有佛处在中生。如是行类相貌，当知是为阿鞞跋致菩萨摩诃萨。
　　“复次，须菩提，阿鞞跋致菩萨摩诃萨，行般若波罗蜜时，住内空、外空乃至无法有法空，住四念处乃至空、无相、无作解脱门；于自地中了了知，不疑我是阿鞞跋致、非阿鞞跋致。何以故？乃至不见少许法于阿耨多罗三藐三菩提中，若转若不转。须菩提，譬如人得须陀洹果，住须陀洹地中，自了了知，终不疑不悔；阿鞞跋致菩萨摩诃萨亦如是，住阿鞞跋致地中，终不疑。住是地中，净佛世界，成就众生；种种魔事起，即时觉知，亦不随魔事，破坏魔事。须菩提，譬如有人作五逆罪，五逆罪心乃至死时常逐不舍，虽有异心不能障隔。须菩提，阿鞞跋致菩萨摩诃萨亦如是，自住其地，心常不动，一切世间天、人、阿修罗不能动转。何以故？是菩萨摩诃萨出一切世间天、人、阿修罗上，入正法位中，自证地中住；具足诸菩萨神通，能净佛世界，成就众生，从一佛界至一佛界，于十方佛所，植诸善根，亲近咨问诸佛。是菩萨如是住，种种魔事起，觉而不随；以方便力，处魔事著实际中，自证地中，不疑、不悔。何以故？实际中无疑相故，知是实际非一非二。以是因缘故，是人乃至转身终不向声闻、辟支佛地。是菩萨摩诃萨诸法自相空中，不见法若生若灭、若垢若净。须菩提，是菩萨摩诃萨乃至转身亦不疑我当得阿耨多罗三藐三菩提，若不得。何以故？须菩提，诸法自相空，即是阿耨多罗三藐三菩提。须菩提，是菩萨摩诃萨住自证地中，不随他语，无能坏者。何以故？是阿鞞跋致菩萨摩诃萨成就不动智慧故。须菩提，以是行类相貌，当知是阿鞞跋致菩萨摩诃萨。
　　“复次，须菩提，是菩萨摩诃萨若恶魔作佛身来，语菩萨言：‘汝今于是间取阿罗汉道！汝亦无阿耨多罗三藐三菩提记，汝亦未得无生法忍，汝亦无是阿鞞跋致行类相貌，亦无是相得受阿耨多罗三藐三菩提记。’须菩提，若菩萨摩诃萨闻是语，心不异、不没、不惊、不畏，是菩萨应自知：‘我必从诸佛受阿耨多罗三藐三菩提记。何以故？诸菩萨以是法受记，我亦有是法得受记。’须菩提，若恶魔、若为魔所使，作佛形像来，与菩萨授声闻、辟支佛记。须菩提，是菩萨作是念：‘是恶魔、若为魔所使，作佛形像来。诸佛不应教菩萨远离阿耨多罗三藐三菩提，教住声闻、辟支佛道。’须菩提，以是行类相貌，当知是名阿鞞跋致相。
　　“复次，须菩提，恶魔复作佛身来到菩萨所，作是言：‘汝所学经书，非佛所说，亦非声闻说，是魔所说。’须菩提，是菩萨摩诃萨当作是知：‘是恶魔、若魔所使，教我远离阿耨多罗三藐三菩提。’须菩提，当知是菩萨已为过去佛所授记，住阿鞞跋致地。何以故？诸菩萨所有阿鞞跋致行类相貌，是菩萨亦有是行类相貌，是名阿鞞跋致菩萨相。
　　“复次，须菩提，阿鞞跋致菩萨摩诃萨，行般若波罗蜜时，为护持诸法故，不惜身命，何况余物！是菩萨护持法故，作是念：‘我不为护持一佛法，我为护持三世十方诸佛法故。’须菩提，云何菩萨摩诃萨护持佛法故不惜身命？须菩提，如佛说一切诸法真空。是时，有愚痴人破坏不受，作是言：‘是非法、非善、非世尊教！’须菩提，菩萨护持如是法故，不惜身命。菩萨亦应作是念：‘未来世诸佛，我亦在是数中，在中受记，是法亦是我法。’以是故不惜身命。须菩提，菩萨见是利益故，护持是法，不惜身命。须菩提，以是行类相貌，知是阿鞞跋致相。
　　“复次，须菩提，阿鞞跋致菩萨摩诃萨，闻佛说法，不疑、不悔，闻已受持，终不忘失。何以故？得陀罗尼故。”
　　须菩提言：“世尊，得何等陀罗尼，闻佛所说诸经而不忘失？”
　　佛告须菩提：“菩萨得闻持等陀罗尼故，佛说诸经，不忘、不失、不疑、不悔。”
　　须菩提白佛言：“世尊，但闻佛说法不忘、不失、不疑、不悔；闻声闻、辟支佛说，天龙鬼神、阿修罗、紧那罗、摩睺罗伽说，亦复不忘、不失、不疑、不悔耶？”
　　佛告须菩提：“所有言说众事，得陀罗尼菩萨，皆不忘、不失、不疑、不悔。须菩提，如是行类相貌成就故，当知是阿鞞跋致菩萨摩诃萨。”
　　【论】释曰：佛更欲细说阿鞞跋致相故，告须菩提，一心谛听：是菩萨常不离阿耨多罗三藐三菩提，乐行毕竟空故，不喜说分别五众、十二入、十八界决定相。又不喜说国王等事。如余外道，受他供养，无正道故，虚妄染著，心解愁故，说国事，分别过去世诸王力势等乐；阿鞞跋致菩萨不说是事，见一切世间常为无常火烧，众生可愍，我未得佛道，我但应说度众生法，不应说余事。一切法毕竟空故，大小相不可得，贼等事亦如是。毕竟空，即是如、法性、实际。行六波罗蜜，不说六蔽。菩萨虽安住一切法空中，而乐法爱法。何以故？是菩萨不著是一切法空故。又我行次第法，禅定、智慧等，然后得一切法空；此空不可得口说而心著，是故先行次第法。
　　复次，法性中不分别诸法故，法性非破坏相；是菩萨不著法性，怜愍众生，为种种分别善不善法等，令众生得解。虽为众生如是说，亦常赞叹不坏法，引导众生令入法性中故。
　　复次，阿鞞跋致菩萨，更无亲善，但以诸佛及大菩萨，诸能赞叹诸实相法者为亲善。是人功德智慧大故，随意所往，若欲至诸佛世界，随意得生。是菩萨虽离欲得诸禅定，以方便力故，为众生生欲界有现在佛处。生欲界者，故为众生留爱慢分，不以此禅定果报生色、无色界；但以禅定柔和其心，不受其报。
　　复次，是菩萨安住内空等诸空中。安住者，深入通达，心无所著，故不生疑：我是阿鞞跋致、非阿鞞跋致。自心中深入智慧故，是名自地证。又是人不见一切法若转若不转，是故不生疑。疑，名取相有所得。如人夜见树杌，寻复生念，人形亦尔，便生疑心；若取此二相故名疑。菩萨行无相三昧故，于一切法中不取相，则无生疑处。此中佛说譬喻：如须陀洹从无始世来，未得是无漏智慧，三结断故，即自知得无漏法，于四谛中定心不疑，若苦若乐；阿鞞跋致亦如是，从无始世来，未得诸法实相，所谓阿鞞跋致地，得时亦不生疑。诸生疑者，见违失事，不如本所闻故；是菩萨于一切法毕竟空故，不得是不如所闻法，疑无住处故无疑。自知此是究竟道，不可论，不可破。住是地中，教化众生，净佛世界，亦能以方便力故，破种种魔事。是阿鞞跋致法常随逐菩萨，乃至成佛。此中佛说二譬喻：一者、须陀洹，二者、五逆。是二心厚重故不可却：须陀洹心，常不可却；五逆心，罪毕乃除。如人著衰，鬼常随逐；阿鞞跋致心，复过于是。阿鞞跋致心，一切无能动转者，种种苦事逼迫不能动；种种供养利乐因缘，不能令舍实相心及慈悲心。
　　上来种种说阿鞞跋致相貌，今说其行事，所谓教化众生，净佛世界，从诸佛所新种善根，从一佛咨问诸佛诸深法要，及种种度众生门。十方种种魔事起而不随逐，以方便力，观是魔事；如佛法观诸魔身，如佛无异。所以者何？一切法及实际，同一相，所谓无相故。是人转身亦不向声闻、辟支佛地。何以故？是菩萨初得阿鞞跋致地时，知一切法实相空；转身，心亦不向二地，心不自疑，若得无上道、若不得。是菩萨世世无人能降伏破坏者。佛为验是菩萨故，作譬喻：若魔作佛身来，欲诳试是菩萨，语言：汝可今世取阿罗汉，汝无阿鞞跋致相可得佛道；无生法忍即是一切法，是中云何可得忍？若菩萨闻是，心不退没，是菩萨自知必从诸佛受记。何以故？我有无生法忍，闻是魔事，心不怖畏故。
　　复次，恶魔知是菩萨欢喜，与授声闻、辟支佛道记者，若今世得阿罗汉，后世得辟支佛；若菩萨不随此变化佛身语，觉知是魔、若魔所使。何以故？身是而言非。如试金钱，弹之声出，则知其真伪。若佛与菩萨授声闻、辟支佛记，终无是处！所以者何？诸佛种种方便，欲令一切人尽入佛道，云何引菩萨与声闻记？
　　复次，魔复化作佛身，语菩萨言：汝所行经书，尽是魔所说。是菩萨觉知是魔事，当知是菩萨已得受记，安住阿鞞跋致性中。
　　复次，阿鞞跋致菩萨，深爱乐法故，闻即心染，衣毛皆竖；念佛大悲，则欢喜悲泣；或于甚深法中生大欢喜，当知是阿鞞跋致。譬如大军，退败则怖懅迷闷，卧地似死；亲族见之，欲知活不，以杖鞭之，若瘾疹起者，则知必活。菩萨亦如是，皆是肉身，何以故知必能成佛？若闻说佛法，身中相现，衣毛为竖，颜色相异；余人闻不入心，则无异相，如死人无异。是菩萨深爱法故，能舍身为法。若佛、若佛弟子，于大会种种因缘，说诸法毕竟空；有一狂人，取音声名字相，著是毕竟空，出其过罪：若诸法尽毕竟空，则无佛、无法，无罪福业因缘，亦无修行精进得道果报！如是等出无量过罪。阿鞞跋致菩萨，观察筹量，知说法者有无著心，随佛语怜愍故说；知狂人著语言取相，破是毕竟空。尔时，阿鞞跋致则没命佐助言：是狂人！是邪见人！自没邪见，亦多化众人令堕邪见坏灭佛法。深怀瞋恨故，或自杀，或使弟子杀。尔时，菩萨若死事至，为佐助法故，不以怖畏而坏诸法性。此中佛说因缘，菩萨作是念：未来世佛，我亦在是数中，是法亦是我法；是我法故，不惜身命而守护之。作是思惟：我无量世中，为烦恼邪见故，丧身无数；今为十方三世诸佛法，佐助发起，若有益而死，胜无益而生。如是等为法故，不惜身命。
　　复次，是菩萨未成佛道，从佛闻甚深法，能尽受，不失信力故能受，闻持陀罗尼力故不失，断疑陀罗尼力故不疑。须菩提问：但闻佛语，能信持不疑，闻余语亦尔？佛言：一切有所说者皆能持，若二乘、天、龙等，所说有道理，能信持不疑；无道理者，持之无疑而不信。
　　复次，有人言：“信是邪法，不疑不善是善。”有人言：“诸天、龙、二乘所说皆是佛法。以是阿鞞跋致相，闻则能持，无疑、无悔。是菩萨虽未作佛，于诸法实相中都无有疑。”如是等行类相貌，是阿鞞跋致菩萨。
　　问曰：得何事来，名阿鞞跋致？
　　答曰：阿毗昙毗婆沙中说：过三阿僧祇劫后，种三十二相因缘，从是已来，名阿鞞跋致。毗尼阿波陀那中说：从见燃灯佛，以五茎华散佛，以发布地，佛为授阿鞞跋致记，飞腾虚空，以偈赞佛，从是已来，名阿鞞跋致。此般若波罗蜜中，若菩萨具足行六波罗蜜，得智慧方便力，不著是毕竟空波罗蜜。观一切法不生不灭，不增不减，不垢不净，不来不去，不一不异，不常不断，非有非无，如是等无量相待二法，因是智慧观，破一切生灭等无常相。先因无常等破常等倒，今亦舍无生无灭等，舍无常观等，于不生不灭亦不著，亦不堕空无所有中；亦知是不生不灭相，不得不著故，亦信用是不生不灭法。三世十方诸佛真智慧中，信力故通达无碍，是名菩萨得无生忍法，入菩萨位，名阿鞞跋致。是菩萨虽从初发心已来名阿鞞跋致；阿鞞跋致相未具足故，不与授记。何以故？外道圣人、诸天、小菩萨等，作此念：佛见是人有何等事而与授记？是人于佛道因缘中未住，云何与授记？是故佛未与授记。是菩萨有二种：一者、生死肉身，二者、法性生身。得无生忍法，断诸烦恼；舍是身后，得法性生身。肉身阿鞞跋致，亦有二种：有于佛前得授记，有不于佛前授记。若佛不在世时，得无生法忍，是不于佛前授记。
　　问曰：若尔者，有人读诵、说、正忆念，随顺无生法忍义，是人未得禅定，或生疑心，或为著心所牵，如是人比，是何等菩萨？为是阿鞞跋致不？
　　答曰：是人不名为阿鞞跋致。阿鞞跋致菩萨，于甚深佛法中尚无疑，何况无生忍初法门？是未得阿鞞跋致者，有二种：一者、信少疑多，二者：疑少信多。信少疑多者，于读诵经人小胜；信多疑少者，若得禅定，即时得柔顺忍，未断法爱故，或生著心，或还退没。是人若常修习此柔顺忍，柔顺忍增长故断法爱，得无生忍，入菩萨位。略说阿鞞跋致相义。
释深奥品第五十七之上（经作灯炷深奥品）
　　【经】须菩提白佛言：“世尊，是阿鞞跋致菩萨摩诃萨大功德成就！世尊，是阿鞞跋致菩萨摩诃萨无量功德成就！无边功德成就！”
　　佛告须菩提：“如是，如是。是阿鞞跋致菩萨摩诃萨大功德成就；是阿鞞跋致菩萨摩诃萨无量、无边功德成就。何以故？是阿鞞跋致菩萨摩诃萨得无量无边智慧，不与一切声闻、辟支佛共故。阿鞞跋致菩萨，住是智慧中，生四无碍智；得是四无碍智故，一切世间天及人无能穷尽。”
　　须菩提白佛言：“世尊，佛能以如恒河沙等劫，叹说阿鞞跋致菩萨摩诃萨行类相貌。”
　　须菩提言：“世尊，何等深奥处，阿鞞跋致菩萨摩诃萨住是中，行六波罗蜜时，具足四念处乃至具足一切种智？”
　　佛赞须菩提言：“善哉！善哉！须菩提，汝为阿鞞跋致菩萨摩诃萨问是深奥处。须菩提，深奥处者，空是其义，无相、无作、无起、无生、无染、离、寂灭、如、法性、实际、涅槃。须菩提，如是等法，是为深奥义。”
　　须菩提白佛言：“世尊，但空乃至涅槃是深奥，非一切法深奥耶？”
　　佛言：“一切法亦是深奥义。须菩提，色亦深奥，受、想、行、识亦深奥；眼亦深奥乃至意，色乃至法，眼界乃至意识界，檀波罗蜜乃至般若波罗蜜，四念处乃至阿耨多罗三藐三菩提，亦深奥。”
　　“世尊，云何色深奥，乃至阿耨多罗三藐三菩提亦深奥？”
　　佛言：“色如深奥故，色深奥；受、想、行、识如，乃至阿耨多罗三藐三菩提如深奥故，阿耨多罗三藐三菩提深奥。”
　　“世尊，云何色如深奥，乃至阿耨多罗三藐三菩提如深奥？”
　　“须菩提，是色如，非是色，非离色；乃至识如，非是识，非离识；乃至阿耨多罗三藐三菩提如，非是阿耨多罗三藐三菩提，非离阿耨多罗三藐三菩提。”
　　须菩提白佛言：“希有！世尊，微妙方便力故，令阿鞞跋致菩萨离色处涅槃，亦令离受、想、行、识处涅槃；亦令离一切法，若世间、若出世间，若有诤、若无诤，若有漏、若无漏法处涅槃。”
　　佛言：“如是，如是。须菩提，佛以微妙方便力故，令阿鞞跋致菩萨离色处涅槃，乃至离有漏、无漏法处涅槃。”
　　“须菩提，若菩萨摩诃萨，如是甚深法与般若波罗蜜相应，观察、筹量、思惟，作是念：‘我应如是行，如般若波罗蜜中教；我应如是学，如般若波罗蜜中说。’须菩提，若是菩萨摩诃萨能如说行，如说学，如般若波罗蜜中观，具足勤精进，一念生时，当得无量无边阿僧祇福德。是菩萨摩诃萨超越无量劫，近阿耨多罗三藐三菩提；何况常行般若波罗蜜，应阿耨多罗三藐三菩提念！须菩提，譬如多淫欲人，与端正净洁女人共期；此女人限碍，不得时往。于须菩提意云何？是人所念，为在何处？”
　　“世尊，是人念念常在彼女人所，恒作是念，忆想当来与共坐卧欢乐。”
　　“须菩提，是人一日一夜为有几念生？”
　　须菩提言：“世尊，是人一日一夜其念甚多！”
　　佛告须菩提：“菩萨摩诃萨念般若波罗蜜，如般若波罗蜜中说，行是道，一念顷超越劫数，亦如彼人一日一夜心念之数。是菩萨摩诃萨行般若波罗蜜，远离众罪，所谓离阿耨多罗三藐三菩提罪。是菩萨摩诃萨行般若波罗蜜，一日所得善根功德，假令满如恒河沙等三千大千世界中余功德，犹亦不减；于余残功德，百分不及一分，千分、千亿万分，乃至算数譬喻所不能及。”　　
　　【论】释曰：须菩提闻阿鞞跋致相时，具闻阿鞞跋致功德，心大欢喜。赞叹阿鞞跋致功德故，白佛言：世尊，阿鞞跋致成就大功德，成就无量、无边功德。佛可其所赞，更自说大功德等因缘，所谓阿鞞跋致菩萨得无量无边智慧，不与声闻、辟支佛共行者。要先知而后行，行已受其功德，以是故说功德因缘，由于智慧无量无边。智慧者，所谓般若波罗蜜。菩萨住是般若波罗蜜中，能生四无碍智：一切法实义中，智慧无碍无障；既知义无碍已，分别种种诸法名字，为说义故，是名法无碍；是名字要由言语，由语言故出是种种名字，是名辞无碍；得是法无碍及辞无碍故，便乐说诸法实义，是名乐说无碍。菩萨安住四无碍中，一切众生问难，无能穷尽，如大海水不可倾竭！
　　须菩提闻佛上二品中，说阿鞞跋致具足相；入此品，佛方开四无碍门，更欲说阿鞞跋致相。是故须菩提赞佛：世尊智慧无量无边，阿鞞跋致功德亦无量无边；佛若恒河沙等劫乐说，乐说亦不可尽，阿鞞跋致相貌，亦不可尽。世尊，何等是阿鞞跋致深奥处？阿鞞跋致菩萨住是深奥处，能具足六波罗蜜，四念处乃至一切种智。佛叹须菩提：善哉！汝能为阿鞞跋致菩萨问深奥义。佛语须菩提：空等乃至涅槃，是名深奥。
　　问曰：诸有法种种细分别，人不解故有深，空无所有，以何为深？
　　答曰：非直口说名字故空，分别解诸有相，内不见有我，外不见定实法；得是空已，观一切法相皆是虚诳，有诸过罪；若灭诸相，更不作愿生三界。此空是得道空，非但口说，是故言深。
　　复次，空亦复空，若著是空，则有过失，是不名深。若空从破邪见有故出，是为深：若于空中，亦不著空故亦深。
　　复次，观五众生灭，破常颠倒；观毕竟空，破生灭。何以故？空中无无常、无生灭故。无生灭有二种：一者、邪见人谓世间常有故，无生灭；二者、破生灭故，言无生灭。此中破生灭，亦不著是不生不灭故，名为深。诸烦恼难除故，言离欲寂灭故深；错误易，真实难故。如、法性、实际为深涅槃，诸梵天等九十六种道所不能及，故深。
　　复次，涅槃中，一切得道人入者永不复出，故深。
　　问曰：此中说空等法深，是何等空？
　　答曰：有人言：“三三昧，空、无相、无作；心数法名为空，空故能观诸法空。”有人言：“外所缘色等诸法皆空，缘外空故，名为空三昧。”此中佛说：不以空三昧故空，亦不以所缘外色等诸法故空。何以故？若外法不实空，以三昧力故空者，是虚妄不实。若缘外空故生三昧者，是亦不然！所以者何？若色等法实是空相，则不能生空三昧，若生空三昧则非是空。此中说，离是二边说中道，所谓诸法因缘和合生，是和合法，无有一定法故空。何以故？因缘生法无自性，无自性故即是毕竟空。是毕竟空，从本已来空，非佛所作，亦非余人所作，诸佛为可度众生故，说是毕竟空相。是空相，是一切诸法实体，不因内外有。是空相，有种种名字，所谓无相、无作、寂灭、离、涅槃等。
　　须菩提知诸菩萨利根，深著涅槃，为是菩萨故问世尊：但涅槃甚深，诸法不甚深耶？佛答：正观色等一切法得涅槃，色等诸法因涅槃故甚深，是故经中说：色等如故甚深，色等如，即是正观。须菩提问：云何色等如故，色等法甚深？此中佛自说深因缘，所谓如非是色、非离色。譬如以泥为瓶，泥非即是瓶，不离泥有瓶，亦不得言无瓶。须菩提知是因缘法甚深，如大海无有底故，赞言：希有！世尊，佛以微妙方便力故，令菩萨离色等诸法，处于涅槃，亦不著涅槃，亦不住世间，是微妙方便。佛可其所说，赞叹菩萨行诸法实相果报福德，告须菩提：如是甚深法与般若相应，观察、筹量等，一念生时，得无量无边阿僧祇福德。
　　问曰：二乘无漏法，尚无果报福德，何况大乘毕竟空，观法得无量福德？而福德从大慈悲愍众生故生，如罪亦由恼害众生故得。
　　答曰：二乘无漏心中烦恼尽故，无果报福德；菩萨烦恼未尽故，应有福德果报。
　　复次，二乘于实际证故，烧尽诸功德；菩萨不证，更有生故，便有福德。
　　复次，人于实事错谬故福德少，正行实事故得福多。如施畜生得百倍，施恶人得千倍，施善人得十万倍，施离欲人得十亿万倍，施须陀洹等诸圣人得无量福。凡夫人虽离欲行慈悲心，不得实法相故，不得作无量福田；须陀洹虽未离欲，分别诸法实相故，福田无量。诸法实相，得有深浅，是故菩萨深入实相故，一念中福德无量无边。
　　此中念念福德多故，说譬喻。众生心虽念念生灭，但相续生故，不觉随灭。淫欲人心深著所欲，不遂情故，心生忆念，取相种种分别不来因缘事，所谓彼女为心自悔不来？为人遮不来？如是等多生觉观心，是心易觉知故，以为譬喻。如是一念因缘，事超一劫。如人服软药，一岁乃瘥病，服大力药，一日能瘥；菩萨亦如是，行五波罗蜜久久乃成佛者，有行般若波罗蜜疾得成佛者。复次，一日行般若波罗蜜功德，假令有形，取满如恒河沙等三千大千世界中，于一日中正功德体，犹故不减，于此福德百分不及一，乃至算数譬喻所不能及。
　　【经】“复次，须菩提，若菩萨摩诃萨远离般若波罗蜜，如恒河沙等劫布施三宝：佛宝、法宝、比丘僧宝。须菩提，于汝意云何？是菩萨摩诃萨以是因缘故，得福多不？”
　　须菩提言：“世尊，甚多！无量无边阿僧祇。”
　　佛告须菩提：“不如菩萨摩诃萨深般若波罗蜜中，一日如说修行得福多。何以故？般若波罗蜜，是诸菩萨摩诃萨道；乘是道，疾得阿耨多罗三藐三菩提。须菩提，若菩萨远离般若波罗蜜，如恒河沙劫供养须陀洹、斯陀含、阿那含、阿罗汉、辟支佛及诸佛。于须菩提意云何？是菩萨摩诃萨以是因缘故，得福多不？”
　　须菩提言：“世尊，甚多！”
　　佛言：“不如是菩萨摩诃萨深般若波罗蜜如说修行，一日得福多。何以故？菩萨摩诃萨行是般若波罗蜜，过一切声闻、辟支佛地，入菩萨位，渐渐得阿耨多罗三藐三菩提。须菩提，菩萨摩诃萨远离般若波罗蜜，如恒河沙劫，布施、持戒、忍辱、精进、禅定、智慧。于意云何？是人以是因缘故，得福多不？”
　　须菩提言：“世尊，甚多！”
　　佛言：“不如是菩萨摩诃萨行般若波罗蜜如说修行，一日布施、持戒、忍辱、精进、禅定、智慧得福多。何以故？须菩提，般若波罗蜜，是菩萨摩诃萨母故，是般若波罗蜜能生诸菩萨摩诃萨。诸菩萨摩诃萨住般若波罗蜜中，能具足一切佛法。须菩提，若菩萨摩诃萨远离般若波罗蜜，如恒河沙劫寿行法施。须菩提，于汝意云何？是人得福多不？”
　　须菩提言：“甚多！世尊。”
　　佛言：“不如是善男子、善女人深般若波罗蜜如说修行，乃至一日法施得福多。何以故？须菩提，是菩萨摩诃萨不远离般若波罗蜜，则不远离一切种智；不远离一切种智，则不远离般若波罗蜜。以是故，须菩提，菩萨摩诃萨欲得阿耨多罗三藐三菩提，不当远离般若波罗蜜。须菩提，若菩萨摩诃萨如恒河沙劫远离般若波罗蜜，修行四念处乃至八圣道分，内空乃至一切种智。须菩提，于汝意云何？是善男子、善女人得福多不？”
　　须菩提言：“世尊，甚多！”
　　佛言：“不如是善男子、善女人深般若波罗蜜如说一日修行四念处，乃至一切种智得福多。何以故？须菩提，若菩萨摩诃萨不远离般若波罗蜜，于萨婆若转者，无有是处！须菩提，若菩萨摩诃萨远离般若波罗蜜，于萨婆若转，则有是处。须菩提，以是故，菩萨摩诃萨，常不应远离般若波罗蜜行。须菩提，若菩萨摩诃萨远离般若波罗蜜，如恒河沙劫寿财施、法施，及禅定福德，回向阿耨多罗三藐三菩提。于汝意云何？是人得福多不？”
　　须菩提言：“世尊，甚多！甚多！”
　　佛言：“不如是善男子、善女人深般若波罗蜜如说修行，乃至一日财施、法施、禅定福德，回向阿耨多罗三藐三菩提得福多。何以故？是第一回向，所谓般若波罗蜜回向；若远离般若波罗蜜回向，是不名回向。须菩提，以是故，菩萨摩诃萨欲得阿耨多罗三藐三菩提，应方便学般若波罗蜜回向。须菩提，若善男子、善女人远离般若波罗蜜，如恒河沙劫寿过去、未来、现在诸佛及弟子，善根和合，随喜回向阿耨多罗三藐三菩提。须菩提，于汝意云何？是人得福多不？”
　　须菩提言：“世尊，甚多！”
　　佛言：“不如是善男子、善女人深般若波罗蜜如说修行乃至一日，随喜善根回向是阿耨多罗三藐三菩提得福多。须菩提，以是故，菩萨摩诃萨欲得阿耨多罗三藐三菩提，应学般若波罗蜜中，方便回向阿耨多罗三藐三菩提。”
　　须菩提白佛言：“世尊，如佛所说因缘起法，从妄想生非实，云何善男子、善女人得大福德？世尊，用是因缘起法，不应得正见、入法位，不应得须陀洹果，乃至不应得阿耨多罗三藐三菩提果。”
　　佛告须菩提：“如是，如是。须菩提，用是因缘起法，不应得正见、入法位，乃至不应得阿耨多罗三藐三菩提。须菩提，行般若波罗蜜菩萨摩诃萨，知因缘起法亦空、无坚固，虚诳不实。何以故？须菩提，是菩萨摩诃萨善学内空，乃至善学无法有法空故。是菩萨摩诃萨住是十八空，种种观作法空，即不远离般若波罗蜜。若菩萨摩诃萨如是渐渐不远离般若波罗蜜，渐渐得无数无量无边福德。”
　　须菩提白佛言：“世尊，无数、无量、无边，有何等异？”
　　“须菩提，无数者，名不堕数中，若有为性中、若无为性中。无量者，量不可得，若过去、若未来、若现在。无边者，诸法边不可得。”
　　须菩提言：“世尊，颇有色亦无数、无量、无边？颇有受、想、行、识亦无数、无量、无边？”
　　“须菩提，有因缘色，亦无数、无量、无边，受、想、行、识亦无数、无量、无边？”
　　“世尊，何等因缘故，色亦无数、无量、无边？受、想、行、识亦无数、无量、无边？”
　　佛告须菩提：“色空故，无数、无量、无边；受、想、行、识空故，无数、无量、无边。”
　　“世尊，但色空，受、想、行、识空，非一切法空耶？”
　　“须菩提，我不说一切法空耶？”
　　须菩提言：“世尊说一切法空。世尊，诸法空，即是不可尽，无有数、无量、无边。世尊，空中数不可得、量不可得、边不可得。以是故，世尊，是不可尽，无数、无量、无边义，无有异。”
　　佛告须菩提：“如是，如是。是法义无别异。须菩提，是法不可说，佛以方便力故分别说，所谓不可尽、无数、无量、无边、无著，空、无相、无作、无起，无生无灭，无染涅槃。佛种种因缘，以方便力说。”
　　须菩提白佛言：“希有！世尊，诸法实相不可说，而佛以方便力说。世尊，如我解佛所说义，一切法亦不可说。”
　　佛言：“如是，如是。须菩提，一切法不可说，一切法不可说相即是空，是空不可说。”
　　“世尊，不可说义有增有减不？”
　　佛言：“不也，须菩提，不可说义无增无减。”
　　“世尊，若不可说义无增无减，檀波罗蜜亦当无增无减，乃至般若波罗蜜亦当无增无减；四念处乃至八圣道分，亦当无增无减；四禅、四无量心、四无色定、五神通、八背舍、八胜处、九次第定、佛十力、四无所畏、四无碍智、十八不共法，亦当无增无减。世尊，若菩萨摩诃萨六波罗蜜不增，乃至十八不共法不增者，云何菩萨摩诃萨得阿耨多罗三藐三菩提？”
　　佛言：“如是，如是。须菩提，不可说义无增无减。菩萨摩诃萨习行般若波罗蜜，有方便力故，不作是念‘我增般若波罗蜜’，乃至增檀波罗蜜。当作是念：‘但名字故，名檀波罗蜜。’是菩萨摩诃萨行檀波罗蜜时，是心及善根，如阿耨多罗三藐三菩提相回向；乃至行般若波罗蜜时，是心及善根，如阿耨多罗三藐三菩提相回向。”
　　须菩提白佛言：“世尊，何等是阿耨多罗三藐三菩提？”
　　佛言：“一切法如相，是名阿耨多罗三藐三菩提。”
　　须菩提白佛言：“世尊，何等是一切法如相，是阿耨多罗三藐三菩提？”
　　佛告须菩提：“色如相，受、想、行、识如相，乃至涅槃如相，是阿耨多罗三藐三菩提；是如相亦不增不减。须菩提，是菩萨摩诃萨不离般若波罗蜜，常观是如法，不见有增有减。以是因缘故，须菩提，不可说义无增无减，檀波罗蜜亦不增不减，乃至十八不共法亦不增不减。须菩提，菩萨摩诃萨以是不增不减法故，应般若波罗蜜行。”　　
　　【论】释曰：离般若波罗蜜，恒河沙劫供养三宝，不及一日行般若。又复有人住寿如恒河沙等劫供养须陀洹等，亦不及一日行般若。此中佛自说因缘：菩萨行般若，过二地，入菩萨位，成无上道。又复远离般若，恒河沙等劫行布施等六法，亦不及一日如所说住般若中，行布施等六法。是中说胜因缘：般若是诸佛母，住是般若中，能具足诸佛法。施财竟。若远离般若，如恒河沙等劫行法施，不及一日住般若中行法施。复次，远离般若，用声闻、辟支佛法修行四念处如恒河沙等劫，不如一日如所说住般若中修四念处，乃至一切种智。此中自说胜因缘，所谓不离般若，于萨婆若转者，无有是处。复次，菩萨离般若，如恒河沙等劫财施、法施，禅定生福德，回向无上道，不如一日应般若财施、法施，禅定生福德，回向无上道。何以故？般若波罗蜜无杂毒，正回向故。复次，若菩萨离般若，寿如恒河沙劫等，十方三世诸佛功德，随喜回向无上道，不如一日应般若随喜回向。
　　尔时，须菩提难佛：如佛说一切有为法，虚诳不实如幻，不能生正见、入正位，云何菩萨一日福德胜？佛可其言：如是，如是。有为法皆虚诳，不得以虚诳法入正位、得圣道。菩萨行般若波罗蜜时，所作福德，知皆虚诳，空无坚固，心不著是福德，是福德清净故，胜余福德。如金刚虽小，能摧破大山。此中佛说菩萨善巧：学十八空，虽观空而能行诸功德；虽知涅槃无上道，而怜愍众生故，修集福德；虽知一切法相不可说，而为众生种种方便说法；虽知法性中无有分别一相无相，而为众生分别是善是不善、是可行是不可行、是取是舍、是利是失等。若菩萨虽观毕竟空，而能起诸福德，是名不离般若波罗蜜行。若菩萨常不离般若波罗蜜，渐得无数、无量、无边功德。何以故？若菩萨初学般若时，烦恼力强，般若力弱；渐渐得般若力，断诸烦恼，灭诸戏论，是故得福德无数、无量、无边。
　　无数、无量、无边义，佛自分别说。所谓无数者，不堕若有为性中、若无为性中。三世量不可得，故名无量。十方边亦不可得，故名无边。须菩提问佛：五众颇有因缘，亦无数、无量、无边耶？佛答：有，以五众空故，亦无数、无量、无边。须菩提问：世尊，但五众空，非一切法空耶？佛答：一切法空。须菩提言：是空法即不可尽，不可尽故即是无数，无数即是无量，无量即是无边；是故空中尽不可得故名无尽，数不可得故名无数，量不可得故名无量，边不可得故名无边。四事名虽异，义是一，所谓毕竟空。佛可其言，如是。更自说因缘：须菩提，是空法相不可说；若可说，不名为空。佛以大慈悲心怜愍众生故方便为说，强作名字语言，令众生得解，所谓空，或说不可尽、无数、无量、无边等。是实相不生不作故，说不尽。诸圣人得诸法实相，入无余涅槃时，不堕六道数；是实相法亦不堕有为、无为等诸法数中，是故说无数。量名，以智慧称量好丑、多少、大小、是非等；诸法实相中，灭诸相故是故说无量。诸法实相不可量故，说无边。是实相法寂灭故，说无著。是实相法我我所定相不可得故，说空。空故无相，无相则无作无起。是法常住不坏故，无生无灭。是法能断三界染故，名无染。更不识烦恼业故，名涅槃。如是等有无量名字，种种因缘说是诸法实相。
　　尔时，须菩提白佛：希有！世尊，诸法实相虽不可说，而佛以方便力说！如我解佛义，非但实相不可说，一切诸法亦不可说。佛可其言而说因缘：一切法终归于空，归于空故不可说，不可说义即是无增无减。若一切法无增无减，六波罗蜜等诸善法，亦无增无减；若六波罗蜜善法不增者，云何得无上道？佛可其言，更为说因缘：法虽无增减，而可得无上道，所谓菩萨习行般若波罗蜜，方便力故，虽行檀波罗蜜诸助道法，我我所、憍慢断故，不作是念：我增长是六波罗蜜等法；不取内外诸法相，行是诸善法；如无上道相回向。须菩提问：何等是无上道？佛答：诸法如，即是无上道。须菩提问：何等是一切法？佛答：色等法，乃至涅槃。是诸法如、寂灭相，是无上道相。寂灭者，不增不减，不高不下，灭诸烦恼戏论，不动不坏，无所障碍。菩萨以般若波罗蜜方便力故，亦能令布施等如寂灭相。如是种种因缘，说无上道相。若菩萨常念无上道寂灭相，令一切法皆同寂灭相，亦观不可说义，所谓不增不减相；菩萨如是疾得无上道，以不增不减、不可得故。
大智度论卷第七十五释深奥品第五十七之下
　　【经】须菩提白佛言：“世尊，菩萨摩诃萨，用初心得阿耨多罗三藐三菩提？用后心得阿耨多罗三藐三菩提？世尊，是初心不至后心，后心不在初心。世尊，如是心心数法不俱，云何善根增益？若善根不增，云何当得阿耨多罗三藐三菩提？”
　　佛告须菩提：“我当为汝说譬喻，智者得譬喻，则于义易解。须菩提，譬如燃灯，为用初焰焦炷？为用后焰焦炷？”
　　须菩提言：“世尊，非初焰焦炷，亦非离初焰。世尊，非后焰焦炷，亦非离后焰。”
　　“须菩提，于汝意云何？炷为焦不？”
　　“世尊，炷实焦。”
　　佛告须菩提：“菩萨摩诃萨如是，不用初心得阿耨多罗三藐三菩提，亦不离初心得阿耨多罗三藐三菩提；不用后心得阿耨多罗三藐三菩提，亦不离后心得阿耨多罗三藐三菩提，而得阿耨多罗三藐三菩提。须菩提，是中菩萨摩诃萨从初发意行般若波罗蜜，具足十地得阿耨多罗三藐三菩提。”
　　须菩提白佛言：“世尊，何等是十地，菩萨具足已得阿耨多罗三藐三菩提？”
　　佛言：“菩萨摩诃萨，具足干慧地、性地、八人地、见地、薄地、离欲地、已作地、辟支佛地、菩萨地、佛地，具足是地得阿耨多罗三藐三菩提。须菩提，菩萨摩诃萨学是十地已，非初心得阿耨多罗三藐三菩提，亦不离初心得阿耨多罗三藐三菩提；非后心得阿耨多罗三藐三菩提，亦非离后心得阿耨多罗三藐三菩提，而得阿耨多罗三藐三菩提。”
　　须菩提言：“世尊，是因缘法甚深，所谓非初心、非离初心，非后心、非离后心得阿耨多罗三藐三菩提，而得阿耨多罗三藐三菩提。”
　　佛告须菩提：“于汝意云何？若心灭已，是心更生不？”
　　“不也，世尊。”
　　“须菩提，于汝意云何？心生，是灭相不？”
　　“世尊，是灭相。”
　　“须菩提，于汝意云何？心灭相，是灭不？”
　　“不也，世尊。”
　　佛告须菩提：“于汝意云何？亦如是住不？”
　　须菩提言：“世尊，亦如是住，如如住。”
　　佛告须菩提：“于汝意云何？若是心如如住，当作实际不？”
　　“不也，世尊。”
　　佛告须菩提：“于汝意云何？是如甚深不？”
　　“世尊，甚深！甚深！”
　　“须菩提，于汝意云何？但如是心不？”
　　“不也，世尊。”
　　“离如是心不？”
　　“不也，世尊。”
　　“须菩提，于汝意云何？如见如不？”
　　“不也，世尊。”
　　“须菩提，于汝意云何？若菩萨能如是行，为行深般若波罗蜜不？”
　　须菩提言：“世尊，若菩萨摩诃萨能如是行，为行深般若波罗蜜。”
　　“须菩提，于汝意云何？菩萨摩诃萨如是行，是何处行？”
　　须菩提言：“世尊，若菩萨摩诃萨如是行，为无处所行。何以故？若菩萨摩诃萨行般若波罗蜜，住诸法如中，无如是念，无念处，无念者。”
　　佛告须菩提：“若菩萨摩诃萨如是行，为何处行？”
　　须菩提言：“世尊，是菩萨摩诃萨如是行，为第一义中行，二相不可得故。”
　　“须菩提，于汝意云何？若菩萨第一义无念中行，为行相不？”
　　“不也，世尊。”
　　“于汝意云何？是菩萨摩诃萨坏相不？”
　　“不也，世尊。”
　　佛告须菩提：“云何名不坏相？”
　　须菩提言：“世尊，是菩萨摩诃萨行般若波罗蜜，不作是念：‘我当坏诸法相。’世尊，菩萨摩诃萨行般若波罗蜜，未具足佛十力、四无所畏、四无碍智，大慈大悲、十八不共法，不得阿耨多罗三藐三菩提。世尊，菩萨摩诃萨以方便力故，于诸法亦不取相，亦不坏相。何以故？世尊，是菩萨摩诃萨知一切诸法自相空故。”
　　“菩萨摩诃萨住是自相空中，为众生故入三三昧，用三三昧成就众生。”
　　须菩提言：“世尊，云何菩萨摩诃萨入三三昧成就众生？”
　　佛言：“菩萨住是三三昧，见众生作法中行，菩萨以方便力，教令得无作；见众生我相中行，以方便力，教令行空；见众生一切相中行，以方便力故，教令行无相。如是，须菩提，菩萨摩诃萨行般若波罗蜜，入三三昧，以三三昧成就众生。”　　
　　【论】须菩提问佛，以初心得无上道，为用后心得者。
　　问曰：须菩提何因缘故，作是问难？
　　答曰：须菩提上闻诸法不增不减，心自生疑：若诸法不增不减，云何得无上道？复次，若以如实正行得无上道，唯佛能尔；菩萨未断无明等烦恼，云何能如实正行？复次，须菩提此中自说难问因缘，所谓初心不至后心，后心不在初心，云何增益善根得无上道？如是等因缘故，作是问：以初心得，后心得？佛以深因缘法答，所谓不但以初心得，亦不离初心得。所以者何？若但以初心得，不以后心者，菩萨初发心，便应是佛。若无初心，云何有第二、第三心？第二、第三心，以初心为根本因缘。亦不但后心，亦不离后心者，是后心亦不离初心，若无初心，则无后心；初心集种种无量功德，后心则具足，具足故能断烦恼习，得无上道。
　　须菩提此中自说难因缘：初、后心心数法不俱，不俱者则过去已灭，不得和合；若无和合，则善根不集；善根不集，云何成无上道？佛以现事譬喻答：如灯炷，非独初焰焦，亦不离初焰；非独后焰焦，亦不离后焰而灯炷焦。佛语须菩提：汝目见炷焦，非初非后而炷焦；我亦以佛眼见菩萨得无上道，不以初心得，亦不离初心，亦不以后心得，亦不离后心而得无上道。灯譬菩萨道；炷喻无明等烦恼，焰如初地相应智慧乃至金刚三昧相应智慧焦无明等烦恼炷。亦非初心智焰，亦非后心智焰，而无明等烦恼炷焦尽，得成无上道。此中佛更解得无上道因缘，所谓菩萨从初发心来行般若波罗蜜，具足初地乃至十地，是十地皆佐助成无上道。
　　十地者，干慧地等。干慧地有二种：一者、声闻，二者、菩萨。声闻人独为涅槃故，勤精进，持戒清净，堪任受道；或习观佛三昧，或不净观，或行慈悲、无常等观，分别集诸善法，舍不善法；虽有智慧，不得禅定水，则不能得道，故名干慧地。于菩萨则初发心乃至未得顺忍。性地者，声闻人，从暖法乃至世间第一法；于菩萨得顺忍，爱著诸法实相，亦不生邪见，得禅定水。八人地者，从苦法忍，乃至道比忍；是十五心，于菩萨则是无生法忍，入菩萨位。见地者，初得圣果，所谓须陀洹果；于菩萨则是阿鞞跋致地。薄地者，或须陀洹，或斯陀含，欲界九种烦恼分断故；于菩萨过阿鞞跋致地，乃至未成佛，断诸烦恼，余气亦薄。离欲地者，离欲界等贪欲诸烦恼，是名阿那含；于菩萨离欲因缘故，得五神通。已作地者，声闻人得尽智、无生智，得阿罗汉；于菩萨成就佛地。辟支佛地者，先世种辟支佛道因缘，今世得少因缘出家，亦观深因缘法成道，名辟支佛。辟支迦，秦言因缘，亦名觉。菩萨地者，从干慧地，乃至离欲地，如上说。复次，菩萨地，从欢喜地乃至法云地，皆名菩萨地。有人言：“从一发心来乃至金刚三昧，名菩萨地。”佛地者，一切种智等诸佛法，菩萨于自地中得具足，于地地中观具足，二事具故名具足。
　　问曰：何以故不说菩萨似辟支佛地？
　　答曰：余地不说名字，辟支佛地说辟支佛名字故。
　　复次，菩萨能分别知众生，可以辟支佛因缘度者，是故菩萨以智慧行辟支佛事。如首楞严经中，文殊尸利七十二亿返作辟支佛。菩萨亦如是，满足九地，修集佛法，十力、四无所畏等虽未具足，以修习近佛故，名具足。以是故，言十地具足故，得无上道。是诸法，皆因缘和合故；非初，亦不离初，非后，亦不离后而得无上道。
　　须菩提尊重是法，故叹言：世尊，是因缘法甚深，所谓过去心不灭、不住，而能增益得无上道。是事甚深希有，难可信解！此心为住、为灭耶？佛反问须菩提：于汝意云何？若心灭已更生不者，诸法虽毕竟空，不生不灭，为众生以六情所见生灭法故，问心已灭更生不？须菩提言：不也，世尊。何以故？心灭已，云何当更生？若心灭已更生，则堕常中。若心生是灭相不者，上问过去心已，今问现在心相当灭不？是故答：是灭相。何以故？生灭是相待法，有生必有灭故，先无今有，已有还无故。心灭相是灭不者，若心灭相即是灭耶？更有灭耶？答言：不也，世尊。何以故？若即是灭，则一心有两时，生时、灭时。说无常者，心不过一念时。如阿毗昙经说：有生法，有不生法；有欲生法，有不欲生法；有灭法，有不灭法；有欲灭法，有不欲灭法。生法现在一心中有二种：一者、生，二者、欲灭。生非欲灭相，欲灭相非生；是事不然，故言不也。当如是住不者，若灭相非即是灭者，应常住不？若常住，即是不灭相。佛如是翻覆难，须菩提理穷故，作是念：我若言灭相即是灭，则一心堕二时，若言不灭，实是灭相，云何言不灭？以上二理有过故。须菩提自以所证智慧答：世尊，如是住，如如住。若是心如如住，当作实际不者，若说心相同如住者，如即是实际。若尔者，心可即作实际不？须菩提言：不也，世尊。何以故？须菩提久尊重是实际，心是虚诳法，小乘智慧力少，不能观心即作实际，是故言不也。
　　问曰：若须菩提已说是心如如，何以不得作实际？
　　答曰：如名一切法实相，心实相亦名如。须菩提心谓：凡夫六情所见，虚妄颠倒故有过，今说心相如实无咎，故言如如住。今实际即是涅槃，须菩提久贵涅槃故，不能即以心为涅槃，是故言不也。复次，以实际无相故，不得言心即是实际。
　　是如甚深不者，以须菩提言心如如住，复言不得作实际，是故问如甚深不？须菩提不能遍知故，答言甚深。但如是心不？须菩提答言：不也，世尊。何以故？如，是一相不二相；心忆想分别因缘生故，是二相。如无所知，心有所知；又复如毕竟清净故无所知，心有所觉知故。离如心亦如是。何以故？一切法皆有如，云何离如而有心？佛问须菩提：如能见如不？答：如中无分别，是知、是可知，是菩萨不住如、法性、实际，直行深菩萨道。佛问须菩提：若如是行，能行深般若波罗蜜不？须菩提自观小乘浅薄，观大乘法深故，答言如是行，是为行深般若波罗蜜。
　　尔时，有未得无生法忍菩萨，闻是法则心高，自谓出小乘，深入大乘。佛欲破其高心故，问须菩提：菩萨如是行，为何处行？须菩提言：如是行，为无处所行。何以故？菩萨住如中，无所分别故。菩萨闻无处所行，或堕断灭中，是故佛复问须菩提：菩萨行般若，为何处行？须菩提言：第一义中行，第一义相者，无有二相。佛语须菩提：于汝意云何？若菩萨无念行第一义，是行取相法不？须菩提言：不也，世尊。何以故？一切法毕竟空，无忆念，即不行相。佛问须菩提：是菩萨坏相得无相不？须菩提言：不也！相从本已来无，但为除颠倒故，不坏法相。佛语须菩提：若不坏相，云何行无相行？须菩提言：世尊，菩萨不作是念，我当破相故行般若。是菩萨未具足佛十力等诸佛法，以方便力故，不作有相，不作无相。何以故？若取相，是相皆虚诳妄语，有诸过失；若破相，则堕断灭中，亦多过失。是故不取有相，不取无相。取相即是有法，不取相即是无法；方便力故，离是有、无二边，行于中道。
　　此中佛自说因缘，所谓知一切法自性空故，不著有无。自相空破一切法相，亦自破其相。菩萨住是自相空中起三三昧，利益众生。众生于六道中，种种作愿受身：有人不摄心，不能修福，自放恣随意造业，若堕地狱，临死时冷风逼切，则愿欲得火，便入地狱等三恶道；若得为人，贫穷下贱。有人摄心，能折伏悭贪，行布施、持戒等善行，是人生欲界人天中富乐处。有人离欲界，除五盖，因信等五根，得五支等诸禅，则生色界。有人舍诸色相，灭有对相，不念杂相故，入无边虚空处无色定等。是诸所作，皆是邪愿。何以故？久久皆当破坏堕落；譬如以绳系鸟，绳尽复还。菩萨以是无作三昧，断众生作愿。又复是身皆空，但有筋骨五藏，血涂皮裹，不净充满，风随心动作；是心生灭不住，如幻如化，无定实相。众生见是来去、语言诸相故，谓有人、有我、有我所，起颠倒心，但忆想分别故，有是错谬；菩萨以空三昧断众生我、我所心，令住空中。又复众生取诸男女、色声、香味、好丑、修短相，以取相故，生种种烦恼，受诸忧苦；菩萨以是无相三昧，断众生诸相，令住无相。
　　问曰：若教化众生令得空便足，何用无相、无作三昧？
　　答曰：众生根有利、钝。利根者闻空，即得无相、无作。钝根者闻空破诸法，即取空相，是故说无相。若人虽知空、无相，因是智慧更欲作身；是有为法，有种种过患，是故不应作身。如经说：离菩萨身，余身弹指顷不可乐，何况久住？是故说无作。以是因缘故，具说三三昧，教化众生。
释梦行品第五十八
　　【经】尔时，舍利弗问须菩提：“若菩萨摩诃萨梦中入三三昧，空、无相、无作三昧，宁有益于般若波罗蜜不？”
　　须菩提报舍利弗：“若菩萨昼日入三三昧，有益于般若波罗蜜，夜梦中亦当有益。何以故？昼、夜梦中等无异。舍利弗，若菩萨摩诃萨昼日行般若波罗蜜有益，是菩萨梦中行般若波罗蜜亦应有益。”
　　舍利弗问须菩提：“菩萨摩诃萨若梦中所作业，是业有集成不？如佛说一切法如梦，以是故不应集成。何以故？梦中无有法集成，若觉时忆想分别，应有集成！”
　　须菩提语舍利弗：“若人梦中杀众生，觉已忆念，取相分别：‘我杀是快耶！’舍利弗，是事云何？”
　　舍利弗言：“无缘业不生，无缘思不生；有缘业生，有缘思生。”
　　“舍利弗，如是，如是。无缘业不生，无缘思不生；有缘业生，有缘思生。于见、闻、觉、知法中心生，不从不见、闻、觉、知法中心生，是中心有净有垢。以是故，舍利弗，有缘故业生，不从无缘生；有缘思生，不从无缘生。”
　　舍利弗语须菩提：“如佛说一切诸业、诸思自相离，云何言有缘故业生，无缘不生？有缘故思生，无缘思不生？”
　　须菩提语舍利弗：“取相故，有缘业生，不从无缘生；取相故，有缘思生，不从无缘生。”
　　舍利弗语须菩提：“若菩萨摩诃萨梦中布施、持戒、忍辱、精进、禅定、修智慧，是善根福德，回向阿耨多罗三藐三菩提，是实回向不？”
　　须菩提语舍利弗：“弥勒菩萨今现在前，佛授不退转记，当作佛，当问弥勒，弥勒当答。”
　　舍利弗白弥勒菩萨：“须菩提言弥勒菩萨今现在前，佛授不退转记，当作佛，弥勒当答！”
　　弥勒菩萨语舍利弗：“当以弥勒名答耶？若色、受、想、行、识答耶？若色空答耶？若受、想、行、识空答耶？是色不能答，受、想、行、识不能答；色空不能答，受、想、行、识空不能答。我不见是法可答，不见能答者；我不见是人受记，亦不见法可受记者，亦不见受记处，是一切法皆无二无别。”
　　舍利弗语弥勒菩萨：“如仁者所说，如是为得法作证不？”
　　弥勒答舍利弗：“如我所说法，如是不证。”
　　尔时，舍利弗作是念：“弥勒菩萨智慧甚深，久行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，用无所得故，能如是说。”
　　尔时，佛告舍利弗：“于汝意云何？汝用是法得阿罗汉，见是法不？”
　　舍利弗言：“不见也。”
　　“舍利弗，菩萨摩诃萨行般若波罗蜜亦如是，不作是念：‘是法当得受记’、‘是法已受记’、‘是法当得阿耨多罗三藐三菩提’。如是，舍利弗，菩萨摩诃萨行般若波罗蜜，不疑我若得、若不得，自知实得阿耨多罗三藐三菩提。”　　
　　【论】问曰：舍利弗何以以梦难菩萨三三昧？
　　答曰：以梦虚诳如狂，非实见故，是三三昧是实法。又复余处说梦中亦有三种：善、不善、无记。若菩萨善心行三三昧，应得福德，然梦是狂痴法，不应于中行实法得果报！若有实法，不名为梦。以是故问：若菩萨梦中行三三昧，增益般若波罗蜜福德，集善根，近佛道不？须菩提意：若言有益，梦是虚诳，般若是实法，云何得增益？若言无益，梦中有善，云何无益？不得答言有益、无益，是故须菩提离此二边难故，以诸法实相答：尚破昼日所行，何况梦中！作是言：舍利弗，菩萨若昼日行般若有益者，夜亦应有益；而昼日无益故，何况梦中？何以故？般若波罗蜜，不分别有昼、夜。
　　舍利弗闻须菩提所说，既知般若无增无减，不应复难。今更因余事问梦中：须菩提，若梦中所作业，是业有集成者，是业实集能成果报不？是业若有实，佛常说一切法空如梦，不应得集成！何以故？是梦心微弱故，不能集成。昼日微弱心，尚不能集成，何况梦中？若觉已，分别梦中生善不善心，是应集成。须菩提语舍利弗：如人梦中杀人，觉已，分别‘我杀是快耶！’舍利弗，是业云何，为集成不？舍利弗语须菩提：一切业若昼、若梦，皆从因缘生，无因缘则不生。须菩提可其言：如是业有因缘生，无因缘不生；思有因缘生，无因缘不生。业者身、口业，思者但意业；思是真业，身、口业为思故名为业。是三业因四种法，若见、若闻、若觉、若知，因此四种则心生；是心随因缘生，或净、或不净，不净罪业，净福业。是故若梦中所见，皆因先见、闻、觉、知。梦中所作善恶，为眠覆心，不自在故，无有势力，不能集成果报；若是业得觉时，善恶心和合故，能助成果报。须菩提意谓：梦中业实有集成。何以故？有因缘起故，昼日心、梦中心无异。所以者何？皆因四种生故。
　　舍利弗以空难须菩提，如佛说一切诸业自相离，汝云何定说诸业有因缘生，无因缘不生？须菩提答：诸法虽空远离相，而凡夫取相，有缘故业生；若不取相，无因缘则不生。是故一切业，皆从取相因缘生故有，昼日、梦中无异。舍利弗复问：若菩萨梦中行六波罗蜜，回向无上道，是实回向不？舍利弗难：若梦中、昼日无异者，是梦中回向应当是实！又复若昼日著心取相，不名为回向，何况眠睡覆心？须菩提以此二难深，难答故，语舍利弗：当问弥勒。
　　问曰：弥勒何以但说空而不答？
　　答曰：是二大弟子为利益菩萨故，分别觉、梦若同若异。以佛常说一切法如梦故，若昼日行道，梦中亦应行道。弥勒知见二人各有所执，不能通达，是故弥勒不答。复有人言：“弥勒以是空答。”舍利弗问弥勒：如所说空，以此为证不？舍利弗意：若以此法为证，即欲生难，云何为证？若不证，汝自不得不知，云何能说？弥勒意：汝以涅槃为证，我以涅槃亦空，无所得故不证。有人言：“弥勒未具足佛法故，说言不证；菩萨法，应知空、无相、无作法，不应证。”尔时，舍利弗作是念：弥勒菩萨其智甚深，能如是说，能知涅槃相而不取证，是名甚深。此中舍利弗自说因缘，久行六波罗蜜故，其智甚深。舍利弗意：弥勒次当作佛，应当能答而今不答。
　　是故佛还问舍利弗：于汝意云何？汝见用是法得阿罗汉不？舍利弗言：不见。何以故？是法空、无相、无作，云何得见？若见即是有相，肉眼、天眼分别取相，故不应见；慧眼无分别相，故亦不见，以是故言不见。佛言：菩萨摩诃萨亦如是，得无生忍时，不作是言，见是法得受记，当得无上道；虽不作是见，亦不生疑，我不得无上道。如汝虽不见法，亦不疑我成阿罗汉、不成阿罗汉。
　　【经】佛告须菩提：“有菩萨摩诃萨行檀波罗蜜时，若见众生饥寒冻饿，衣服弊坏，菩萨当作是愿：‘我随尔所时行檀波罗蜜，我得阿耨多罗三藐三菩提时，令我国土众生无如是事！衣服、饮食、资生之具，当如四天王天、三十三天、夜摩天、兜率陀天、化乐天、他化自在天！’须菩提，菩萨摩诃萨作如是行，能具足檀波罗蜜，近阿耨多罗三藐三菩提。
　　“复次，须菩提，菩萨摩诃萨行尸罗波罗蜜时，见众生杀生乃至邪见，短寿多病，颜色不好，无有威德，贫乏财物，生下贱家，形残丑陋，当作是愿：‘我随尔所时行尸罗波罗蜜。如我得佛时，令我国土众生无如是事！’须菩提，菩萨摩诃萨作如是行，能具足尸罗波罗蜜，近阿耨多罗三藐三菩提。
　　“复次，须菩提，菩萨摩诃萨行羼提波罗蜜时，见诸众生互相瞋恚骂詈，刀杖瓦石共相残害夺命，当作是愿：‘我随尔所时行羼提波罗蜜，令我国土众生无如是事！相视如父如母、如兄如弟、如姊如妹、如善知识，皆行慈悲。’须菩提，菩萨摩诃萨作如是行，能具足羼提波罗蜜，近阿耨多罗三藐三菩提。
　　“复次，须菩提，菩萨摩诃萨行毗梨耶波罗蜜时，见众生懈怠，不勤精进，弃舍三乘，声闻、辟支佛、佛乘，当作是愿：‘我随尔所时行毗梨耶波罗蜜。如我得阿耨多罗三藐三菩提时，令我国土众生无如是事！一切众生勤修精进，于三乘道各得度脱。’须菩提，菩萨摩诃萨作如是行，能具足毗梨耶波罗蜜，近阿耨多罗三藐三菩提。
　　“复次，须菩提，菩萨摩诃萨行禅波罗蜜时，见众生为五盖所覆，淫欲、瞋恚、睡眠、掉悔、疑，失于初禅乃至第四禅，失慈悲喜舍、虚空处、识处、无所有处、非有想非无想处，当作是愿：‘我随尔所时行禅波罗蜜。如我得阿耨多罗三藐三菩提时，令我国土众生无如是事！’须菩提，菩萨摩诃萨作如是行，能具足禅波罗蜜，近阿耨多罗三藐三菩提。
　　“复次，须菩提，菩萨摩诃萨行般若波罗蜜时，见众生愚痴，失世间、出世间正见，或说无业、无业因缘，或说神常、或说断灭，或说无所有，当作是愿：‘我随尔所时行般若波罗蜜，净佛世界，成就众生。如我得阿耨多罗三藐三菩提时，令我国土众生无如是事！’须菩提，菩萨摩诃萨作如是行，能具足般若波罗蜜，近一切种智。
　　“复次，须菩提，菩萨摩诃萨行六波罗蜜时，见众生住于三聚：一者、必正聚，二者、必邪聚，三者、不定聚。当作是愿：‘我随尔所时行六波罗蜜，净佛世界，成就众生。我得佛时，令我国土众生无邪聚，乃至无其名！’须菩提，菩萨摩诃萨作如是行，能具足六波罗蜜，近一切种智。
　　“复次，须菩提，菩萨摩诃萨行六波罗蜜时，见地狱中众生，畜生、饿鬼中众生，当作是愿：‘我随尔所时行六波罗蜜，净佛世界，成就众生。我得佛时，令我国土中乃至无三恶道名！’须菩提，菩萨摩诃萨作如是行，能具足六波罗蜜，近一切种智。
　　“复次，须菩提，菩萨摩诃萨行六波罗蜜时，见是大地株杌、荆棘、山陵、沟坑、秽恶之处，当作是愿：‘我随尔所时行六波罗蜜，净佛世界，成就众生。我作佛时，令我国土无如是恶，地平如掌！’须菩提，菩萨摩诃萨作如是行，能具足六波罗蜜，近一切种智。
　　“复次，须菩提，菩萨摩诃萨行六波罗蜜时，见是大地纯土，无有金银珍宝，当作是愿：‘我随尔所时行六波罗蜜，净佛世界，成就众生。我作佛时，令我国土以金沙布地！’须菩提，菩萨摩诃萨作如是行，能具足六波罗蜜，近一切种智。
　　“复次，须菩提，菩萨摩诃萨行六波罗蜜时，见众生有所恋著，当作是愿：‘我随尔所时行六波罗蜜，净佛世界，成就众生。我作佛时，令我国土众生无所恋著！’须菩提，菩萨摩诃萨作如是行，能具足六波罗蜜，近阿耨多罗三藐三菩提。
　　“复次，须菩提，菩萨摩诃萨行六波罗蜜时，见四姓众生，刹帝利、婆罗门、鞞舍、首陀罗，当作是愿：‘我随尔所时行六波罗蜜，净佛世界，成就众生。我作佛时，令我国土众生无四姓之名！’须菩提，菩萨摩诃萨作如是行，能具足六波罗蜜，近阿耨多罗三藐三菩提。
　　“复次，须菩提，菩萨摩诃萨行六波罗蜜时，见众生有下中上，生下中上家，当作是愿：‘我随尔所时行六波罗蜜，净佛世界，成就众生。我作佛时，令我国土众生无如是优劣！’须菩提，菩萨摩诃萨作如是行，能具足六波罗蜜，近一切种智。
　　“复次，须菩提，菩萨摩诃萨行六波罗蜜时，见众生种种别异色，当作是愿：‘我随尔所时行六波罗蜜，净佛世界，成就众生。我作佛时，令我国土众生无种种别异色，一切众生皆端正净洁，妙色成就！’须菩提，菩萨摩诃萨作如是行，能具足六波罗蜜，近一切种智。
　　“复次，须菩提，菩萨摩诃萨行六波罗蜜时，见众生有主，当作是愿：‘我随尔所时行六波罗蜜，净佛世界，成就众生。我作佛时，令我国土众生无有主名，乃至无其形像，除佛法王！’须菩提，菩萨摩诃萨作如是行，能具足六波罗蜜，近一切种智。
　　“复次，须菩提，菩萨摩诃萨行六波罗蜜时，见众生有六道别异，当作是愿：‘我随尔所时行六波罗蜜，净佛世界，成就众生。我作佛时，令我国土众生无六道之名，是地狱、是畜生、是饿鬼、是神、是天、是人；一切众生皆同一业，修四念处乃至八圣道分！’须菩提，菩萨摩诃萨作如是行，能具足六波罗蜜，疾近一切种智。
　　“复次，须菩提，菩萨摩诃萨行六波罗蜜时，见众生有四生，卵生、胎生、湿生、化生，当作是愿：‘我随尔所时行六波罗蜜，净佛世界，成就众生。我作佛时，令我国土众生无三种生，等一化生！’须菩提，菩萨摩诃萨作如是行，能具足六波罗蜜，近一切种智。
　　“复次，须菩提，菩萨摩诃萨行六波罗蜜时，见众生无五神通，当作是愿：‘我随尔所时行六波罗蜜，净佛世界，成就众生。我作佛时，令我国土众生一切皆得五神通，乃至近一切种智。’
　　“复次，须菩提，菩萨摩诃萨行六波罗蜜时，见众生有大小便患，当作是愿：‘我作佛时，令我国土众生皆以法喜为食，无有便利之患，乃至近一切种智。’
　　“复次，须菩提，菩萨摩诃萨行六波罗蜜时，见众生无有光明，当作是愿：‘令我国土众生皆有光明，乃至近一切种智。’
　　“复次，须菩提，菩萨摩诃萨行六波罗蜜时，见有日月、时节、岁数，当作是愿：‘我作佛时，令我国土中无有日月、时节、岁数之名，乃至近一切种智。’
　　“复次，须菩提，菩萨摩诃萨行六波罗蜜时，见众生短命，当作是愿：‘我作佛时，令我国土中众生寿命无量劫，乃至近一切种智。’
　　“复次，须菩提，菩萨摩诃萨行六波罗蜜时，见众生无有相好，当作是愿：‘我作佛时，令我国土中众生皆有三十二相成就，乃至近一切种智。’
　　“复次，须菩提，菩萨摩诃萨行六波罗蜜时，见众生离诸善根，当作是愿：‘我作佛时，令我国土中众生诸善根成就，以是福德，能供养诸佛，乃至近一切种智。’
　　“复次，须菩提，菩萨摩诃萨行六波罗蜜时，见众生有三毒、四病，当作是愿：‘我作佛时，令我国土中众生无四种病、冷热风病、三种杂病及三毒病，乃至近一切种智。’
　　“复次，须菩提，菩萨摩诃萨行六波罗蜜时，见众生有三乘，当作是愿：‘我作佛时，令我国土中众生无二乘之名，纯一大乘，乃至近一切种智。’
　　“复次，须菩提，菩萨摩诃萨行六波罗蜜时，见众生有增上慢，当作是愿：‘我作佛时，令我国土中众生无增上慢之名，乃至近一切种智。’
　　“复次，须菩提，菩萨摩诃萨行六波罗蜜时，应作是愿：‘若我光明、寿命有量，僧数有限，当作是愿：我行六波罗蜜，净佛世界，成就众生。我作佛时，令我光明、寿命无量，僧数无限，乃至近一切种智。’
　　“复次，须菩提，菩萨摩诃萨行六波罗蜜时，应作是愿：‘若我国土有量，当作是愿：我随尔所时行六波罗蜜，净佛世界，成就众生。我作佛时，令我一国土如恒河沙等诸佛世界。’须菩提，菩萨摩诃萨作如是行，能具足六波罗蜜，近一切种智。
　　“复次，须菩提，菩萨摩诃萨行六波罗蜜时，当作是念：‘虽生死道长，众生性多。尔时，应如是正忆念：生死边如虚空，众生性边亦如虚空，是中实无生死往来，亦无解脱者。’菩萨摩诃萨作如是行，能具足六波罗蜜，近一切种智。”　　
　　【论】问曰：有何次第故，说菩萨见众生饥寒冻饿等？
　　答曰：菩萨过声闻、辟支佛地，得无生法忍受记，更无余事，唯行净佛世界、成就众生。今说净佛世界因缘，见不净世界相，愿我国土无如是事，是故次第说是事。菩萨行檀波罗蜜时，若见众生饥渴，衣服弊坏，即作念言：我福德智慧未成就，不能给足众生所须。若我但行慈悲心，则于众生无益，我当尔所时，深行三种福德，住三种福德中，能令贫穷众生皆得满足：若作转轮圣王、若作天王、若作神通圣人，则能多引导众生，破其悭贪，令住布施。以是众生布施，乃至菩萨布施因缘故，后成佛时，国土中无有贫穷者，心生随意所得，如欲界第六天所有诸物。菩萨如是随尔所时，积集檀波罗蜜功德故，充满一切。何以故？一切有为法属因缘，行善因缘具足故，皆应随意得果报。复次，众生破尸罗波罗蜜因缘故，短命多病，无有威德等。菩萨作是愿：我自具足持戒，亦教众生令持戒。余残诸愿亦如是，随义分别。
　　最后愿义不明了，今当略说：菩萨作如上愿已，疲厌心起：佛道无量无数阿僧祇劫行诸功德，然后可得；但一劫岁数不可得数，故佛以譬喻示人，何况无量无边阿僧祇劫，经此生死，受诸苦恼！众生亦无量无边，非可譬喻算数所及；但如三千大千世界中微尘等众生，犹尚难度，何况十方无量世界微尘等众生而可得度？以是事故，或心生退没，是名邪忆念。是故佛教是菩萨正忆念：生死虽长，是事皆空，如虚空，如梦中所见，非实长远，不应生厌心。又未来世亦是一念所缘，亦非长远。复次，菩萨无量福德智慧力故，能超无量劫。如是种种因缘故，不应生厌心。此中佛说大因缘，所谓生死如虚空，众生亦如是；众生虽多，亦无定实众生。如众生无量无边，佛智慧亦无量无边，度亦不难，是故菩萨不应生疲厌心。
释河天品第五十九（经作恒伽提婆品）
　　【经】尔时，有一女人，字恒伽提婆，在众中坐。是女人从坐起，偏袒右肩，右膝著地，合掌白佛言：“世尊，我当行六波罗蜜，取净佛世界，如般若波罗蜜中所说，我尽当行！”
　　是时，女人以金银华及水陆生华，种种庄严供养之具，金缕织成毡两张以散佛上；散已，于佛顶上虚空中化成四柱宝台，端正严好。是女人持是功德，与一切众生共之，回向阿耨多罗三藐三菩提。尔时，世尊知是女人深心因缘，即时微笑。如诸佛法种种色光从口中出，青、黄、赤、白、红、缥，遍照十方无量无边佛国，还绕佛三匝，从顶上入。
　　尔时，阿难从座起，右膝著地，合掌白佛：“佛何因缘微笑？诸佛法不以无因缘而笑！”
　　佛告阿难：“是恒伽提婆姊，未来世中当作佛，劫名星宿，佛号金华。阿难，是女人毕女身，受男子形，当生阿閦佛、阿毗罗提国土，于彼净修梵行。阿难，是菩萨在彼国土，亦号金华。是金华菩萨于彼寿终，复至他方佛国；从一佛国至一佛国，不离诸佛。譬如转轮圣王，从一观至一观，从生至终，足不蹈地。阿难，是金华菩萨摩诃萨亦如是，从一佛国至一佛国，乃至阿耨多罗三藐三菩提，未尝不见佛。”
　　时，阿难作是念言：“是金华菩萨摩诃萨后作佛时，诸菩萨摩诃萨会，当知为如佛会！”
　　佛知阿难意所念，告阿难言：“如是，如是。金华佛时菩萨摩诃萨会，当知为如佛会。阿难，是金华佛比丘僧无量无边，不可数不可数，若干百千万亿那由他。阿难，是金华菩萨作佛时，其国土无有是诸众恶，如上所说。”
　　阿难白佛言：“世尊，是女人从何处植德本、种善根？”
　　佛告阿难：“是女从燃灯佛种善根，初发阿耨多罗三藐三菩提心，以是功德，回向阿耨多罗三藐三菩提；亦以金华散燃灯佛上，求阿耨多罗三藐三菩提。阿难，如我尔时，以五华散燃灯佛上，求阿耨多罗三藐三菩提。燃灯佛知我善根成就，与我授阿耨多罗三藐三菩提记。是女人闻我授记，发心言：‘我当来世亦如是菩萨，得受阿耨多罗三藐三菩提记。’阿难，当知是女人于燃灯佛初发心。”
　　阿难白佛言：“世尊，是女人久习行阿耨多罗三藐三菩提？”
　　佛言：“如是，如是。是女人久习行阿耨多罗三藐三菩提。”　　
　　【论】问曰：如是大众闻说净国土行，何以但一女人取净国土愿？
　　答曰：多有发净国土愿者，但不发言。女人性轻躁好胜，世世习气故发言。
　　复次，有人言：“女人有得道分，余人无分。”佛法不然，随众生业因缘；譬如良药疗治诸病，不择贵贱。虽复女人浅智，而先世业因缘应得受记，心生欲说，故佛听自说。
　　复次，若佛默然与授记者，人则生疑，有何因缘故，独与此女授记？是故佛因其自说故而与授记。
　　问曰：何以名为恒伽提婆？
　　答曰：一切皆有名字，为识故，何足求义？有人言：“是女人父母供养恒伽神，得此女故，言恒伽提婆。恒伽是河名，提婆名天。”是女人福德因缘，生于富家，闻佛法信乐故，能以金银、宝华、金缕织成上下衣，并庄严自身缨络具，用供养上佛。佛报以授记，观是女人宿世所行，便微笑。微笑义如先说；此中小因缘而起大事，故佛微笑。
　　问曰：是女福德应久转女人，何以方于阿閦佛国乃转女身？
　　答曰：世间五欲难断，女人著欲情多故，虽世世行诸福德，不能得男子身；今得授记，诸烦恼折薄，是故于阿閦佛国方得男子身。有人言：“此女宿世以人多轻女人故，愿女身受记。”如是等因缘，不转女身而得受记。复次，经说女人五碍，不说不得受记，是故不应生难。
　　阿难闻是女人无量劫中从一佛国至一佛国广集功德，当来得净佛世界，其中菩萨皆有三十二相、八十种随形好、无量光明，是故阿难叹未曾有，能如是净国土，便为如佛会。佛可其言已，阿难等疑此女人希有，闻少法而得大果报。是故阿难问：是女人从何处植诸德本？佛答：锭光佛授我记时，是女人持金华散佛，彼作是愿：此人后成佛时，亦当授与我记。从彼种善根，今得果报。
大智度论卷第七十六释学空不证品第六十
　　【经】须菩提白佛言：“世尊，若菩萨摩诃萨欲行般若波罗蜜云何学空三昧？云何入空三昧？云何学无相、无作三昧？云何入无相、无作三昧？云何学四念处？云何修四念处？乃至云何学八圣道分？云何修八圣道分？”
　　佛告须菩提：“菩萨摩诃萨行般若波罗蜜时，应观色空，受、想、行、识空；十二入、十八界空；乃至应观欲、色、无色界空。作是观时，不令心乱。是菩萨摩诃萨若心不乱，则不见是法；若不见是法，则不作证。何以故？是菩萨摩诃萨善学自相空故，不有余，不有分，证法、证者皆不可见。”
　　须菩提白佛言：“世尊，如佛所说，菩萨摩诃萨不应空法作证。世尊，云何菩萨住空法中而不作证？”
　　佛告须菩提：“若菩萨摩诃萨具足观空，先作是愿：‘我今不应空法作证，我今学时，非是证时。’菩萨摩诃萨不专摄心系在缘中，是故菩萨摩诃萨于阿耨多罗三藐三菩提中不退，亦不取漏尽证。须菩提，菩萨摩诃萨如是大善妙法成就。何以故？住是空中作是念：‘我今是学时，非是证时。’须菩提，菩萨摩诃萨应如是念：‘我是学檀波罗蜜时，非是证时。学尸罗波罗蜜、羼提波罗蜜、毗梨耶波罗蜜、禅波罗蜜时，修四念处时，乃至修八圣道分时，非是证时。修空三昧、无相三昧、无作三昧时，非是证时。修佛十力、四无所畏、四无碍智、十八不共法、大慈大悲时，非是证时。我今学一切种智时，非是得须陀洹果证，乃至阿罗汉果、辟支佛道证时。’如是，须菩提，菩萨摩诃萨行般若波罗蜜，学空观，住空中；学无相、无作观，住无相、无作中。修四念处不证四念处，乃至修八圣道分不证八圣道分。是菩萨虽学三十七品，虽行三十七品，而不作须陀洹果证，乃至辟支佛道。
　　“须菩提，譬如壮夫劲勇猛健，善于兵法，六十四能，坚持器仗，安立不动，巧诸技术，端正净洁，人所爱敬；少修事业，得报利多，以是因缘故，众所恭敬，尊重赞叹；见人敬重，倍复欢喜。少有因缘，当至他处，扶将老弱，过诸险难恐怖之处，安慰父母，晓喻妻子：‘莫有恐懅！我能过此，必无所苦。’险难道中，多有怨贼潜伏劫害，其人智力具足故，能度恶道，还归本处，不遇贼害，欢喜安乐。须菩提，菩萨摩诃萨亦如是，于一切众生中，慈悲喜舍心遍满足。尔时，菩萨摩诃萨住四无量心，具足六波罗蜜，不取漏尽证；学一切种智，入空，无相、无作解脱门，是时菩萨不随一切诸相，亦不证无相三昧，以不证无相三昧故，不堕声闻、辟支佛地。
　　“须菩提，譬如有翼之鸟，飞腾虚空而不堕坠，虽在空中，亦不住空。须菩提，菩萨摩诃萨亦如是，学空解脱门，学无相、无作解脱门，亦不作证；以不证故，不堕声闻、辟支佛地。未具足佛十力、大慈大悲、无量诸佛法、一切种智，亦不证空、无相、无作解脱门。
　　“须菩提，譬如健人，学诸射法，善于射术，仰射空中，复以后箭射于前箭，箭箭相拄，不令箭堕，随意自在；若欲令堕，便止后箭，尔乃堕地。须菩提，菩萨摩诃萨亦如是，行般若波罗蜜，以方便力故，为阿耨多罗三藐三菩提诸善根未具足，不于实际作证；若善根成就，是时便于实际作证。以是故，须菩提，菩萨摩诃萨行般若波罗蜜时，应如是观诸法相！”
　　须菩提白佛言：“世尊，菩萨摩诃萨所为甚难！何以故？虽学是诸法相，学实际、学如、学法性、学毕竟空，乃至学自相空及三解脱门，终不中道堕落。世尊，是甚希有！”
　　佛告须菩提：“是菩萨摩诃萨不舍一切众生故，作如是愿。须菩提，若是菩萨摩诃萨作是念：‘我不应舍一切众生！一切众生没在无所有法中，我应当度！’尔时，即入空解脱门、无相解脱门、无作解脱门。须菩提，当知是菩萨摩诃萨成就方便力，未得一切种智，行是解脱门，亦不中道取实际证。
　　“复次，须菩提，菩萨摩诃萨欲观是诸甚深法，所谓内空乃至无法有法空，四念处乃至三解脱门。尔时，菩萨摩诃萨应生如是心：‘是诸众生长夜行我相，乃至知者、见者相，著于得法。为众生断是诸相故，得阿耨多罗三藐三菩提时，当说法。’尔时，菩萨行空解脱门，无相、无作解脱门，亦不取实际证；以不证故，不堕须陀洹果乃至辟支佛道。须菩提，是菩萨摩诃萨以是心欲成就善根故，不中道实际作证，不失四禅、四无量心、四无色定、四念处乃至八圣道分，空、无相、无作，佛十力、四无所畏、四无碍智、大慈大悲、十八不共法。是时，菩萨摩诃萨成就一切助道法，乃至阿耨多罗三藐三菩提，终不耗减。是菩萨有方便力故，常增益善法，诸根通利，胜于阿罗汉、辟支佛根。
　　“复次，须菩提，若菩萨摩诃萨作是念：‘众生长夜著四颠倒，常想、乐想、净想、我想。为是众生故，求萨婆若，我得阿耨多罗三藐三菩提时，为说无常法，苦、不净、无我法。’是菩萨成就是心，以方便力行般若波罗蜜，不得佛三昧，未具足佛十力、四无所畏、四无碍智、大慈大悲、十八不共法，亦不实际作证。尔时，菩萨修无作解脱门，虽未得阿耨多罗三藐三菩提，亦不实际作证。
　　“复次，须菩提，若菩萨摩诃萨作是念：‘众生长夜著得法，所谓我、众生乃至知者、见者，是色、是受想行识，是入、是界，是四禅、四无量心、四无色定。我如是行，如我得阿耨多罗三藐三菩提时，令众生无是得法。’菩萨是心成就，以方便力行般若波罗蜜，未具足佛十力、四无所畏、四无碍智、大慈大悲、十八不共法，不于实际作证。尔时，菩萨具足修空三昧。
　　“复次，须菩提，若菩萨摩诃萨作是念：‘众生长夜行诸相，所谓男相、女相，色相、无色相。我如是行，如我得阿耨多罗三藐三菩提时，令众生无是诸相过失！’是心成就，以方便力行般若波罗蜜，未具足佛十力，乃至十八不共法，不于实际作证。尔时，菩萨摩诃萨，具足修无相三昧。”
　　“须菩提，若菩萨摩诃萨学六波罗蜜，学内空乃至无法有法空，学四念处乃至空、无相、无作解脱门，学佛十力、四无所畏、四无碍智、大慈大悲，学十八不共法。如是智慧成就，若著作法，若住三界，无有是处！是菩萨摩诃萨学助道法，行助道法时，应当试问：‘菩萨摩诃萨欲得阿耨多罗三藐三菩提，云何学是法，观空不证实际？以不证故，不堕须陀洹果乃至辟支佛道；观无相、无作、无起、无生、无所有，亦不取证实际，而修行般若波罗蜜。’应如是问！须菩提，若诸菩萨摩诃萨若试问时，是菩萨若如是答：‘菩萨摩诃萨但应观空，但应观无相、无作、无起、无生、无所有；是菩萨摩诃萨不应学空、无相、无作、无起、无生、无所有，不应学是助道法。’须菩提，当知是菩萨诸佛未授阿耨多罗三藐三菩提记。何以故？是人不能说阿鞞跋致菩萨所学相，不能示，不能答。若是菩萨摩诃萨能说、能示、能答阿鞞跋致所学相，当知是菩萨摩诃萨已习学菩萨道入薄地，如余阿鞞跋致菩萨摩诃萨阿鞞跋致相。”
　　须菩提白佛言：“世尊，颇有未得阿鞞跋致菩萨能如是答不？”
　　佛言：“有。须菩提，是菩萨摩诃萨六波罗蜜若闻若不闻，能如是答，如阿鞞跋致菩萨摩诃萨。”
　　须菩提言：“世尊，多有菩萨求佛道，少有菩萨能如是答，如阿鞞跋致菩萨摩诃萨，学道、无学道中。”
　　佛语须菩提：“如是，如是。是菩萨甚少！何以故？菩萨摩诃萨少有如是得受记，行阿鞞跋致干慧地。若有得受记，是人能如是答，是人善根明了，诸天世人所不能坏。”　　
　　【论】问曰：学空、入空，有何差别？
　　答曰：初名学空，后是入空；因是学空，果是入空；方便名学空，得名入空；如是等二道。无相、无作，三十七品亦如是。三解脱门、三十七品，是声闻、辟支佛涅槃道，佛敕菩萨应行是道。
　　须菩提作是念：此是涅槃道，云何菩萨行是法而不取涅槃证？佛答：菩萨观色等一切法空，是菩萨以深入禅定，心不乱，得利智慧力故，不见是空法，以不见故无所证；声闻、辟支佛断吾我，舍爱著，直趣涅槃。是菩萨善学自相空，色法中乃至微尘，不留遗余微细之分；无色法中，乃至不留一念；直入毕竟空中，乃至不见是空法可以为证。
　　佛虽答，须菩提未达佛意，更问：如佛所说，菩萨不应空法作证；今入空中，云何不作证？佛答：以深入故能不证，具足者即是深入。譬如执菅草，捉缓则伤手，若捉急则无伤；菩萨亦如是，深入空故，知空亦空，涅槃亦空，故无所证。复次，菩萨未入空时，作是思惟：我应遍观诸法空，不应不具足知而取证。是故不专心摄念入禅系在空缘中。所以者何？若专心系在空缘，则心柔软，不能从空自出。
　　问曰：上言深入禅定，不令心乱，今云何言不专心？
　　答曰：今言不专心，是初入时，为不能自出故；上言深入者，入已深，知空亦空，不令心在余事，故言不乱。
　　复次，是菩萨应作是念：我今未具三十二相、八十种随形好，十力、四无所畏诸佛法，云何取涅槃证？我今是学时，薄诸烦恼，教化众生，令入佛道。若我得佛事具足，是时当取证。是故菩萨虽入三解脱门而不取证。是中说譬喻：壮夫是菩萨；父母亲族是可度众生；险道是三界生死；恶贼是魔民及诸烦恼；器仗是菩萨五神通等种种方便力；还归本处是菩萨所行道；安立不动是菩萨住毕竟空，以四无量心运致可度众生著涅槃安乐处。
　　时会者疑空中无所有，云何可行？是故佛说鸟喻：如鸟飞空虚，无所依止，而远逝不坠。复次，是菩萨未具足道法，未至佛道，于其中间而不作证；如鸟未到所至，终不中住。学是空法，为自断烦恼，为众生故。又为明了故，说善射譬喻，如人善于射术：弓是菩萨禅定；箭是智慧；虚空是三解脱门；地是涅槃。是菩萨以智慧箭，射三解脱门虚空，更以方便力故，以后箭射前箭，不令堕涅槃地，未具足十力等佛事，终不取证。
　　须菩提欢喜白佛言：诸菩萨所为甚难，实为希有，所谓行空而不作证。佛答：是菩萨本愿，诸一切众生令得离苦，以是本愿大悲心所持故，虽行空不作证。
　　复次，若菩萨作是念：一切众生处在苦中，为颠倒所缚，没在无所有中；是时即行空、无相、无作解脱门。当知是菩萨有方便力，行三解脱门，而不舍众生。
　　复次，菩萨欲观甚深法，所谓十八空，三十七品，三解脱门。先应作是念：众生长夜著我相等，行者若直观甚深法，或得声闻道，或堕邪见，以无怜愍心，不能深入自相空故。是以菩萨欲观是法，先生悲心，所谓众生长夜著吾我心诸烦恼。长夜，名久远；无量劫来是我必不可得，但空虚诳颠倒故，受诸忧恼。菩萨见是已作愿：我当为众生成佛道，断是众生著我颠倒；是时，即是行空等三解脱门而不证实际。是善根成就，菩萨不取实际证，亦不失四禅等诸功德。菩萨深入空故，诸根猛利，胜于二乘。破四颠倒义，亦如上说。
　　复次，菩萨作是念：众生长夜著得法，所谓我、众生，乃至若著作法，若住三界；无有是处！义皆同观空而不取证。
　　问曰：云何知是菩萨未得道而能行此深空？
　　答曰：经中自说因缘：是菩萨应试问：云何菩萨应学空而不取证？若菩萨答：但应念空，一心习行，如声闻、辟支佛法，不但学知而已；乃至无生、无所有，亦如是。当知是菩萨未为诸佛所授记。所以者何？不说方便学知故观空。若是菩萨异于上答者，当知是阿鞞跋致，已习学入于薄地。学习，名先学知空；薄地，名阿鞞跋致地中诸烦恼薄。
　　须菩提闻阿鞞跋致相、非阿鞞跋致相已，白佛言：世尊，颇有菩萨未得阿鞞跋致，能如是答不？佛言：有。有菩萨若闻六波罗蜜，若不闻，能如阿鞞跋致答。若闻者，但从师闻，自未具足菩萨地；若不闻者，自思惟、正忆念，虽未得无生忍，能求诸法相，如阿鞞跋致菩萨答。须菩提言：多有人求佛道，少能如是答，如阿鞞跋致菩萨学地、无学地中。未得无生法忍名学地，得无生法忍名无学地。佛言：少！何以故少？有菩萨从诸佛受记，已从诸佛受记者，能如是答。何以故？诸法实相，唯佛能遍知；佛知此人能如法答，故悬与授记。是菩萨虽少，善根明了，能广利益众生，无能坏者。
释梦誓品第六十一之上（经作梦中品）
　　【经】佛告须菩提：“若菩萨摩诃萨乃至梦中不贪声闻、辟支佛地，亦不贪三界，观诸法如梦、如幻、如响、如焰、如化，亦不作证。须菩提，当知是阿鞞跋致菩萨摩诃萨阿鞞跋致相。
　　“复次，须菩提，菩萨摩诃萨梦中见佛，与无数百千万亿比丘、比丘尼、优婆塞、优婆夷、天龙鬼神、紧那罗等说法；从佛闻法，即解中义，随法行。须菩提，当知是阿鞞跋致菩萨摩诃萨阿鞞跋致相。
　　“复次，须菩提，菩萨摩诃萨梦中见佛三十二相、八十随形好，大光明踊在虚空，于大比丘僧中说法；现大神力，化作化人，到他佛国土施作佛事。须菩提，当知是阿鞞跋致菩萨摩诃萨阿鞞跋致相。
　　“复次，须菩提，若菩萨摩诃萨梦中见兵起破聚落，若破城邑，若失火时，若见虎狼师子猛害之兽，若见欲来级其头者，若见父母丧亡，兄弟姊妹及诸亲友知识死者，见如是等种种愁苦之事，不惊不怖，亦不忧恼。从梦觉已，即时思惟：‘三界虚妄，皆如梦耳！我得阿耨多罗三藐三菩提时，亦当为众生说三界如梦。’须菩提，当知是阿鞞跋致菩萨摩诃萨阿鞞跋致相。
　　“复次，须菩提，云何当知是阿鞞跋致菩萨摩诃萨得阿耨多罗三藐三菩提时，国中无三恶道？须菩提，菩萨摩诃萨，若梦中见地狱、畜生、饿鬼，作是念：‘我当勤精进，得阿耨多罗三藐三菩提时，令我国中无一切三恶道。何以故？是梦及诸法，无二无别。’须菩提，当知是阿鞞跋致菩萨摩诃萨阿鞞跋致相。
　　“复次，须菩提，菩萨摩诃萨梦中见地狱火烧众生，作是誓：‘若我实是阿鞞跋致者，是火当灭！’是火即灭，若地狱火即灭，是阿鞞跋致相。
　　“复次，若菩萨昼日见城郭火起，作是念：‘我梦中见阿鞞跋致行类相貌，我今实有是者，自立誓言：是火当灭！’若火灭者，当知是菩萨得受阿耨多罗三藐三菩提记，住阿鞞跋致地。若火不灭，烧一家置一家，烧一里置一里。须菩提，当知被烧家破法业因缘厚集，以是故，烧一家置一家，是诸众生今世受破法余殃故被烧。须菩提，以是因缘故，当知是阿鞞跋致菩萨摩诃萨阿鞞跋致相。”
　　佛告须菩提：“今当更为汝说阿鞞跋致行类相貌。须菩提，若男子、若女人为非人所持，是时菩萨摩诃萨作是念：‘若我为过去诸佛所授记，我心清净求阿耨多罗三藐三菩提，行清净正道，远离声闻、辟支佛心，远离声闻、辟支佛念，应当成阿耨多罗三藐三菩提。我必得阿耨多罗三藐三菩提，非不得；十方国土中现在无量诸佛，无所不知，无所不见，无所不解，无所不证。诸佛知我深心，审定必当得阿耨多罗三藐三菩提。以是至诚誓故，是男子、女人为非人所持，为非人所恼，是非人当远去！’须菩提，是菩萨摩诃萨如是誓，若非人不去者，当知是菩萨摩诃萨未从过去诸佛受阿耨多罗三藐三菩提记。须菩提，若菩萨摩诃萨如是誓，若非人去者，当知是菩萨摩诃萨已从过去诸佛受阿耨多罗三藐三菩提记。须菩提，以是行类相貌，当知是阿鞞跋致菩萨摩诃萨阿鞞跋致相。
　　“复次，须菩提，菩萨摩诃萨远离六波罗蜜及方便力，不久行四念处，乃至不久行空、无相、无作三昧，未入菩萨位，是菩萨为恶魔所娆。菩萨作是誓：‘若我实从诸佛受记者，是非人当去。’是时，恶魔即作方便，敕非人令去。恶魔有威力，胜诸非人故，非人即去。是时，菩萨作是念：‘以我誓力故，非人去。’不知是恶魔力，恃是证故，轻弄毁懱诸余菩萨，作是言：‘我已从诸佛受记，汝等未得。’用是空誓，无方便力故，生增上慢。以是事故，远离萨婆若，远离阿耨多罗三藐三菩提。须菩提，当知是人堕于二地，若声闻地、若辟支佛地。以是誓因缘故，起于魔事。是人以不亲近依止善知识，不问阿鞞跋致相故，为魔所缚，益复坚固。所以者何？是菩萨不久行六波罗蜜，无方便力故。须菩提，当知是为菩萨魔事。须菩提，云何菩萨摩诃萨不久行六波罗蜜，乃至未入菩萨位，为恶魔所娆？须菩提，恶魔变化作种种身，语菩萨言：‘汝于诸佛所，得受阿耨多罗三藐三菩提记：汝字某，汝父字某，汝母字某，汝兄弟、姊妹字某，汝七世父母名字如是；汝在某方、某国，某城、某聚落中生。’若见菩萨性行和柔，语菩萨言：‘汝先世亦复柔和。’若见急性卒暴，便言：‘汝先世亦尔。’若见菩萨修阿兰若行，语言：‘汝先世亦修阿兰若行。’若见菩萨乞食纳衣，中后不饮浆，一坐食，一钵他食，死尸间住，露地住，树下止，常坐不卧，如敷坐但受三衣，若少欲，若知足，若远离住，若不涂脚，若少言语，便语菩萨言：‘汝先世亦有是行。何以故？汝今有此头陀功德，汝先世亦必有是功德。’是菩萨闻是先世事及名姓，闻今赞头陀功德，即欢喜生憍慢心。是时恶魔语菩萨言：‘汝有如是功德、如是相，汝实从诸佛受阿耨多罗三藐三菩提记。’须菩提，恶魔或作比丘被服，或作居士形，或作父母身，来到菩萨所，如是言：‘汝已得受阿耨多罗三藐三菩提记。何以故？是阿鞞跋致功德相，汝尽具足有之。’须菩提，我所说实阿鞞跋致行类相貌，是人永无！须菩提，当知是菩萨摩诃萨为魔所持。何以故？是阿鞞跋致行类相貌，是人永无，以闻是名字故生憍慢心，轻弄毁懱余人。须菩提，是名菩萨摩诃萨为魔事所持，当知是为菩萨魔事。
　　“复次，须菩提，菩萨摩诃萨不久行六波罗蜜，不知名字相，不知色相，不知受、想、行、识相。恶魔来语言：‘汝当来世得阿耨多罗三藐三菩提，有如是名字。’随其本念，说其名号。是无智、无方便菩萨作是念：‘我先亦有是成佛名号念，是人如我所念说，是人所说合我本念，我必为诸佛所授记。’须菩提，我所说阿鞞跋致行类相貌，是人永无，但以空名字，轻弄毁懱余人。以是事故，远离阿耨多罗三藐三菩提。是菩萨摩诃萨远离般若波罗蜜，无方便力，远离善知识，与恶知识相得，故堕二地，声闻、辟支佛地。若久久往来生死中，然后还依止般若波罗蜜，若值善知识，常随逐亲近故，得阿耨多罗三藐三菩提。是人于是身，若不即悔，当堕二地，若阿罗汉地、若辟支佛地。须菩提，譬如比丘于四重禁法，若犯一事，非沙门、非释子，是人现身不得四沙门果。须菩提，是著空名字菩萨，心亦如是，轻弄毁懱余人故，当知是罪重于比丘四禁。须菩提，置是重罪，其罪过于五逆。以受是名字故，生高心，轻弄毁懱余人；若生是心，当知其罪甚重！如是名字等微细魔事，菩萨当觉知！
　　“复次，须菩提，菩萨在空闲山泽旷远之处，魔来到菩萨所，赞叹远离法，作是言：‘善男子，汝所行，是佛所称誉远离法。’须菩提，我不赞叹远离，所谓但在空闲山泽旷远之处。”
　　须菩提言：“世尊，若空闲山泽旷远之处非远离法者，云何更有异远离？”
　　佛告须菩提：“若菩萨摩诃萨远离声闻、辟支佛心，住空闲山泽旷远之处，是佛所许远离法。须菩提，如是远离法，菩萨摩诃萨应所修行，昼夜行是远离法，是名远离行菩萨。
　　“须菩提，若恶魔所说远离法，空闲山泽旷远之处，是菩萨心在愦闹，所谓不远离声闻、辟支佛心，不勤修般若波罗蜜，是菩萨摩诃萨不能具足一切种智。是菩萨行恶魔所说远离法，心不清净，而轻余菩萨城傍心净，无声闻、辟支佛愦闹，亦无诸余杂恶心，具足禅定、解脱、智慧、神通者。是离般若波罗蜜、无方便菩萨摩诃萨，虽在绝旷百由旬外，禽兽、鬼神、罗刹所住之处，若一岁、百千万亿岁，若过万亿岁，不知是菩萨远离法，所谓诸菩萨以是远离法，深心发阿耨多罗三藐三菩提不杂行。是菩萨愦闹行而依受著是远离，是人所行，佛所不许！
　　“须菩提，我所说实远离法，是菩萨不在是中，亦不见是远离相。何以故？但行是空远离故。尔时，恶魔来在虚空中住，赞言：‘善哉！善哉！善男子，此是佛所说真远离法！汝行是远离，疾得阿耨多罗三藐三菩提。’是菩萨摩诃萨念著是远离，而轻易诸余求佛道清净比丘以为愦闹，以愦闹为不愦闹，以不愦闹为愦闹，应恭敬而不恭敬，不应恭敬而恭敬。是菩萨作是言：‘非人念我，来称赞我，我所行者是真远离。住城傍者，谁当称美汝！’以是因缘故，轻余菩萨摩诃萨。须菩提，当知是名菩萨栴陀罗，污染诸菩萨。是人似像菩萨，实是天上人中之大贼，亦是沙门被服中贼！如是人，诸求佛道者所不应亲近，不应供养恭敬。何以故？须菩提，当知是人堕增上慢。以是故，若菩萨摩诃萨欲不舍一切智，欲得阿耨多罗三藐三菩提，一心欲求阿耨多罗三藐三菩提，欲利益一切众生，不应亲近是人，恭敬供养。菩萨摩诃萨法，常应勤求自利，厌患世间，心常远离三界；于是人当起慈悲喜舍心：‘我行菩萨道，不应生如是过罪，若生当疾灭！’须菩提，菩萨摩诃萨当善觉是事，是事中善自勉出！
　　“复次，须菩提，菩萨摩诃萨深心，欲得阿耨多罗三藐三菩提者，当亲近恭敬供养善知识。”
　　须菩提白佛言：“世尊，何等是菩萨摩诃萨善知识？”
　　佛告须菩提：“诸佛是菩萨摩诃萨善知识，诸菩萨摩诃萨亦是菩萨善知识。须菩提，阿罗汉亦是菩萨善知识，是为菩萨摩诃萨善知识。
　　“复次，须菩提，六波罗蜜亦是菩萨善知识，四念处乃至十八不共法，亦是菩萨善知识。须菩提，如、实际、法性，亦是菩萨善知识。须菩提，六波罗蜜是世尊，六波罗蜜是道，六波罗蜜是大明，六波罗蜜是炬，六波罗蜜是智，六波罗蜜是慧，六波罗蜜是救，六波罗蜜是归，六波罗蜜是洲，六波罗蜜是究竟道，六波罗蜜是父是母。四念处乃至一切种智，亦如是。何以故？六波罗蜜及三十七道法，亦是过去诸佛父母；六波罗蜜、三十七道法，亦是未来、现在十方诸佛父母。何以故？须菩提，六波罗蜜、三十七道法中生过去、未来、现在十方诸佛故。以是故，须菩提，菩萨摩诃萨欲得阿耨多罗三藐三菩提，净佛世界，成就众生，当学六波罗蜜、三十七道法，及四摄法摄取众生。何等四？布施、爱语、利益、同事。须菩提，以是利益故，我言六波罗蜜及三十七道法，是诸菩萨摩诃萨世尊，是道，是大明，是炬，是智，是慧，是救，是归，是洲，是究竟道，是父，是母。须菩提，以是故，菩萨摩诃萨欲不随他人教住，欲断一切众生疑，欲净佛世界、成就众生，当学是般若波罗蜜！所以者何？是般若波罗蜜中广说诸法，是菩萨摩诃萨所应学处。”　　
　　【论】问曰：阿鞞跋致品中已广说阿鞞跋致相，今何以更说？
　　答曰：所说般若波罗蜜义，皆是阿鞞跋致相；但阿鞞跋致品中多说其事，余品中亦处处有说阿鞞跋致相，但不次第。有人言：“为后来众生异语说阿鞞跋致相。”有人言：“有二种阿鞞跋致：一者、已得记，二者、未得记。得受记有二种：一者、现前受记，二者、不现前受记。不现前受记有二种：一者、具足受记因缘，二者、未具足受记因缘。具足受记因缘者，知诸法实相，具足六波罗蜜；不具足受记因缘者，但知诸法实相，得般若波罗蜜分，余波罗蜜未具足。是菩萨能如阿鞞跋致菩萨答，此是前品末所说阿鞞跋致。是故次第说：梦中不贪二地，虽未具足阿鞞跋致法，亦名阿鞞跋致。欲说如是等阿鞞跋致相故，此品中次第说。”是菩萨昼日常习行空故，夜梦中亦不贪三界：是人常行慈悲心于众生，深乐佛法故，不贪二乘；若梦、若觉，观一切法如梦、如幻等。是菩萨虽未得现前受记，余法未具足，亦名阿鞞跋致相。何以故？菩萨于二处退转：一者、著世间乐故转，二者、取二乘故转。是菩萨坚心，深入空及慈悲心故，乃至梦中亦不贪三界、二乘，何况觉时！
　　复次，若菩萨梦见佛在人天大众中说法，所谓诸法实相义；菩萨知是义，心与法合。
　　复次，诸佛秘密法，菩萨梦中得见，所谓见佛身无量，过须弥山，色如阎浮檀金，三十二相，八十种随形好，以自庄严；放无量光明，梵音声说法；及身毛孔出无量化佛至十方，种种方便力施作佛事，度脱众生。尔时，是菩萨见是佛神通力故，深心清净问佛法，得诸法实相，是名阿鞞跋致。是菩萨常行毕竟空故，我、我所等诸烦恼折薄，乃至自身不惜，何况余亲？是因缘故，若梦中见：若自身，若父母等，若杀、若死因缘，及聚落破等，不忧恼、怖畏。觉已思惟：如梦中不死而见死，不畏而见畏，一切三界皆尔，何但梦中！我作佛时，当为众生说诸法毕竟空皆如梦。
　　复次，有菩萨种清净国土因缘时，作是愿：我尔许时积集净国土行。是心修习故，梦中若见三恶道众生时，即得是心：我作佛时，令我国土乃至无三恶道名。
　　复次，是菩萨常修慈悲心故，梦中见地狱火烧众生，作誓，火即灭。觉已，取是相，若见实火烧城郭，作是念：我梦中能灭火，此火亦当可灭！所以者何？佛说梦、觉无异故。是菩萨于无量劫修习福德，得诸法实相故，鬼神、龙王等助灭是火。其中有不灭，烧一家置一家者，是众生重罪故。菩萨福德智慧力，不能灭重罪者，所谓破法业。法者，般若波罗蜜；诸余法利益，无及般若波罗蜜者，是故破者罪重。以菩萨誓力故，不次第烧，唯罪重者不救，不妨是阿鞞跋致相。非人所持，亦如咒火。有菩萨未得无生法忍，闻是阿鞞跋致咒故，鬼去便作咒。是菩萨自未有力，魔来遣鬼神故，自恃为己力。有如是失故，佛示令觉知。
　　复次，菩萨未入正位，魔作种种形，随其念而示语：汝已得受记，汝有是相，但以肉眼故不知。以是因缘故，生增上慢，轻懱余人。
　　复次，菩萨不得诸法实相，不知色等五众和合边更有名字相。魔来与授记，汝当作佛，名字某甲。是菩萨思惟：我本有是名字念，今所说者，同我所愿，必是诸佛授记，是故心生憍慢，轻余大菩萨。以是因缘故，远离无上道；受罪毕，堕于二乘。若即此身悔，当久久偿罪毕，还依止般若波罗蜜，得作佛。所以者何？若转身乃悔，则罪重叵灭，不得作佛。是心著是空名字，得重罪故，佛说四重禁喻；破是重禁，现身不得四道果。所以者何？是四禁中，妄语称我是阿罗汉；此中著是受莂名字，自言我当作佛，是故重于四禁。过五逆罪者，如地狱品中，破般若波罗蜜罪说。微细魔事者，细名不逆其意，随其本念，助成其心；是菩萨未得阿鞞跋致法，魔诳言已得，是微细魔事。利根菩萨，应觉除远离！
　　复次，菩萨在远离处，魔来赞叹：汝能远离亲族、同学，独在深山林中，为佛道故，是为真菩萨道行！是菩萨用是故，生憍慢心，轻余在众中住菩萨。以是事故，远离佛道，堕于二乘。佛种种因缘，诃是菩萨是贼、是栴陀罗等，如经中说，不应亲近。佛所说远离，心离二乘、三界，是名真远离。如经中广说如是等细微魔事，应当觉而远离。
　　复次，菩萨欲深心得无上道，深心名一心、重心，深爱佛道，出于一切世间所乐；当亲近善知识。所以者何？有二因缘故得无上道：一者、内，二者、外。内，名正忆念，思惟、筹量诸法；外，名诸善知识。佛余处种种说善知识相，是故须菩提问佛：世尊，何等是菩萨善知识？佛答：诸佛、大菩萨及声闻，是菩萨善知识；六波罗蜜乃至一切种智，如、法性、实际等诸法，亦是善知识。法能成办其事故，说六波罗蜜等诸法名善知识。三种圣人以此六波罗蜜法令菩萨奉行，得作佛。是故法及人，通名善知识。
　　问曰：佛及菩萨、六波罗蜜，能成菩萨故，应是善知识；小乘道异，云何能与作善知识？
　　答曰：有小乘人先世求佛道故利根，虽是小乘，有怜愍心，观应成大乘者为说大乘法，知报佛恩故，令佛种不断。如舍利弗六十劫求佛道，虽退转作阿罗汉，亦利根智慧，能为菩萨说大乘。须菩提常行无诤三昧，常有慈悲心于众生故，亦能教化菩萨大乘法。如摩诃迦叶以神通力持此身至弥勒出世，于九足山中出，与大众作得道因缘。如是等甚多。
　　问曰：六波罗蜜摄一切法，今何以别说三十七品，至如、法性、实际？
　　答曰：六波罗蜜是略说；四念处等是广说，解六波罗蜜。六波罗蜜是菩萨初道，小远；三十七品是近因缘。于六波罗蜜中，禅波罗蜜、般若波罗蜜最大；譬如虽有星宿，日月最胜。是二波罗蜜中，四念处、佛十力等法最妙，能大利益，现世令人得道故，持戒、布施等不如故。别说如等无为法，实不虚诳故，能成菩萨事。行四念处等法，得是如等法，令菩萨得出虚诳法故，名善知识。
　　复次，是六波罗蜜等法，如佛无异，佛现在亦以是法度人，是故言世尊；如世尊所说不可坏，六波罗蜜等所说亦不可坏，是故言六波罗蜜是世尊。是道者，行是道，径入无量佛法中。六波罗蜜中所说，人筹量思惟分别常修行，令人得大智慧，破诸世间无明，是故说六波罗蜜是大明。是大炬、是智、是慧、是救、是归、是洲、是究竟道，如上说。般若波罗蜜是母，五波罗蜜是父，和合说故，言六波罗蜜是父母。如六波罗蜜说，四念处等亦如是。是中说因缘：六波罗蜜等法，亦是三世十方佛父母。是六波罗蜜等是自利法，行者欲以六波罗蜜教化众生、净佛世界，应以四摄法摄取众生。四摄法义，如先说。如是自利、利他故，佛说六波罗蜜、三十七品等诸法是世尊、是道等。是故菩萨若欲不随他教，不随他教名自知诸法实相，乃至变作佛身来说异于法相，亦不信不随；自得菩萨道，渐渐具足诸佛法，净佛世界，成就众生；得佛道，能断一切众生疑；若欲得是者，当学般若。般若波罗蜜中，世间、出世间，若大、若小，无事不说。
大智度论卷第七十七释梦誓品第六十一之下
　　【经】尔时，须菩提白佛言：“世尊，何等是般若波罗蜜相？”
　　佛告须菩提：“如虚空相，是般若波罗蜜相。须菩提，般若波罗蜜无所有相。”
　　须菩提白佛言：“世尊，颇有因缘，如般若波罗蜜相，诸法相亦如是耶？”
　　佛告须菩提：“如是，如是。如般若波罗蜜相，诸法相亦如是。何以故？须菩提，一切法离相、空相，以是因缘故。须菩提，如般若波罗蜜相，诸法相亦如是，所谓离相、空相故。”
　　须菩提白佛言：“世尊，若一切法一切法离，一切法一切法空，云何知众生若垢、若净？世尊，离相法无垢、无净，空相法无垢、无净，离相、空相法不能得阿耨多罗三藐三菩提，离相、空相无法可得。世尊，离相中，空相中，无有菩萨得阿耨多罗三藐三菩提者。世尊，我云何当知佛所说义？”
　　佛告须菩提：“于汝意云何？是众生长夜行我、我所心不？”
　　“如是，世尊。”
　　“众生长夜行我、我所心。于汝意云何？是我、我所心离相不？空相不？”
　　须菩提言：“世尊，我、我所心离相、空相。”
　　“于汝意云何？以此我、我所心，众生往来生死中不？”
　　“如是，世尊，以此我、我所心，众生往来生死中。”
　　“如是，须菩提，众生往来生死中故，知有垢恼。须菩提，若众生无我、我所心，无著心，是众生不复往来生死中；若不往来生死中，则无垢恼。如是，须菩提，众生有净。”
　　须菩提白佛言：“世尊，若菩萨摩诃萨如是行，为不行色，不行受、想、行、识；为不行四念处，乃至八圣道分；为不行内空，乃至无法有法空；为不行佛十力，乃至一切种智。何以故？是法不可得，亦无行者，亦无行处，亦无行法。世尊，菩萨摩诃萨如是行，一切世间诸天、人、阿修罗不能降伏。是菩萨摩诃萨一切声闻、辟支佛所不能及。何以故？所住处无能及故，所谓菩萨位。世尊，是菩萨摩诃萨行应萨婆若心，无能及者！”
　　“须菩提，菩萨摩诃萨如是行，疾近萨婆若。须菩提，于汝意云何？若阎浮提众生尽得人身，得人身已，皆得阿耨多罗三藐三菩提。若有善男子、善女人尽其形寿供养恭敬、尊重赞叹，持是善根回向阿耨多罗三藐三菩提，是人以是因缘，得福多不？”
　　须菩提言：“甚多！世尊。”
　　佛言：“不如是善男子、善女人于大众中说是般若波罗蜜，出示、分别，照明、开演，亦应般若波罗蜜行正忆念，其福多。乃至三千大千世界中众生，亦如是。须菩提，于汝意云何？阎浮提中众生一时皆得人身，得人身已，若善男子、善女人教行十善道、四禅、四无量心、四无色定，教令得须陀洹道，乃至阿罗汉、辟支佛道，教令得阿耨多罗三藐三菩提，持是善根回向阿耨多罗三藐三菩提。须菩提，于汝意云何？是善男子、善女人得福多不？”
　　须菩提言：“甚多！世尊。”
　　佛言：“不如是善男子、善女人以是甚深般若波罗蜜为众生说，出示、分别，照明、开演，亦不离萨婆若，得福多。乃至三千大千世界，亦如是。是菩萨摩诃萨不远离应萨婆若心，则到一切福田边。何以故？除诸佛，无有余法如菩萨摩诃萨势力。何以故？诸菩萨摩诃萨行般若波罗蜜时，于一切众生中起大慈心；见诸众生趣死地故，而起大悲；行是道时，欢悦而生大喜；不与想俱，便得大舍。须菩提，是为菩萨摩诃萨大智光明。大智光明者，所谓六波罗蜜。须菩提，是诸善男子虽未作佛，能为一切众生作大福田，于阿耨多罗三藐三菩提亦不转。所受供养，衣服、饮食、卧具、床敷、疾药、资生所须，行应般若波罗蜜，念能毕报施主之恩，疾近萨婆若。以是故，须菩提，若菩萨摩诃萨欲不虚食国中施，欲示众生三乘道，欲为众生作大明，欲拔出三界牢狱，欲与一切众生眼，应常行般若波罗蜜。行般若波罗蜜时，若欲有说，但说般若波罗蜜；说般若波罗蜜已，常忆念般若波罗蜜；常忆念般若波罗蜜已，常行般若波罗蜜，不令余念得生，昼夜勤行般若波罗蜜相应念，不息不休。须菩提，譬如士夫，未曾得摩尼珠，后时得，得已大欢喜踊跃；后复失之，便大忧愁，常忆念是摩尼珠，作是念：‘我奈何忽亡此大宝！’须菩提，菩萨摩诃萨亦如是，常忆念般若波罗蜜，不离萨婆若心。”
　　须菩提白佛言：“世尊，一切念性自离，一切念性自空；云何菩萨摩诃萨行般若波罗蜜不离应萨婆若念？是远离空法中无菩萨，亦无念，无应萨婆若。”
　　佛告须菩提：“若菩萨摩诃萨如是知一切法性自离，一切法性自空，非声闻、辟支佛作，亦非佛作；诸法相常住，法相、法住、法位、如、实际，是名菩萨行般若波罗蜜不离萨婆若念。何以故？般若波罗蜜性自离、性自空，不增不减故。”
　　须菩提白佛言：“世尊，若般若波罗蜜性自离、性自空，云何菩萨摩诃萨与般若波罗蜜等，得阿耨多罗三藐三菩提？”
　　佛告须菩提：“菩萨摩诃萨与般若波罗蜜等，不增不减。何以故？如、法性、实际，不增不减故。所以者何？般若波罗蜜非一非异故。若菩萨闻如是般若波罗蜜相，心不惊、不没、不畏、不怖、不疑。须菩提，当知是菩萨摩诃萨行般若波罗蜜，当知是菩萨摩诃萨必住阿鞞跋致地中。”
　　须菩提白佛言：“世尊，般若波罗蜜空无所有，不坚故，是行般若波罗蜜不？”
　　“不也，须菩提。”
　　“世尊，离空更有法行般若波罗蜜不？”
　　“不也，须菩提。”
　　“世尊，是般若波罗蜜行般若波罗蜜不？”
　　“不也，须菩提。”
　　“世尊，离般若波罗蜜行般若波罗蜜不？”
　　“不也，须菩提。”
　　“世尊，色是行般若波罗蜜不？”
　　“不也，须菩提。”
　　“世尊，受、想、行、识是行般若波罗蜜不？”
　　“不也，须菩提。”
　　“世尊，六波罗蜜是行般若波罗蜜不？”
　　“不也，须菩提。”
　　“世尊，四念处乃至十八不共法，是行般若波罗蜜不？”
　　“不也，须菩提。”
　　“世尊，色空相，虚诳不实，无所有，不坚固相，色如相、法相、法住、法位、实际，是行般若波罗蜜不？”
　　“不也，须菩提。”
　　“世尊，受、想、行、识，乃至十八不共法空相，虚诳不实，无所有，不坚固相，如、法相、法住、法位、实际，是行般若波罗蜜不？”
　　“不也，须菩提。”
　　“世尊，若是诸法皆不行般若波罗蜜，云何行名菩萨摩诃萨行般若波罗蜜？”
　　佛告须菩提：“于汝意云何？汝见有法行般若波罗蜜者不？”
　　“不也，世尊。”
　　“须菩提，汝见般若波罗蜜菩萨摩诃萨可行处不？”
　　“不也，世尊。”
　　“须菩提，汝所不见法，是法可得不？”
　　“不也，世尊。”
　　“须菩提，若法不可得，是法当生不？”
　　“不也，世尊。”
　　“须菩提，是名菩萨摩诃萨无生法忍。菩萨摩诃萨成就是忍，得受阿耨多罗三藐三菩提记。须菩提，是名诸佛无所畏无碍智。菩萨摩诃萨行是法勤精进，若不得大智、一切种智，所谓阿耨多罗三藐三菩提智者，无有是处！何以故？是菩萨摩诃萨得无生法忍故，乃至阿耨多罗三藐三菩提不减不退。”
　　须菩提白佛言：“世尊，诸法无生相，此中得阿耨多罗三藐三菩提记不？”
　　“不也，须菩提。”
　　“世尊，诸法生相，此中得阿耨多罗三藐三菩提记不？”
　　“不也，须菩提。”
　　“世尊，诸法非生非不生相，得阿耨多罗三藐三菩提记不？”
　　“不也，须菩提。”
　　“世尊，诸菩萨摩诃萨云何知诸法得阿耨多罗三藐三菩提记？”
　　佛告须菩提：“汝见有法得阿耨多罗三藐三菩提记不？”
　　“不也，世尊。我不见有法得阿耨多罗三藐三菩提记，我亦不见法有得者、得处。”
　　佛言：“如是，如是。须菩提，若菩萨摩诃萨于一切法无所得时，不作是念：‘我当得阿耨多罗三藐三菩提，用是事得阿耨多罗三藐三菩提，是名阿耨多罗三藐三菩提处。’何以故？诸菩萨摩诃萨行般若波罗蜜，无诸忆想分别。所以者何？般若波罗蜜中，无诸分别忆想故。”　　
　　【论】问曰：上已种种说般若相，今何以更问？
　　答曰：般若波罗蜜第一微妙，闻者无厌足，无满时，无一定相，故不应难。如十住大菩萨于般若波罗蜜犹未满足，何况须菩提小乘人？复次，上闻种种赞般若是父是母等，是故更问。
　　佛因须菩提问，为余众生故，广说般若波罗蜜相：须菩提，所谓虚空相，是般若波罗蜜相；如虚空无色相、无非色相，般若波罗蜜亦如是，无所有相。须菩提更问：颇有因缘，诸法相如般若相不？佛答：有。一切法究竟空，究竟离相故，说如般若波罗蜜相，一切法亦如是。须菩提难：若一切法离相、空相，云何知有垢、净？云何菩萨得无上道？佛告须菩提：于汝意云何？众生长夜行我、我所等。是佛所说义：如我、我所毕竟无，众生狂颠倒因缘故，生诸烦恼；烦恼因缘故，有业；业因缘故，于生死中往来，是事本末空。何以故？我无故，我所心虚诳，我所心虚诳故，诸余因果展转法皆是虚诳。若因般若波罗蜜实智慧，观五众无常、苦、空、无我，离自相，自相空，从本来毕竟不生。尔时，我、我所心则灭，如日出众冥皆除。我、我所心灭故，余烦恼灭；余烦恼灭故，业因缘亦灭；业因缘灭故，往来生死中断，是名为净。虽一切法相皆空，亦以如是因缘故，有净、有垢。
　　尔时，须菩提思惟筹量佛语已，白佛言：世尊，菩萨如是行，实不行色等一切法。何以故？是菩萨不得是法，若行、行处、行者。世尊，若菩萨能如是行，一切人天世间无能降伏者。世间人皆著假名，是行者行实法，是故不能伏。世间人著一切虚诳颠倒，及虚诳果报；是菩萨于毕竟空中尚不著，何况余法？如是，云何可降伏？天、人、阿修罗世间者，是三种善道中有智慧人故，说不能伏。又复一切声闻、辟支佛所不能及者，上三善道，据未得道人；此中说得道者不能及。此中说不能及因缘，所谓菩萨入法位，一切魔、魔所使无能恼者，是菩萨常行应萨婆若心，则近阿耨多罗三藐三菩提。何以故？不著一切法，常集一切助道法故。佛可其言而赞。佛欲以如是智慧为他人说故，先赞菩萨自利益；今为利益他，分别福德果报故，问须菩提：于汝意云何？阎浮提众生尽得人身，如经广说，乃至应萨婆若心，出一切福田之上。是中说因缘，若菩萨能自行般若波罗蜜，亦能教他，是人于一切福田，能到其边。福田者，从须陀洹乃至佛。是菩萨能如所说般若履行，则得作佛；余福德善法，离般若波罗蜜故皆尽，般若波罗蜜不可尽故。言无有余福德如菩萨摩诃萨力势者，是中自说因缘：菩萨行般若时，得诸法平等忍；得平等忍故，虽行空，亦能生四无量心。四无量心中，大悲是大乘之本，见众生就于死法，如囚受戮。诸菩萨能生六波罗蜜等，乃至一切种智，是故是人虽未得无上道，已是一切众生之福田。是故言菩萨摩诃萨若欲不空食国中施者，当学般若波罗蜜。不空食，名能报施主，能生道，能令施主之福无尽，乃至入涅槃。若示众生三乘道，为众生示一切智大明，亦欲拔出三界狱中四缚，欲令众生得五眼，应常行般若波罗蜜相应念。相应念者，即是般若心。若行般若波罗蜜心，若有所说，但说般若波罗蜜。佛敕弟子，若和合共住，常行二事：一者、贤圣默然，二者、说法。贤圣默然者，是般若心；说法者，说般若波罗蜜。是人从般若心出，说般若波罗蜜；说般若波罗蜜已，还入般若中，不令余心、余语得入，昼夜常行；是不休不息，如是得先所说功德。佛欲令是事明了，故说譬喻。如贫人失大价宝，常念不离，菩萨亦如是不离萨婆若心，常行般若波罗蜜，不休不息。
　　尔时，须菩提闻是事，白佛言：世尊，若一切诸念空，云何菩萨不离萨婆若念？空中，菩萨不可得，萨婆若亦不可得。佛答：若菩萨知一切法离自性，非声闻、辟支佛所作，亦非佛所作；自从因缘出诸法相、如、实际常住世间，即是菩萨不离般若波罗蜜行。佛自说因缘：般若波罗蜜空故、离故，不增不减。须菩提闻是，复问佛：若般若波罗蜜性空，云何菩萨与般若合，得无上道？佛随须菩提语：若菩萨与般若波罗蜜合，则不增不减；诸法如、法性、实际不增不减故，般若波罗蜜不增不减。般若波罗蜜，即是诸法如、法性、实际；如、法性、实际，即是般若波罗蜜。此中佛自说因缘，如如等三法，非一非异，般若亦如是。世间法非一即是二，不异即是一，般若波罗蜜则不尔，是故般若波罗蜜无量无边；空、无相、无作故，不增不减。若菩萨得是不增不减，则能得阿耨多罗三藐三菩提。若菩萨闻是事通达无碍，入佛智慧，虽未作佛，信力故于佛法中亦无疑，不怖、不畏。所以者何？凡夫著我心故有畏，是菩萨我想断故无所畏。当知是菩萨即住阿鞞跋致地，亦能正行般若。
　　须菩提闻是菩萨正行般若波罗蜜，是故问佛：世尊，般若波罗蜜观一切空，不牢固，是空相为行般若不？佛言：不也！何以故？若空无有法，云何行般若？离是空，更有法行般若不？佛言：不也！何以故？若一切法空、无相、无作，云何离空更有法？是故说不。须菩提闻空非行般若，离空非行般若，一切法皆摄在般若中，今但问般若行般若不？法不自行，应以异法行，是故言不。复问离般若，更有法行般若不？佛言：不。何以故？一切法摄在般若中，更无法行般若。先来略问行般若者，今问名字因缘五众行般若不？佛言：不。何以故？是五众从虚诳和合因缘，不自在故，无作相，云何能行？须菩提更问：若菩萨假名字空不实故，不行般若，今六波罗蜜等诸助道法，行般若波罗蜜不？佛言：不。何以故？如五众和合有故不能行，是诸法亦如是。色等法空相，不牢固，如、法相、法位、法住、实际，是法行般若不？佛答：是法无为法，不生不灭，常住自性故不行。须菩提问佛：世尊，假名字故，人不行；诸法亦和合因缘生，无自性故亦不行，谁当行般若？若不行，云何得无上道？今佛以反问答：于汝意云何？须菩提从佛急求行般若者，是故佛问：汝以慧眼见，定有一法行般若不？须菩提因三解脱门，入诸法实相中，法相不可得，何况行者？是故答言：世尊，不见有行般若者。复问：汝见是般若波罗蜜菩萨行处不？须菩提答言：不见。何以故？般若波罗蜜中一切诸观灭：若常、若无常，若生、灭等，无一法定相是般若，云何当说是般若波罗蜜？复问：若汝以智慧眼不见法，是不见法为有为无？答言：无。何以故？佛说智慧眼实，肉眼、天眼虚诳；须菩提以慧眼观，不见故言无。复问：若法无，不可得，是法有生不？答言：不生。是法本自无，毕竟空无所有，是法有无等戏论已灭，云何有生？佛语须菩提：若菩萨于是法中通达无疑，信力智慧力故，能住是法中，是名无生忍。五众中假名菩萨，得如是法，是名行般若波罗蜜。世俗法故说，非第一义，第一义中，诸戏论语言，即是无生；得是无生忍，便受无上道记。
　　佛言：若菩萨一心勤精进，不休不息，随无生忍行，不得是大智慧、无上智慧、一切智，无有是处！何以故？如经说：若无因无缘则无果报，邪因缘亦无果报，因缘少亦无果报。如是菩萨得是无生法忍，舍是生死肉身，得法性生身，住菩萨果报神通中，一时能作无量变化身，净佛世界，度脱众生。是人末后身具足佛法坐道场。具足正因缘，若不得阿耨多罗三藐三菩提，无有是处！所以者何？是人得无生忍法，一心直进，无有废退故。菩萨未得无生法忍，深著世间法，诸烦恼厚，虽有福德善心，濡薄不集故，为烦恼所遮；得无生法忍，无复是事。未得无生法忍，用力艰难，譬如陆行；得无生法忍已，用力甚易，譬如乘船。是故无生法忍诸菩萨所贵，以是贵故，须菩提问：世尊，得无生法故受记？佛言：不也！何以故？无生法不生不灭，无得相，云何因是受记？复问：生法得记耶？佛言：不得。何以故？生法虚诳，妄语作法，云何得阿耨多罗三藐三菩提真实法？复问：生不生得受记不？佛言：不也！何以故？此二俱有过故。复问：世尊，若尔者，云何当受记？佛反问：汝以慧眼观，见有法与菩萨受记不？答言：不见。何以故？是法从本已来寂灭相，是中无见不见、受记不受记，亦不见阿耨多罗三藐三菩提，亦无得法，亦无得者。此中自说因缘，般若波罗蜜无是忆想分别。
　　问曰：须菩提上问菩萨得无生忍故受记，佛言不，佛何以还以无生理答，所谓菩萨行般若时，无一切忆想分别？
　　答曰：行者实以无生忍故受记，而须菩提为菩萨故，以著心、得心问，以是故言不。如一切法实无我，婆蹉梵志问佛有我不？佛默然不答。无我不？佛亦不答。一切虽实无我，以梵志著心问，欲戏弄无我，故不答。须菩提问意：知定有受记事，但不知观何法得记故问。是故佛以须菩提所得法问：汝以慧眼见定有法受记不？须菩提住三解脱门中，观法性，不见定有受记者，诸法法性无相无量故。若不见受记法，云何当得阿耨多罗三藐三菩提者？须菩提闻是受记者空，难情则息，自解无疑。佛可其意：如是，如是。汝不见不得法是实。何以故？般若波罗蜜相，无所分别故。
释魔愁品第六十二
　　【经】尔时，释提桓因白佛言：“世尊，是般若波罗蜜无诸忆想分别，毕竟离故。世尊，是众生闻是般若波罗蜜能受持、读诵、说、正忆念、亲近、如说行，乃至阿耨多罗三藐三菩提，不杂余心心数法者，不从小功德来。”
　　佛言：“如是，如是。闻是深般若波罗蜜，乃至不杂余心心数法者，不从小功德来。憍尸迦，于汝意云何？若阎浮提众生成就十善道、四禅、四无量心、四无色定，复有善男子、善女人受持深般若波罗蜜，读诵、亲近、正忆念、如说行，胜于阎浮提众生成就十善道，乃至四无色定，百倍、千倍、千万亿倍，乃至算数譬喻所不能及。”
　　尔时，有一比丘语释提桓因：“憍尸迦，是善男子、善女人行般若波罗蜜功德，胜于仁者！”
　　释提桓因言：“是善男子、善女人一发心尚胜于我，何况闻是般若波罗蜜，书持、读诵、正忆念、如说行！是善男子、善女人行般若波罗蜜，非但胜我，亦胜一切世间天及人、阿修罗；非但胜一切世间天及人、阿修罗，亦胜诸须陀洹、斯陀含、阿那含、阿罗汉、辟支佛；非但胜是须陀洹，乃至辟支佛，亦胜菩萨行五波罗蜜，远离般若波罗蜜者；非但胜菩萨行五波罗蜜，远离般若波罗蜜者，亦胜菩萨行般若波罗蜜，无方便力者。是菩萨摩诃萨如说行般若波罗蜜，不断佛种，常见诸佛，疾近道场。菩萨如是行，为欲拔出众生，沉没长流者。是菩萨如是学，为不学声闻、辟支佛学。菩萨如是学，四天王天来至菩萨所，如是言：‘善男子，当勤疾学，坐道场成阿耨多罗三藐三菩提时，如过去诸佛所受四钵，亦当应受，我当持来奉上菩萨。’及诸余天，四天王天、三十三天、夜摩天、兜率陀天、化乐天、他化自在天、梵天，乃至首陀会天，亦当供养。十方诸佛，亦常念是菩萨摩诃萨，如说行是深般若波罗蜜者。是菩萨诸所有世间厄难勤苦之事，永无复有；一切世间有四百四病，是菩萨身中无是诸病。以行深般若波罗蜜故，得是现世功德。”
　　尔时，阿难作是念：“释提桓因自以力说耶？以佛神力说乎？”
　　释提桓因知阿难意所念，语阿难言：“我之所说，皆佛威神！”
　　佛告阿难：“如是，如是。如释提桓因所说，皆佛威神。”
　　“阿难，是菩萨摩诃萨习学是深般若波罗蜜时，三千大千世界中诸恶魔，皆生狐疑：‘今是菩萨为当得阿耨多罗三藐三菩提？当中道于实际作证，堕声闻、辟支佛地？’
　　“复次，阿难，若菩萨摩诃萨不离般若波罗蜜时，魔大愁毒，如箭入心。是时，魔复放大火风，四方俱起，欲令菩萨心没、恐怖、懈怠，于萨婆若中乃至起一乱念。”
　　阿难白佛言：“世尊，魔为都娆乱诸菩萨，有不娆乱者？”
　　佛告阿难：“有娆者，有不娆者。”
　　阿难白佛言：“世尊，何等菩萨为恶魔所娆？”
　　佛言：“有菩萨摩诃萨先世闻是深般若波罗蜜，心不信解，如是菩萨魔得其便。
　　“复次，阿难，菩萨闻说是深般若波罗蜜时，意疑是般若波罗蜜，为实有？为实无？如是菩萨魔得其便。
　　“复次，阿难，有菩萨远离善知识，为恶知识所摄故，不闻深般若波罗蜜，不闻故不知、不见，不问云何应行般若波罗蜜，云何应修般若波罗蜜，是菩萨恶魔得其便。
　　“复次，阿难，若菩萨远离般若波罗蜜，受恶法，是菩萨为恶魔得便。魔作是念：‘是辈当有伴党，当满我愿。是菩萨自堕二地，亦使他人堕于二地。’
　　“复次，阿难，若菩萨闻说深般若波罗蜜时，语他人言：‘是般若波罗蜜甚深，我尚不能得底，汝复用闻、用学是般若波罗蜜为？’如是菩萨魔得其便。
　　“复次，阿难，若菩萨轻余菩萨言：‘我行般若波罗蜜，行远离空，汝无是功德。’是时，恶魔便大欢喜踊跃。若有菩萨自恃名姓多人知识故，轻余行善菩萨。是人无实阿鞞跋致行类相貌功德，无是功德故，生诸烦恼；但著虚名故，轻贱余人，言：‘汝不在如我所得法中。’尔时，恶魔作是念：‘今我境界宫殿不空，增益三恶道。’恶魔助其威力，令余人信受其语；信受其语故，受行其经，如说修学；如说修学时，增益诸结使。是诸人心颠倒故，身、口、意业所作皆受恶报。以是因缘，增益三恶道，魔之眷属宫殿益多。阿难，魔见是利故，大欢喜踊跃。阿难，若行菩萨道者与求声闻道家者共诤斗。魔作是念：‘是远离萨婆若。’阿难，若菩萨、菩萨共诤斗，瞋恚骂詈，是时恶魔大欢喜踊跃言：‘两离萨婆若远。’
　　“复次，阿难，若未受记菩萨向得记菩萨生恶心，诤斗骂詈，随起念多少劫，若干劫数若不舍一切种智，然后乃补尔所劫大庄严。”
　　阿难白佛言：“世尊，是恶心乃经尔所劫数，于其中间，宁得出除不？”
　　佛告阿难：“我虽说求菩萨道及声闻人得出罪。阿难，若求菩萨道人共斗诤，瞋恚骂詈，怀恨、不悔、不舍者，我不说有出；必当更尔所劫数，若不舍一切种智，然后乃大庄严。阿难，若是菩萨斗诤，瞋恚骂詈，便自改悔，作是念：‘我为大失！我当为一切众生下屈，今世、后世皆使和解，我当忍受一切众生履践如桥梁，如聋如哑，云何以恶语报人？我不应坏是甚深阿耨多罗三藐三菩提心；我得阿耨多罗三藐三菩提时，应当度是一切苦恼众生，云何当起瞋恚？’”
　　阿难白佛言：“世尊，菩萨、菩萨共住云何？”
　　佛告阿难：“菩萨、菩萨共住，相视当如世尊。何以故？是菩萨摩诃萨应作是念：‘是我真伴，共乘一船，彼学我学，所谓檀波罗蜜，乃至一切种智。若是菩萨杂行，离萨婆若心，我不应如是学；若是菩萨不杂行，不离萨婆若心，我亦应如是学。’菩萨摩诃萨如是学者，是为同学。”　　
　　【论】释曰：释提桓因上说善男子书、受持般若，乃至正忆念，得无量功德，今说其义。是人读诵般若，乃至阿耨多罗三藐三菩提，不令余心、心数杂者，得如上所说功德。但从闻说，而不能行余心不入者，虽得功德，不名为无上。余心心数法杂者，有人言：“悭贪等，及破六波罗蜜恶心是。”有人言：“但不令恶心增长，成其势力，来则灭除。”有人言：“不令声闻、辟支佛心得入。”有人言：“无记散乱心虽非恶，以遮善道故，亦不令得入。”是故是人不从小功德来。佛可其言：如是。欲分别清净行势力故，反问憍尸迦：若阎浮提人一切成就十善道等，如经说，是福德虽多，离诸法实相故，虚妄不牢固，无常尽灭，不足为多；如草芥虽多，不如一小金刚。
　　问曰：是比丘何以语帝释，善男子福德胜仁者？
　　答曰：帝释已住福德果报中，人天之主，威德尊重。是比丘重是善法，欲显此功德故，言胜于仁者。
　　复次，是比丘闻帝释得声闻道，是故言：汝虽有福德，是菩萨胜汝。帝释得道，深念佛法故，不生高心，受其语言：菩萨为阿耨多罗三藐三菩提，但发心便胜我，何况如所说行！何以故？帝释福报微薄，是菩萨功德纯厚。又以帝释福德著天乐，自为其身；菩萨功德，为一切众生回向佛道乐故。时会听者闻比丘说胜于仁者，帝释受其语，咸生轻帝释心。是故帝释言：不但胜我，乃至胜菩萨行般若无方便力者，如所说行般若波罗蜜时，不离余心心数法故。是中帝释自说胜因缘，所谓是菩萨如说行般若，不断佛种，乃至以行般若波罗蜜故，得是现世功德。
　　问曰：阿难何以作是念言：帝释自以力说，用佛力说？
　　答曰：阿难知帝释是声闻，而所说甚深，过声闻、辟支佛智，是故生疑而问。
　　问曰：帝释自有智，能问能答，何以言佛力？
　　答曰：般若甚深甚难，无量无边，若在异处说尚难，何况于佛前大众中说！是故言佛力。如持心经说：以光明威神入其身故，能于佛前难问有所说。佛告阿难，可帝释所语；更叹行深般若菩萨有大威德。所谓阿难，是菩萨习学深般若时，恶魔生疑。恶魔是菩萨怨贼，常求菩萨便，如魔品中说。以菩萨深行般若波罗蜜故，魔大作方便，坏菩萨心。若菩萨懈怠者，魔大欢喜，是人自当堕落。有人言：“一切菩萨应有魔怨。”是故阿难问为尽有魔，亦有无者？佛分别答，所谓深清净心，行菩萨道，则无魔扰；不清净为魔所坏，如经广说。
　　问曰：如佛所说一切有为法，皆可转可舍，阿难何以疑而问佛，是罪可悔不？
　　答曰：阿难知般若波罗蜜是无尽因缘，若供养福无边，乃至得佛，福犹不尽；若诃瞋，罪亦如是无边，是故问佛。佛答：我法虽有出罪，若菩萨共斗结恨，不即舍，则不可出。何以故？是菩萨深心轻慢，瞋余菩萨故。以瞋慢憍故，不能下意共悔，欲更行余功德求灭此罪。佛言：此罪不出，以怀恨故，虽作余福德，皆不清净，不清净故无力，无力故不能灭罪。此人若欲作佛，不舍一切智，下意忏悔者，补尔所劫乃得发大庄严。
　　问曰：心中怀恨，云何可灭？
　　答曰：破瞋因缘，如经说。阿难知一切众生属业因缘，不得自在，无能救者，心怀怖畏，问佛：菩萨共住云何？云何用心恭敬？佛答：供养恭敬，当如视佛，是未来佛故。此中佛自说因缘：菩萨共住，应作是念，是我真伴，俱到佛道，共乘一船。船者，六波罗蜜；三界、三漏为水；彼岸是佛道。彼所学者，我亦应学。学者，所谓六波罗蜜等，同戒、同见、同道。如白衣兄弟，不应共斗，我是同法兄弟，亦不应共诤。若是菩萨杂行，离萨婆若心，我不应如是学。何以故？胜事应从他学，恶事应舍。菩萨若作是学，轻慢、瞋恨事皆灭，是则名菩萨同学。
释等学品第六十三
　　【经】须菩提白佛言：“世尊，何等是菩萨摩诃萨等法，菩萨所应学？”
　　“须菩提，内空是菩萨等法，外空乃至自相空，是菩萨等法。须菩提，色、色相空，受想行识、识相空，乃至阿耨多罗三藐三菩提、阿耨多罗三藐三菩提相空。须菩提，是名菩萨摩诃萨等法，住是等法得阿耨多罗三藐三菩提。”
　　须菩提白佛言：“世尊，若菩萨摩诃萨为色尽故学，为学萨婆若；为色离故学，为色灭故学，为学萨婆若；为色不生故学，为学萨婆若；受、想、行、识，亦如是。修行四念处，乃至十八不共法，尽、离、灭、不生故学，为学萨婆若？”
　　佛告须菩提：“如须菩提所说，为色尽、离、灭、不生故学，为学萨婆若；受、想、行、识，乃至十八不共法，尽、离、灭、不生故学，为学萨婆若。”
　　佛告须菩提：“于汝意云何？色如，受、想、行、识如，乃至阿耨多罗三藐三菩提如，佛如，是诸如尽、灭、断不？”
　　须菩提言：“不也，世尊。”
　　佛告须菩提：“菩萨摩诃萨如是学如，为学萨婆若。是如不作证，不灭、不断。须菩提，菩萨摩诃萨如是学如，为学萨婆若。须菩提，菩萨摩诃萨如是学，为学六波罗蜜，为学四念处乃至十八不共法；若学六波罗蜜乃至十八不共法，为学萨婆若。须菩提，如是学，为尽诸学边；如是学，魔若魔天所不能坏；如是学，直到阿鞞跋致地；如是学，为学佛所行道；如是学，为得拥护，为学大慈大悲，为学净佛世界、成就众生。须菩提，如是学，为学三转十二行法轮转故；如是学，为学度众生；如是学，为学不断佛种；如是学，为学开甘露门；如是学，为学欲示无为性。须菩提，下劣之人不能作是学，如是学者，为欲拔沉没生死众生。菩萨摩诃萨如是学，终不堕地狱、饿鬼、畜生中；终不生边地；终不生栴陀罗家；终不聋盲、喑哑、拘躄，诸根不缺，眷属成就；终不孤穷。菩萨如是学，终不杀生，乃至终不邪见；如是学，不作邪命活，不摄恶人及破戒者。如是学，以方便力故，不生长寿天。何等是方便力？如般若波罗蜜品中所说。菩萨摩诃萨以方便力故，入四禅、四无量心、四无色定，不随禅、无量、无色定生。须菩提，菩萨如是学，一切法中得清净，所谓净声闻、辟支佛心。”
　　须菩提白佛言：“世尊，一切法本性清净，云何言菩萨一切法中得清净？”
　　佛告须菩提：“如是，如是。一切诸法本性清净，若菩萨摩诃萨于是法中，心通达不没，即是般若波罗蜜。如是诸法，一切凡夫人不知不见。菩萨摩诃萨为是众生故，行檀波罗蜜乃至般若波罗蜜，行四念处乃至一切种智。须菩提，菩萨如是学，于一切法中得智力无所畏；如是学，为了知一切众生心所趣向。譬如大地，少所处出金银珍宝。须菩提，众生亦如是，少所人能学般若波罗蜜，多堕声闻、辟支佛地。须菩提，譬如少所人受行转轮圣王业，多受行小王业。如是，须菩提，少所众生行般若波罗蜜求一切智，多行声闻、辟支佛道。须菩提，诸菩萨摩诃萨发心求阿耨多罗三藐三菩提中，少有如说行，多住声闻、辟支佛地。多有菩萨摩诃萨行般若波罗蜜，无方便力故，少所人住阿鞞跋致地。须菩提，以是故，菩萨摩诃萨欲住阿鞞跋致地，欲在阿鞞跋致数中，应当学是深般若波罗蜜。
　　“复次，须菩提，菩萨摩诃萨学是般若波罗蜜时，不生悭贪心，不生破戒、瞋恚、懈怠、散乱、愚痴心；不生诸余过失心；不生取色相，取受、想、行、识相心；不生取四念处相心，乃至不生取阿耨多罗三藐三菩提相心。何以故？是菩萨摩诃萨行是深般若波罗蜜，无有法可得；以不可得故，于诸法不生心取相。须菩提，菩萨摩诃萨如是学深般若波罗蜜，总摄诸波罗蜜，令诸波罗蜜增长，诸波罗蜜悉随从。何以故？须菩提，是深般若波罗蜜诸波罗蜜悉入中。须菩提，譬如我见中，悉摄六十二见。如是，须菩提，是深般若波罗蜜悉摄诸波罗蜜。须菩提，譬如人死，命根灭故，余根悉随灭。如是，须菩提，菩萨摩诃萨行深般若波罗蜜时，诸波罗蜜悉随从。须菩提，菩萨摩诃萨欲令诸波罗蜜度彼岸，应学深般若波罗蜜。须菩提，菩萨摩诃萨学是深般若波罗蜜者，出一切众生之上。须菩提，于汝意云何？三千大千世界中众生多不？”
　　须菩提言：“一阎浮提中众生尚多，何况三千大千世界！”
　　佛告须菩提：“若三千大千世界中众生一时皆得人身，悉得阿耨多罗三藐三菩提。若有菩萨尽形寿供养尔所佛，衣服、饮食、卧具、汤药、资生所须。须菩提，于汝意云何？是人以是因缘故，得福德多不？”
　　须菩提言：“甚多！甚多！”
　　佛言：“不如是善男子、善女人学般若波罗蜜如说行、正忆念，得福多。何以故？般若波罗蜜有势力，能令菩萨摩诃萨得阿耨多罗三藐三菩提。须菩提，以是故，菩萨摩诃萨欲出一切众生之上，当学般若波罗蜜；欲为无救护众生作救护，欲与无归依众生作归依，欲与无究竟道众生作究竟道，欲为盲者作目，欲得佛功德，欲作诸佛自在游戏，欲作佛师子吼，欲撞击佛钟鼓，欲吹佛呗，欲升佛高座说法，欲断一切众生疑，当学深般若波罗蜜。须菩提，菩萨摩诃萨若学深般若波罗蜜，诸善功德无事不得。”
　　须菩提白佛言：“世尊，宁复得声闻、辟支佛功德不？”
　　佛言：“声闻、辟支佛功德皆能得，但不于中住；以智观已，直过，入菩萨位中。须菩提，菩萨摩诃萨如是学，近萨婆若，疾得阿耨多罗三藐三菩提。须菩提，菩萨摩诃萨如是学，为一切世间天及人、阿修罗作福田。须菩提，菩萨摩诃萨如是学，过诸声闻、辟支佛福田之上，疾近萨婆若。须菩提，菩萨摩诃萨如是学，是名不舍不离般若波罗蜜，常行般若波罗蜜。须菩提，菩萨摩诃萨如是学深般若波罗蜜，当知是不退转菩萨，疾近萨婆若，远离声闻、辟支佛，近阿耨多罗三藐三菩提。”
　　“须菩提，是菩萨摩诃萨行般若波罗蜜时，若作是念：‘是般若波罗蜜，我以是般若波罗蜜得一切种智。’若如是念，不名行般若波罗蜜。须菩提，若不作是念：‘是般若波罗蜜，是人有般若波罗蜜；是般若波罗蜜法，是人行般若波罗蜜得阿耨多罗三藐三菩提。’是名行般若波罗蜜。须菩提，若菩萨作是念：‘无是般若波罗蜜，无有人有是般若波罗蜜；无有行是般若波罗蜜得阿耨多罗三藐三菩提。何以故？一切法如、法性、实际常住故。’如是行，是为菩萨摩诃萨行般若波罗蜜。”　　
　　【论】释曰：上阿难问斗诤，佛答同学清净。今须菩提问佛，甚深同心等法，是菩萨所学处。佛答：内空乃至自相空，是名等法。有二种等忍：上品末说众生等忍，此品说法等忍。如称两头停等，如是内空等诸空，于诸法中平等。如内法有种种差别，得内空则皆平等无二；乃至自相空，一切法相皆自空，是时心则平等。菩萨住是等中，能得阿耨多罗三藐三菩提。
　　须菩提复问：为色等尽故，为学萨婆若，观色等无常，念念灭不住；若得是观，心则离色；心离色故，诸烦恼灭；烦恼灭故，得不生法。须菩提问如是学，为学萨婆若？佛反问须菩提：于汝意云何？色等诸法如及如来如，是如为尽、灭、断不？须菩提言：不！是如从本已来，不集、不和合，云何有尽？本来不生，云何有灭？是法本来虚诳，无有定相，云何可断？须菩提，菩萨摩诃萨能如是学如，为学萨婆若。是如常、不可证、不可灭、不可断；是尽、离、断，除颠倒故行，非是究竟。
　　此中说究竟事，于是佛赞叹：如是学，虽不定为一法故而学萨婆若。若学萨婆若，即是学六波罗蜜等；若能学六波罗蜜等，是为尽诸学边；若尽诸学边，是人无量福德智慧具足故，魔若魔民无能降伏。如是正学故，直到阿鞞跋致地；如是学，为学佛所行道；如是学，皆为十方诸佛及大菩萨诸天善人所守护。能如是学，是人无有邪见，心无所著，于一切众生，能起大慈大悲；大慈大悲故，能教化众生；众生心清净故，佛界清净；佛界清净已，得佛道，三转十二行法轮，以三乘度无量众生。以大乘度众生故，不断佛种；不断佛种故，于世间常开甘露法门，常示众生无为性。无为性者，所谓如、法性、实际、涅槃。甘露者，无为性。门者，三解脱门。下劣者，名懈怠、放逸，不乐佛法，不一心行道，罪福杂行。如是等，不能学是法。何以故？是下劣者作是念：我身及亲属是我所应护，诸余众生何豫我事，而以头目髓脑施之，令其得乐？一切人皆方便求乐，我今何为舍乐求苦？或生邪见，复作是念：众生无量无边，度不可尽；若可度尽，即是有量有边，一佛便可度尽。或作是念：佛说一切法空，不生不灭，我复何所度？求佛道，不求佛道，同如幻梦。如是等下劣人，以种种邪见、贪欲因缘故，不能学此大法。或时有大人出世，筹量思惟诸法实相，所谓非常非无常、非有边非无边、非有非无等。行如是道，破颠倒见，还舍此道，直入法性，常住是清净法性中。以一切众生不知是事故，生大悲心，然后修集六波罗蜜等诸功德，佛神通、智慧、无碍解脱，得阿耨多罗三藐三菩提；以种种方便门，广度众生，如是人为希有。
　　问曰：如先说众生无量无边，又言众生空，复何所度？如是云何可有所度？
　　答曰：此是下劣人所说，何足以之为证？
　　复次，先所说，以邪见贪欲因缘故。下劣之人作是念言：众生有边无边，一切法空无所有，一切法常实，皆是六十二邪见所摄。大人无欲，思惟筹量，离如是过罪，住于法性，生大悲心。譬如大人，但以施心，施与他财而不取价；贪欲之人，求因缘而与。邪见之人，依有边无边等，无有能无利事而有所作；譬如小人市易，求利乃与。又复大人菩萨无所求欲，能以头目等施与众生，所得果报，亦以施与；一切法心无所依，而能集诸功德。是故佛说：欲拔一切众生沉没生死者，能如是学。
　　复次，菩萨如是学者，常有慈悲怜愍心，不恼众生故，不堕地狱；常观因缘诸法实相，不生愚痴故，不堕畜生；常行布施，破悭贪心故，不生饿鬼中。佛所说十二部经，八万四千法聚，常不吝惜故，不生边地。常供养尊长善人，破憍慢故，不生栴陀罗等下贱人中。深心爱众生，具足行利益事故，受身完具。以善法多化众生故，眷属成就，终不孤穷。深爱乐尸罗波罗蜜故，不行十恶道及以邪命。无有我心，但利益众生，不自为身故，不摄恶人及破戒者。恶人名心恶，破戒者名身、口恶。
　　复次，行三不善道名恶人，行七不善道名破戒。
　　复次，菩萨若在家摄恶人名恶人，出家摄恶人名破戒。
　　问曰：菩萨为度恶人故，出现于世，譬如良医疗诸疾病，何以故不摄恶人？
　　答曰：恶人、破戒者，有可化，有不可化，此中但说不可化者。若摄取共住，则自坏其道，于彼无益；譬如救溺，自不能浮，而欲济彼，二俱不免，是故说远离恶人。以欲界多恶，生怜愍心故，生欲界中；虽行禅，心调柔软，以方便力故，命终时不随禅生，如经中广说。须菩提，菩萨如是学，于一切法中得清净，所谓净声闻、辟支佛心。净名舍离无所有毕竟空。
　　须菩提白佛言：若一切法从本已来空清净，云何言菩萨如是学，得一切法中清净？佛可须菩提言，为说因缘：若菩萨知一切法从本已来空清净，于是中心不没、不却。不没名不疑，不生邪见，通达不与空诤，是名般若波罗蜜。一切凡夫人不知不见如是清净法，为是人故，行六波罗蜜等诸助道法。菩萨法，应教化是众生，是名菩萨一切法中得清净，所谓舍三界颠倒，过声闻、辟支佛地，一切法中得清净智慧力。得是功德故，三世十方一切众生心心数法，心行所起，种种业因缘，悉能遍知；知已，随其所应，为说法开化。如是等利益，皆是学般若故得，是故言尽诸学边。少有能如是学，是人难得！佛欲令此义明了，故说譬喻，金银及转轮圣王业等。
　　复次，菩萨学是般若时，不生悭等心。不生悭等心者，菩萨学般若波罗蜜故，抑制诸烦恼，烦恼虽未尽，无所能作，是故言不生。菩萨行般若，知一切诸法相，皆虚诳不实故，是以不取色，乃至阿耨多罗三藐三菩提相。何以故？不欲令堕有无见中故，直行中道，集菩萨行。此中佛自说因缘：菩萨行般若，于一切法无所得，无所得故，无有法可取相，若善若不善等。菩萨若能如是学，总摄诸波罗蜜。檀等诸波罗蜜，不离般若波罗蜜；般若波罗蜜力故，令余波罗蜜离诸邪见贪著，各得增长。佛欲令此义明了故，说譬喻：如我见及命根尽。
　　问曰：我见、诸见，各有别相，云何摄入我见中？
　　答曰：虽有别相，我见是本；人以无明因缘故，空五众中生我见。生我见故，言是身死，如去不如去：若如去，则是常见；若不如去，则是断见。若谓断灭，现今受乐，著五欲，以恶法为最，则生见取。若谓常，出家学道，持戒苦行，则生戒取。或时见断、常俱有过故，便言无因缘果报，则生邪见。住是五见中，世间常无常、前际后际等，生五十七见。是故说身见摄六十二见，无咎。如是等种种因缘譬喻故，知般若波罗蜜诸法中最第一；般若波罗蜜诸法中最第一故，菩萨学是般若故，于众生中第一。佛欲以是事善化众生故，说譬喻：须菩提，于汝意云何？三千大千世界中众生多不？如是等，乃至菩萨如是学，当知是不退转，远离二乘近佛乘。
　　复次，佛告须菩提：若菩萨作是念：是般若波罗蜜，是般若波罗蜜者示般若波罗蜜相，若有、若无等，见般若、得般若、著般若等，我以是般若波罗蜜得一切种智者。五众和合，假名菩萨，菩萨随逐假名字，计以为我，以是般若有所作；般若是无得、无著相，而是人说有相般若是第一义，是人随假名而生我心。般若是无作相，而是人欲用般若有所作，所谓我用是般若得阿耨多罗三藐三菩提。是故佛言：作如是念者，不名行般若；若不如是念，名为行般若波罗蜜。
　　问曰：作是念、不作是念，事已尽，何以复有第三说？
　　答曰：初者是邪行相；第二遮邪行，未说正相；是故第三说正行相。
　　复次，初是著心取相；第二破是著相，不说云何是诸法相；第三中破邪著，亦说实相。菩萨作是念，于一切处，不显示般若波罗蜜相；亦不生我心，我用般若波罗蜜有所作；但知一切法常住如、法性、实际中，于如、法性、实际中不诤。是故说第三，无咎。
大智度论卷第七十八释净愿品第六十四（经作愿乐随喜品）
　　【经】尔时，释提桓因作是念：“菩萨摩诃萨行般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，乃至十八不共法时，出一切众生之上，何况得阿耨多罗三藐三菩提时！是诸众生闻是萨婆若信者，得人中之善利，寿命中最，何况发阿耨多罗三藐三菩提意者！是众生能发阿耨多罗三藐三菩提意者，其余众生应当愿乐。”
　　尔时，释提桓因以天曼陀罗华而散佛上，发是言：“以此福德，若有求阿耨多罗三藐三菩提者，令此人具足佛法，具足一切种智，具足自然法；若求声闻者，令具足声闻法。世尊，若有菩萨发阿耨多罗三藐三菩提意者，我终不生一念令其转还，我亦不生一念令其转还堕声闻、辟支佛地。世尊，我愿诸菩萨倍复精进于阿耨多罗三藐三菩提，见众生生死中种种苦恼，欲利益安乐一切世间天及人、阿修罗，以是心作是愿：‘我既自度，亦当度未度者；我既自脱，当脱未脱者；我既安隐，当安未安者；我既灭度，当使未入灭度者得灭度。’世尊，善男子、善女人于初发意菩萨功德随喜心，得几许福德？于久发意菩萨功德随喜心，得几许福德？于阿鞞跋致菩萨功德随喜心，得几许福德？于一生补处菩萨功德随喜心，得几许福德？”
　　佛告释提桓因：“憍尸迦，四天下世界，可称知斤两，是随喜心福德不可称量。
　　“复次，憍尸迦，是三千大千世界，皆可称知斤两，是随喜心福德不可称量。
　　“复次，憍尸迦，三千大千世界满中海水，取一发破为百分，以一分发滴取海水，可知滴数，是随喜心福德不可数知。”
　　释提桓因白佛言：“世尊，若众生心不随喜阿耨多罗三藐三菩提者，皆是魔眷属；诸心不随喜者，从魔中来生。何以故？世尊，是诸发随喜心菩萨，为破魔境界故生，是故欲爱敬三尊者，应生随喜心；随喜已，应回向阿耨多罗三藐三菩提，以不一不二相故。”
　　佛言：“如是，如是。憍尸迦，若有人于菩萨能如是随喜回向者，常值诸佛，终不见恶色，终不闻恶声，终不嗅恶香，终不食恶味，终不触恶触，终不随恶念，终不远离诸佛，从一佛国至一佛国，亲近诸佛种善根。何以故？善男子、善女人为无量阿僧祇初发意菩萨诸善根随喜回向；为无量阿僧祇第二地、第三地乃至第十地、一生补处诸菩萨摩诃萨善根，随喜回向阿耨多罗三藐三菩提；以是善根因缘故，疾近阿耨多罗三藐三菩提。是诸菩萨得阿耨多罗三藐三菩提已，度无量无边阿僧祇众生。憍尸迦，以是因缘故，善男子、善女人于初发意菩萨善根，应随喜回向阿耨多罗三藐三菩提，非心非离心；于久发意、阿鞞跋致、一生补处善根，随喜回向阿耨多罗三藐三菩提，非心非离心。”
　　须菩提白佛言：“世尊，是心如幻，云何能得阿耨多罗三藐三菩提？”
　　佛告须菩提：“于汝意云何？汝见是心如幻不？”
　　“不也，世尊。我不见幻，亦不见心如幻。”
　　“须菩提，于汝意云何？若无幻，亦无心如幻，汝见是心不？”
　　“不也，世尊。”
　　“须菩提，于汝意云何？离幻、离心如幻，汝见更有法得阿耨多罗三藐三菩提不？”
　　“不也，世尊。我不见离幻、离心如幻，更有法得阿耨多罗三藐三菩提。世尊，我不见更有法，何等法可说若有若无！是法相毕竟离故，不堕有，不堕无。若法毕竟离者，不能得阿耨多罗三藐三菩提；无所有法，亦不应得阿耨多罗三藐三菩提。何以故？世尊，一切法无所有，是中无垢者、无净者。世尊，以是故，般若波罗蜜毕竟离，禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜毕竟离，乃至阿耨多罗三藐三菩提亦毕竟离。若法毕竟离，则不应修，不应坏。行般若波罗蜜亦无有法可得，毕竟离故。世尊，若般若波罗蜜毕竟离者，云何因般若波罗蜜得阿耨多罗三藐三菩提？阿耨多罗三藐三菩提亦毕竟离，二离中云何能有所得？”
　　佛告须菩提：“善哉！善哉！是般若波罗蜜毕竟离，禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜毕竟离，乃至一切种智毕竟离。须菩提，若般若波罗蜜毕竟离，乃至一切种智毕竟离，以是故能得阿耨多罗三藐三菩提。须菩提，若般若波罗蜜非毕竟离，乃至一切种智非毕竟离，是不名般若波罗蜜，不名禅波罗蜜乃至一切种智。须菩提，若般若波罗蜜毕竟离，乃至一切种智毕竟离，以是故，须菩提，非不因般若波罗蜜得阿耨多罗三藐三菩提，亦不以离得离而得阿耨多罗三藐三菩提，非不因般若波罗蜜。”
　　须菩提白佛言：“世尊，菩萨摩诃萨所行义甚深！”
　　佛言：“如是，须菩提，菩萨摩诃萨所行义甚深。须菩提，诸菩萨摩诃萨能为难事，所谓行是深义，而不证声闻、辟支佛地。”
　　须菩提白佛言：“世尊，如我从佛闻义，菩萨摩诃萨所行不为难。何以故？是菩萨摩诃萨不得是义可作证，亦不得般若波罗蜜作证，亦无作证者。世尊，若一切法不可得，何等是义可作证？何等是般若波罗蜜作证？何等是作证者？作证已得阿耨多罗三藐三菩提！世尊，是名菩萨摩诃萨无所得，行菩萨行，是于一切法皆得明了。
　　“世尊，若菩萨摩诃萨闻是深法，心不惊、不没、不怖、不畏，是名为行般若波罗蜜。是菩萨摩诃萨行般若波罗蜜时，不见我行般若波罗蜜，亦不见是般若波罗蜜，亦不见我当得阿耨多罗三藐三菩提。何以故？菩萨摩诃萨行般若波罗蜜时，不作是念：‘声闻、辟支佛地去我远，萨婆若去我近。’世尊，譬如虚空不作是念：‘有法去我远、去我近。’何以故？世尊，虚空无分别故。世尊，行般若波罗蜜菩萨亦不作是念：‘声闻、辟支佛地去我远，萨婆若去我近。’何以故？般若波罗蜜中无分别故。世尊，譬如幻人不作是念：‘幻师去我近，观人去我远。’何以故？幻人无分别故。行般若波罗蜜菩萨不作是念：‘声闻、辟支佛地去我远，萨婆若去我近。’世尊，譬如镜中像不作是念：‘所因者去我近，余者去我远。’何以故？像无分别故。行般若波罗蜜菩萨亦不作是念：‘声闻、辟支佛地去我远，萨婆若去我近。’何以故？般若波罗蜜中无分别故。世尊，行般若波罗蜜菩萨无爱无憎。何以故？般若波罗蜜自性不可得故。世尊，譬如佛无爱无憎，行般若波罗蜜菩萨无爱无憎亦如是。何以故？般若波罗蜜中无憎无爱故。世尊，譬如佛一切分别想断；行般若波罗蜜菩萨亦如是，一切分别想断，毕竟空故。世尊，譬如佛所化人不作是念：‘声闻、辟支佛去我远，阿耨多罗三藐三菩提去我近。’何以故？佛所化人无分别故。行般若波罗蜜菩萨亦如是，不作是念：‘声闻、辟支佛去我远，阿耨多罗三藐三菩提去我近。’世尊，譬如有所为故作化，化所作事无分别。世尊，般若波罗蜜亦如是，有所为事而修是事成就，而般若波罗蜜亦无分别。世尊，譬如工匠、若工匠弟子，有所为故作木人，若男女、象马、牛羊，是所作亦能有所作，是亦无分别。世尊，般若波罗蜜亦如是，有所为故说是事成就，而般若波罗蜜亦无分别。”
　　舍利弗问须菩提：“但般若波罗蜜无分别，禅波罗蜜乃至檀波罗蜜，亦无分别？”
　　须菩提语舍利弗：“禅波罗蜜无分别，乃至檀波罗蜜亦无分别。”
　　舍利弗问须菩提：“色无分别，乃至识亦无分别；眼乃至意无分别，色乃至法无分别；眼识触乃至意识触无分别，眼触因缘生受，乃至意触因缘生受；四禅、四无量心、四无色定，四念处乃至八圣道分，空、无相、无作，佛十力、四无所畏、四无碍智、大慈大悲、十八不共法，阿耨多罗三藐三菩提、无为性，亦无分别？须菩提，若色无分别，乃至无为性无分别；若一切法无分别，云何分别有六道生死，是地狱、是饿鬼、是畜生，是天、是人、是阿修罗？云何分别是须陀洹、斯陀含、阿那含、阿罗汉、辟支佛、诸佛？”
　　须菩提报舍利弗：“众生颠倒因缘故，造作身、口、意业，随欲本业报，受六道身，地狱、饿鬼、畜生、人、天、阿修罗身。如汝言，云何分别有须陀洹乃至佛道？舍利弗，须陀洹即是无分别故有，须陀洹果亦是无分别故有，乃至阿罗汉、阿罗汉果，辟支佛、辟支佛道，佛、佛道，亦是无分别故有。舍利弗，过去诸佛亦是无分别，断分别故有。以是故，舍利弗，当知一切法无有分别不坏相，诸法如、法性、实际故。舍利弗，如是菩萨摩诃萨应行无分别般若波罗蜜；行无分别般若波罗蜜已，便得无分别阿耨多罗三藐三菩提。”　　
　　【论】释曰：是时，释提桓因及会中人皆共欢喜。释提桓因作是念：是菩萨行菩萨道时，所有功德尚胜一切众生，何况成阿耨多罗三藐三菩提！众生有二种：一者、发心，二者、未发心。发心菩萨胜一切未发心者。所以者何？是人种无量无上佛法因缘，欲度一切众生，令离苦得乐；其余众生但自求乐，欲与他苦！如是等因缘故，发心者胜。
　　问曰：诸阿罗汉、辟支佛及五通，是离欲人；发心者，或有未离欲但发心，云何得胜？
　　答曰：是事，先品中已种种答。阿罗汉等虽漏尽，不如初发心菩萨。譬如转轮圣王太子，虽在胎中，已胜余子；又如国王太子，虽未即位，胜诸大臣有位富贵者。发心菩萨有二种：一者、行诸波罗蜜等菩萨道，二者、但密发心。此中说行菩萨道者，是人虽事未成就，能胜一切众生，何况成就！如歌罗频伽鸟在[穀-禾+卵]中，未发声已能胜诸鸟，何况成就！菩萨亦如是，虽未成佛，行菩萨道，说诸法实相音声，破诸外道及魔民戏论，何况成佛！有人言：“若有能一发心言：我当作佛，灭一切众生苦。虽未断烦恼，未行难事，以心、口业重故，胜于一切众生。”一切众生皆自求乐，自为身故，爱其所亲。阿罗汉、辟支佛，虽不贪世乐，自为灭苦故，求涅槃乐，不能为众生；菩萨心生口言，为度一切，是故胜。
　　譬如一六神通阿罗汉，将一沙弥令负衣钵，循路而行。沙弥思惟：“我当以何乘入涅槃？”即发心：“佛为世尊，最上最妙，我当以佛乘入涅槃。”师知其念，即取衣钵自担，推沙弥在前行。沙弥覆复思惟：“佛道甚难，久住生死，受无量苦，且以小乘早入涅槃。”师复以衣钵囊还与沙弥令担，语在后行。如是至三。沙弥白师：“师年老耄，状如小儿戏，方始令我在前，已复令我在后，何其太速？”师答：“汝初念发心作佛，是心贵重，则住我师道中。如是人，诸辟支佛尚应供养，何况阿罗汉！以是故，推汝在前。汝心还悔，欲取小乘而未便得，汝去我悬远，是故令汝在后。”沙弥闻已惊悟：“我师能知我心，我一发意已胜阿罗汉，何况成就！”即自坚固住大乘法。
　　复次，胜，名不必一切事中皆胜；但以一发心，欲作佛度众生，是事为胜。诸余禅定、解脱等，犹尚未有，何得言胜？譬如以飞言之，鸟则胜人。未来当得功德，此事不论。小乘人言：“乃至补处菩萨，尚不胜小沙弥得无量律仪者。”摩诃衍论中，或有人如是言：“其有发大乘心者，虽复在弊恶小人中，犹胜二乘得解脱者。”是名二边，离是二边，名为中道。中道义，如上说。以其有义理实故，应当取。是故说初发心时，胜一切众生，何况成佛！
　　闻萨婆若信者，得人中善利。有人言：“六波罗蜜是利。”有人言：“六波罗蜜果报是利，所谓转轮王、释梵天王、人王、法王等。”有人言：“得阿鞞跋致不堕恶道，常生人天富贵处。”有人言：“菩萨住于果报神通，游至十方，供养诸佛，种种方便教化众生。”信受因缘，教化众生，得如是等大利。
　　寿命中最者，众生有二种命：一者、命根，二者、智慧命。是人得智慧命故，说寿命中最。何况发心，发心者可敬可贵。所以者何？如先说因缘，能舍自乐与他乐，不自忧苦忧他人苦故。
　　尔时，释提桓因欲现欢喜相，以天曼陀罗华散佛上，如经广说。
　　问曰：罪福不可以与人，虽欲与亦不得，释提桓因何以故以此福德令求佛道者具足佛法？
　　答曰：虽不可与人，然自令心好。又是释提桓因显此不著福，是故以随喜心与求佛道者；与声闻人亦尔。释提桓因白佛：我虽得声闻道，亦不生一念令菩萨转还向二乘心。所以者何？诸菩萨见众生在生死中有种种苦，欲利益一切世间故作是愿：未度者我当度等。尔时，会中众生有作是念：若如上说，随喜有功德；初发心人随喜，于久发心人随喜，有何差别？释提桓因欲解众人疑故，问佛言：世尊，于初发心菩萨功德随喜得几许福德？如经广说。是福德无量无边，以种无量无边田中，人不能数知，故说譬喻令解，如经中广说。随喜之德虽无量无边，于近佛道者，随喜福德转多。
　　是时，帝释欢喜故白佛言：世尊，有闻是功德不随喜者，则是魔民，从魔天来。所以者何？在魔境界，积集恶心故，不随喜。此中说因缘：随喜心能破魔界，是故求佛道者，欲爱敬三尊不舍者，当以随喜心回向阿耨多罗三藐三菩提。不一不二相者，不见诸法有一定相不属因缘者，故言不一；不分别随喜心、回向心，是名不二，毕竟空故。佛可帝释意已，更称说随喜功德。是人常忆念十方诸佛功德随喜故，疾得见佛。又以深心，于一切众生欲令离苦得乐，是故往来生死，六情初不受恶尘，终不离生诸佛前，以不断种见佛行故。此中佛自说因缘：是人于无央数阿僧祇初发心菩萨，乃至无量一生补处菩萨，皆随喜故得如上果报，疾成佛道，度无量阿僧祇众生。复次，憍尸迦，是菩萨因是福德如诸法实相回向，于实相中心不可得，是故说非心亦不离心。如上说不一不二义，以事异故更说。
　　须菩提闻已，取是空无有心相难佛：是心非心，空无所有如幻，云何能得阿耨多罗三藐三菩提？佛反问须菩提：汝见是空心定相如幻不？须菩提作是念：心若空如幻，云何可见？若可见则非空，是故答言：不也。佛言：心若空无所有，汝见是中有是若有若无戏论不？答言：不也。离是空无所有如幻心，汝见更有法能得无上道不？答言：不见。不见不可得故，何有法若有若无？一切诸法毕竟离故，毕竟空故，不堕有，不堕无；若法不堕有无中，是则毕竟无所有，不应得无上道。以是因缘故，般若波罗蜜毕竟离相，见有、无二俱过故。禅波罗蜜，乃至阿耨多罗三藐三菩提，亦如是毕竟离相。若法毕竟离，则不可得见，不可得修，不可得断，不可得证；行是法则更无所得，毕竟离故。世尊，今般若波罗蜜毕竟离，阿耨多罗三藐三菩提毕竟离，云何以毕竟离得毕竟离？若一法毕竟离，尚不应有所得，何况二离？譬如以指触虚空，虚空无触故，指不能触，何况二皆无触？亦如虚空、涅槃。般若波罗蜜毕竟离，阿耨多罗三藐三菩提毕竟离，云何用离得离？佛知须菩提随诸法实相说故，可其言：善哉！善哉！即说因缘：须菩提，若般若波罗蜜毕竟离，阿耨多罗三藐三菩提毕竟离，以是因缘故可得。何以故？若一法定有相非空者，则是常法不生相，从未来至现在，从现在至过去。若无实生相，则无灭相；若无生灭，则无四谛；若无四谛，则无法宝；法宝无故，亦无阿耨多罗三藐三菩提，法宝即是阿耨多罗三藐三菩提故；若无法宝，则无佛宝；若无佛法，则无僧宝；若无三宝，则无一切诸法，有如是等过罪故。毕竟离相，则通达无碍。若说毕竟离，当知亦离空，若不离空，不名毕竟离。是故经说：言般若波罗蜜毕竟离故，能得阿耨多罗三藐三菩提；虽不离般若波罗蜜得阿耨多罗三藐三菩提，亦不以二离而得二离，毕竟空故，不应难。
　　须菩提知佛所说甚深相，是故白佛言：若菩萨能如是行，则是行甚深义。佛可其言：是菩萨能为难事，能行如是甚深义，而不证二乘。所以者何？是菩萨一心，以利智深入空而不证涅槃，是则为难。须菩提言：如我解佛所说义，是不为难。何以故？是人不得是甚深义一定相可作证，不得般若波罗蜜，不得证者，谁当以甚深义为证？若不证是甚深义，谁当得阿耨多罗三藐三菩提？是名菩萨无所得行；行是道，则照明一切法。
　　问曰：佛说言难，须菩提言不难，师弟子义应同，何以各相违背？
　　答曰：佛以世谛故说，须菩提以第一义谛故说；佛说菩萨得是甚深义，须菩提说菩萨亦不得是甚深义。佛以须菩提为众生故说：有人闻难事则发心，故说难事；有人闻难事而废退，故说无难。是名菩萨无所得行，住是行中，于一切法通达无碍。
　　须菩提言：若菩萨闻如是说毕竟离，无法可证，无取证者，亦无般若及阿耨多罗三藐三菩提，是时不惊、不没，通达无碍者，是名行般若波罗蜜。行般若波罗蜜者，是名真行、深行。何以故？是菩萨不见般若波罗蜜，亦不见我行般若波罗蜜，不见阿耨多罗三藐三菩提，亦不见是法可得阿耨多罗三藐三菩提，都无所分别。是菩萨安住一切诸法实相中，故不作是分别，言二乘离我远，佛道离我近。此中说虚空等譬喻，此诸譬喻，为明了毕竟空义故。般若波罗蜜虽空，若有所修，能成其事；乃至如木人，随作何事，皆能成就。
　　舍利弗问须菩提：但般若无分别，诸波罗蜜亦无分别？若但般若空无分别，余波罗蜜应是有相，是则菩萨道有别异不平等！又初品中说：行檀波罗蜜时，无施者、受者，亦无财物，今云何言别？若五事皆空，则无分别，无有六名，亦无可修行。须菩提言：五波罗蜜亦空，无有分别，初发心未得无生法忍者有分别。譬如四河未会大海，则有别名，既入大海，则无差别；菩萨亦如是，世俗谛中有差别，第一义谛则无分别。
　　舍利弗问：色乃至阿耨多罗三藐三菩提，及无为性，亦无分别。若此法空无差别，云何有六道别异？云何有分别须陀洹乃至佛道？须菩提答舍利弗：诸法虽毕竟空无分别，而是众生狂颠倒心而起身、口、意业，随业受身业报，贪欲是本，但为欲所逼而生著心，诸法无有定相。业果报者，所谓六道。以是故，知空无所分别，是其实本，但以颠倒不实故，有六道差别。又须陀洹等贤圣，亦因毕竟空无分别法生，所谓断三结法，名须陀洹果。三结使即是颠倒，觉颠倒除却名为断，是故断法即是空，无有分别。世谛故假名人，得是法故名须陀洹。是故当知须陀洹人及果，毕竟空无分别；乃至佛、佛道亦如是。此中说因缘：非但现在无分别，过去如恒河沙诸佛一切分别断故，入无余涅槃，无有少许法定相可分别。一切法毕竟空，入是如、法性、实际门故；是故言因缘法甚深，入是三门故。菩萨应如是行无分别般若波罗蜜，行无分别般若波罗蜜故得无分别法，所谓阿耨多罗三藐三菩提。
释度空品第六十五之上
　　【经】舍利弗语须菩提：“菩萨摩诃萨行般若波罗蜜，为行真实法？为行无真实法？”
　　须菩提报舍利弗：“菩萨摩诃萨行般若波罗蜜，行无真实法。何以故？是般若波罗蜜无真实，乃至一切种智无真实故。菩萨摩诃萨行般若波罗蜜，无真实不可得，何况真实？乃至行一切种智，无真实法不可得，何况真实法？”
　　尔时，欲、色界诸天子作是念：“诸有善男子、善女人发阿耨多罗三藐三菩提意，如深般若波罗蜜所说义，行于等法，不作实际证，不堕声闻、辟支佛地，应当为作礼！”
　　须菩提语诸天子：“诸菩萨摩诃萨于等法不证声闻、辟支佛地，不为难；诸菩萨摩诃萨大庄严‘我当度无量无边阿僧祇众生’，知众生毕竟不可得而度众生，是乃为难！诸天子，诸菩萨摩诃萨发阿耨多罗三藐三菩提心，作是愿：‘我当度一切众生。’众生实不可得，是人欲度众生，如欲度虚空。何以故？虚空离故，当知众生亦离；虚空空故，当知众生亦空；虚空无坚固，当知众生亦无坚固；虚空虚诳，当知众生亦虚诳。诸天子，以是因缘故，当知菩萨所作为难。为利益无所有众生故而大庄严，是人为众生结誓，为欲与虚空共斗！是菩萨结誓已，亦不得众生而为众生结誓。何以故？众生离故，当知大誓亦离：众生虚诳故，当知大誓亦虚诳。若菩萨摩诃萨闻是法，心不惊、不没，当知是菩萨摩诃萨行般若波罗蜜。何以故？色离，即是众生离；受、想、行、识离，即是众生离。色离，即是六波罗蜜离；受、想、行、识离，即是六波罗蜜离；乃至一切种智离，即是六波罗蜜离。若菩萨摩诃萨闻是一切诸法离相，心不惊、不没、不怖、不畏，当知是菩萨摩诃萨行般若波罗蜜。”
　　佛告须菩提：“何因缘故，菩萨摩诃萨于深般若波罗蜜中心不没？”
　　须菩提白佛言：“世尊，般若波罗蜜无所有故不没，般若波罗蜜离故不没，般若波罗蜜寂灭故不没。世尊，以是因缘故，菩萨于深般若波罗蜜中心不没。何以故？是菩萨不得没者，不得没事，不得没处，是一切法皆不可得故。世尊，若菩萨摩诃萨闻是法，心不惊、不没、不怖、不畏，当知是菩萨为行般若波罗蜜。何以故？没者、没事、没处，是法皆不可得故。菩萨摩诃萨如是行般若波罗蜜，诸天及释提桓因天，梵天王天及世界主天，皆为作礼。”
　　佛告须菩提：“不但释提桓因诸天，梵王及诸天，世界主及诸天，礼是菩萨摩诃萨行般若波罗蜜者，过是上光音天、遍净天、广果天、净居天，皆为是菩萨摩诃萨作礼。须菩提，今现在十方无量诸佛，亦念是行般若波罗蜜菩萨摩诃萨，当知是菩萨为如佛。须菩提，若恒河沙等世界中众生悉使为魔，是一一魔复化作魔，如恒河沙等魔，是一切魔不能留难菩萨行般若波罗蜜。”　　
　　【论】释曰：尔时，舍利弗闻上无分别相法，心大欢喜，问须菩提：若菩萨行般若波罗蜜，为行真实法？为行无真实法？真实者，审定、不变异，即是可取、可著；若不真实，即是虚诳妄语。须菩提常乐行深空，心无障碍故答：行般若者，即是行无真实。何以故？般若波罗蜜空无定相，无分别故；乃至一切种智亦如是。菩萨行如是般若波罗蜜时，先来生死中，所习所著虚诳有为法尚不可得，何况后来观虚诳因缘，生般若波罗蜜，非所著法而可得？是故菩萨观一切世间不真实，亦不著是般若波罗蜜。世谛故说真实，第一义中真实不可得，何况不真实？
　　尔时，欲、色界诸天子欢喜言：其有发菩萨心者，皆应礼敬！能为难事，能行第一深义而不作证故。第一义即是平等法，但以异名说。须菩提语诸天子：菩萨于平等法不作证，不为难；菩萨欲度无量众生，众生毕竟不可得，是则为难！何以故？欲度众生者，为欲度虚空。虚空离故，众生亦离；虚空虚诳不实故，众生亦空虚诳不实。
　　问曰：于平等法而不证，众生毕竟空而度众生，此二俱毕竟空，云何言一难、一不难？
　　答曰：众生虚诳假名故，是所著处；平等法无为故，非所著处。众生从有为法假名而生，无为法是第一义。于颠倒著处而能不著为难，于无著处不著，是不为难。以是故，如是说，众生空故，大庄严亦空，若大庄严空而能发心为难。菩萨若闻是第一平等义，度众生、大庄严皆毕竟空，而心不惊、不没。譬如调马，自见影不惊。何以故？自知影从身出故。菩萨亦如是，知毕竟空，因有为和合虚妄法生故。菩萨闻是事，不惊、不没，是为行般若波罗蜜。色等法离故，众生亦离，离名为空。若众生空，法不空，应有怖畏；若法亦空，无生怖畏处。若菩萨闻是一切法离相，心不畏，是亦名菩萨行般若波罗蜜。上闻众生空故不畏，今闻法空故不畏；若闻是二空不畏，是为真行般若。
　　佛问须菩提，何以故菩萨心不没者，问曰：佛是一切智人，何以问弟子心不惊、不没？
　　答曰：以众会有疑，敬难故不敢问，是以佛问。复次，是第一平等义甚深难得，深处应当没而不没，故试问须菩提。复次，佛以须菩提为说法主，听者法应问难。
　　问曰：佛为一切智，何以不自为说主，而令须菩提说？
　　答曰：众中有人以佛智慧无量无边，我等智力有量，若心有所疑，不敢发问；为是人故，命须菩提说。
　　问曰：若尔者，何以不令大菩萨说？
　　答曰：大菩萨智慧亦大，不可思议，威德重故，亦不敢问难。复次，有人言：“阿罗汉、辟支佛、佛，三界系无明永尽无余故，能如实说法；诸菩萨虽广集福德，漏未尽故，或不可信，是故不命。”
　　问曰：若尔者，舍利弗智慧第一，及余大弟子，何以不命？
　　答曰：是事先已答，所谓须菩提乐于空行，偏善说空；般若波罗蜜多说空故，令须菩提说。须菩提白佛：一切法毕竟空无所有，无所有故自相离，离相故常寂灭，常寂灭故无忆想分别，是故菩萨不应惊、不应没。没者、没处、没法，皆不可得。若菩萨闻是事不惊、不没，是为行般若波罗蜜。
　　须菩提答已，白佛言：能如是行，亦名为行般若波罗蜜。世尊，菩萨能如是行，一切诸天、帝释及世界主，礼菩萨者，地神、虚空中神、四天王、忉利天、帝释为主，皆共礼是菩萨。梵天王，初禅中梵世界众生主；世界主者，欲界余天主，众生多信有此天故，须菩提说言作礼。何以故？是菩萨舍自乐，欲利益众生；是三种天，但自求乐故。佛语须菩提：非但是三种天作礼，光音天等，清净一心诸天，皆亦作礼。欲界诸天，著淫欲心多故，礼不足为贵；初禅有觉观散乱，亦不足为妙；上诸天心清净，以菩萨有大功德故礼，尔乃为难。须菩提，菩萨若能如是行般若，为十方无量诸佛所念。佛念因缘，如先说。今佛说：是菩萨诸佛念果报，所谓当知是菩萨为如佛，以其必至佛道不退故。所以者何？如恒河沙等魔，不能坏是菩萨，如经广说。
大智度论卷第七十九释度空品第六十五之下
　　【经】“须菩提，菩萨摩诃萨成就二法，魔不能坏。何等二？观一切法空；不舍一切众生。须菩提，菩萨成就此二法，魔不能坏。
　　“复次，须菩提，菩萨摩诃萨复有二法成就，魔不能坏。何等二？所作如所言，亦为诸佛所念。菩萨成就此二法，魔不能坏。须菩提，菩萨如是行，是诸天皆来到菩萨所，亲近咨问，劝喻安慰，作是言：‘善男子，汝疾得阿耨多罗三藐三菩提不久。善男子，汝常当行是空、无相、无作行。何以故？善男子，汝行是行，无护众生汝为作护，无依众生为作依，无救众生为作救，无究竟道众生为作究竟道，无归众生为作归，无洲众生为作洲；冥者为作明，盲者为作眼。’何以故？是菩萨摩诃萨行般若波罗蜜，十方现在无量阿僧祇诸佛在大众中说法时，自赞叹称扬是菩萨摩诃萨名姓言：‘某甲菩萨成就般若波罗蜜功德。’须菩提，如我今说法时，自称扬宝相菩萨、尸弃菩萨。复有诸菩萨摩诃萨在阿閦佛世界中行般若波罗蜜，净修梵行，我亦称扬是菩萨名姓。须菩提，亦如东方现在诸佛说法时，是中有菩萨摩诃萨净修梵行，佛亦欢喜，自称扬赞叹是菩萨；南西北方、四维、上、下，亦如是。复有菩萨从初发意欲具足佛道，乃至得一切种智，诸佛说法时，亦欢喜自称扬赞叹是菩萨。何以故？是诸菩萨摩诃萨所行甚难，不断佛种行。”
　　须菩提白佛言：“世尊，何等菩萨摩诃萨，诸佛说法时，自赞叹称扬？”
　　佛告须菩提：“阿鞞跋致菩萨，诸佛说法时，自赞叹称扬。”
　　须菩提言：“何等阿鞞跋致菩萨为佛所赞？”
　　佛言：“如阿閦佛为菩萨时所行所学，诸菩萨亦如是学；是诸阿鞞跋致菩萨，诸佛说法时，欢喜赞叹。
　　“复次，须菩提，有菩萨行般若波罗蜜，信解一切法无生，未得无生忍法；信解一切法空，未得无生忍法；信解一切法虚诳，不实不坚固，未得无生忍法。须菩提，如是等诸菩萨摩诃萨，佛说法时，欢喜自赞叹称扬名姓。须菩提，若诸菩萨摩诃萨，诸佛说法，欢喜自赞叹者，是菩萨灭声闻、辟支佛地，当得阿耨多罗三藐三菩提记。须菩提，若菩萨摩诃萨，诸佛说法时，欢喜自赞叹者，是菩萨当住阿鞞跋致地；住是地已，当得萨婆若。
　　“复次，须菩提，菩萨摩诃萨闻是深般若波罗蜜，其心明利，不疑不悔，作是念：‘是事如佛所说。’是菩萨亦当于阿閦佛及诸菩萨所广闻是般若波罗蜜，亦信解；信解已，如佛所说，当住阿鞞跋致地。如是，须菩提，但闻般若波罗蜜，得大利益，何况信解！信解已，如说住，如说行；如说住、行已，住一切种智中。”
　　须菩提白佛言：“世尊，若佛说菩萨摩诃萨如所说住、如所说行，住萨婆若；菩萨摩诃萨无所得法，云何住萨婆若？”
　　佛告须菩提：“菩萨摩诃萨住诸法如中，住萨婆若。”
　　须菩提言：“世尊，除如更无法可得，谁住如中？住如中已，当得阿耨多罗三藐三菩提？谁住如中当说法？如尚不可得，何况住如得阿耨多罗三藐三菩提？谁住如中而说法？无有是处！”
　　佛告须菩提：“如汝所说，除如更无法，谁住如中？住如中已，当得阿耨多罗三藐三菩提？谁住如中当说法？如尚不可得，何况住如得阿耨多罗三藐三菩提？谁住如中而说法？无有是处！”
　　佛言：“如是，如是。须菩提，除如更无有法可得，谁住如中？住如中已，当得阿耨多罗三藐三菩提？谁住如中当说法？如尚不可得，何况住如中得阿耨多罗三藐三菩提？谁住如中而说法？何以故？是如生不可得，灭不可得，住、异不可得；若法生、灭、住、异不可得，是中谁当住如？谁当住如已，得阿耨多罗三藐三菩提？谁当住如而说法？无有是处！”
　　释提桓因白佛言：“世尊，诸菩萨摩诃萨所为甚难，深般若波罗蜜中欲得阿耨多罗三藐三菩提。何以故？世尊，无有如中住者，亦无当得阿耨多罗三藐三菩提者，亦无说法者。菩萨摩诃萨于是处心不惊、不没、不怖、不畏，不疑、不悔。”
　　尔时，须菩提语释提桓因：“汝憍尸迦说菩萨摩诃萨所为甚难，是甚深法中心不惊、不没、不怖、不畏、不疑、不悔。憍尸迦，诸法空中谁惊？谁没？谁怖？谁畏？谁疑？谁悔？”
　　是时，释提桓因语须菩提：“须菩提所说，但为空事，无所挂碍。譬如仰射空中，箭去无碍；须菩提说法无碍亦如是。”　　
　　【论】释曰：众会疑菩萨何因缘故得如是力，魔不能坏。佛答：有二因缘故，魔不能坏。一者、观诸法空，二者、不舍一切众生。以日月因缘故，万物润生：但有月而无日，则万物湿坏；但有日而无月，则万物焦烂；日、月和合故，万物成熟。菩萨亦如是，有二道：一者、悲，二者、空。悲心怜愍众生，誓愿欲度；空心来则灭怜愍心。若但有怜愍心，无智慧，则心没在无众生而有众生颠倒中；若但有空心，舍怜愍度众生心，则堕断灭中。是故佛说二事兼用，虽观一切空而不舍众生，虽怜愍众生不舍一切空。观一切法空，空亦空故不著空，是故不妨怜愍众生；观怜愍众生，亦不著众生，不取众生相。但怜愍众生，引导入空，是故虽行怜愍而不妨空；虽行空亦不取空相故，不妨怜愍心；如日、月相须。诸神天轻贱妄语人，若菩萨不如所说行，则五种执金刚神舍离不复守护，恶鬼得便。是人喜生恶心，恶心故则生恶业，生恶业故则堕恶道！菩萨不为诸佛所念者，则善根朽坏；如鱼子不为母念，则烂坏不生。是故言，所作如所言，亦为诸佛所念。得此二法故，不可破坏。若菩萨能如是，真行般若波罗蜜，魔不能坏，功德智慧增益，诸天则来亲近咨问、安慰劝喻，作是言：善男子，汝疾得阿耨多罗三藐三菩提不久。以是因缘故，常行空行。
　　问曰：诸天未得一切智，云何能与菩萨授记？
　　答曰：诸天长寿，从过去诸佛闻如是行得记；今见菩萨有如是行故说，见因知有果故。诸天见是菩萨行三解脱门印，亦兼行慈悲心于众生，是故说言不久作佛。无守护众生汝为作守护，无归与作归等义，如先说。
　　若菩萨能如是行甚深般若波罗蜜，十方现在无量诸佛说法时，称扬赞叹是名字者，如我今称扬宝相菩萨、尸弃菩萨，及阿閦佛世界中菩萨。又如十方佛说法时，称扬诸妙行菩萨。菩萨能如所说应诸法实相者，十方诸佛说法时，亦以是菩萨为譬喻，作是言：某方某世界菩萨虽未作佛，能如是行甚深般若波罗蜜，功德希有故。如大国王有大将，不惜身命，有方便能破怨敌，常为国王所称誉；菩萨亦如是，观毕竟空，不惜我身，破烦恼贼，有方便而不作证，教化众生，诸佛所称誉。诸佛虽无著心，无分别善不善法，视诸阿罗汉、外道，亦无憎、无爱；为利益众生故，赞叹善人，称扬善法，毁訾不善。所以者何？欲使众生依附好人，心随善法，令出世间故。
　　问曰：何经中说二菩萨佛所赞叹？
　　答曰：佛经无量，佛涅槃后，诸恶邪见王出，焚烧经法，破坏塔寺，害诸沙门！五百岁后，像法不净，诸阿罗汉、神通菩萨难可得见故，诸深经不尽在阎浮提；行者、受者少故，诸天、龙神持去。
　　问曰：如遍吉菩萨、观世音菩萨、大力势菩萨、文殊师利、弥勒菩萨等，何以不赞叹而但称誉二菩萨？
　　答曰：是二菩萨未得无生忍法，而能似无生忍法行。必有此事，一切魔民所不能坏，是故佛叹希有。复次，是二菩萨清净大愿行，深大慈悲心，不期疾作佛，为度众生故；有如是等功德，故佛称赞。复次，遍吉、观世音菩萨等，功德极大，人皆知；是二菩萨人未知，故称扬。
　　阿閦佛世界菩萨皆效阿閦佛，从初发心来，行清净不杂行；生彼菩萨皆效其行，是故说阿閦佛世界菩萨，称誉其德。又如十方诸佛亦称扬诸世界上妙菩萨，亦如释迦文尼佛称扬二菩萨。何等是菩萨从初发意乃至十地，佛说是菩萨所为甚难，能不断佛种？此中须菩提问：何等菩萨，佛说法时，称扬赞叹说其名字？
　　问曰：佛已先说，须菩提何以更问？
　　答曰：佛初说大菩萨，后称说一切菩萨，从初发意乃至十地。是故须菩提疑问佛：佛赞叹何等菩萨，称其名字？佛答：佛虽皆爱念一切菩萨，其中有德行胜者，称叹其名字。何等菩萨佛所赞叹？如阿閦佛初发心时，行清净行，不休不息，乃至阿耨多罗三藐三菩提，如是等菩萨，佛所赞叹。
　　复次，有菩萨未得无生忍法，未入菩萨位，行般若波罗蜜力故，常思惟筹量，求诸法实相，能信解、忍，通一切法无生相空，虚诳、不坚固。有如是等相诸菩萨摩诃萨，佛称名赞叹。虚诳不实，不坚固者，皆是无常、苦、无我门；一切法空者，即是空门；一切法无生者，即是诸法实相，灭诸观。
　　复次，虚诳不实，不坚固，即是无作解脱门；一切法空，即是空解脱门；一切法无生，即是无相解脱门。如是等三种差别。是人出柔顺法忍，未得无生法忍；出凡夫法，未入圣法，而能信受圣法，似得圣法人，是故希有。如佛所称誉阿鞞跋致菩萨，能断二地，得受记；是人为佛所称誉，亦如是。如是相人，虽未得无生法忍，智慧力故，为诸佛称名赞叹。今以信根力胜故，佛亦称名赞叹，何者是？所谓：复次，须菩提，若菩萨摩诃萨闻是深般若，其心明利，不疑、不悔，作是念：是事如佛所说。
　　问曰：是菩萨已信解般若波罗蜜，何以更从阿閦佛及诸菩萨边闻？
　　答曰：是人闻阿閦佛作菩萨时所行清净；是人闻已，欲效阿閦佛所行。是故佛说此人，于是得信力，于彼得智慧力故，当住阿鞞跋致地。是人未得无生忍法，以智慧力故，得如是阿鞞跋致，为诸佛所赞。有以信力故，得如阿鞞跋致，为诸佛所赞。若但闻般若，得如是利益，何况信受，如所说行，渐住一切种智中！
　　须菩提问佛：一切法空相无所得，云何菩萨住萨婆若？佛言：如中住。如者即是空，菩萨住是毕竟空中，名为住萨婆若。此中须菩提问佛：除如更无法可得，谁住如中，乃至无有是处，如经广说。佛可须菩提所语，说如亦空因缘，所谓是如，生、灭、住、异不可得，若法无三相，即是毕竟空，云何可住？若住此中得阿耨多罗三藐三菩提而说法，无有是处！
　　释提洹因欲取般若一定相，闻佛共须菩提说无相亦不可得，是故白佛言：希有！世尊，是般若甚深，是菩萨所为甚难，欲得阿耨多罗三藐三菩提。何以故？是如毕竟空，除如更无菩萨住是如中得阿耨多罗三藐三菩提，亦无定法名为佛，说法者所度众生亦不离如，亦无拔出安处涅槃，诸法常住如相故。菩萨闻是事，心不疑悔，是事为难！虽信一切法毕竟空，而求阿耨多罗三藐三菩提，精进不休不息，是为难。须菩提语帝释：若诸法毕竟空无所有，疑何从生？何有难事？帝释心欢喜，作是念：须菩提实是乐说空法；须菩提有所解说，皆说空事。虽说色等余事，其义皆趣向空；若有难问，不能作碍，空亦空故。若人难空，须菩提先已破空，于有无中都无所碍，譬如仰射空中：虚空即是毕竟空，箭是须菩提智慧，所说如箭于空无碍，势尽自堕，非为空尽；须菩提说法因缘事办故便止，非为法尽。若有人虽有利箭，射壁不能过；人虽有利智慧，邪见著有，则碍而不通。是故须菩提说无障无碍法。
释嘱累品第六十六
　　【经】尔时，释提桓因白佛言：“世尊，我如是说，如是答，为随顺法不？为正答不？”
　　佛告释提桓因言：“憍尸迦，汝所说、所答，实皆随顺。”
　　释提桓因言：“希有！世尊，须菩提所乐说，皆是为空，为无相、无作，为四念处，乃至为阿耨多罗三藐三菩提。”
　　佛告释提桓因：“须菩提比丘行空时，檀波罗蜜不可得，何况行檀波罗蜜者？乃至般若波罗蜜不可得，何况行般若波罗蜜者？四念处不可得，何况修四念处者？乃至八圣道分不可得，何况修八圣道分者？禅、解脱、三昧、定不可得，何况修禅、解脱、三昧、定者？佛十力不可得，何况修佛十力者？四无所畏不可得，何况能生四无所畏者？四无碍智不可得，何况生四无碍智者？大慈、大悲不可得，何况行大慈、大悲者？十八不共法不可得，何况生十八不共法者？阿耨多罗三藐三菩提不可得，何况得阿耨多罗三藐三菩提者？一切智不可得，何况得一切智者？如来不可得，何况当作如来者？无生法不可得，何况无生法作证者？三十二相不可得，何况得三十二相者？八十随形好不可得，何况得八十随形好者？何以故？憍尸迦，须菩提比丘，一切法离行，一切法无所得行，一切法空行，一切法无相行，一切法无作行。憍尸迦，是为须菩提比丘所行，欲比菩萨摩诃萨般若波罗蜜行，百分不及一，千分、千万亿分，乃至算数譬喻所不能及。何以故？除佛行，是菩萨摩诃萨行般若波罗蜜，于声闻、辟支佛诸行中，最尊、最妙、最上。以是故，菩萨摩诃萨欲得于一切众生中最上，当行是般若波罗蜜行。何以故？憍尸迦，诸菩萨摩诃萨行般若波罗蜜时，过声闻、辟支佛地，入菩萨位，能具足佛法，得一切种智，断一切烦恼习，作佛。”
　　是会中诸三十三天，以天曼陀罗华散佛及僧。是时，八百比丘从座起，以华散佛，偏袒右肩，合掌，右膝著地，白佛言：“世尊，我等当行是无上行，声闻、辟支佛所不能行！”
　　尔时，佛知诸比丘心行，便微笑。如诸佛法，种种色光，青、黄、赤、白、红、缥，从佛口中出，遍照三千大千世界，绕佛三匝，还从顶入。
　　尔时，阿难偏袒右肩，右膝著地，白佛言：“世尊，何因缘故微笑？诸佛不以无因缘而笑！”
　　佛告阿难：“是八百比丘于星宿劫中当得阿耨多罗三藐三菩提，佛名散华，皆同一字，比丘僧、世界、寿命皆等。各各过十万岁，出家作佛。是时，诸世界常雨五色天华。以是故，阿难，菩萨摩诃萨欲行最上行，应当行般若波罗蜜！”
　　佛告阿难：“若有善男子、善女人能行是深般若波罗蜜，当知是菩萨人中死，此间生；若兜率天上死，来生此间；若人中，若兜率天上，广闻是深般若波罗蜜。阿难，我见是诸菩萨摩诃萨能行是深般若波罗蜜。阿难，若有善男子、善女人闻是深般若波罗蜜，受持、读诵，亲近、正忆念，转复以般若波罗蜜教行菩萨道者，当知是菩萨面从佛闻深般若波罗蜜，乃至亲近，亦从诸佛所种善根。善男子、善女人当作是念：‘我等非声闻所种善根，亦不从声闻所闻是深般若波罗蜜。’阿难，若有善男子、善女人受持是深般若波罗蜜，读诵、亲近，随义随法行，当知是善男子、善女人则为面见佛。阿难，若有善男子、善女人闻是深般若波罗蜜，信心清净，不可沮坏，当知是善男子、善女人曾供养佛，种善根，与善知识相得。阿难，于诸佛福田种善根，虽不虚诳，要得声闻、辟支佛、佛而得解脱，应当深了了行六波罗蜜，乃至一切种智！阿难，若菩萨深了了行六波罗蜜，乃至一切种智，是人若住声闻、辟支佛道，不得阿耨多罗三藐三菩提，无有是处！
　　“是故，阿难，我以般若波罗蜜嘱累汝！阿难，汝若受持一切法，除般若波罗蜜，若忘若失，其过小小，无有大罪。阿难，汝受持深般若波罗蜜，若忘失一句，其过甚大！阿难，汝若受持深般若波罗蜜，后还忘失，其罪甚多！以是故，阿难，嘱累汝！是深般若波罗蜜，汝当善受持，读诵令利！
　　“阿难，若有善男子、善女人受持深般若波罗蜜，则为受持过去、未来、现在诸佛阿耨多罗三藐三菩提。阿难，若善男子、善女人现在供养我，恭敬、尊重、赞叹，华香、缨络、捣香、泽香、衣服、幡盖；应当受持般若波罗蜜，读诵、说，亲近、供养，恭敬、尊重、赞叹，华香乃至幡幢。阿难，供养般若波罗蜜，则为供养我，亦供养过去、未来、现在佛已。若有善男子、善女人闻说深般若波罗蜜，信心清净，恭敬爱乐，则为信心清净，恭敬爱乐过去、未来、现在诸佛已。
　　“阿难，汝爱乐佛，不舍离，当爱乐般若波罗蜜莫舍离！阿难，深般若波罗蜜，乃至一句，不应令失！阿难，我说嘱累因缘甚多，今但略说。如我为世尊，般若波罗蜜亦是世尊。以是故，阿难，种种因缘嘱累汝般若波罗蜜。阿难，今我于一切世间天、人、阿修罗中嘱累汝！诸欲不舍佛、不舍法、不舍僧，不舍过去、未来、现在诸佛阿耨多罗三藐三菩提者，慎莫舍般若波罗蜜！阿难，是我所教化弟子法。
　　“阿难，若善男子、善女人受持深般若波罗蜜，读诵、说、正忆念，复为他人种种广说其义，开示、演畅，分别令易解，是善男子、善女人疾得阿耨多罗三藐三菩提，疾近萨婆若。何以故？般若波罗蜜中生诸佛阿耨多罗三藐三菩提。阿难，过去、未来诸佛阿耨多罗三藐三菩提，皆从般若波罗蜜中生；今现在东方、南方、西方、北方，四维、上下，诸佛阿耨多罗三藐三菩提，亦从般若波罗蜜生。以是故，阿难，诸菩萨摩诃萨欲得阿耨多罗三藐三菩提，应当学六波罗蜜！何以故？阿难，六波罗蜜是菩萨摩诃萨母，生诸菩萨故。阿难，若有菩萨摩诃萨学是六波罗蜜，皆当得阿耨多罗三藐三菩提。以是故，我以六波罗蜜倍复嘱累汝！
　　“阿难，是六波罗蜜是诸佛无尽法藏。阿难，十方诸佛现在说法，皆从六波罗蜜法藏中出；过去诸佛亦从六波罗蜜中学，得阿耨多罗三藐三菩提；未来诸佛亦从六波罗蜜中学，得阿耨多罗三藐三菩提。过去、未来、现在诸佛弟子皆从六波罗蜜中学，得灭度，已得、今得、当得灭度。阿难，汝为声闻人说法，令三千大千世界中众生皆得阿罗汉果证，犹未为我弟子事；汝若以般若波罗蜜相应一句教菩萨摩诃萨，则为我弟子事我亦欢喜，胜教三千大千世界中众生令得阿罗汉果。
　　“复次，阿难，是三千大千世界中众生，不前不后，一时皆得阿罗汉果证。是诸阿罗汉，行布施功德，持戒、禅定功德，是功德多不？”
　　阿难言：“甚多！世尊。”
　　佛言：“阿难，不如弟子以般若波罗蜜相应法为菩萨摩诃萨说，乃至一日，其福多！置一日，但半日；置半日，但一食顷；置一食顷，但须臾间说，其福多！何以故？菩萨摩诃萨善根，胜一切声闻、辟支佛故。菩萨摩诃萨自欲得阿耨多罗三藐三菩提，亦示教利喜他人令得阿耨多罗三藐三菩提。阿难，如是菩萨行六波罗蜜，行四念处，乃至行一切种智，增益善根，若不得阿耨多罗三藐三菩提，无有是处！”
　　说是般若波罗蜜品时，佛在四众中，天、人、龙、鬼神、紧那罗、摩睺罗伽等，于大众前而现神足变化：一切大众皆见阿閦佛，比丘僧围绕说法，大众譬如大海，皆是阿罗汉；漏尽无烦恼，皆得自在；得好解脱，心解脱，慧解脱；其心调柔，譬如大象；所作已办，逮得己利，尽诸有结，正智得解脱；一切心心数法中得自在。及诸菩萨摩诃萨无量功德成就。尔时，佛摄神足，一切大众不复见阿閦佛、声闻人，菩萨摩诃萨及其世界，不与眼作对。何以故？佛摄神足故。
　　尔时，佛告阿难：“如是，阿难，一切法不与眼作对，法法不相见，法法不相知。如是，阿难，如阿閦佛、弟子、菩萨、世界，不与眼作对。如是，阿难，一切法不与眼作对，法法不相知，法法不相见。何以故？一切法无知、无见，无作、无动，不可捉，不可思议；如幻人无受、无觉、无真实。菩萨摩诃萨如是行，为行般若波罗蜜，亦不著诸法。阿难，菩萨摩诃萨如是学，名为学般若波罗蜜。欲得诸波罗蜜，当学般若波罗蜜。何以故？如是学名为第一学、最上学、微妙学。如是学，安乐利益一切世间，无护者为作护。是诸佛所学，诸佛住是学中能以右手举三千大千世界，还著本处，是中众生无觉知者。何以故？阿难，诸佛学是般若波罗蜜，过去、未来、现在法中得无碍智见。阿难，般若波罗蜜于诸学中最尊第一、微妙无上。阿难，若有人欲得般若波罗蜜边际，为欲得虚空边际。何以故？阿难，般若波罗蜜无有量，我初不说般若波罗蜜量，名众、句众、字众是有量，般若波罗蜜无有量。”
　　阿难白佛言：“世尊，般若波罗蜜何以故无有量？”
　　佛告阿难：“般若波罗蜜无尽故无有量，般若波罗蜜离故无有量。阿难，过去诸佛皆学是般若波罗蜜得度，般若波罗蜜故不尽；未来世诸佛亦学是般若波罗蜜得度，是般若波罗蜜故不尽；现在十方诸佛皆学是般若波罗蜜得度，般若波罗蜜故不尽：已不尽，今不尽，当不尽。阿难，欲尽般若波罗蜜，为欲尽虚空。般若波罗蜜不可尽，已不尽，今不尽，当不尽。禅波罗蜜乃至檀波罗蜜不可尽，已不尽，今不尽，当不尽；乃至一切种智亦如是。何以故？是一切法皆无生，若法无生，云何有尽？”
　　尔时，佛出覆面舌相，告阿难：“从今日，于四众中广演、开示、分别般若波罗蜜，当令分明易解！何以故？是深般若波罗蜜中广说诸法相。是中求声闻、辟支佛，求佛者，皆当于中学！学已，各得成就。阿难，是深般若波罗蜜则是一切字门。行是深般若波罗蜜能入陀罗尼门，学是陀罗尼诸菩萨得一切乐说辩才。阿难，般若波罗蜜是三世诸佛妙法。以是故，阿难，我为汝了了说：若有人受持深般若波罗蜜，读诵、亲近，是人则能持三世诸佛阿耨多罗三藐三菩提。阿难，我说般若波罗蜜是行者足，汝持是般若波罗蜜陀罗尼故，则能持一切法。”　　
　　【论】问曰：释提桓因何以自疑所说，言我为随顺法，正答不？
　　答曰：释提桓因非一切智人，虽得初道，三毒未尽，犹有错谬！而自筹量：我虽福德因缘为诸天主，虽得圣道味，而未有一切智；一切漏未尽故，所说或能错谬，不自觉知，是故问。
　　复次，众中大有阿鞞跋致菩萨，漏尽阿罗汉，及离欲诸天；是诸人见释提桓因与佛、须菩提共问难，心不怯弱。作是念：是释提桓因漏尚未尽，何能问难，尽诸法边？释提桓因以是事故，问佛。
　　复次，释提桓因自知所说诸法相无违错，求佛印可，使听者信受，故佛即可之。
　　问曰：佛何以可释提桓因说？
　　答曰：释提桓因虽非一切智人，常从佛闻，诵读力强，是故所说有理，佛便印可。佛说有三种慧：闻慧、思慧、修慧。有人闻慧、思慧明了故，能与修慧人问难。譬如乘船随流，不自用力而疾于陆行；如阿难虽未离欲，未得甚深禅定，而能与佛、漏尽阿罗汉等论议，随法无违。
　　释提桓因白佛言：世尊，须菩提好乐说空，善巧说空，于诸弟子中最为第一。有所言说，皆趣向空、无相、无作，所谓四念处，乃至阿耨多罗三藐三菩提，是法中皆和合毕竟空说。佛语释提桓因：须菩提是行毕竟空人，世世修集，非但今世。是人以空解脱门入道，亦以此门教化众生。是人若入深空法，尚不得法，何况行是法者？如经说檀波罗蜜不可得，何况行檀者？乃至八十随形好不可得，何况得八十种随形好者？须菩提所行空行，欲比菩萨空行，百分不及一。
　　问曰：法空、众生空，复有何不尽，而言百分不及一？
　　答曰：佛此中自说：除佛，诸声闻、辟支佛无有及菩萨者。诸法实相有种种名字：或说空，或说毕竟空，或说般若波罗蜜，或名阿耨多罗三藐三菩提。此中说诸法实相，名为空行。如一切声闻弟子中，须菩提空行最胜。如是，除佛，诸菩萨空行胜于二乘。何以故？智慧分别利钝，入有深浅故，皆名得诸法实相，但利根者得之了了。譬如破闇故燃灯，更有大灯，明则转胜；当知先灯虽照，微闇不尽；若尽，后灯则无用。行空者亦如是，虽俱得道，智慧有利钝故，无明有尽不尽；唯有佛智慧，能尽诸无明。
　　复次，声闻、辟支佛无慈悲心，无度众生心，无净佛世界，无无量佛法愿，无转法轮度众生，亦无入无余涅槃乃至遗法度众生愿，无有三世度众生心，所谓菩萨时、作佛时、灭度时，非但以空行故，与菩萨等。
　　复次，二乘得空，有分有量；诸佛、菩萨无分无量。如渴者饮河，不过自足，何得言俱行空不应有异？又如毛孔之空，欲比十方空，无有是理！是故比佛、菩萨，千万亿分不及一。
　　佛分别是空行已，告释提桓因：若欲于一切众生最上，当行般若波罗蜜。此中佛自说因缘：菩萨学是般若波罗蜜空行，不取空相故，过于二地，得无生忍法，入菩萨位；入菩萨位故，具足佛法。佛法是菩萨道，菩萨道具足故，当得一切种智；得一切种智故，名为佛，断一切烦恼习人。是诸事，空行为根本。
　　问曰：涅槃是无量，何以言二乘所得有量？
　　答曰：言智慧有分有量，不说诸法法性有量；不闻说大水喻耶？器有量，非水有量。复次，量、无量相待法，于凡人是无量，佛皆能量。尔所分是须陀洹，乃至尔所分是阿罗汉、辟支佛、菩萨，余残究尽法性是佛。
　　尔时，会中诸天，以天曼陀罗华散佛等，如经中说。
　　问曰：华供养佛及僧，是八百比丘何以独取供养佛？
　　答曰：诸天所散华，诸比丘当分所得堕衣上者，见其色香甚妙，因以发心供养于佛。白言：我从今日，当行是无上行，所谓毕竟空、无相、无作等，为度一切众生故，如佛所说，二乘所不及。尔时，佛微笑。微笑义，如恒伽提婆品中说。是八百比丘是善知识，行同心等，世世共修集功德故，一时作佛，皆同一字。五色天华供养佛故，世界中常雨五色天曼陀罗华。
　　佛因是事赞般若，作是言：阿难，欲行最上菩萨道，当行般若波罗蜜。阿难，若有善男子能行是深般若波罗蜜，当知是人人道中来，或兜率天上来。所以者何？三恶道中罪苦多故，不得行深般若；欲界天著净妙五欲，心则狂惑不能行；色界天深著禅定味，故不能行；无色界无形，故不能行；鬼神道眼等根利，诸烦恼覆心故，不能专行深般若；人道中苦差三恶道，乐不如诸天，眼等诸根浊重，身多地种故，能制苦乐意而行般若。兜率天上，常有一生补处菩萨，彼中诸天常闻说般若，五欲虽多，法力胜。是故说二处来：若从他方佛世界来，若此间有般若波罗蜜处来，复次，阿难，若有求佛道者，能问、能信、受持，乃至正忆念，当知是人，佛常以佛眼见是诸人等。应当作是念：我等便是面从佛受，从佛发心种善根，不从二乘发。阿难，若有人信心清净，不可破坏者，当知是人先世供养无量诸佛，为善知识守护故能受持。
　　问曰：佛亦名为宝，亦名为无上福田。若人从佛种善根，必以三乘法入涅槃不虚。如法华中说：有人或以一华，或以少香供养于佛，乃至一称南无佛，如是等人皆当作佛。若尔者，有人作是念：但行五波罗蜜，欲作佛时乃观空，何用常行般若波罗蜜，难知难得空行？
　　答曰：以是事故，佛自答阿难：于佛福田中虽不虚诳，要得三乘入涅槃，应当了了行六波罗蜜，乃至一切种智了了行故，疾得佛道，不久受生死苦。般若有如是等利益功德故，应当行。阿难，般若有如是功德利益故，我嘱累汝。
　　问曰：佛无所贪，乃至一切种智，佛无碍解脱，清净微妙，诸佛法犹尚不贪，何以故以般若波罗蜜殷勤嘱累阿难，似如贪惜？
　　答曰：诸佛为利益众生故出世，现三十二相、八十种随形好、无量光明、神足变化，皆为众生故。第一利益众生，无过般若波罗蜜，能尽诸苦故。是般若波罗蜜因语言、文字、章句可得其义，是故佛以般若经卷殷勤嘱累阿难。
　　复次，有人见佛殷勤嘱累，故言佛大事办，犹尚尊重般若，是法必尊必妙。譬如大富长者命欲终时，以众宝与儿，偏以如意宝珠殷勤嘱累：汝勿以此宝自无定色，质如虚空，微妙难识故，而不守护？若失余宝为可，此宝不可失也！大富长者是佛，以般若波罗蜜嘱累阿难，汝好受持守护，无令忘失！除般若，虽有十二部经，尽皆忘失，其过尚少；若失般若一句，其过大多！何以故？是深般若法藏，是十方三世诸佛母，能令人疾至佛道。如经中说：三世诸佛皆从般若得，乃至为声闻人说法，其中皆是赞般若事。
　　问曰：说法令三千大千世界众生尽得阿罗汉，云何不如以般若一句教菩萨？
　　答曰：是事先虽答，今当更略说：是三千大千世界中众生虽皆得阿罗汉，自度其身，不中作佛；若说般若一句，闻者得作佛故。如人种众果树，不如一人种一如意树，能随人所愿，如意皆得。复次，为声闻说法中，无大慈大悲心，大乘法中，一句虽少，有大慈悲；声闻法中皆自为身，大乘法中广为众生；声闻法中无欲广知诸法心，但欲疾离老病死，大乘法中欲了了知一切法故；声闻法功德有限量，大乘法中欲尽诸功德，无有遗余。如是等大、小差别；譬如金刚虽小，能胜一切宝，不得言少故不如多。三千大千世界中阿罗汉福德，比般若一句教菩萨，一日乃至须臾，其福甚多！此中佛自说因缘：是人自欲得阿耨多罗三藐三菩提，亦教人令得；自行六波罗蜜诸功德，亦为人说。菩萨集二处功德，不得佛道，无有是处。
　　尔时，佛欲明了是事故引证，亦欲证一切法空，不著是空法，但怜愍众生故嘱累。如阿閦佛大众庄严，不与眼作对；一切法不与眼作对，亦如是。肉眼、天眼所见，皆是作法，虚诳不实。慧眼、法眼、佛眼，皆是无相无为法，故不可见；若不可见，亦不可知。无作等亦如是。所见阿閦佛会，如幻、如梦；能如是观诸法，是名菩萨行般若，名无所著。佛所嘱累亦无所著，但以大慈悲故，赞是般若。一切法虽是不可思议相，而以利益众生故赞叹，作是言：阿难，如是学，为学般若；若欲得一切诸波罗蜜，当学般若波罗蜜。如是等，如经广说。
　　佛以无量赞般若，佛智慧不可尽，般若功德亦不可尽。何以故？般若波罗蜜无量相故。名众等言语章句、卷数有量，如小品、放光、光赞等般若波罗蜜经卷章句，有限有量；般若波罗蜜义无量。阿难问：般若波罗蜜云何无量？佛答：般若波罗蜜相自离，离故从本已来不生不集，不生不集故不尽不灭。此中佛自说因缘：过去无量阿僧祇诸佛及弟子，用是般若波罗蜜照明十方，度无量众生，皆共入无余涅槃，般若波罗蜜故不尽；未来、现在亦如是。譬如有人欲尽虚空，虚空不可尽；般若波罗蜜等诸功德，乃至一切种智亦如是，今不尽，已不尽，当不尽。有人知过去不尽，谓未来、现在有尽，是故说三世不可尽。何以故？诸法本无生，云何当尽？佛知般若是真无尽，为名字语言句众有尽故嘱累。如人以香油瓶嘱累弟子，虽不惜瓶，为受持香油故。语言能持义，亦如是；若失语言，则义不可得。
　　尔时，佛为人信受般若故，出舌相覆面，告阿难：我今于四众中嘱累汝般若，汝当为众生解说、显示、分别令易解。所以现舌相者，世间相法，舌能覆鼻，是不妄语相，何况覆面！是故佛示众生：我从父母生身，有此舌相，欲以般若波罗蜜令汝信解，以汝等未得一切智，不能遍知，欲令汝等信故，非以神通力所现。佛于甚深妙法，智慧、禅定中犹尚不著，何况世间八法，供养利故而作虚诳！于一切法中，如鸟飞虚空，无所触碍，但以本愿誓度众生，大悲心怜愍一切故，以第一利般若波罗蜜，殷勤嘱累汝。
　　复次，阿难，是行深般若波罗蜜者，能入一切文字陀罗尼，因一字即入毕竟空，是名文字陀罗尼。如先陀罗尼中说。诸文字法，皆因般若波罗蜜得；余闻持等诸陀罗尼，亦皆从学般若波罗蜜得。菩萨得诸陀罗尼已，得种种乐说辩才，无量阿僧祇劫，说一句义不可尽，是名三世诸佛真法，更无异法。又复阿难，般若是十方三世诸佛妙法，如一门城，四方来者，无异门入。阿难，我今为汝了了说：若有人受持般若，非但受持我法，是人受持三世诸佛阿耨多罗三藐三菩提。阿难，是般若波罗蜜我处处说，是行者足。所以者何？菩萨得是般若能行菩萨道。阿难，汝得是般若波罗蜜陀罗尼故，能持一切佛所说法。
　　问曰：以闻持陀罗尼力故能持，何以言得般若故，能持一切诸佛法？
　　答曰：闻持陀罗尼，能持有数有量法，世间亦有，如须尸摩外道，亦得闻持陀罗尼，是人虽少时得，久则忘失；从般若得陀罗尼，广受持诸法，终不忘失，以是为差别。
　　问曰：般若便是波罗蜜，何以名为陀罗尼？
　　答曰：诸法实相是般若，能种种利益众生爱念故，作种种名，如佛有十号等。文字般若波罗蜜亦如是：能到一切诸智慧边，是名为般若波罗蜜；菩萨行般若作佛已，变名为阿耨多罗三藐三菩提；若在小乘心中，但名为三十七品，三解脱门；若人欲得闻而不忘，在是人心中名为陀罗尼。是故佛说如意珠譬喻，随前物色变为名。佛如是种种说般若大功德。
大智度论卷第八十释无尽品第六十七（经作不可尽品品）
　　【经】尔时，须菩提作是念：“是诸佛阿耨多罗三藐三菩提甚深，我当问佛。”
　　作是念已，白佛言：“世尊，是般若波罗蜜不可尽？”
　　佛言：“虚空不可尽故，般若波罗蜜不可尽。”
　　“世尊，云何应生般若波罗蜜？”
　　佛言：“色不可尽故，般若波罗蜜应生；受、想、行、识不可尽故，般若波罗蜜应生；檀波罗蜜不可尽故，般若波罗蜜应生；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜不可尽故，般若波罗蜜应生；乃至一切种智不可尽故，般若波罗蜜应生。
　　“复次，须菩提，痴空不可尽故，菩萨摩诃萨般若波罗蜜应生；行空不可尽故，菩萨般若波罗蜜应生；识空不可尽故，菩萨般若波罗蜜应生；名色空不可尽故，菩萨般若波罗蜜应生；六处空不可尽故，菩萨般若波罗蜜应生；六触空不可尽故，菩萨般若波罗蜜应生；受空不可尽故，菩萨般若波罗蜜应生；爱空不可尽故，菩萨般若波罗蜜应生；取空不可尽故，菩萨般若波罗蜜应生；有空不可尽故，菩萨般若波罗蜜应生；生空不可尽故，菩萨般若波罗蜜应生；老、死、忧、悲、苦、恼空不可尽故，菩萨般若波罗蜜应生。如是，须菩提，菩萨摩诃萨般若波罗蜜应生。须菩提，十二因缘，是独菩萨法，能除诸边颠倒。坐道场时，应如是观，当得一切种智。须菩提，若有菩萨摩诃萨，以虚空不可尽法，行般若波罗蜜观十二因缘，不堕声闻、辟支佛地，住阿耨多罗三藐三菩提。须菩提，若求菩萨道而转还者，皆离般若波罗蜜念故。是人不知云何行般若波罗蜜，以虚空不可尽法观十二因缘。须菩提，若求菩萨道而转还者，皆不得是方便力故，于阿耨多罗三藐三菩提而转还。须菩提，若菩萨摩诃萨于阿耨多罗三藐三菩提不转还者，皆得是方便力故。须菩提，菩萨摩诃萨应以虚空不可尽法观般若波罗蜜，应以虚空不可尽法生般若波罗蜜。如是，须菩提，菩萨摩诃萨观十二因缘时，不见法无因缘生，不见法常不灭；不见法有我、人、寿者、命者、众生，乃至知者、见者；不见法无常，不见法苦，不见法无我，不见法寂灭非寂灭。如是，须菩提，菩萨摩诃萨行般若波罗蜜，应如是观十二因缘。须菩提，若菩萨摩诃萨能如是行般若波罗蜜，是时不见色若常、若无常，若苦、若乐、若我、若无我，若寂灭、若非寂灭；受、想、行、识亦如是。须菩提，菩萨摩诃萨是时亦不见般若波罗蜜，亦不见以是法见般若波罗蜜。禅波罗蜜，乃至阿耨多罗三藐三菩提，亦不见阿耨多罗三藐三菩提，亦不见以是法见阿耨多罗三藐三菩提。如是，须菩提，一切法不可得故，是为应般若波罗蜜行。若菩萨行无所得般若波罗蜜时，恶魔愁毒，如箭入心，譬如人新丧父母。如是，须菩提，恶魔见菩萨行无所得般若波罗蜜时，便大愁毒，如箭入心。”
　　须菩提白佛言：“世尊，但一魔愁毒，三千大千世界中魔亦复愁毒？”
　　佛告须菩提：“三千大千世界中诸恶魔皆愁毒如箭入心，各于其座不能自安。须菩提，菩萨摩诃萨能如是行般若波罗蜜，是时一切世间天及人、阿修罗，不能得其便，令其忧恼。须菩提，以是故，菩萨摩诃萨欲得阿耨多罗三藐三菩提，当行是般若波罗蜜！菩萨摩诃萨行般若波罗蜜时，具足修檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。须菩提，菩萨摩诃萨行般若波罗蜜时，具足诸波罗蜜。”
　　须菩提白佛言：“世尊，菩萨摩诃萨行般若波罗蜜时，云何具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜？”
　　佛告须菩提：“菩萨摩诃萨所有布施，皆回向萨婆若。如是，须菩提，菩萨摩诃萨行般若波罗蜜时，具足檀波罗蜜。须菩提，菩萨摩诃萨所有持戒，皆回向萨婆若，是为具足尸罗波罗蜜。菩萨摩诃萨所有忍辱，皆回向萨婆若，是为具足羼提波罗蜜。菩萨摩诃萨所有精进，皆回向萨婆若，是为具足毗梨耶波罗蜜。菩萨摩诃萨所有禅定，皆回向萨婆若，是为具足禅波罗蜜。菩萨摩诃萨所有智慧，皆回向萨婆若，是为具足般若波罗蜜。如是，须菩提，菩萨摩诃萨行般若波罗蜜，具足六波罗蜜。”　　
　　【论】释曰：须菩提从佛闻般若波罗蜜种种相，初闻毕竟空相；中闻嘱累，如似有；后还闻说空，所谓般若义无量，名字句众有量。是时，须菩提作是念：诸佛阿耨多罗三藐三菩提甚深，我当问佛所以甚深。佛说菩提少许分，但为破众生颠倒故，不具足说。所以者何？无能受者故。若人取如相，佛言如亦空，无生、住、灭故；若法无生、住、灭，是法即无；法性、实际亦如是。若有取毕竟空者，亦言非也。何以故？若毕竟空是定相可取，是非毕竟空。是故言甚深，我当更问佛。须菩提作是念已，如佛自说，三世诸佛用般若波罗蜜得道，般若故不尽：已不尽，今不尽，当不尽。是故我今但问不尽义。佛答：如虚空不尽故，般若亦不尽。如虚空无有法，但有名字，般若波罗蜜亦如是。般若波罗蜜如虚空无所有故不可尽，云何菩萨能生是般若波罗蜜？能生者，菩萨云何心中生能行、能得？佛答：色无尽故，般若波罗蜜应生。如色初、后、中生不可得，色即生色不可得，离色生色不可得，生不可得，生生不可得，如先破生中说。生不可得故，色亦不可得；色不可得故，色生不可得。二法不可得故，色如幻、如梦，但诳人眼。若色有生必有尽，以无生故亦无尽。色真相即是般若波罗蜜相，是故说色不可尽，般若波罗蜜亦不可尽。受、想、行、识，檀波罗蜜乃至一切种智，亦如是。
　　复次，应生般若者，无明虚空不可尽故。若人但观毕竟空，多堕断灭边；若观有，多堕常边。离是二边故，说十二因缘空。何以故？若法从因缘和合生，是法无有定性；若法无定性，即是毕竟空寂灭相；离二边故，假名为中道。是故说十二因缘如虚空无法故不尽。痴亦从因缘和合生，故无自相；无自相故，毕竟空如虚空。
　　复次，因缘生故无实，如经中说：因眼缘色，生浊念，浊念从痴生。浊念不在眼中，不在色中，不在内，不在外，亦不在中间，亦不从十方三世来，是法定相不可得。何以故？一切法入如故。若得是无明定相，即是智慧，不名为痴。是故痴相、智慧相无异，痴实相即是智慧，取著智慧相即是痴。是故痴实相毕竟清净，如虚空无生无灭。是故说得是观故，回向阿耨多罗三藐三菩提，即名般若波罗蜜。
　　问曰：若无无明，亦无诸行等，云何说十二因缘？
　　答曰：说十二因缘有三种：一者、凡夫：肉眼所见，颠倒著我心，起诸烦恼业，往来生死中。二者、贤圣：以法眼分别诸法，老病死心厌，欲出世间。求老、死因缘由生故，是生由诸烦恼业因缘。何以故？无烦恼人则不生，是故知烦恼为生因。烦恼因缘是无明，无明故，应舍而取，应取而舍。何者应舍？老、病诸苦，因缘烦恼应舍，以少颠倒乐因缘故而取。持戒、禅定、智慧，诸善根本，是涅槃乐因缘，是事应取而舍。是中无有知者、见者、作者。何以故？是法无定相，但从虚诳因缘相续生。行者知是虚诳不实，则不生戏论，是但灭苦故，入于涅槃，不究尽求诸苦相。三者、诸菩萨摩诃萨：大智人利根故，但求究尽十二因缘根本相，不以忧怖自没。于时不得定相，老法毕竟空，但从虚诳假名有。所以者何？分别诸法相者，说老是心不相应行，是相不可得。头白等是色相，非老相；二事不可得故，无老相。
　　复次，世人名老相：发白、齿离，面皱、身曲，羸瘦、力薄，诸根闇塞，如是等名老相。但是事不然！所以者何？发白非唯老者；又年壮而白，老年而黑者。羸瘦、皱曲亦尔。有人老而诸根明利，少而闇塞者；又服还年药，虽老而壮。如是老无定相，无定相故，诸法和合，假名为老；又如假轮、轴、辕、辐等为车，是假名非实。
　　复次，有人言：“说果报五众故相，名为老。”是亦不然！所以者何？一切有为法，念念生灭不住，若不住则无故，无故则无老。一切有为法若有住，则无无常，若无无常即是常，若常则无老，何况非常非无常，毕竟空中而有老？
　　复次，诸法毕竟空中，生相不可得，何况有老？如是等种种因缘，求老法不可得，不可得故无相，如虚空不可尽。如老乃至无明亦如是。破无明，如上说。菩萨观诸法实相毕竟空无所有，无所得，亦不著是事故，于众生中而生大悲：众生愚痴故，于不实颠倒虚妄法中受诸苦恼。初、十二因缘，但是凡夫人故，于是中不求是非；第二、十二因缘，二乘人及未得无生忍法菩萨所观；第三、十二因缘，从得无生忍法，乃至坐道场菩萨所观。是故说无明虚空不可尽，乃至忧悲苦恼虚空不可尽故，菩萨行般若波罗蜜。如是深观因缘法，离诸边、颠倒者，边名常边、断灭边，有边、无边，实边、空边，世间有边等诸边；颠倒者，无常中起常等诸颠倒烦恼。观是十二因缘法，诸边、颠倒灭。诸烦恼有二分：一者、外道邪见人名为边，二者、余众生烦恼名为颠倒。观十二因缘，是二种烦恼皆灭。是第三、十二因缘观甚深，唯诸菩萨坐道场者能观；先虽能观，未能具足。如城譬喻经中说，佛言：“我本未得道时，如是思惟：众生可愍，深入险道，所谓数数生，数数老，数数死，往来世间，不知出处。我即时复作是念：‘何因缘有老死？’如是求觅时得实智慧，生因缘是老死等。”是故知第三观，坐道场乃得，如经广说。又复观如是因缘法，过于二乘，得一切种智。若有人于佛道退者，皆不得是甚深观故，若得是观则不退。何以故？深入毕竟空中，则不见声闻、辟支佛地，不见故则不于是中住。
　　复次，能如是观因缘法者，不见有一法定自在无因缘而生，一切法不自在，皆属因缘生。有人虽见一切法从因缘生，谓为：从邪因缘生。邪因缘者，微尘、世性等。是故说，不见法无因缘生，亦不见法从常因缘微尘、世性生。如虚空常，常故则无生，虚空亦不与物作因，以是故，无有法从常因缘生。
　　复次，菩萨如是观一切法属因缘生，不自在，不自在故无我，乃至无知者、见者。尔时，菩萨安住毕竟空十二因缘中，不见一切色等法若有、若无等，亦不见般若，亦不见用是法行般若，乃至阿耨多罗三藐三菩提亦如是，是名菩萨无所得般若波罗蜜；得是无所得般若，于一切法中便得无所障碍般若。尔时，诸魔极大愁毒。何以故？以是菩萨深入十二因缘毕竟空中，不著有无、非有非无等六十二诸邪见魔网，我今无有法可得菩萨便。譬如捕鱼人，见一鱼深入大水，钩网所不及，则绝望忧愁，亦如新丧父母。
　　复次，菩萨能如是行无所得般若波罗蜜，则能具足檀波罗蜜等。何以故？行如是法，诸烦恼障般若法皆折薄，诸魔人民不能得便故，诸波罗蜜得具足；先来虽行六波罗蜜，未能得如是具足。须菩提问：世尊，菩萨云何能行如是般若波罗蜜，能具足檀波罗蜜等诸波罗蜜？佛答：若菩萨所有布施，皆回向萨婆若者，有二种人：软根、利根。软根者，少多布施，皆取相回向阿耨多罗三藐三菩提；利根者，破是取相，而戏论空法，信力转薄，不用萨婆若，但求诸法实相。是二种人，皆不能具足檀波罗蜜。一者、以信力多，慧力少；二者、以慧力多，信力少故。佛今说信力、慧力等故，能回向萨婆若。念萨婆若者，是信力；如萨婆若回向者，是智力。乃至般若波罗蜜亦如是。
释六度相摄品第六十八之上
　　【经】须菩提白佛言：“世尊，云何菩萨摩诃萨住檀波罗蜜取尸罗波罗蜜？”
　　佛告须菩提：“菩萨摩诃萨布施时，持是布施回向萨婆若，于众生中住慈身、口、意业；是为菩萨住檀波罗蜜取尸罗波罗蜜。”
　　“世尊，云何菩萨住檀波罗蜜取羼提波罗蜜？”
　　佛告须菩提：“菩萨布施时，受者瞋恚骂辱，恶言加之，是时菩萨忍辱不生瞋心；是为菩萨住檀波罗蜜取羼提波罗蜜。”
　　“世尊，云何菩萨住檀波罗蜜取毗梨耶波罗蜜？”
　　佛言：“菩萨布施时，受者瞋恚骂辱，恶言加之，菩萨增益布施，心作是念：‘我应当施，不应有所惜！’即时生身精进，心精进；是为菩萨住檀波罗蜜取毗梨耶波罗蜜。”
　　“世尊，云何菩萨摩诃萨住檀波罗蜜取禅波罗蜜？”
　　佛言：“菩萨布施时，回向萨婆若，不趣声闻、辟支佛地，但一心念萨婆若；是为菩萨住檀波罗蜜取禅波罗蜜。”
　　“世尊，云何菩萨摩诃萨住檀波罗蜜取般若波罗蜜？”
　　佛言：“菩萨布施时，知布施空如幻，不见为众生布施有益、无益；是为菩萨住檀波罗蜜取般若波罗蜜。”
　　须菩提白佛言：“世尊，云何菩萨摩诃萨住尸罗波罗蜜取檀波罗蜜、羼提波罗蜜、毗梨耶波罗蜜、禅波罗蜜、般若波罗蜜？”
　　佛告须菩提：“菩萨摩诃萨住尸罗波罗蜜中，身、口、意生布施福德，助阿耨多罗三藐三菩提；持是功德，不取声闻、辟支佛地。住尸罗波罗蜜中，不夺他命，不劫夺他家物，不行邪淫，不妄语，不两舌，不恶口，不绮语，不贪嫉，不瞋恚，不邪见。所有布施，饥者与食，渴者与饮，须乘与乘，须衣与衣，须香与香，须缨络与缨络，涂香、卧具、房舍、灯烛、资生所须，尽给与之。持是布施与众生共之，回向阿耨多罗三藐三菩提。如是回向，不堕声闻、辟支佛地。须菩提，是为菩萨摩诃萨住尸罗波罗蜜取檀波罗蜜。”
　　“世尊，云何菩萨摩诃萨住尸罗波罗蜜取羼提波罗蜜？”
　　佛言：“菩萨摩诃萨住尸罗波罗蜜中，若有众生来节节支解，菩萨于是中不生瞋心，乃至一念，作是言：‘我得大利，众生来取我支节用，我无一念瞋恚。’是为菩萨住尸罗波罗蜜中取羼提波罗蜜。”
　　“世尊，云何菩萨摩诃萨住尸罗波罗蜜取毗梨耶波罗蜜？”
　　佛言：“若菩萨摩诃萨身精进，心精进，常不舍，作是念：‘一切众生在生死中，我当拔著甘露地。’是为菩萨住尸罗波罗蜜中取毗梨耶波罗蜜。”
　　“世尊，云何菩萨摩诃萨住尸罗波罗蜜取禅波罗蜜？”
　　佛言：“菩萨入初禅，第二、第三、第四禅，不贪声闻、辟支佛地，作是念：‘我当住禅波罗蜜中，度一切众生生死。’是为菩萨摩诃萨住尸罗波罗蜜取禅波罗蜜。”
　　“世尊，云何菩萨摩诃萨住尸罗波罗蜜取般若波罗蜜？”
　　佛言：“菩萨住尸罗波罗蜜中，无有法可见，若作法、若有为法，若数法、若相法，若有、若无；但见诸法不过如相。以般若波罗蜜沤和拘舍罗力故，不堕声闻、辟支佛地。是为菩萨住尸罗波罗蜜取般若波罗蜜。”　　
　　【论】释曰：上品末说，云何菩萨行般若波罗蜜时，具足六波罗蜜，佛一一答。此品中须菩提问，云何菩萨行一波罗蜜摄五波罗蜜？
　　问曰：六波罗蜜各各异相，云何行一波罗蜜摄五波罗蜜？
　　答曰：菩萨以方便力故，行一波罗蜜能摄五波罗蜜。
　　复次，有为法，因缘果报相续故相成，善法、善法因缘故；是波罗蜜皆是善法故，行一则摄五，以一波罗蜜为主，余波罗蜜有分。有菩萨摩诃萨深行檀波罗蜜安住檀波罗蜜中，布施众生时得慈心，从慈能起慈身、口业，是时菩萨即取尸罗波罗蜜。何以故？慈业是三善道，尸罗波罗蜜根本，所谓不贪、不瞋、正见。是三慈业能生三种身业、四种口业。慈即是善业，为利益众生故，名为慈。取羼提波罗蜜者，菩萨为一切智慧故布施，受者瞋。若施主唱言：“我能一切施。”受者不得称意，便作是言：“谁使汝请我而不随我意？”瞋者是心恶业，骂者是口恶业，打害者是身恶业。瞋有上、中、下：上者害杀，中者骂詈，下者心瞋。尔时，菩萨不生三种恶业，意业是根本故，但说意业。作是念：“是我之罪，我请彼人而不能得称意。由我薄福，不能具足施与。我若瞋者，既失财物，又失福德，是故不应瞋。”取毗梨耶波罗蜜者，若菩萨布施时，受者打害，心不没不舍。布施，如先说。为布施故，身心勤精进，作是念：“我先世不强意布施故，今不能得称受者意，但当勤布施，不应计余小事。”取禅波罗蜜者，菩萨布施不求今世福乐，亦不求后世转轮圣王、天王、人王，亦不求世间禅定乐；为众生故，不求涅槃乐。但摄是诸意，在一切种智中不令散乱。取般若波罗蜜者，菩萨布施时，常观一切有为作法虚诳不坚固，如幻、如梦。施众生时，不见有益、无益。何以故？是布施物，非定是乐因缘，或时得食腹胀而死，或时得财为贼所害，亦以得财物故生悭贪心而堕饿鬼中。又此财物有为相故，念念生灭无常，生苦因缘。
　　复次，此财物入诸法实相毕竟空中，不分别有利、无利，是故菩萨于受者不求恩分，于布施不望果报；设求报者，若彼不报，则生怨恨。菩萨作是念：“诸法毕竟空故，我无所与；若求果报，当求毕竟空阿耨多罗三藐三菩提。”如布施相，是故不见有益；以毕竟空故，亦不见无益。如是，于檀波罗蜜边，取五波罗蜜。菩萨以尸罗波罗蜜为主，所有身、口、意善业布施，多闻、思惟、持戒等助阿耨多罗三藐三菩提，持戒力大故，总名尸罗波罗蜜。何以故？欲界中持戒为上，余布施、闻、思、修慧等，以欲界心散乱故得力微薄。如阿毗昙中说：出法，名欲界系、或色、无色界系净禅定，学、无学法及涅槃。菩萨以是持戒等法，不趣声闻、辟支佛地，但安住尸罗波罗蜜中。不夺众生命，乃至不为邪见住，是助道戒，具足十善道戒。菩萨住是二种戒中布施众生。须食与食等义，如初品中说。皆以此福回向佛道，不趣二乘。何以故？菩萨有二种破戒：一者、十不善道，二者、向声闻、辟支佛地。与此相违，则是二种持戒。取羼提波罗蜜者，菩萨住尸罗波罗蜜欲具足忍辱波罗蜜，若众生来节节支解持去，乃至不生一念瞋心，何况起身、口恶业？
　　问曰：忍辱名一切侵夺能忍，何以但说割截身体？
　　答曰：所著物有内、外：内名自身头目髓脑等；外名妻子、珍宝等。虽俱是著处，内著最深。
　　复次，或有人虽随逐财物而死，亦是为身故。又复人多惜身，时有惜财，惜财者少故不说。
　　复次，是人尚不惜身，何况余物？是故但说大因缘，当知已摄小者。
　　问曰：乃至不生一念瞋心者，为是变化身？为是父母生身？若是变化身，则不足为奇；若是父母生身，未断结人，云何能不生一念瞋心？
　　答曰：有人言：“烦恼业因缘生身，是菩萨于无量劫，为众生修集慈心故，虽有割截不生瞋心。如慈母养育婴儿，虽复屎尿污身，以深爱故而不生瞋，又愍其无知；菩萨于众生亦如是，未得圣道者，皆如小儿：‘我为菩萨应生慈心，当如父母，众生虽复加恶于我，我不应瞋。何以故？众生不自在，烦恼所使故。’”
　　复次，菩萨无量劫来常修毕竟空法，不见害者、骂者，亦不见善者、恶者，皆如幻、如梦；诸瞋恚者皆愚痴，若我报彼，与彼无异。
　　复次，菩萨作是念：“我应瞋处而不瞋，则为大利。”取毗梨耶波罗蜜者，住尸罗波罗蜜多是出家人，时有在家者。一切出家人得无量戒律仪，具足四十种善道，深入诸法实相，过声闻、辟支佛地。是三种戒，名尸罗波罗蜜。在家者，无无量戒律仪，是故不具足住尸罗波罗蜜。菩萨作是念：“我今舍世乐入道，不可但住持戒，持戒是余功德住处。若但得住处，不得余功德者，得利甚薄；譬如人在宝洲，但得水精珠，则所利益薄。”是故菩萨欲具足五波罗蜜故，身、心勤精进。身精进者，如法致财，以用布施等；心精进者，悭贪等诸恶心来破六波罗蜜者，不令得入。得此二种精进已，应作是念：“一切众生沉没生死，我应拯济，著甘露地；声闻人但度一身，尚不应懈怠，何况菩萨自度及为一切众生而当懈怠？以是事故，我不应懈废，虽身疲苦，心不应息。所以者何？此大乘法若不运用，则为败坏。”取禅波罗蜜者，菩萨住尸罗波罗蜜或未得无生忍法，故诸烦恼风吹动愿树，欲坏其尸罗波罗蜜。尔时，应求禅定乐，除却五欲乐；五欲乐除故，戒得清净，烦恼虽未断，已折伏故，不能生乱。譬如毒蛇，以咒术力故，毒不得螫。禅者，四禅、四无色定、四无量心等诸禅定。菩萨得禅，心虽柔软，安住尸罗波罗蜜故，亦不取声闻、辟支佛地。是菩萨但作是念：“我应行禅波罗蜜，不为小乘涅槃，亦不为果报，但为度一切众生故，说诸法实相。”是实智从禅定生，是心不为觉、观所动，亦不为贪欲、瞋恚所浊，系心一处，清净柔软，则能生实智；如水澄静，照鉴分明。菩萨住尸罗波罗蜜得是禅，得禅故心清净，心清净故知诸法如实。有为法从因缘和合生虚诳，菩萨以慧眼观，不见是有为法实。有为法有种种名，所谓作法、有为、数法、相法，若有若无。以有为故，可说无为，有为相尚不可得，何况无为？
　　问曰：有为法是有相，无为法是无相，今何以有为相中说无相？
　　答曰：无为有二种：一者、无相寂灭，无戏论如涅槃；二者、相待无，因有而生。如庙堂上无马，能生无心；此无心是生诸烦恼因缘。云何是无为法？是菩萨不见此有、无等法，但见诸法如、法性、实际。
　　问曰：汝先言离有则无无，今云何见如、法性、实际？
　　答曰：不见有为法，若常、乐、我、净等，是虚诳法若无，即是诸法实。见无生法故，能离有生法；是无生法无定实相可取，但能令人离虚诳有生法故，名无生。若得如是智慧，以方便力，本愿悲心故，不取二乘证，直至阿耨多罗三藐三菩提。是名菩萨住尸罗波罗蜜取五波罗蜜。





大智度论卷第八十一释六度相摄品第六十八之下
　　【经】须菩提白佛言“世尊，云何菩萨摩诃萨住羼提波罗蜜取檀波罗蜜？”
　　佛言：“菩萨从初发心乃至道场，于其中间，若一切众生来瞋恚骂詈，若节节支解，菩萨住于忍辱，作是念：‘我应布施一切众生，不应不与：是众生须食与食，须饮与饮，乃至资生所须，尽皆与之。持是功德与一切众生共之，回向阿耨多罗三藐三菩提。’是菩萨回向时不生二心：谁回向者？回向何处？是为菩萨住羼提波罗蜜取檀波罗蜜。”
　　“世尊，云何菩萨摩诃萨住羼提波罗蜜取尸罗波罗蜜？”
　　佛言：“菩萨从初发心乃至道场，于其中间，终不夺他命，不与不取，乃至不邪见，亦不贪声闻、辟支佛地。持是功德与一切众生共之，回向阿耨多罗三藐三菩提。是菩萨回向时三种心不生：谁回向阿耨多罗三藐三菩提？用何法回向？回向何处？是为菩萨住羼提波罗蜜取尸罗波罗蜜。”
　　“世尊，云何菩萨摩诃萨住羼提波罗蜜取毗梨耶波罗蜜？”
　　佛言：“菩萨住羼提波罗蜜生精进，作是念：‘我当往一由旬，若十由旬、百千万亿由旬，过一世界，乃至过百千万亿世界，乃至教一人令持五戒；何况令得须陀洹果，乃至阿罗汉果、辟支佛道、阿耨多罗三藐三菩提！持是功德与一切众生共之，回向阿耨多罗三藐三菩提。’是为菩萨住羼提波罗蜜取毗梨耶波罗蜜。”
　　“世尊，云何菩萨摩诃萨住羼提波罗蜜取禅波罗蜜？”
　　佛言：“菩萨住羼提波罗蜜，离欲、离恶不善法，有觉有观，离生喜乐入初禅，乃至入第四禅；是诸禅中净心心数法，皆回向萨婆若。回向时，是菩萨诸禅及禅支皆不可得。是为菩萨住羼提波罗蜜取禅波罗蜜。”
　　“世尊，云何菩萨摩诃萨住羼提波罗蜜取般若波罗蜜？”
　　佛言：“菩萨住羼提波罗蜜，观诸法若离相、若寂灭相、若无尽相；不以寂灭相作证，乃至坐道场得一切种智，从道场起便转法轮。是为菩萨住羼提波罗蜜取般若波罗蜜，不取不舍故。”
　　须菩提白佛言：“世尊，云何菩萨摩诃萨住毗梨耶波罗蜜取檀波罗蜜？”
　　佛告须菩提：“菩萨住毗梨耶波罗蜜，身心精进，不懈不息，作是念：‘我必应当得阿耨多罗三藐三菩提，不应不得。’是菩萨为利益众生故，往一由旬，若百千万亿由旬，若过一世界，若过百千万亿世界，住毗梨耶波罗蜜中，若不得一人教令入佛道中，若声闻道中，若辟支佛道中，或得一人教令行十善道，精进不懈，法施及以财施令具足。持是功德与众生共之，回向阿耨多罗三藐三菩提，不回向声闻、辟支佛地。是为菩萨住毗梨耶波罗蜜取檀波罗蜜。”
　　“世尊，云何菩萨摩诃萨住毗梨耶波罗蜜取尸罗波罗蜜？”
　　佛言：“菩萨住毗梨耶波罗蜜，从初发意乃至坐道场，自不杀生，不教他杀，赞不杀生法，欢喜赞叹不杀生者；乃至自远离邪见，教他远离邪见，赞不邪见法，欢喜赞叹不邪见者。是菩萨住尸罗波罗蜜因缘，不求欲界、色界、无色界福，不求声闻、辟支佛地。持是功德与众生共之，回向阿耨多罗三藐三菩提，不生三种心，不见回向者，不见回向法，不见回向处。是为菩萨住毗梨耶波罗蜜取尸罗波罗蜜。”
　　“世尊，云何菩萨摩诃萨住毗梨耶波罗蜜取羼提波罗蜜？”
　　佛言：“菩萨住毗梨耶波罗蜜，从初发意乃至坐道场，于其中间，若人、若非人来节节支解，菩萨作是念：‘割我者谁？截我者谁？夺我者谁？’复作是念：‘我大得善利，我为众生故受身，众生还自来取。’是时菩萨正忆念诸法实相，持是功德与众生共之，回向阿耨多罗三藐三菩提，不向声闻、辟支佛地。是为菩萨住毗梨耶波罗蜜取羼提波罗蜜。”
　　“世尊，云何菩萨摩诃萨住毗梨耶波罗蜜取禅波罗蜜？”
　　佛言：“菩萨住毗梨耶波罗蜜，离欲、离恶不善法，有觉有观，离生喜乐入初禅，第二、第三、第四禅，入慈悲喜舍，乃至入非有想非无想处；持是禅无量、无色定，不受果报，生于利益众生之处，以六波罗蜜成就众生，所谓檀波罗蜜乃至般若波罗蜜；从一佛土至一佛土，亲近供养诸佛种善根。是为菩萨住毗梨耶波罗蜜取禅波罗蜜。”
　　“世尊，云何菩萨摩诃萨住毗梨耶波罗蜜取般若波罗蜜？”
　　佛言：“菩萨住毗梨耶波罗蜜，不见檀波罗蜜法，不见檀波罗蜜相；乃至不见禅波罗蜜法，不见禅波罗蜜相；四念处乃至一切种智，亦不见法，亦不见相，不见一切法非法、非非法，于法中无所著，是菩萨所作如所言。是为菩萨住毗梨耶波罗蜜取般若波罗蜜。”
　　须菩提白佛言：“世尊，云何菩萨摩诃萨住禅波罗蜜取檀波罗蜜？”
　　佛言：“菩萨摩诃萨住禅波罗蜜，离诸欲、离恶不善法，有觉有观，离生喜乐入初禅，第二、第三、第四禅，入慈悲喜舍，乃至入非有想非无想处；住禅波罗蜜中心不乱，行二施以施众生；法施、财施。自行二施，教他行二施，赞叹二施法，欢喜赞叹行二施者。持是功德与众生共之，回向阿耨多罗三藐三菩提，不向声闻、辟支佛地。是为菩萨住禅波罗蜜取檀波罗蜜。”
　　“世尊，云何菩萨摩诃萨住禅波罗蜜取尸罗波罗蜜？”
　　佛言：“菩萨住禅波罗蜜，不生淫欲、瞋恚、愚痴心，不生恼他心，但修行一切智相应心。持是功德与众生共之，回向阿耨多罗三藐三菩提，不向声闻、辟支佛地。是为菩萨住禅波罗蜜取尸罗波罗蜜。”
　　“世尊，云何菩萨摩诃萨住禅波罗蜜取羼提波罗蜜？”
　　佛言：“菩萨住禅波罗蜜，观色如聚沫，观受如泡，观想如野马，观行如芭蕉，观识如幻；作是观时，见五众无坚固相，作是念：‘割我者谁？截我者谁？谁受、谁想、谁行、谁识？谁骂者？谁受骂者？谁生瞋恚？’是为菩萨住禅波罗蜜取羼提波罗蜜。”
　　“世尊，云何菩萨摩诃萨住禅波罗蜜取毗梨耶波罗蜜？”
　　佛言：“菩萨住禅波罗蜜，离欲、离恶不善法，有觉有观，离生喜乐入初禅，第二、第三、第四禅。是诸禅及支，取相生种种神通：履水如地，入地如水，如先说；天耳闻二种声，若天、若人；知他心，若摄心、若乱心，乃至有上心、无上心；忆种种宿命，如先说；以天眼净过人眼，见众生乃至如业受报，如先说。菩萨住是五神通，从一佛世界至一佛世界，亲近供养诸佛种善根，成就众生，净佛世界。持是功德与众生共之，回向阿耨多罗三藐三菩提。是为菩萨住禅波罗蜜取毗梨耶波罗蜜。”
　　“世尊，云何菩萨摩诃萨住禅波罗蜜取般若波罗蜜？”
　　佛言：“菩萨住禅波罗蜜，不得色，不得受、想、行、识；不得檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜，不得般若波罗蜜；不得四念处，乃至不得一切种智；不得有为性，不得无为性。不得故不作，不作故不生，不生故不灭。何以故？有佛无佛，是如、法相、法性常住，不生不灭，常一心应萨婆若行。是为菩萨住禅波罗蜜取般若波罗蜜。”
　　须菩提白佛言：“世尊，云何菩萨摩诃萨住般若波罗蜜取檀波罗蜜？”
　　佛言：“菩萨住般若波罗蜜，内空、内空不可得，外空，外空不可得，内外空、内外空不可得，空空、空空不可得，乃至一切法空、一切法空不可得。菩萨住是十四空中，不得色相若空、若不空，不得受、想、行、识相若空、若不空，不得四念处若空、若不空，乃至不得阿耨多罗三藐三菩提若空、若不空，不得有为性、无为性若空、若不空。是菩萨摩诃萨如是住般若波罗蜜中，有所布施，若饮食、衣服、种种资生之具，观是布施空。何等空？施者、受者及财物空，不令悭著心生。何以故？菩萨摩诃萨行般若波罗蜜，从初发意乃至坐道场，无有妄想分别。如诸佛得阿耨多罗三藐三菩提时，无悭著心；菩萨摩诃萨亦如是，行般若波罗蜜时，无悭著心。是菩萨所可尊者，般若波罗蜜。是为菩萨住般若波罗蜜取檀波罗蜜。”
　　“世尊，云何菩萨摩诃萨住般若波罗蜜取尸罗波罗蜜？”
　　佛言：“菩萨住般若波罗蜜，不生声闻、辟支佛心。何以故？是菩萨，声闻、辟支佛地不可得，趣向声闻、辟支佛心亦不可得。是菩萨摩诃萨从初发意乃至坐道场，于其中间，自不杀生，不教他杀，赞不杀法，欢喜赞叹不杀生者；乃至自不邪见，不教他邪见，赞不邪见法，欢喜赞叹不邪见者。以是持戒，无法可取，若声闻、若辟支佛地，何况余法？是为菩萨住般若波罗蜜取尸罗波罗蜜。”
　　“世尊，云何菩萨摩诃萨住般若波罗蜜取羼提波罗蜜？”
　　佛言：“菩萨住般若波罗蜜，随顺法忍生，作是念：‘此法中无有法若起若灭、若生若死、若受骂詈、若受恶口、若割若截、若破若缚、若打若杀。’是菩萨从初发意乃至坐道场，若一切众生来骂詈恶口，刀杖瓦石，割截伤害，心不动作是念：‘甚可怪！此法中无有法受骂詈、恶口、割截、伤害者，而众生受诸苦恼！’是为菩萨住般若波罗蜜取羼提波罗蜜。”
　　“世尊，云何菩萨摩诃萨住般若波罗蜜取毗梨耶波罗蜜？”
　　佛言：“菩萨住般若波罗蜜，为众生说法，令行檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，教令行四念处乃至八圣道分，令得须陀洹果、斯陀含、阿那含、阿罗汉果、辟支佛道，令得阿耨多罗三藐三菩提，不住有为性中，不住无为性中。是为菩萨住般若波罗蜜取毗梨耶波罗蜜。”
　　“世尊，云何菩萨摩诃萨住般若波罗蜜取禅波罗蜜？”
　　佛言：“菩萨住般若波罗蜜，除诸佛三昧，入余一切三昧，若声闻三昧、若辟支佛三昧、若菩萨三昧，皆行皆入。是菩萨住诸三昧，逆顺出入八背舍。何等八？内有色相外观色，是初背舍；内无色相外观色，二背舍；净背舍，身作证，三背舍；过一切色相，灭有对相，不念种种相故，入无量虚空处，四背舍；过一切虚空处，入无边识处，五背舍；过一切识处，入无所有处，六背舍；过一切无所有处，入非有想非无想处，七背舍；过一切非有想非无想处，入灭受想处，八背舍。
　　“于是八背舍，逆顺出入九次第定。何等九？离诸欲，离诸恶不善法，有觉有观，离生喜乐入初禅；乃至过非有想非无想处，入灭受想定。是名九次第定，逆顺出入。
　　“是菩萨依八背舍、九次第定，入师子奋迅三昧。云何名师子奋迅三昧？须菩提，菩萨离欲、恶不善法，有觉有观，离生喜乐入初禅，乃至入灭受想定；从灭受想定起，还入非有想非无想处；从非有想非无想处起，乃至还入初禅。
　　“是菩萨依师子奋迅三昧，入超越三昧。云何为超越三昧？须菩提，菩萨离欲、离诸恶不善法，有觉有观，离生喜乐入初禅，从初禅起乃至入非有想非无想处；非有想非无想处起入灭受想定；灭受想定起还入初禅，从初禅起入灭受想定；灭受想定起入二禅，二禅起入灭受想定；灭受想定起入三禅，三禅起入灭受想定；灭受想定起入四禅，四禅起入灭受想定；灭受想定起入空处，空处起入灭受想定；灭受想定起入识处，识处起入灭受想定；灭受想定起入无所有处，无所有处起入灭受想定；灭受想定起入非有想非无想处，非有想非无想处起入灭受想定。灭受想定起入散心中，散心中起入灭受想定，灭受想定起还入散心中；散心中起入非有想非无想处，非有想非无想处起还住散心中；散心中起入无所有处，无所有处起住散心中；散心中起入识处，识处起住散心中；散心中起入空处，空处起住散心中；散心中起入第四禅，第四禅中起住散心中；散心中起入第三禅，第三禅中起住散心中；散心中起入第二禅，第二禅中起住散心中；散心中起入初禅，初禅中起住散心中。是菩萨摩诃萨住超越三昧，得诸法等相。是为菩萨住般若波罗蜜取禅波罗蜜。”　　
　　【论】问曰：何以但一波罗蜜为主？
　　答曰：行因缘次第应尔。菩萨有二种：在家、出家。在家菩萨福德因缘故大富，大富故求佛道因缘，行诸波罗蜜，宜先行布施。何以故？既有财物，又知罪福，兼有慈悲心于众生故，宜先行布施；随次第因缘，行诸波罗蜜。出家菩萨以无财故，次第宜持戒、忍辱、禅定。所宜故名为主。除财施，余波罗蜜皆出家人所宜行。菩萨以羼提波罗蜜为主，作是愿：“若人来割截身体，不应生瞋心。我今行菩萨道，应具足诸波罗蜜。”诸波罗蜜中，檀波罗蜜最在初；于檀中所重惜者，无过于身，能以施人，不惜不瞋，能具足忍辱波罗蜜，摄取檀。菩萨住忍辱中布施众生衣食等诸物，尽给与，受者逆骂、打害菩萨，破其施忍。菩萨作是念：“我不应为虚诳身故，毁波罗蜜道！我应布施，不应生恶心，不以小恶因缘故而生废退。”是菩萨命未尽间，增益施心；若命终时，二波罗蜜力故，即生好处续行布施。
　　取尸罗波罗蜜者，问曰：住忍辱时不为恶即是戒，何以故更说住忍取戒波罗蜜？应当住戒摄忍！
　　答曰：此中说相，不说次第相生。虽和合而各各有相，若次第法，应先戒后忍；戒名不夺他命，忍名不自惜命；是故于忍辱中别说戒相。
　　复次，忍名自摄其心，不起瞋恚。持戒有二种：一者、不恼众生；二者、自为，生禅定根本故。有菩萨行忍辱，未受持戒法，但以畏罪故忍辱，未能深怜愍众生。是人或从师闻，或自思惟：“持戒是佛道因缘，不娆众生。我今已能忍辱，则行此事易。”是名说忍辱能取尸罗波罗蜜。
　　复次，忍辱是心数法，持戒是色法；持戒名心生、口说、受持，忍辱但是心生，非受持法。
　　复次，身口清净名持戒，意清净名忍辱。
　　问曰：禅智波罗蜜亦是心清净法，何以但说忍辱？
　　答曰：禅智力大故不说，持戒时心未能清净，须忍辱守心故。此经中自说因缘：有菩萨大功德智慧利根，于现在佛所发心行诸波罗蜜，是故世世增益，乃至阿耨多罗三藐三菩提，不堕恶处。为是菩萨故，说从初发心，乃至坐道场，不生瞋心夺众生命，亦不著二乘，皆是二波罗蜜功德故。离三种心，回向阿耨多罗三藐三菩提。三心者，无人、无法、无回向处，无有我心、颠倒心。
　　取毗梨耶波罗蜜者，若自集功德，若度众生，发心不懈，乃至成办其事；若有遮道因缘，心不没不退，能堪受众苦，不以久远勤苦为难。如经中说：是菩萨乃至过千万由旬，乃至不得一人令入实法得涅槃，是时心亦不愁。若得一人令持五戒等，尔时心欢喜，不作是念：“我过此无量国土，正得此一人，以为愁苦。”何以故？一人相即是一切人相，一切人相是一人相，是诸法相不二故。
　　取禅波罗蜜者，是菩萨忍辱力故，其心调柔，心调柔故易得禅定；于禅定中，得慈悲等诸清净心心数法，皆以是不著心回向阿耨多罗三藐三菩提。
　　取般若波罗蜜者，菩萨住众生忍中，忍一切众生加恶事，行大慈悲，是故得大福德；得大福德故心柔软，心柔软故易得法忍，所谓一切毕竟无生。住是法忍中，观一切法空相、离相、无尽寂灭相、如涅槃相。尔时，还增长众生忍，如是毕竟空中谁有骂者？谁有害者？尔时，具足二忍故，不见三事：忍法、忍者、忍处。如是不戏论一切法故，能见一切法空寂灭相如涅槃。本愿求佛道，不著是毕竟空法故，乃至未坐道场不证实际；坐道场已，具得佛法；得佛道，转法轮，随意利益众生，皆是般若波罗蜜力。
　　住毗梨耶波罗蜜取檀波罗蜜者，菩萨初用精进门入诸波罗蜜中，勤行五波罗蜜，身心精进，不休不息，精进更无异体。住是精进中，不畏阿鼻泥犁苦，何况余苦？菩萨亦知一切法毕竟空，从毕竟空出，以慈悲心故，还起善业，不取涅槃，是精进力。菩萨住精进中，应作是念：“我久久必应当得阿耨多罗三藐三菩提，不应不得。”是人过一由旬乃至百千由旬，以财、法二事施惠众生；乃至过百千万亿国土，正使不得一人入三乘，菩萨心亦不悔不没，不作是念：“我尔所佛土而不得一人可度，云何可得度一切人？”过百千国土，或得一人可令行十善，不中入三乘，不以一人不得实相故，心怀轻悔。复作是念：“我今并使此人行十善道，渐以三乘而度脱之。”教十善已，复以财、法二施满足众生，持是功德回向阿耨多罗三藐三菩提。身心精进，过无数国，为众生说法。
　　问曰：一切布施皆以精进，何以但言此二施从精进生？
　　答曰：虽一切施皆由精进生，此以多精进力生故。如经说：过百千国土，以二施满足众生。
　　取尸罗波罗蜜者，菩萨具行十善道，是名尸罗波罗蜜，或从忍辱等波罗蜜生。若菩萨从初发心，乃至坐道场，舍十不善道，行四十种善道，不休不息，是名精进波罗蜜力。有人一种不能行，何况四种？亦以尸罗（“尸罗”，应为“精进”之误）波罗蜜故，不生三界，不受二乘。众生以懈怠烦恼心故，生三界中；厌恶生死故，舍佛道，取小乘，此皆是懈怠相。是故说是菩萨不贪三界，不证二乘。
　　取羼提波罗蜜者，菩萨从初发心乃至坐道场，若人、若非人来割截身体持去。尔时，菩萨破我颠倒，善业毕竟空故，作是念：“此中无有割者、截者，是事皆是凡夫虚诳所见。我得大利，我知诸法实时，能入涅槃，但为怜愍众生故受身；众生自来取去，我不应惜。”尔时，深入诸法实相，此中无有定相，众生自生怖畏。以此功德与众生共之，回向阿耨多罗三藐三菩提。是中若有骂詈、打害、能忍者，是为忍；欢喜不退，是为精进。是二法，或从精进生忍辱，或从忍辱生精进，今从精进生忍辱。
　　取禅波罗蜜者，有人自然得禅定，如劫尽时；或有退得、生得，或上地生、下地得。如是虽得禅定，不从精进生。有因大布施，破悭贪等五盖，即得禅定；或有人持戒清净，修集忍辱故，因小厌心，便得禅定；或有人大智慧力故，知欲界无常虚诳不净，即得禅定；禅定虽亦虚诳，犹胜欲界。如是虽有精进，更因余法得禅故，不名从精进生。有人不因五法为主，但日夜精进，经行坐禅，常与心斗；以信等五力，深御五盖，若心驰散，便摄令还，如与贼斗，乃至流汗。如是等人得禅定，从精进生。或有菩萨钝根，宿罪所覆，深著世乐，驰逸难制；如是人深加精进，尔乃得定。譬如有福德之人，安坐无事，福禄自至；薄福之人，勤设方便，斗战乃得。有福之人自然得者，名为福德自至；方便战斗得者，名为精进而得。如是一切处虽有精进，多处受名。
　　取般若波罗蜜者，菩萨精进力故，得禅波罗蜜；得禅波罗蜜故，生菩萨神通力。二事因缘故，以神通力遍至十方，未具足功德欲令具足，又欲教化一切众生。除四波罗蜜所生般若，余智慧多从精进生故，住精进为主取智慧。般若波罗蜜者，有二种：一者、观诸法实相，于一切法中不见法相，不见非法相；二者、如所说行。人有懈怠心故，不能行二事，精进力故能具足行二事。
　　住禅波罗蜜为主取五波罗蜜者，菩萨住禅波罗蜜中，心调柔不动，能观察诸法实相。譬如密室燃灯，光照明了，是名住禅波罗蜜生智慧。尔时，不恼一切众生，又加怜愍，是名甚深清净持戒、忍辱。以神通力变化财物，具足布施，又遣化人为一切说法；又菩萨从禅起，以清净柔软心为众生说法，是名布施。因禅定力起神通，周至十方，导利一切而不懈怠，是名精进。又因禅定令四波罗蜜增益，是名禅定生精进。余义，如经广说。
　　住般若波罗蜜为主取五波罗蜜者，如经中佛自广说。
　　问曰：佛虽广说，其中犹有不解者，今当问：十八空中，何以故不说四空？
　　答曰：第十四名一切法空；言一切者，法无不尽，是故不说。
　　问曰：若尔者，但应说十四，何以有十八？
　　答曰：彼中分别一切法相空，一切空皆总入十八空。此中为行者说，行者或行一空、二空乃至十四空，随本所著多少故。有深著邪见者，以余四空。所以者何？有法、无法等是外道邪见；是菩萨修慈悲，心柔软故，不生如是有无见。
　　复次，菩萨以十四空熏心故，于有无中了了不错，是故不说后四空。
　　问曰：何以故说菩萨如诸佛无贪著心，此说有何义？
　　答曰：佛断诸烦恼习不起。菩萨以般若力制令不起；今欲赞叹般若力故，结使虽未断，与佛断无异，令人知贵般若力故，发心作是念：此中无有法若生若灭、若受骂詈割截等。
　　问曰：此即是无生忍，何以言柔顺忍？
　　答曰：此中说破五众和合假名众生，不能破法，是故经说无生者、灭者，无受骂詈者。又是人破我，虽观法空，未能深入，犹有著法爱故。如得无生忍法，而有慈愍众生；柔顺忍中亦有念法空。是二法中：一、处众生不可得故，名众生忍；二、于法不可得故，名为法忍。法忍者不妨众生忍，众生忍不妨法忍，但以深浅为别。
　　问曰：超越三昧，不得超二，又不从散心而入灭尽定，此中何以如是说？
　　答曰：大小乘法异：不超二者，小乘法中说；菩萨无量福德智慧，深入禅定力故，能随意超越。如人力士踔踯，不过丈数；若以天力士踔之，无广远之难。又阿毗昙中，皆为凡夫人、声闻人说。菩萨则不然，智慧力故，入师子奋迅三昧，能于诸法得自在；般若力故，能随意自在说诸法，应适众生。
　　复有菩萨多行般若波罗蜜，知诸法实相，安住不动法中，一切世间天及人无能难诘令倾动者。若得财物，布施二种众生，若施佛、若施众生。以众生空故，其心平等，不贵著诸佛，不轻贱众生。若施贫贱人，轻贱故福少；若施诸佛，贪著故福不具足。若以金银宝物及施草木，以法空故，亦等无异。断诸分别一异等诸妄想，入不二法门布施，是名财施。法施亦如是，不贪贵有智能受法者，不轻无智不解法者。所以者何？佛法无量，不可说、不可思议故。若说布施等浅法，及说十二因缘，空、无相、无作，空、无相、无作等诸甚深法，等无异。何以故？是法皆入寂灭不戏论法中故。如是等名般若生布施。
　　复次，是菩萨于十方三世诸佛，及弟子所修三种功德随喜，皆与一切众生共之，回向阿耨多罗三藐三菩提。智慧力故，无所不施，能与众生福德分。复有菩萨若布施时生种种好心，拔出悭贪根本而行布施：慈心施故灭诸瞋恚；见受者得乐，欢喜故灭嫉妒心；恭敬心施受者故，破憍慢；了了信知布施果报故，破疑及无明；不得与者、受者、定实故，破有无等余邪见。观受者如佛，观物如阿耨多罗三藐三菩提相，观己身从本已来毕竟空。若如是布施，不虚诳故，直至阿耨多罗三藐三菩提。如是等相，名般若波罗蜜生檀波罗蜜。
　　复次，菩萨深入清净般若波罗蜜故，非无众生而能受持十善等诸戒；欲破杀生颠倒故，有不杀生戒，非实相中有。复次，有人为百由旬众生故持戒不杀，有为一阎浮提众生故持戒不杀，如是等为有量众生持戒。或有一日持戒，或受五戒、十戒，如是等有量持戒。菩萨行般若，为无量国土一切众生故持戒，不为一世、二世。如如、虚空、法性、实际住，以毕竟空相故，不取是戒相，不憎破戒，不著持戒，是名菩萨般若波罗蜜生具足无分别戒。
　　忍辱有二种：一者、众生忍，二者、法忍。菩萨深入般若波罗蜜故，得诸法忍，能信受无量佛法，心无是非分别。如是相，名般若波罗蜜中生忍辱。
　　复有菩萨勤精进具足五波罗蜜故，行般若波罗蜜得诸法实相，灭三业：身无所作，口无所说，心无所念。如人梦中没在大海，动以手足求渡，觉已梦心即息，是名从般若波罗蜜中生第一精进。如持心经中说：“我得是精进故，于燃灯佛得受记莂。”
　　佛言：虽离智慧无禅定，多用智慧力得禅定，是故从智慧生禅定。如佛说辟支佛经中：有一国王见二特牛淫欲故斗死，自觉悟：“我以财色故，征伐他国，与此何异？”即舍离五欲，得禅定，成辟支佛。菩萨亦如是，少多因缘厌患五欲，筹量五欲乐、禅乐，相去悬远，“我岂可以五欲少乐而弃禅定乐？”禅定乐者，福德清净遍身受乐。如是等，从分别智慧生禅定。禅定义，如经中说。
　　复次，是菩萨于无量劫为佛道故种善根，离欲故于诸禅定得自在，深入如、法性、实际；精进、方便、慈悲力故，出于甚深法，还修功德。是人胜伏其心，一念中能行六波罗蜜，所谓：菩萨布施时如法舍财，是为檀波罗蜜。安住十善道中布施，不向二乘，是为尸罗波罗蜜。若悭贪等诸烦恼，及魔人民来，不能动心，是名羼提波罗蜜。布施时身心精进，不休不息，是名精进波罗蜜。摄心在布施，不令散乱，无疑无悔，正向阿耨多罗三藐三菩提，是名禅波罗蜜。布施时与者、受者、财物不可得，不如邪见取相、妄见一定相，如诸佛贤圣观物相、受者、与者相及回向处相；法施时亦如是，是名般若波罗蜜。
　　菩萨尽受诸戒，善心起正语、正业，三种律仪：戒律仪、禅定律仪、无漏律仪。住是戒中，施一切众生无畏，是名檀波罗蜜。淫欲、瞋恚等诸烦恼欲破戒，能制能忍。复次，人来骂詈打害，畏破戒故，忍而不报；又复饥渴寒热诸苦所逼，为持戒故，如是等悉皆能忍，是名羼提波罗蜜。分别诸戒相轻重、有残无残、因缘本末、或遮或听等，是心精进；能如戒法行，有犯则下意忏除，是名身精进。以是持戒精进，不求天王、人王，乃至不求小乘涅槃，但为戒是菩萨道住处故，持戒能修集五波罗蜜，是名精进波罗蜜。菩萨若持戒清净，不离禅定。何以故？持戒清净，破诸烦恼力，心则调伏；譬如老夺壮力，死来易坏。行者不得禅定故，念五欲，生五盖，侵害持戒；是故为戒坚牢故，求禅定乐。禅定者，摄诸心心数法一处和合，名为禅定。行者能除恶身口破戒业，次除三恶觉观，然后除三细觉观，所谓国土、亲里、不死；如是除已，即得禅定，是名禅波罗蜜。持戒时知戒能生如是今世后世功德果报，是名智慧。复次，戒、持戒、破戒者，三事不可得，是名智慧。人有三种：下人破戒，中人著戒，上人不著戒。是菩萨思惟：“若我憎破戒及破戒者，爱戒及持戒者，而生爱恚，则还受罪业因缘。譬如象浴洗已，还以土坌，是故不应生憎爱。复次，一切法皆属因缘，无自在者。诸善法皆因恶生，若因恶生，云何可著？恶是善因，云何可憎？”如是思惟，直入诸法实相：观持戒、破戒皆从因缘生，从因缘生故无自性，无自性故毕竟空，毕竟空故不著，是名般若波罗蜜。
　　菩萨行忍辱时，作是念：“若众生来割截我身，我即布施，不令众生得劫盗之罪。”或修忍时，因忍说法，种种因缘分别世间、涅槃，令众生住六波罗蜜中，得众生忍。能以身施，是名财施；得法忍，深入诸法，为众生说，是为法施。是二施从二忍生，故名檀波罗蜜。菩萨行忍辱时，不惜身命为忍辱，何况恼众生而破戒？是故因忍持戒，怜愍一切众生欲度脱之。持戒名一切诸善法安立住处，是名尸罗波罗蜜。菩萨于忍中，身心勤行四波罗蜜，是名精进。于忍中，心调柔不著五欲，摄心一处，我于一切众生能忍如地，是名禅波罗蜜。菩萨知忍辱果报，相好严身等。菩萨修忍，能障诸烦恼，能忍众生过恶，能忍受一切深法，后得诸法实相；是时，行者心中得是无生法忍，即是般若波罗蜜。
　　菩萨住精进生诸波罗蜜，精进虽是一切善根本，离精进则无善法可得，但以精进力多生五波罗蜜故，名精进生。菩萨常行三种施，未曾舍离，财施、法施、无畏施，是名檀波罗蜜。菩萨善身口正业，直向佛道，不贪二乘，是名尸罗波罗蜜。勤行精进，有人来毁坏菩萨道，能忍不动，是名羼提波罗蜜。菩萨虽行种种余法，心不散乱，一心念萨婆若，是名禅波罗蜜。有二种精进：一、动相，身心勤行；二、灭一切戏论故，身心不动。菩萨虽勤行动精进，亦不离不动精进，不动精进不离般若波罗蜜。
　　菩萨入禅定慈悲心力故，施一切众生无畏；或禅定力故，变化宝物如须弥山充满一切，雨众华香等供养诸佛，及施贫穷众生衣服、饮食等；或入禅定中为十方众生说法，是名檀波罗蜜。此中随禅定行身口善业，及离声闻、辟支佛心，是名尸罗波罗蜜。菩萨入禅定得清净柔软乐，能不著禅味；禅定力故能深入诸法空，能忍受是法，心不疑悔，是名羼提波罗蜜。菩萨忍辱时，欲起诸三昧，超越三昧、师子奋迅三昧等，无量诸菩萨三昧，不休不息，是名精进波罗蜜。菩萨禅定力故，心清净不动，能入诸法实相，诸法实相即是般若波罗蜜。
　　菩萨行般若波罗蜜，能观三种布施相，如阿耨多罗三藐三菩提，灭诸非有非无等戏论，是名无量无尽般若中檀波罗蜜。身口业随般若行，得般若故，能牢固清净持戒，是名尸罗波罗蜜。住般若心中，众生忍、法忍，转深清净，是名羼提波罗蜜。行般若菩萨身心清净，得不动精进，观动精进如幻、如梦，得不动精进故，不入涅槃，是名精进波罗蜜。菩萨行是无碍般若故，虽常入禅定，得般若波罗蜜力故，不起于禅而能度众生，是名禅波罗蜜。
　　如是等菩萨利智慧故，一心中一时能具六波罗蜜。
大智度论卷第八十二释方便品第六十九之上（经作大方便品）
　　【经】尔时，须菩提白佛言：“世尊，是菩萨摩诃萨如是方便力成就者，发意已来几时？”
　　佛告须菩提：“是菩萨摩诃萨能成就方便力者，发心已来无量亿阿僧祇劫。”
　　须菩提言：“世尊，是菩萨摩诃萨如是成就方便力者，为供养几佛？”
　　佛言：“是菩萨成就方便力者，供养如恒河沙等诸佛。”
　　须菩提白佛言：“世尊，菩萨得如是方便力者，种何等善根？”
　　佛言：“菩萨成就如是方便力者，从初发意已来，于檀波罗蜜无不具足，于尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜无不具足。”
　　须菩提白佛言：“世尊，菩萨摩诃萨成就如是方便力者，甚希有！”
　　佛言：“如是，如是。须菩提，菩萨摩诃萨成就如是方便力者，甚希有！须菩提，譬如日月周行照四天下，多有所益；般若波罗蜜亦如是，照五波罗蜜，多有所益。须菩提，譬如转轮圣王，若无轮宝，不得名为转轮圣王，轮宝成就故得名转轮圣王；五波罗蜜亦如是，若离般若波罗蜜，不得波罗蜜名字，不离般若波罗蜜故，得波罗蜜名字。须菩提，譬如无夫妇人，易为侵凌；五波罗蜜亦如是，远离般若波罗蜜，魔若魔天坏之则易。譬如有夫妇人，难可侵凌；五波罗蜜亦如是，得般若波罗蜜，魔若魔天不能沮坏。须菩提，譬如军将，铠仗具足，邻国强敌所不能坏；五波罗蜜亦如是，不远离般若波罗蜜，魔若魔天若增上慢人，乃至菩萨旃陀罗所不能坏。须菩提，譬如诸小国王，随时朝侍转轮圣王；五波罗蜜亦如是，随顺般若波罗蜜。譬如众川万流，皆入于恒河，随入大海；五波罗蜜亦如是，般若波罗蜜所守护故，随到萨婆若。譬如人之右手，所作事便，般若波罗蜜亦如是；如人左手造事不便，五波罗蜜亦如是。譬如众流，若大若小俱入大海，合为一味；五波罗蜜亦如是，为般若波罗蜜所护，随般若波罗蜜入萨婆若，得波罗蜜名字。譬如转轮圣王四种兵，轮宝在前导，王意欲住，轮则为住，令四种兵满其所愿，轮亦不离其处；般若波罗蜜亦如是，导五波罗蜜到萨婆若，常是中住，不过其处。譬如转轮圣王四种兵，轮宝在前导；般若波罗蜜亦如是，导五波罗蜜到萨婆若住。般若波罗蜜亦不分别‘檀波罗蜜随从我，尸罗波罗蜜、羼提波罗蜜、毗梨耶波罗蜜、禅波罗蜜不随从我。’檀波罗蜜亦不分别：‘我随从般若波罗蜜，尸罗波罗蜜、羼提波罗蜜、毗梨耶波罗蜜、禅波罗蜜不随从。’尸罗波罗蜜、羼提波罗蜜、毗梨耶波罗蜜、禅波罗蜜，亦如是。何以故？诸波罗蜜性，无所能作，自性空，虚诳如野马。”
　　尔时，须菩提白佛言：“世尊，若一切法自性空，云何菩萨摩诃萨行六波罗蜜，当得阿耨多罗三藐三菩提？”
　　“须菩提，菩萨摩诃萨行六波罗蜜时，作是念：‘是世间心皆颠倒，我若不行方便力，不能度脱众生生死。我当为众生故行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。’是菩萨为众生故，舍内外物，舍时作是念：‘我无所舍。何以故？是物必当坏败。’菩萨作如是思惟，能具足檀波罗蜜。为众生故，终不破戒。何以故？菩萨作是念：‘我为众生发阿耨多罗三藐三菩提，若杀生是所不应；乃至我为众生发阿耨多罗三藐三菩提，若作邪见，若贪著声闻、辟支佛地，是所不应！’菩萨摩诃萨如是思惟，能具足尸罗波罗蜜。菩萨为众生故不瞋，乃至不生一念。菩萨如是思惟：‘我应利益众生，云何而起瞋心？’菩萨如是能具足羼提波罗蜜。菩萨为众生故，乃至阿耨多罗三藐三菩提，常不生懈怠心。菩萨如是行，能具足毗梨耶波罗蜜。菩萨为众生故，乃至得阿耨多罗三藐三菩提，不生散乱心。菩萨如是行，能具足禅波罗蜜。菩萨为众生故，乃至阿耨多罗三藐三菩提终不离智慧。何以故？除智慧，不可以余法度脱众生故。菩萨如是行，能具足般若波罗蜜。”
　　须菩提白佛言：“世尊，若诸波罗蜜无差别相，云何般若波罗蜜于五波罗蜜中第一、最上、微妙？”
　　佛告须菩提：“如是，如是。诸波罗蜜虽无差别，若无般若波罗蜜，五波罗蜜不得波罗蜜名字，因般若波罗蜜，五波罗蜜得波罗蜜名字。须菩提，譬如种种色鸟，到须弥山王边，皆同一色；五波罗蜜亦如是，因般若波罗蜜到萨婆若中，一种无异，不分别是檀波罗蜜、是尸罗波罗蜜、是羼提波罗蜜、是毗梨耶波罗蜜、是禅波罗蜜、是般若波罗蜜。何以故？是诸波罗蜜无自性故，以是因缘故，诸波罗蜜无差别。”
　　须菩提白佛言：“世尊，若随实义无分别，云何般若波罗蜜于五波罗蜜中最上、微妙？”
　　佛言：“如是，如是。须菩提，虽实义中无有分别，但以世俗法故，说檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。为欲度众生生死，是众生实不生不死、不起不退。须菩提，众生无所有故，当知一切法无所有；以是因缘故，般若波罗蜜于五波罗蜜中最上、最妙。须菩提，譬如阎浮提众女人中，玉女宝第一、最上、最妙；般若波罗蜜亦如是，于五波罗蜜中第一、最上、最妙。”
　　须菩提白佛言：“世尊，佛何意故说般若波罗蜜最上、最妙？”
　　佛告须菩提：“般若波罗蜜取一切善法到萨婆若中，住不住故。”
　　须菩提白佛言：“世尊，般若波罗蜜有法可取可舍不？”
　　佛言“不也！须菩提，般若波罗蜜无法可取，无法可舍。何以故？一切法不取不舍故。”
　　“世尊，般若波罗蜜于何等法不取不舍？”
　　佛言：“般若波罗蜜于色不取不舍，于受、想、行、识，乃至阿耨多罗三藐三菩提不取不舍。”
　　“世尊，云何不取色，乃至不取阿耨多罗三藐三菩提？”
　　佛言：“若菩萨不念色，乃至不念阿耨多罗三藐三菩提，是名不取色，乃至不取阿耨多罗三藐三菩提。”
　　须菩提言：“世尊，若不念色，乃至不念阿耨多罗三藐三菩提，云何得增益善根？善根不增，云何具足诸波罗蜜？若不具足诸波罗蜜，云何得阿耨多罗三藐三菩提？”
　　佛告须菩提：“若菩萨不念色，乃至不念阿耨多罗三藐三菩提，是时善根增益；善根增益故，具足诸波罗蜜；诸波罗蜜具足故，得阿耨多罗三藐三菩提。何以故？不念色，乃至不念阿耨多罗三藐三菩提时，便得阿耨多罗三藐三菩提。”
　　“世尊，何因缘故，色不念时，乃至阿耨多罗三藐三菩提不念时，便得阿耨多罗三藐三菩提？”
　　佛言：“以念故，著欲界、色界、无色界；不念故，无所著。如是，须菩提，菩萨摩诃萨行般若波罗蜜，不应有所著！”
　　“世尊，菩萨摩诃萨如是行般若波罗蜜，当住何处？”
　　佛言：“菩萨摩诃萨如是行，不住色，乃至不住一切种智。”
　　“世尊，何因缘故，色中不住，乃至一切种智中不住？”
　　佛言：“不著故不住。何以故？是菩萨不见有法可著可住。如是，须菩提，菩萨摩诃萨以不著不住法，行般若波罗蜜。”
　　“须菩提，若菩萨摩诃萨作是念：‘若能如是行，如是修，是行般若波罗蜜。我今行般若波罗蜜，修般若波罗蜜。’若如是取相，则远离般若波罗蜜；若远离般若波罗蜜，则远离檀波罗蜜，乃至远离一切种智。何以故？般若波罗蜜无有著处，亦无著者，自性无故。菩萨摩诃萨若复如是取相，则于般若波罗蜜退；若退般若波罗蜜，则是退阿耨多罗三藐三菩提，不得受记。菩萨摩诃萨复作是念：‘住是般若波罗蜜，能生檀波罗蜜，乃至能生大悲。’若作是念，则为失般若波罗蜜；失般若波罗蜜者，则不能生檀波罗蜜，乃至不能生大悲。菩萨若复作是念：‘诸佛知诸法无受相故，得阿耨多罗三藐三菩提。’菩萨若作如是演说，开示、教诏，则失般若波罗蜜。何以故？佛于诸法无所知、无所得，亦无法可说，何况当有所得？无有是处！”
　　须菩提白佛言：“世尊，菩萨行般若波罗蜜，云何无是过失？”
　　佛言：“若菩萨摩诃萨行般若波罗蜜，作是念：‘诸法无所有、不可取，若法无所有、不可取，则无所得。若如是行，为行般若波罗蜜。’若菩萨摩诃萨著无所有法，则远离般若波罗蜜。何以故？般若波罗蜜中无有著法故。”
　　须菩提白佛言：“世尊，般若波罗蜜远离般若波罗蜜耶？檀波罗蜜远离檀波罗蜜耶？乃至一切种智远离一切种智耶？世尊，若般若波罗蜜远离般若波罗蜜，乃至一切种智远离一切种智，菩萨云何得般若波罗蜜？乃至得一切种智？”
　　佛言：“菩萨摩诃萨行般若波罗蜜时，不生色、是色、谁色，乃至一切种智不生，是一切种智、谁一切种智。如是菩萨能生般若波罗蜜，乃至能生一切种智。
　　“复次，须菩提，菩萨摩诃萨行般若波罗蜜时，不观色若常若无常、若苦若乐、若我若非我、若空若不空、若离若非离。何以故？自性不能生自性，乃至一切种智亦如是。若菩萨摩诃萨行般若波罗蜜，如是观色，乃至观一切种智，能生般若波罗蜜，乃至能生一切种智。譬如转轮圣王有所至处，四种兵皆随从；般若波罗蜜亦如是，有所至处，五波罗蜜皆悉随从到萨婆若中住。譬如善御驾驷，不失平道，随意所至；般若波罗蜜亦如是，御五波罗蜜不失正道，至萨婆若。”
　　须菩提言：“世尊，何等是菩萨摩诃萨道？何等是非道？”
　　佛言：“声闻道非菩萨道，辟支佛道非菩萨道；一切种智道是菩萨摩诃萨道。须菩提，是名菩萨摩诃萨道、非道。”
　　须菩提言：“世尊，诸菩萨摩诃萨般若波罗蜜，为大事故起，所谓示是道、是非道。”
　　佛言：“如是，如是。须菩提，般若波罗蜜为大事故起，所谓示是道、是非道。须菩提，是般若波罗蜜为度无量众生故起，为利益阿僧祇众生故起。般若波罗蜜虽作是利益，亦不受色，亦不受受、想、行、识；亦不受声闻、辟支佛地。须菩提，般若波罗蜜是诸菩萨摩诃萨导，示阿耨多罗三藐三菩提，能令离声闻、辟支佛地，住萨婆若。般若波罗蜜无所生、无所灭，诸法常住故。”
　　须菩提言：“世尊，若般若波罗蜜无所生、无所灭，云何菩萨摩诃萨行般若波罗蜜时应布施？云何应持戒？云何应修忍？云何应勤精进？云何应入禅定？云何应修智慧？”
　　佛告须菩提：“菩萨摩诃萨念萨婆若应布施，念萨婆若应持戒、忍辱、精进、禅定、智慧。是菩萨摩诃萨持是功德与众生共之，回向阿耨多罗三藐三菩提。若如是回向，则具足修六波罗蜜，及慈悲心诸功德。须菩提，若菩萨摩诃萨不远离六波罗蜜，则不远离萨婆若。以是故，须菩提，菩萨摩诃萨欲得阿耨多罗三藐三菩提，应学应行六波罗蜜；菩萨摩诃萨行六波罗蜜，具足一切善根，当得阿耨多罗三藐三菩提。以是故，须菩提，菩萨摩诃萨应习行六波罗蜜！”
　　须菩提言：“世尊，云何菩萨摩诃萨应习行六波罗蜜？”
　　佛言：“菩萨摩诃萨如是观：色不合不散，受、想、行、识不合不散，乃至一切种智不合不散。是名菩萨摩诃萨习行六波罗蜜。
　　“复次，须菩提，菩萨摩诃萨应作是念：“我当不住色中，不住受、想、行、识中，乃至不住一切种智中，如是应习行六波罗蜜。何以故？是色无所住，乃至萨婆若无所住。”如是，须菩提，菩萨摩诃萨以无住法习行六波罗蜜，应当得阿耨多罗三藐三菩提。须菩提，譬如士夫欲食庵罗果、若波罗那婆果，当种其子，随时溉灌守护，渐渐生长，时节和合，便有果实得而食之。须菩提，菩萨摩诃萨亦如是，欲得阿耨多罗三藐三菩提，当学六波罗蜜，以布施摄取众生，持戒、忍辱、精进、禅定、智慧摄取众生，度众生生死。以如是行，当得阿耨多罗三藐三菩提。是故，须菩提，菩萨摩诃萨欲不随他人语，当学般若波罗蜜！欲净佛国土、成就众生，欲坐道场，欲转法轮，当学般若波罗蜜！”
　　须菩提白佛言：“世尊，应如是学般若波罗蜜耶？”
　　佛言：“菩萨应如是学般若波罗蜜。欲于诸法得自在，当学般若波罗蜜！何以故？学是般若波罗蜜，于一切诸法中得自在故。
　　“复次，般若波罗蜜，于一切诸法中最大。譬如大海，于万川中最大；般若波罗蜜亦如是，于一切法中最大。以是故，诸欲求声闻、辟支佛及诸菩萨道，应当学般若波罗蜜，檀波罗蜜乃至一切种智。须菩提，譬如射师，执如意弓箭，不畏怨敌；菩萨摩诃萨亦如是，行般若波罗蜜乃至一切种智，魔若魔天所不能坏。以是故，须菩提，菩萨摩诃萨欲得阿耨多罗三藐三菩提，应学般若波罗蜜！是行般若波罗蜜菩萨为十方诸佛所念。”
　　须菩提白佛言：“世尊，云何十方诸佛念是菩萨摩诃萨？”
　　佛告须菩提：“菩萨摩诃萨行檀波罗蜜时，十方诸佛皆念；行尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜时，十方诸佛皆念。云何念？布施不可得，持戒、忍辱、精进、禅定、智慧不可得，乃至一切种智不可得。菩萨能如是不得诸法故，诸佛念是菩萨摩诃萨。
　　“复次，须菩提，诸佛不以色故念，不以受、想、行、识故念，乃至不以一切种智故念。”
　　须菩提言：“世尊，菩萨摩诃萨多有所学，实无所学。”
　　佛言：“如是，如是。须菩提，菩萨多有所学，实无所学。何以故？是菩萨所学诸法皆不可得。”
　　须菩提白佛言：“世尊，佛所说法，若略、若广。于此法中，诸菩萨摩诃萨欲求阿耨多罗三藐三菩提，六波罗蜜若略、若广，应当受持、亲近、读诵；读诵已思惟、正观，心心数法不行故。”
　　佛告须菩提：“如是，如是。菩萨摩诃萨略、广学六波罗蜜，当知一切法略、广相！”
　　须菩提言：“世尊，云何菩萨摩诃萨知一切法略、广相？”
　　佛言：“知色如相，知受、想、行、识，乃至知一切种智如相，如是能知一切法略、广相。”
　　须菩提言：“世尊，云何色如相？云何受、想、行、识，乃至一切种智如相？”
　　佛告须菩提：“色如，无生、无灭、无住异，是名色如相；乃至一切种智如相，无生、无灭、无住异，是名一切种智如相。是中菩萨摩诃萨应学。
　　“复次，须菩提，菩萨摩诃萨知诸法实际时，知一切法略、广相。”
　　“世尊，何等是诸法实际？”
　　佛言：“无际是名实际。菩萨学是际，知一切诸法略、广相。须菩提，若菩萨摩诃萨知诸法法性，是菩萨能知一切法略、广相。”
　　“世尊，何等是诸法法性？”
　　佛言：“色性是名法性，是性无分、无非分。须菩提，菩萨摩诃萨知法性故，知一切法略、广相。”
　　须菩提白佛言：“世尊，复云何应知一切法略、广相？”
　　佛言：“若菩萨摩诃萨知一切法不合不散。”
　　须菩提言：“世尊，何等法不合不散？”
　　佛言：“色不合不散，受、想、行识不合不散，乃至一切种智不合不散，有为性、无为性不合不散。何以故？是诸法自性无，云何有合有散？若法自性无，是为非法，非法不合不散。如是，应当知一切法略、广相。”
　　须菩提言：“世尊，是名菩萨摩诃萨略摄般若波罗蜜。世尊，是略摄般若波罗蜜中，初发意菩萨摩诃萨应学，乃至十地菩萨摩诃萨亦应学。是菩萨摩诃萨学是略摄般若波罗蜜，则知一切法略、广相。”
　　【论】释曰：须菩提闻菩萨摩诃萨大利根相，所谓一波罗蜜边能生五波罗蜜，行一波罗蜜即能具五波罗蜜，如上品中说。是事希有，故问佛：是菩萨发心已来，为几时能得如是方便？佛答：是菩萨发心已来，除大菩萨，于余众生无量亿阿僧祇劫。
　　或有菩萨发心已来无量亿阿僧祇劫，大罪因缘覆心故不见佛，不亲近供养。是故问：是菩萨为供养几佛？佛答：是菩萨为已供养如恒河沙等诸佛。上言无量亿阿僧祇，今言恒河沙者，多数理同故。
　　有菩萨久发心，虽多以华香供养诸佛，而未能种善根。作是念：我必当得果报，深心行六波罗蜜故。若以深心行六波罗蜜，为阿耨多罗三藐三菩提故作功德，是名种善根，是故第三问：种何等善根？佛答：是菩萨从初发心已来，具足行六波罗蜜，一切福德无不作者，一切善法无不修集。
　　须菩提闻已，欢喜白佛：希有！世尊，是菩萨能如是行方便，所谓未断诸烦恼、未离生死，而能胜断烦恼离生死法者。无始生死已来集诸恶法，菩萨心后来，而能用后来心，不随先所集恶心，是为希有！一切众生无恩于菩萨，而菩萨常欲利益；是诸众生或欲夺菩萨命、割截身体，菩萨欲以第一佛乐智慧命欲与众生，如是等是为希有！佛可须菩提所说，欲令此事明了故作譬喻：如日月照四天下，若无日月则百榖药草及众生无以生长。月是阴气，日是阳气，二气和合，故万物成长，是故日月于四天下，大有利益。菩萨亦如是，于四生中，以大悲心怜愍众生故，能随所愿行一切善法；大智慧力故，破众生著善法心。如是六波罗蜜等诸善增长成就，直至阿耨多罗三藐三菩提。又复众生虽复有眼，若无日月，则无所见；众生虽有世俗善根利智，不得般若波罗蜜照明，尚不得二乘，何况得阿耨多罗三藐三菩提？又复菩萨虽行五波罗蜜，不得般若波罗蜜，不得名波罗蜜，以不破著心故。若菩萨乃至能自以身命布施，若无般若，其心易破，如无夫之妇，侵凌则易；若有般若，则不可破坏。菩萨虽行种种诸余深法，不得般若，不名为行波罗蜜，但名为行善法，有量有尽故。此中说：譬喻转轮圣王虽有千子，八万四千小王及六宝，不得名为转轮圣王，不能飞到四天下；若天遣金轮宝至，乃得名为转轮圣王。菩萨亦如是，虽有布施等诸善法，不得般若波罗蜜故，不名为菩萨；为行六波罗蜜人，不能除障碍、行菩萨道故。譬如健将，善知战法，器仗具足，不畏怨敌；健将即是菩萨，器仗是般若。增上慢者，未得圣道，意谓已得；菩萨说毕竟空法，是人行善法，心不同故，毁坏菩萨。外道、梵志等及诸魔民，乃至菩萨旃陀罗者。菩萨旃陀罗者，如魔品中说：闻魔来称其名字而与授记，而生轻慢。
　　复次，为般若波罗蜜故说五波罗蜜，若人能直行诸法实相，则不为说布施等，入般若初门。以人钝根罪重故，种种因缘说：以布施破悭；持戒折薄诸烦恼；忍辱开福德门，能行难事；精进如风吹火，炽然不息；禅定摄心一定，观诸法实相故。是五波罗蜜，皆趣向般若波罗蜜。如诸小王朝宗转轮圣王，如一切众流皆入大海；布施等诸善法亦如是，为般若波罗蜜所守护故，得至萨婆若。
　　问曰：五波罗蜜如诸川流，般若应如大海；今何以言五波罗蜜为般若所守护故，得入萨婆若？
　　答曰：汝不闻先说般若有种种名字耶？萨婆若即是般若异名，五波罗蜜福德，入般若波罗蜜中，即得清净般若，般若清净故得佛道，变名萨婆若。是故言：入萨婆若，即是入般若。有人疑诸波罗蜜各各有力，何以独言般若波罗蜜功用为大？是故言：譬如人之右手，自然稳便；五波罗蜜如左手，不得般若波罗蜜，则所作不便。如人开目造事，所作皆成；如导师在前，余伴随逐，进止取舍，皆随导师，不得自在。般若波罗蜜亦如是，导五波罗蜜，所可修集成办，皆仰般若。
　　此中佛自说譬喻：如转轮圣王轮宝，在四兵前导，轮住余宝则住；轮是般若波罗蜜，常在五波罗蜜前导，五波罗蜜随逐。如般若初品中说：菩萨欲具足檀波罗蜜，不见施者、受者及财物。先筹量分别断一切著，然后布施，是则般若在前导。如轮宝伏四天下已，常在王宫，住虚空中；圣王是菩萨，轮是般若，破诸魔民烦恼已，入萨婆若宫中住。是轮无所分别“我常在前，余宝在后”，无憎爱心“是可来、是不可来”；般若无分别亦如是“檀波罗蜜随我来，尸罗波罗蜜勿来”，如经中广说。此中佛自说因缘：一切法性无所能作。
　　须菩提闻是已，白佛言：若一切法性空无所有，云何菩萨行六波罗蜜能得阿耨多罗三藐三菩提？佛答：菩萨行般若作是念，诸法虽毕竟空，众生狂颠倒故，深著不解；我若不以方便力，则不可得度。方便者，所谓金色身、三十二相、八十随形好、无量光明、神通变化，能以一指动十方三千大千国土，梵音说法，无厌色身，十力、四无所畏、十八不共法、无碍解脱、一切种智、大慈大悲等；具足无量诸佛法，然后能教化众生，众生必能信受。得如是力，假令妄语，人犹当信，何况实语！如经说：我虽知诸法实相，能入涅槃，但为众生故行檀波罗蜜等。如经中广说，乃至不可以异事度众生。
　　须菩提白佛言：世尊，若诸波罗蜜毕竟空故无差别，云何般若波罗蜜于诸波罗蜜中最尊？佛可须菩提：毕竟空中诸波罗蜜实无差别。若无般若波罗蜜，诸波罗蜜毕竟空无差别，谁能知者？若无般若，五法云何得波罗蜜名字？五波罗蜜未入般若时有差别，既入般若则无差别。如诸异色物，到须弥山边，皆同一色，不得言余物色皆同，何以独称须弥为大！檀波罗蜜等亦如是，虽无差别，皆是般若力故，不得言何以独称般若为大！
　　须菩提虽蒙开释，犹未善解，复以异途而问世尊：若实义中无差别，云何般若于五波罗蜜为上？先说未得圣道空，今说得圣道空，是故说第一实义。第一实义圣道，是最可信，是中亦无差别。佛可言：如是，如是。我说六波罗蜜分别，皆为世俗故。何以故？世人不可但为说诸法实相，闻则迷闷，生于疑悔。是故以第一义为心，用世俗语言为说，是故说分别有诸波罗蜜教化众生。众生实无有法，皆是空，不生不死，不退不起，色等法亦如是。是故般若波罗蜜虽空，能示如是事故；譬如玉女宝，于众女中最为第一而最上、最妙。
　　须菩提白佛：佛以何意故常说般若最上者？须菩提种种因缘说般若、五波罗蜜无差别，佛亦然可其所说，而复言般若最上。佛言：般若波罗蜜守护一切善法，至萨婆若中住者。一切法虽空，若无般若，一切诸善法皆不能至萨婆若。善法者，五波罗蜜、三十七品、大慈悲等诸菩萨法。
　　问曰：若行诸善法亦能至萨婆若，何以但说般若故得至？
　　答曰：虽诸善法和合能破烦恼，得阿耨多罗三藐三菩提，而般若波罗蜜于中功力最大；譬如大军摧敌，而主将得功名。复有人言：“诸善法不得般若，不得至萨婆若；般若不得诸善法，独能至萨婆若。如经说：师子雷音佛国，宝树庄严，其树常出无量法音，所谓一切法毕竟空，无生无灭等。其土人民生便闻此法音故，不起恶心，得无生法忍。如此人何有布施、持戒等诸功德？亦有狂人、醉人从佛闻四谛，即时得道。”如是等无有智慧，行余法得道，无有是处！
　　须菩提问佛：般若毕竟空，不取圣法，不舍凡夫法，云何佛言，是般若能至萨婆若住？佛可其言：如是，如是。是般若波罗蜜无取无舍。虽言取萨婆若，以不取法故取；住义，亦如是。此中佛自说因缘，所谓一切法不取相。一切法者，色乃至菩提。是法虚诳，从因缘生，自性无故不取，不取故不舍，以不忆念取相故。
　　须菩提言：若不忆念色等法，云何增长善根？善根不增长，云何得阿耨多罗三藐三菩提？佛答：若菩萨能灭一切法中忆念，即是空、无相、无作解脱门，解脱即是诸法实相。虽有善根，以取相著心颠倒故不增长；譬如种榖，其苗虽好，秽草多故，不能增长。此中说因缘：以众生忆念故，生三界善不善处；若无忆念则不著，不著则不生。
　　须菩提从佛闻是已，思惟筹量：是法毕竟空无所有，若行是法，亦应无所得，无住处。何以故？因果相似故。是故问佛：菩萨作是念行般若，何所住、何所得？佛答：色等一切法中不住，乃至不住中亦不住；不取相故不著，不著故则不住。此中佛自说因缘：是菩萨不见法有可著、可住、著者、住者。此中法难破故，但说法，不说著者。须菩提，若菩萨住是众生空、法空，作是念“我能如是行者”，则是失，则是离。何以故？般若波罗蜜是不著相。是菩萨以我心，外著空，内著我，不如般若行故，言远离般若。何以故？般若波罗蜜是不著相，以性无故。上以著空故失，今以破空得般若，而著般若无性故失，失故不得受记。若作是念“住般若中能生檀波罗蜜”等者，亦复是失。
　　问曰：上二失因缘可尔，今以何为失？
　　答曰：上二失以著空、著无性法故，更不能修檀波罗蜜等功德而生邪见故，作是念：“若法都空，复何所行？”是人以不著空、不著无性故，行檀波罗蜜等，作是念：“能不著空、无性而能行是功德，是为真道。”是亦为失，以其心有悕望故。若失般若，则不能行檀波罗蜜乃至大悲。何以故？阿耨多罗三藐三菩提，是真实法，般若波罗蜜与此相似；檀等诸善法不相似，以其取相著故。若菩萨自忆想分别一切法不取相，诸佛知是已得阿耨多罗三藐三菩提。不取相者，名毕竟空，不可取，诸相灭故，亦为他开示演说，则失般若。是人以求空则失，无性亦失，“我是凡夫生死人，诸烦恼未尽，云何能得？”但随佛语，自不分别，而定心为他人说不取一切相是佛法。种种因缘，以此事开示教诏，是亦为失。何以故？诸佛于诸法无所得，取义亦如是。是不取相法，乃至假名字不可说，何况有所得？诸法寂灭相，无诸戏论，一切语言道断故。
　　须菩提作是念：若空有失，空空中亦有失，无取法中亦有失，然不可无道。今当问佛：云何行者无是过失？佛答：若菩萨知诸法毕竟空，无所有，不可取，是法不可得知，如是行者则无失。菩萨著毕竟空，著无性，著菩萨所行道，佛说三种皆失。菩萨闻是已，则舍著心，今犹著佛所行未息，“如佛所行，必是真道，我但当随佛行，一切法无所有不取相”，是故为失。今能如佛心中所得法，如是法相，佛亦无所得，无所得故不贪贵佛，不轻贱余人，于一切众生其心平等。
　　此更问：如是，是清净般若，无有过失，离自相不著；不离自相是即有著法。若离自相，云何可行？佛答：若菩萨于一切法不生，是名能行般若。是菩萨不说是色若常、若无常等，是色谁色、是色破色、谁色破人；色乃至一切种智，亦如是。若法如是毕竟空，推求不可得，是不可生。所以者何？性不能生性，无性不能生无性；如是等破颠倒，得实论议，皆是般若波罗蜜力，余波罗蜜皆随从；譬如转轮圣王有所至处，四种兵常随从。圣王福故，四种兵皆能飞；般若力故，诸余法皆是实性，同至佛道。复次，譬如善御驾驷，不失平道，马虽有致车之力，若无御者，则不能有所至；布施等如是，虽有功德果报力，无般若调御，不能至佛道。如是种种譬喻，五波罗蜜入般若中虽无差别，以是事故而般若波罗蜜最尊、最妙。
　　须菩提闻佛种种因缘说般若最大，又闻不行是行般若波罗蜜，是故问佛：世尊，何等是菩萨道？何等非菩萨道？佛答：二乘非菩萨道，虽有凡夫及诸烦恼非菩萨道，粗故不说；二乘同行空，同求涅槃，故说非菩萨道。粗事人不疑，细事人疑故。萨婆若是菩萨道，因中说果故。
　　须菩提欢喜赞叹般若，作是言：世尊，般若波罗蜜为大事故起，如经中广说，乃至诸法常住故。须菩提难：若般若无所生、无所灭，云何行布施、持戒等？佛答：以般若无所生、无所灭，即是毕竟空；毕竟空故，不妨行六波罗蜜。菩萨闻种种因缘赞一切智，为一切智故，行布施等法；是法为度一切众生故，回向阿耨多罗三藐三菩提；是六波罗蜜功德，安立诸法实相中，回向阿耨多罗三藐三菩提。如是菩萨具足六波罗蜜、慈等诸功德，不颠倒，正行善根故。
　　须菩提问：菩萨云何应习六波罗蜜？佛答：菩萨观色等诸法不合不散。色等诸法颠倒烦恼和合故合，以正智慧观故散；菩萨以利智慧深观，则无法合，颠倒烦恼皆虚诳故非合；如先破染、染者事中说。是故菩萨知诸法本不合故亦无散，则不生高心。复次，菩萨不应作是念：“我以真智慧令色等诸法清净而住其中。”何以故？色等法无住处，如地住于水，水住于风，风住于空，空无所住；以本无住处故，一切都无住。菩萨应如是住无住法中得阿耨多罗三藐三菩提。此中说譬喻：子是般若波罗蜜，果是阿耨多罗三藐三菩提；若人欲得阿耨多罗三藐三菩提，应当种般若波罗蜜子。人是行者，水是五波罗蜜；如人溉灌树时，虽未见果实，时至则得。时节和合，是具足诸法。如经中说赞叹般若：若菩萨欲不随他行，得诸法实相；若有邪见人来破坏，觉而不随；若欲净佛国土、坐道场、转法轮，当学般若。
　　须菩提问佛：如佛所教，菩萨当学般若？佛言：我教令学般若。须菩提作是念：一切法平等相，何以故但教学般若？佛答：学是般若波罗蜜，于一切法得自在故，我教学般若波罗蜜。般若波罗蜜于一切法中最大，如佛于一切众生中最尊；又如万川，大海为大。如经中说射师喻。若菩萨能如是一切法中行自在般若，魔若魔人所不能胜，何况增上慢及邪见人？是菩萨为十方诸佛所念，诸佛念义，如先说。此中佛说：若菩萨行六波罗蜜，亦能观六波罗蜜毕竟空；如是人有大功夫故，为诸佛所念。譬如勇士入阵，破贼而不被创，则为主所念；菩萨亦如是，破诸烦恼贼，具足六波罗蜜，而不著六波罗蜜，则为诸佛所念。诸佛不取是菩萨色故念，不取受、想、行、识故念。何以故？色等诸法，虚诳不实故；诸佛观是菩萨身如实相故念。
　　须菩提欢喜言：菩萨多有所学，亦学俗法，亦学道法，亦学诸波罗蜜，亦学毕竟空，亦学起，亦学灭。凡人学起不能学灭，声闻学灭不能学起，菩萨亦学起亦学灭，是故言多有所学。是起灭如幻、如梦，毕竟空故，实无所学。佛可其言，自说因缘：菩萨所学，皆无所得。
　　须菩提白佛言：世尊，佛所说法，若略、若广，菩萨所应学。何以故？言所学皆无所得！须菩提意：如佛所说八万四千法聚、十二部经，若广、若略，诸三乘人所学。此中说菩萨欲得阿耨多罗三藐三菩提，应学六波罗蜜若略、若广；学者应当受持，亲近是法，读诵、思惟、正观，乃至入无相三昧，心心数法不行。菩萨能如是学，则能知诸法略、广相。广者，从八万四千法聚已来无量佛法；略者，乃至小品，小品中一品，一品中一段。复次，略者，知诸法一切空、无相、无作，无生无灭等；广者，诸法种种别相分别，如后善知识中说。
　　须菩提问：云何菩萨知一切法略、广相？佛答：若知诸法如如相者，所谓不生、不灭、不住异。
　　问曰：若如、一相无生相，云何菩萨知是如故，知诸法总相、别相？总相、别相，即是略、广相。
　　答曰：如，名诸法实相，常住不坏，不随诸观。菩萨得是如，即破无明邪见等诸颠倒；是人得实法故，一切世间法，总相、别相了了知先。凡夫时智慧眼病，以无明颠倒覆故，不能实知。
　　问曰：实法相者，所谓空、无相、无作，诸智灭；云何言得如实相故，了了知诸法总相、别相？
　　答曰：我已先答，而汝于如中取相故，复作是难；汝若知如，不应作是难。是如毕竟无相故，不妨知诸法总相、别相，以智慧眼了了故。复次，譬如人年既长大，乃知小时所行，皆愚痴可笑。菩萨亦如是，入诸法实相起已，还在颠倒果报六情中念寂灭解脱乐，乃知世间六情所著，皆是虚诳可舍法，是名总相。于此中分别不净，有上、中、下。无常、苦、空、无我等亦如是，乃至八万四千种诸错谬。
　　复次，知如、法性、实际故，亦知诸法略、广相。如、法性、实际差别义，如初品中说。此中佛说非际是实际。非际者，无相可取，无定法可著，得法性故，知色等十八性皆是法性。法性相者，佛说无分无非分：无分者，不可示此示彼，无分别，无相无量；无非分者，不著是无相、无量等破量、相。法性二事妨故不见：一、有相有量，二、无相无量。有相有量为粗，无相无量为细，是故说：法性相无分无非分。菩萨入三解脱门，住如等三实法，则能筹量知一切法总相、别相。
　　须菩提闻佛答已，欲更问无量佛法异门事。佛答：知一切法无合无散故，则知诸法总相、别相。
　　问曰：眼见二指有合散，云何言无合散？
　　答曰：我先言肉眼所见，与牛羊无异，不可信！复次，三节皮肉具足为指，指无定法。复次，设有指法，亦不尽合，一分合，多分不合，多分不合故，不得言指合。
　　问曰：以少合故，名为合！
　　答曰：指少分不名为指，云何言指合？若多分不合不名为不合，何以少分合故名为合？是故不得言二指合。复次，指与分不异不一故，即是无指，无指故无合；入破一异门中，则都无合。如佛此中说：一切法自性无，性无故即是无法，无法云何有合散？
　　须菩提闻佛说如、法性、实际、不合不散四门，知略、广相，是故须菩提言：世尊，是名略摄般若波罗蜜。略摄门是安隐道故，一切菩萨所应学。
大智度论卷第八十三释方便品第六十九之下
　　【经】“世尊，是门，利根菩萨摩诃萨能入。”
　　佛言：“钝根菩萨亦可入是门，中根菩萨、散心菩萨亦可入是门；是门无碍，若菩萨摩诃萨一心学者皆入是门。懈怠、少精进、妄忆念、乱心者所不能入；精进、不懈怠、正忆念、摄心者能入；欲住阿鞞跋致地，欲逮一切种智者能入。是菩萨摩诃萨如般若波罗蜜所说当学，乃至如檀波罗蜜所说当学，是菩萨摩诃萨当得一切智。是菩萨摩诃萨行般若波罗蜜，所有魔事欲起即灭。以是故，菩萨摩诃萨欲得方便力，当行般若波罗蜜。若菩萨摩诃萨如是行、如是习、如是修般若波罗蜜，是时无量阿僧祇国土现在诸佛，念是行般若波罗蜜菩萨。何以故？是般若波罗蜜中生过去、未来、现在诸佛故。以是故，菩萨摩诃萨应如是思惟：‘过去、未来、现在诸佛所得法，我亦当得。’如是，须菩提，菩萨摩诃萨应习般若波罗蜜！若如是习般若波罗蜜，疾得阿耨多罗三藐三菩提。以是故，菩萨摩诃萨常应不远离萨婆若念。若菩萨摩诃萨如是行般若波罗蜜，乃至弹指顷，是菩萨福德甚多。若有人教三千大千世界中众生自恣布施，教令持戒、禅定、智慧，教令得解脱、解脱知见，教令得须陀洹果乃至阿罗汉果、辟支佛道，不如是菩萨修般若波罗蜜乃至弹指顷。何以故？是般若波罗蜜中生布施、持戒、禅定、智慧、须陀洹果乃至辟支佛道。今十方现在诸佛，亦从般若波罗蜜中生，过去、未来诸佛亦从般若波罗蜜中生故。
　　“复次，须菩提，菩萨摩诃萨应萨婆若念，行般若波罗蜜，若须臾时、若半日、若一日、若一月、若百日、若一岁、若百岁、若一劫、若百劫，乃至无量无边阿僧祇劫；是菩萨修是般若波罗蜜福德甚多，胜于教十方恒河沙等世界中众生布施、持戒、禅定、智慧、解脱、解脱知见，教令得须陀洹果乃至辟支佛道。何以故？诸佛从般若波罗蜜中生，说是布施、持戒、禅定、智慧、解脱、解脱知见，须陀洹果乃至辟支佛道。
　　“若有菩萨摩诃萨如般若波罗蜜所说住，当知是菩萨摩诃萨是阿鞞跋致，为诸佛所念。如是方便力成就，当知是菩萨亲近供养无量千万亿诸佛种善根，与善知识相随；久行六波罗蜜，久修十八空、四念处乃至八圣道分，佛十力乃至一切种智。当知是菩萨住法王子地，满足诸愿，常不离诸佛，不离诸善根，从一佛国至一佛国。当知是菩萨辩才无尽，具足得陀罗尼；身色具足，受记具足故，为众生受身。当知是菩萨善知字门，善知非字门；善于言，善于不言；善于一言，善于二言，善于多言；善知女语，善知男语；善知色乃至识；善知世间性，善知涅槃性；善知法相，善知有为相，善知无为相；善知有法，善知无法；善知自性，善知他性；善知合法，善知散法；善知相应法，善知不相应法，善知相应不相应法；善知如，善知不如；善知法性，善知法位；善知缘，善知无缘；善知阴，善知界，善知入；善知四谛，善知十二因缘；善知禅，善知无量心，善知无色定；善知六波罗蜜，善知四念处，乃至善知一切种智；善知有为性，善知无为性；善知有性，善知无性；善知色观，善知受、想、行、识观，乃至善知一切种智观；善知色、色相空，善知受想行识、识相空，乃至善知菩提、菩提相空；善知舍道，善知不舍道；善知生，善知灭，善知住、异；善知欲，善知瞋，善知痴；善知不欲，善知不瞋，善知不痴；善知见，善知不见；善知邪见，善知正见，善知一切见；善知名，善知色，善知名色；善知因缘，善知次第缘，善知缘缘，善知增上缘；善知行相；善知苦，善知集，善知灭，善知道；善知地狱，善知饿鬼，善知畜生，善知人，善知天；善知地狱趣，善知饿鬼趣，善知畜生趣，善知人趣，善知天趣；善知须陀洹，善知须陀洹果，善知须陀洹道；善知斯陀含，善知斯陀含果，善知斯陀含道；善知阿那含，善知阿那含果，善知阿那含道；善知阿罗汉，善知阿罗汉果，善知阿罗汉道；善知辟支佛，善知辟支佛果，善知辟支佛道；善知佛，善知一切种智，善知一切种智道；善知诸根，善知诸根具足；善知慧，善知疾慧，善知有力慧，善知利慧，善知出慧，善知达慧，善知广慧，善知深慧，善知大慧，善知无等慧，善知实慧；善知过去世，善知未来世，善知现在世；善知方便，善知待众生；善知心，善知深心；善知义，善知语；善知分别三乘。须菩提，菩萨摩诃萨行般若波罗蜜，生般若波罗蜜，修般若波罗蜜，得如是等利益。”　　
　　【论】释曰：须菩提意：以四种门虽安隐，以甚深故，利根者乃得入。佛答：无不入者。须菩提明智慧利根者能入，佛意但一心精进欲学者可入。譬如热时清凉池，有目有足皆可入，虽近，不欲入者则不入；四门般若波罗蜜池亦如是，四方众生无有遮者。不懈怠者是正精进，不妄念者是正念，不乱心者是正定，如等四门是正见，正见等安住是戒行：此八圣道能得般若波罗蜜。须菩提小乘智短故，但说利根者能入；佛大乘大智故，说虽中根、钝根，八法和合故，能入是四门。佛此中以大悲气故，说中根、钝根皆可得入。若菩萨能如般若所说六波罗蜜学，不久当得萨婆若。如声闻法中，不但以正见得道，以八分合行故；大乘法亦如是，不但学般若故得萨婆若，与五波罗蜜合故得。是故说菩萨如所说般若波罗蜜，当学得一切智。
　　问曰：上说但般若能至一切种智，今何以言与五波罗蜜合故得至？
　　答曰：常说与六波罗蜜合故得至；或时有清净佛国但闻实相得至萨婆若，不用次第行诸波罗蜜。此中说菩萨得萨婆若，则般若功报已足，今但赞行般若人力势。如经中说：是菩萨行般若，所有魔事起即灭。
　　从上诸佛所念来至此，皆是赞菩萨行般若功德，乃至分别善知三乘。
　　善知字门者，如文字陀罗尼中说。非字名，如、法性、实际，此中无文字。略说义，是菩萨无量福德力故，善知二法，世间及涅槃。若厌世苦，则念涅槃；若欲没涅槃，还念世间。集诸福德道故，善知字；破福德中颠倒故，善知无字。语、不语，亦如是。一语者，以是一语能分别多少净语、不净语。一语、二语、多语，男语、女语等，音声各异。菩萨善知是事故，能伏诸邪道及诸豪胜。
　　善知色乃至识二种相，若常、若无常，如先说。
　　善知舍道者，菩萨从一地至一地，舍下地不忧，得上地不贪；不舍道者，住是地中，邪见次世间正见，一切见、学无学等诸见。行者，十六行。
　　善知须陀洹者，人也；须陀洹道者，见谛道也；须陀洹果，第十六心心数法，及无漏戒等诸法。乃至佛亦如是。
　　善知诸根者，善分别二十二根。有人言：“观可度众生根有利钝，具足者可度，不具足者未可度。”又菩萨亦自知善根具足、不具足，如鸟子自知毛羽具足，尔乃可飞。
　　慧者，一切智慧总相。
　　疾慧者，速知诸法。有人虽疾而智力不强，如马虽疾而力弱；有人虽有强智力而不利，譬如钝斧虽有大力，不能破物。
　　出慧者，于种种难中能自拔出，亦能于诸烦恼中自拔出三界入涅槃。
　　达慧者，究尽通达，于佛法中乃至漏尽、得涅槃，破坏诸法到法性中。
　　广慧者，道俗种种经书论议，于佛法中有无，无不悉知。
　　深慧者，观一切法无碍无相，不可思议。
　　世间深智慧者，能知久远事，利中有衰，衰中有利。
　　大慧者，总具上诸慧名为大；又复一切众生中佛为大，诸法中般若为大，知佛信法与大法和合，故名为大。
　　无等慧者，于般若中不著般若，能如是深入，更无法可喻。复次，菩萨渐渐行道，到不可思议性中，无有与等者，故名无等。
　　实慧者，如如意宝，自无定色，随前物而变；般若亦如是，自无定相，随诸法行。又如如意珠，随愿皆得；般若亦如是，有人行者能得佛愿，何况余者！
　　过去已灭，未来未起，不得言有，不得言无，于是中能行实相，是名善知。现在法念念生灭故，不可知而能通达，是名善知现在世。
　　方便，名欲成办其事，能具足因缘多少得所，于中不令有失。如菩萨虽行空，不证实际；虽行福德，亦复不著。
　　待众生者，如贾客、大将虽乘快马能疾到所止，故待众人；菩萨亦如是，乘智慧快马，虽能疾入涅槃，亦待众生故不入。
　　善知众生种种善恶心、深心者，现在虽恶，其本则好：如父母挝子，外恶内善；如佛度央掘魔罗，知其浅心虽恶，深心实善。菩萨观众生信等五善根，从深心中来，是时可度。
　　义者有二，亦法、亦名。语者语言，以名字名物。得善无碍、法无碍故，名善知义；辞无碍、乐说无碍故，名善知语。菩萨住是二善知中，能以三乘度众生。
　　是名善知分别三乘。如是难解故说，易解者不说。
　　问曰：何以故先说善知色乃至识，后说知众、界、入？何以先说善知缘？后说因、次第、缘、增上？
　　答曰：先广说，后略说。复有人言：“先五众有三种，善、不善、无记。”戒众等五，亦名为五众。缘，先略说，后广说。
释三慧品第七十之上
　　【经】须菩提白佛言：“世尊，菩萨摩诃萨云何行般若波罗蜜？云何生般若波罗蜜？云何修般若波罗蜜？”
　　佛言：“色寂灭故，色空故，色虚诳故，色不坚实故，应行般若波罗蜜；受、想、行、识亦如是。如汝所问，云何生般若波罗蜜？如虚空生故，应生般若波罗蜜。如汝所问，云何修般若波罗蜜？修诸法破坏故，应修般若波罗蜜。”
　　须菩提言：“世尊，行般若波罗蜜，生般若波罗蜜，修般若波罗蜜，应几时？”
　　佛言：“从初发意，乃至坐道场，应行、应生、应修般若波罗蜜。”
　　须菩提白佛言：“世尊，次第心应行般若波罗蜜？”
　　佛言：“常不舍萨婆若心，不令余念得入，为行般若波罗蜜，为生般若波罗蜜，为修般若波罗蜜。若心心数法不行故，为行般若波罗蜜，为生般若波罗蜜，为修般若波罗蜜。”
　　须菩提白佛言：“世尊，若菩萨摩诃萨修般若波罗蜜，当得萨婆若不？”
　　佛言：“不。”
　　“世尊，不修般若波罗蜜，得萨婆若不？”
　　佛言：“不。”
　　“世尊，修不修，得萨婆若不？”
　　佛言：“不。”
　　“世尊，非修非不修，得萨婆若不？”
　　佛言：“不。”
　　“世尊，若不尔，云何当得萨婆若？”
　　佛言：“菩萨摩诃萨得萨婆若，如如相。”
　　“世尊，云何如如相？”
　　“如实际。”
　　“云何如实际？”
　　“如法性。”
　　“云何如法性？”
　　“如我性、众生性、寿命性。”
　　“世尊，云何我性、众生性、寿命性？”
　　佛告须菩提：“于汝意云何？我、众生、寿命法，可得不？”
　　须菩提言：“不可得。”
　　佛言：“若我、众生、寿命不可得，云何当说有我性、众生性、寿命性？若般若波罗蜜中不说有一切法，当得一切种智。”
　　须菩提言：“世尊，但般若波罗蜜是不可说？禅波罗蜜乃至檀波罗蜜亦不可说？”
　　佛告须菩提：“般若波罗蜜不可说，檀波罗蜜乃至一切法，若有为、若无为，若声闻法、若辟支佛法、若菩萨法、若佛法，亦不可说。”
　　“世尊，若一切法不可说，云何说是地狱、是畜生、是饿鬼、是人、是天？是须陀洹、是斯陀含、阿那含、阿罗汉、辟支佛，是诸佛？”
　　佛告须菩提：“于汝意云何？是众生名字实可得不？”
　　“世尊，不可得。”
　　佛言：“若众生不可得，云何当说有地狱、饿鬼、畜生、人、天、须陀洹，乃至佛？如是，须菩提，菩萨摩诃萨行般若波罗蜜时，应当学一切法不可说。”
　　须菩提言：“世尊，菩萨摩诃萨学般若波罗蜜时，应学色、受、想、行、识，乃至应学一切种智？”
　　佛告须菩提：“菩萨摩诃萨学般若波罗蜜时，应学色不增不减，乃至应学一切种智不增不减。”
　　须菩提言：“世尊，云何色不增不减学？乃至一切种智不增不减学？”
　　佛言：“不生不灭故学。”
　　“世尊，云何名不生不灭学？”
　　佛言：“不起不作诸行业，若有若无故。”
　　“世尊，云何不起不作诸行业，若有若无？”
　　佛言：“观诸法自相空故。”
　　“世尊，云何应观诸法自相空？”
　　佛言：“应观色、色相空，应观受想行识、识相空；应观眼、眼相空，乃至意；色乃至法，眼识界乃至意识界、意识界相空；应观内空、内空相空，乃至应观自相空、自相空相空；应观四禅、四禅相空，乃至灭受想定、灭受想定相空；应观四念处、四念处相空，乃至阿耨多罗三藐三菩提、阿耨多罗三藐三菩提相空。如是，须菩提，菩萨行般若波罗蜜时，应行诸法自相空。”
　　“世尊，若色、色相空，乃至阿耨多罗三藐三菩提、阿耨多罗三藐三菩提相空，云何菩萨摩诃萨应行般若波罗蜜？”
　　佛言：“不行，是名行般若波罗蜜。”
　　“世尊，云何不行是行般若波罗蜜？”
　　佛言：“般若波罗蜜不可得故，菩萨不可得，行亦不可得，行者、行法、行处亦不可得故，是名菩萨摩诃萨行、不行般若波罗蜜，一切诸戏论不可得故。”
　　“世尊，若不行是菩萨摩诃萨行般若波罗蜜，初发意菩萨云何行般若波罗蜜？”
　　“须菩提，菩萨从初发意已来，应学空无所得法。是菩萨用无所得法故，布施、持戒、忍辱、精进、禅定；以无所得法故，修智慧；乃至一切种智，亦如是。”
　　须菩提白佛言：“世尊，云何名有所得？云何名无所得？”
　　佛告须菩提：“诸有二者，是有所得；无有二者，是无所得。”
　　“世尊，何等是二有所得？何等是不二无所得？”
　　佛言：“眼、色为二，乃至意、法为二，乃至阿耨多罗三藐三菩提、佛为二，是名为二。”
　　“世尊，从有所得中无所得？从无所得中无所得？”
　　佛言：“不从有所得中无所得，不从无所得中无所得。须菩提，有所得、无所得平等，是名无所得。如是，须菩提，菩萨摩诃萨于有所得、无所得平等法中应学！须菩提，菩萨摩诃萨如是学般若波罗蜜，是名无所得者，无有过失。”
　　须菩提白佛言：“世尊，若菩萨行般若波罗蜜，不行有所得，不行无所得，云何从一地至一地，得一切种智？”
　　佛告须菩提：“菩萨摩诃萨行般若波罗蜜时，不住有所得中，从一地至一地。何以故？有所得中住，不能从一地至一地。何以故？须菩提，无所得是般若波罗蜜相，无所得是阿耨多罗三藐三菩提相，无所得亦是行般若波罗蜜者相。须菩提，菩萨摩诃萨应如是行般若波罗蜜！”
　　须菩提白佛言：“世尊，若般若波罗蜜不可得，阿耨多罗三藐三菩提亦不可得，行般若波罗蜜者亦不可得，云何菩萨摩诃萨分别诸法相，是色，是受、想、行、识，乃至是阿耨多罗三藐三菩提？”
　　佛告须菩提：“菩萨摩诃萨行般若波罗蜜时，不得色，不得受、想、行、识，乃至不得阿耨多罗三藐三菩提。”
　　“世尊，若菩萨摩诃萨行般若波罗蜜时，色不可得，乃至阿耨多罗三藐三菩提不可得，云何具足檀波罗蜜，乃至具足般若波罗蜜，入菩萨法位中；入已，净佛国土，成就众生，得一切种智；得一切种智已，转法轮作佛事，度众生生死？”
　　佛告须菩提：“菩萨摩诃萨不为色故行般若波罗蜜，乃至不为阿耨多罗三藐三菩提故行般若波罗蜜。”
　　须菩提白佛言：“世尊，菩萨为何事故行般若波罗蜜？”
　　佛言：“无所为故行般若波罗蜜。何以故？一切诸法无所为、无所作，般若波罗蜜亦无所为、无所作，阿耨多罗三藐三菩提亦无所为、无所作，菩萨亦无所为、无所作。如是，须菩提，菩萨摩诃萨应行般若波罗蜜无所为、无所作！”　
　　【论】释曰：听者闻种种赞般若功德，得善知一切事，而贵爱是般若波罗蜜，方便欲得。须菩提知众人意，是故问佛：世尊，云何行般若？云何生？云何修？有人言：“行者在干慧地，生者得无生忍法，修者得无生忍法后，以禅波罗蜜熏修般若。”佛答：五众是一切世间心所行结缚处，涅槃是寂灭相，菩萨以般若波罗蜜利智慧力故，能破五众通达令空，即是涅槃寂灭相。从寂灭出住六情中，还念寂灭相，知世间诸法皆是空，虚诳不坚实，是名般若。行般若无定相故，不可得说若有若无，言语道断故。空如虚空，是故说如虚空生。又如虚空，虚空中无有法生，虚空亦不能有所生。所以者何？无法、无形、无触、无作相故，般若波罗蜜亦如是。复有人言：“有是虚空，但以常法、无作故不能生，是为定相。”摩诃衍中，虚空名无法，不得说常，不得说无常，不得言有，不得言无，非有非无亦不可得，灭诸戏论，无染无著，亦无文字。般若波罗蜜亦如是，能观世间似如虚空，是名生般若波罗蜜。菩萨得般若已，入甚深禅定，以般若力故观禅定及禅定缘，皆破坏。何以故？般若波罗蜜舍一切法，不著相故，是名修般若波罗蜜。
　　听者作是念：“一切法皆有时节。”是故须菩提问：般若波罗蜜应几时行？佛答：从初发心，乃至坐道场应行。
　　问曰：菩萨从初发心应行十地、六波罗蜜、三十七品，一切善法，何以但说行般若？
　　答曰：须菩提但问般若故，佛答以行般若。又复是一切法皆与般若波罗蜜和合，以般若大故，不说余法。
　　问曰：般若波罗蜜无量无限，何以故以道场为限？
　　答曰：先已答，是般若到佛心中转名萨婆若；理虽一，名变故，言至道场应行。菩萨至道场，发意已来所得诸法皆舍，得无碍解脱故，皆通达三世。
　　问曰：弹指顷六十念，念念生灭，云何一心常念萨婆若，不令余念得入？
　　答曰：心有二种：一者、念念生灭心；二者、相续次第生，总名一心。以相续次第生故，虽多名为一心，是时不令贪恚等心相续得入。何以故？贪恚等心久住，则能障般若波罗蜜，念少则不能为害，此为新发意菩萨故说。复有大菩萨，虽行余诸善法，皆与般若和合，能令念念中余心不入。菩萨多于般若中起种种戏论，及诸邪心，是故佛教常念萨婆若，不令余心得入。常念者，心不余向，纵使死急事至，不忘萨婆若。般若波罗蜜行相者，所谓心心数法不行。
　　问曰：凡夫人入无想定，若生无想天。圣人住有余涅槃入灭尽定，一切圣人入无余涅槃，心心数法皆不行；是则心心数法不行，菩萨行般若时，云何心心数法不行？
　　答曰：是事阿毗昙中说，非大乘中义。小乘、大乘种种差别，如先说，是故不应以阿毗昙难摩诃衍。
　　复次，无相三昧中，色等诸相灭故名无相，以无相故，不应生心心数法；此亦非无想定、灭尽定。
　　问曰：无相义，佛种种说：或名见谛道，信行、法行为无相，人以疾故；或说无色定，想微细难觉故，亦名无相；或以三解脱门中缘涅槃故，名无相。是故不得但以无相故，名心心数法不行，乃至缘涅槃无相法，心心数法不灭，何况缘有相法？
　　答曰：见谛道中、无色定中说无相可尔，若言缘涅槃无相法，是事不然！佛常种种赞叹涅槃无相无量，不可思议法，即是无相无缘法，汝云何言缘？
　　问曰：灭男、女色等相，故名无相，不言无涅槃相；行者取是涅槃相，生心心数法，是名缘。
　　答曰：佛说一切有为生法，皆是魔网，虚诳不实。若缘涅槃心心数法是实，则失有为虚诳相；若不实，不能见涅槃。是故汝言涅槃有相可缘，是事不尔！
　　问曰：佛自说涅槃法有三相，云何言无相？
　　答曰：是三相假名无实。何以故？破有为三相故，说无生、无灭、无住异，无为更无别相。
　　复次，生相，先已种种因缘破，生毕竟不可得故，云何有无生？离有为相，无为相不可得，是故无为但有名字，无有自相。
　　复次，佛法真实寂灭无戏论。若涅槃有相，即是有定相可取，便是戏论，戏论故而生诤讼；若诤讼瞋恚，尚不得生天人中，何况涅槃？是故如佛说涅槃无相无量、不可思议、灭诸戏论。此涅槃相，即是般若波罗蜜，是故不应有心心数法。如先品说，菩萨行般若，离心非心相。若有非心相，应当难言：无心相云何行般若？今离此二边，故不应难。
　　复次，先世无明颠倒邪见因缘故，得是身。是身中心心数法虽有善，因缘生故无自性，虚诳不实。是善心果报，受人天福乐，皆是无常故，能生大苦，亦是虚诳不实；何况不善、无记心，因虚诳故，果亦虚诳！般若波罗蜜真故，心心数法不行。
　　须菩提闻是心心数法不行，故问佛：世尊，修般若波罗蜜得萨婆若不？佛言：不。何以故？修名常行积集，皆应是心心数法力，是故言不修。修尚不得，何况不修？修不修者，是般若无为法故不修，能观实相故言修，二俱有过，故言不。
　　问曰：若第三中有过，第四有何过，复言不？
　　答曰：须菩提以取相著心问故，佛言不。以受修不修故，有非修非不修，是故佛言不！若以不取相心，说非修非不修，则无有过。须菩提四种问，佛皆不听，心惑故复问世尊：今云何当得萨婆若？佛答：如如相。如亦不解，是故佛言如实际。
　　问曰：如品中，须菩提自善说如，今云何有疑？
　　答曰：是如无一定相，是故不得不问。若如有一定相者，便应已解；是如甚深无量故，须菩提有处解、有处不解。譬如大水，有人入深者、入浅者，皆名入水，不得言入浅者不入水。
　　问曰：何以不以如喻实际，而以实际喻如？实际有何易解故譬喻？
　　答曰：如、实际虽是一物，观时异。如是诸法体性，实际是行者心取证。佛以须菩提得是实际为证，故以为譬喻。
　　问曰：常说法性次如，实际次法性，今法性何以在后？
　　答曰：今欲以我性、众生性说毕竟空故，转次在后。
　　复次，从见谛道、学道中能观诸法如；无学道中烦恼尽故，定心作证，定心作证故，于一切总相、别相中通达，名为法性。诸法本生处名为性，是故以法性喻实际。法性有声闻分、有大乘分，须菩提于声闻分中不疑，大乘分中有疑故问。佛欲以凡人所可解事为证，故言如我性、众生性、寿命性。
　　须菩提更无所问，佛欲结句故，反问须菩提：于汝意云何？我法实有不？须菩提得道故言无，须陀洹尚不见我，何况阿罗汉？佛言：汝以小乘钝智尚不得我，何况佛？佛以智慧求我不可得，云何可说？如我不可说有，一切法亦如是。菩萨能行是不可说法故，当得萨婆若。不可说者，不可分别若有若无。
　　须菩提问：世尊，诸法若不可分别，云何分别说有地狱等五道、须陀洹等诸圣道？佛答：众生无有定法，地狱但有假名字，云何当分别说有等？众生及诸圣人，从分别众生等故，有诸道名，众生实不可得。如是，须菩提，菩萨应如是学不可说般若波罗蜜。
　　须菩提问：世尊，菩萨应学色等诸法，今何以言学一切法不可说？佛答：菩萨虽应学色等法，但应作不增不减故学。不增不减义，如先说。此中佛自说得不增不减因缘：若菩萨学不生不灭法，即是学不增不减。
　　须菩提问：云何学不生不灭？佛答：不起不作诸行业，若有若无故。有，名三有，欲有、色有、无色有。无，名断灭边，离八圣道强欲求灭。以是二事，凡夫人起诸行业，若善、若不善。是菩萨知诸法实相，所谓不生不灭，是故不作三种业，不起业相应诸法，是名无作解脱门。不生不灭，是无相解脱门。
　　复问：世尊，何等方便故，能不作不起诸行业？佛答：若菩萨能观诸法自相空，所谓色、色相空，乃至阿耨多罗三藐三菩提、阿耨多罗三藐三菩提相空。菩萨尔时能作二事：一、能不作不起诸行业，二、能于一切法中行自相空。
　　复问：世尊，若色等法自相空，云何菩萨应般若波罗蜜中行？佛答：不行，是名菩萨般若中行。此中自说因缘：般若波罗蜜体不可得，行者、行法、行处不可得。法空故，般若波罗蜜不可得，行处亦不可得；众生空故，行者不可得。一切戏论不可得故，菩萨不行，名为般若波罗蜜行。
　　须菩提问：若不行是般若行者，初发心菩萨云何应行般若？须菩提意：若不行为行者，初发心菩萨心则迷闷；若以行为行者，是则颠倒，是故问。佛答：初发心菩萨应学无所得法，无所得法即是无行。学名以方便力渐渐行，所谓布施时，以无所得法故应布施。诸法实相毕竟空，毕竟空中无有法可得，若有若无；菩萨住如是智慧心中，应若多若少布施。布施物、与者、受者，平等观故，所谓皆不可得；乃至萨婆若亦如是。
　　须菩提作是念：有所得故则是世间颠倒，无所得故即是涅槃，是故问佛：云何有所得？云何无所得？佛略答：二相是有所得，无二相是无所得。二相者，眼一、色一，两一和合名为二。以眼故知是色，以色故知是眼，眼、色是相待法。
　　问曰：若不见色时亦有眼，云何眼不离色？
　　答曰：以曾见色故名为眼，今虽不观色，以本为名。是故一切有为法皆属因缘，因属果，果属缘，无有定自在者。乃至意、法、菩萨、佛，亦如是。凡夫无智，各各分别，作善不善业；智者知是二法皆虚诳，属因缘，不以是二为二。
　　须菩提问：是二法即是有所得，不二法即是无所得。世尊，从有所得法中无所得？从无所得法中无所得？为缘诸法取相行道故，得是毕竟空无所得？为不作缘不取相行道故，得是毕竟空无所得？若有所得中无所得者，有所得即是颠倒，行颠倒云何得实？若无所得中得无所得者，无所得即是无所有，无所有云何能生无所有？佛以二俱过故，皆不听。有所得、无所得二事，皆能平等观，平等即是毕竟空无所得，因无所得破有所得，事既办亦舍无所得；如是菩萨于有所得、无所得平等，般若中应学。若菩萨能如是学，是名真无所得者，无有过失。从一地至一地，义亦如是。
　　须菩提问：世尊，若般若不可得，菩提不可得，菩萨不可得，云何菩萨学般若，分别诸法相，所谓恼相是色，苦乐相是受等？若菩萨行般若波罗蜜，色等法不可得，云何能具足檀波罗蜜等诸善法？云何能入菩萨位中？如经中广说。佛语须菩提：菩萨不以得色等诸法相故行般若。
　　复问：为何等事故行般若？佛答：以无所得故行般若。何以故？一切法空、无相、无作、无起，般若波罗蜜、菩萨、菩提，亦无相、无作、无起。菩萨为一切法实相故行般若，非以颠倒故。须菩提，菩萨应如是无作般若中行，无作无起故。
大智度论卷第八十四释三慧品第七十之下
　　【经】须菩提白佛：“世尊，若诸法无所为、无所作，不应分别有三乘，声闻、辟支佛、佛乘！”
　　佛告须菩提：“诸法无所为、无所作中，无有分别；有所为、有所作中，有分别。何以故？凡夫愚人不闻圣法，著五受众，所谓色、受、想、行、识，著檀波罗蜜，乃至著阿耨多罗三藐三菩提。是人念有是色，得是色，乃至念有是阿耨多罗三藐三菩提，得是阿耨多罗三藐三菩提。是菩萨作是念：‘我当得阿耨多罗三藐三菩提，我当度众生生死。’须菩提，我以五眼观，尚不得色，乃至阿耨多罗三藐三菩提。是狂愚人无目，而欲得阿耨多罗三藐三菩提，度脱众生生死？”
　　须菩提白佛言：“世尊，若佛以五眼观，不见众生生死中可度者，今世尊云何得阿耨多罗三藐三菩提，分别众生有三聚，正定、邪定、不定？”
　　“须菩提，我得阿耨多罗三藐三菩提，初不得众生三聚，若正定、若邪定、若不定。须菩提，以众生无法有法想，我以除其妄著世俗法故说有得，非第一义。”
　　“世尊，非住第一义得阿耨多罗三藐三菩提耶？”
　　佛言：“不也。”
　　“世尊，住颠倒得阿耨多罗三藐三菩提耶？”
　　佛言：“不也。”
　　“世尊，若不住第一义中得，亦不住颠倒中得，将无世尊不得阿耨多罗三藐三菩提耶？”
　　佛言：“不也！我实得阿耨多罗三藐三菩提，无所住，若有为相、若无为相。须菩提，譬如佛所化人，不住有为相，不住无为相，化人亦有来有去，亦坐亦立。须菩提，是化人若行檀波罗蜜，行尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，行四禅、四无量心、四无色定、五神通，行四念处乃至行八圣道分，入空三昧、无相三昧、无作三昧，行内空乃至无法有法空，行八背舍、九次第定，佛十力、四无所畏、四无碍智、大慈大悲，得阿耨多罗三藐三菩提，转法轮。是化人化作无量众生，有三聚。须菩提，于汝意云何？是化人有行檀波罗蜜，乃至有三聚众生不？”
　　须菩提言：“不也。”
　　“须菩提，佛亦如是，知诸法如化，如化人度化众生，无有实众生可度。如是，须菩提，菩萨摩诃萨行般若波罗蜜，如佛所化人行！”
　　须菩提白佛言：“世尊，若一切法如化，佛与化人有何等差别？”
　　佛告须菩提：“佛与化人无有差别。何以故？佛能有所作，化人亦能有所作。”
　　“世尊，若无佛，化独能有所作不？”
　　佛言：“能有所作。”
　　须菩提言：“世尊，云何无佛，化能有所作？”
　　“须菩提，譬如过去有佛名须扇多，为欲度菩萨故，化作佛已，而自灭度。是化佛住半劫作佛事，授应菩萨行者记已灭度。一切世间众生，知佛实灭度。须菩提，化人实无生无灭。如是，须菩提，菩萨行般若波罗蜜，当信知诸法如化！”
　　“世尊，若佛、佛所化人，无差别者，云何令布施清净？如人供养佛，是众生乃至无余涅槃，福德不尽；若供养化佛，是人乃至无余涅槃，福德亦应不尽耶？”
　　佛告须菩提：“佛以诸法实相故，与一切众生天及人作福田；化佛亦以诸法实相故，与一切众生天及人作福田。”
　　佛告须菩提：“置是佛及于化佛所种福德，若有善男子、善女人但以敬心念佛，是善根因缘，乃至毕苦其福不尽。须菩提，置是敬心念佛，若有善男子、善女人但以一华散虚空中念佛，乃至毕苦其福不尽。须菩提，置是敬心念佛、散华念佛，若有人一称南无佛，乃至毕苦其福不尽。如是，须菩提，佛福田中种其福无量。以是故，须菩提，当知佛与化佛无有差别，诸法法相无异故。须菩提，菩萨摩诃萨应如是行般若波罗蜜，入诸法实相中！是诸法实相不应坏，所谓般若波罗蜜相，乃至阿耨多罗三藐三菩提相不应坏。”
　　须菩提白佛言：“世尊，若诸法实相不应坏，佛何以坏诸法相，言是色，是受、想、行、识，是内法、是外法，是善法、是不善法，是有漏、是无漏，是世间、是出世间，是有诤法、是无诤法，是有为法、是无为法等？世尊，将无坏诸法相？”
　　佛告须菩提：“不也！以名字相故示诸法，欲令众生解；佛不坏诸法法相。”
　　须菩提白佛言：“世尊，若以名字相故说诸法，令众生解。世尊，若一切法无名无相，云何以名相示众生欲令解？”
　　佛告须菩提：“随世俗法有名相，实无著处。须菩提，如凡人闻说苦，著名随相。须菩提，诸佛及弟子不著名、不随相。须菩提，若名著名、相著相，空亦应著空，无相亦应著无相，无作亦应著无作，实际应著实际，法性应著法性，无为性应著无为性。须菩提，是一切法但有名相，是法不住名相中。如是，须菩提，菩萨摩诃萨但名相中住，应行般若波罗蜜，是名相中亦不应著！”
　　“世尊，若一切有为法但名相者，菩萨摩诃萨为谁故发阿耨多罗三藐三菩提心，受种种勤苦？菩萨行道时，布施、持戒、行忍辱、勤精进、入禅定、修智慧，行四禅、四无量心、四无色定，四念处乃至八圣道分，行空行、无相行、无作行，佛十力乃至具足大慈大悲！”
　　佛言：“如须菩提所说，若一切有为法但名相者，菩萨摩诃萨为谁故行菩萨道？须菩提，若有为法但名相等，是名相、名相相空，以是故，菩萨摩诃萨行菩萨道得一切种智；得一切种智已，转法轮；转法轮已，以三乘法度脱众生。是名相，亦无生、无灭、无住异。”
　　尔时，须菩提白佛言：“世尊，世尊说一切种智？”
　　佛告须菩提：“我说一切种智。”
　　须菩提言：“佛说一切智、说道种智、说一切种智，是三种智有何差别？”
　　佛告须菩提：“萨婆若是一切声闻、辟支佛智，道种智是菩萨摩诃萨智，一切种智是诸佛智。”
　　须菩提白佛言：“世尊，何因缘故，萨婆若是声闻、辟支佛智？”
　　佛告须菩提：“一切，名所谓内外法，是声闻、辟支佛能知，不能用一切道、一切种智。”
　　须菩提言：“世尊，何因缘故，道种智是诸菩萨摩诃萨智？”
　　佛告须菩提：“一切道，菩萨摩诃萨应知，若声闻道、辟支佛道、菩萨道，应具足知，亦应用是道度众生，亦不作实际证。”
　　须菩提白佛言：“世尊，如佛说菩萨摩诃萨应具足诸道，不应以是道实际作证耶？”
　　佛告须菩提：“是菩萨未净佛土，未成就众生，是时不应实际作证。”
　　须菩提白佛言：“世尊，菩萨住道中，应实际作证？”
　　佛言：“不也。”
　　“世尊，住非道中，实际作证？”
　　佛言：“不也。”
　　“世尊，住道非道，实际作证？”
　　佛言：“不也。”
　　“世尊，住非道亦非非道，实际作证？”
　　佛言：“不也。”
　　“世尊，菩萨摩诃萨住何处，应实际作证？”
　　佛告须菩提：“于汝意云何？汝住道中，不受诸法故，漏尽心得解脱不？”
　　须菩提言：“不也，世尊。”
　　“汝住非道，漏尽心得解脱不？”
　　“不也，世尊。”
　　“汝住道非道，漏尽心得解脱不？”
　　“不也，世尊。”
　　“汝住非道亦非非道，漏尽心得解脱不？”
　　“不也，世尊。我无所住，不受诸法，漏尽心得解脱。”
　　佛告须菩提：“菩萨摩诃萨亦如是，无所住，应实际作证。”
　　须菩提言：“世尊，云何为一切种智相？”
　　佛言：“一相故名一切种智，所谓一切法寂灭相。复次，诸法行类、相貌、名字显示说，佛如实知，以是故名一切种智。”
　　须菩提白佛言：“世尊，一切智、道种智、一切种智，是三智结断有差别，有尽有余不？”
　　佛言：“烦恼断无差别。诸佛烦恼习一切悉断，声闻、辟支佛烦恼习不悉断。”
　　“世尊，是诸人不得无为法，得断烦恼耶？”
　　佛言：“不也。”
　　“世尊，无为法中可得差别不？”
　　佛言：“不也。”
　　“世尊，若无为法中不可得差别，何以故说是人烦恼习断，是人烦恼习不断？”
　　佛告须菩提：“习，非烦恼；是声闻、辟支佛身、口有似淫欲、瞋恚、愚痴相，凡夫愚人为之得罪。是三毒习，诸佛无有。”
　　须菩提白佛言：“世尊，若道无法，涅槃亦无法，何以故分别说是须陀洹、是斯陀含、是阿那含、是阿罗汉、是辟支佛、是菩萨、是佛？”
　　佛告须菩提：“是皆以无为法而有分别，是须陀洹、是斯陀含、是阿那含、是阿罗汉、是辟支佛、是菩萨、是佛。”
　　“世尊，实以无为法故分别，有须陀洹乃至佛？”
　　佛告须菩提：“世尊言说故有差别，非第一义，第一义中无有分别说。何以故？第一义中无言说，道断结故说后际。”
　　须菩提言：“世尊，诸法自相空中，前际不可得，何况说有后际？”
　　佛告须菩提：“如是，如是。诸法自相空中，无有前际，何况有后际？无有是处！须菩提，以众生不知诸法自相空故，为说是前际、是后际；诸法自相空中，前际、后际不可得。如是，须菩提，菩萨摩诃萨应以自相空法行般若波罗蜜。须菩提，若菩萨行自相空法，则无所著，若内法、若外法，若有为法、若无为法，若声闻法、辟支佛法，若佛法。”
　　须菩提白佛言：“世尊，常说般若波罗蜜，般若波罗蜜以何义故，名般若波罗蜜？”
　　佛言：“得第一度，一切法到彼岸，以是义故，名般若波罗蜜。
　　“复次，须菩提，诸佛、菩萨，辟支佛、阿罗汉，用是般若波罗蜜得度彼岸，以是义故，名般若波罗蜜。
　　“复次，须菩提，分别筹量破坏一切法，乃至微尘，是中不得坚实，以是义故，名般若波罗蜜。
　　“复次，须菩提，诸法如、法性、实际，皆入般若波罗蜜中，以是义故，名般若波罗蜜。
　　“复次，须菩提，是般若波罗蜜无有法若合、若散，若有色、若无色，若可见、若不可见，若有对、若无对，若有漏、若无漏，若有为、若无为。何以故？是般若波罗蜜无色、无形、无对，一相所谓无相。
　　“复次，须菩提，是般若波罗蜜能生一切法、一切乐说辩、一切照明。须菩提，是般若波罗蜜，魔若魔天、声闻、辟支佛人及余异道梵志、怨仇恶人，不能坏菩萨行般若波罗蜜。何以故？是人辈，般若波罗蜜中皆不可得故。须菩提，是菩萨摩诃萨应如是行般若波罗蜜义！
　　“复次，须菩提，菩萨摩诃萨欲行深般若波罗蜜义，应行无常义、苦义、空义、无我义，亦应行苦智义，集智义、灭智义、道智义、法智义、比智义、世智义、他心智义、尽智义、无生智义、如实智义。如是，须菩提，菩萨摩诃萨为般若波罗蜜义故，应行般若波罗蜜。”
　　须菩提白佛言：“世尊，是深般若波罗蜜中，义与非义皆不可得，云何菩萨为深般若波罗蜜义故，应行般若波罗蜜？”
　　佛告须菩提：“菩萨摩诃萨为深般若波罗蜜义故，应如是念：‘贪欲非义，如是义不应行；瞋恚、愚痴非义，如是义不应行；一切邪见无义，如是义不应行。’何以故？三毒如相，无有义、无有非义，一切邪见如相，无有义、无有非义。
　　“复次，须菩提，菩萨摩诃萨应作是念：‘色非义、非非义，乃至识非义、非非义，檀波罗蜜乃至阿耨多罗三藐三菩提非义、非非义。’何以故？须菩提，佛得阿耨多罗三藐三菩提时，无有法可得，若义、若非义。须菩提，有佛无佛，诸法法相常住，无有是义，无有非义。如是，须菩提，菩萨摩诃萨行般若波罗蜜，应离义及非义。”
　　须菩提白佛言：“世尊，何以故般若波罗蜜非义、非非义？”
　　佛告须菩提：“一切有为法无作相，以是故，般若波罗蜜非义、非非义。”
　　“世尊，一切贤圣，若佛若佛弟子，皆以无为为义，云何佛言般若波罗蜜无有义非义？”
　　佛言：“虽一切贤圣，若佛若佛弟子，皆以无为为义，亦不以增，亦不以损。须菩提，譬如虚空如，不能益众生，不能损众生。如是，须菩提，菩萨摩诃萨般若波罗蜜无有增、无有损。”
　　“世尊，菩萨摩诃萨不（不字衍文应删。）学无为般若波罗蜜得一切种智耶？”
　　佛言：“如是，如是。须菩提，菩萨摩诃萨学是无为般若波罗蜜，当得一切种智，不以二法故。”
　　“世尊，不二法能得不二法耶？”
　　佛言：“不也。”
　　须菩提言：“二法能得不二法耶？”
　　佛言：“不也。”
　　须菩提言：“世尊，菩萨摩诃萨若不以二法，不以不二法，云何当得一切种智？”
　　“须菩提，无所得即是得，以是得无所得。”　　
　　【论】释曰：须菩提复问世尊：若一切法无作、无起相，云何分别有三乘？佛可其意，更说因缘：凡夫人未得道，著五众故，亦著是空、无作、无起法故生疑，云何分别有三乘？汝己得道，不著五众，亦不著空、无作、无起，云何生疑？佛此中自说因缘：我以五眼尚不得色等诸法，狂人无眼而欲得？
　　须菩提问：若无法、无众生，云何说有三聚众生？佛答：我观众生一聚不可得，云何有三？但为欲破颠倒故，分别有三：能破颠倒者名正定；必不能破颠倒者是邪定；得因缘能破，不得则不能破，是名不定。皆以世俗法故说，非是第一义。
　　问曰：佛实住第一义中得道，何以答须菩提言不？
　　答曰：须菩提为新发意者故问，是故佛言不。何以故？颠倒有法中尚不可住，何况第一义无所有中住？是故须菩提疑：若二处不住，将无世尊不得正觉耶？佛答：实得阿耨多罗三藐三菩提道，但无所住。有为性虚诳不实，无为性空无所有，故不可住。此中佛欲明了是事故，说化佛譬喻，如化佛不住有为性、不住无为性，而能来去说法。
　　问曰：化人来去说法可尔，云何能行檀波罗蜜等？
　　答曰：不言化人能实行，众生眼见似有所行。是化事，如经中说，乃至须扇多。须菩提意已信伏，种种因缘，化佛、真佛等无异，今犹少疑问佛：若无分别者，供养真佛乃至无余涅槃福故不尽，供养化佛亦尔不？佛答：供养化佛、真佛，其福不异。何以故？佛得诸法实相故，供养福无尽；化佛亦不离实相故，若供养者，心能不异，其福亦等。
　　问曰：化佛无十力等诸功德，云何与真佛等？
　　答曰：十力等诸功德，皆入诸法实相；若十力等离诸法实相，则非佛法，堕颠倒邪见。
　　问曰：若尔，真化中定有诸法实相者，何以言恶心出佛身血得逆罪，不说化佛？
　　答曰：经中但说恶心出佛身血，不辩真化。若供养化佛得具足福者，恶心毁谤亦应得逆罪；恶人定谓化佛是真而恶心出血，血则为出，便得逆罪。
　　问曰：若尔者，毗尼中何以言杀化人不犯杀戒？
　　答曰：毗尼中皆为世间事，摄众僧故结戒，不论实相。何以故？毗尼中有人、有众生，逐假名而结戒，为护佛法故，不观后世罪多少。又后世罪重，戒中便轻，如道人鞭打杀牛羊等，罪重而戒轻；赞叹女人，戒中重，后世罪轻。杀化牛羊，则众人不嫌，亦不讥论，但自得心罪；若杀真、化牛羊，心不异者得罪等。然制戒意，为众人讥嫌故为重，是故经中说意业最大，非身口业。如人大行布施不及行慈三昧，行慈三昧众生无所得，而自得无量福；邪见断善根人，不恼众生而入阿鼻地狱。是故供养化佛、真佛，以心等故，其福不异。
　　复次，此中佛说，置是化佛光相具足，有人见石泥像等，慈心念佛，是人乃至毕苦其福不尽。佛言：复置泥像，若有恭敬心，虽不见佛像，念佛故以华散空中，其福亦得毕苦。复置散华，但一称南无佛，是人亦得毕苦其福不尽。
　　问曰：云何但空称名字，便得毕苦其福不尽？
　　答曰：是人曾闻佛功德，能度人老病死苦，若多若少供养，及称名字，得无量福，亦至毕苦不尽。是故福田无量故，虽软心布施，其福亦无尽。如是种种因缘譬喻故，真佛、化佛无异，于佛福田供养者，其福无量，以一切法实相无别无异故。
　　尔时，须菩提问佛：世尊，若诸法实相无坏故，二佛无异，今佛分别说诸法，是色，是受、想、行、识，乃至是有为、是无为法，将无坏诸法相耶？佛答：须菩提，佛虽种种分别说诸法，但以言说，欲令众生得解脱，心无所著。若二佛共语，不应说诸法名字；以众生无及佛者，欲牵引令解故，说是善、是恶。如法华经说火宅，以三乘引出诸子，但以名相说诸法，不坏第一义。
　　须菩提问：虽以名相为众生说，无有实事，将无虚妄耶？佛答：圣人随世俗言说，于中无有名相著处。佛此中自说因缘：如凡夫说苦，著名取相；诸佛及弟子，口说苦而心不著，若著不名苦圣谛。苦谛即是名相等，无有定实；凡夫著者亦是名相，无有定实，云何空名相中著空名相？若空名相中著名相者，空亦应著空，无相亦应著无相，无作亦应著无作，乃至无为性亦应著无为性。是法皆如凡夫苦谛相，但有名相，名相亦不住名相中；菩萨入是名相等诸法门中，住是名相般若中，应观一切法无有实。
　　须菩提问：若一切法但有名相，菩萨为何等故发心？如经中说，佛答：若一切法但有名相者，名相中名相亦空，是法皆毕竟空，入如、法性、实际中，是故菩萨能发阿耨多罗三藐三菩提，乃至能以三乘度众生。若诸法有定实、非名相者，即是无生灭；无生灭故，无苦、无集、无尽、无道，云何以三乘度众生？若诸法但是空名相、无实者，亦无生灭；无生灭故，无苦、集、尽、道，亦云何可度？今菩萨知一切法名相等空，则离世间颠倒；亦知名相空，亦离名相空，如是离有离无处中道，能度众生。佛意：菩萨行是中道般若，得一切种智。
　　尔时，须菩提欲难故，先定佛语，乃问：世尊说一切种智耶？佛言：我说一切种智。复问：佛常说三种智，三种智有何差别？佛答：萨婆若是声闻、辟支佛智。何以故？一切，名内外、十二入，是法声闻、辟支佛总相智，皆是无常、苦、空、无我等。道种智，是诸菩萨摩诃萨智。道有四种：一者、人天中受福乐道，所谓种福德；并三乘道为四。菩萨法应引导众生，著大道中；若不任入大道者，著二乘中；若不任入涅槃者，著人天福乐中，作涅槃因缘。世间福乐道，是十善布施诸福德；三十七品是二乘道；三十七品及六波罗蜜是菩萨道，菩萨应了了知是诸道。菩萨以佛道自为、为人，以余三道但为众生，是菩萨道种智。
　　须菩提问：何以道种智为菩萨事？佛答：菩萨应具足一切道，以是道化众生，虽出入是道，未教化众生、净佛国土而不取证；具足是事已，然后坐道场乃取证。是故，须菩提，道种智是菩萨事。
　　须菩提复问：是菩萨住何处实际作证？须菩提意：若住道中作证，是事不然，有二过故：一者、有结使人，不应有毕竟清净正智，若有则与佛无异，若异者有烦恼习气故应有错谬；二者、一切有为法皆是虚诳，和合故有，假名无有定实。是故佛言：不也。若住道中尚不得，何况非道？道、非道亦有二过故。非道非不道，以著心取相故，亦言不也。
　　尔时，须菩提意或作是念，佛所得道甚深，不可得底，是故复问：菩萨住何处实际作证？佛反问须菩提。
　　问曰：佛何以故不直答而反问须菩提？
　　答曰：须菩提既于所得道中了了无惑，贵尚佛所证故，四句戏论，如有著心不了故问，是故佛以须菩提所得证反问：汝得道时住四句中得证耶？答言：不也！我无所住而得漏尽。汝以无所住而心得解脱，当知菩萨摩诃萨亦如是，不住四句而证实际，是故佛反问。复有人言：“四种答中，是名反问答。”
　　问曰：须菩提住金刚三昧，心得解脱，云何言不住道中？
　　答曰：住，名取相定有是法；是人更求无为胜法故，不名为住有为法，为不用故，不于中住。复有人言：“是名相，凡夫法中便有分别，是金刚，是解脱；得无相法，则无所分别。”佛为无相法故，反问须菩提：汝不应以名相故问，汝不应以名相为难。一切种智是佛智。一切种智，名一切三世法中通达无碍智，知大小精粗，无事不知。佛自说一切种智义，有二种相：一者、通达诸法实相故寂灭相，如大海水中风不能动，以其深故波浪不起，一切种智亦如是，戏论风所不能动；二者、一切诸法可以名相文字言说，了了通达无碍，摄有无二事故，名一切种智。有人言：“十力、四无所畏、四无碍法、十八不共法，尽是智慧相和合，名为一切种智。”复有人言：“金刚三昧次第得无碍解脱故，若大小、近远、深浅、难易，无事不知。如是等种种无量因缘，名一切种智。”
　　须菩提闻是已，问：佛智慧故，有上、中、下分别，烦恼断复有差别不？佛言：无差别：断时有差别，断已无差别。譬如刀有利钝，断时有迟速，断已无差别。如来烦恼及习都尽；声闻、辟支佛但烦恼尽，而习气有余。
　　须菩提问：佛世尊三种断，是有为、是无为？佛答：皆是无为。
　　复问：世尊，无为法中可得差别不？佛答：是法无相无量，云何可得差别？
　　复问：世尊，若无差别，云何说是断中有余，是断中无余？须菩提，是习不名真烦恼，有人虽断一切烦恼，身、口中亦有烦恼相出，凡夫见闻是相已，则起不清净心。譬如蜜婆私吒阿罗汉，五百世在猕猴中，今虽得阿罗汉，独腾跳树木，愚人见之即生轻慢，是比丘似如猕猴；是阿罗汉无烦恼心，而犹有本习。又如毕陵伽婆蹉阿罗汉，五百世生婆罗门中，习轻懱心故，虽得阿罗汉，犹语恒水神言：“小婢！止流！”恒神瞋恚，诣佛陈诉，佛教忏悔，犹称小婢！如是等身、口业烦恼习气，二乘不尽，佛无如是事。如一婆罗门恶口，一时以五百事骂佛，佛无愠色；婆罗门心乃欢喜，即复一时以五百善事赞叹于佛，佛亦无喜色。当知佛烦恼习气尽故，好恶无异。又复佛初得道，实功德中出好名声充满十方，唯佛自知；而孙陀梨梵志女，杀身谤佛，恶名流布。佛于此二事，心无有异，亦不忧喜。又入婆罗门聚落中，空钵而出；天人种种供养。又复三月食马麦；释提桓因恭敬，以天食供养。阿罗婆伽林中，棘刺寒风，佛在中宿；又于欢喜园中，在天白宝石上，柔软滑泽，又敷天卧具。于此好、恶事中，心无忧喜。又提婆达多瞋心以石锤佛，罗睺罗敬心合手礼佛。于此二人，其心平等，如爱两眼。如是等种种干乱，无有异想；譬如真金，烧磨锻炼，其色不变。佛经此众事，心无增减，是故可知诸佛爱恚等诸烦恼习气都尽。
　　须菩提意：若诸法实相中，若道、若涅槃无所有；若无所有，何以分别是须陀洹乃至辟支佛习气未尽，佛习气尽？佛言：三乘圣人，皆以无为法而有差别。虽因无为有差别，而有为法中可得说。
　　须菩提欲定佛语，故问：世尊，实以无为法故有差别耶？佛答：世俗法语言名相故可分别，第一法中无分别。何以故？第一义中一切语言道断，以一切心所行断故；但以诸圣人结使断故，说有后际。后际者，所谓无余涅槃。
　　须菩提问：世尊，诸法自相空故，前际不可得，何况后际？何以故？因前际故有后际。佛可其意：以众生不知诸法自相空故，说是前际、是后际，自相空诸法中，前、后际不可得。何以故？若先有生，则后有老死；若离老死有生，是则不死而生，是生无因无缘；若先老死后有生者，不生云何有老死？先后既不可得，一时亦不可得，以是故说自相空法中，无有前、后际。佛言：如是，须菩提，菩萨应以自相空法行般若，内外法乃至佛法不著故。
　　问曰：上来常说般若波罗蜜相，今何以更问？
　　答曰：不但问相，人常说般若波罗蜜，般若波罗蜜以何义故名般若？佛言：以第一度、一切法到彼岸，名般若波罗蜜。第一度者，声闻人以下智度，辟支佛以中智度，菩萨以上智度，故名第一度。
　　复次，烦恼有九种，上中下各有三品；智慧亦有九种。下下智慧从钝根须陀洹来，乃至上下是第一声闻舍利弗等；上中是大辟支佛，上上是菩萨。以上上智慧度故，名第一度。声闻、辟支佛但总相度，于别相少；菩萨一切法总相、别相皆了了知故，名第一度。
　　复次，菩萨度时，智慧遍满可知法中，二乘人可知法中不能遍满，是故名第一度。
　　复次，第一度者，大乘福德、智慧、六波罗蜜、三十七品具足满，故安隐度。又十方诸佛大菩萨诸天皆来佐助，安隐得度。如人乘七宝船，牢治行具，上有种种好食，有好导师，遇随意好风，则为好度。若人乘草栰度恐怖，不名好度。
　　复次，佛说三乘人，以是般若波罗蜜度到彼岸涅槃，灭一切忧苦，以是义故，名般若波罗蜜。
　　复次，是般若波罗蜜中一切法，内外大小，思惟筹量，分别推求，乃至如微尘不得坚实，既到微尘，则不可分别；心心数法，乃至一念中，亦不可分别。是般若波罗蜜中，心、色二法破坏，推求不得坚实，以是义故，名般若波罗蜜。
　　复次，般若名慧，波罗蜜名到彼岸，彼岸名尽一切智慧边。智慧名不可破坏相，不可破坏相即是如、法性、实际，以其实故，不可破坏；是三事摄入般若中故，名为般若波罗蜜。
　　复次，般若波罗蜜，无有法与法有合有散，毕竟空故。是般若无色、无形、无对，一相所谓无相，是义如先说。如是等种种因缘故，名般若义。
　　今当说般若力，所谓般若能生一切智慧、禅定等诸法，能生一切乐说辩才。以般若力故演说一句，种种庄严穷劫不尽。星宿日月不能照处，般若能照，能破邪见无明黑闇故。魔若魔人，求声闻、辟支佛人，外道恶人所不能坏。何以故？菩萨行般若，此诸恶人于般若中皆不可得故。
　　复次，若行者，一心信受讽诵，诸恶不能得便，何况正忆念、如说行！如是，须菩提，菩萨应行般若义。般若义者，所谓无常义，苦、空、无我义，四谛智、尽智、无生智、法智、比智、世智、知他心智、如实智义故，应行般若。是般若如大海有种种宝物，或大或小，唯一是如意宝；般若波罗蜜亦有种种诸智慧宝，无常等四圣行、十智，唯有如实智，如如意宝。
　　问曰：如先品说，若常、若无常等行，不名行般若波罗蜜，今何以言行无常等义故，应行般若波罗蜜？
　　答曰：我已先答，无常有二种：若著心戏论无常，是不名行般若；若以无著心不戏论无常，为破常倒，又不自生著心，是名行般若。
　　问曰：三藏中但有十智，此中何以有如实智？
　　答曰：是故名大乘，大法能受小法，小不能受大。
　　问曰：十智各各有体相，如实智有何等相？
　　答曰：有人言：“能知诸法实相，所谓如、法性、实际，是名如实智相。”佛此中说如实智，唯是诸佛所得。何以故？烦恼未尽者，犹有无明故，不能知如实。二乘及大菩萨，习未尽故，不能遍知一切法、一切种，不名如实智；但诸佛于一切无明尽无遗余故，能如实知。
　　问曰：若除佛更无如实智者，二乘云何得涅槃？大菩萨得无生忍？
　　答曰：如实智有二种：一者、遍满具足，二者、未具足。具足者佛，不具足者二乘及大菩萨。譬如闇室中，为有所作故燃灯，所为已办；后来灯，其明益增。黑闇有二分：一分初灯已除，第二分后灯所除。第二分闇与初灯明和合，若不尔，第二灯则无所用。如是，二乘及大菩萨智慧，虽已破无明，佛智慧所除无明分，是诸人所不能除。不得言初灯无照，如是，不得言二乘及菩萨智慧是遍如实知。遍如实智是佛，但如实智，二乘及菩萨所共。
　　尔时，须菩提问佛：世尊，若深般若中义非义不可得，云何言菩萨为深般若义故行般若？佛答：贪欲等烦恼非义不应行者，诸法有三分：贪欲等诸烦恼是非义；六波罗蜜等诸善法是义；色等法无记故，非义非非义。若人于烦恼及行烦恼者中，生怨憎心；于六波罗蜜等诸善法及行善法者中，生爱念心；于色等无记法及行无记法者中，即生痴心。如经中说：凡人得受乐时生贪心，受苦时生瞋心，受不苦不乐时生痴心。是故说菩萨应作是念：欲贪等非义，不应念以为非，如经广说。此中自说因缘：恶法、善法、无记法，一如相，无有义非义，如相无二无分别故。复次，佛得道时，不见一法若义若非义。诸法实相，有佛无佛常住，不作义非义。若如是知，即是义，但破分别心故，说义非义不应行。如是，须菩提，菩萨应行是离义非义般若波罗蜜。
　　须菩提复问：何缘故般若非义非非义？佛答：一切法无作无起相故，无所能作，云何般若波罗蜜作义以非义？
　　须菩提复问：世尊，若一切诸佛及弟子，皆以无为法为义，佛何以说般若波罗蜜不能作义以非义？佛答：一切圣人虽以无为法为义，不作义以非义，无增无损故。此中说譬喻：如虚空如不能益众生，不能损众生，虚空无法故，无有义以非义，何况虚空如？虚空虽无法，一切世间因虚空故得有所作；般若波罗蜜亦如是，虽无相无为，而因般若能行五波罗蜜等一切佛道法。以著心故，说般若无义非义；无著心故，说第一实义。以世谛故说言义，第一义中无有义。复次，般若有二种：一者、有为，二者、无为。学有为般若，能具足六波罗蜜，住十地中；学无为般若，灭一切烦恼习成佛道。
　　今须菩提问佛：世尊，菩萨学无为般若得一切智，云何言无义？佛答：虽得萨婆若，不以二法故得。分别取相者，是名二法。
　　复问：不二法能得不二法耶？佛答：不也！何以故？不二法即是无为，无为无有得不得相，是无为法不可行故。
　　复问：若以不二法不得，可以二法得不二法不？答言：不也！何以故？二法虚诳不实故，云何行不实而得实法？
　　复问：世尊，若不以二、不以不二，云何当得一切种智？佛答：无所得，即是得。此中二、不二，即是无分别，皆无所得。是无所得，不以有所得为行，虽行有为法，得是无所得，心不取相故无所得。何以故？与空、无相、无作合行故。
大智度论卷第八十五释道树品第七十一
　　【经】须菩提白佛言：“世尊，是般若波罗蜜甚深！世尊，诸菩萨摩诃萨不得众生，而为众生求阿耨多罗三藐三菩提，是为甚难！世尊，譬如人欲于虚空中种树，是为甚难！世尊，菩萨摩诃萨亦如是，为众生故，求阿耨多罗三藐三菩提，众生亦不可得。”
　　佛告须菩提：“如是，如是。诸菩萨摩诃萨所为甚难，为众生故，求阿耨多罗三藐三菩提，度著吾我颠倒众生。须菩提，譬如人种树，不识树根、茎、枝、叶、华、果，而爱护溉灌，渐渐长大，华、叶、果实成就，皆得用之。如是，须菩提，诸菩萨摩诃萨为众生故，求阿耨多罗三藐三菩提，渐渐行六波罗蜜，得一切种智，成佛树，以叶、华、果实益众生。须菩提，何等为叶益众生？因菩萨摩诃萨得离三恶道，是为叶益众生。何等为华益众生？因菩萨得生刹利大姓、婆罗门大姓、居士大家，四天王天处乃至非有想非无想处，是为华益众生。何等为果益众生？是菩萨得一切种智，令众生得须陀洹果、斯陀含果、阿那含果、阿罗汉果、辟支佛道、佛道，是众生渐渐以三乘法，于无余涅槃而般涅槃，是为果益众生。是菩萨摩诃萨，不得众生实法，而度众生令离我颠倒著，作是念：‘一切诸法中无众生，我所为众生求一切种智，是众生实不可得。’”
　　须菩提白佛言：“世尊，当知是菩萨为如佛。何以故？是菩萨因缘故，断一切地狱种、一切畜生种、一切饿鬼种，断一切诸难，断一切贫穷下贱道，断一切欲界、色界、无色界。”
　　佛言：“如是，如是。须菩提，当知是菩萨摩诃萨如佛。须菩提，若菩萨摩诃萨不发心求阿耨多罗三藐三菩提，世间则无过去、未来、现在诸佛，世间亦无辟支佛、阿罗汉、阿那含、斯陀含、须陀洹，三恶趣及三界亦无断时。须菩提，汝所说是菩萨摩诃萨当知如佛。如是，如是，须菩提，当知是菩萨实如佛。何以故？以如故说如来，以如故说辟支佛、阿罗汉、一切贤圣，以如故说为色乃至识，以如故说一切法，乃至有为性、无为性。是诸如，如实无异，以是故说名为如。诸菩萨摩诃萨学是如，得一切种智，得名如来。以是因缘故，说菩萨摩诃萨当知如佛，以如相故。如是，须菩提，菩萨摩诃萨应学如般若波罗蜜！菩萨学如般若波罗蜜，则能学一切法如；学一切法如，则得具足一切法如；具足一切法如已，于一切法如得自在；于一切法如得自在已，善知一切众生根；善知一切众生根已，知一切众生根具足，亦知一切众生业因缘；知一切众生业因缘已，得愿智具足；愿智具足已，净三世慧；净三世慧已，饶益一切众生；饶益一切众生已，净佛国土；净佛国土已，得一切种智；得一切种智已，转法轮；转法轮已，安立众生于三乘，令入无余涅槃。如是，须菩提，菩萨摩诃萨欲得一切功德，自利利人，应发阿耨多罗三藐三菩提心！”
　　须菩提白佛言：“世尊，是诸菩萨摩诃萨，能如说行深般若波罗蜜，一切世间天及人、阿修罗，应当为作礼！”
　　佛告须菩提：“如是，如是。是菩萨摩诃萨，能如说行般若波罗蜜，一切世间天及人、阿修罗，应当为作礼。”
　　“世尊，是初发意菩萨摩诃萨，为众生故，求阿耨多罗三藐三菩提，得几所福德？”
　　佛告须菩提：“若千世界中众生，皆发声闻、辟支佛意。于汝意云何？其福多不？”
　　须菩提言：“甚多无量！”
　　佛告须菩提：“其福不如初发意菩萨摩诃萨百倍、千倍、巨亿万倍，乃至算数譬喻所不能及。何以故？发声闻、辟支佛意者，皆因菩萨出故，菩萨终不因声闻、辟支佛出。二千世界、三千大千世界中亦如是。置是三千大千世界中住声闻、辟支佛地者，若三千大千世界中众生皆住干慧地，其福多不？”
　　须菩提言：“甚多无量！”
　　佛言：“不如初发意菩萨百倍、千倍、巨亿万倍，乃至算数譬喻所不能及。置是住干慧地众生，若三千大千世界中众生，皆住性地、八人地、见地、薄地、离欲地、已办地、辟支佛地，是一切福德，欲比初发意菩萨百倍、千倍、巨亿万倍，乃至算数譬喻所不能及。须菩提，若三千大千世界中初发意菩萨，不如入法位菩萨百千万倍、巨亿万倍，乃至算数譬喻所不能及。若三千大千世界中入法位菩萨，不如向佛道菩萨百千万倍、巨亿万倍，乃至算数譬喻所不能及。若三千大千世界中向佛道菩萨，不如佛功德百千万倍、巨亿万倍，乃至算数譬喻所不能及。”
　　须菩提白佛言：“世尊，初发心菩萨摩诃萨，当念何等法？”
　　佛言：“应念一切种智。”
　　须菩提言：“何等是一切种智？一切种智何等缘？何等增上？何等行？何等相？”
　　佛告须菩提：“一切种智无所有，无念、无生、无示。如须菩提所问，一切种智何等缘？何等增上？何等行？何等相？须菩提，一切种智无法缘，念为增上，寂灭为行，无相为相。须菩提，是名一切种智缘、增上、行、相。”
　　须菩提白佛言：“世尊，但一切种智无法，色、受、想、行、识亦无法，内外法亦无法，四禅、四无量心、四无色定，四念处、四正勤、四如意足、五根、五力、七觉分、八圣道分，空三昧、无相三昧、无作三昧，八背舍、九次第定，佛十力、四无所畏、四无碍智、十八不共法，大慈、大悲、大喜、大舍，初神通、第二、第三、第四、第五、第六神通，有为相、无为相，亦无法？”
　　佛告须菩提：“色亦无法，乃至有为相、无为相亦无法。”
　　须菩提言：“世尊，何因缘故一切种智无法，色无法乃至有为相、无为相亦无法？”
　　佛言：“一切种智自性无故，若法自性无，是名无法；色乃至有为相、无为相，亦如是。”
　　“世尊，何因缘故诸法自性无？”
　　佛言：“诸法和合因缘生法中无自性，若无自性，是名无法。以是故，须菩提，菩萨摩诃萨当知一切法无性。何以故？一切法性空故，以是故当知一切法无性。”
　　须菩提白佛言：“世尊，若一切法无性，初发意菩萨，以何等方便力能行檀波罗蜜，净佛世界，成就众生？能行尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，行初禅乃至第四禅，行慈心乃至舍心，行空处乃至非有想非无想处，内空乃至无法有法空，四念处乃至八圣道分，空三昧、无相三昧、无作三昧，八背舍、九次第定，佛十力、四无所畏、四无碍智、十八不共法、大慈大悲，能行一切种智，净佛世界，成就众生？”
　　佛告须菩提：“菩萨摩诃萨能学诸法无性，亦能净佛世界，成就众生。知世界众生亦无性，即是方便力。须菩提，是菩萨摩诃萨行檀波罗蜜修学佛道，行尸罗波罗蜜修学佛道，行羼提波罗蜜、毗梨耶波罗蜜、禅波罗蜜、般若波罗蜜修学佛道，乃至行一切种智修学佛道，亦知佛道无性。是菩萨摩诃萨行六波罗蜜修学佛道，乃至未成就佛十力、四无所畏、四无碍智、十八不共法、大慈大悲、一切种智，是为修学佛道。能具足是佛道因缘已，用一念相应慧，得一切种智，尔时一切烦恼习永尽，以不生故。是时，以佛眼观三千大千世界，无法尚不可得，何况有法？如是，须菩提，菩萨摩诃萨，应行无性般若波罗蜜。须菩提，是名菩萨摩诃萨方便力。无法尚不可得，何况有法？须菩提，是菩萨摩诃萨若布施时，布施无法尚不知，何况有法？受者及菩萨心，无法尚不知，何况有法？乃至一切种智，得者、得法、得处，无法尚不知，何况有法？何以故？一切法本性尔；非佛作，非声闻、辟支佛作，亦非余人作，一切法无作者故。”
　　须菩提白佛言：“世尊，诸法、诸法性离耶？”
　　佛言：“如是，如是，诸法、诸法性离。”
　　“世尊，若诸法、诸法性离，云何离法能知离法，若有若无？何以故？无法不能知无法，有法不能知有法，无法不能知有法，有法不能知无法。世尊，如是一切法无所有相，云何菩萨摩诃萨作是分别，是法若有若无？”
　　佛言：“菩萨摩诃萨，以世谛故，示众生若有若无，非以第一义。”
　　“世尊，世谛、第一义谛有异耶？”
　　“须菩提，世谛、第一义谛，无异也。何以故？世谛如，即是第一义谛如。众生不知不见是如故，菩萨摩诃萨以世谛示若有若无。
　　“复次，须菩提，众生于五受众中，有著相故，不知无所有；为是众生故，示若有若无，令知清净无所有。如是，须菩提，菩萨摩诃萨，应当作是行般若波罗蜜！”
　　【论】释曰：须菩提从佛闻无所得即是得，叹未曾有，白佛言：世尊，是般若甚深！如经中广说，以树为譬喻：叶、华、果实，从薄转厚。如树叶荫，热时凉乐，众生因菩萨道树荫，得离三恶道热苦。何以故？遮恶故。如华色好香净柔软，众生因菩萨以布施、持戒教化故，受人天中福乐。如树果色香味力，众生因菩萨故得须陀洹等诸圣道果。
　　须菩提闻是欢喜言：是菩萨如佛无异。此中自说因缘：因菩萨故断地狱等恶道。佛可其意，更说因缘：须菩提，菩萨不发心求阿耨多罗三藐三菩提，乃至三界无断时。复次，得诸法如故，说名如来，乃至名须陀洹；以如故，说色乃至无为性；是诸法如，皆一无异。菩萨学是如，必当得萨婆若，是故言如佛无异；不以我心贪贵菩萨故，说言如佛，以得如故言如佛。是如在佛，亦在菩萨，以一相故，是名菩萨为如佛；离如，更无有法不入如者。
　　问曰：若以同如故，名菩萨如佛，乃至畜生中亦有是如，何以不名如佛？
　　答曰：畜生虽亦有如，因缘未发故，不能利益众生，不能行如至萨婆若故。如是，须菩提，菩萨应学是如般若波罗蜜！菩萨学是如般若故，则能具足一切法如。具足名得诸法实相，能以种种门令众生得解。以得具足故，于一切法如得自在；得是诸法如自在已，能善知众生根故，能知众生诸根具足。诸根者，信等五善根，三乘人各各有，能分别是人有、是人无、是人得力、是人不得力。具足者，信等善根具足，如是人能出世间。信根得力，则决定能受持不疑；精进力故，虽未见法，一心求道，不惜身命，不休不息；念力故，常忆师教，善法来听入，恶法来不听入，如守门人；定力故，摄心一处不动，以助智慧；智慧力故，能如实观诸法相。得根有二种：一者、在大心人身中，则成菩萨根；二者、在小心人身中，则成小乘根。得是具足根，则可度。或有菩萨见人虽得信等五根而不可度，由先世恶业罪重故，是故言知一切众生业因缘。欲知无数劫业因缘，要得宿命通；既知已，为众生说过去罪业因缘。众生以是过去罪故不畏，是故求愿智，欲知三世事；既知已，为众生说未来世罪业因缘，当堕地狱。众生闻已，则怀恐怖，恐怖已，心伏易度。众生若欲知未来世福报因缘，为说已则欢喜可度。是故说知业因缘已，愿智具足。愿智具足故，得三世慧净，通达无碍，知过去善恶业，又知未来善恶果报，知现在众生诸根利钝，然后说法教化，多所利益不虚。大利益众生故，能净佛国土；净佛国土已，得一切种智；得一切种智故，转法轮；转法轮已，以三乘安立众生，入无余涅槃。如是利益，皆从学如中来，是故佛说菩萨欲得一切功德，自利利人，当发阿耨多罗三藐三菩提心。
　　须菩提闻是菩萨功德甚多，白佛言：世尊，菩萨能如说行般若波罗蜜，一切世间应当作礼。如经中广说，分别初发意菩萨功德。
　　尔时，须菩提知是甚深般若无忆想，非初学所得，是故问佛：初发心菩萨，应念何等法？佛答：应念一切种智。一切种智者，即是阿耨多罗三藐三菩提；萨婆若、佛法、佛道，皆是一切种智异名。
　　问曰：佛何以答言念一切种智？
　　答曰：初发意菩萨，未得深智慧，既舍世间五欲乐，佛教系心念萨婆若，应作是念：“虽舍小杂乐，当得清净大乐；舍颠倒虚诳乐，得实乐；舍系缚乐，得解脱乐；舍独善乐，得共一切众生善乐。”得如是等利益故，佛教初发意者，常念萨婆若。
　　须菩提问：世尊，是一切种智，为是有法？为是无法？何等缘？何等增上？何等行？何等相？佛答：须菩提，一切种智无所有，无所有名非法，无生无灭。诸法如实缘亦无所有，念为增上，寂灭为行，无相为相。
　　问曰：皆是毕竟空，念何以独言增上？
　　答曰：诸法各各有力，佛智慧是毕竟空，如、法性、实际、无相，所谓寂灭相。佛得一切种智，不复思惟，无复难易远近，所念皆得故，言念为增上。
　　须菩提问：世尊，但一切种智无法，色等法亦无法？佛答：色等一切法，亦是无法。自说因缘：若法从因缘和合生，即无自性；若法无自性，即是空无法。以是因缘故，当知一切法无所有性。
　　须菩提问：初发心菩萨，以何方便行檀波罗蜜，乃至一切种智，净佛世界，教化众生？佛答：无所有法性中学，入观亦能集诸功德，教化众生，净佛世界，即是方便力。所谓有无二法，能一时行故；所谓毕竟空，集诸福德。是人行六波罗蜜时，亦修治佛道；如佛心以毕竟空无所有法，行六波罗蜜，乃至一切种智。是菩萨行是道，能具足佛十力、四无所畏、四无碍智、十八不共法、大慈大悲。行菩萨道时，具足是法，坐道场，用一念相应慧，得一切种智；如人夜失宝珠，电光暂现，即时还得故，烦恼及习永尽，更不复生。得佛已，以佛眼观一切十方世界中，一切物尚不见无，何况有法？毕竟空法能破颠倒，令菩萨成佛，是事尚不可得，何况凡夫颠倒有法？是故，须菩提，当知一切法无所有相，是名菩萨方便。空尚不得，何况有？须菩提，菩萨应行无所有般若波罗蜜。是菩萨行是无所有般若波罗蜜，若布施时，即知布施物空，无所有，受者及菩萨心，亦无所有；乃至一切种智，得者、得法、得处，无法尚不知，何况有法？得者，菩萨；得法，是阿耨多罗三藐三菩提。用得法是菩萨道，皆知是法无所有。何以故？一切法本性尔，不以智慧故异，非凡夫作，亦非诸圣人作，一切法无作，无作者故。
　　须菩提意：若诸法都是无所有相，谁知是无所有？是故问佛：世尊，诸法、诸法性离，云何离法能知离法，若有若无？何以故？无法不能知无法，有法不能知有法，无法不知有法，有法不知无法！世尊，如是一切法无所有相！云何菩萨作是分别，是法若有若无？佛答：菩萨世俗故，为众生说若有若无，非第一义。若有是实有，无亦应有实！若有不实，无云何应实？
　　须菩提问：世俗、第一义有异耶？若异，破坏法性故，是故言不异，世俗如即是第一义如。众生不知是如故，以世俗为说，若有若无。复次，众生五受阴中有所著，为是众生离所有，得无所有故，菩萨说无所有，世俗法故分别诸法，欲令众生知是无所有。如是，须菩提，菩萨应学无所有般若波罗蜜。
释菩萨行品第七十二
　　【经】须菩提白佛言：“世尊，世尊说菩萨行，何等是菩萨行？”
　　佛言：“菩萨行者，为阿耨多罗三藐三菩提行，是名菩萨行。”
　　“世尊，云何菩萨摩诃萨为阿耨多罗三藐三菩提行，是菩萨行？”
　　佛言：“若菩萨摩诃萨，行色空，行受、想、行、识空，行眼空乃至意，行色空乃至法，行眼界空乃至意识界；行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；行内空，行外空，行内外空，行空空，行第一义空、有为空、无为空、毕竟空、无始空、散空、诸法空、性空、自相空、无法空、有法空、无法有法空；行初禅、第二第三第四禅，行慈悲喜舍，行无量虚空处、无量识处、无所有处、非有想非无想处；行四念处，行四正勤、四如意足、五根、五力、七觉分、八圣道分；行空三昧，行无相、无作三昧；行八背舍、九次第定；行佛十力，行四无所畏，行四无碍智，行十八不共法，行大慈大悲；行净佛国土，行成就众生；行诸辩才，行文字入无文字，行诸陀罗尼门；行有为性，行无为性，如阿耨多罗三藐三菩提不作二。如是，须菩提，菩萨摩诃萨行般若波罗蜜，名为阿耨多罗三藐三菩提行，是为菩萨行。”
　　须菩提白佛言：“世尊，世尊说言佛，何义故名佛？”
　　佛告须菩提：“知诸法实义故名为佛。复次，得诸法实相故名为佛。复次，通达实义故名为佛。复次，如实知一切法故名为佛。”
　　须菩提言：“何义故名菩提？”
　　“须菩提，空义是菩提义，如义、法性义、实际义是菩提义。复次，须菩提，名相言说是菩提义。须菩提，菩提实义不可坏，不可分别，是菩提义。复次，须菩提，诸法实相不诳不异，是菩提义。以是故名菩提。复次，须菩提，是菩提，是诸佛所有故，名菩提。复次，须菩提，诸佛正遍知故，名菩提。”
　　须菩提白佛言：“世尊，若菩萨摩诃萨，为是菩提行六波罗蜜，乃至行一切种智，于诸法何得何失？何增何减？何生何灭？何垢何净？”
　　佛告须菩提：“若菩萨摩诃萨行六波罗蜜，乃至行一切种智，于诸法无得无失、无增无减、无生无灭、无垢无净。何以故？菩萨摩诃萨行般若波罗蜜，不为得失、增减、生灭、垢净故出。”
　　须菩提白佛言：“世尊，若菩萨摩诃萨行般若波罗蜜，不为得失，乃至不为净垢故出，菩萨摩诃萨云何行般若波罗蜜，能取檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜？云何行内空乃至无法有法空？云何行禅、无量心、无色定？云何行四念处乃至八圣道分？云何行空、无相、无作解脱门？云何行佛十力、四无所畏、四无碍智、十八不共法、大慈大悲？云何行菩萨十地？云何过声闻、辟支佛地入菩萨位中？”
　　佛告须菩提：“菩萨摩诃萨行般若波罗蜜时，不以二法行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，不以二法乃至行一切种智。”
　　须菩提言：“世尊，若菩萨摩诃萨不以二法故，行檀波罗蜜乃至般若波罗蜜；不以二法故，乃至行一切种智。菩萨从初发意乃至后意，云何善根增益？”
　　佛告须菩提：“若行二法者，善根不得增益。何以故？一切凡夫皆依二法，不得增益善根。菩萨摩诃萨行不二法，从初发意乃至后意，于其中间增益善根。以是故，菩萨摩诃萨，一切世间天及人、阿修罗无能伏，无能坏其善根，令堕声闻、辟支佛地；及诸众恶不善法，不能制菩萨令不能行檀波罗蜜、增益善根，乃至般若波罗蜜，亦如是。须菩提，菩萨摩诃萨应如是行般若波罗蜜！”
　　“世尊，菩萨摩诃萨为善根故，行般若波罗蜜不？”
　　佛言：“不也！须菩提，菩萨亦不为善根故行般若波罗蜜，亦不为非善根故行般若波罗蜜。何以故？须菩提，菩萨摩诃萨法，未供养诸佛，未具足善根，未得真知识，不能得一切种智。”
　　须菩提言：“世尊，云何菩萨摩诃萨供养诸佛，具足善根，得真知识，能得一切种智？”
　　佛告须菩提：“菩萨摩诃萨从初发意供养诸佛，诸佛所说十二部经，修妒路乃至忧波提舍，是菩萨闻持、诵利、心观、了达；了达故，得陀罗尼；得陀罗尼故，能起无碍智；起无碍智故，所生处乃至萨婆若，终不忘失；亦于诸佛所种善根，为是善根所护，终不堕恶道诸难。以是善根因缘故，得深心清净；得深心清净故，能净佛国土，成就众生。以善根所护故，常不离真知识，所谓诸佛、诸菩萨摩诃萨，及诸声闻能赞叹佛法众者。如是，须菩提，菩萨摩诃萨应供养诸佛，种善根，亲近善知识。”　　
　　【论】释曰：上品中须菩提问佛：经常说般若波罗蜜，何以故名般若波罗蜜？佛种种因缘答。因此事故，此品中复问世尊：经常说菩萨行，何等是菩萨行？是故须菩提问菩萨行。
　　问曰：若般若波罗蜜中摄一切法，又般若即是菩萨行，何以故更问？
　　答曰：一切菩萨道，名菩萨行；悉遍知诸法实相智慧，名般若波罗蜜，是为异。若般若经、菩萨行等共相摄，无异。
　　复次，有人言：“菩萨行者，菩萨身、口、意业，诸有所作，皆名菩萨行。”以是事故，须菩提但欲分别菩萨正行故问。是故佛答：菩萨行者，为阿耨多罗三藐三菩提诸善行，是名菩萨正行；菩萨不善、无记及著心行善法，非菩萨行；但以悲心故及空智慧，为阿耨多罗三藐三菩提行，是名菩萨行。何等是清净行？所谓色空行，受、想、行、识空行，乃至有为性、无为性空行。于是诸法，不分别是空、是实，乃至是有为、是无为，如阿耨多罗三藐三菩提灭戏论不二相，是名菩萨行。无能坏者，亦无过失。须菩提闻是菩萨行已，欢喜问：菩萨行果报得作佛，经常言佛，何等是佛义？佛答：知诸法实义故名为佛。
　　问曰：若尔者，阿罗汉、辟支佛及大菩萨，是人亦知诸法实义，何故不名为佛？
　　答曰：上已说燃灯喻，于凡夫为实，于佛不为实。以烦恼习所覆故，不名为实，不能得一切种智、断一切法中疑悔故，不名正智实义，如上分别。
　　问曰：知诸法实义，得诸法实相，通达实义，一切法如实知，是四有何异？
　　答曰：有人言：“义无异，名字异。”有人言：“有差别。”义，名诸法实相，不生不灭，法相常住如涅槃。知是义故，名为佛。是义中常觉悟，无错谬，于是义以种种名相法，令众生解第一实义。是故四无碍中，别说义无碍、法无碍。有人虽得诸法实义，不能通达，有二因缘故：一者、烦恼未尽，二者、未得一切智故。如须陀洹、斯陀含、阿那含，未断烦恼故，不能通达；阿罗汉、辟支佛、大菩萨烦恼虽尽，未得一切种智故，不能通达。是故说通达实义故，名为佛。如实知一切法者，总上三事，亦义亦法，一切法若有若无，种种了知故；如一切种智义中说，亦知寂灭相，亦知有为相。复次，菩提名智，佛名智者，得是智故，名为智者。
　　须菩提问：世尊，何等是菩提？佛答：空、如、法性、实际，名为菩提。空三昧相应实相智慧，缘如、法性、实际，菩提名实智慧。三学道未断烦恼，虽有智慧不名为菩提。三无学人，无明永尽无余故，智慧名菩提。二无学人不得一切智、正遍知诸法故，不得名阿耨多罗三藐三菩提；唯佛一人智慧，名阿耨多罗三藐三菩提。复次，名相语言文字故，名菩提，菩提实义不可分别破坏。复次，菩提是如不异，常不虚诳。何以故？一切众生智慧转转有胜，至佛更无胜者；诸法亦转转有胜，先者虚妄，后者真实，至菩提更无实者，是故菩提名为实。复次，如得菩提故名为佛，今以佛得故名菩提。
　　复次，有人言：“尽智知生永尽，是名菩提。”有人言：“尽智、无生智，名菩提。”有人言：“无碍解脱名菩提。何以故？得是解脱，于一切法皆通达。”有人言：“四无碍智是菩提。何以故？佛知诸法实相，是义无碍；知诸法名相分别，是名法无碍；分别种种语言，使众生得解，是名辞无碍；有所说法教化，无穷无尽，是名乐说无碍。以四无碍具足，利益众生故，名菩提。”有人言：“佛十力、四无所畏、四无碍智、十八不共法、大慈大悲、一切种智，如是无量佛法，尽名菩提。何以故？以智慧大故，诸法皆名菩提。”有人言：“真菩提名佛，无漏十智是。十智相应受、想、行、识，身、口业及心不相应诸行，皆名菩提，共缘、共生、共相佐助故，皆名菩提。”复有人言：“菩提义无量无边，唯佛能遍知，余人知其少分；譬如转轮圣王宝藏中诸宝，无能分别知其价者，圣王出宝赐人，正可知其所得者。”
　　此中，须菩提问佛菩提相已，更问世尊：若菩提毕竟空不坏相，菩萨行六波罗蜜诸法，增益何等善根？佛答：若菩萨行是菩提实相，于一切法无所增益，何况善根？何以故？般若波罗蜜，不为得失，乃至垢净故出，毕竟清净故。佛可其意。
　　复更问：若无增减，云何菩萨行般若取檀波罗蜜等诸菩萨行？佛答：菩萨虽行是法，不以二法故行，毕竟空和合共行，是故不应难。
　　复问：世尊，若是菩萨不行二法，云何从初发意乃至后心增长善根？佛答：若人行二法，即是颠倒，不能增长善根。如人梦中虽大得财，竟无所得；觉已所得多少，真名为得。佛语须菩提：一切凡人，皆著二法故，不能增益善根；菩萨行诸法实相，所谓不二法，从初发心来乃至后心，增益善根，无有错谬。是故菩萨，一切天、人、阿修罗无能坏其善根，令堕二乘；及余众恶亦不能坏。余恶者，悭贪等烦恼，破檀波罗蜜诸善法等。
　　复问：世尊，菩萨为善根故行般若耶？佛答：不为善，不为不善故行般若。
　　问曰：不为不善根故，行般若可尔，云何不为善根故行？
　　答曰：此中佛意：贵阿耨多罗三藐三菩提故，虽行诸善根，为办事故行，不以为贵。如栰喻经说：善法尚应舍，何况不善法！善根是助佛道法，若人不为栰故渡，为到彼岸故渡。此中佛说因缘：菩萨未供养诸佛，未得真知识，不能得一切种智，是故虽种善根，不以为贵，但为阿耨多罗三藐三菩提故。
　　须菩提言：云何菩萨虽不为善根，而能供养诸佛，乃至得一切种智？佛答：菩萨从初发心已来，供养诸佛，如经中说。供养佛大故，但说佛，当知已供养辟支佛，乃至住干慧地。凡人为闻法故，从其闻说十二部经，以不能常得师故，皆当受持；以喜忘故，诵读令利；心观者，常系心经卷，次第忆念；先以语言宣义，后得了达，即得陀罗尼。陀罗尼有二种：一者、闻持陀罗尼，二者、得诸法实相陀罗尼。读诵修习常念故，得闻持陀罗尼；通达义故，得实相陀罗尼。住是二陀罗尼门中，能生无碍智，为众生说法故，具足四无碍智。
　　问曰：若菩萨有无碍智，与佛何异？
　　答曰：无碍有二种：一、真无碍，二、名字无碍。此中除佛无碍，余者随菩萨所得无碍。是菩萨读经等因缘故，所生之处，乃至得一切种智，终不忘失。何以故？深入诵读诸法故，烦恼折薄，为善根所护故，终不堕恶道诸难；如盲人为有目者所将护故，终不堕落沟壑。集善根福德故，得深心清净。深心清净者，慈爱一切众生，虽怨贼中人亦不加恶，所谓夺命等。
　　复次，智慧福德大集故，烦恼微少，不能遍覆菩萨善心。
　　复次，深心者，于众生中得慈悲心、不舍心、救度心，于诸法中得无常、苦、空、无我毕竟空心，乃至佛不生佛想、涅槃想，是名深心清净。深心清净故，能教化众生。何以故？是烦恼薄故，不起高心、我心、瞋心故，众生爱乐，信受其语，教化众生。教化众生故，得净佛世界，如毗摩罗鞊佛国品中说：众生净故，世界清净。为善根所护故，终不离善知识。善知识者，诸佛、大菩萨、阿罗汉。略说善知识相，能赞叹三宝者。如是菩萨应供养诸佛，种善根，亲近善知识。何以故？如病人应求良医药草，佛为良医，诸善根为药草，瞻病人为善知识。病者具此三事故，病得除愈。菩萨亦如是，具此三事，灭诸烦恼故，能利益众生。
释种善根品第七十三
　　【经】须菩提白佛言：“世尊，菩萨摩诃萨，若不供养诸佛，不具足善根，不得真知识，当得萨婆若不？”
　　佛告须菩提：“菩萨摩诃萨供养诸佛、种善根、得真知识，一切种智尚难得，何况不供养诸佛，不种善根，不得真知识？”
　　须菩提白佛言：“世尊，菩萨摩诃萨供养诸佛、种善根、得真知识，何以故难得一切种智？”
　　佛告须菩提：“菩萨摩诃萨远离方便力，不从诸佛闻方便力，所种善根不具足，不常随善知识教。”
　　“世尊，何等是方便力，菩萨摩诃萨行是方便力，得一切种智？”
　　佛言：“菩萨摩诃萨，从初发意行檀波罗蜜，应萨婆若念，布施佛、若辟支佛、若声闻、若人、若非人，是时不生布施想、受者想。何以故？观一切法自相空，无生，无定相，无所转，入诸法实相，所谓一切法无作无起相。菩萨以是方便力故，增益善根；增益善根故，行檀波罗蜜，净佛国土，成就众生。布施不受世间果报，但欲救度一切众生故，行檀波罗蜜。
　　“复次，须菩提，菩萨摩诃萨从初发意，行尸罗波罗蜜，应萨婆若念，持戒时不堕淫怒痴中，亦不堕诸烦恼、缠缚及诸不善破道法，若悭贪、破戒、瞋恚，懈怠、乱意、愚痴，慢、大慢、慢慢、我慢、增上慢、不如慢、邪慢，若声闻心、若辟支佛心。何以故？是菩萨摩诃萨，观一切法自相空，无生，无定相，无所转，入诸法实相，所谓一切法无作无起相。菩萨成就是方便力故，增益善根；增益善根故，行尸罗波罗蜜，净佛国土，成就众生。持戒不受世间果报，但欲救度一切众生故，行尸罗波罗蜜。
　　“复次，须菩提，菩萨摩诃萨从初发意，行羼提波罗蜜，应萨婆若念，方便力成就故，行见谛道、思惟道，亦不取须陀洹果、斯陀含、阿那含、阿罗汉果。何以故？是菩萨摩诃萨知诸法自相空，无生，无定相，无所转，虽行是助道法，过声闻、辟支佛地。须菩提，是名菩萨无生法忍。
　　“复次，须菩提，菩萨摩诃萨从初发意，行毗梨耶波罗蜜，入初禅乃至第四禅，入四无量心、四无色定，虽出入诸禅而不受果报。何以故？是菩萨成就是方便力故，知诸禅定自相空，无生，无定相，无所转，净佛国土，成就众生。精进不受世间果报，但欲救度一切众生故，行毗梨耶波罗蜜。
　　“复次，须菩提，菩萨摩诃萨从初发意，行禅波罗蜜，应萨婆若念，入八背舍、九次第定，亦不证须陀洹果，乃至不证阿罗汉果。何以故？是菩萨摩诃萨，知诸法自相空，无生，无定相，无所转。
　　“复次，须菩提，菩萨摩诃萨从初发意，行般若波罗蜜，学佛十力、四无所畏、四无碍智、十八不共法、大慈大悲，乃至未得一切种智，未净佛国土，未成就众生，于其中间应如是行。何以故？是菩萨摩诃萨，知诸法自相空，无生、无定相，无所转。须菩提，菩萨摩诃萨，应如是行般若波罗蜜，不受果报。”
　　【论】问曰：须菩提何以故作是粗问，不供养诸佛，不具足善根，不得真知识，当得萨婆若不？
　　答曰：有人言：“若一切诸法无所有性毕竟空，毕竟空中，种善根、不种善根等无异。若尔者，可不供养诸佛、不种善根、不得真知识，得萨婆若耶？”复有人疑言：“得萨婆若更有种种门，可不须种善根等。”是故问佛，佛答：若供养诸佛，种善根，得真知识，尚难得，何况不也！
　　须菩提问：以毕竟空中无有福以非福，何以但以福德故得？佛答：以世谛中有福故得。须菩提为众生著无所有故问，佛以不著有法答。所谓精进修福尚不可得，何况不修福？如受乞食道人，至一聚落，从一家至一家，乞食不得。见一饿狗饥卧，以杖打之言：“汝畜生无智，我种种因缘，家家求食尚不得，何况汝卧而望得？”
　　须菩提问：世尊，有是供养诸佛等因缘，何故不得其果报？佛答：离方便故。方便者，所谓般若波罗蜜。虽见诸佛色身，不以智慧眼见法身；虽少种善根，而不具足；虽得善知识，不亲近咨受。又佛自说因缘，所谓菩萨从初发意，以有、无心行檀波罗蜜。有心者，所谓应萨婆若心布施，念诸佛种种无量功德，怜愍众生故布施；无心者，若施佛乃至凡夫，不生三想，所谓施者、受者、财物。何以故？施物等一切法自相空，从本已来常不生，无定相，若一、若异、若常、若无常等；是法自相空故，不可转，安住如中故。如是观，即入诸法实相，所谓无作无起相。一切法无所能作，不生高心，无所悕望。如是方便力故，能增益善根，离不善根，教化众生，净佛世界。布施若多若少，不受世间果报，但欲救度一切众生故。菩萨布施众生，有量有限，作是念：“我先世不行深福德，今不能广施众生，我今当深实多行檀波罗蜜；得是果报已，能具足利益，广施无量众生，若今世利、若后世利、若道德利。”无如是方便，菩萨虽供养诸佛，种善根，得真知识，尚不得，何况不供养？余五波罗蜜，亦如是。
大智度论卷第八十六释遍学品第七十四
　　【经】尔时，须菩提白佛言：“世尊，是菩萨摩诃萨大智慧成就，行是深法，亦不受果报！”
　　佛告须菩提：“如是，如是。菩萨摩诃萨大智慧成就，行是深般若波罗蜜，亦不受果报。何以故？是菩萨摩诃萨，诸法性中不动故。”
　　“世尊，何等诸法性中不动？”
　　佛言：“于无所有性中不动。复次，菩萨摩诃萨，色性中不动，受、想、行、识性中不动；檀波罗蜜性中不动，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜性中不动；四禅性中不动，四无量性中不动，四无色定性中不动；四念处性中不动，乃至八圣道分性中不动；空三昧、无相、无作三昧，乃至大慈大悲性中不动。何以故？须菩提，是诸法性即是无所有。须菩提，以无所有法，不能得所有法。”
　　须菩提言：“世尊，所有法能得所有法不？”
　　佛言：“不也。”
　　“世尊，所有法能得无所有法不？”
　　佛言：“不也。”
　　“世尊，无所有法能得无所有法不？”
　　佛言：“不也。”
　　“世尊，若无所有不能得所有，所有不能得所有，所有不能得无所有，无所有不能得无所有，将无世尊不得道耶？”
　　佛言：“有得，不以此四句。”
　　“世尊，云何有得？”
　　佛言：“非所有，非无所有，无诸戏论，是名得道。”
　　须菩提白佛言：“世尊，何等是菩萨摩诃萨戏论？”
　　佛告须菩提：“菩萨摩诃萨观色，若常若无常，是为戏论，观受、想、行、识，若常若无常，是为戏论；观色若苦若乐，受、想、行、识若苦若乐，是为戏论；观色若我若非我，受、想、行、识若我若非我；色若寂灭若不寂灭，受、想、行、识若寂灭若不寂灭，是为戏论；苦圣谛应见，集圣谛应断，灭圣谛应证，道圣谛应修，是为戏论；应修四禅、四无量心、四无色定，是为戏论；应修四念处、四正勤、四如意足、五根、五力、七觉分、八圣道分，是为戏论；应修空解脱门、无相解脱门、无作解脱门，是为戏论；应修八背舍、九次第定，是为戏论；‘我当过须陀洹果、斯陀含果、阿那含果、阿罗汉果、辟支佛道’，是为戏论；‘我当具足菩萨十地’，是为戏论；‘我当入菩萨位’，是为戏论；‘我当净佛国土’，是为戏论；‘我当成就众生’，是为戏论；‘我当生佛十力、四无所畏、四无碍智、十八不共法’，是为戏论；‘我当得一切种智’，是为戏论；‘我当断一切烦恼习’，是为戏论。须菩提，是菩萨摩诃萨行般若波罗蜜时，色若常若无常不可戏论故，不应戏论，受、想、行、识若常若无常不可戏论故，不应戏论，乃至一切种智不可戏论故，不应戏论。何以故？性不戏论性，无性不戏论无性，离性、无性，更无法可得，所谓戏论者、戏论法、戏论处。以是故，须菩提，色无戏论，受、想、行、识乃至一切种智无戏论。如是，须菩提，菩萨摩诃萨，应行无戏论般若波罗蜜！”
　　须菩提白佛言：“世尊，云何色不可戏论，乃至一切种智不可戏论？”
　　佛告须菩提：“色性无，乃至一切种智性无。须菩提，若法性无，即是无戏论。以是故，色不可戏论，乃至一切种智不可戏论。须菩提，若菩萨摩诃萨能如是行无戏论般若波罗蜜，是时得入菩萨位。”
　　须菩提白佛言：“世尊，若诸法无有性，菩萨行何等道入菩萨位？为用声闻道？为用辟支佛道？为用佛道？”
　　佛告须菩提：“不以声闻道，不以辟支佛道，不以佛道，得入菩萨位；菩萨摩诃萨遍学诸道，得入菩萨位。须菩提，譬如八人先学诸道，然后入正位，未得果而先生果道；菩萨亦如是，先遍学诸道，然后入菩萨位；亦未得一切种智，而先生金刚三昧，尔时，以一念相应慧得一切种智。”
　　须菩提白佛言：“世尊，若菩萨摩诃萨，遍学诸道入菩萨位者，八人、向须陀洹、得须陀洹、向斯陀含、得斯陀含、向阿那含、得阿那含、向阿罗汉、得阿罗汉，辟支佛道、佛道，是诸道各各异。世尊，若菩萨摩诃萨遍学诸道，然后入菩萨位者，是菩萨若生八道，应作八人！生见道，应作须陀洹！生思惟道，应作斯陀含、作阿那含、作阿罗汉！若生辟支佛道，作辟支佛！世尊，若菩萨摩诃萨作八人，然后入菩萨位，无有是处！不入菩萨位，得一切种智，亦无是处！作须陀洹乃至作辟支佛，然后入菩萨位，亦无是处！不入菩萨位，得一切种智，亦无是处！世尊，我云何当知菩萨摩诃萨遍学诸道，得入菩萨位？”
　　佛告须菩提：“如是，如是。若菩萨摩诃萨作八人得须陀洹果，乃至得阿罗汉果、得辟支佛道，然后入菩萨位，无有是处。不入菩萨位，当得一切种智，无有是处。须菩提，若菩萨摩诃萨，从初发意行六波罗蜜时，以智观过八地。何等八地？干慧地、性地、八人地、见地、薄地、离欲地、已办地、辟支佛地。以道种智入菩萨位，入菩萨位已，以一切种智断一切烦恼习。须菩提，八人若智若断，是菩萨无生法忍；须陀洹若智若断、斯陀含若智若断、阿那含若智若断、阿罗汉若智若断、辟支佛若智若断，皆是菩萨忍。菩萨学如是声闻、辟支佛道，以道种智入菩萨位；入菩萨位已，以一切种智断一切烦恼习，得佛道。如是，须菩提，菩萨摩诃萨遍学诸道具足，应得阿耨多罗三藐三菩提；得阿耨多罗三藐三菩提已，以果饶益众生。”
　　须菩提白佛言：“世尊，世尊所说道，声闻道、辟支佛道、佛道，何等是菩萨道种智？”
　　佛告须菩提：“菩萨摩诃萨应生一切道种净智。须菩提，何等是道种净智？若诸法相貌所可显示法，菩萨应正知；正知已，为他演说开示，令诸众生得解。是菩萨摩诃萨，应解一切音声语言，以是音声说法，遍满三千大千世界，如响相。以是故，须菩提，菩萨摩诃萨，应先具足学一切道。道智具足已，应分别知众生深心，所谓地狱众生、地狱道、地狱因、地狱果，应知、应障；畜生饿鬼道、畜生饿鬼因、畜生饿鬼果，应知、应障；诸龙、鬼神、揵闼婆、紧那罗、摩睺罗伽、阿修罗道因果应知、应障；人道因果应知；诸天道因果应知，四天王天、三十三天、夜摩天、兜率陀天、化乐天、他化自在天、梵天、光音天、遍净天、广果天、无想天、阿婆罗诃天、无热天、易见天、喜见天、阿迦尼吒天道因果应知；无边虚空处、无边识处、无所有处、非有想非无想处道，因果应知；四念处、四正勤、四如意足、五根、五力、七觉分、八圣道分，因果应知；空解脱门、无相解脱门、无作解脱门，佛十力、四无所畏、四无碍智、十八不共法、大慈大悲，因果应知。菩萨以是道，令众生入须陀洹道，乃至阿罗汉、辟支佛道，乃至阿耨多罗三藐三菩提道。须菩提，是名菩萨摩诃萨净道种智。菩萨学是道种智已，入众生深心相；入已，随众生心如应说法，所言不虚。何以故？是菩萨摩诃萨，善知众生根相，知一切众生心心数法生死所趣。须菩提，菩萨摩诃萨，如是应行道般若波罗蜜！何以故？一切诸善助道法，皆入般若波罗蜜中，诸菩萨摩诃萨、声闻、辟支佛所应行！”
　　须菩提白佛言：“世尊，若四念处，乃至阿耨多罗三藐三菩提，是一切法，皆不合不散，无色、无形、无对，一相所谓无相。世尊，云何是助道法，能取阿耨多罗三藐三菩提？世尊，是不合不散，无色、无形、无对，一相所谓无相法，无所取、无所舍，譬如虚空无取无舍。”
　　佛言：“如是，如是。须菩提，诸法自相空，无所取、无所舍。须菩提，有众生不知诸法自相空，为是众生故，显示助道法，能至阿耨多罗三藐三菩提。
　　“复次，须菩提，所有色、受、想、行、识，所有檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，所有内空、外空乃至无法有法空，初禅乃至非有想非无想处，四念处乃至八圣道分，三解脱门、八背舍、九次第定，佛十力、四无所畏、四无碍智、十八不共法、大慈大悲、一切种智等诸法，于是圣法中，皆不合不散，无色、无形、无对，一相所谓无相。以世俗法故，为众生说令解，非以第一义。须菩提，于是一切法中，菩萨摩诃萨以智见如法应学！学已，分别诸法，应用、不应用。”
　　须菩提言：“世尊，何等法菩萨分别已，应用、不应用？”
　　佛言：“声闻、辟支佛法，分别知不应用；一切种智，分别知应用。如是，须菩提，菩萨摩诃萨于是圣法中，应学般若波罗蜜！”
　　须菩提白佛言：“世尊，何以故说名圣法？何等是圣法？”
　　佛告须菩提：“诸声闻、辟支佛法，菩萨摩诃萨及诸佛，于欲、瞋、痴，不合不散；身见、戒取、疑，不合不散；欲染、瞋恚，不合不散；色染、无色染、掉、慢、无明，不合不散；初禅乃至第四禅，不合不散；慈悲喜舍，虚空处乃至非有想非无想处，不合不散；四念处乃至八圣道分，不合不散；内空乃至大悲，有为性、无为性，不合不散。何以故？是一切法皆无色、无形、无对，一相所谓无相。无色法与无色法，不合不散；无形法与无形法，不合不散；无对法与无对法，不合不散；一相法与一相法，不合不散；无相法与无相法，不合不散。须菩提，是无色、无形、无对，一相所谓无相般若波罗蜜，诸菩萨摩诃萨应学！学已，不得诸法相。”
　　须菩提白佛言：“世尊，菩萨摩诃萨不学色相耶？不学受、想、行、识相耶？不学眼相乃至意相？不学色相乃至法相？不学地种相乃至识种相？不学檀波罗蜜相、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜相？不学内空乃至无法有法空相？不学初禅相乃至第四禅相？不学慈相乃至舍相？不学无边空相乃至非有想非无想相？不学四念处相乃至八圣道分相？不学空三昧相、无相、无作三昧相？不学八背舍、九次第定相？不学佛十力相、四无所畏、四无碍智相、十八不共法相、大慈大悲相？不学苦圣谛相、集、灭、道圣谛相？不学逆顺十二因缘相？不学有为性相、无为性相耶？世尊，若不学诸法相，菩萨摩诃萨云何学诸法相，若有为、若无为，学已，过声闻、辟支佛地？若不过声闻、辟支佛地，云何入菩萨位？若不入菩萨位，云何当得一切种智？若不得一切种智，云何当转法轮？若不转法轮，云何以三乘度众生生死？”
　　佛告须菩提：“若诸法实有相，菩萨应学是相。须菩提，以一切法实无相，无色、无形、无对，一相所谓无相。以是故，须菩提，菩萨摩诃萨不学相，不学无相。何以故？有佛无佛，诸法一相，性常住。”
　　须菩提白佛言：“世尊，若一切法非有相非无相，菩萨摩诃萨云何修般若波罗蜜？若不修般若波罗蜜，不能过声闻、辟支佛地；若不过声闻、辟支佛地，不能入菩萨位；若不入菩萨位，不得无生法忍；若不得无生法忍，不能得诸菩萨神通；若不得菩萨神通，不能净佛国土、成就众生；若不净佛国土、成就众生，不能得一切种智；若不得一切种智，不能转法轮；若不转法轮，不能令众生得须陀洹果、斯陀含、阿那含、阿罗汉果、辟支佛道，不能令得阿耨多罗三藐三菩提，亦不能令众生得布施福，亦不能令得持戒、修定福！”
　　佛告须菩提：“如是，如是。诸法无相，非一相，非异相。若修无相，是修般若波罗蜜。”
　　须菩提言：“世尊，云何修无相是修般若波罗蜜？”
　　佛言：“修诸法坏，是修般若波罗蜜。”
　　“世尊，云何修诸法坏，是修般若波罗蜜？”
　　佛言：“修色坏，是修般若波罗蜜；修受、想、行、识坏，是修般若波罗蜜。修眼坏，耳、鼻、舌、身、意法坏，是修般若波罗蜜；修色法坏，声、香、味、触法坏，是修般若波罗蜜。修不净观坏，是修般若波罗蜜。修初禅坏，第二、第三、第四禅坏，是修般若波罗蜜；修慈悲喜舍坏，是修般若波罗蜜；修无边空处、无边识处、无所有处、非有想非无想处坏，是修般若波罗蜜。修念佛、念法、念僧、念戒、念舍、念天、念灭、念安般坏，是修般若波罗蜜。修无常相、苦相、无我相、空相、集相、因相、生相、缘相、闭相、灭相、妙相、出相、道相、正相、迹相、离相坏，是修般若波罗蜜。修十二因缘坏，我相、众生、寿命相乃至知者、见者相坏，是修般若波罗蜜。修常相、乐相、净相、我相坏，是修般若波罗蜜。修四念处，乃至八圣道分坏，是修般若波罗蜜。修空三昧、无相三昧、无作三昧坏，是修般若波罗蜜。修八背舍、九次第定坏，是修般若波罗蜜。修有觉有观三昧、无觉有观三昧、无觉无观三昧坏，是修般若波罗蜜。修苦圣谛、集圣谛、灭圣谛、道圣谛坏，是修般若波罗蜜。修苦智、集智、灭智、道智坏，是修般若波罗蜜；修尽智、无生智坏，是修般若波罗蜜；修法智、比智、世智、他心智坏，是修般若波罗蜜。修檀波罗蜜坏，是修般若波罗蜜；修尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜坏，是修般若波罗蜜。修内空、外空、内外空、空空、大空、第一义空、有为空、无为空、毕竟空、无始空、散空、性空、诸法空、自相空、不可得空、无法空、有法空、无法有法空坏，是修般若波罗蜜。修佛十力、四无所畏、四无碍智、十八不共法坏，是修般若波罗蜜。修须陀洹果、斯陀含果、阿那含果、阿罗汉果、辟支佛道坏，是修般若波罗蜜。修一切智坏，是修般若波罗蜜。修断一切烦恼习坏，是修般若波罗蜜。”
　　须菩提白佛言：“世尊，云何名修色坏，乃至修断一切烦恼习坏，是修般若波罗蜜？”
　　佛告须菩提：“菩萨摩诃萨行般若波罗蜜时，不念有色法是修般若波罗蜜，不念有受、想、行、识，乃至不念有断一切烦恼习法，是为修般若波罗蜜。何以故？有法念者，不修般若波罗蜜。须菩提，有法念者，不修檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。何以故？须菩提，是人著法，不行檀波罗蜜乃至般若波罗蜜。如是著者，无有解脱，无有道，无有涅槃。有法念者，不修四念处、四正勤、四如意足、五根、五力、七觉分、八圣道分，不修空三昧乃至不修一切种智。何以故？是人著法故。”
　　须菩提白佛言：“世尊，何等是有法？何等是无法？”
　　佛告须菩提：“二者是有法，不二者是无法。”
　　“世尊，何等是二？”
　　佛言：“色相是二，受、想、行、识相是二，眼相乃至意相是二，色相乃至法相是二，檀波罗蜜乃至佛相，阿耨多罗三藐三菩提相，有为、无为性相是二。须菩提，一切相皆是二，一切二皆是有法，适有法便有生死，适有生死不得离生、老、病、死忧悲苦恼。以是因缘故，须菩提，当知二相者，无有檀波罗蜜乃至般若波罗蜜，无有道、无有果，乃至无有顺忍；何况见色相，乃至见一切种智相？若无修道，云何得须陀洹果乃至阿罗汉果、辟支佛道、阿耨多罗三藐三菩提，及断一切烦恼习？”　　
　　【论】释曰：佛说菩萨行六波罗蜜，不受世间果报，须菩提叹未曾有，白佛言：世尊，是菩萨大智慧成就，行是深法，能作因而不受果；是菩萨为大利故，不受小报。佛可其意已，更自说因缘，所谓菩萨于诸法性中不动。诸法性者，无所有毕竟空，如、法性、实际，菩萨定心安住是中不动。
　　须菩提问：世尊，何等性中不动？佛答：色性中不动，乃至大慈大悲等性中不动。何以故？是诸法性，众因缘生故不自在、无定相，无定相故无所有。诸法者，所谓色等法。因是色法故说无为，是故无为法亦无所有。何以故？不可以无所有法得所有法。
　　须菩提言：若无所有不能得所有者，岂可以所有法得所有法耶？佛答：不。何以故？无所有法，一切圣人所称赞、所住处，尚不能有所得，何况所有法？所有法得无所有不？佛言：不。何以故？所有、无所有，二俱有过故言不。可以无所有得无所有不？佛言：不。何以故？所有法有生相、住相，以虚诳故，尚无所得，何况无所有，从本已来毕竟空，而有所得？
　　此中，须菩提更问：世尊，若以四句皆不得，将无道、无得果耶？佛答：实有得道法，但不以是四句。何以故？四句有如上失故，若离是四句戏论，即是道。
　　复问：世尊，何等是菩萨戏论相？佛答：色等若常、若无常，是菩萨戏论。何以故？若常则不生不灭，无罪福好丑。无常亦不然。何以故？因常说无常，常既不可得，何况无常？复次，若无常定是色等实相，亦不应有业因缘果报。何以故？色等诸法念念灭失故。若业因缘果报灭，则不名无常相。如是等种种因缘故，无常非是色等实相，如先破无常中说。乃至作是念：“我当断一切烦恼习”，是为戏论。色等诸法不可戏论，而凡夫人戏论诸法，菩萨于不可戏论，随法不戏论。何以故？自性不能戏论自性。所以者何？性从因缘生故，但有假名，云何能戏论？若性不能戏论，何况无性？离性、无性，更无第三法可戏论。所谓戏论者、戏论法、戏论处，是法皆不可得。须菩提，色等法是不可戏论相，如是菩萨应行无戏论般若波罗蜜。复次，佛自说不可戏论因缘：色等法无性，若法无性，即是不可戏论。若菩萨能行是不可戏论般若，便得入菩萨位。
　　须菩提意：无戏论是三乘道，菩萨以何道入无戏论菩萨位？佛答：皆言不。何以故？菩萨大乘人故，不应用二乘道；六波罗蜜未具足故，不能用佛道。此中佛自说因缘：菩萨应遍学诸道，入菩萨位。此中说譬喻：如见谛道中八人，先时遍学诸道，入正位，而未得须陀洹果；菩萨亦如是，先遍学诸道，入菩萨位，而未得一切种智果；若菩萨住金刚三昧，以一念相应慧，得一切种智果。
　　须菩提问：世尊，若菩萨遍学诸道，然后入菩萨位，是诸道各各异。若菩萨遍学是道，若生八道即是八人，乃至生辟支佛道即是辟支佛。世尊，若菩萨作八人乃至作辟支佛，然后入菩萨位，无有是处！若不入菩萨位，得一切种智，亦无有是处！我当云何知菩萨学诸道入菩萨位？佛可其意已，更自说因缘：菩萨初发意，行六波罗蜜时，以智见观入八地直过；如人亲亲系狱故，入而看之，亦不与同著桎梏。菩萨欲具足道种智故，入菩萨位，遍观诸道，入菩萨位；入菩萨位已，得一切种智，断烦恼习。
　　佛示须菩提：二乘人于诸佛菩萨智慧得少气分，是故八人若智若断，乃至辟支佛若智若断，皆是菩萨无生法忍。智，名学人八智，无学或九或十。断，名断十种结使，所谓上、下分十结。须陀洹、斯陀含，略说断三结，广说断八十八结；阿那含略说断五下分结，广说断九十二；阿罗汉略说三漏尽，广说断一切烦恼；是名智断，智断皆是菩萨忍。声闻人以四谛得道，菩萨以一谛入道；佛说是四谛皆是一谛，分别故有四。是四谛二乘智断，皆在一谛中。菩萨先住柔顺忍中，学无生、无灭，亦非无生、非无灭；离有见、无见、有无见、非有非无见等，灭诸戏论，得无生忍。无生忍者，佛后品中自说：乃至作佛，常不生恶心，是故名无生忍。论者言：“得是忍，观一切法毕竟空，断缘心心数不生，是名无生忍。”又复言：“能过声闻、辟支佛智慧，名无生忍。”声闻、辟支佛智慧，观色等五众生灭，心厌离欲得解脱。菩萨以大福德智慧观生灭时，心不怖畏如小乘人；菩萨以慧眼求生灭实定相不可得，如先破生品中说。但以肉眼粗心，见有无常生灭；凡夫人于诸法中著常见，是所著法还归无常，众生得忧悲苦恼。是故佛说欲离忧苦，莫观常相！是无常破常颠倒故，不为著无常故说，是故菩萨舍生灭观，入不生不灭中。
　　问曰：若入不生不灭，不生不灭即复是常，云何得离常颠倒？
　　答曰：如无常有二种：一者、破常颠倒，不著无常；二者、著无常生戏论。无生忍亦如是：一者、虽破生灭，不著无生无灭故，不堕常颠倒；二者、著不生灭故，堕常颠倒。真无生者，灭诸观，语言道断，观一切法如涅槃相。从本已来常自无生，非以智慧观故令无生；得是无生无灭毕竟清净，无常观尚不取，何况生灭？如是等相，名无生法忍。得是无生忍故，即入菩萨位；入菩萨位已，以一切种智断烦恼及习，种种因缘度一切众生，如好果树，多所饶益。
　　须菩提白佛言：世尊，何等是菩萨道种智？佛答：菩萨住无生忍法，得诸法实相。从实相起，取诸法名相语言，既自善解，为众生说，令得开悟。菩萨福德因缘故，解一切众生音声语言，以是音声遍三千大千世界，亦不著是声，知如响相。是音声，即是梵音相。以是故，菩萨应知一切道，遍观众生心，知其本末，以善法利益，遮不善法。如经中广说：菩萨先知诸法实相故，于二乘道入出自在，观已直过，入菩萨位；为度众生故，起道慧。欲为众生说法，解一切众生语言音声，以梵音声说法，所谓遮恶道，开善道。恶道者，三恶道；善道者，三善道人、天、阿修罗。种种因缘，诃恶道，赞善道。遮恶道者，所谓地狱道、地狱因、地狱果。地狱，如先说。地狱道者，三不善道。地狱因者，三毒，贪欲增长起贪嫉不善道，瞋恚增长起恚恼不善道，愚痴增长起邪见不善道。三毒，三不善道因；三不善道是七不善道因。地狱果者，以是因故受地狱身，心受种种苦恼，是名果。菩萨应示众生地狱果，然后为说法，令断地狱道及因果。十不善道，有上中下，上者地狱，中者畜生，下者饿鬼。十善道亦有上中下，上者天，中者人，下者鬼神。住十善道，能离欲生色界，离色生无色界。三恶道中常受苦，故言应知应遮。天人中有得道因缘，为涅槃故，或时应遮，以不定故不说。余助道法故，不应说遮，乃至阿耨多罗三藐三菩提。菩萨能如是分别已，知众生应以小乘法度者，以小乘法而度之；应以大乘法度者，以大乘法而度之。是菩萨知众生深心数事，及宿命业因缘，又知未来世果报因缘，又知众生可化时节及知处所；诸余可度因缘，尽皆知之，是故所说不虚。如是道种慧及诸助道法，皆摄在般若中，是故菩萨当行道慧般若。
　　须菩提白佛：若助道法、菩提，是法皆不合不散，无色、无形、无对，一相所谓无相。是助道法皆空，云何能取阿耨多罗三藐三菩提？空无所有法，应无取无舍；譬如虚空，无法故无取无舍。须菩提所说，真实无著心故，佛可言：如是，如是。更说因缘：有众生不知如是诸法自相空，故为分别是助道法，能得阿耨多罗三藐三菩提。须菩提，非但三十七品空不合不散，所有色等乃至一切种智，于圣法中亦自相空不合不散。不合不散者，是毕竟空义；如此中说一相，所谓无相。是法虽空，以世谛故为众生说，欲令得入圣法，非第一义。是中菩萨皆应以知、见学是法，初知名知，后深入名见；知名未了，见名已了。
　　问曰：知、见有何差别？
　　答曰：有人言：“有知非见，有见非知，有亦知亦见，有非知非见。有知非见者，尽智、无生智，除世间正见及五见，余慧皆名知，是慧非见；见非知者，五见、世间正见，见谛道中入忍，是见非知；余无漏慧，亦名知亦名见；离是见、知，余法非见非知。”复次，有人言：“定心名为见，定未定通名为知。”如转法轮经中说：苦谛知已应见，知已分别知，是法应见，是苦谛；是法应断，是集谛；是法应证，是灭谛；是法应修，是道谛。或知烦恼断名为见，如九断知。
　　须菩提闻般若异名字，所谓圣法，故问：何等是圣法？佛答：圣法中诸贤圣，若佛、若辟支佛、声闻等，以欲等诸法不合不散。不合者，一切烦恼名颠倒，颠倒即无所有，若无所有，云何可合？若不合，云何有散？不合故不轻凡人，不散故不自高，于一切众生不憎不爱。又复此中佛自说不合不散因缘，所谓是法皆无色、无形、无对，一相所谓无相。无色与无色法不合不散，乃至无相法与无相法不合不散。何以故？是法皆一性故。自性不与自性合，是名一相无相般若波罗蜜，菩萨应学！学已，无法可得相。
　　须菩提白佛言：世尊，菩萨不学色相耶？乃至不学有为、无为相耶？世尊，若不学是诸法相，云何经中说菩萨先学诸法相，后过声闻、辟支佛地？若不过声闻、辟支佛地，云何入菩萨位？如此中广说。佛告须菩提：若诸法实有相，应当学是相。须菩提，一切法实无相，是故菩萨不应学相。无相亦不应学，以取相故。破相事，如问相品中说。有佛无佛，诸法常住，一相所谓无相。
　　须菩提从佛闻一切法无相，今还问佛：世尊，若一切法非有相非无相，云何菩萨修般若？若有无相，因无相可修般若，今相以无相皆无，因何事得修般若？若不修般若，不能得过声闻、辟支佛地，乃至不能安立于三福田。佛可其言：如是，如是。而更说修般若因缘，所谓菩萨不以修相故，是修般若；修无相故，是修般若。
　　复问：世尊，云何修无相是修般若！若无相云何可修？佛答：修诸法坏是修般若，以诸法坏故，无相相亦坏。譬如车分坏故，车相亦灭；又如轮分坏故，轮相亦灭，如是乃至微尘。
　　世尊，何等是诸法可破坏者？佛答：修色法坏，即是修般若波罗蜜；乃至修断一切烦恼习坏，即是修般若波罗蜜。
　　须菩提白佛：云何修色坏乃至修断一切烦恼习坏，是修般若？佛答：菩萨一心念萨婆若，怜愍众生，欲得正行般若波罗蜜，不念色是有法；如是修，是修般若。以色是定实，有相过故。所以者何？佛此中自说因缘：有相者不修般若，般若中无法尚无，何况有法？是人不修般若波罗蜜，亦不修五波罗蜜，是人著有法戏论，不修布施等。如是著者，无有解脱，无道、无涅槃。无三解脱门故言无解脱，无圣人空法故言无道，无道故无涅槃。
　　问曰：何以故无道？
　　答曰：是人戏论诸法，不厌老病死，著法故生邪见；邪见故，不能如实观身不净等；不能观身故，不修身念处；不修身念处故，不能修受、心、法念处；不修四念处故，不能修乃至一切种智。何以故？著有法故。
　　须菩提问佛：世尊，何等是有法？何等是无法？凡人或于有法中生无想，无法中生有想，欲分别是事故问。佛答：二相是有，不二相是无。
　　复问：何等是二相？佛答：取色相即是二，如先品中说。离色无眼，离眼无色，乃至有为、无为性。何以故？离有为不得说无为，离无为不得说有为实相。是故，是二法不得相离，凡夫谓此为二，是故颠倒。佛略说二相：一切法中取相皆是二，一切二皆是有，适有便有生死。何以故？有中生著心，著心因缘生诸烦恼，烦恼因缘往来生死，生死因缘忧悲苦恼；是故说适有法便有生死，有生死不得免老病忧苦。须菩提，以是当知二相人无有檀波罗蜜，乃至无有顺忍，何况见色实相，乃至见一切种智实相？是人若不见色等诸法实相，则无修道，云何有须陀洹果，乃至断一切烦恼习？六波罗蜜有二种：世间、出世间。此人无有出世间六波罗蜜故，是故说是有相人无有六波罗蜜。若有者，但有世间波罗蜜，此中不说世间波罗蜜。声闻道果尚无，何况有佛道？
　　问曰：顺忍是何等顺忍？
　　答曰：是小乘顺忍，小乘顺忍尚无，何况大乘？
　　问曰：顶法已不退，何以说乃至忍法？
　　答曰：声闻法中亦说顶堕，摩诃衍亦说顶堕，汝何以故言顶法不堕？有人言：“虽顶法不堕，不牢固不能一定故不说。”忍是久住，已入正定，虽未得无漏而与无漏同。以随顺苦法，忍故名为忍；未曾见是法故，见便能忍，是故名忍。是人于诸佛圣人为小，于凡夫为大。见色有二种：一者、见色实相了了，二者、断系诸色烦恼故名为见。如色，乃至一切种智，一切烦恼习事，亦如是。若人见色，修道尚无，何况能得修须陀洹果，乃至断烦恼习？
释三次第学品第七十五之上（经作三次第行品）
　　【经】尔时，须菩提白佛言：“世尊，若有法相者，尚不得顺忍，何况得道？世尊，若无法相者，当得顺忍不？若干慧地、若性地、若八人地、若见地、若薄地、若离欲地、若已办地、若辟支佛地、若菩萨地、若佛地，若修道，因是修道当断烦恼不？以是烦恼故，不得过声闻、辟支佛地入菩萨位；若不入菩萨位，则不得一切种智；不得一切种智，则不能得断一切烦恼习。世尊，若无有法相，是诸法则不生；若不生是诸法，则不能得一切种智。”
　　佛告须菩提：“如是，如是。若无有法者，则有顺忍乃至断一切烦恼习。”
　　须菩提白佛言：“世尊，菩萨摩诃萨行般若波罗蜜时，有法相不？所谓色相乃至识相，眼相乃至意相，色相乃至法相，眼界相乃至意识界相，四念处相乃至一切种智相。若色相、若色断相，乃至识相、识断相，十二入、十八界亦如是。若无明相、若无明断相，乃至忧悲愁恼相、忧悲愁恼断相；若欲相、若欲断相，若瞋相、若瞋断相，若痴相、若痴断相；若苦相、若苦断相，若集相、若集断相，若尽相、若尽断相，若道相、若道断相；乃至一切种智相，断一切烦恼习相。”
　　佛言：“不也！须菩提，菩萨摩诃萨，行般若波罗蜜时，无有法相、非法相，即是菩萨顺忍。若无有法相，无有非法相，即是修道，亦是道果。须菩提，菩萨摩诃萨，有法是菩萨道，无法是菩萨果，以是因缘故，当知一切法无所有性。”
　　须菩提白佛言：“世尊，若一切法无所有性，佛云何知一切法无所有性故得成佛，于一切法得自在力？”
　　佛告须菩提：“如是，如是。一切法无所有性，我本行菩萨道修六波罗蜜，离诸欲、离恶不善法，有觉有观，离生喜乐入初禅，乃至入第四禅；于是诸禅及支取相，不念有是诸禅，不受禅味，不得是禅，无染、清净行四禅，我于是诸禅不受果报。依四禅住，起五神通，身通、天耳、知他人心、宿命通、天眼证，于诸神通不取相，不念有是神通，不受神通味，不得是神通，我于是五神通不分别行。须菩提，我尔时，用一念相应慧，得阿耨多罗三藐三菩提，所谓是苦圣谛，是集、是尽、是道圣谛，成就十力、四无所畏、四无碍智、十八不共法、大慈大悲，得作佛，分别三聚众生，正定、邪定、不定。”
　　须菩提白佛言：“云何世尊于诸法无所有性中起四禅、六神通，亦无众生而分别作三聚？”
　　佛告须菩提：“若诸欲、恶不善法当有性，若自性、若他性，我本为菩萨行时，不能观诸欲、恶不善法无所有性入初禅；以诸欲、恶不善法无有性，若自性、若他性，皆是无所有性故，我本行菩萨道时，离诸欲、恶不善法入初禅，乃至入第四禅。须菩提，若诸神通有性，若自性、若他性，我不能知是神通无所有性，得阿耨多罗三藐三菩提。须菩提，以神通无有性，若自性、若他性，皆无所有性，以是故，诸佛于神通，知无所有性，得阿耨多罗三藐三菩提。”　　
　　【论】问曰：诸法空一义，何以故须菩提种种因缘重问？此中问：有法相者不得顺忍；乃至若不生是诸法，不能得萨婆若！
　　答曰：是诸法毕竟空义，甚深难解！说者尚难，何况受者、行者！是故须菩提以般若垂讫，恐人多疑多惑故，种种因缘重问。复次，所问义虽一，所因处异。或问：世尊若一切法空，云何分别有五道？或问：若一切无所有相，云何分别有三乘？或问：世尊，有相者乃至不得顺忍，云何当观八地入菩萨位？如是等种种问，异问故义得差别，般若无一定相故。佛可须菩提意：如是，如是。
　　须菩提先问顺忍者，是小乘顺忍；今须菩提问菩萨顺忍法：若菩萨行般若时，有法相不？佛答：菩萨行般若时，无法生是相若有、无。何以故？见有、无二俱有过故，则是菩萨顺忍；于一切法中不生有相，即是修道。须菩提，有法是菩萨道，无法是果；有法名有为法，无是无为法。行有为八圣道，断诸烦恼得无为果。复次，有人言：“五波罗蜜名有法，是菩萨道；般若波罗蜜毕竟空故无有法，是菩萨果。”有人言：“般若波罗蜜智慧相，有为法故是为道；如、法性、实际，不从因缘生，常有故名为果。”如是等有、无差别。以是因缘故，须菩提，当知一切法皆是无所有性，名为无法。
　　复问：世尊，若一切法无所有性，佛云何于无所有性中正智得阿耨多罗三藐三菩提？于诸法中得自在？佛可其言：菩萨以无所有智合行一切法，能断一切著故，得阿耨多罗三藐三菩提。此中佛自引为证：我本为菩萨时，行六波罗蜜：离欲、离恶不善法，有觉有观，离生喜乐入初禅。离欲者，离五欲；离恶不善法者，离五盖。将人入恶道，名为恶；障善法故，名不善。有觉有观，初禅所摄善觉观。离生喜乐者，舍离五欲生喜乐。喜乐者，色界中有二种乐：一者、有喜乐，二者、无喜乐。喜乐，初禅、二禅中；无喜乐，三禅中。初禅、二禅俱有喜乐，有何差别？初禅中喜乐，从离欲故生；二禅喜乐，从定生。
　　问曰：亦离初禅烦恼得二禅，何以不说离生？
　　答曰：欲界中散乱故，无定称；行者能离欲故，名为离生。初禅中有定，二禅因初禅定生，故名为定生。复次，欲界烦恼不善相故障初禅，行者欲离大障故，说离生；色界烦恼名无记，为患微弱，以觉观因缘故失禅，是故佛说灭诸觉观，内心清净故得二禅。三禅、四禅，如先说。
　　我于是诸禅支，取相得已，不念有是禅。初习禅时，取相乃至得，得已恐著味故观无常；不念有是禅，不得是禅定相，亦不受味，无染心行四禅，异于外道，于是诸禅，修不受果报禅。依四禅住，起五神通，亦如禅法不受其味。宿命通故，知一切众生本业因缘，来生是间。天眼通力故，见众生未来世所生之处。随其业行，知一切众生本末已，心生大悲，云何断众生生死相续苦？尔时，心回向入漏尽通，即时以一念相应慧，得阿耨多罗三藐三菩提。所谓是苦相，苦因是爱，爱断苦尽，为到苦尽是道；通达四谛故，得十力、四无所畏、四无碍智、十八不共法，分别众生作三聚。住三神通，度是众生，所谓天耳、知他心、身通，为众生说法，令度生死。
　　须菩提复问：若诸法无所有，云何佛为菩萨时，起四禅、六神通？若无众生，云何分别众生作三聚？佛答：诸欲、诸恶若当有性，若自性、若他性，我本为菩萨时，不能观诸欲、恶不善法无所有性入初禅。佛意：若诸欲、不善法有定性实法，若多若少自相者，若身中若有净、常等性。性有二种，若自性、若他性。自性名自身不净性，他性名衣服等庄严身具。此皆无常虚诳苦恼因缘，内外五欲中，无有常、乐、我、净实。若有者，我本行菩萨道时，不能观五欲空无所有性入初禅。今欲、恶不善法无有实性，若自性、若他性，是故我为菩萨时，离五欲、恶不善法入初禅，乃至入第四禅。若诸神通有性，若自性、若他性，我本行菩萨时，不能知神通无所有故，得阿耨多罗三藐三菩提。
　　须菩提问：若诸法定无所有性空，佛云何于诸法中得自在力？佛答：我以四禅故，于诸烦恼得解脱；六神通故，于诸法得自在度众生。须菩提意：以四禅、六神通是有，云何于空得自在力？佛示：我观五欲等空，虚诳无定相故，不著此禅，而起诸神通。诸禅有相有量故可舍，得阿耨多罗三藐三菩提。初离欲时，以无所有性为因，得阿耨多罗三藐三菩提果，亦无所有。若禅定空，阿耨多罗三藐三菩提不空，可有是难；今皆空故，不应有难！
大智度论卷第八十七释三次第学品第七十五之下
　　【经】须菩提言：“世尊，若菩萨摩诃萨知诸法无所有性，因四禅、五神通，得阿耨多罗三藐三菩提。世尊，新学菩萨摩诃萨，云何于诸法无所有性中次第行、次第学、次第道，以是次第行、次第学、次第道，得阿耨多罗三藐三菩提？”
　　佛告须菩提：“菩萨摩诃萨，若初从诸佛闻，若从多供养诸佛、菩萨闻，若诸阿罗汉、若诸阿那含、若诸斯陀含、若诸须陀洹所闻：‘得无所有故是佛，得无所有故是阿罗汉、阿那含、斯陀含、须陀洹，一切贤圣皆得无所有故有名。一切有为作法，无所有性乃至无有如毫末许所有。’是菩萨摩诃萨闻是已，作是念：‘若一切法无有性，得无所有故是佛，乃至得无所有故是须陀洹，我若当得阿耨多罗三藐三菩提。若不得一切法常无有性，我何以不发心得阿耨多罗三藐三菩提？得阿耨多罗三藐三菩提已，一切众生行于有相，当令住无所有中。’须菩提，菩萨摩诃萨如是思惟已，发阿耨多罗三藐三菩提心；为度一切众生故，菩萨摩诃萨所行次第行、次第学、次第道者，如过去诸菩萨摩诃萨所行道，得阿耨多罗三藐三菩提。是新发意菩萨，应学六波罗蜜，所谓檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。是菩萨摩诃萨，若行檀波罗蜜时，自行布施，亦教人布施，赞叹布施功德，欢喜赞叹行布施者，以是布施因缘故，得大财富。是菩萨远离悭心，布施众生饮食、衣服，香华、缨络，房舍、卧具、灯烛，种种资生所须，尽给与之。菩萨摩诃萨行是布施及持戒，生天人中，得大尊贵。以是持戒、布施故，得禅定众。以是布施、持戒、禅定故，得智慧众、解脱众、解脱知见众。是菩萨因是布施、持戒、禅定众、智慧众、解脱众、解脱知见众故，过声闻、辟支佛地，入菩萨位；入菩萨位已，得净佛国土、成就众生，得一切种智；得一切种智已，转法轮；转法轮已，以三乘法度脱众生生死。如是，须菩提，菩萨以是布施，次第行、次第学、次第道，是皆不可得。何以故？自性无所有故。
　　“复次，须菩提，菩萨摩诃萨从初发意，自行持戒，教人持戒，赞叹持戒功德，欢喜赞叹行持戒者。持戒因缘故，生天人中，得大尊贵。见贫穷者施以财物，不持戒者教令持戒，乱意者教令禅定，愚痴者教令智慧，无解脱者教令解脱，无解脱知见者教令解脱知见。以是持戒、禅定、智慧、解脱、解脱知见故，过声闻、辟支佛地，入菩萨位；入菩萨位已，得净佛国土；净佛国土已，成就众生；成就众生已，得一切种智；得一切种智已，转法轮；转法轮已，以三乘法度众生。如是，须菩提，菩萨以是持戒，次第行、次第学、次第道，是事皆不可得。何以故？一切法自性无所有故。
　　“复次，须菩提，菩萨摩诃萨从初已来，自行羼提波罗蜜，教人行羼提，赞叹羼提功德，欢喜赞叹行羼提者。行羼提波罗蜜时，布施众生，各各令满足，教令持戒，教令禅定，乃至解脱知见。以是布施、持戒、禅定、智慧因缘故，过阿罗汉、辟支佛地，入菩萨位中；入菩萨位中已，得净佛世界；净佛世界已，成就众生；成就众生已，得一切种智；得一切种智已，转法轮；转法轮已，以三乘法度脱众生。如是，须菩提，菩萨以羼提波罗蜜，次第行、次第学、次第道，是事皆不可得。何以故？一切法自性无所有故。
　　“复次，须菩提，菩萨摩诃萨从初已来，自行毗梨耶，教人行毗梨耶，赞叹行毗梨耶功德，欢喜赞叹行毗梨耶者；乃至是事不可得，自性无所有故。
　　“复次，须菩提，菩萨摩诃萨从初已来，自入禅、入无量心、入无色定，亦教人入禅、入无量心、入无色定，赞叹入禅、入无量心、入无色定功德，欢喜赞叹行禅、无量心、无色定者。是菩萨住诸禅、定、无量心，布施众生，各令满足，教令持戒，教令禅定、智慧。以是布施、禅定、智慧、解脱、解脱知见因缘故，过阿罗汉、辟支佛地，入菩萨位；入菩萨位已，净佛世界；净佛世界已，成就众生；成就众生已，得一切种智；得一切种智已，转法轮；转法轮已，以三乘法度脱一切众生；乃至是事不可得，自性无所有故。
　　“复次，须菩提，菩萨摩诃萨从初已来，行般若波罗蜜，布施众生各令满足，教令持戒、禅定、智慧、解脱、解脱知见。是菩萨行般若波罗蜜时，自行六波罗蜜，亦教他人令行六波罗蜜，赞叹六波罗蜜功德，欢喜赞叹行六波罗蜜者。是菩萨以是檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜因缘及方便力，过声闻、辟支佛地，入菩萨位；乃至是事不可得，自性无所有故。
　　“须菩提，是名初发意菩萨摩诃萨，次第行、次第学、次第道。
　　“复次，须菩提，菩萨摩诃萨次第行、次第学、次第道。菩萨摩诃萨从初已来，以一切种智相应心，信诸法无所有性，修六念，所谓念佛、念法、念僧、念戒、念舍、念天。
　　“须菩提，云何菩萨摩诃萨修念佛？菩萨摩诃萨念佛，不以色念，不以受、想、行、识念。何以故？是色自性无，受、想、行、识自性无；若法自性无，是为无所有。何以故？无忆故，是为念佛。复次，须菩提，菩萨摩诃萨念佛，不以三十二相念，亦不念金色身，不念丈光，不念八十随形好。何以故？是佛身自性无故；若法无性，是为无所有。何以故？无忆故，是为念佛。复次，须菩提，不应以戒众念佛，不应以定众、智慧众、解脱众、解脱知见众念佛。何以故？是众无有自性，若法无自性，是为非法；无所念，是为念佛。复次，须菩提，不应以十力念佛，不应以四无所畏、四无碍智、十八不共法念佛，不应以大慈大悲念佛。何以故？是诸法自性无，若法自性无，是为非法；无所念，是为念佛。复次，须菩提，不应以十二因缘法念佛。何以故？是因缘法自性无，若法自性无，是为非法；无所念，是为念佛。如是，须菩提，菩萨摩诃萨行般若波罗蜜时，应念佛，是为菩萨初发意次第行、次第学、次第道。是菩萨摩诃萨次第行、次第学、次第道中住，能具足四念处、四正勤、四如意足、五根、五力、七觉分、八圣道分，修行空三昧、无相、无作三昧，乃至一切种智，诸法性无所有故。是菩萨知诸法性无所有，是中无有性，无无性。
　　“须菩提，云何菩萨摩诃萨应修念法？须菩提，菩萨摩诃萨行般若波罗蜜时，不念善法，不念不善法，不念记法、无记法，不念世间法，不念出世间法，不念净法，不念不净法，不念圣法，不念凡夫法，不念有漏法，不念无漏法，不念欲界系法、色界系法、无色界系法，不念有为法、无为法。何以故？是诸法自性无，若法自性无，是为非法；无所念，是为念法。念法中学无所有性故，乃至当得一切种智。是菩萨得阿耨多罗三藐三菩提时，得诸法无所有性，是无所有性中，非有相、非无相。如是，须菩提，菩萨摩诃萨应修念法，于是法中，乃至无少许念，何况念法？
　　“须菩提，菩萨摩诃萨云何应修念僧？须菩提，菩萨摩诃萨念僧，无为法故，分别有佛弟子众，是中乃至无有少许念，何况念僧？如是，菩萨摩诃萨应念僧。
　　“须菩提，菩萨摩诃萨云何应修念戒？须菩提，菩萨摩诃萨，从初发意已来，应念圣戒、无缺戒、无隙戒、无瑕戒、无浊戒、无著戒、自在戒、智者所赞戒、具足戒、随定戒。应念是戒无所有性，乃至无少许念，何况念戒？
　　“须菩提，菩萨摩诃萨，从初发意已来应念舍，若自念舍、若念他舍、若舍财、若舍法、若舍烦恼，观是舍不可得，乃至无少许念，何况念舍？如是，须菩提，菩萨摩诃萨应念舍。
　　“须菩提，云何菩萨摩诃萨应念天？须菩提，菩萨作是念：‘四天王诸天所有信、戒、施、闻、慧，此间命终，生彼天处，我亦有是信、戒、施、闻、慧；乃至他化自在天所有信、戒、施、闻、慧，此间命终，生彼天处，我亦有是信、戒、施、闻、慧。’如是，须菩提，菩萨摩诃萨应念是天无所有性中，尚无少许念，何况念天？
　　“须菩提，菩萨摩诃萨于是六念，是名次第行、次第学、次第道。”
　　尔时，须菩提白佛言：“世尊，若一切法无所有性，所谓念色乃至识，眼乃至意，色乃至法，是无所有性；眼界乃至意识界，是无所有性；檀波罗蜜乃至般若波罗蜜，内空乃至无法有法空，四念处乃至八圣道分，佛十力乃至一切种智，是无所有性。世尊，若一切法无所有性者，是则无道、无智、无果！”
　　佛告须菩提：“汝见是色性实有不？乃至一切种智实有不？”
　　须菩提言：“不见也！世尊。”
　　佛告须菩提：“汝若不见诸法实有，云何作是问？”
　　须菩提言：“世尊，我于是法不敢有疑，但为当来世诸比丘求声闻、辟支佛道、菩萨道者。是人当如是言：‘若一切法无所有性，谁垢谁净？谁缚谁解？’是不知不解故而破于戒，破正见，破威仪，破净命。是人破此事故，当堕三恶道。世尊，我畏当来世有如是事，以是故问佛。世尊，我于是法中信，不疑不悔。”　　
　　【论】释曰：须菩提信受佛语，一切诸法虽空，而能起四禅、神通，是大菩萨近成佛者能行；今未知新发意者云何行，是故疑问佛：世尊，新学菩萨摩诃萨，云何于诸法无所有性中，次第行、次第学、次第道，用是次第行得阿耨多罗三藐三菩提？以次第行、次第学、次第道故，当知是新发意菩萨，虽无量劫发意，未得诸法实相，皆名新学。
　　问曰：若如是人是新学，但应教行布施、持戒等，佛何以教令于无所有毕竟空性中行？
　　答曰：今明始入无所有毕竟空法故，令行无所有。而是菩萨，以无所有毕竟空，和合布施、持戒等行；譬如小儿服药，须蜜乃下。是故虽新发意，亦观深空无咎。佛答须菩提：菩萨若初从诸佛闻，若从多供养诸佛者闻。诸佛者，若过去、若现在；多供养诸佛者，遍吉、观世音、得大势菩萨、文殊师利、弥勒菩萨等。四种声闻圣人义，如先说。辟支佛不乐说法故，不说。诸佛等圣人，皆因无所有故，有是分别。圣人虽有禅定等诸功德，皆为涅槃故，涅槃即是寂灭相无所有法，是故说诸圣人，皆因涅槃有是差别。一切有为作法，从因缘和合起故，无有实定性，乃至如毫末许所有。有为有二种：一者、色，二者、无色。色法破坏，分别乃至微尘，无有定实；无色法中，乃至无有一念定实。破义，如上说。是菩萨从诸佛圣人闻是法，余人多以著心说，诸圣人以无著心说，是故但从圣人闻。尔时，次第学菩萨，闻是法，以比智筹量决定，知诸法究竟必空，皆入佛所得实相中，所谓寂灭无戏论相。我若得作佛，若不作佛，一等无异。何以故？诸法实相不增不减，更无新法可得故，法亦不失。若度众生，众生毕竟空，本末不可得；我所闻所作功德，及成佛时神通力，皆如梦、如幻故，无一定实相，毕竟空。得不得虽同，我何以不发心作佛？
　　问曰：若知诸法毕竟空无所有者，云何复言我何以不发心作佛？
　　答曰：毕竟空无所有，无所障碍，何妨发心？
　　复次，若说毕竟空，灭诸戏论，云何障发心？若障即是有性，云何言无所有性？
　　问曰：若不障发心，亦应不障不发心，菩萨何不安住而发心受诸勤苦？
　　答曰：有人言：“是菩萨有种种因缘应发心。”或以多诸亲属知识，皆不闻不知，不得是诸法实相，是故今世后世受诸苦恼；“我幸有力，能使是人得离众苦。”譬如人得好良药，亲里知识受诸病苦，云何不与？是故菩萨虽知诸法性无所有，因亲里故而发心，利益众生。菩萨复作是念：“我虽闻诸法实相，心未深入，未有禅定，智慧未熟，受诸苦恼，是故发心求阿耨多罗三藐三菩提，集诸功德，以无所有法作证，自为亦为他人。”是菩萨复闻大乘深义，住众生等、法等中，无别异心可得佛。虽复中人及怨，都无异心。所以者何？是菩萨以毕竟空心，烦恼微薄，怨亲平等，作是念：“怨亲无定，以因缘故，亲或为怨，怨或为亲。”以此大因缘，具足忍波罗蜜故，得作佛。由何而得？由忍怨故，是以菩萨视怨如亲。譬如欲过险道，应当敬重顶戴导师；又如良医虽贱，为贵者所重。如是思惟、筹量、分别中人怨家，虽于我无用，而是佛道因缘，是故发阿耨多罗三藐三菩提心。是名一种次第行、次第学、次第道，是故以过去菩萨所行为证。
　　问曰：次第行、次第学、次第道，有何差别？
　　答曰：有人言：“无差别。若行、若学、若道，义一而语异。”
　　有人言：“初名行，中名学，后名道；行名布施，学名持戒，道名智慧。复次，行名持戒，学名禅定，道名智慧。复次，行名正语、正业、正命，学名正精进、正念、正定，道名正见、正思惟。此八事虽名为道，然分别有三分：正见是道体；发起是道，名正思惟、正语、正业、正命，助益正见，故名为行；正精进、正念、正定，能成就正见，使令牢固，是名学。”
　　复次，有人言：“檀波罗蜜、毗梨耶波罗蜜，名为行，初入道故；尸罗波罗蜜（“蜜”下疑脱“禅波罗蜜”四字，宜补。）名为学，人心常随五欲难禁难制，无须臾停息，渐以尸罗波罗蜜、禅波罗蜜制伏其心，是故名学；羼提波罗蜜、般若波罗蜜，名为道。何以故？忍为善，般若为智慧，善、智具足故名道。譬如人有眼有足，随意所至。”如是等，名为三事差别。
　　问曰：何以名次第？
　　答曰：以须菩提意：若一切法无所有，初发心菩萨于是空法中，云何能渐次第学？以是故说次第。诸法虽空难解，次第行得力故，能得成就；譬如缘梯，从一初桄渐上，上处虽高虽难，亦能得至。次第行者，四种行六波罗蜜，如经中说。
　　自行檀，教人行檀，赞檀功德，欢喜赞行檀者，善拔悭贪根，深爱檀波罗蜜，慈悲于众生，通达诸法实相，以此因缘故，能四种行檀波罗蜜。或有人自行布施，不能教人布施。或畏他瞋，或畏为己教布施，以之为恩，如是等因缘故，不能教人。或有人教人布施，自不能施；或有人种种赞叹布施之德，劝人令施而不能自行。有人自行布施，亦教人布施，称赞布施之德，而见人布施，不能欢喜。所以者何？或有破戒恶人行施而不喜见，有人喜见施主而不赞叹，以其邪见不识施果故。如是，各各不能具足。菩萨大悲心，深爱善法故，能行四事，如上说。菩萨若但自布施，不教他人，但能今世少许利益。是众生随业因缘堕贫穷处，是故菩萨教众生言：“我不惜财物，我虽多施汝，汝亦不得持至后世；汝今当自作，后当自得。”以布施实功德，种种因缘教众生行施。见行施者虽是破戒恶人，但念其好心布施之德，不念其恶，是故欢喜赞叹。复次，见三宝无尽福田中施故，福不尽，必至佛道，观其未来无尽功德故欢喜。行是四种布施，世世财富。是菩萨虽不为财富布施，未具足阿耨多罗三藐三菩提，六波罗蜜等法中间而财富自至；譬如人为榖故种禾，而稿草自至。菩萨得财物报时，离悭贪心，随众生意布施，须食与食等。
　　问曰：是菩萨布施时，先施何等人？
　　答曰：是菩萨虽因众生起大悲心，而菩萨布施，必先供养诸佛、大菩萨、辟支佛、阿罗汉及诸圣人。若无圣人，次第施持戒、精进、禅定、智慧离欲人。若无此人，施一切出家佛弟子。若无是人，次施持五戒、行十善道，及持一日戒、三归。若无此人，次施中人非正非邪者。若无此人，次施五逆恶人，及诸畜生；不可不与，菩萨以施摄一切众生故。有人言：“应先布施五逆罪人断善根者，贫穷、老病、下贱、乞丐者，乃至畜生。譬如慈母多有众子，先念羸病，给其所须；又如菩萨为饿虎欲食子故，以身施之。”
　　问曰：如是种种，应先施何者？
　　答曰：一切众生皆是菩萨福田，能生大悲故，菩萨常欲以阿耨多罗三藐三菩提施众生，何况衣食等而有分别？又菩萨得无生忍法，平等无差；未得无生忍者，或慈悲心多，或分别心多，此二心不得俱行。悲心多者，先施贫穷恶人，作是念：“种福田中，果报虽大，怜愍众生故，先利贫者。”如是田虽不良，以慈悲心，得大果报。分别心多者，作是念：“诸佛有无量功德故，应先供养。”以分别诸法，著佛身故心小，其心虽小，福田良故，功德亦大。若得诸法实相，入般若波罗蜜方便力中，心得自在，二事俱行，慈愍众生，又视皆如佛。如是等菩萨随因缘行布施。
　　问曰：经何以不言与衣食等，而言须食与食？
　　答曰：有人须食与饮，须饮与衣，以不称受者意故，福德少故，是故言须食与食。
　　问曰：有人若羞若怖，虽有所须，不能发言，云何知其所须？
　　答曰：菩萨观其相貌，随时所须，土地所宜；或有知他心者，资生之具，随意而与。是人因是布施，得成戒众。复作是念：“我怜愍众生，以衣食布施，所益甚少，不如持戒，常以无恼无畏施于众生。”菩萨住是持戒中，为守护戒故，生禅定；心不散清净故，得成慧众。无戏论舍著是慧相，以是慧破诸烦恼缚，得解脱众；了了知见证解脱故，名解脱知见众。是人先行布施及五众因缘故，过声闻、辟支佛地，入菩萨位。
　　问曰：菩萨应行六波罗蜜，入菩萨位，此中何以说五众？
　　答曰：法虽一，以种种异名说，是故说五众无咎。是人从一波罗蜜中，欲起诸波罗蜜，布施为主，已先说。持戒众名尸波罗蜜，定众、解脱众名禅波罗蜜，慧众、解脱知见众是般若波罗蜜。行诸波罗蜜时，能忍诸恶事，是名羼提波罗蜜。能起诸波罗蜜，不休不息，是名毗梨耶波罗蜜。
　　问曰：若尔者，何以不但说诸波罗蜜名，而说五众？
　　答曰：是人欲入菩萨位，此中不但以持戒、禅定，得和合众戒、清净戒、无尽戒；以要言之，摄一切戒名为戒众，能破烦恼，过二乘，入菩萨位。譬如一人、二人，不名为军，和合多人，乃成为军，能破怨敌。余众亦如是。菩萨自得禅定等众，亦令众生得，是名菩萨教化众生。教化众生已，持自功德及众生功德，尽回向净佛国土；具此二法，即得一切种智，转法轮，以三乘度众生，是名菩萨次第行、次第学、次第道。先粗后细，先易后难，渐渐习学，名为次第。余五波罗蜜，亦应随义分别。诸法性虽无所有，而随世谛行，为破颠倒故。
　　复次，念佛等六念，是初次第行，以易行易得故。
　　问曰：六念中亦言不以色念佛，云何言易？
　　答曰：有法共行，故名为易；譬如服苦药，以蜜下之则易。六念义，如初品中广说。六波罗蜜、六念等，柔软易行，不生邪见，是菩萨次第学法。余三解脱门等，思惟筹量，或生邪见故，不说。
　　此中须菩提难：世尊，若实无所有，云何有次第行等？佛反问须菩提：汝以声闻智慧，见色等法是一定实法不？答言：不见色等一切法，但从因缘和合，假有其名，无有定实，云何言有？佛语须菩提：汝若不见实定有，云何以次第等难空？而次第法不离于空。
　　尔时，须菩提受解了了，是故说：我无所疑，为当来世求三乘人，闻佛说空无所有性，以罪重智钝故，取空相，便言谁垢谁净？凡夫恶人，何以名垢？出家得道人，何以名净？是人不解佛语深义，以何事而说，著是空故，言何用持戒等为？以是因缘，即生邪见，破正见；破正见故，以少因缘而破戒及威仪，无所畏忌。出家人资仰白衣，便妄语求利衣食等，破于正命等。种此罪故，堕三恶道，或重于白衣。见有是失，故问佛。我已得道，于诸法无所受，又常闻佛说空法，云何戏论生疑？又我常修无诤三昧，怜愍众生，是故问佛。
释一念具万行品第七十六（经作一念品）
　　【经】须菩提白佛言：“世尊，若一切法性无所有，菩萨见何等利益故，为众生求阿耨多罗三藐三菩提？”
　　佛告须菩提：“以一切法性无所有故，菩萨为众生求阿耨多罗三藐三菩提。何以故？须菩提，诸有得、有著者，难可解脱。须菩提，诸得相者，无有道，无有果，无有阿耨多罗三藐三菩提。”
　　须菩提白佛言：“世尊，无得相者，有道、有果、有阿耨多罗三藐三菩提不？”
　　“须菩提，无所得即是道，即是果，即是阿耨多罗三藐三菩提，法性不坏故。若无所得法欲得道，欲得果，欲得阿耨多罗三藐三菩提，为欲坏法性。”
　　须菩提白佛言：“世尊，若无所得法即是道，即是果，即是阿耨多罗三藐三菩提，云何有菩萨初地乃至十地？云何有无生忍法？云何有报得神通？云何有报得布施、持戒、忍辱、精进、禅定、智慧？住是果报法中能成就众生，能净佛国土，及供养诸佛，衣服、饮食，香华、缨络，房舍卧具、灯烛，种种资生所须之具，乃至得阿耨多罗三藐三菩提，不断是福德？乃至般涅槃后舍利，及弟子得供养，尔乃灭尽？”
　　佛告须菩提：“以诸法无所得相故，得菩萨初地乃至十地，有报得五神通，布施、持戒、忍辱、精进、禅定、智慧，成就众生，净佛国土；亦以善根因缘故，能利益众生，乃至般涅槃后舍利，及弟子得供养。”
　　须菩提白佛言：“世尊，若诸法无所得相，布施、持戒、忍辱、精进、禅定、智慧、诸神通，有何差别？”
　　佛告须菩提：“无所得法，布施、持戒、忍辱、精进、禅定、智慧、神通，无有差别。以众生著布施乃至神通故，分别说。”
　　“世尊，云何无所得法布施，乃至神通无有差别？”
　　“须菩提，菩萨摩诃萨行般若波罗蜜时，不得布施，施者、受者皆不可得而行布施，不得戒而持戒，不得忍而行忍，不得精进而行精进，不得禅而行禅，不得智慧而行智慧，不得神通而行神通，不得四念处而行四念处，乃至不得八圣道分而行八圣道分，不得空三昧、无相、无作三昧而行空、无相、无作三昧，不得众生而成就众生，不得佛国土而净佛国土，不得诸佛法而得阿耨多罗三藐三菩提。须菩提，菩萨摩诃萨，应如是行无所得般若波罗蜜！菩萨摩诃萨行是无所得般若波罗蜜时，魔若魔天不能破坏。”
　　须菩提白佛言：“世尊，云何菩萨摩诃萨行般若波罗蜜时，一念中具足行六波罗蜜、四禅、四无量心、四无色定，四念处、四正勤、四如意足、五根、五力、七觉分、八圣道分，三解脱门，佛十力、四无所畏、四无碍智、十八不共法、大慈大悲、三十二相、八十随形好？”
　　佛告须菩提：“菩萨摩诃萨所有布施，不远离般若波罗蜜；所修持戒、忍辱、精进、禅定，不远离般若波罗蜜；四禅、四无量心、四无色定、修四念处乃至八十随形好，不远离般若波罗蜜。”
　　须菩提白佛言：“世尊，云何菩萨摩诃萨不远离般若波罗蜜故，一念中具足行六波罗蜜，乃至八十随形好？”
　　佛言：“菩萨行般若波罗蜜时，所有布施，不远离般若波罗蜜不二相，持戒时亦不二相，修忍辱、勤精进、入禅定亦不二相，乃至八十随形好亦不二相。”
　　须菩提白佛言：“世尊，云何菩萨摩诃萨布施时不二相，乃至修八十随形好不二相？”
　　“须菩提，菩萨摩诃萨行般若波罗蜜时，欲具足檀波罗蜜，檀波罗蜜中摄诸波罗蜜，及四念处乃至八十随形好。”
　　“世尊，云何菩萨布施时摄诸无漏法？”
　　佛告须菩提：“若菩萨摩诃萨行般若波罗蜜，住无漏心布施，于无漏心中不见相，所谓谁施、谁受、所施何物，以是无相心、无漏心、断爱断悭贪心而行布施，是时不见布施，乃至不见阿耨多罗三藐三菩提法。是菩萨以无相心、无漏心持戒，不见是戒，乃至不见一切佛法；无相心、无漏心忍辱，不见是忍，乃至不见一切佛法；以无相心、无漏心精进，不见是精进，乃至不见一切佛法；以无相心、无漏心入禅定，不见是禅定，乃至不见一切佛法；以无相心、无漏心修习智慧，不见是智慧，乃至不见一切佛法；以无相心、无漏心修四念处，不见是四念处，乃至八十随形好。”
　　“世尊，若诸法无相、无作，云何具足檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜？云何具足四念处、四正勤、四如意足、五根、五力、七觉分、八圣道分？云何具足空三昧、无相、无作三昧，佛十力、四无所畏、四无碍智、十八不共法、大慈大悲？云何具足三十二相、八十随形好？”
　　佛告须菩提：“菩萨摩诃萨行般若波罗蜜，以无相心、无漏心布施，须食与食，乃至种种所须，尽给与之，若内若外、若支解其身、若国城妻子，布施众生。若有人来与菩萨言：‘何用是布施为？是无所益！’行般若波罗蜜菩萨作是念：‘是人虽来诃我布施，我终不悔，我当勤行布施，不应不与。’施已，与一切众生共之，回向阿耨多罗三藐三菩提，亦不见是相，谁施？谁受？所施何物？回向者谁？何等是回向法？何等是回向处？所谓阿耨多罗三藐三菩提，是相皆不可见。何以故？一切法以内空故空，外空故空，内外空故空，空空、有为空、无为空、毕竟空、无始空、散空、性空、一切法空、自相空故空。如是观，作是念：‘回向者谁？回向何处？用何法回向？’是名正回向。尔时，菩萨能成就众生，净佛国土，能具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至三十七助道法，空、无相、无作三昧，乃至十八不共法。是菩萨如是具足檀波罗蜜而不受世间果报。譬如他化自在诸天，随意所须，即皆得之；菩萨亦如是，心生所愿，随意即得。是菩萨摩诃萨，以是布施果报故，能供养诸佛，亦能满足一切众生，天及人、阿修罗。是菩萨以檀波罗蜜摄取众生、用方便力，以三乘法度脱众生。如是，须菩提，菩萨摩诃萨于无相、无得、无作诸法中，具足檀波罗蜜。
　　“须菩提，菩萨摩诃萨云何于无相、无得、无作法中，具足尸罗波罗蜜？须菩提，是菩萨摩诃萨行尸波罗蜜时，持种种戒，所谓圣无漏入八圣道戒、自然戒、报得戒、受得戒、心生戒，如是等不缺、不破、不杂、不浊、不著、自在戒，智所赞戒。用是戒，无所取：若色，若受、想、行、识；若三十二相、八十随形好；若刹利大姓、若婆罗门大姓、居士大家；四天王天、三十三天、夜摩天、兜率陀天、化乐天、他化自在天、梵众天、光音天、遍净天、广果天、无想天、无烦天、无热天、妙见天、喜见天、阿迦尼吒天、空处天、识处天、无所有处天、非有想非无想处天；若须陀洹果、若斯陀含果、若阿那含果、若阿罗汉果、若辟支佛道；若转轮圣王、若天王。但为一切众生共之，回向阿耨多罗三藐三菩提。以无相、无得、无二回向，为世俗法故，非第一实义。是菩萨具足尸罗波罗蜜，以方便力起四禅，不味著故得五神通。因四禅得天眼，是菩萨住二种天眼：修得、报得。得天眼已，见东方现在诸佛，乃至得阿耨多罗三藐三菩提，如所见事不失。南西北方、四维、上、下现在诸佛，乃至得阿耨多罗三藐三菩提，如所见不失。是菩萨用天耳净，过于人耳，闻十方诸佛说法，如所闻不失，能自饶益，亦益他人。是菩萨以知他心智，知十方诸佛心，及知一切众生心，亦能饶益一切众生。是菩萨用宿命智，知过去诸业因缘，是诸业因缘不失故，是众生在在处处所生悉知。是菩萨用是漏尽智，令众生得须陀洹果乃至阿罗汉果、辟支佛道，在在处处能令众生入善法中。如是，须菩提，菩萨摩诃萨于诸法无相、无得、无作，具足尸罗波罗蜜。”
　　“世尊，云何诸法无相、无作、无得，菩萨摩诃萨能具足羼提波罗蜜？”
　　“须菩提，菩萨摩诃萨，从初发意已来，乃至坐道场，于其中间，若一切众生来，以瓦石、刀杖加是菩萨，菩萨是时不起瞋心，乃至不生一念。尔时，菩萨应修二种忍：一者、一切众生恶口骂詈，若加刀杖、瓦石，瞋心不起；二者、一切法无生。无生法忍菩萨，若人来恶口骂詈，或以瓦石、刀杖加之。尔时，菩萨应如是思惟：‘骂我者谁？讥诃者谁？打掷者谁？谁有受者？’是时菩萨应思惟诸法实性，所谓毕竟空，无法、无众生；诸法尚不可得，何况有众生？如是观诸法相时，不见骂者，不见割截者。是菩萨如是观诸法相时，即得无生法忍。云何名无生法忍？知诸法相常不生，诸烦恼从本已来亦常不生。是菩萨摩诃萨住是二忍，能具足四禅、四无量心、四无色定，四念处乃至八圣道分，三解脱门，佛十力、四无所畏、四无碍智、十八不共法、大慈大悲。是菩萨住是圣无漏出世间法，不共一切声闻、辟支佛，具足圣神通。住圣神通已，以天眼见东方诸佛，是人得念佛三昧，乃至阿耨多罗三藐三菩提，终不断绝；南西北方、四维、上、下亦如是。菩萨用天耳闻十方诸佛所说法，如所闻为众生说。是菩萨亦知十方诸佛心，及知一切众生念，知已，随其心而说法。是菩萨以宿命智知一切众生宿世善根，为众生说法，令其欢喜。是菩萨以漏尽神通，教化众生，令得三乘。是菩萨摩诃萨行般若波罗蜜，以方便力成就众生，具足一切种智，得阿耨多罗三藐三菩提，转法轮。如是，须菩提，菩萨摩诃萨无相、无得、无作法中，具足羼提波罗蜜。”
　　须菩提言：“世尊，菩萨摩诃萨，云何于诸法无相、无作、无得，能具足毗梨耶波罗蜜？”
　　佛告须菩提：“菩萨摩诃萨行般若波罗蜜时，成就身精进、心精进。入初禅，乃至入第四禅，受种种神通力，能分一身为多身，乃至手扪摸日月。成就身精进故，飞到东方过无量百千万诸佛世界，供养诸佛饮食、衣服、医药、卧具、香华、璎珞种种所须，乃至阿耨多罗三藐三菩提，福德果报，终不灭尽。是菩萨得阿耨多罗三藐三菩提时，一切世间天及人，勤设供养衣服、饮食，乃至入无余涅槃后舍利，及弟子得供养。亦以是神通力故，至诸佛所，听受法教，乃至阿耨多罗三藐三菩提，终不违失。是菩萨修一切种智时，净佛世界，成就众生。如是，须菩提，菩萨摩诃萨行般若波罗蜜，成就身精进，能具足毗梨耶波罗蜜。须菩提，云何菩萨成就心精进，能具足毗梨耶波罗蜜？须菩提，菩萨摩诃萨心精进，以是心精进圣无漏，入八圣道分精进，不令身、口不善业得入；亦不取诸法相，若常、若无常，若苦、若乐，若我、若无我，若有为、若无为，若欲界、若色界、若无色界，若有漏性、若无漏性，若初禅乃至第四禅，若慈悲喜舍，若无边虚空处乃至非有想非无想处，若四念处，若四正勤、四如意足、五根、五力、七觉分、八圣道分，若空、无相、无作，若佛十力，乃至十八不共法，不取相。若常、若无常，若苦、若乐，若我、若无我，若须陀洹果、斯陀含果、阿那含果、阿罗汉果、若辟支佛道，若菩萨道、若阿耨多罗三藐三菩提，若是须陀洹、斯陀含、阿那含、阿罗汉，若是辟支佛，是菩萨，是佛，不取相。是众生断三结故，得须陀洹；是众生三毒薄故，得斯陀含；是众生断下分结故，得阿那含；是众生断上分结故，得阿罗汉；是众生以辟支佛道故，作辟支佛；是众生行道种智故，名菩萨，亦不取是诸相。何以故？不可以性取相，是性无故。是菩萨以是心精进故，广利益众生，亦不得众生，是为菩萨具足毗梨耶波罗蜜。具足诸佛法，净佛国土，成就众生，不可得故。是菩萨身精进、心精进成就故，摄取一切诸善法；是法亦不著故，从一佛国至一佛国，为利益众生，所作神通，随意无碍，若雨诸华，若诸名香，若作妓乐，若动大地，若放光明，若示七宝庄严国土，若现种种身，若放大智光明，令知圣道，令远离杀生乃至邪见。或以布施利益众生，或以持戒，或支解身体，或以妻子，或以国城，或以己身给施，随所方便，利益众生。如是，须菩提，菩萨摩诃萨行般若波罗蜜，无相、无作、无得诸法中，用身心精进，能具足毗梨耶波罗蜜。”
　　“世尊，云何菩萨摩诃萨行般若波罗蜜，住无相、无作、无得法中，能具足禅波罗蜜？”
　　“须菩提，菩萨摩诃萨，除佛诸禅定，余一切诸禅三昧，皆能具足。是菩萨离诸欲、诸恶不善法，离生喜乐，有觉有观，入初禅，乃至入第四禅。以是慈悲喜舍心，遍满一方乃至十方，一切世间遍满。是菩萨过一切色相，灭有对相，不念别异相故，入无边空处，乃至入非有想非无想处。是菩萨于禅波罗蜜中住，逆顺入八背舍、九次第定，入空三昧，无相、无作三昧，或时入如电光三昧，或时入圣正三昧，或时入如金刚三昧。是菩萨住禅波罗蜜中，修三十七助道法，用道种智入一切禅定，过干慧地、性地、八人地、见地、薄地、离欲地、已办地、辟支佛地，入菩萨位；入菩萨位已，具足佛地。是诸地中行，乃至阿耨多罗三藐三菩提，不中道取道果。是菩萨住是禅波罗蜜中，从一佛国至一佛国，供养诸佛，从诸佛所植诸善根，净佛国土。从一佛国至一佛国，利益众生，以布施摄取众生，或以持戒，或以三昧，或以智慧，或以解脱，或以解脱知见摄取众生。教众生令得须陀洹果、斯陀含果、阿那含果、阿罗汉果，辟支佛道，诸有善法能令众生得道，皆教令得。是菩萨住此禅波罗蜜中，能生一切陀罗尼门，得四无碍智，报得神通。是菩萨终不入母人胞胎，终不受五欲，无生不生，虽生不为生法所污。何以故？是菩萨见一切作法如幻，而利益众生，亦不得众生，及一切法教众生令得无所得处。是世俗法故，非第一实义。住是禅波罗蜜，一切行禅、定、解脱、三昧，乃至阿耨多罗三藐三菩提，终不离禅波罗蜜。是菩萨行如是道种智时，得一切种智，断一切烦恼习；断已，自益其身，亦益他人；自益益他已，为一切世间天及人、阿修罗作福田。如是，须菩提，菩萨摩诃萨行般若波罗蜜时，具足无相禅波罗蜜。”
　　“世尊，云何菩萨摩诃萨行般若波罗蜜时，住无相、无作、无得法中，修具足般若波罗蜜？”
　　“须菩提，菩萨摩诃萨行般若波罗蜜时，于诸法不见定实相。是菩萨见色不定、非实相，乃至见识不定、非实相；不见色生，乃至不见识生；若不见色生乃至不见识生；一切法若有漏、若无漏，不见来处，不见去处，亦不见集处。如是观时，不得色性乃至识性，亦不得有漏、无漏法性。是菩萨行般若波罗蜜时，信解一切诸法无所有相；如是信解已，行内空乃至无法有法空，于诸法无所著，若色、受、想、行、识，乃至阿耨多罗三藐三菩提。是菩萨行无所有般若波罗蜜，能具足菩萨道，所谓六波罗蜜，乃至三十七助道法，佛十力、四无所畏、四无碍智、十八不共法、三十二相、八十随形好。是菩萨住空净佛道中，所谓六波罗蜜、三十七助道法，报得神通，以是法饶益众生：宜以布施摄，教令布施；宜以戒摄，教令持戒；宜以禅定、智慧、解脱、解脱知见摄，教修禅定、智慧、解脱、解脱知见；宜以诸道法教者，教令得须陀洹果，得斯陀含果、阿那含果、阿罗汉果、辟支佛道；宜以佛道化者，教令得菩萨道，具足佛道。如是等，随其所应道地而教化之，各令得所。是菩萨现种种神通力时，过无量恒河沙国土，度脱众生，随其所须，皆化给之，各令满足。从一国土至一国土，见净妙国土，以自庄严己佛国土。譬如他化自在天中，资生所须，随意自至；亦如诸净佛国，离于求欲。是人以是报得檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，报得五神通，行菩萨道种智，成就一切功德，当得阿耨多罗三藐三菩提。是菩萨尔时不受色法乃至识，不受一切法若善、若不善，若世间、若出世间，若有漏、若无漏，若有为、若无为，如是一切法皆不受。是菩萨得阿耨多罗三藐三菩提时，国土一切所有资生之物，皆无有主。何以故？菩萨行一切法不受，以不可得故。如是，须菩提，菩萨摩诃萨无相法中，能具足般若波罗蜜。”　　
　　【论】问曰：问者、答者，俱言无所有，云何分别知是问、是答？
　　答曰：所言法虽一而心异，问者以著心问，答者以无著心答。须菩提意谓：无所有中不应发心。须菩提为听者著心故作是问。诸法空中，不见菩萨发心者，不见众生可利益者，不见阿耨多罗三藐三菩提，是故于无所有法中作难：若一切法无所有性，菩萨见何利故发心？须菩提于菩萨、众生、阿耨多罗三藐三菩提中不疑，但问无所有法。佛答：正以无所有空故能发心，若无所有空，菩萨、众生、阿耨多罗三藐三菩提，亦皆空无所有，云何起难？若众生、菩萨及阿耨多罗三藐三菩提，离无所有空者，可有是难。如先说，毕竟空于诸法无所障碍，何妨发心？佛还以无所有空，破须菩提所问。亦复自说因缘：须菩提，著心者难得解脱。是人从无始生死中来，以一切烦恼故染著诸法，闻有亦著，闻空亦著，得失亦著，如是众生难可勉出。是故菩萨发无上道心，自以相好严身，得梵音声，有大威德，知众生三世心根本，以种种神通力，因缘譬喻，为说无所有法、空解脱门，引导其心。众生见如是希有事，即时其心柔软，信佛受法。是故经说：著有者难得解脱；有所得者，无道、无果、无阿耨多罗三藐三菩提。
　　须菩提问：世尊，若有所得者，无道、无果、无阿耨多罗三藐三菩提；无所得者，有道、有果不？佛答：无所有即是道，即是果，即是阿耨多罗三藐三菩提。若人不分别是有所得、是无所得，入诸法实相毕竟空中，是亦无所得即是道，即是果，即是阿耨多罗三藐三菩提。不破坏诸法实相故，法性即是诸法实相。
　　须菩提意谓：法性，正行、邪行常不可破坏，何以佛言不坏法性是道、是果？佛答：法性虽不可破坏，众生邪行故，名为破坏。如虚空云雾生尘，虽不能染，亦名不净。如人实欲染污虚空，是人为欲染污法性，无是事故。佛说譬喻：若人欲坏法性，是人欲于无所有法中，得道、得果、得阿耨多罗三藐三菩提。
　　须菩提白佛言：若无所有即是道，云何有十地等诸菩萨法？如经广说。
　　问曰：此事佛已先答，所谓若法空，菩萨见何事故发心？今言若法空，云何有初地等？佛皆以空答，今须菩提何以更问？
　　答曰：以众生著心难解故更问。是众中，有新发意菩萨，闻是诸法实相空，即生著心。佛破其著，亦著所破法，须菩提为是人故更问。佛答须菩提：以无所得故有初地，乃至般涅槃后舍利得供养。有所著中，不可说初地及诸功德；亦以无所得因缘故，从布施乃至诸神通，无有差别，无有差别故不应难！
　　须菩提复问：云何无所得布施，乃至诸神通无有差别？佛答：菩萨从初发心已来，似阿耨多罗三藐三菩提寂灭相，布施毕竟空，所谓不得施者、受者、财物而行布施，如是布施中无有分别；乃至不得菩提而得阿耨多罗三藐三菩提，亦如是。是名菩萨行无所得般若波罗蜜。行是无所得般若波罗蜜，魔若魔天不能破坏。
　　一念中行六波罗蜜者，问曰：须菩提何以故问一念中行六波罗蜜等诸功德？
　　答曰：须菩提从佛闻般若波罗蜜甚深无所有相，于诸法中无碍相，若尔者，则无所不能，无事不作，云何菩萨一念中能摄六波罗蜜乃至八十随形好？初发心时，以著有无心重故，渐渐次第行；今有无悉舍故，无所不能，是故问。佛答：菩萨不离般若波罗蜜，行布施等诸功德，无障碍故，能一念中行；若远离般若波罗蜜，则渐渐次第行。
　　须菩提问：云何名不远离？佛答：菩萨不以二相行布施等。
　　复问：云何不以二相？佛答：菩萨行般若波罗蜜时，欲具足檀波罗蜜，于布施一念中摄一切善法，如先说。何等是一念？所谓菩萨得无生法忍，断一切烦恼，除诸忆想分别，安住无漏心中，布施一切。无漏心是无相相，菩萨住是心中，不见谁施、谁受、谁物，离一切相心布施。不见有一法，乃至阿耨多罗三藐三菩提尚不见，何况余法？是名不二相。乃至八十随形好，亦如是。
　　须菩提更以异事问此义：世尊，诸法无相、无作、无起，云何能具足檀波罗蜜等，乃至八十随形好？佛答：菩萨无相、无作法中，不取相故，无障碍心布施，须食与食等，经中已委悉。又先品中亦广说，是故更不解。无漏、无相六波罗蜜有二种：一者、得无生法忍菩萨所行，二者、未得无生法忍菩萨所行。得无生法忍菩萨所行，如此中所说。何以故？住无相、无漏心中，行布施等诸法故。
　　问曰：生身菩萨贪惜未除故，割截甚痛，是则为难；得无生法忍菩萨，如化人所作，割截无痛，有何恩分？
　　答曰：得无生法忍菩萨，行是六波罗蜜为难。所以者何？得无生法忍寂灭心，应受涅槃乐，而舍此寂灭乐，入众生中受种种身，或为贱人，或为畜生等，是则为难！生身菩萨贪爱未除，著佛身故，以身布施，是为悕望，非清净施，是故不如。复次，行无漏、无相六波罗蜜，是时能具足；有漏、有相，则不能具足，是故能具足者，有大恩分。
大智度论卷第八十八释六喻品第七十七
　　【经】须菩提白佛言：“世尊，云何无相、不可分别、自相空诸法中，具足修六波罗蜜，所谓檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜？世尊，云何无异法中而分别说异相？云何般若波罗蜜摄檀、尸、羼、精进、禅？云何行异相法，以一相道得果？”
　　佛告须菩提：“菩萨摩诃萨，住五阴，如梦、如响、如影、如焰、如幻、如化，住是中行布施、持戒、修忍辱、勤精进、入禅定、修智慧。知是五阴实如梦、如响、如影、如焰、如幻、如化；五阴如梦无相，乃至如化无相。何以故？梦无自性，响、影、焰、幻、化，皆无自性。若法无自性，是法无相；若法无相，是法一相，所谓无相。以是因缘故，须菩提，当知菩萨布施无相，受者无相。能如是知布施，是能具足檀波罗蜜，乃至能具足般若波罗蜜，能具足四念处乃至八圣道分，能具足内空乃至无法有法空，能具足空三昧、无相、无作三昧，能具足八背舍、九次第定、五神通、五百陀罗尼门，能具足佛十力、四无所畏、四无碍智、十八不共法。是菩萨住是报得无漏法中，飞到东方无量国土，供养诸佛衣服、饮食，乃至随其所须而供养之。亦利益众生，应以布施摄者，而布施摄之；应以持戒摄者，教令持戒；应以忍辱、精进、禅定、智慧摄者，教令忍辱、精进、禅定、智慧而摄取之；乃至应以种种善法摄者，以种种善法而摄取之。是菩萨成就是一切善法，受世间身，不为世间生死所污；为众生故，于天人中受尊贵富乐，以是尊贵富乐摄取众生。是菩萨知一切法无相故，知须陀洹果亦不于中住，知斯陀含果、阿那含果、阿罗汉果亦不于中住，知辟支佛道亦不于中住。何以故？是菩萨用一切种智知一切法已，应当得一切种智，不与声闻、辟支佛共。如是，须菩提，菩萨摩诃萨知一切法无相已，知六波罗蜜无相，乃至知一切佛法无相。
　　“复次，须菩提，菩萨摩诃萨住五阴如梦、如响、如影、如焰、如幻、如化，能具足无相尸罗波罗蜜，是戒不缺、不破、不杂、不著，圣人所赞无漏戒，入八圣道分；住是戒中持一切戒，所谓名字戒、自然戒、律仪戒、作戒、无作戒、威仪戒、非威仪戒。是菩萨成就诸戒，不作是愿：‘我以此戒因缘故，生刹利大姓、婆罗门大姓、居士大家、若小王家、若转轮圣王家，若四天王天处生，若三十三天、夜摩天、兜率陀天、化乐天、他化自在天。’不作是愿：‘我持戒因缘故，当得须陀洹果、斯陀含果、阿那含果、阿罗汉果、辟支佛道。’何以故？一切法无相，所谓一相，无相法不能得无相法，有相法不能得有相法，无相法不能得有相法，有相法不能得无相法。如是，须菩提，菩萨摩诃萨行般若波罗蜜时，能具足无相尸罗波罗蜜而入菩萨位。入菩萨位已，得无生法忍，行道种智，得报得五神通，住五百陀罗尼门，得四无碍智。从一佛国至一佛国，供养诸佛，成就众生，净佛国土。虽入五道中，生死业报不能染污。须菩提，譬如化转轮圣王，虽坐卧行住，不见来处，不见去处，不见住处、坐处、卧处，而能利益众生，亦不得众生，菩萨亦如是。须菩提，譬如须扇多佛，得阿耨多罗三藐三菩提，为三乘转法轮，无有得菩萨记者；化作佛已，舍寿命，入无余涅槃。须菩提，菩萨亦如是，行般若波罗蜜时，能具足尸罗波罗蜜；具足尸罗波罗蜜已，摄一切善法。
　　“复次，须菩提，菩萨摩诃萨行般若波罗蜜时，住五阴如梦、如响、如影、如焰、如幻、如化，具足无相羼提波罗蜜。”
　　“世尊，云何菩萨摩诃萨，具足无相羼提波罗蜜？”
　　“须菩提，菩萨摩诃萨住二忍中，能具足羼提波罗蜜。何等二忍？生忍、法忍。从初发意，乃至坐道场，于其中间，若一切众生来骂詈、粗恶语，或以瓦石、刀杖加是菩萨，是菩萨欲具足羼提波罗蜜故，乃至不生一念恶。是菩萨如是思惟：‘骂我者谁？割我者谁？以恶言加我，以瓦石、刀杖害我者谁？’何以故？是菩萨于一切法得无相忍故，云何作是念：‘是人骂我、害我！’若菩萨摩诃萨如是行，能具足羼提波罗蜜，以是羼提波罗蜜具足故，得无生法忍。”
　　须菩提白佛言：“世尊，云何为无生法忍？是忍何所断？何所知？”
　　佛告须菩提：“得法忍，乃至不生少许不善法，是故名无生忍。一切菩萨所断烦恼尽，是名断；用智慧知一切法不生，是名知。”
　　须菩提白佛言：“世尊，诸声闻、辟支佛无生法忍，菩萨无生法忍，有何等异？”
　　佛告须菩提：“诸须陀洹若智、若断，是名菩萨忍；斯陀含若智、若断，是名菩萨忍；阿那含若智、若断，是名菩萨忍；阿罗汉若智、若断，是名菩萨忍；辟支佛若智、若断，是名菩萨忍，是为异。须菩提，菩萨摩诃萨成就是忍，胜一切声闻、辟支佛。住是报得无生忍中行菩萨道，能具足道种智；具足道种智故，常不离三十七助道法，及空、无相、无作三昧，常不离五神通；不离五神通故，能成就众生，净佛国土；成就众生，净佛国土已，当得一切种智。如是，须菩提，菩萨摩诃萨具足无相羼提波罗蜜。
　　“复次，须菩提，菩萨摩诃萨住无相五阴，如梦、如响、如影、如焰、如幻、如化，行身精进、心精进。以身精进故起神通，起神通故，到十方国土，供养诸佛，饶益众生；以身精进力教化众生，令住三乘。如是，须菩提，菩萨摩诃萨行般若波罗蜜，能具足无相精进波罗蜜。是菩萨以心精进、圣无漏精进，入八圣道分中，能具足毗梨耶波罗蜜。是毗梨耶波罗蜜，皆摄一切善法，所谓四念处、四正勤、四如意足、五根、五力、七觉分、八圣道分，四禅、四无量心、四无色定、八解脱、九次第定，佛十力、四无所畏，四无碍智、十八不共法。是中菩萨行是法，应具足一切种智；具足一切种智已，断一切烦恼习，具足满三十二相，身放无等无量光明；放光明已，三转十二行法轮；法轮转故，三千大千世界六种震动，光明遍照三千大千世界，三千大千世界中众生闻说法声，皆以三乘法而得度脱。如是，须菩提，菩萨摩诃萨住精进波罗蜜中，能大饶益，及能具足一切种智。
　　“复次，须菩提，菩萨住无相五阴，如梦、如响、如影、如焰、如幻、如化，能具足禅波罗蜜。”
　　“世尊，云何菩萨住五阴如梦、如响、如影、如焰、如幻、如化，能具足禅波罗蜜？”
　　“须菩提，菩萨摩诃萨入初禅，乃至第四禅，入慈悲喜舍无量心，入无边虚空处乃至非有想非无想处，入空三昧、无相、无作三昧，入如电光三昧，入如金刚三昧，入圣正三昧；除诸佛三昧，诸余三昧，若共声闻、辟支佛三昧，皆证皆入，亦不受三昧味，亦不受三昧果。何以故？是菩萨知是三昧无相、无所有性，当云何于无相法受无相法味，无所有法受无所有法味？若不受味，则不随禅定力生，若色界、若无色界。何以故？是菩萨不见是三界，亦不见是禅，亦不见入禅者，亦不见用法入禅者。若不得是法，即能具足无相禅波罗蜜；菩萨用是禅波罗蜜，能过声闻、辟支佛地。”
　　须菩提白佛言：“世尊，云何菩萨具足无相禅波罗蜜故，能过声闻、辟支佛地？”
　　佛告须菩提：“菩萨善学内空，善学外空，乃至善学无法有法空。于是诸空，无法可住处，若须陀洹果、若斯陀含果、阿那含果、阿罗汉果，乃至一切种智。是诸空亦空，菩萨摩诃萨行如是诸空，能入菩萨位中。”
　　须菩提白佛言：“世尊，云何菩萨摩诃萨位？云何非位？”
　　“须菩提，一切有所得是非菩萨位，一切无所得是菩萨位。”
　　“世尊，何等是有所得？何等是无所得？”
　　“须菩提，色是有所得，受、想、行、识是有所得；眼、耳、鼻、舌、身、意，乃至一切种智有所得，是非菩萨位。须菩提，菩萨位者，是诸法不可示、不可说。何等法不可示、不可说？若色乃至一切种智。何以故？须菩提，色性是不可示、不可说，乃至一切种智性是不可示、不可说。须菩提，如是名菩萨位。是菩萨入位中，一切禅定、三昧具足，尚不随禅定、三昧力生，何况住淫、怒、痴，于中起罪业生？菩萨但住如幻法中饶益众生，亦不得众生及如幻法。若无所得，是时能成就众生，净佛国土。如是，须菩提，是名菩萨具足无相禅波罗蜜，乃至能转法轮，所谓不可得法轮。
　　“复次，须菩提，菩萨摩诃萨行般若波罗蜜，知一切法如梦、如响、如焰、如影、如幻、如化。”
　　须菩提白佛言：“世尊，菩萨摩诃萨云何知一切法如梦、如响、如影、如焰、如幻、如化？”
　　“须菩提，菩萨摩诃萨行般若波罗蜜时，不见梦、不见见梦者，不见响、不见闻响者，不见影、不见见影者，不见焰、不见见焰者，不见幻、不见见幻者，不见化、不见见化者。何以故？是梦、响、影、焰、幻、化，皆是凡夫愚人颠倒法故。阿罗汉不见梦、不见见梦者，乃至不见化、不见见化者；辟支佛、菩萨摩诃萨、诸佛，亦不见梦、不见见梦者，乃至不见化、亦不见见化者。何以故？一切法无所有性，不生、不定。”
　　“若法无所有性，不生、不定，菩萨摩诃萨当云何行般若波罗蜜？”
　　“是中取生相、定相，是处不然。何以故？若诸法少多有性，有生、有定，不名修般若波罗蜜。如是，须菩提，菩萨摩诃萨行般若波罗蜜，不著色乃至不著识，不著欲、色、无色界，不著诸禅、解脱、三昧，不著四念处乃至八圣道分，不著空三昧、无相、无作三昧，不著檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。不著故能具足菩萨初地，于初地中亦不生著。何以故？是菩萨不得是地，云何生贪著？乃至十地亦如是。是菩萨行般若波罗蜜，亦不得般若波罗蜜；若行般若波罗蜜时，不得般若波罗蜜，是时见一切法皆入般若波罗蜜中，亦不得是法。何以故？是诸法与般若波罗蜜，无二无别。何以故？诸法入如、法性、实际故，无分别。”
　　须菩提白佛言：“世尊，若诸法无相、无分别，云何说是善、是不善，是有漏、是无漏，是世间、是出世间，是有为、是无为？”
　　“须菩提，于汝意云何？诸法实相中，有法可说是善、是不善，乃至是有为、是无为，是须陀洹果乃至是阿罗汉、是辟支佛、是菩萨、是阿耨多罗三藐三菩提不？”
　　“世尊，不可说也！”
　　“须菩提，以是因缘故，当知一切法无相、无分别，无生、无定，不可示。须菩提，我本行菩萨道时，亦无有法可得性，若色、若受想行识，乃至若有为、若无为，须陀洹果乃至阿耨多罗三藐三菩提。如是，须菩提，菩萨摩诃萨行般若波罗蜜，从初发意，乃至阿耨多罗三藐三菩提，应善学诸法性！善学诸法性故，是名阿耨多罗三藐三菩提道。行是道，能具足六波罗蜜，成就众生，净佛国土；住是法中得阿耨多罗三藐三菩提，以三乘法度脱众生，亦不著三乘。如是，须菩提，菩萨摩诃萨，以无相法应学般若波罗蜜！”　　
　　【论】问曰：须菩提问佛：若诸法无相、无分别，云何差别说六波罗蜜？佛还答：菩萨住是如梦五众中，能具足六波罗蜜。须菩提以空问，佛还以空答，此问答云何得别异？
　　答曰：须菩提问：若诸法空，今眼见菩萨行六波罗蜜作佛！佛答：凡人远实智慧取相，见菩萨行六波罗蜜作佛，著是空法故难。菩萨虽住五众，住五众如幻、如梦空法中，亦以空心行布施，是故虽行诸法，具足波罗蜜，不妨于空。譬如云雾，远视则见，近之则无所见；凡人亦如是，远实相故，见诸佛、菩萨，近实相故，见皆空，是故不妨；不妨故，能于檀波罗蜜一念中，具足行诸善法。是人常修无漏清净波罗蜜故，转身还报得无漏波罗蜜。报得，名更不修行，自然而得；譬如报得眼根，自然能见色。得是报得无漏波罗蜜已，能变一身作无量阿僧祇身，于十方佛所具足闻诸佛甚深法，度脱十方众生，渐渐净佛世界，随愿作佛。
　　问曰：若诸法空无相，云何分别？云何得知行檀波罗蜜等，各各具足余波罗蜜？
　　答曰：行者虽不自分别，而诸佛、菩萨说其行檀、行尸，具足诸行。如声闻人入见谛，无漏、无相、无分别法中，余圣人亦数其所入法，知诸法实相，所谓无相相，是名正见；正见得力已，名为正行，是时不恼众生，不作诸恶，是名正语、正业、正命。是时虽无所说，亦无所造，而名为正语、正业。所以者何？是名深妙正语、正业，所谓毕竟不恼众生故。是中发心有所造作，是名精进；系念缘中，是名正念；摄心一处，是名正定。见身、受、心、法实相，是名四念处，乃至七觉意，亦如是。于四念处中，亦如八直圣道中，诸圣人为数。菩萨亦如是，行是无相檀波罗蜜，能具足尸罗波罗蜜等诸善法。如檀波罗蜜、尸罗波罗蜜等摄诸善法，亦如是。
　　问曰：上品中以一波罗蜜具诸波罗蜜，此无相摄一切法，有何差别？
　　答曰：上以一念中能具诸波罗蜜，此以诸法虽空无相而能具诸波罗蜜，为异。
释四摄品第七十八之上
　　【经】须菩提白佛言：“世尊，若诸法如梦、如响、如影、如焰、如幻、如化，无有实事，无所有性、自相空者，云何分别是善法、是不善法？是世间法、是出世间法？是有漏法、是无漏法？是有为法、是无为法？是法能得须陀洹果、能得斯陀含果、阿那含果、阿罗汉果、能得辟支佛道，能得阿耨多罗三藐三菩提？”
　　佛告须菩提：“凡夫愚人得梦、得见梦者，乃至得化、得见化者，起身口意善业、不善业、无记业，起福业、若起罪业、作不动业。是菩萨摩诃萨行般若波罗蜜，住二空中，毕竟空、无始空，为众生说法，作是言：‘诸众生，是色空无所有，受、想、行、识空无所有，十二入、十八界空无所有。色是梦，受、想、行、识是梦，十二入、十八界是梦。色是响、是影、是焰、是幻、是化，受、想、行、识亦如是。十二入、十八界是梦、是响、是影、是焰、是幻是化，是中无阴、入界，无梦亦无见梦者，无响亦无闻响者，无影亦无见影者，无焰亦无见焰者，无幻亦无见幻者，无化亦无见化者。一切法无根本，实性无所有。汝等于无阴中见阴，无入见有入，无界见有界；是一切法皆从因缘和合生，以颠倒心起，属业果报，汝等何以故于诸法空无根本中而取根本相？’是时，菩萨摩诃萨行般若波罗蜜，以方便力故，于悭法中拔出众生，教行檀波罗蜜，持是布施功德，得大福报；从大福报拔出，教令持戒，持戒功德生天上尊贵处；复拔出令住初禅，初禅功德生梵天处，二禅、三禅、四禅、无边空处、识处、无所有处、非有想非无想处亦如是。众生行是布施及布施果报、持戒及持戒果报、禅定及禅定果报，种种因缘拔出安置无余涅槃及涅槃道中，所谓四念处、四正勤、四如意足、五根、五力、七觉分、八圣道分，空解脱门、无相、无作解脱门，八背舍、九次第定，佛十力、四无所畏、四无碍智、十八不共法，安隐众生，令住圣无漏法，无色、无形、无对法中。有可得须陀洹果者，安隐教化，令住须陀洹果；可得斯陀含果、阿那含果、阿罗汉果、辟支佛道者，令住斯陀含果、阿那含果、阿罗汉果、辟支佛道；可得阿耨多罗三藐三菩提者，安隐教化，令住阿耨多罗三藐三菩提中。”
　　须菩提白佛言：“世尊，诸菩萨摩诃萨甚希有难及！能行是深般若波罗蜜，诸法无所有性，毕竟空、无始空，而分别诸法是善、是不善，是有漏、是无漏，乃至是有为、是无为。”
　　佛告须菩提：“如是，如是。诸菩萨摩诃萨甚希有难及，能行是深般若波罗蜜，诸法无所有性，毕竟空、无始空，而分别诸法。须菩提，汝等若知是菩萨摩诃萨希有难及法，则知一切声闻、辟支佛不能报，何况余人？”
　　须菩提白佛言：“世尊，何等是菩萨摩诃萨希有难及法，诸声闻、辟支佛所无有？”
　　佛告须菩提：“一心谛听！有菩萨摩诃萨行般若波罗蜜，住报得六波罗蜜中，及住报得五神通、三十七助道法，住诸陀罗尼、诸无碍智，到十方世界：可以布施度者，以布施摄之；可以持戒度者，以持戒摄之；可以忍辱、精进、禅定、智慧度者，随其所应而摄取之；可以初禅度者，以初禅摄取之；可以二禅、三禅、四禅、无边空处、无边识处、无所有处、非有想非无想处度者，随其所应而摄取之；可以慈悲喜舍心度者，以慈悲喜舍心摄取之；可以四念处、四正勤、四如意足、五根、五力、七觉分、八圣道分、空三昧、无相、无作三昧度者，随而摄之。”
　　“世尊，菩萨摩诃萨，云何以布施饶益众生？”
　　“须菩提，菩萨行般若波罗蜜时，布施随其所须，饮食、衣服、车马、香华、缨络种种所须，尽给与之，若供养佛、辟支佛、阿罗汉、阿那含、斯陀含、须陀洹等无异。若施八正道中人及凡人，下至禽兽，皆无分别，等一布施。何以故？一切法不异、不分别故。是菩萨无异、无分别布施已，当得无分别报，所谓一切种智。须菩提，若菩萨摩诃萨见乞丐者，若生是心：‘佛是福田，我应供养；禽兽非福田，不应供养。’是非菩萨法。何以故？菩萨摩诃萨发阿耨多罗三藐三菩提心，不作是念：‘是众生应以布施饶益，是不应布施。’是众生布施因缘故，生刹利大姓、婆罗门大姓、居士大家，乃至以是布施因缘，以三乘法度之，令入无余涅槃。若众生来从菩萨乞，亦不生异心分别，应与是，不应与是。何以故？是菩萨为是众生故，发阿耨多罗三藐三菩提心。若分别简择，便堕诸佛、菩萨、辟支佛、学无学人、一切世间天及人诃责处：‘谁请汝救一切众生？汝为一切众生舍、一切众生护、一切众生依，而分别简择应与不应与？’
　　“复次，若菩萨摩诃萨行般若波罗蜜时，若人、若非人来，欲求乞菩萨身体肢节，是时不应生二心，若与、若不与。何以故？是菩萨摩诃萨为众生故受身，众生来取，何可不与？‘我以饶益众生故受是身，众生不乞，自应与之，何况乞而不与？’菩萨摩诃萨行般若波罗蜜，应如是学！
　　“复次，须菩提，菩萨摩诃萨见有乞者，应生是念：‘是中谁与谁受？所施何物？是一切法，自性皆不可得，以毕竟空故，空相法无与无夺。何以故？毕竟空故，内空故，外空、内外空、大空、第一义空、自相空故。’住是诸空布施，是时具足檀波罗蜜；具足檀波罗蜜故，若断内外法时，作是念：‘截我者谁？割我者谁？’
　　“复次，须菩提，我以佛眼见东方如恒河沙等诸菩萨摩诃萨，入大地狱，令火灭汤冷，以三事教化：一者、神通，二者、知他心，三者、说法。是菩萨以神通力，令大地狱火灭汤冷；知他心，以慈悲喜舍，随意说法。是众生于菩萨生清净心，从地狱得脱，渐以三乘法得尽苦际。南西北方、四维、上、下亦如是。
　　“复次，须菩提，我以佛眼观十方世界，见如恒河沙等国土中诸菩萨，为诸佛给使，供给诸佛，随意爱乐恭敬；若诸佛所说，尽能受持，乃至阿耨多罗三藐三菩提，终不忘失。
　　“复次，须菩提，我以佛眼观十方如恒河沙等国土中诸菩萨摩诃萨，为畜生故，舍其寿命，割截身体，分散诸方；诸有众生食是诸菩萨摩诃萨肉，皆爱敬菩萨，以爱敬故，即得离畜生道，值遇诸佛，闻佛说法，如说修行，渐以三乘，声闻、辟支佛、佛法，于无余涅槃而般涅槃。如是，须菩提，诸菩萨摩诃萨所益甚多，教化众生令发阿耨多罗三藐三菩提心，如说修行，乃至于无余涅槃而般涅槃。
　　“复次，须菩提，我以佛眼见十方如恒河沙等国土中诸菩萨摩诃萨，除诸饿鬼饥渴苦，是诸饿鬼皆爱敬菩萨，以爱敬故，得离饿鬼道，值遇诸佛，闻诸佛说法，如说修行，渐以三乘，声闻、辟支佛、佛法，而般涅槃，乃至无余涅槃。如是，须菩提，菩萨摩诃萨为度众生故，行大悲心。
　　“复次，须菩提，我以佛眼见诸菩萨摩诃萨，在四天王天上说法，在三十三天、夜摩天、兜率陀天、化乐天、他化自在天上说法，诸天闻菩萨说法，渐以三乘而得灭度。须菩提，是诸天众中，有贪著五欲者，是菩萨示现火起，烧其宫殿，而为说法，作是言：‘诸天，一切有为法，悉皆无常，谁得安者？’
　　“复次，须菩提，我以佛眼观十方世界，见如恒河沙等国土中诸梵天著于邪见，诸菩萨摩诃萨教令远离邪见，作是言：‘汝等云何于空相虚妄诸法中而生邪见？’如是，须菩提，菩萨摩诃萨住大慈心，为众生说法。须菩提，是为诸菩萨希有难及法。
　　“复次，须菩提，我以佛眼观十方世界如恒河沙等国土中，诸菩萨摩诃萨以四事摄取众生。何等四？布施、爱语、利益、同事。
　　“云何菩萨以布施摄众生？须菩提，菩萨以二种施摄取众生：财施、法施。
　　“何等财施摄取众生？须菩提，菩萨摩诃萨，以金银、琉璃、玻璃、真珠、珂贝、珊瑚等诸宝物，或以饮食、衣服、卧具、房舍、灯烛、香华、缨络，若男、若女，若牛羊象马、车乘，若以己身给施众生。语众生言：‘汝等若有所须，各来取之，如取己物，莫得疑难！’是菩萨施已，教三归依，归依佛、归依法、归依僧；或教受五戒，或教一日戒；或教初禅，乃至教非有想非无想定；或教慈悲喜舍；或教念佛、念法、念僧、念戒、念舍、念天；或教不净观，或教安那般那观，或相、或触；或教四念处、四正勤、四如意足、五根、五力、七觉分、八圣道分，空三昧、无相、无作三昧，八背舍、九次第定，佛十力、四无所畏、四无碍智、十八不共法、大慈大悲、三十二相、八十随形好；或教须陀洹果、斯陀含果、阿那含果、阿罗汉果，或教辟支佛道，或教阿耨多罗三藐三菩提。如是，须菩提，菩萨摩诃萨行般若波罗蜜，以方便力教众生，财施已，复教令得无上安隐涅槃。须菩提，是名菩萨摩诃萨希有难及法。
　　“须菩提，菩萨云何以法施摄取众生？须菩提，法施有二种：一者、世间，二者、出世间。何等为世间法施？敷演显示世间法，所谓不净观、安那般那念，四禅、四无量心、四无色定，如是等世间法，诸余共凡夫所行法，是名世间法施。是菩萨如是世间法施已，种种因缘教化，令远离世间法；远离世间法已，以方便力，令得圣无漏法及圣无漏法果。何等是圣无漏法？何等是圣无漏法果？圣无漏法者，三十七助道法、三解脱门；圣无漏法果者，须陀洹果乃至阿罗汉果、辟支佛道，阿耨多罗三藐三菩提。
　　“复次，须菩提，菩萨摩诃萨圣无漏法，须陀洹果中智慧，乃至阿罗汉果中智慧，辟支佛道中智慧，三十七助道法中智慧，六波罗蜜中智慧，乃至大慈大悲中智慧。如是等一切法，若世间、若出世间智慧，若有漏、若无漏，若有为、若无为，是法中一切种智，是名菩萨摩诃萨圣无漏法。何等为圣无漏法果？断一切烦恼习，是名圣无漏法果。”
　　须菩提白佛言：“世尊，菩萨摩诃萨得一切种智不？”
　　佛言：“如是，如是。须菩提，菩萨摩诃萨得一切种智。”
　　须菩提言：“菩萨与佛有何等异？”
　　佛言：“有异。菩萨摩诃萨得一切种智，是名为佛。所以者何？菩萨心与佛心无有异。菩萨住是一切种智中，于一切法无不照明，是名菩萨摩诃萨世间法施。须菩提，菩萨摩诃萨因世间法施，得出世间法施。如是，须菩提，菩萨摩诃萨教众生令得世间法，以方便力教令得出世间法。”
　　“须菩提，何等是菩萨出世间法？不共凡夫法同！所谓四念处、四正勤、四如意足、五根、五力、七觉分、八圣道分，三解脱门、八背舍、九次第定，佛十力、四无所畏、四无碍智、十八不共法、三十二相、八十随形好、五百陀罗尼门，是名出世间法。
　　“须菩提，云何为四念处？菩萨摩诃萨观内身循身，观外身循身，观内外身循身观，勤精进，以一心智慧观身；观身集因缘，观身灭，观身集生灭：行是道无所依，于世间无所爱。受、心、法念处，亦如是。
　　“须菩提，云何为四正勤？未生恶不善法，为不生故勤，生欲精进；已生恶不善法，为断故勤，生欲精进；未生善法，为生故勤，生欲精进；已生诸善法，为增长修具足故勤，生欲精进。是名四正勤。
　　“须菩提，云何为四如意足？欲三昧断行成就，初如意足；精进三昧、心三昧、思惟三昧断行成就如意足。
　　“云何为五根？信根、精进根、念根、定根、慧根。
　　“云何为五力？信力、精进力、念力、定力、慧力。
　　“云何为七觉分？念觉分、择法觉分、精进觉分、喜觉分、除觉分、定觉分、舍觉分。
　　“云何为八圣道分？正见、正思惟、正语、正业、正命、正精进、正念、正定。
　　“云何为三三昧？空三昧门，无相、无作三昧门。云何为空三昧？以空行、无我行摄心，是名空三昧。云何为无相三昧？以寂灭行、离行摄心，是为无相三昧。云何为无作三昧？无常行、苦行摄心，是为无作三昧。
　　“云何为八背舍？内有色相外观色，是初背舍；内无色相外观色，是二背舍；净背舍，是三背舍；过一切色相，灭有对相，不念一切异相故，观无边虚空，入无边空处；乃至过一切非有想非无想处，入灭受想背舍。是名八背舍。
　　“云何九次第定？行者离欲、恶不善法，有觉有观，离生喜乐，入初禅；第二、第三、第四，乃至过非有想非无想处，入灭受想定。是名九次第定。
　　“云何为佛十力？是处不是处如实知；众生过去、未来、现在诸业诸受法，知造业处，知因缘知报；诸禅定、解脱、三昧、定，垢净分别相，如实知；知他众生诸根上下相；知他众生种种欲解；知世间种种无数性；知一切到道相；知种种宿命，一世乃至无量劫；如实知天眼见众生，乃至生善恶道；漏尽故，无漏心解脱，如实知。是为佛十力。
　　“云何为四无所畏？佛作诚言：‘我是一切正智人。若有沙门、婆罗门，若天、若魔、若梵，若复余众，如实言是法不知，乃至不见是微畏相。以是故我得安隐，得无所畏，安住圣主处，在大众中师子吼，能转梵轮；诸沙门、婆罗门，若天、若魔、若梵，若复余众实不能转。’一无畏也。佛作诚言：‘我一切漏尽。若有沙门、婆罗门，若天、若魔、若梵，若复余众，如实言是漏不尽，乃至不见是微畏相。以是故我得安隐，得无所畏，安住圣主处，在大众中作师子吼，能转梵轮；诸沙门、婆罗门，若天、若魔、若梵，若复余众实不能转。’二无畏也。佛作诚言：‘我说障法。若有沙门、婆罗门，若天、若魔、若梵，若复余众，如实言受是法不障道，乃至不见是微畏相。以是故我得安隐，得无所畏，安住圣主处，在大众中师子吼，能转梵轮；诸沙门、婆罗门，若天、若魔、若梵，若复余众实不能转。’三无畏也。佛作诚言：‘我所说圣道，能出世间，随是行能尽苦。若有沙门、婆罗门，若天、若魔、若梵，若复余众，如实言行是道不能出世间，不能尽苦，乃至不见是微畏相。以是故我得安隐，得无所畏，安住圣主处，在大众中师子吼，能转梵轮；诸沙门、婆罗门，若天、若魔、若梵，若复余众实不能转。’四无畏也。
　　“云何为四无碍智？一者、义无碍智，二者、法无碍智，三者、辞无碍智，四者、乐说无碍智。云何义无碍智？缘义智慧，是为义无碍智。云何法无碍智？缘法智慧，是为法无碍智。云何为辞无碍智？缘辞智慧，是为辞无碍智。云何为乐说无碍智？缘乐说智慧，是为乐说无碍智。
　　“云何为十八不共法？一者、诸佛身无失，二者、口无失，三、念无失，四、无异想，五、无不定心，六、无不知舍心，七、欲无减，八、精进无减，九、念无减，十、慧无减，十一、解脱无减，十二、解脱知见无减，十三、一切身业随智慧行，十四、一切口业随智慧行，十五、一切意业随智慧行，十六、智慧知过去世无碍，十七、智慧知未来世无碍，十八、智慧知现在世无碍。
　　“云何三十二相？一者、足下安平立，平如奩底；二者、足下千辐辋轮，轮相具足；三者、手足指长，胜于余人；四者、手足柔软，胜余身分；五者、足跟广，具足满好；六者、手足指合缦网，胜于余人；七者、足趺高平好，与跟相称；八者、伊泥延鹿腨，腨纤好如伊泥延鹿王；九者、平住，两手摩膝；十者、阴藏相，如马王、象王；十一者、身纵广等，如尼俱卢树；十二者、一一孔一毛生，色青柔软右旋；十三者、毛上向，青色柔软而右旋；十四者、金色相，其色微妙，胜阎浮檀金；十五者、身光面一丈；十六者、皮薄细滑，不受尘垢，不停蚊蚋；十七者、七处满，两足下、两手中、两肩上、项中皆满，字相分明；十八者、两腋下满；十九者、上身如师子；二十者、身广端直；二十一者、肩圆好；二十二者、四十齿；二十三者、齿白齐密而根深；二十四者、四牙最白而大；二十五者、方颊车，如师子；二十六者、味中得上味，咽中二处津液流出；二十七者、舌大软薄，能覆面至耳发际；二十八者、梵音深远，如迦兰频伽声；二十九者、眼色如金精；三十者、眼[目+妾]如牛王；三十一者、眉间白毫相，软白如兜罗绵；三十二者、顶髻肉骨成。是三十二相，佛身成就，光明遍照三千大千世界；若欲广照，遍满十方无量阿僧祇世界，为众生故受丈光；若放无量光，则无日月、时节、岁数。佛音声遍满三千大千世界，若欲大声，则遍满十方无量阿僧祇世界，随众生多少，音声遍至。”　　
　　【论】问曰：从上已来，处处说诸法性空，云何分别有善、不善，须菩提何以从后已来，品品中义无异，而作种种名问？
　　答曰：是事上已答。
　　复次，众生从无始生死已来，著心深难解故，须菩提复作是重问。
　　复次，是般若波罗蜜欲说是空义要故，数问。
　　复次，佛在世时，众生利根易悟。佛灭度五百年后，像法中众生爱著佛法，堕著法中，言若诸法皆空，如梦、如幻，何以故有善、不善？以是故，须菩提怜愍未来众生，钝根不解故重问：世尊，若诸法皆空，云何分别有善、不善等？此中佛自说因缘：凡夫颠倒心故，于法皆作颠倒异见，乃至不见一法是实。凡夫于梦法著梦，得梦见梦者，亦著梦中所见事。是人若不信罪福，起三种不善业；若信罪福，起三种善业。善、不善、不动：善名欲界中善法，喜乐果报；不善名忧愁苦恼果报；不动名生色、无色界因缘业。菩萨知是三种业，皆是虚诳不实，住二空中，为众生说法：毕竟空破诸法，无始空破众生相。住中道为众生说法，所谓五众、十二入、十八界，皆是空，如梦、如幻乃至如化，是法中无梦亦无见梦者。菩萨语众生：汝等于空法，颠倒心故生诸著，如经中广说。是菩萨方便力故，于颠倒中拔出众生，著破颠倒法中。譬如悭贪是颠倒，以布施破悭法，而众生著是布施故，为说布施果报无常实空，从布施拔出众生令持戒。持戒及持戒果报中拔出众生，语众生言：天福尽时，无常苦恼，拔出众生令离欲。行禅定，而为说禅定及果报虚诳不实，能令人堕颠倒中。种种因缘，为说布施、持戒、禅定无常过失，令住涅槃；得涅槃方便，所谓四念处乃至十八不共法，令众生住是法中。若布施、持戒、禅定是定实法，则不应令远离。如布施、持戒等破凡夫法，此则因颠倒而生，虽少时益众生，久则变异，能生苦恼故，亦教令舍离。菩萨方便力故，先教众生舍罪，称赞持戒、布施福德。次复为说持戒、布施亦未免无常苦恼，然后为说诸法空，但称赞实法，所谓无余涅槃。
　　是时，须菩提欢喜甚希有，菩萨能如是知是诸法实相，所谓毕竟空，而为众生说法，令至无余涅槃。佛言：是一种希有。问欲更知菩萨希有法，一切声闻、辟支佛，不能报是菩萨，何况余人？
　　须菩提问：何等是更有希有法？佛答，如经中说。
　　问曰：经中教令布施、持戒、禅定，今复更说，有何等异？
　　答曰：先说生身菩萨，今说变化身；先说一国土，今说无量世界，如是等差别。
　　问曰：若菩萨知佛是福田，众生非福田，是非菩萨法；菩萨以何力故，能令佛与畜生等？
　　答曰：菩萨以般若波罗蜜力故，一切法中修毕竟空心，是故于一切法无分别。如畜生，五众、十二入、十八界和合生，名为畜生；佛亦如是，从诸善法和合，假名为佛。若人怜愍众生，得无量福德；于佛著心，起诸恶因缘，得无量罪。是故知一切法毕竟空故，不轻畜生，不著心贵佛。
　　复次，诸法实相，是一切法无相。是无相中，不分别是佛、是畜生。若分别即是取相，是故等观。
　　复次，菩萨有二法门：一者、毕竟空法门，二者、分别好恶法门。入空法门，则得等观；入分别法门，诸阿罗汉、辟支佛尚不及佛，何况畜生？为其轻众生，不怜愍布施故，教不分别。
　　问曰：菩萨身非木石，云何众生来割截而不生异心？
　　答曰：有人言：“菩萨久修羼提波罗蜜故，能不愁恼；如羼提仙人被截手足，血皆为乳。”有人言：“菩萨无量世来，深修大慈悲心故，虽有割截，亦不愁忧，譬如草木无有瞋心。”有人言：“菩萨深修般若波罗蜜，转身得般若波罗蜜果报空心故，了了知空，割截身时心亦不动。如外物不动，内亦如是，得般若果报故，于诸法中无所分别。”有人言：“是菩萨非生死身，是出三界法性生身，住无漏圣心果报中故，身如木石，而能慈念割截者；是菩萨能生如是心故，割截劫夺内外法时，其心不动，是为菩萨希有法。”
　　复次，希有法者，如经中说：我以佛眼见十方如恒河沙等世界中菩萨，入地狱中，令火灭汤冷，以三事教化众生，如经中说。
　　问曰：若尔者，不应有三恶道！
　　答曰：三恶道众生无边无量，菩萨虽无边无量，众生倍多无量。菩萨随众生可度因缘，若于三恶道中有余功德者，菩萨则度，重罪者则不见菩萨。菩萨一相无分别心故，不一一求觅众生；譬如大赦，及者得脱，不及者则不蒙。
　　问曰：若众生割截菩萨，或食其肉，应当有罪，云何得度？
　　答曰：此菩萨本愿：若有众生啖我肉者，当令得度。如经中说：众生食菩萨肉者，则生慈心。譬如有色、声、香、触，人闻见则喜，复有闻见则瞋；味亦如是，有瞋者，有起慈心者。如毗摩罗鞊经：服食香饭，七日得道者，有不得者。非以啖肉故得度，以起发慈心故，得免畜生生善处，值佛得度。有菩萨于无量阿僧祇劫深行慈心，外物给施众生，意犹不满，并自以身布施，尔乃足满。如法华经中药王菩萨，外物珍宝供养佛，意犹不满，以身为灯供养于佛，尔乃足满。
　　复次，人得外物，虽多不以为恩。所以者何？非所爱重故；得其身时，乃能惊感，是故以身布施。菩萨又为天上诸天说法，如经中广说。人以四事摄之，布施、爱语、利益、同事。布施有二事，如经中广说。
　　问曰：何以略说余四道，而广说人道中法？
　　答曰：三恶道中苦多故，众生少疑，若见菩萨大神通希有事，则直信爱著得度；诸天有天眼故，自见罪福因缘果报，菩萨少现神足则解；人以肉眼不见罪福因缘果报，又多著外道邪师，及邪见经书。诸烦恼有二分：一者、属见，二者、属爱。若但有一事，则不能成大罪。三毒人得邪见力，能尽作重恶；邪见人得贪欲、瞋恚，能大作罪事。如须陀洹虽有三毒，无邪见故，不作堕三恶道重罪。是故人中多有三毒邪见，及眼不见罪福因缘故难度，难度故多说。
　　问曰：若尔者，于四事中何以多说布施，余三略说？
　　答曰：布施中摄三事故，以财施、法施，教化众生，则无所不摄。复次，四事中初广开布施，则知余三亦如是。
　　问曰：若尔者，何以略说财施，而广说法施。
　　答曰：财施少，法施广故。所以者何？财施有量果报，法施无量果报；财施欲界系、欲界报，法施亦三界系果报，亦是出三界果报；财施能与三界富乐，法施能与涅槃常乐。又财施从法施生，闻法则施故。
　　复次，财施果报，但富乐，无种种；法施亦有富乐，亦有余事，乃至佛道涅槃果报。以是等因缘故，广说法施。二施义，如经中佛自广说。
　　问曰：经中，须菩提何以故言菩萨得一切种智不？
　　答曰：须菩提意：若菩萨时得一切种智，则不名菩萨，云何未得佛而能得一切种智？得一切种智故名为佛，若先作佛，何用一切种智为？佛答：今得一切种智，名为菩萨；已得一切种智，名为佛。菩萨时具足佛因缘，生心欲得一切种智，得已名为佛。真实之言，菩萨不得，佛亦不得。所以者何？菩萨未得，佛得已竟，更不复得。世俗法故，说菩萨今得，佛得已竟；第一义中，则无一切法，何况佛及菩萨？又经中言：佛心不异菩萨，菩萨不异佛心，次第相续不断故。又二心如，无异无分别故。
　　问曰：九次第定、三十二相、八十随形好，此是世间共有法，何以故名为出世间不共法？
　　答曰：四禅、四无色定、灭受想，名九次第。灭受定，但圣人能得；四禅、四无色定，从初禅起更不杂余心而入二禅，从二禅乃至灭受定，念念中受，不杂余心，名为次第。
　　凡夫是罪人钝根，云何能得三十二相？如转轮圣王、提婆达、难陀所得相，名字虽同，而威德具足，净洁得处，则不同于佛。如先分别转轮圣王、佛相不同中说。又是相，圣无漏法果报，果自在随意，无量无边；转轮圣王等相，是福德业因缘，不能自在，有量有限。复次，提婆达、难陀有三十相，无三十二；转轮圣王，虽有三十二，无威德，不具足，不得处，与爱等烦恼俱。
　　八十随形好具足，唯佛菩萨有之，余人正可有少许，或指纤长，或失腹，有如是等无威德之好，不足言。是故说言，出世间不共凡夫法，无咎。
　　问曰：从初来，处处说诸法五众乃至一切种智，不说是三十二相、八十随形好，今经欲竟，何以品品中说？
　　答曰：佛有二种身：法身、生身。于二身中，法身为大。法身大，所益多故，上来广说；今经欲讫故，生身义应当说，是故今说。复次，是生身相好庄严，是圣无漏法果报；今次第说，上杂诸波罗蜜说。四念处等诸法义，如先说。十力等是佛法甚深义，今当更略说。
　　问曰：佛十力者，若总相说则一力，所谓一切种智力；若别相说，千万亿种力。随法为名，今何以但说十力？
　　答曰：佛实有无量智力，但以众生不能得、不能行故不说。是十力，可度众生事办。所以者何？佛用是处非处力，定知一切法中因果，所谓行恶业、堕恶道有是处，行恶业、生天上无是处；善亦如是。不离五盖，不修七觉得道者，无有是处；离五盖，修七觉得道，有是处。余九力尽入此力中；佛以此力，筹量十方六道中众生可度者、不可度者。可度者，以种种因缘神通变化而度脱之；不可度者，于此人中修舍心。譬如良医，观其病相，审定知其可活则治之，不可活者则舍之。度众生方便者，所谓二力：业力、定力。求其业因缘生处，人以业因缘故受身，缚著世间，禅定因缘故得解脱。行者必应求苦从何生，由何而灭，是故用二力。业力有二分：一者、净业，能断恶业；二者、垢业。净业，名禅定解脱诸三昧；不净业者，能于三界中受身。人有二种：钝根为受身故作业，利根为灭身故作业。
　　问曰：若尔者，何以不皆令作净业？
　　答曰：以众生根有利钝故。
　　问曰：众生何因缘故有利钝？
　　答曰：以有种种欲力故。恶欲众生，常入恶故钝。欲名嗜好，嗜好罪事，生恶业故钝。善欲者乐道，修助道法故利。
　　问曰：众生何以不皆作善欲？
　　答曰：是故佛说世间种种性，恶性、善性。恶性者恶欲，恶欲故根钝。如火热性、水湿性，不应责其所以。
　　问曰：恶欲即是恶性，有何差别而作二力？
　　答曰：性先有，欲得因缘而生；譬如先有疮，得触因缘则血出。性在内、欲在外，性重欲轻；性难除、欲易舍，性深欲浅；用性作业必当受报，用欲作业不必受报，有如是等差别。复有人言：“欲常习增长，遂成为性，性亦能生欲。是人若今世、若后世常习是欲，则成为性，住是性中作恶、作善；若住善性则可度，若住恶性则不可度。”佛既知众生二种性已，知其果报，善道、恶道种种差别。恶性者堕三恶道，善性者有四种道：人、天、阿修罗、涅槃道。
　　问曰：一切到处道力，与天眼力有何差别？
　　答曰：天眼但见生死时，此中未死时知；见因知果天眼，见现前罪福果，是名一切到处道力。
　　问曰：声闻、辟支佛亦得涅槃，亦能化众生，何以无是力？
　　答曰：是故说后三力，三世中众生事，尽能通达遍知：以宿命力，一切众生过去事本末悉知；以天眼生死智力故，一切众生未来世中无量事尽能遍知。作是知已，知现世中众生，可度者为说漏尽法。以是故，但佛有此力，二乘所无。如有一人，即日应得阿罗汉，舍利弗日中时语言：“无得道因缘”，舍而不度；晡时，佛以宿命神通，见过八万劫前得道因缘，今应成就，晡时说法，即得阿罗汉道。
　　复次，佛以初力知众生可度、不可度相；以第二力知众生为三障所覆、无覆者；以第三力知众生禅定、解脱、净不净者；以第四力知众生根有利、有钝，能通法性、不通者；以第五力知众生根利钝因缘善恶欲；以第六力知二欲因缘种种性；以第七力知众生利钝根善恶果报处七种道；以第八力知众生宿世善恶业障不障；以第九力知众生今世未可度，未来世生处可度；以第十力知是人以空解脱门入涅槃，无相、无作门入涅槃，知是人于见谛道、思惟道中，念念中断若干结使。以是十力筹量众生所应度缘而为说法，是故说法，初无空言。
　　问曰：佛智慧无量，身相亦应无量！又佛身胜诸天王，何以正与转轮圣王同有三十二相？
　　答曰：三十二相，不多不少，义如先说。
　　复次，有人言：“佛、菩萨相不定。”如此中说，随众生所好，可以引导其心者，为现相。又众生不贵金而贵余色，琉璃、玻璃、金刚等；如是世界人，佛则不现金色，观其所好则为现色。又众生不贵纤长指及网缦，以长指利爪为罗刹相，以网缦为水鸟相，造事不便，如著手衣，何用是为？如罽宾国弥帝隶力利菩萨，手网缦，其父恶以为怪，以刀割之，言：“我子何缘如鸟？”有人不好肩圆大，以为似肿；有以腹不现，无腹如饿相；亦有人以青眼为不好，但好白黑分明。是故佛随众生所好而为现相，如是等无有常定。有人言：“此三十二相实定，以神通力变化身，随众生所好而为现相。”有人言：“佛有时神通变化，有时随世界处生。”当生处，不得言神通变化。又于三千大千世界中，随可度众生处生，则为现相，如密迹经中说：或现金色，或现银色，或日月星宿色，或长或短，随可引导众生则为现相。随此间阎浮提中天竺国人所好，则为现三十二相。天竺国人，于今故治肩髆令厚大，头上皆以有结为好。如人相中，说五处长为好。眼、鼻、舌、臂、指、髀、手足相，若轮、若莲华，若贝、若日月，是故佛手足有千辐轮，纤长指，鼻高好，舌广长而薄。如是等皆胜于先所贵者故，起恭敬心。有国土佛为现千万相，或无量阿僧祇相，或五、六、三、四；随天竺所好故，现三十二相、八十种随形好。
大智度论卷第八十九释四摄品第七十八之下
　　【经】“云何八十随形好？一者、无见顶；二者、鼻直高好，孔不现；三者、眉如初生月，绀琉璃色；四者、耳轮埵成；五者、身坚实，如那罗延；六者、骨际如钩锁；七者、身一时回如象王；八者、行时足去地四寸，而印文现；九者、爪如赤铜色，薄而润泽；十者、膝骨坚著圆好；十一者、身净洁；十二者、身柔软；十三者、身不曲；十四者、指长纤圆；十五者、指文庄严；十六者、脉深；十七者、踝不现；十八者、身润泽；十九者、身自持，不逶迤；二十者、身满足；二十一者、识满足；二十二者、容仪备足；二十三者、住处安无能动者；二十四者、威震一切；二十五者、一切乐观；二十六者、面不大长；二十七者、正容貌，不挠色；二十八者、面具足满；二十九者、唇赤如频婆果色；三十者、音响深；三十一者、脐深圆好；三十二者、毛右旋；三十三者、手足满；三十四者、手足如意；三十五者、手文明直；三十六者、手文长；三十七者、手文不断；三十八者、一切恶心众生见者和悦；三十九者、面广姝好；四十者、面满净如月；四十一者、随众生意，和悦与语；四十二者、毛孔出香气；四十三者、口出无上香；四十四者、仪容如师子；四十五者、进止如象王；四十六者、行法如鹅王；四十七者、头如摩陀罗果；四十八者、一切声分具足；四十九者、牙利；五十者、舌色赤；五十一者、舌薄；五十二者、毛红色；五十三者、毛洁净；五十四者、广长眼；五十五者、孔门相具足；五十六者、手足赤白如莲华色；五十七者、脐不出；五十八者、腹不现；五十九者、细腹；六十者、身不倾动；六十一者、身持重；六十二者、其身分大；六十三者、身长；六十四者、手足净洁软泽；六十五者、边光各一丈；六十六者、光照身而行；六十七者、等视众生；六十八者、不轻众生；六十九者、随众生音声不过不减；七十者、说法不差；七十一者、随众生语言而为说法；七十二者、一发音，报众声；七十三者、次第有因缘说法；七十四者、一切众生不能尽观相；七十五者、观者无厌足；七十六者、发长好；七十七者、发不乱；七十八者、发旋好；七十九者、发色如青珠；八十者、手足有德相。须菩提，是为八十随形好，佛身成就。
　　“如是，须菩提，菩萨摩诃萨以二施摄取众生，所谓财施、法施，是为菩萨希有难及事。云何为菩萨摩诃萨爱语摄取众生？菩萨摩诃萨以六波罗蜜为众生说法，作是言：‘汝行六波罗蜜，摄一切善法。’云何为菩萨摩诃萨利行摄取众生？菩萨摩诃萨长夜教众生，令行六波罗蜜。云何为菩萨摩诃萨同事摄取众生？菩萨摩诃萨以五神通力故，种种变化，入五道中，与众生同事。以此四事而摄取之。
　　“复次，须菩提，菩萨摩诃萨行般若波罗蜜时，教化众生：‘善男子，当善学分别诸字，亦当善知一字乃至四十二字。’一切语言，皆入初字门；一切语言，亦入第二字门；乃至第四十二字门，一切语言皆入其中。一字皆入四十二字，四十二字亦入一字，是众生应如是善学四十二字；善学四十二字已，能善说字法；善说字法已，善说无字法。须菩提，如佛善知字法，善知字，善知无字，为无字法故说字法。何以故？须菩提，过一切名字故，名为佛法。”
　　须菩提白佛言：“世尊，若众生毕竟不可得，法亦不可得，法性亦不可得，毕竟空、无始空故。世尊，菩萨摩诃萨行般若波罗蜜，行禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜时，行四禅、四无量心、四无色定，三十七助道法，十八空，行空、无相、无作三昧，八背舍、九次第定，佛十力、四无所畏、四无碍智、十八不共法、三十二相、八十随形好，云何住报得五神通为众生说法？众生实不可得，众生不可得故，色不可得，乃至识亦不可得；五众不可得故，六波罗蜜，乃至八十随形好，皆不可得。是不可得中，无众生、无色，乃至无八十随形好。世尊，云何菩萨摩诃萨行般若波罗蜜，为众生说法？世尊，菩萨行般若波罗蜜时，菩萨尚不可得，何况当有菩萨法？”
　　佛告须菩提：“如是，如是，如汝所言。众生不可得故，当知是内空、外空、内外空、空空、大空、第一义空、有为空、无为空、毕竟空、无始空、散空、诸法空、自相空、性空、不可得空、无法空、有法空、无法有法空。众生不可得故，当知五阴空、十二入空、十八界空、十二因缘空、四谛空、我空，寿者、命者、生者、养者、育者、众数者、人者、作者、使作者、起者、使起者、受者、使受者、知者、见者皆空。众生不可得故，当知四禅空、四无量心空、四无色定空，当知四念处空乃至八圣道分空，空空、无相空，无作空，八背舍空、九次第定空。众生不可得故，当知佛十力、四无所畏空，四无碍智、十八不共法空，当知须陀洹果空、斯陀含果空、阿那含果空、阿罗汉果空、辟支佛道空，当知菩萨地空、阿耨多罗三藐三菩提空。须菩提，菩萨摩诃萨如是见一切法空，为众生说法，不失诸空相。是菩萨如是观时，知一切法无碍；知一切法无碍已，不坏诸法相，不二不分别，但为众生如实说法。譬如佛所化人，化人复化作无量千万亿人，有教令布施者，有教持戒、有教忍辱、有教精进、有教禅定、有教智慧，有教四禅、四无量心、四无色定者。于汝意云何？佛所化人，有分别破坏诸法不？”
　　须菩提言：“不也，世尊。是化人无心、无心数法，云何分别破坏诸法？”
　　“以是故，须菩提，当知菩萨摩诃萨行般若波罗蜜，为众生如应说法，拔出众生于颠倒地，令众生各得如所应住地，以不缚不脱法故。何以故？须菩提，色不缚不脱，受、想、行、识不缚不脱；色无缚无脱不是色，受、想、行、识无缚无脱不是识。何以故？色毕竟清净故，受、想、行、识乃至一切法，若有为、若无为，亦毕竟清净故。如是，须菩提，菩萨摩诃萨为众生说法，亦不得众生及一切法。一切法不可得故，菩萨以不住法故，住诸法相中，所谓色空，乃至有为无为法空。何以故？色乃至有为无为法，自性不可得故，无有住处。无所有法不住无所有法，自性法不住自性法，他性法不住他性法。何以故？是一切法皆不可得故，不可得法当住何处？如是，须菩提，菩萨摩诃萨行般若波罗蜜，以是诸空，能如是说法，如是行般若波罗蜜，于诸佛及声闻、辟支佛无有过。何以故？诸佛、菩萨、辟支佛、阿罗汉，得是法已，为众生说法，亦不转诸法相。何以故？如、法性、实际，不可转故。所以者何？诸法性无故。”
　　须菩提白佛言：“世尊，若法性、如、实际不转，色与法性异不？色与如、实际异不？受、想、行、识，乃至有为、无为法，世间、出世间，有漏、无漏异不？”
　　佛言：“不也。色不异，法性不异，如不异，实际不异，受、想、行、识乃至有漏、无漏亦不异。”
　　须菩提白佛言：“世尊，若色不异，法性不异，如不异，实际不异，受、想、行、识乃至有漏、无漏不异者，云何分别黑法有黑报，所谓地狱、饿鬼、畜生？白法有白报，所谓诸天及人？黑白法有黑白报？不黑不白法有不黑不白报，所谓须陀洹果、斯陀含果、阿那含果、阿罗汉果、辟支佛道、阿耨多罗三藐三菩提？”
　　佛告须菩提：“世谛故，分别说有果报，非第一义，第一义中不可说因缘果报。何以故？是第一义，实无有相，无有分别，亦无言说，所谓色乃至有漏、无漏法，不生不灭相，不垢不净，毕竟空、无始空故。”
　　须菩提白佛言：“世尊，若以世谛故，分别说有果报，非第一义者，一切凡夫人应有须陀洹果、斯陀含果、阿那含果、阿罗汉果、辟支佛道、阿耨多罗三藐三菩提！”
　　佛告须菩提：“于汝意云何？凡夫人为知是世谛、是第一义谛不？若知，是凡夫人应是须陀洹果，乃至阿耨多罗三藐三菩提。须菩提，以凡夫人实不知世谛，不知第一义谛，不知道，不知分别道果，云何当有诸果？须菩提，圣人知世谛，知第一义谛，有道、有修道，以是故圣人差别有诸果。”
　　须菩提白佛言：“世尊，修道得果不？”
　　佛言：“不也，须菩提，修道不得果，不修道亦不得果；亦不离道得果，亦不住道中得果。如是，须菩提，菩萨摩诃萨行般若波罗蜜时，为众生故分别果，亦不分别是有为性、无为性。”
　　“世尊，若不分别有为性、无为性得诸果者，云何世尊自说三结尽，名须陀洹；淫、怒、痴薄故，名斯陀含果；五此间结尽，名阿那含；五彼间结尽，名阿罗汉；所有集法皆灭散相，名辟支佛道；一切烦恼习断故，名阿耨多罗三藐三菩提？世尊，我当云何知不分别有为性、无为性得诸果？”
　　佛告须菩提：“汝以须陀洹果、斯陀含果、阿那含果、阿罗汉果、辟支佛道、阿耨多罗三藐三菩提，是诸果是有为、是无为？”
　　须菩提言：“世尊，皆是无为！”
　　“须菩提，无为法中有分别不？”
　　“不也，世尊。”
　　“须菩提，若善男子、善女人，通达一切法，若有为、若无为，一相所谓无相，是时，有分别若有为、若无为不？”
　　“不也，世尊。”
　　“如是，须菩提，菩萨摩诃萨为众生说法，不分别诸法，所谓内空故，乃至无法有法空故。是菩萨自得无所著法，亦教人令得无所著法，若檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，初禅乃至第四禅，慈悲喜舍，无边虚空处乃至非有想非无想处，若四念处乃至一切种智。是菩萨自不著故，亦教他令得无所著，无所著故无所碍。譬如佛所化人布施，亦不受布施报，但为度众生故，乃至行一切种智，不受一切种智报；菩萨摩诃萨亦如是，行六波罗蜜，乃至一切法，有漏、无漏，有为、无为，不住亦不受报，但为度众生故。何以故？是菩萨摩诃萨善达一切诸法相故。”
　　【论】问曰：八十随形好是庄严身法，识满足何以在随形好中？
　　答曰：此识是果报生识，世间好丑自然而知。凡人识不具足故，学人法乃知；佛一岁具足满乃生故，身识皆具足。余人若八月、若九月处胎，总言十月；菩萨处胎十月，总得一岁，身根具足故，果报得识亦具足。
　　问曰：足安立住处，与安住处何异？
　　答曰：住处安者，如白衣勇士，牢持器仗，安据住处，则不可动；又出家时，魔民、恶鬼无能动转，令退败者。
　　四十二字义，如摩诃衍中说。一字尽入诸字者，譬如两一合故为二，三一故为三，四一为四，如是乃至千万。又如阿字为定，阿变为罗，亦变为波，如是尽入四十二字。四十二字入一字者，四十二字尽有阿分，阿分还入阿中。善知字故，善知诸法名；善知诸法名故，善知诸法义。无字即是诸法实相义。所以者何？诸法义中，诸法无名字。
　　须菩提问：若诸法毕竟空无名字，云何菩萨住果报六神通，为众生说诸法？若毕竟无众生，则无有法！佛可须菩提言：如是，以十八空故，一切法不可得，我、众生乃至知者、见者，乃至当知佛、菩萨皆空。如是知已，而为众生说是空法。若众生是有而为说空，是则不可；以众生空，但从颠倒有，是故菩萨不失于空而为说法。不失者，不作诸法皆空、所说不空，若以所说不空，则为失空相；若口说空，而心是有，是亦为失。此中佛自说：不二不坏法相故。欲明了是事，说譬喻：如佛所化作化人，而为说法，持戒、布施诸功德，若以如是方便说法，是则无咎，则能拔出众生于颠倒，无缚无解故。第一义中无缚无解，世谛故有缚解。此中佛自说因缘：色不缚不解。何以故？是不缚不解中，无色相故，乃至识亦如是。菩萨如是用不住法故，住空法中为众生说法。众生不可得，众生及一切法不可得故。此中佛自说因缘，所谓无所有法，不住无所有，譬如虚空不住虚空；自性法不住自性法，譬如火不住火中；他性法不住他性法，譬如水性中无火性，又他性不定故。若能如是清净说法，是菩萨于诸佛贤圣则无有过。何以故？诸佛贤圣不著一切法，施法者亦不著一切法；诸佛贤圣以毕竟空、皆寂灭相为心所行，说法者亦如是；诸佛贤圣入三解脱门，得一切法实性，所谓无余涅槃；说法者随是法故，无咎。此中佛自说因缘：诸佛贤圣得是法已，为众生说法，不转法性，法性空无相故。
　　须菩提问：若不转法性，色等诸法与法性异不？佛答：不也！何以故？色等诸法实相，即是法性故。佛意：以菩萨说法时，亦不坏法性。
　　须菩提问：色等诸法亦与法性不异，何以故但贵法性？以佛答色不异法性故，须菩提难：若不异者，云何分别有善恶、白黑、须陀洹等诸果？佛答：色等法虽不离法性，以世谛故有分别；于第一义中无分别。何以故？得第一义圣人无所分别，闻有所得不喜，闻无所有不忧；得法无相证故，乃至微细法尚不取相，何况分别有善恶？未得实相者，欲得第一义故，有所分别。佛此中自说因缘：是法无言说，亦无生灭、垢净法者，所谓毕竟空、无始空。
　　问曰：此中何以但说二空名为法？
　　答曰：一切有，若法、若众生，若言毕竟空，则破诸法；若言无始空，则破众生。破此二法已，则一切法尽破。此中菩萨为众生说法，是故以二空破二事，虽有余空，不如毕竟空甚深毕尽；余空如火烧木，犹有灰烬，毕竟空无灰无烬。有人言：“若说十八空无咎，略说故说二空。”
　　须菩提言：若以世谛故分别有善恶、白黑及诸圣果者，第一义中，凡夫人应有须陀洹等圣果！何以故？若以世谛虚妄中分别有诸贤圣者，第一义中凡夫应作贤圣。须菩提分别实相、凡夫为异，佛言第一义一相，是故须菩提言：凡夫应是圣人。尔时，佛答：若凡夫知分别是第一义、是世谛者，凡夫人应有须陀洹等诸圣果，以凡夫实不知道，不知分别道，不知行道、修道，何况得道果？佛言：圣人能作是分别故，说是圣果。
　　尔时，须菩提自知有失，故言无量、无相、无动性中，我云何取相欲量无量法？云何强以凡夫法为圣果？尔时受佛语，知行道者得果，不行道者不得果，是故白佛：修道、得果不？佛言：不。
　　问曰：佛上说分别修道、得道果，今云何言不？
　　答曰：佛先说非著心，今须菩提以著心问，欲从道中出果，如麻中出油。若尔者，道之与果，同为虚诳，是故言不。听者生念：若修不得，不修应当得？是故佛言：修尚不得，何况不修！譬如二人欲有所到，一者、住不行，二者、失道，二俱不到。若不修道，尚无少许摄心乐，何况道果？若心取相修道，虽有摄心禅定乐，无有道果；若不取相著心修道，则有道果。是故佛说：菩萨行般若波罗蜜，不分别有为、无为性故，有道果差别。
　　尔时，须菩提问：若尔者，佛何以说断三结得须陀洹，有如是等分别？佛以反问答：于汝意云何？汝以须陀洹果等是有为？是无为？须菩提言：是无为。佛言：若尔者，无为中有差别不？须菩提言：不也，世尊。若无分别，汝云何作难？又复问须菩提：若善男子、善女人，通达一切法一相，所谓无相，住三解脱门中，证涅槃时，是时有法分别，若有为、若无为不？答言：不。佛意：唯是心为真实，余时皆虚诳，汝云何作难？菩萨行般若波罗蜜，不分别一切法，住内空等诸空中，是大清净；自不著，亦教众生令无所著，所谓檀波罗蜜，乃至一切种智，菩萨道中，皆教令不著。譬如佛所化人行布施等，亦不分别布施等，亦不受布施等法果报，但为利益度众生故；菩萨心亦如是。何以故？善通达诸法性故。善通达者，不取法性相，亦不住法性中；于法性中不疑不闷而说法，无挂无碍无遮，是则通达法性。
释善达品第七十九
　　【经】须菩提白佛言：“世尊，云何菩萨善达诸法相？”
　　佛告须菩提：“譬如化人不行淫、怒、痴，不行色乃至识，不行内、外法，不行诸烦恼结使，不行有漏法、无漏法，世间法、出世间法，有为法、无为法，亦无圣果；菩萨亦如是，无有是事，亦不分别是法，是名善达诸法相。”
　　须菩提言：“世尊，化人云何有修道？”
　　佛言：“化人修道，不垢不净，亦不在五道生死。须菩提，于汝意云何？佛所化人，有根本实事，有垢有净不？”
　　须菩提言：“不也。佛所化人，无有根本实事，亦无垢亦无净，亦不在五道生死。”
　　“如是，须菩提，菩萨摩诃萨善达诸法性，亦如是。”
　　须菩提言：“世尊，一切色如化不？一切受、想、行、识如化不？”
　　佛言：“一切色如化，一切受、想、行、识如化。”
　　“世尊，若一切色如化，一切受、想、行、识如化，一切法如化；化人无色，无受、想、行、识，无垢无净，无五道生死，亦无解脱处，菩萨有何等功用？”
　　佛告须菩提：“于汝意云何？菩萨摩诃萨本行菩萨道时，颇见有众生从地狱、饿鬼、畜生、人、天中得解脱不？”
　　须菩提言：“不也，世尊。”
　　佛言：“如是，如是。须菩提，菩萨摩诃萨不见众生从三界得解脱。何以故？菩萨摩诃萨见知一切法如幻、如化。”
　　“世尊，若菩萨摩诃萨见知一切法如幻、如化，为何事故行六波罗蜜、四禅、四无量心、四无色定、三十七助道法，乃至行大慈大悲、净佛国土、成就众生？”
　　佛告须菩提：“若众生自知诸法如幻、如化，菩萨摩诃萨终不于阿僧祇劫为众生行菩萨道。须菩提，以众生自不知诸法如幻、如化，以是故，菩萨摩诃萨于无量阿僧祇劫行六波罗蜜，成就众生，净佛国土，得阿耨多罗三藐三菩提。”
　　须菩提白佛言：“世尊，若一切法如梦、如响、如影、如焰、如幻、如化，众生在何处住，菩萨行六波罗蜜而拔出之？”
　　“须菩提，众生但住名相虚妄忆想分别中，是故菩萨行般若波罗蜜，于名相虚妄中拔出众生。”
　　须菩提白佛言：“世尊，何等是名？何等是相？”
　　佛言：“以此名强作假施设，所谓此色，此受、想、行、识，此男、此女，此大、此小，此地狱、此畜生、此饿鬼、此人、此天，此有为、此无为，此须陀洹果、斯陀含果、阿那含果、阿罗汉果、辟支佛道，此佛道。须菩提，一切和合法，皆是假名，以名取诸法，是故为名。一切有为法，但有名相，凡夫愚人于中生著。菩萨摩诃萨行般若波罗蜜，以方便力故，于名字中教令远离，作是言：‘诸众生，是名但有空名，虚妄忆想分别中生，汝等莫著虚妄忆想！此事本末皆无，自性空故，智者所不著。’如是，须菩提，菩萨摩诃萨行般若波罗蜜，以方便力故，为众生说法。须菩提，是为名。何等为相？须菩提，有二种相，凡夫人所著处。何等为二？一者、色相，二者、无色相。须菩提，何等名色相？诸所有色，若粗若细，若好若丑，皆是空；是空法中忆想分别著心，是名为色相。何等是无色相？诸无色法，忆想分别，著心取相故生烦恼，是名无色相。是菩萨摩诃萨行般若波罗蜜，以方便力故，教众生远离是相，著无相法中，令不堕二法，所谓是相、是无相。如是，须菩提，菩萨摩诃萨行般若波罗蜜，教众生远离相，令住无相性中。”
　　须菩提白佛言：“世尊，若一切法但有名相，云何菩萨行般若波罗蜜能自饶益，亦教他人令得善利？云何菩萨具足诸地，从一地至一地，教化众生令得三乘？”
　　佛告须菩提：“若诸法根本定有，非但名相者，菩萨行般若波罗蜜时，不能自益，亦不能利益他人。须菩提，诸法无有根本实事，但有名相。是故菩萨行般若波罗蜜时，能具足禅波罗蜜，无相故；毗梨耶波罗蜜、羼提波罗蜜、尸罗波罗蜜、檀波罗蜜，无相故；具足四禅波罗蜜、四无量心波罗蜜、四无色定波罗蜜，无相故；具足四念处波罗蜜，无相故；乃至具足八圣道分波罗蜜，无相故；具足内空波罗蜜，无相故；乃至具足无法有法空波罗蜜，无相故；具足八背舍波罗蜜，无相故；具足九次第定波罗蜜，无相故；具足佛十力波罗蜜，乃至具足十八不共法波罗蜜，无相故。是菩萨无相故，自具足是诸善法，亦教他人令具足善法，无相故。须菩提，若诸法相，当实有如毫厘许者，菩萨摩诃萨行般若波罗蜜时，不能知诸法无相、无忆念，得阿耨多罗三藐三菩提，亦教众生令得无漏法。何以故？一切无漏法，无相、无忆念故。如是，须菩提，菩萨摩诃萨行般若波罗蜜，以无漏法利益众生。”
　　须菩提白佛言：“世尊，若一切法无相、无忆念，云何数是声闻法、是辟支佛法、是菩萨法、是佛法？”
　　佛告须菩提：“于汝意云何？无相法与声闻法异不？”
　　“不也，世尊。”
　　“无相法与辟支佛法、菩萨法、佛法异不？”
　　“不也，世尊。”
　　佛告须菩提：“无相法即是须陀洹果、斯陀含果、阿那含果、阿罗汉果、辟支佛法、菩萨法、佛法。”
　　须菩提言：“如是，世尊。”
　　“须菩提，以是因缘故，当知一切法皆是无相。须菩提，菩萨摩诃萨学是一切法无相，得增益善法，所谓六波罗蜜，四禅、四无量心、四无色定，四念处乃至十八不共法。何以故？菩萨不以余法为要，如三解脱门，所谓空、无相、无作。所以者何？一切善法皆入三解脱门。何以故？一切法自相空，是名空解脱门；一切法无相，是名无相解脱门；一切法无作无起相，是名无作解脱门。若菩萨摩诃萨学三解脱门，是时能学五阴相，能学十二入相，能学十八界相，能学四圣谛、十二分因缘法，能学内空、外空乃至无法有法空，能学六波罗蜜、四念处乃至八圣道分，能学佛十力、四无所畏、四无碍智、十八不共法。”
　　须菩提白佛言：“世尊，云何菩萨摩诃萨行般若波罗蜜，能学五受阴相？”
　　佛告须菩提：“菩萨行般若波罗蜜，知色相，知色生灭，知色如。云何知色相？知色毕竟空，内分分异，虚无实；譬如水沫无坚固，是为知色相。云何知色生灭？色生时无所从来，去无所至，若不来不去，是为知色生灭相。云何知色如？是色如不生不灭，不来不去，不增不减，不垢不净，是为知色如。须菩提，如，名如实不虚；如前，后、中亦尔，常不异，是为知色如。云何知受相？云何知受生灭？云何知受如？菩萨知诸受如水中泡，一起一灭，是为知受相。知受生灭者，是受无所从来，去无所至，是为知受生灭。知受如者，是如不生不灭，不来不去，不增不减，不垢不净，是为知受如。云何知想相？云何知想生灭？云何知想如？知想相者，是想如焰，水不可得，而妄生水相，是为知想相。知想生灭者，是想无所从来，去无所至，是为知想生灭。知想如者，诸想如不生不灭，不来不去，不增不减，不垢不净，不转于实相，是为知想如。云何知行相？云何知行生灭？云何知行如？知行相者，行如芭蕉，叶叶除却，不得坚实，是为知行相。知行生灭者，诸行生无所从来，去无所至，是为知行生灭。知行如者，诸行不生不灭，不来不去，不增不减，不垢不净，是为知行如。云何知识相？云何知识生灭？云何知识如？知识相者，如幻师幻作四种兵，无有实，识亦如是。知识生灭者，是识生时，无所从来，灭时无所去，是为知识生灭。知识如者，知识不生不灭，不来不去，不垢不净，不增不减，是为知识如。云何知诸入？眼、眼性空，乃至意、意性空；色、色性空，乃至法、法性空。云何知界？眼、眼界空，色、色界空，眼识、眼识界空；乃至意识界亦如是。云何知四圣谛？知苦圣谛时，远离二法，知苦谛不二不别，是名苦圣谛；集、尽、道亦如是。云何知苦如？苦圣谛即是如，如即是苦圣谛；集、尽、道亦如是。云何知十二因缘？知十二因缘不生相，是名知十二因缘。”
　　须菩提白佛言：“世尊，若菩萨摩诃萨行般若波罗蜜时，各各分别知诸法，将无以色性坏法性，乃至一切种智性坏法性耶？”
　　佛告须菩提：“若法性外更有法者，应坏法性；法性外法不可得，是故不坏。何以故？须菩提，佛及佛弟子，知法性外法不可得故，不说法性外有法。如是，须菩提，菩萨摩诃萨行般若波罗蜜，应学法性！”
　　须菩提白佛言：“世尊，菩萨摩诃萨若学法性，为无所学？”
　　佛告须菩提：“菩萨摩诃萨学法性，则学一切法。何以故？一切法即是法性。”
　　须菩提白佛言：“何因缘故一切法即是法性？”
　　佛言：“一切法皆入无相无为性中，以是因缘故，学法性则学一切法。”
　　须菩提白佛言：“世尊，若一切法即是法性，菩萨摩诃萨何以学般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜？菩萨摩诃萨何以学初禅，第二、第三、第四禅？菩萨摩诃萨何以学慈悲喜舍？何以学无边虚空处、无边识处、无所有处、非有想非无想处？何以学四念处、四正勤、四如意足、五根、五力、七觉分、八圣道分？何以学空、无相、无作解脱门？何以学八背舍、九次第定，佛十力、四无所畏、四无碍智、十八不共法？何以学六神通？何以学三十二相、八十随形好？何以学生刹利大姓、婆罗门大姓、居士大家？何以学生四天王天处、三十三天、夜摩天、兜率陀天、化乐天、他化自在天？何以学生梵天王住处、光音天、遍净天、广果天、无想定、净居天？何以学生无边空处、生无边识处、生无所有处、生非有想非无想处？何以学初发意地，第二、第三、第四、第五、第六、第七、第八、第九、第十地？何以故学声闻地、辟支佛地、菩萨法位？何以学成就众生、净佛国土？何以学诸陀罗尼？何以学乐说法？何以学阿耨多罗三藐三菩提，学已得一切种智，知一切法？世尊，诸法法性中无是分别！世尊，将无菩萨堕非道中？何以故？世尊，法性中无如是分别。法性中无色，无受、想、行、识，诸法性亦不远离色、受、想、行、识；色即是法性，法性即是色，受、想、行、识，亦尔。一切法亦如是。”
　　佛告须菩提：“如是，如是，如汝所言，色即是法性，受、想、行、识即是法性。须菩提，菩萨摩诃萨行般若波罗蜜时，若法性外见有法者，为不求阿耨多罗三藐三菩提。菩萨摩诃萨行般若波罗蜜时，知一切法性即是阿耨多罗三藐三菩提。以是故，菩萨摩诃萨行般若波罗蜜时，知一切法即是法性已，以无名相之法以名相说，所谓是色，是受、想、行、识，乃至是阿耨多罗三藐三菩提。须菩提，譬如工幻师若幻弟子，多人处立，幻作种种形色，男女、象马、端严园林及诸庐馆、流泉、浴池、衣服、卧具、香华、缨络、肴膳饮食，作众妓乐，以乐众人。又复幻作人，令布施、持戒、忍辱、精进、禅定、修智慧。是幻师复幻作刹利大姓、婆罗门大姓、居士大家、四天王天处、须弥山三十三天、夜摩天、兜率陀天、化乐天、他化自在天以示众人。复幻作梵众天乃至非有想非无想天。复幻作须陀洹、斯陀含、阿那含、阿罗汉、辟支佛，菩萨摩诃萨从初发意行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，行初地乃至行十地，入菩萨位，游戏神通，成就众生，净佛国土，游戏诸禅、解脱、三昧，行佛十力、四无所畏、四无碍智、十八不共法、大慈大悲，具足佛身三十二相、八十随形好，以示众人。是中无智之人，叹未曾有：‘是人多能，巧为众事，娱乐众人，种种形色，乃至三十二相、八十随形好庄严佛身。’其中有智之士思惟言：‘未曾有也！是中无有实事，而以无所有法娱乐众人，令有形相，无事事相，无有有相。’如是，须菩提，菩萨摩诃萨不见离法性有法，行般若波罗蜜，以方便力故，虽不得众生，而自布施，亦教人施，赞叹布施法，欢喜赞叹行布施者；自持戒，亦教人持戒；自忍辱，亦教人忍辱；自精进，亦教人精进；自行禅，亦教人行禅；自修智慧，亦教人修智慧，赞叹修智慧法，欢喜赞叹修智慧者；自行十善，亦教人行十善，赞叹行十善法，欢喜赞叹行十善者；自受行五戒，亦教他人受行五戒，赞叹五戒法，欢喜赞叹受行五戒者；自受八戒斋，亦教他人受八戒斋，赞叹八戒斋法，欢喜赞叹行八戒斋者；自行初禅，乃至自行第四禅，自行慈悲喜舍，自行无边空处，乃至非有想非无想处，亦教他人行；自行四念处，乃至八圣道分，自行三解脱门，佛十力乃至自行十八不共法，亦教他人行十八不共法，赞叹十八不共法，欢喜赞叹行十八不共法者。须菩提，若法性前、后、中有异者，是菩萨摩诃萨不能以方便力示法性，成就众生。须菩提，以法性前、后、中无异，是故菩萨行般若波罗蜜，为利益众生，行菩萨道。”　　
　　【论】问曰：佛品品中说通达诸法相，今须菩提何以更问？
　　答曰：是般若波罗蜜无一定相，无言说故，虽数问犹未足，是故更问。譬如犊子虽大，善母美乳，饮犹不止；佛大慈悲犹如善母，般若波罗蜜如美乳，须菩提如犊子，虽数闻诸法相，犹未厌足。复次，唯佛一切智能通达诸法实相，余人虽达不能究尽，是故问：余菩萨未作佛，云何能通达？佛以譬喻答：如幻化人，无三毒、诸烦恼结使，无心心数法，内外、有漏无漏法中所不摄，不堕凡夫法，亦不堕圣果中，不得言是须陀洹等；亦能发他心善恶，所为变化事，必能令成就。此变化，其实不垢不净，六道所不摄。菩萨身亦如是，无三毒等烦恼，知是心心数法，皆是先世虚诳颠倒法因缘生故，不信、不随逐。能如是行，是为善通达诸法相。
　　是时，须菩提虽善知空，以贵敬尊重佛法，不能限量佛法故问佛：世尊，一切色等法皆空如化耶？佛答：一切色等法皆如化。汝贵重佛故，不敢言空，我以一切智故，能说诸法空；如余人贵师子力，师子自不贵其力。
　　尔时，须菩提言：若一切法毕竟空，皆如化，佛何以种种赞菩萨功德？因菩萨故断三恶道，能拔出众生令得涅槃。佛反问须菩提：于汝意云何？菩萨本行菩萨道时，见定有众生从五道中拔出不？须菩提言：无也！佛可其意：如是，如是。何以故？菩萨得无生法忍时，知见一切法如幻、如化。须菩提言：若尔者，菩萨以何事故行六波罗蜜等？佛答：若众生自知诸法空，如梦、如幻，菩萨则无功夫。复次，若诸法决定空相，则菩萨无功夫；令（“令”疑是“今”）诸法非实非空，过诸语言道，毕竟寂灭相。众生不知是事故，生吾我心，起恶罪业，受无量苦；是故菩萨知诸法实相，生大悲心。如长者有子，盲而饮毒，长者知其必死，起种种方便，遮令不饮；菩萨亦如是，见众生颠倒无明盲故，饮三毒，则生大悲心，于无量阿僧祇劫，修六波罗蜜，净佛国土，教化众生。
　　须菩提闻已，更白佛言：世尊，若一切法空无根本，如梦、如幻等，众生在何处住而菩萨拔出？须菩提意谓：如人没深泥而得拔出。佛答：众生但住名相虚诳忆想分别中。佛意：一切法中无决定实者，但凡夫虚诳故著。如人闇中见似人物，谓是实人而生畏怖。又如恶狗临井，自吠其影，水中无狗，但有其相而生恶心，投井而死。众生亦如是，四大和合故名为身，因缘生识和合故动作言语；凡夫人于中起人相，生爱、生恚，起罪业，堕三恶道。菩萨行般若波罗蜜时，怜愍众生，种种因缘教化，令知空法而拔出之，作是言：是法皆毕竟空无所有，众生颠倒虚妄故，见似如有，如化、如幻、如乾闼婆城，无有实事，但诳惑人眼。复次，一切法但从名字和合，更有余名，如头、足、腹、脊和合故，假名为身。如发、眼、耳、鼻、口、皮、骨和合故，假名为头。诸毛和合故，名为发；分分和合故，假名为毛；诸微尘和合故，名为毛分；亦和合诸分故，名微尘。
　　问曰：微尘第一微细故，不得作分故无和合，此则定法；是故不得言一切空，无有定法。
　　答曰：若微尘是色，则应有分。何以故？一切色皆在虚空中，皆有十方。若微尘是色，则有十分；若有十分，云何是极微？若如汝说微尘无分者，则非色。何以故？出色相故。又复色名五情可得，若微尘非五情所得者，云何得知是色？是故微尘但有虚名，眼见粗色，尚可破令空，何况不可见、不可触！
　　问曰：微尘细故，五情所不能得，圣人得天眼则见。
　　答曰：天眼见虽细，是色相故，应当有分；若无分则非色，非色则天眼不见。以是故，天眼亦虚诳妄见；是故圣人以慧眼观世间，则得道。微尘，如先说，但有名无实。微尘无故，一切法名字和合故，更有假名，无有实定，而众生妄生贪著；贪欲、瞋恚因缘故，起恶业，无量阿僧祇劫，在三恶道受苦。若诸法实定，尚不应作贪欲、瞋恚罪因缘，何况虚诳无实？若能舍虚诳名相，不著空法者，则受涅槃常乐。
　　问曰：名相有何差别？
　　答曰：名者，是众物字，如热物字为火。相者，如见烟，知是火相；热是火体。复次，如五众和合中男、女，是为名；身貌可别男、女，是为相；见是相故，作名字，名为男、女。
　　问曰：若尔者，名相无异。所以者何？见相故得名，知名故得相。
　　答曰：汝不解我所说耶？先见男女貌，然后名为男、女，相为本，名为末。又复如人眼见色，遍取所好相而生著，于余人则不然，以其能生染著心，是名为相。复次，此中佛自说名相分别：名者假名，以名取诸法，如经中广说。
　　须菩提问：若一切法但有名相，菩萨云何自利利人？佛答：若诸法根本定有，菩萨行般若时，不能自利利人。何以故？若诸法性定实有，即是无生。何以故？以性先定有故。若是法从因缘和合生，即是无定性；若性定有，则不须因缘和合。若尔者，则无生，无生故无灭，无灭故无罪福；以知无常故，则舍罪修福。若常，则无缚、无解、无世间、无涅槃等。是故佛告须菩提：若法定有，非但名相者，菩萨不行般若自利利人，不行禅波罗蜜等自利利人，无相故；是菩萨自具足是善法，亦以善法利益众生，以无相故。佛告须菩提：若诸法当实有如毫厘许，菩萨坐道场时，不能观一切法空、无相、无所有，得成阿耨多罗三藐三菩提；亦不能以此法利益众生。何以故？是菩萨坐道场时，观一切法第一真实，若小错不应得阿耨多罗三藐三菩提，亦不能为众生说是空无相法。所以者何？法若定有，佛云何诳众生，一切法无漏、无相、无忆念？
　　问曰：四谛中三谛皆有相，苦谛则有苦相，集谛则有集相，道谛则有道相，唯灭谛无相，亦有忆念是无相涅槃，汝何以言一切无漏法无相、无忆念？
　　答曰：摩诃衍法，与声闻法异。摩诃衍法中，说一切无漏法，无相、无忆念。复次，有相、有忆念，皆是虚诳不实；若虚诳不实，即是诸烦恼漏，云何是无漏？复次，是三谛皆随灭谛，见苦即舍，见集即断，不言实定；见道为趣灭故，亦不住是道中；灭尽是住，是灭尽法无相、无缘，云何有忆念？忆念皆是缘相著法；是故无漏法皆无相、无忆念。
　　须菩提意：若无漏法是第一实，无相、无忆念，一切法性亦应无相、无忆念，但凡夫颠倒故，有相、有忆念。是故问佛：若一切法无相、无忆念，云何数是声闻法？是辟支佛法？是菩萨法？是佛法？佛反问须菩提：三乘法与无相法异不？须菩提答：诸烦恼灭即是断，断即是无为法，亦知灭谛道即是无漏无相，是故言三乘不异无相法。
　　佛复问：须陀洹乃至佛法，即是无相法耶？答言：是。以是因缘故，当知一切法皆是无相；若无相，汝云何难言有诸道？正以无相故，有三乘诸道。佛言：若菩萨能如是学无相法，则能增益诸善法，所谓六波罗蜜，乃至十八不共法。此中佛自说因缘：菩萨唯住三解脱门，不以余法为要。所以者何？三解脱门是实法，余四念处等法虽实，皆方便说。三解脱门近涅槃，亦能摄一切实善法，是故说菩萨应学。
　　问曰：若菩萨学是三解脱门，即学五众、十二入、十八界等。是三解脱门皆空、无相、无分别，是五众诸法皆是有相、有分别法，云何学三解脱门故，学是余法？
　　答曰：菩萨学是三解脱门，则出三界，尽三漏故，于诸法中得实智慧，无所不通。先来五众中，皆虚妄邪行，今得此三解脱门故，得正通达。此中佛自说因缘：菩萨行是三解脱门无相法时，知色生，知色灭，知色如，乃至识亦尔。如经中广说。
　　须菩提复问：如佛所言，菩萨知色等相，知色等生，知色等灭，知色等如；若如是分别，将无色性坏法性耶？佛答：若有法出法性者，色性应坏法性。一切法实相，名为法性，是故一切法皆入法性中；色性实相即是法性，同一性，云何色性能坏法性？佛更说因缘：诸佛贤圣，不见出法性更有法者，不得故不说，诸佛贤圣最可信者，菩萨应如是学法性。
　　须菩提白佛：若菩萨学法性，是为无所学。所以者何？法性无性故。佛答：法性无性者，若菩萨学法性，为学一切法，若法性当别有性，若无性是性，应但学法性，不学一切法；今法性实无，别性亦无，无性故遍学一切法。但诸法实相是法性，是故得实相，则正遍学一切法。
　　尔时，须菩提白佛言：世尊，若一切法即是法性，菩萨摩诃萨以何等故学六波罗蜜，乃至陀罗尼门？何以故诸法实相即是法性？若一切法即是法性，菩萨更何所求？复次，法性中无分别是六波罗蜜，乃至陀罗尼，今菩萨分别行是法，将无堕颠倒中耶？佛可须菩提意而答：若菩萨出法性见有法者，不求阿耨多罗三藐三菩提。何以故？出法性有法者，是常颠倒，无明不可转令实，云何断一切法中无明得作佛？菩萨知一切法即是毕竟空，常寂灭相，无戏论，无名字；怜愍众生，以方便力故名相说，所谓是色，是受、想、行、识，乃至阿耨多罗三藐三菩提。如经中所说幻喻：幻师即是菩萨，幻法即是六波罗蜜等诸法。虽行是诸法无著心，如幻师虽幻作种种物，知其无实而不著。智者是佛及大菩萨，无智者凡夫人及新发意，而大欢喜，叹未曾有。菩萨行菩萨道，虽出法性更不见有法，亦不见有一定众生，而大利益自身及众生。如经中说：是菩萨自行布施等，亦教他人赞叹布施法，欢喜赞叹行布施者。乃至十八不共法亦如是。此中佛自说因缘：若法性先无后有，菩萨不能得阿耨多罗三藐三菩提，亦不能以方便力说。所以者何？若法性先无后有，从因缘生者，则与凡夫法无异！若法性先有后无，众生及诸法则堕断灭。以法性先空，中、后亦尔，非智慧力故令空。众生及诸法，非以入无余涅槃时乃空，从本已来常空。菩萨教众生，何以不观其实性而著颠倒？若观诸法毕竟空性者，则知从本已来常空，今无所失。如是行般若波罗蜜菩萨，则能祐利众生。
大智度论卷第九十释实际品第八十
　　【经】须菩提白佛言：“世尊，若众生毕竟不可得，菩萨为谁故，行般若波罗蜜？”
　　佛告须菩提：“菩萨为实际故，行般若波罗蜜。须菩提，实际、众生际异者，菩萨不行般若波罗蜜。须菩提，实际、众生际不异，以是故，菩萨摩诃萨为利益众生故，行般若波罗蜜。复次，须菩提，菩萨摩诃萨行般若波罗蜜时，以不坏实际法，立众生于实际中。”
　　须菩提白佛言：“世尊，若实际即是众生际，菩萨则为建立实际于实际。世尊，若建立实际于实际，则为建立自性于自性。世尊，不得建立自性于自性。世尊，云何菩萨摩诃萨行般若波罗蜜时，建立众生于实际？”
　　佛告须菩提：“实际不可建立于实际，自性不可建立于自性。须菩提，今菩萨摩诃萨行般若波罗蜜时，以方便力故，建立众生于实际，实际亦不异众生际，实际、众生际无二无别。”
　　须菩提白佛言：“世尊，何等是诸菩萨摩诃萨方便力，用是方便力，菩萨摩诃萨行般若波罗蜜时，建立众生于实际，亦不坏实际相？”
　　佛告须菩提：“若菩萨摩诃萨行般若波罗蜜时，以方便力故，建立众生于布施。建立已，说布施先、后际空，作是言：‘如是布施前际空，后际空，中际亦空，施者亦空，施报亦空，受者亦空。诸善男子，是一切法实际中不可得，汝等莫念布施异、施者异、施报异、受者异！若汝等不念布施异、施者异、施报异、受者异，是时布施能取甘露味，得甘露味果。汝善男子，以是布施故莫著色，莫著受、想、行、识。何以故？是布施、布施相空，施者、施者空，施报、施报空，受者、受者空，空中布施不可得、施者不可得、施报不可得、受者不可得。何以故？是诸法毕竟自性空故。’
　　“复次，须菩提，菩萨摩诃萨行般若波罗蜜时，以方便力故，教众生持戒。语众生言：‘汝善男子，除舍杀生法，乃至除舍邪见法。何以故？善男子，如汝所分别法，是诸法无如是性。汝善男子，当谛思惟，何等是众生而欲夺命？用何等物夺命？乃至邪见亦如是。’须菩提，菩萨摩诃萨，如是方便力成就众生。是菩萨摩诃萨即为众生说布施、持戒果报，是布施、持戒果报自性空；知布施、持戒果报自性空已，是中不著，不著故心不散，能生智慧，以是智慧断一切结使烦恼，入无余涅槃。是世俗法，非第一实义。何以故？空中无有灭，亦无使灭者。诸法毕竟空，即是涅槃。
　　“复次，须菩提，菩萨摩诃萨见众生瞋恚恼心，教言：‘汝善男子，来修行忍辱，作忍辱人，当乐忍辱！汝所瞋者，自性空。汝来善男子，如是思惟，我于何所法中瞋？谁为瞋者？所瞋者谁？是法皆空，自性空法，无不空时。是空非诸佛作，非辟支佛作，非声闻作，非菩萨摩诃萨作，非诸天、鬼神、龙王、阿修罗、紧那罗、摩睺罗伽，非四天王天乃至非他化自在天，非梵众天乃至非净居天，非无边空处乃至非有想非无想处诸天所作。汝当如是思惟，瞋谁？谁是瞋者？何等是瞋事？是一切法性空，性空法无有所瞋。’如是，须菩提，菩萨摩诃萨行般若波罗蜜时，以是因缘，建立众生于性空，次第渐渐示教利喜，令得阿耨多罗三藐三菩提。是世俗法，非第一实义。何以故？是性空中无有得者，无有得法，无有得处。须菩提，是名实际性空法，菩萨摩诃萨为众生故行是法，众生亦不可得。何以故？一切法离众生相。
　　“复次，须菩提，菩萨摩诃萨行般若波罗蜜时，方便力故，见众生懈怠，教令身精进，心精进，作是言：‘诸善男子，诸法性空中无懈怠法、无懈怠者、无懈怠事，是一切法性皆空，无过性空者。汝等生身精进，心精进，为生善法故莫懈怠！善法者，若布施、若持戒、若忍辱、若精进、若禅定、若智慧，若诸禅定、解脱、三昧，若四念处乃至八圣道分，若空解脱门、无相、无作解脱门，乃至十八不共法，莫懈怠！诸善男子，是一切法性空中，当知无碍相、无碍法中无懈怠者，无懈怠法。’如是，须菩提，菩萨摩诃萨行般若波罗蜜时，教众生令住性空，不堕二法。何以故？是性空无二无别故，是无二法，则无可著处。
　　“复次，须菩提，菩萨摩诃萨行性空般若波罗蜜时，教众生令精进，作是言：‘诸善男子勤精进！若布施、若持戒、若忍辱、若精进、若禅定、若智慧，若禅定、解脱、三昧，若四念处乃至八圣道分，若空解脱门、无相、无作解脱门，若佛十力、若四无所畏、若四无碍智、若十八不共法、若大慈大悲。是诸法，汝等莫念二相，莫念不二相！何以故？是法性皆空，是性空不应用二相念，不应用不二相念。’如是，须菩提，菩萨摩诃萨行般若波罗蜜，以方便力故，成就众生；成就众生已，次第教令得须陀洹果、斯陀含果、阿那含果、阿罗汉果、辟支佛道，入菩萨位，令得阿耨多罗三藐三菩提。
　　“复次，须菩提，菩萨摩诃萨行般若波罗蜜时，见众生乱心，以方便力，为利益众生故，作是言：‘诸善男子当修禅定！汝莫生乱想，当生一心。何以故？是法性皆空，性空中无有法可得，若乱、若一心。汝等住是三昧，所有作业，若身、若口、若意，若布施、若持戒、若行忍辱、若勤精进、若行禅定、若修智慧，若行四念处乃至若行八圣道分，若诸解脱、次第定，若行佛十力、四无所畏、四无碍智、十八不共法、大慈大悲、三十二相，八十随形好，若声闻道、若辟支佛道、若菩萨道、若佛道，若须陀洹果、斯陀含果、阿那含果、阿罗汉果、辟支佛道，若一切种智，若成就众生，若净佛国土，汝等皆当应随所愿得，行性空故。’如是，须菩提，若菩萨摩诃萨行般若波罗蜜方便力，为利益众生故，从初发意终不懈废，常求善法，利益众生，从一佛国至一佛国，供养诸佛，从诸佛闻法，舍身受身，乃至阿耨多罗三藐三菩提，终不忘失。是菩萨常得诸陀罗尼，诸根具足，所谓身根、语根、意根。何以故？是菩萨摩诃萨，常修一切种智；修一切种智故，一切诸道皆修，若声闻道、若辟支佛道、若菩萨神通道。行神通道菩萨，常利益众生，终不忘失。是菩萨住报得神通，利益众生，入生死五道，终不耗减。如是，须菩提，菩萨摩诃萨行般若波罗蜜住性空，以禅定利益众生。
　　“复次，须菩提，菩萨摩诃萨行般若波罗蜜，住性空，以方便力故，利益众生，作是言：‘汝等诸善男子，观一切法性空！善男子，汝等当作诸业，若身业、若口业、若意业，取甘露味，得甘露果！性空中无有法退。何以故？性空不退，亦无退者；以性空非法亦非非法，于无所有法中，云何当有退？’须菩提，菩萨摩诃萨行般若波罗蜜时，如是教众生常不懈废。是菩萨自行十善，亦教他人行十善，五戒、八戒亦如是；自行初禅，亦教他人令行初禅，乃至第四禅亦如是；常自行慈心，亦教他人令行慈心，乃至舍心亦如是；自行无边空处，亦教他人令行无边空处，乃至非有想非无想处亦如是；自行四念处，亦教他人令行四念处，乃至八圣道分、佛十力乃至八十随形好，亦如是；自于须陀洹果中生智慧，亦不住是中，亦教他人令得须陀洹果，乃至阿罗汉亦如是；自于辟支佛道中生智慧，亦不住是中，亦教他人令得辟支佛道；自生阿耨多罗三藐三菩提道，亦教他人令得阿耨多罗三藐三菩提道。如是，须菩提，菩萨摩诃萨行般若波罗蜜方便力故，终不懈怠。”
　　须菩提白佛言：“世尊，若诸法性常空，常空中众生不可得，法非法亦不可得，菩萨摩诃萨云何求一切种智？”
　　佛告须菩提：“如是，如是，如汝所言，诸法性皆空，空中众生不可得，法非法亦不可得。须菩提，若一切法性不空，菩萨摩诃萨不依性空成阿耨多罗三藐三菩提，为众生说性空法。须菩提，色性空，受、想、行、识性空。菩萨摩诃萨行般若波罗蜜时，说五阴性空法，说十二入、十八界性空法，说四禅、四无量心、四无色定、四念处乃至八圣道分性空法，说三解脱门、八背舍、九次第定、佛十力、四无所畏、四无碍智、十八不共法、大慈大悲、三十二相、八十随形好性空法，说须陀洹果、斯陀含果、阿那含果、阿罗汉果、辟支佛道、一切种智断烦恼习性空法。须菩提，若内空性不空，外空乃至无法有法空性不空者，则坏空性。是性空不常不断。何以故？是性空无住处，亦无所从来，亦无所从去。须菩提，是名法住相，是中无法，无聚无散，无增无减，无生无灭，无垢无净，是为诸法相。菩萨摩诃萨住是中，发阿耨多罗三藐三菩提心，不见法有所发，无发无住，是名法住相。是菩萨摩诃萨行般若波罗蜜时，见一切法性空，不转阿耨多罗三藐三菩提。何以故？是菩萨不见有法能障碍，当何处生疑？是名阿耨多罗三藐三菩提性空。不得众生，不得我，不得人，不得寿，不得命，乃至不得知者、见者；性空中色不可得，受、想、行，识不可得，乃至八十随形好不可得。须菩提，譬如佛化作四众，比丘、比丘尼、优婆塞、优婆夷，常为是诸众说法，千万亿劫不断。”
　　佛告须菩提：“是诸化众，当得须陀洹果、斯陀含果、阿那含果、阿罗汉果，得阿耨多罗三藐三菩提记不？”
　　须菩提言：“不也，世尊。何以故？是诸化众无有根本实事故。一切诸法性空，亦无根本实事，何等是众生得须陀洹果乃至阿罗汉果，得阿耨多罗三藐三菩提记？”
　　“须菩提，菩萨摩诃萨亦如是，为众生说性空法，是众生实不可得；以众生堕颠倒故，拔众生令住不颠倒。颠倒即是无颠倒，颠倒、不颠倒虽一相，而多颠倒，少不颠倒。无颠倒处中，则无我、无众生，乃至无知者、见者；无颠倒处中，亦无色，无受、想、行、识，无十二入乃至无阿耨多罗三藐三菩提，是为诸法性空。菩萨摩诃萨住是中，行般若波罗蜜时，于众生相颠倒中拔出众生，所谓无众生、有众生相中拔出，乃至知者、见者相中拔出。于无色、色相中，无受想行识、受想行识相中拔出众生。十二入、十八界，乃至一切有漏法，亦如是。须菩提，亦有诸无漏法，所谓四念处、四正勤、四如意足、五根、五力、七觉分、八圣道分。如是等法，虽无漏，亦不如第一义相。第一义相者，无作、无为、无生、无相、无说，是名第一义；亦名性空，亦名诸佛道，是中不得众生，乃至不得知者、见者，不得色、受、想、行，识，乃至不得八十随形好。何以故？菩萨摩诃萨非为道法故，求阿耨多罗三藐三菩提；为诸法实相性空故，求阿耨多罗三藐三菩提。是性空前际亦是性空，后际亦是性空，中际亦是性空，常性空，无不性空时。菩萨摩诃萨行是性空般若波罗蜜，为众生著众生相，欲拔出故，求道种智。求道种智时，遍行一切道：若声闻道，若辟支佛道，若菩萨道。是菩萨具足一切道，拔出众生于邪想著；净佛国土已，随其寿命，得阿耨多罗三藐三菩提。须菩提，过去十方诸佛道性空，未来、现在十方诸佛道亦性空；离性空，世间无道、无道果。要从亲近诸佛，闻是诸法性空，行是法，不失萨婆若！”
　　须菩提白佛言：“世尊，甚深希有！诸菩萨摩诃萨，有行是性空法，亦不坏性空相，所谓色与性空异，受、想、行、识与性空异，乃至阿耨多罗三藐三菩提与性空异。世尊，但色即是性空，性空即是色，乃至阿罗耨多罗三藐三菩提，阿耨多罗三藐三菩提即是性空，性空即是阿耨多罗三藐三菩提！”
　　佛告须菩提：“如是，如是。若色与性空异，若受、想、行、识与性空异，乃至阿耨多罗三藐三菩提与性空异，菩萨摩诃萨不能得一切种智。须菩提，今色不异性空，乃至阿耨多罗三藐三菩提不异性空；以是故，菩萨摩诃萨知一切法性空，发意求阿耨多罗三藐三菩提。何以故？是中无有法若实若常，但凡夫著色、受、想、行，识。凡夫取色相，取受、想、行、识相，有我心著内外物故，受后身：色、受、想、行、识，是故不得脱生老病死、愁忧苦恼，往来五道。以是事故，菩萨摩诃萨行性空波罗蜜，不坏色等诸法相，若空、若不空。何以故？是色性空相不坏色，所谓是色是空。譬如虚空不坏虚空，内虚空不坏外虚空，外虚空不坏内虚空。如是，须菩提，色不坏色空相，色空相不坏色。何以故？是二法无有性能有所坏，所谓是空、是非空；乃至阿耨多罗三藐三菩提，亦如是。”
　　须菩提白佛言：“世尊，若一切法空无分别，云何菩萨摩诃萨从初发意已来，作是愿：‘我当得阿耨多罗三藐三菩提’？世尊，若一切法无分别，云何菩萨发心言：‘我当得阿耨多罗三藐三菩提’？世尊：若分别诸法，不能得阿耨多罗三藐三菩提！”
　　佛告须菩提：“如是，如是。若菩萨摩诃萨行二相者，无阿耨多罗三藐三菩提。若分别作二分者，无阿耨多罗三藐三菩提；若不二不分别诸法，则是阿耨多罗三藐三菩提。菩提是不二相、不坏相。须菩提，是菩提不色中行，不受、想、行，识中行，乃至菩提亦不菩提中行。何以故？色即是菩提，菩提即是色，不二不分别；乃至十八不共法，亦如是。是菩提非取故行，非舍故行。”
　　须菩提白佛言：“世尊，若菩萨摩诃萨菩提非取故行、非舍故行，菩萨摩诃萨菩提何处行？”
　　佛告须菩提：“于汝意云何？如佛所化人，在何处行？若取中行？若舍中行？”
　　须菩提言：“世尊，非取中行，非舍中行。”
　　佛言：“菩萨摩诃萨菩提亦如是，非取中行，非舍中行。须菩提，于汝意云何？阿罗汉梦中菩提何处行？若取中行？若舍中行？”
　　“不也，世尊。非取中行，非舍中行。世尊，阿罗汉毕竟不眠，云何梦中菩提，若取中行，若舍中行？”
　　“须菩提，菩萨摩诃萨阿耨多罗三藐三菩提，亦如是非取中行，非舍中行，所谓色中行，乃至一切种智中行。”
　　“世尊，将无菩萨摩诃萨不行十地，不行六波罗蜜，不行三十七助道法，不行十四空，不行诸禅定、解脱、三昧，不行佛十力乃至八十随形好，住五神通，净佛国土，成就众生，得阿耨多罗三藐三菩提？”
　　佛告须菩提：“如是，如是。如汝所言，今菩萨虽菩提无处行，若不具足十地、六波罗蜜、四禅、四无量心、四无色定，四念处乃至八圣道分，空、无相、无作解脱，佛十力乃至八十随形好，常舍法、不错谬法，不具足是诸法，终不得阿耨多罗三藐三菩提。是菩萨摩诃萨住色相中，住受、想、行、识相中，乃至住阿耨多罗三藐三菩提相中，能具足十地，乃至得阿耨多罗三藐三菩提。是相常寂灭，无有法能增能减、能生能灭、能垢能净、能得道、能得果。世谛法故，菩萨摩诃萨得阿耨多罗三藐三菩提，非第一实义。何以故？第一实义中，无有色，乃至无阿耨多罗三藐三菩提，亦无行阿耨多罗三藐三菩提者。是一切法，皆以世谛故说，非第一义。须菩提，菩萨摩诃萨从初发意已来，行阿耨多罗三藐三菩提，菩提亦不增，众生亦不减，菩萨亦无增减。须菩提，于汝意云何？若人初得道时，住无间三昧，得无漏根，成就须陀洹果，若斯陀含果、阿那含果、阿罗汉果。汝尔时，有所得，若梦、若心、若道、若道果不？”
　　须菩提言：“世尊，不得也！”
　　佛告须菩提：“云何当知得阿罗汉道者？”
　　“世尊，世谛法故，分别名阿罗汉道。”
　　佛语须菩提：“如是，如是。世谛法故，说名菩萨，说名色、受、想、行、识，乃至一切种智。是菩提中无法可得，若增若减，以诸法性空故。诸法性空尚不可得，何况得初地心乃至十地心，六波罗蜜、三十七助道法，空三昧，无相、无作三昧，乃至一切佛法当有所得？无有是处！如是，须菩提，菩萨摩诃萨，行阿耨多罗三藐三菩提，得阿耨多罗三藐三菩提，利益众生。”　　
　　【论】释曰：上品中须菩提种种因缘难：若诸法空，云何有五道生死、善不善法？今难众生，作是言：世尊，若众生毕竟不可得，菩萨为谁故行般若？先难法为众生，今难众生为法故。佛答：为实际故，菩萨行般若波罗蜜。须菩提意谓：菩萨为度众生故，行般若波罗蜜。佛意：众生假名虚诳，毕竟不可得；菩萨为一切实法故，行般若波罗蜜，实法即是实际。
　　问曰：一切菩萨见众生苦恼，为度众生故发大悲心，今何以言为实际？
　　答曰：初发意菩萨，但为灭众生苦故，发大悲心。苦者，所谓老病死等，及身心衰恼。云何灭是苦？寻苦因缘，由生故。如佛十二因缘中说：何因缘故有老病死？以有生故。
　　问曰：一切众生皆知生因缘是苦，菩萨有何奇特？
　　答曰：众生不知由生有苦。若遭苦时，但怨恨人，自不将适，初不怨生；以是故增长结使，重增生法，不知真实苦因。有人无鞭杖、刀兵诸愁恼苦，而有死苦，此死从何所来？从生而有。复次，鞭杖、刀兵愁恼，皆由生故有；余法或有苦、或无苦，是生法必定有苦。正使大智及诸天，有生必有死，有死必有苦，是故知生定是苦本；如草木有生故必可焚烧，若当不生，虽有猛火、大风，无所烧害。
　　菩萨既得苦因缘，复推生因缘，生因缘者有。“有”有三种：欲有、色有、无色有。著是三有起善恶业，是生因。有因者，四种取；取因缘者，爱等诸烦恼。小者未能起业故，名为爱；增长能起业故，名为取。欲取、见取、戒取、我语取，取著是四事故，能起种种业。爱因缘，三种受；受因缘者，眼等六种触；触名受等诸心数法，情、尘、识三事和合故，心中生受等心数法。根本虽三事，和合故生触，为六情依止住处故，但说六入。六入因缘名色，六入虽即是名色分，成就名六入，未成就名名色。色成就名五入，名成就名一入。是胎中时因缘次第，名名色。名色因缘是识，若识不入胎初，胎初则烂坏。识名中阴中五众，是五众细故，但名为识。若识不入而胎成者，如一切和合时，皆应成胎！
　　问曰：识何因缘故入胎？
　　答曰：行因缘。行即是过去三种业，业将识入胎。如风吹绝焰空中而去，焰则依止于风；先世作人身时，燃六识故，命终时业将识入胎。
　　问曰：上业何以名有？今业何以名行？
　　答曰：上是今世业，为未来有故名为有。今业过去世已灭尽，但有名，名为行，天竺语删迦罗，秦言行。是行因缘名无明，一切烦恼虽是过去业因缘，无明是根本故，但名无明。今世现在著爱、取多故，爱、取受名；过去世中，是疑、邪见处故，但名无明。今得一切苦恼根本，是无明。
　　问曰：无始生死展转甚多，何以正齐无明？
　　答曰：是事先已答，菩萨思惟为人从苦得脱故，求苦因缘。众生过去、现在老死等苦，不可得除，为除未来世老死苦，断相续不令复生。如良医，过去病不可治，现在病亦不可治，服药但能治应起病，破其冷热，不复令起。又如失火烧舍，不为已过火故勤灭，亦不为现在火故勤灭，但为未来火，不令更烧故勤灭。良医、灭火人，勤方便亦不虚。菩萨灭众生苦恼亦如是：过去苦已灭，无所复能；现在苦恼，先世因缘成就故不可却；但破未来世老死等苦因缘故，破是生法，老死等苦自然永灭。是故菩萨欲灭未来世老死等苦因缘生，得现在有等八因缘：一名有漏业；二名现在世诸烦恼，所谓四取、一爱。是二种烦恼，从二心数法生，所谓受及触。触能生一切心数法，受前生故，得名触是受因缘。受虽能生三毒，一切众生，爱是旧烦恼。触因缘是内六入，如先说。虽有外六入，内六入无故，触等心数法不生，是故内六入得名。名色是六入因缘，如此中说：初入胎识，是名色因缘，识、名色在胎中，此中虽有六入，未成就未可用故，未得名字。既生婴孩，未能有所作，但有六入。转大有六触，如小儿蹈火履冰，但有触未知苦乐。转大受苦乐，未深爱著，如小儿虽瞋，未能起杀等恶业，虽喜未能起施等善业。年及成人，得苦生恚，得乐生爱，求乐具故，取欲等四取，取时能起善恶业。若知先一世无明业因缘，则亿万世可知。譬如现在火热，过去、未来火亦如是。若无明因缘更求其本，则无穷，即堕边见，失涅槃道，是故不应求。若更求，则堕戏论，非是佛法。
　　菩萨欲断无明故，求无明体相，求时即入毕竟空。何以故？佛经说无明相：内法不知，外法不知，内外法不知。菩萨以内空观内法，内法即空；以外空观外法，外法即空；以内外空观内外法，内外法即空。如是等一切是无明相，如先品、德女经中破无明广说。
　　复次，菩萨求无明体，即时是明，所谓诸法实相名为实际。观诸法如幻如化，众生颠倒因缘故，起诸烦恼，作恶罪业，轮转五道受生死苦。譬如蚕出丝自裹缚，入沸汤火炙；凡夫众生亦如是，初生时未有诸烦恼，后自生贪欲、瞋恚等诸烦恼，是烦恼因缘故覆真智慧，转身受地狱火烧汤煮。菩萨知是法本末皆空，但众生颠倒错故，受如是苦。菩萨于此众生起大悲，心欲破是颠倒故，求于实法，行般若波罗蜜，通达实际；种种因缘教化众生，令住实际，是故住实际无咎。
　　复次，经中说：若众生与实际异，菩萨不应行般若波罗蜜。异者，实际是毕竟空，众生际是决定有。若尔者，应难：若诸法实际相空，菩萨云何为众生故修是实际？若众生毕竟空，实际定有，无众生则无所利益，为谁故行实际？今众生际，实不异实际，故行般若；欲觉悟狂惑颠倒凡夫故，行般若波罗蜜，令众生住实际中，而不坏实际。
　　是时，须菩提更问：若众生际、实际不异，云何以实际著实际？自性不应自性中住，如指端不能自触指端！佛可其意：菩萨以方便故，建立众生于实际，而众生、实际不异，一亦不可得。若是一，则坏实际相。所以者何？得是一性故。菩萨知是二法，不一不二，亦不不一，亦不不二，毕竟寂灭无戏论相。菩萨生大悲心，但欲拔出众生离于颠倒故，教化众生。
　　又问：云何名方便？佛言：菩萨行般若时，以方便力故，建立众生于檀中，说是檀先际、后际空，中际亦尔，如经中广说。菩萨知实际者到众生边，如先檀品中说。众生闻已发心，折薄烦恼，深著布施。菩萨怜愍众生：我从悭中拔出，今复著布施；众生若受布施，福尽受诸苦恼；又受福德富贵因缘，得作大罪，则堕地狱。是故愍此众生得少许时乐，而受苦长久！是故菩萨为说布施实相，所谓毕竟空，作是言：是布施过去已灭，不可见，不可得，不可用，但可忆念，如梦所见无异；未来未生故，亦无所有，毕竟空。是布施先、后际无故，中际亦无。如破六尘中、破色法中说：现在布施虽眼见，分分破析，乃至微尘不可得。布施三世空，施者、受者、果报亦如是。菩萨语施者言：布施等法，是初入佛法门；实际中、实际相亦无，何况布施？汝莫念、莫著布施等法！若不念、不著如布施体相，如是布施者，则得甘露味、甘露果。甘露味者，是八圣道分；甘露果者，是涅槃。菩萨虽住实际中，以方便力，布施门度众生。余波罗蜜亦如是，如经中广说。
　　须菩提白佛言：世尊，若一切法性空，性空中无法及非法，亦无众生，菩萨云何住是空中求一切种智？佛答：菩萨安立性空中故，能行是布施等诸法。
　　又问：性空破一切法，悉尽无余，云何菩萨住性空中，能行布施等诸善法？佛可须菩提意而说因缘：菩萨知诸法实相，住是中，能得阿耨多罗三藐三菩提。诸法实相者，即是性空。若一切法性不空，菩萨不应住是诸法性空中，得阿耨多罗三藐三菩提已，为众生说性空法，所谓色性空，受、想、行、识性空，乃至为众生说一切种智、断烦恼习性空法。复次，须菩提，十八空，若性不空，是为坏空体。何以故？十八空能令一切法空，若自不空，则为虚诳。又若不空者则堕常边著处，能生烦恼；性空无实住处，无所从来，去无所至，是名常住法相。常住法相是性空之异名，亦名诸法实相；是相中无生无灭，无增无减，无垢无净。菩萨住是中，见一切法性空，于阿耨多罗三藐三菩提不退、不疑、不悔。何以故？不见诸法能障碍者，以方便力故度众生。方便力者，毕竟无法，亦无众生，而度众生。
　　问曰：若众生及法，从本以来无，为谁作方便？为度脱谁？
　　答曰：性空名空性亦无，汝何以取是空性相作难？若有性空相，应当作难！
　　复次，得诸法实相者，知是性空，是人则知诸法性空，无法、无众生。凡人未得实相故，种种忆想分别；譬如狂人妄有所见，以为实有。为度凡夫狂人故，言为众生说狂法中，有是诸法分别，实法中则无。菩萨欲满本愿故，又不著性空，故有度众生，此中则不应难。
　　复次，此经中佛自说因缘：性空中众生不可得，知者、见者亦不可得，乃至八十随形好亦如是。而菩萨立是法为众生说，是世谛故，非是实。此中佛说譬喻：如佛作化人，又化作四部众而为说法，可有得道者不？须菩提言：不也。所以者何？无定根本实事，何有得须陀洹乃至得佛者？菩萨说法度众生亦如是，众生无有定实，但欲于颠倒中拔出众生，著无颠倒中。无颠倒法亦无处所，是中无众生，乃至无知者、见者。虽空性一相，而颠倒多，不颠倒少，是故贵是性空不颠倒法。菩萨住此中，但破众生妄想，不破众生。又无漏法乃至八圣道分，虽是无漏，以生灭故，不如第一义。须菩提，是性空，一切诸佛唯有是道，更无异道。何以故？诸佛皆求实智不坏不异法，虽有十力、四无所畏诸异法，不名为一道。所以者何？此皆是有为法，转变无常故。是性空中无众生，亦无色等诸法，菩萨不为菩萨道故求阿耨多罗三藐三菩提，但为性空故。
　　问曰：何等是性空？何等是菩萨道？
　　答曰：第一义中无分别，世谛中有分别，诸法实相名性空。余布施等乃至八十随形好，是菩萨道；虽行是法，不为此法，为求性空故，是故说：不为菩萨道故行是性空。先亦性空，中亦性空，后亦性空，从本已来常空，无有作者。非是福德力故使空，亦非智慧力故使空，但性自尔故。诸佛贤圣，以大福德、智慧方便力故，破众生心中颠倒，令知性空。譬如虚空，性常清净，不著垢闇。或时风云闇翳，世人便言虚空不净；更有猛风吹除风云，便言虚空清净；而虚空实无垢无净。诸佛亦如是，以说法猛风，吹却颠倒云翳，令得清净，而诸法性常自无垢无净。是菩萨知一切法性空故，能行一切种种道度众生。具足一切道，净佛国土，教化众生，得阿耨多罗三藐三菩提时，随意寿命。随意寿命者，菩萨得无生忍法，入如幻菩萨道，能一时变化作千亿万身周遍十方，具足行一切菩萨道，处处国土中，随众生寿命长短而受其形。如释迦文尼佛，于此国土寿命百年，于庄严佛国寿七百阿僧祇劫。佛法于五不可思议中，是第一不可思议。
　　佛告须菩提：一切法性空，是诸佛真法。若得是法，则名为佛；若说此法，名为度众生。三世佛皆亦如是。离是性空，则无道无果。道者，八圣道分；果者，七种果。所以者何？若离性空别有定法，则取相生著，著故亦无离欲，无离欲故则无道果。若离性空，虽行布施、持戒，行慈、悲等善法力故，虽不堕恶道，生天福尽，还堕恶道，如本不异。行性空法，亦不著性空，即是涅槃。行余法，生著心，有退失；若行此法，则无退失。
　　须菩提欢喜白佛言：甚希有！菩萨行是性空法，亦不坏性空相。佛答：若色等法与性空异，菩萨则不得阿耨多罗三藐三菩提。何以故？有定法则不可得离。须菩提，今色等诸法性实空，菩萨知是法已，得阿耨多罗三藐三菩提。所以者何？此中无有一法定是常，但凡夫生我心故，著内外法，不得脱生、老、病、死。是故菩萨行是性空，和合六波罗蜜，不坏色等诸法相，所谓若空、若不空、若空不空、若非空非不空，不作如是示诸法相，是名不坏。所以者何？色实相即是性空，性空云何自坏性空？乃至菩提亦如是。此中佛说譬喻：如内虚空不坏外虚空，以同体故。
　　须菩提问：世尊，若诸法性空无别异，菩萨于何处得阿耨多罗三藐三菩提？佛可其意言：如是。若分别有二相，则不得阿耨多罗三藐三菩提。阿耨多罗三藐三菩提名实智慧，于色法中不行，所谓不著不染。所以者何？是智慧不为取色故行，是故不行色中。
　　须菩提复问：若菩提不取中行，不舍中行，当于何处行？取名实法，舍名空法；取名著行，舍名不著行；取名二行，舍名不二行，如是等分别。佛反问须菩提：于汝意云何？佛所化人为何处行？须菩提言：是化人无处行，化人无心无心数法故；菩提亦如是。复问：于汝意云何？阿罗汉梦中菩提为在何处行？须菩提言：阿罗汉尚不眠，何况梦中菩提有行处？
　　问曰：菩提有三种：阿罗汉菩提、辟支佛菩提、佛菩提。阿罗汉菩提，不在有漏心中，无记心中行，但在无漏心中行，佛何以故问阿罗汉梦中菩提何处行？
　　答曰：阿罗汉是一切漏尽圣人则无梦，佛以必无处故问，欲明必无行法。
　　问曰：乃至佛犹尚有眠，何以知之？佛常命阿难：“汝四襞优多罗僧敷，我欲小眠，汝为诸比丘说法。”又萨遮尼干问佛：“佛自念昼日有眠不？”佛言：“春末夏初，以时热故小眠息，除食患故。”萨遮尼干白佛：“余人有言，昼日眠是痴相。”佛言：“汝置！汝不别痴相。诸漏能生后身相续不断者，是名痴相，虽常不眠亦是痴；若是诸漏永灭无余，虽眠不名痴。”如是等，经中处处说，须菩提何以言阿罗汉尚不眠？
　　答曰：眠有二种：一者、眠而梦，二者、眠而不梦。阿罗汉非为安隐著乐故眠，但受四大身法，应有食息眠觉，是故少许时息名为眠，不为梦眠故。须菩提言：阿罗汉尚不眠。有人言：“离欲者得禅定，色界系四大入身中，身心欢乐则无有眠。慧解脱阿罗汉，色界四大不入身中，故有眠。”是故须菩提言：阿罗汉尚不眠。是故阿罗汉有眠、有不眠。佛以方便力，为度众生，受人法故现眠。
　　须菩提复问：若不行者，云何菩萨从一地至十地，乃至得阿耨多罗三藐三菩提？佛可其意：菩提虽无处行，未具足六波罗蜜诸法，终不得阿耨多罗三藐三菩提。是菩萨住色相，乃至菩提相中住，得阿耨多罗三藐三菩提。不舍色等法，亦不著菩提相，知色等法即是菩提，常寂灭无法，若增若减，若垢若净，若得道、若得果。但世谛故说，菩萨得阿耨多罗三藐三菩提，第一义中无有色，乃至菩提。佛欲明是事故，反问须菩提：于汝意云何？汝断烦恼得道时，有所得不？所谓如梦等五众，若道若道果，决定一法不？
　　须菩提言：不得也！所以者何？须菩提意：住无相门中入道，云何取相？佛言：汝若乃至不得微细少法，云何说汝为阿罗汉？
　　须菩提言：世谛法故说言阿罗汉，凡夫颠倒法中有得有失、有众生、有法。佛言：菩提亦如是，世谛法故说有菩萨，说有色等乃至菩提；菩提中无有定法，亦无众生，亦无菩提。菩萨观是菩提法，无有增、无有减。所以者何？诸法性如是。菩萨亦不得是诸法性，何况有初发心，乃至十地及六波罗蜜、三十七品，乃至十八不共法，当有所得？无有是处！所以者何？诸法性，是一切法根本，尚不可得，何况六波罗蜜等是作法尚有定实？如是菩萨行是诸法性，得佛时能大利益众生。
大智度论卷第九十一释具足品第八十一
　　【经】须菩提白佛言：“世尊，若菩萨摩诃萨行六波罗蜜、十八空、三十七助道法，佛十力、四无所畏、四无碍智、十八不共法，不具足菩萨道，不能得阿耨多罗三藐三菩提。世尊，菩萨摩诃萨，当云何具足菩萨道，能得阿耨多罗三藐三菩提？”
　　佛告须菩提：“若菩萨摩诃萨行般若波罗蜜时，以方便力故，行檀波罗蜜，不得施，不得施者，不得受者，亦不远离是法行檀波罗蜜，是则照明菩萨道。如是，须菩提，菩萨以方便力故，具足菩萨道；具足已，能得阿耨多罗三藐三菩提。持戒、忍辱、精进、禅定、智慧，乃至十八不共法，亦如是。”
　　舍利弗白佛言：“世尊，云何菩萨摩诃萨习般若波罗蜜？”
　　佛告舍利弗：“若菩萨摩诃萨行般若波罗蜜，以方便力故，不坏色，不随色。何以故？是色性无故，不坏不随，乃至识亦如是。舍利弗，菩萨摩诃萨行般若波罗蜜，以方便力故，檀波罗蜜不坏不随。何以故？檀波罗蜜性无故，乃至十八不共法亦如是。”
　　舍利弗白佛言：“世尊，若诸法无自性可坏可随者，云何菩萨摩诃萨能习般若波罗蜜，诸菩萨摩诃萨所学处？何以故？菩萨摩诃萨不学般若波罗蜜，不能得阿耨多罗三藐三菩提。”
　　佛告舍利弗：“如汝所言，菩萨不学般若波罗蜜，不能得阿耨多罗三藐三菩提，不离方便力故可得。舍利弗，若菩萨摩诃萨行般若波罗蜜，若有一法可得、应当取，若不可得、何所取，所谓此是般若波罗蜜、是禅波罗蜜、是毗梨耶波罗蜜、是羼提波罗蜜、是尸罗波罗蜜、是檀波罗蜜、是色受想行识，乃至是阿耨多罗三藐三菩提。舍利弗，是般若波罗蜜不可取相，乃至一切诸佛法不可取相。舍利弗，是名不取般若波罗蜜，乃至佛法，是菩萨摩诃萨所应学！菩萨摩诃萨于是中学时，学相亦不可得，何况般若波罗蜜、佛法、菩萨法、辟支佛法、声闻法、凡夫人法？何以故？舍利弗，诸法无一法有性，如是无性诸法，何等是凡夫人、须陀洹、斯陀含、阿那含、阿罗汉、辟支佛、菩萨、佛？若无是诸贤圣，云何有法？知是法故，分别说是凡夫人、须陀洹、斯陀含、阿那含、阿罗汉、辟支佛、菩萨、佛。”
　　舍利弗白佛言：“世尊，若诸法无性、无实、无根本，云何知是凡夫人乃至是佛？”
　　佛告舍利弗：“凡夫人所著处色，有性有实不？”
　　“不也，世尊，但以颠倒心故。受、想、行、识，乃至十八不共法亦如是。”
　　“舍利弗，菩萨摩诃萨行般若波罗蜜时，以方便力故，见诸法无性、无根本故，能发阿耨多罗三藐三菩提心。”
　　舍利弗白佛言：“云何菩萨摩诃萨行般若波罗蜜时，以方便力故，见诸法无性、无根本故，发阿耨多罗三藐三菩提心？”
　　佛告舍利弗：“菩萨摩诃萨行般若波罗蜜时，不见诸法根本，住中退没生懈怠心。舍利弗，诸法根本实无我、无所有、性常空，但颠倒愚痴故，众生著阴、入、界。是菩萨摩诃萨，见诸法无所有、性常空、自性空时，行般若波罗蜜，自立如幻师为众生说法：悭者为说布施法，破戒者为说持戒法，瞋者为说忍辱法，懈怠者为说精进法，乱想者为说禅定法，愚痴者为说智慧法。令众生住布施乃至智慧，然后为说圣法能出苦；用是法故，得须陀洹果，乃至得阿罗汉果、辟支佛道，乃至阿耨多罗三藐三菩提。”
　　舍利弗白佛言：“世尊，菩萨摩诃萨得是众生无所有，教令布施、持戒乃至智慧，然后为说圣法能出苦；以是法故，得须陀洹果乃至阿耨多罗三藐三菩提！”
　　佛告舍利弗：“菩萨摩诃萨行般若波罗蜜时，无有有所得过罪。何以故？舍利弗，是菩萨摩诃萨行般若波罗蜜时，不得众生，但空法相续故，名为众生。舍利弗，菩萨摩诃萨住二谛中为众生说法，世谛、第一义谛。舍利弗，二谛中众生虽不可得，菩萨摩诃萨行般若波罗蜜，以方便力故，为众生说法。众生闻是法，今世吾我尚不可得，何况当得阿耨多罗三藐三菩提及所用法？如是，舍利弗，菩萨摩诃萨行般若波罗蜜时，以方便力故，为众生说法。”
　　舍利弗白佛言：“世尊，是菩萨摩诃萨心旷大！无有法可得，若一相、若异相、若别相，而能如是大庄严！用是庄严故，不生欲界，不生色界，不生无色界；不见有为法，不见无为法，而于三界中度脱众生，亦不得众生。何以故？众生不缚不解；众生不缚不解故，无垢无净；无垢无净故，无分别六道；无分别六道故，无业无烦恼；无业无烦恼故，亦不应有果报，以是果报故生三界中。”
　　佛告舍利弗：“如是，如是，如汝所言。若众生先有后无，诸佛、菩萨则有过罪。诸法六道生死亦如是，若先有后无，诸佛、菩萨则有过罪。舍利弗，今有佛无佛，诸法相常住不异，是法相中尚无我、无众生、无寿命，乃至无知者、无见者，何况当有色、受、想、行、识？若无是法，云何当有六道往来，拔出众生处？舍利弗，是诸法性常空。以是故，诸菩萨摩诃萨从过去佛，闻是法相，发阿耨多罗三藐三菩提意。是中无有法我当得，亦无有众生定著处、法不可出，但以众生颠倒故著。以是故，菩萨摩诃萨发大庄严，常不退阿耨多罗三藐三菩提。是菩萨不疑‘我当不得阿耨多罗三藐三菩提’，‘我必当得阿耨多罗三藐三菩提’。得阿耨多罗三藐三菩提已，用实法利益众生，令出颠倒。舍利弗，譬如幻师，幻作百千万亿人，与种种饮食令饱满，欢喜唱言：‘我得大福！我得大福！’于汝意云何？是中有人食饮饱满不？”
　　“不也，世尊。”
　　佛言：“如是，舍利弗，菩萨摩诃萨从初发意已来，行六波罗蜜、四禅、四无量心、四无色定，四念处乃至八圣道分，十八空、三解脱门，八解脱、九次第定，佛十力乃至十八不共法，具足菩萨道，成就众生，净佛国土，无众生法可度。”
　　须菩提白佛言：“世尊，何等是菩萨摩诃萨道？菩萨行是道，能成就众生，净佛国土？”
　　佛告须菩提：“菩萨摩诃萨从初发意已来，行檀波罗蜜，行尸罗、羼提、毗梨耶、禅、般若波罗蜜，乃至行十八不共法，成就众生，净佛国土。”
　　须菩提白佛言：“世尊，云何菩萨摩诃萨行檀波罗蜜成就众生？”
　　佛告须菩提：“有菩萨摩诃萨行檀波罗蜜时，自布施，亦教众生布施，作是言：‘诸善男子，汝等莫著布施！汝著布施故当更受身，更受身故多受众苦。诸善男子，诸法相中无所施，无施者，无受者，是三法性皆空；是性空法不可取，不可取相是性空。’如是，须菩提，菩萨摩诃萨行檀波罗蜜时，布施众生，是中不得布施，不得施者，不得受者。何以故？无所得檀波罗蜜，是名为檀波罗蜜。是菩萨不得是三法故，能教众生，令得须陀洹果，乃至令得阿罗汉果、辟支佛道、阿耨多罗三藐三菩提。如是，须菩提，菩萨摩诃萨行檀波罗蜜时，成就众生。是菩萨自行布施，亦教他人行布施，赞叹布施法，欢喜赞叹行布施者。是菩萨如是布施已，生刹利大姓、婆罗门大姓、居士大家，若作小王、若转轮圣王，是时，以四事摄取众生。何等四？布施、爱语、利行、同事。是四事摄众生已，众生渐渐住于戒、四禅、四无量心、四无色定，四念处乃至八圣道分，空、无相、无作三昧，得入正位中，得须陀洹果乃至得阿罗汉果，若得辟支佛道，若教令得阿耨多罗三藐三菩提。作是言：‘诸善男子，汝等当发阿耨多罗三藐三菩提心，阿耨多罗三藐三菩提易得耳！何以故？无有定法众生所著处，但颠倒故众生著。是故汝等自离生死，亦当教他离生死；汝等当发心能自利益，亦当得利益他人！’须菩提，菩萨摩诃萨应如是行檀波罗蜜！是行檀波罗蜜因缘故，从初发意已来，终不堕恶道，常作转轮圣王。何以故？随其所种，得大果报。是菩萨作转轮圣王时，见有乞者，作是念：‘我不为余事故受转轮圣王果，但为利益一切众生故。’是时，作是言：‘此是汝物，汝自取之，莫有所难，我无所惜！我为众生故受生死，怜愍汝等故具足大悲。’行是大悲饶益众生，亦不得实定，众生相空，但有假名故，可说是众生；是名字亦空，如响声，实不可说相。须菩提，菩萨摩诃萨应如是行檀波罗蜜，于众生中无所惜，乃至不惜自身肌肉，何况外物？以是法故，能出众生生死。何等是法？所谓檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至十八不共法，令众生从生死中得脱。
　　“复次，须菩提，菩萨摩诃萨住檀波罗蜜中布施已，作是言：‘诸善男子，汝等来持戒，我当供给汝等，令无乏短。衣食、卧具乃至资生所须，尽当给汝。汝等乏少故破戒，我当给汝所须，令无所乏，若饮食乃至七宝。汝等住是戒律仪中，渐渐当得尽苦，乘于三乘而得度脱，若声闻乘、辟支佛乘、佛乘。’
　　“复次，须菩提，菩萨摩诃萨住檀波罗蜜中，若见众生瞋恼，作是言：‘诸善男子，汝等以何因缘故瞋恼？我当与汝所须。汝等所欲，从我取之，悉当给汝，令无所乏，若饮食、衣服乃至资生所须。’是菩萨住檀波罗蜜中，教众生忍辱，作是言：‘一切法中无有坚实，汝等所瞋，是因缘空无坚实，皆从虚妄忆想生，无有根本。汝瞋恚坏心，恶口骂詈，刀杖相加，以至害命！汝等莫以是虚妄法起瞋故，堕地狱、畜生、饿鬼中，及余恶道，受无量苦。汝等莫以是虚妄无实诸法故而作罪业，以是罪业故，尚不得人身，何况得生佛世？诸人，佛世难值，人身难得，汝等莫失好时！若失好时，则不可救。’是菩萨摩诃萨如是教化众生，自行忍辱，亦教他人令行忍辱，赞叹忍辱法，欢喜赞叹行忍辱者。是菩萨令众生住忍辱中，渐以三乘得尽众苦。如是，须菩提，菩萨摩诃萨住檀波罗蜜，令众生住忍辱。
　　“须菩提，云何菩萨摩诃萨住檀波罗蜜，令众生精进？须菩提，菩萨见众生懈怠，作是言：‘汝等何以懈怠？’众生言：‘因缘少故。’是菩萨行檀波罗蜜时，语诸人言：‘我当令汝因缘具足，若布施、若持戒、若忍辱。如是等因缘，令汝具足。是众生得菩萨利益因缘故，身精进、口精进、心精进；身精进、口精进、心精进故，一切善法具足，修圣无漏法；修圣无漏法故，当得须陀洹果，乃至阿罗汉果、辟支佛道，若得阿耨多罗三藐三菩提。’如是，须菩提，菩萨摩诃萨行檀波罗蜜时，住精进波罗蜜，摄取众生。
　　“须菩提，云何菩萨摩诃萨行檀波罗蜜时，教化众生令修禅波罗蜜？”
　　佛告须菩提：“菩萨见众生乱心，作是言：‘汝等可修禅定！’众生言：‘我等因缘不具足故。’菩萨言：‘我当与汝等作因缘。以是因缘故，令汝心不随觉观，心不驰散。’众生以是因缘故断觉观，入初禅、二禅、三禅、四禅，行慈悲喜舍心。众生以是禅、无量心因缘故，能修四念处，乃至八圣道分。修三十七助道法时，渐入三乘而得涅槃，终不失道。如是，须菩提，菩萨摩诃萨行檀波罗蜜时，以禅波罗蜜摄取众生，令行禅波罗蜜。
　　“须菩提，云何菩萨摩诃萨行檀波罗蜜，以般若波罗蜜摄取众生？须菩提，菩萨见众生愚痴，无有智慧，作是言：‘汝等何以故不修智慧？’众生言：‘因缘未具足故。’菩萨住檀波罗蜜中，作是言：‘汝等所须得智慧具，从我取之，所谓布施、持戒、忍辱、精进、入禅定。是因缘具足已，汝等如是思惟：思惟般若波罗蜜时，有法可得不？若我、若众生、若寿命乃至知者、见者可得不？若色、受、想、行、识，若欲界、色界、无色界，若六波罗蜜，若三十七助道法，若须陀洹果，若斯陀含、阿那含、阿罗汉果、辟支佛道，若阿耨多罗三藐三菩提可得不？’是众生如是思惟时，于般若波罗蜜中，无有法可得可著处；若不著诸法，是时，不见法有生有灭、有垢有净，不分别是地狱、是畜生、是饿鬼、是阿修罗众、是天、是人，是持戒、是破戒，是须陀洹、是斯陀含、是阿那含、是阿罗汉，是辟支佛，是佛。如是，须菩提，菩萨摩诃萨行檀波罗蜜时，以般若波罗蜜摄取众生。
　　“须菩提，云何菩萨摩诃萨住檀波罗蜜中，以尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至以三十七助道法，摄取众生？须菩提，菩萨摩诃萨住檀波罗蜜中，以供养具利益众生。以是利益因缘故，众生能修四念处、四正勤、四如意足、五根、五力、七觉分、八圣道分；众生行是三十七助道法，于生死中得解脱。如是，须菩提，菩萨摩诃萨以无漏圣法摄取众生。
　　“复次，须菩提，菩萨摩诃萨教化众生时，如是言：‘诸善男子，汝等从我取所须物，若饮食、衣服、卧具、香华乃至七宝等种种资生所须。汝当以是摄取众生，汝等长夜利益安乐。莫作是念：是物非我所有。我长夜为众生故，集此诸物，汝等当取是物，如己物无异。’教化众生令行布施、持戒、忍辱、精进、禅定、智慧，乃至令得三十七助道法，佛十力乃至十八不共法，亦令得无漏法，所谓须陀洹乃至阿罗汉果、辟支佛道、阿耨多罗三藐三菩提。如是，须菩提，菩萨摩诃萨行檀波罗蜜时，应如是教化众生，令得离三恶道，乃至一切生死往来苦。
　　“复次，须菩提，菩萨摩诃萨住尸罗波罗蜜教化众生，作是言：‘众生，汝等少何因缘故破戒？当与汝作具足因缘，若布施乃至智慧，及种种资生所须。’是菩萨住尸罗波罗蜜，利益众生，令行十善道，远离十不善道。是诸众生持诸戒，不破戒、不缺戒、不浊戒、不杂戒、不取戒，渐以三乘而得尽苦。尸罗波罗蜜为首，如檀波罗蜜；说余四波罗蜜亦如是。”
　　【论】问曰：先说菩萨行六波罗蜜等诸助道法，不具足菩萨道，则不能得阿耨多罗三藐三菩提；今须菩提应自知行六波罗蜜等，具足菩萨道，应得阿耨多罗三藐三菩提，何以更问？
　　答曰：须菩提不疑云何得阿耨多罗三藐三菩提，今但问云何具足菩萨道，得阿耨多罗三藐三菩提。佛答：若菩萨六波罗蜜等诸法，以方便力和合故能行，是时具足菩萨道。方便力者，不决定得是布施等三事，亦不离是三事，行檀波罗蜜，是时照明菩萨道。照明，具足，是一义。若菩萨决定得布施等三事，直堕常颠倒，取相著法等过罪；若不得是三事，则堕断灭边，著空还起邪见等诸烦恼，便离菩萨道。若菩萨离是二边，因空，舍是施等假名字虚诳法；因诸法实相，离是著空，无施者、无受者。如阿耨多罗三藐三菩提相，观是布施亦尔无异，如是布施名为具足。乃至十八不共法，亦如是。
　　舍利弗在会中，闻佛与须菩提说，般若甚深果报大有利益，虽有利益，无决定性，云何可习？佛答：菩萨行般若波罗蜜时，不坏色，不随色，如是名习般若波罗蜜。菩萨初发心，为知实法故，常行般若波罗蜜；次第随其所宜，行布施等诸法。是故常说：菩萨行般若波罗蜜时，行布施等诸法。色不坏者，不言是色无常，不言是色空无所有，是名不坏色。不随色者，不如眼见色取相生著。复次，不说是色若常、若无常，若苦、若乐等，是名不随色；见常、无常等，皆非色实相。复次，不说是色根本从世性中来、若从微尘中来、从大自在天中来，亦不说从时来，亦不说自然生，亦不说无因无缘而强生，如是等名为不随、不坏。此中佛自说因缘：是色性无故，不随、不坏。性无者，是色从一切四大和合，假名为色，是中无定一法名为色，如先破色中说。是色从因缘和合生故，即是无性，若无性即是性空。若得是色相性空，即是习般若波罗蜜，乃至十八不共法亦如是。
　　复问：世尊，若诸法无自性可坏、可随者，云何菩萨习般若波罗蜜？不学般若波罗蜜，不得阿耨多罗三藐三菩提！佛可舍利弗意，自说因缘：若菩萨用方便力，行六波罗蜜，是人虽知诸法空，而能起般若波罗蜜。舍利弗，若菩萨求一切法，若得少许定性，则可取可著，今菩萨实求觅一切法，不得定实，所谓是般若波罗蜜、是禅波罗蜜，乃至是十八不共法，是诸法皆不可得，不可得故何所取？舍利弗，是名菩萨无取般若波罗蜜。菩萨应学无取般若，无取尚不可得，何况般若等诸法？一切法无性故。
　　舍利弗复问：若一切法无性，云何知是凡人乃至佛？佛答：一切法虽无根本定相，但凡人颠倒故著。菩萨行般若波罗蜜时，以方便力故，见一切法无根本，而发阿耨多罗三藐三菩提心。是菩萨深行诸法性空故，不见一切法有根本，不见故不懈不退，了了知一切法无我，无所有性，性常空；但众生愚痴颠倒故，著是阴、界、入。是时，菩萨思惟筹量诸法甚深寂灭相，而众生深著虚诳颠倒，菩萨自立如幻师，种种神通变化，说法度人，如幻所作，无憎无爱，等心说法。所谓悭者教施等六法，复为说转胜法，令出生死，得须陀洹果，乃至阿耨多罗三藐三菩提。
　　问曰：六波罗蜜外，更有何法为胜？何以言更为说胜法？
　　答曰：此中不说波罗蜜，但为悭者说施，乃至痴者为说智慧。诸佛、菩萨法，有初、有后：初法所谓布施、持戒，受戒、施果报，得天上福乐。为说五欲味利少失多，受世间身但有衰苦，赞叹远离世间断爱法，然后为说四谛，令得须陀洹果。此中菩萨但说欲令众生得佛道故，先教令行六法。此中善智慧，不名为三解脱门所摄。是善智慧能生布施等善法，能灭悭贪、瞋恚等恶法，能令众生得生天上。何以知之？更有胜法故。胜法者，所谓四谛圣法、出法。一切圣人所行法，名为圣法；出三界生死，名为出法。以是四谛说法故，随众生根因缘，令得须陀洹果，乃至得一切种智。此中虽不说初六法，说布施等，当知已摄。复次，菩萨为佛道故说是六法，但众生意劣故，自取小乘，是故不说布施、持戒，生天受报等初六法。
　　舍利弗白佛言：世尊，先说菩萨是毕竟不可得法，今为无所有众生说法，令得无所有法，所谓须陀洹果，乃至一切种智。世尊，菩萨今得无所有法故，能令众生得无所有法，无所得是有所得？佛答：菩萨行般若波罗蜜时，无有有所得过！何以故？菩萨行般若波罗蜜时，不见众生及法，但诸因缘和合，假名众生。菩萨住二谛中，为众生说法，不但说空，不但说有；为爱著众生故说空，为取相著空众生故说有，有无中二处不染，如是方便力为众生说法。众生现在我身及我尚不可得，何况当得阿耨多罗三藐三菩提？
　　舍利弗欢喜白佛言：世尊，旷大心是菩萨！旷大心者，此中自说因缘，所谓无有法可得，若一相、若异相。如人市买，必须交易；大心人则不然，无所依止而能发大庄严，大庄严故不生三界，亦拔众生令出三界，而众生不可得，不缚不解故，一切法空。从久远已来，烦恼颠倒，皆是虚诳不实，是故名无缚；无缚故亦无解。缚即是垢，解即是净。无净无垢故，无六道分别；不分别六道故，无罪福业；罪福业无故，无烦恼能起罪福业者；不起罪福业，亦不应有果报。如是诸法毕竟空中而作大庄严，是为希有！譬如人虚空中种树，树叶华果，多所利益。佛可舍利弗意，舍利弗难是空故，佛亦答亦可。以其说空故可，以其难空故答，所谓：舍利弗，若众生及诸法，先有今无，诸佛贤圣有过罪。过罪者，所谓令众生入无余涅槃，永灭色等一切法，入空中皆无所有，以断灭众生及一切法，故有罪过。舍利弗，众生及一切法，先来无，若有佛无佛，常住不异，是诸法实相；是故无六道生死，亦无众生可拔出。舍利弗，一切法先空，是故菩萨于诸佛所，闻诸法如是相故，发阿耨多罗三藐三菩提心，作是念：菩提中亦无有法可得，亦无实定法令众生著而不可度，但众生痴狂颠倒故，著是虚诳法。是故菩萨发大庄严，不转于阿耨多罗三藐三菩提，作是念：我必当得阿耨多罗三藐三菩提，非不得。得已，用实法利益众生；利益众生故，众生从颠倒得出。欲明了是事故，经中说幻师譬喻：幻师即是菩萨；幻师所作园林、庐观，即是六波罗蜜等度众生法；幻师所作象马、男女，即是菩萨所度众生。如幻师一身，以幻力故，幻作众生、园林、庐观等娱乐众人；若幻师以所幻作事为实，于所幻人求其恩惠，即是狂人！菩萨亦如是，从诸佛闻一切法性空如幻，而以布施等利益众生；欲求恩惠福报，即是颠倒。
　　问曰：幻法咒术实有，幻所作物可虚。如众生空，菩萨亦空，菩萨不化作众生，何得为喻？
　　答曰：诸法实相中，法尚无，何况众生？众生异名，名为幻师，幻师实无，何以言幻师有而所幻者无？如汝以幻师实有，所幻者无，圣人观幻师及所幻物不异。以明了事故说譬喻，取其少许相似处为喻，何以尽取为难？如师子喻王，师子于兽中无畏，王于群下自在无难，故以为喻，复何可责四脚负毛为异耶？佛说性空法，诸法皆空，犹有众生，是故说幻为喻。我今说喻以破众生，汝云何复以众生为难？
　　尔时，须菩提白佛言：世尊，何等是成就众生、净佛国土道？须菩提虽知菩萨道，以中说甚深性空故，听者生疑，是故发问。佛答：菩萨从初发心，行六波罗蜜，乃至十八不共法，是菩萨道；行是道成就众生、净佛国土。
　　须菩提复问：云何行是法成就众生？须菩提意：若是法性空，众生亦性空，云何可得成就？佛答：菩萨以方便力故，以布施法教化众生，不教令著布施以为真实。方便者，菩萨语众生：汝曹善男子来布施，莫著是布施，如经中说。众生以布施生贵乐处，贵乐因缘故生我憍慢，我憍慢增长故破善法，破善法故堕三恶道。是故菩萨先教言，莫著布施，但因是布施修持戒等善法，皆回是法向涅槃。所以者何？是性空诸法实相，不可取相。如是菩萨方便力教化众生，令得须陀洹果，乃至佛道。是菩萨自行布施，亦教众生布施。若不自施，或有人言：“若施是好法，何不自行？”是故菩萨先自布施。
　　复次，菩萨深爱善法，布施是初门，是故行是布施。又菩萨深慈悲众生，以慈悲心虽大，而不能充满众生，是故先行布施，令其心软，可以引导。布施因缘生于四姓及作转轮王，以四摄法摄取众生，渐渐以三乘法令得涅槃。教他布施，赞叹布施法，欢喜赞叹行布施者，是深爱布施，见同行故，欢喜赞叹。
　　复次，怜愍心于众生，若见修福，则为之欢喜，如慈父见子行善，心则欢喜。是人四种行布施，生刹利等贵姓中。以布施摄已，渐渐教令持戒、禅定等，乃至令得辟支佛道。或见众生有大心者，有少许慈悲心，是人怖畏生死长远故，其心懈退；菩萨方便力故，语是众生：咄！众生！阿耨多罗三藐三菩提易得，汝等何以为难？众生所著处，此中无有定实法，能遮者、难解者，汝等当发阿耨多罗三藐三菩提心，既自得度，复能度脱众生！度脱众生者，菩萨自乘大乘得度，以三乘随众生所应度而度之；既自利益，复利益他人。利益他人者，既自得佛，而以三乘度脱众生。若菩萨能如是行般若波罗蜜者，从初发心，终不堕三恶道。
　　常作转轮圣王者，菩萨多生欲界。何以故？以无色界中无形故，不可教化；色界中多味著禅定乐，无厌恶心故难化。亦不生欲天。所以者何？著妙五欲多故难化。在人中，世世以四事摄众生故，作转轮圣王。此中佛自说因缘：随其所种，得大果报等，如经中说布施相。
　　复有菩萨行檀波罗蜜时，见众生破戒，作是言：汝曹以因缘不具足故破戒，我当给汝所须，令无乏少。破戒人有二种：一者、持戒因缘不具足故，如贫穷人，饥寒急故作贼；二者、持戒因缘虽具足，以习恶心故，好行恶事。贫穷破戒者，菩萨语之言：汝但持戒，我当给汝所须！汝等住持戒中，渐渐以三乘而得度脱。是名因缘布施生戒。
　　众生以不如意事故瞋，若以求物不如意故瞋，人不称意故瞋，菩萨住檀中，随其意而给足之。
　　问曰：若贫乏者给施令不瞋可尔，人不得称意，恼之令瞋，复云何？
　　答曰：以如意珠施之，则使人皆称意，珠之威德故，人无瞋者。如行者入慈三昧故，人无瞋者。是故说少何因缘故瞋，我当令汝所少具足。
　　复次，一切法性皆空无所有，汝所瞋因缘，亦皆虚诳无定，汝云何以虚诳事故，瞋骂、加害，乃至夺命？起此重罪业故，堕三恶道，受无量苦。汝莫以虚诳无实事故，而受大罪！如山中有一佛图，彼中有一别房，中有鬼来恐恼道人故，诸道人皆舍房而去。有一客僧来，维那处分，令住此房，而语之言：“此房中有鬼神喜恼人，能住中者住。”客僧自以持戒力、多闻故，言：“小鬼何所能？我当伏之！”即入房住。暮更有一僧来求住处，维那亦令在此房住，亦语有鬼恼人，其人亦言：“小鬼何所能？我当伏之！”先入者闭户端坐待鬼，后来者夜闇，打门求入。先入者谓为是鬼，不为开户，后来者极力打门，在内道人以力拒之；外者得胜，排户得入。内者打之，外者亦极力熟打。至明旦相见，乃是故旧同学，各相愧谢。众人云集，笑而怪之。众生亦如是，五众无我、无人，空取相致斗诤；若支解在地，但有骨肉，无人、无我。是故菩萨语众生言：汝莫于根本空中斗诤作罪！诤斗故，人身尚不可得，何况值佛！当知人身难得，佛世难值，好时易过；一堕诸难，永不可治！若堕地狱，烧炙屠割，何可教化？若堕畜生，共相残害，亦不可化。若堕饿鬼，饥渴热恼，亦不可化。若生长寿天，千万佛过，著禅定味故皆不觉知。如安息国诸边地生者，皆是人身，愚不可教化。虽生中国，或六情不具，或四肢不完，或盲聋喑哑，或不识义理；或时六情具足，诸根通利，而深著邪见，言无罪福，不可教化。是故为说好时易过，堕诸难中不可得度。余波罗蜜，如经中广说，故不复解之。
　　问曰：住檀波罗蜜行五波罗蜜讫，何以复更说六波罗蜜？
　　答曰：上一度中次第具足五，今则一时总说。复次，先但说六波罗蜜，今通说三十七品及诸道果。
　　问曰：三十七品自从心出，云何是因缘可与？
　　答曰：菩萨供给坐禅者衣服、饮食、医药、法杖、禅毱、禅镇，令得好师教诏，令得好弟子受化；与骨人令观，与禅经令人为说禅法，如是等三十七助道法因缘。又令人为说摩诃衍法，汝等所须衣服、饮食，尽来取之，便如自物，莫自疑难！汝等得是物已，自行六波罗蜜，亦教化他人令行六波罗蜜；是布施性皆空，汝等莫著是施及以果报。众生得是性空，渐渐得阿耨多罗三藐三菩提，入无余涅槃。如布施为首生五波罗蜜，余波罗蜜亦如是。
大智度论卷第九十二释净佛国土品第八十二之上（经作净佛国品）
　　【经】尔时，须菩提作是念：“何等是菩萨摩诃萨道，菩萨住是道，能作如是大誓庄严？”
　　佛知须菩提心所念，告须菩提：“六波罗蜜是菩萨摩诃萨道，三十七助道法是菩萨摩诃萨道，十八空是菩萨摩诃萨道，八背舍、九次第定是菩萨摩诃萨道，佛十力乃至十八不共法是菩萨摩诃萨道，一切法亦是菩萨摩诃萨道。须菩提，于汝意云何？颇有法菩萨所不学能得阿耨多罗三藐三菩提不？须菩提，无有法菩萨所不应学者。何以故？菩萨不学一切法，不能得一切种智。”
　　须菩提白佛言：“世尊，若一切法空，云何言菩萨学一切法，将无世尊无戏论中作戏论耶？所谓是此、是彼，是世间法、是出世间法，是有漏法、是无漏法，是有为法、是无为法，是凡夫人法、是阿罗汉法、是辟支佛法、是佛法！”
　　佛告须菩提：“如是，如是，一切法实空。须菩提，若一切法不空者，菩萨摩诃萨不得阿耨多罗三藐三菩提。须菩提，今一切法实空故，菩萨摩诃萨能得阿耨多罗三藐三菩提。须菩提，如汝所言，若一切法空，将无佛于无戏论中作戏论：分别此彼，是世间法、是出世间法，乃至是佛法。须菩提，若世间众生知一切法空，菩萨摩诃萨不学一切法，得一切种智。须菩提，今众生实不知一切法空，以是故，菩萨摩诃萨得阿耨多罗三藐三菩提已，分别诸法为众生说。须菩提，于是菩萨道，从初已来应如是思惟：‘一切诸法中，定性不可得，但从和合因缘起法故，有名字诸法。我当思惟：诸法实性无所著，若六波罗蜜性，若三十七助道法，若须陀洹果乃至阿罗汉果，若辟支佛道，若阿耨多罗三藐三菩提。何以故？一切法、一切法性空，空不著空，空亦不可得，何况空中有著？’须菩提，菩萨摩诃萨如是思惟，不著一切法而学一切法。住是学中，观众生心行，是众生心在何处行？知众生虚妄不实中行。是时，菩萨作是念：‘是众生著不实虚妄法，易度耳！’是时，菩萨摩诃萨住般若波罗蜜中，以方便力故，如是教化言：‘汝诸众生，当行布施，可得饶财，亦莫恃布施果报而自高。何以故？是中无坚实法。持戒、禅定、智慧，亦如是。诸众生行是法，可得须陀洹果，乃至阿罗汉果、辟支佛道、佛道，莫念有是法！’如是教化，行菩萨道而无所著，是中无有坚实故。若如是教化，是名行菩萨道，于诸法无所著故。何以故？一切法无著相，以性无故、性空故。须菩提，是菩萨摩诃萨如是行菩萨道时，无所住。是菩萨用不住法故，行檀波罗蜜，亦不住是中；行尸罗波罗蜜，亦不住是中；行羼提波罗蜜，亦不住是中；行毗梨耶波罗蜜，亦不住是中；行禅波罗蜜，亦不住是中；行般若波罗蜜，亦不住是中；行初禅，亦不住是中。何以故？是初禅、初禅相空，行禅者亦空，所用法亦空。第二、第三、第四禅，亦如是。慈悲喜舍、四无色定、八背舍、九次第定，亦如是。得须陀洹果，亦不住是中；得斯陀含果、阿那含果、阿罗汉果，亦不住是中；得辟支佛道，亦不住是中。”
　　须菩提白佛言：“世尊，何因缘故不住是中？”
　　佛言：“二因缘故，不住是中。何等二？一者、诸道果性空，无住处，亦无所用法，亦无住者；二者、不以少事为足，作是念：‘我不应不得须陀洹果，我必应当得须陀洹果，我但不应是中住；乃至辟支佛道，我不应不得，我必应当得，我但不应是中住；乃至得阿耨多罗三藐三菩提不应住。何以故？我从初发意已来，更无余心，一心向阿耨多罗三藐三菩提。’须菩提，菩萨一心向阿耨多罗三藐三菩提中，远离余心所作身、口、意业，皆应阿耨多罗三藐三菩提。须菩提，是菩萨摩诃萨住是一心，能生菩提道。”
　　须菩提白佛言：“世尊，若一切诸法不生，云何菩萨摩诃萨能生菩提道？”
　　佛告须菩提：“如是，如是，一切法无生。云何无生？无所作、无所起者，一切法不生故。”
　　须菩提白佛言：“世尊，有佛无佛，诸法法相不常住耶？”
　　佛言：“如是，如是，有佛无佛，是诸法法相常住。以众生不知是法住法相，为是故，菩萨摩诃萨为众生故生菩提道，用是道拔出众生生死。”
　　须菩提白佛言：“世尊，用生道得菩提？”
　　佛言：“不也。”
　　“世尊，用不生道得菩提？”
　　佛言：“不也。”
　　“世尊，用不生非不生道得菩提？”
　　佛言：“不也。”
　　须菩提言：“世尊，云何当得菩提？”
　　佛言：“非用道得菩提，亦不用非道得菩提。须菩提，菩提即是道，道即是菩提。”
　　须菩提白佛言：“世尊，若菩提即是道，道即是菩提者，今菩萨未作佛时，应当得阿耨多罗三藐三菩提！云何说诸佛多陀阿伽度、阿罗诃、三藐三佛陀，有三十二相、八十随形好、十力、四无所畏、四无碍智、十八不共法、大慈大悲？”
　　佛告须菩提：“于汝意云何？佛得菩提不？”
　　“不也，世尊。佛不得菩提。何以故？佛即是菩提，菩提即是佛。”
　　“如须菩提所问，菩萨时亦应得菩提。须菩提，是菩萨摩诃萨，具足六波罗蜜、三十七助道法，具足佛十力、四无所畏、四无碍智、十八不共法，具足住如金刚三昧，用一念相应慧，得阿耨多罗三藐三菩提，是时名为佛，一切法中得自在。”
　　须菩提白佛言：“世尊，云何菩萨摩诃萨净佛国土？”
　　佛言：“有菩萨从初发意已来，自除身粗业，除口粗业，除意粗业，亦净他人身、口、意粗业。”
　　“世尊，何等是菩萨摩诃萨身粗业、口粗业、意粗业？”
　　佛告须菩提：“不善业，若杀生乃至邪见，是名菩萨摩诃萨身、口、意粗业。
　　“复次，须菩提，悭贪心、破戒心、瞋心、懈怠心、乱心、愚痴心，是名菩萨意粗业。
　　“复次，戒不净，是名菩萨身、口粗业。
　　“复次，须菩提，若菩萨远离四念处行，是名菩萨粗业；远离四正勤、四如意足、五根、五力、七觉分、八圣道分，空三昧、无相、无作三昧，亦名菩萨粗业。
　　“复次，须菩提，菩萨摩诃萨贪须陀洹果证，乃至贪阿罗汉果证、辟支佛道，是名菩萨摩诃萨粗业。”　　
　　【论】释曰：上来须菩提常种种问空法，以时会疑其已体寂灭无戏论法，犹复多问，是以不问而心念。复次，有菩萨及诸天，深入禅定，不好语言而欲得法利，是故须菩提不发言而心念。
　　问曰：须菩提虽无言，而世尊以言答？
　　答曰：佛身色视无厌足，如色无厌，声亦如是，虽语而不妨细禅定行，是故佛以言答。复次，佛安立寂灭相，于阿耨多罗三藐三菩提中住，不分别一切法若善、若不善等，众生有疑而问，佛随所问、所念而答，是故不与须菩提同。
　　须菩提闻是六波罗蜜等诸法甚深义，不能得其边，是故问：何等是菩萨道？行是道，如清净无所著，六波罗蜜等诸善法庄严。佛知其意，于须菩提所益虽少，为增益诸菩萨故，答：六波罗蜜等是菩萨道。六波罗蜜是菩萨初发心道；次行四禅、八背舍、九次第定及三十七品道，但求涅槃；十八空，佛十力等微细，但为求佛道。六波罗蜜道，多为众生故；三十七品等，但求涅槃；十八空等于涅槃中出，过声闻、辟支佛地，入菩萨位道。是三种，皆是生身菩萨所行。所以者何？分别诸法故。今又一切法皆是菩萨道，是法性生身菩萨所行，不见诸法有好恶，安立诸法平等相故。此中佛自说因缘：菩萨应学一切法，若一法不学，则不能得一切种智。学一切法者，用一切种门，思惟、筹量，修观通达。
　　须菩提白佛：若一切法一相，所谓空。云何菩萨学一切法，将无于无戏论相法中作戏论耶？所谓此彼诸法。略说是戏论相：此东、彼西，是上、是下，是常、是无常，是实、是空，是世间、是出世间，乃至是二乘法、是佛法。佛可其说：一切法空相，若法实定有不空者，即是无生无灭，无生无灭故无四谛，无四谛故无佛、法、僧宝，如是三宝等诸法皆坏。今诸法实空，乃至空相亦空，众生愚痴颠倒故著；是故于众生中起悲心，欲拔出故，求佛身力；欲令众生信受其语，舍颠倒入诸法实相。是故菩萨虽知诸法空，而为利益众生分别说；若众生自知诸法空，菩萨但自住空相中，不须学分别一切法。菩萨行菩萨道时，从初发意已来，如是思惟一切法无定实性，但从因缘和合起；是众因缘，亦各各从和合起，乃至到毕竟空。毕竟空唯是一法实，余者无性，故皆虚诳。我从无始世来，著是虚诳法，于六道中厌受苦恼。我今是三世十方佛子，般若是我母，今不应复随逐虚诳法。是故菩萨乃至毕竟空中亦不著，何况余法，所谓檀波罗蜜等？尔时，菩萨照明菩萨道，其心安隐，自念：我但断著心，道自然至。知是事已，念众生染著世间，而毕竟空亦空、无性、无有住处，众生难可信受。为令众生信受是法故，学一切法，修行生起是度众生方便法，观众生心行所趣，知好何法、念何事、何所志愿。观时悉知众生所著处，皆是虚诳颠倒，忆想分别故著，无有根本实事。尔时，菩萨大欢喜，作是念：众生易度耳！所以者何？众生所著，皆是虚诳无实。譬如人有一子，喜在不净中戏，聚土为谷，以草木为鸟兽，而生爱著；人有夺者，瞋恚啼哭。其父知已，此子今虽爱著，此事易离耳，小大自休。何以故？此物非真故。菩萨亦如是，观众生爱著不净臭身，及五欲是无常，种种苦因；知是众生得信等五善根成就时，即能舍离。若小儿所著实是真物，虽复年至百岁，著之转深，不可得舍；若众生所著物定实有者，虽得信等五根，著之转深，亦不能离。以诸法皆空，虚诳不实故，得无漏清净智慧眼时，即能远离所著，大自惭愧；譬如狂病，所作非法，醒悟之后，羞惭无颜。菩萨知众生易度已，安住般若中，以方便力教化众生：汝等当行布施，可得饶财，莫恃是布施果报而自憍高！此中无有坚实，皆当破坏，与未布施时无异。持戒等乃至十八不共法，亦如是。是诸法虽清净，大有所益，皆是有为法，从因缘生，无有自性，汝等若著是法，能生苦恼。譬如热金丸，虽是宝物，捉则烧手。如是菩萨教化众生行菩萨道，自无所著，亦为众生说无所著；以无著心行檀波罗蜜故，于檀中不住。不住者，所谓布施时不取三种相，亦不著果报而自高生罪业，布施果报灭坏时亦不生恼。尸罗波罗蜜，乃至阿耨多罗三藐三菩提，亦如是。此中佛自说不住因缘有二种：一者、菩萨深入空，不见诸法性故不住；二者、不以小事为足故不住。是菩萨无有异心，但一向能生菩提道。
　　须菩提白佛：若一切法无生，云何菩萨能生菩提道？佛可须菩提意：一切法无生，我实处处说诸法无生，非为凡夫说，但为得无作解脱、不起三种业者说。
　　复问世尊：佛自说有佛无佛，诸法法相常住，如圣人法相空，凡人亦如是。佛可其所说：诸法实相常住，以众生不知不解故，起菩提道，但为除凡夫颠倒法故，名为道；若决定有道可著者，即复是颠倒。道、非道平等，即是道，是故不应难！
　　须菩提复问；云何可得菩提？用生道故得耶？佛言：不也！何以故？生道者，菩萨观是有为法生灭相谓是实，是故言不。如先说热金丸喻。不生法即是无为，无作法故，亦不可以得菩提。生、不生，二俱有过故。
　　非生非不生得菩提耶？答言：不也！
　　问曰：若生、不生二俱有过，非生非不生复不应有过，何以言不得？
　　答曰：若分别非生非不生、是好是丑，取相生著故，故言有过；若能不著，则是菩提道。
　　须菩提问：若不以四句得者，云何得道？佛答：不以道，不以非道，则得菩提。何以故？菩提即是道，道即是菩提。菩提名诸法实相，是诸佛所得究竟实相，无有变异。一切法入菩提中，皆寂灭相，如一切水入大海，同为一味；是故佛说菩提性即是道性。若菩提性、道性异者，不名菩提，为无戏论寂灭相，是故说菩提即是道，道即是菩提。复次，是二法异者，行道不应到菩提，诸法因果，不一不异故。
　　须菩提复问：若尔者，菩萨行道应便是佛。所以者何？道即是菩提故。又佛应是菩萨。何以故？菩提即是道故。今何以说有差别，佛有十力等、三十二相、八十随形好？须菩提为新学菩萨故，分别难佛，菩萨应即是佛。佛以反问答：佛得菩提不？答言：不也！何以故？菩提不离佛，佛不离菩提，二法和合故，是佛、是菩提。是故不应难言菩萨即是佛。此总相答。
　　问曰：佛是众生，菩提是法，云何言佛即是菩提？
　　答曰：先有三十二相庄严身，六波罗蜜等功德庄严心，而不名为佛，得菩提故，名之为佛；是故言佛与菩提不异。微妙清净五众和合，假名为佛，法即是五众，五众不离假名，菩提即是五众实相，一切法皆入菩提故；是故佛即是菩提，菩提即是佛，但凡夫心中分别有异。
　　问曰：汝先论议中说，言菩提与道不一不异，经中何以说道即是菩提，菩提即是道？佛即是菩提，菩提即是佛？
　　答曰：一异虽俱不实，而多用一故，此中说菩提即是道，道即是菩提，无咎！如常、无常是二边，常多生烦恼故不用，无常能破颠倒故多用，事既成办，亦舍无常。此中亦如是，若以观种种别异法故多生著心，若观诸法一相，若无常、苦、空等，是时烦恼不生；著心少故，是故多用是一，于实义中一亦不用，若著一即复是患。复次，别异无故，一亦不可得，相待法故；但以不著心，不取一相，故说无咎。一不实故，菩萨不得即是佛。
　　复次，今佛更答须菩提，自说因缘：菩提虽寂灭相，而菩萨能具足六波罗蜜等诸功德，住金刚三昧，以一念相应慧，得阿耨多罗三藐三菩提。尔时，于一切法中自在，得名为佛。菩萨虽知道及菩提不异，未具足诸功德故，不名为佛。又佛诸事毕竟，愿、行满足故，不名为菩萨。得者是佛，法是菩提，求菩提者是菩萨。
　　须菩提从佛闻菩提相、道相，成就众生已，今问净佛国土事。诸阿罗汉、辟支佛无有力知净佛国事，是故问。
　　问曰：何等是净佛土？
　　答曰：佛土者，百亿日月，百亿须弥山，百亿四天王等诸天，是名三千大千世界。如是等无量无边三千大千世界，名为一佛土。佛于此中施作佛事，佛常昼三时、夜三时，以佛眼遍观众生，谁可种善根？谁善根成熟应增长？谁善根成就应得度？见是已，以神通力随所见教化。众生心随逐外缘，得随意事，则不生瞋恼；得不净、无常等因缘，则不生贪欲等烦恼；若得无所有空因缘，则不生痴等诸烦恼：是故诸菩萨庄严佛土，为令众生易度故。国土中无所乏少，无我心故，则不生悭贪、瞋恚等烦恼。有佛国土，一切树木常出诸法实相音声，所谓无生无灭、无起无作等；众生但闻是妙音，不闻异声，众生利根故，便得诸法实相。如是等佛土庄严，名为净佛土，如阿弥陀等诸经中说。
　　佛答：菩萨从初发意来，自净粗身、口、意业，亦教他人净粗身、口、意业。
　　问曰：若菩萨净佛土，是菩萨得无生法忍，住神通波罗蜜，然后能净佛土；今何以言从初发意来，净粗身、口、意业？
　　答曰：三业清净，非但为净佛土，一切菩萨道皆净。此三业初净身、口、意业，后为净佛土，自身净亦净他人。何以故？非但一人生国土中者，皆共作因缘。内法与外法作因缘，若善若不善：多恶口业故，地生荆棘；谄诳曲心故，地则高下不平；悭贪多故，则水旱不调，地生沙砾。不作上诸恶故，地则平正，多出珍宝；如弥勒佛出时，人皆行十善故，地多珍宝。
　　问曰：若布施等诸善法，得净佛土果报，何以但说净三业？
　　答曰：虽知善恶诸法，是苦乐因缘，如一切心心数法中，得道时智慧为大；摄心中定为大；作业时思为大；得是思业已，起身、口、业。布施、禅定等，以思为首，譬如缝衣，以针为导。受后世果报时，业力为大。是故说三业，则摄一切业法；意业中尽摄一切心数法，身、口则摄一切色法入。身行三种，福德具足，则国土清净，内法净故，外法亦净；譬如面净故，镜中像亦净。如毗摩罗诘经中说：不杀生故人皆长寿，如是等。
　　问曰：身、口、意粗业，是事易知，须菩提何以故问？
　　答曰：粗细不定故，如求道人中，布施是粗善，于白衣为细；如小乘中，不善业为粗，善业为细；摩诃衍中取善法相，乃至涅槃皆名为粗。以粗细不定故问。佛次第为说粗业相，所谓夺命乃至邪见；是三种身业、四种口业、三种意业，皆名为粗。复次，破菩萨六波罗蜜法，悭贪等皆名为粗。
　　问曰：先说十不善道，已摄悭贪等，何以复别说？
　　答曰：是六法不入十不善道，十不善道皆是恼众生法，是六法不但为恼众生；如悭心，但自惜财，不恼众生。贪心有二种：一者、但贪他财，未恼众生；二者、贪心转盛，求而不得，则欲毁害，是名业道，以能起业故。瞋亦如是，小者不名业道，以其能趣恶处故为道，是故别说六法无咎。
　　问曰：六波罗蜜中已说戒，今何以复说戒不净？
　　答曰：破戒法，是杀生等粗罪；戒不净是微细罪，不恼众生，如饮酒等，不入十不善道。
　　复次，破五众戒，名为破戒；不破所受戒，常为三毒覆心，不忆念戒，回向天福，邪见持戒，如是等名为戒不净。
　　复次，若菩萨心远离四念处等三十七品、三解脱门，是名粗业。所以者何？此中心皆观实法，随涅槃，不随世间。若出四念处等法，心则散乱。譬如蛇行本性好曲，若入竹筒则直，出筒还曲。
　　复次，若菩萨贪须陀洹果证，是为粗业。如人闻佛说须陀洹果，不堕三恶道，尽无量苦，如五十由旬池水，余在者如一滴二滴，则生贪心。以其心不牢固，本求作佛为众生，今为自身而欲取证，是为欺佛，亦负众生，是故名粗。譬如人请客，欲设饮食而竟不与，是则妄语负客；菩萨亦如是，初发心时作愿：“我当作佛度一切众生”，而贪须陀洹，是则负一切众生。如贪须陀洹果，乃至贪辟支佛道，亦如是。
大智度论卷第九十三释净佛国土品第八十二之下
　　【经】“复次，须菩提，菩萨取色相、受想行识相、眼相、耳鼻舌身意相、色声香味触法相、男相、女相、欲界相、色界相、无色界相、善法相、不善法相、有为法相、无为法相，是名菩萨粗业。菩萨摩诃萨，皆远离如是粗业相，自布施，亦教他人布施，须食与食，须衣与衣，乃至种种资生所须，尽给与之，亦教他人种种布施，持是福德与一切众生共之，回向净佛国土故；持戒、忍辱、精进、禅定、智慧亦如是。
　　“是菩萨摩诃萨，或以三千大千国土满中珍宝，施与三尊，作是愿言：‘我以善根因缘故，令我国土皆以七宝成！’
　　“复次，须菩提，菩萨摩诃萨以天妓乐，乐佛及塔，作是愿言：‘以是善根因缘，令我国土中常闻天乐！’
　　“复次，须菩提，菩萨摩诃萨以三千大千国土满中天香，供养诸佛及佛塔，作是言：‘以是善根因缘，令我国土中常有天香！’
　　“复次，须菩提，菩萨摩诃萨以百味食施佛及僧，作是愿言：‘以是善根因缘故，令我国土中众生，皆得百味食！’
　　“复次，须菩提，菩萨摩诃萨以天香细滑施佛及僧，作是愿言：‘以是善根因缘故，令我国土中一切众生，受天香细滑！’
　　“复次，须菩提，菩萨摩诃萨以随意五欲，施佛及僧并一切众生，作是愿言：‘以是善根因缘故，令我国土中弟子及一切众生，皆得随意五欲！’是菩萨以随意五欲，共一切众生，回向净佛国土，作是愿言：‘我得佛时，是国土中如天五欲，应心而至！’
　　“复次，须菩提，菩萨摩诃萨行般若波罗蜜时，作是愿言：‘我当自入初禅，亦教一切众生入初禅；第二、第三、第四禅，慈悲喜舍心，乃至三十七助道法亦如是。我得阿耨多罗三藐三菩提时，令一切众生不远离四禅，乃至不远离三十七品助道法！’
　　“如是，须菩提，菩萨摩诃萨能净佛国土。是菩萨随尔所时行菩萨道，满足是诸愿；是菩萨自成就一切善法，亦成就一切众生善法；是菩萨受身端正，所化众生亦得端正。所以者何？福德因缘厚故。
　　“须菩提，菩萨摩诃萨，应如是净佛国土。是国土中，乃至无三恶道之名，亦无邪见、三毒、二乘声闻、辟支佛之名。耳不闻有无常、苦、空之声，亦无我所有，乃至无诸结使烦恼之名，亦无分别诸果之名。风吹七宝之树，随所应度而出音声，所谓空、无相、无作，如诸法实相之音：有佛无佛，一切法、一切法相空，空中无有相，无相中则无作。出如是法音，若昼若夜，若坐若卧，若立若行，常闻此法。是菩萨得阿耨多罗三藐三菩提时，十方国土中诸佛赞叹，众生闻是佛名，必至阿耨多罗三藐三菩提。是菩萨得阿耨多罗三藐三菩提时说法，众生闻者，无有不信而生疑，言是法、是非法。何以故？诸法实相中，皆是法，无有非法。诸有薄福之人，于诸佛及弟子中不种善根，不随善知识，没在我见中，乃至没在一切种种见中，堕在边见：若断、若常。如是人以邪见故，非佛言佛，佛言非佛；非法言法，法言非法。如是人破法故，身坏命终，堕恶道地狱中；诸佛得阿耨多罗三藐三菩提时，见此众生往来五道，令离邪聚，立正定聚中，更不堕恶道。如是，须菩提，菩萨摩诃萨净佛国土中众生，无杂秽心，若世间法、若出世间法，若有漏、若无漏，若有为、若无为；乃至是国土中众生，毕竟阿耨多罗三藐三菩提。须菩提，是为菩萨摩诃萨净佛国土。”
　　【论】释曰：复有粗业，于诸法毕竟空中取相生著心，所谓取色相、受想行识相，眼相乃至意相，色相乃至法相，男相、女相，三界，善、不善，有为、无为相等。
　　问曰：男、女相可是虚妄不实，余色等善、不善法，若不取相，云何能厌色等成就善法？
　　答曰：佛法中有二种空：一者、众生空，二者、法空。以众生空破众生相，所谓男、女等相；以法空破色等法中虚妄相，如破一切法空中说。能观色等善法，如幻、如化，不取定实相，得厌心，则舍戏论常、无常等，是不名为取相。又色等及善法，皆和合性空行故，不生诸烦恼。
　　问曰：一切有为法，假名和合故不应取；无为法是真实法，所谓如、法相、实际，何以不取？
　　答曰：以不取相是无为法，无相名为无为法门；若取相便是有为，如是等，一切虚诳取相不实。远离粗身、口、意业，菩萨欲行净佛土，远离如是等粗身、口、意业，自行六波罗蜜，亦教他人令行；共清净因缘故，则佛土清净。上总相说，下别相说。是菩萨满三千大千世界七宝施佛及僧，作是愿：我以是布施因缘，令我国土皆七宝庄严。
　　问曰：若满三千大千世界珍宝，从何处得？又诸佛贤圣，少欲知足，谁受是者？若凡人无厌足，何能受三千世界物？
　　答曰：是菩萨是法性生身，住具足神通波罗蜜中，为供养十方佛故，以如三千世界珍宝供养。又此宝物，神通力所作，轻细无妨；如第三禅遍净天，六十人坐一针头而听法，不相妨碍，何况大菩萨深入神通所作宝物！或有菩萨变身如须弥山，遍十方佛前以为灯炷，供养于佛、若佛塔庙，而作愿言：令我国土常有光明，不须日月灯烛。或有菩萨雨诸华香、幡盖、缨络以为供养，复作是愿：令我国土众生端正如华，身相严净，无有丑陋。如是等，种种好色因缘。复有菩萨以天妓乐娱乐于佛、若佛塔庙，是菩萨或时以神通力故，作天妓乐，或作天王、转轮圣王妓乐，或作阿修罗神、龙王等天妓乐供养，愿我国中常闻好音。
　　问曰：诸佛贤圣是离欲人，则不须音乐歌舞，何以妓乐供养？
　　答曰：诸佛虽于一切法中心无所著，于世间法尽无所须；诸佛怜愍众生故出世，应随供养者，令随愿得福故受。如以华香供养，亦非佛所须，佛身常有妙香，诸天所不及，为利益众生故受。是菩萨欲净佛土故，求好音声，欲使国土中众生闻好音声，其心柔软，心柔软故，易可受化，是故以音声因缘而供养佛。或有菩萨满三千大千世界香供养诸佛、若塔，根香、茎香、叶香、末香，若天香、若变化香、若菩萨果报生香，作是愿：令我国土中常有好香，无有作者。或有菩萨以百味，供养诸佛及僧。有人言：“能以百种羹供养，是名百味。”有人言：“饼种数五百，其味有百，是名百味。”有人言：“百种药草、药果作欢喜丸，是名百味。”有人言：“饭食羹饼，总有百味。”有人言：“饮食种种备足故，称为百味。”人饮食故百味；天食则百千种味；菩萨福德生果报食，及神通力变化食，则有无量味，能转人心令离欲清净。是四种食，菩萨随因缘供养佛及僧，是故国土中自然有百味饮食。或有菩萨以天涂香，天竺国热，又以身臭故，以香涂身，供养诸佛及僧。以此因缘故，令我国土众生，受天香细滑。
　　问曰：沙弥戒乃至受一日戒，尚不以香涂身，云何以香供养佛及僧？
　　答曰：是菩萨以身所贵物，随所须时，用以供养，或以涂地、涂壁及行坐处；又以随意五欲，供养诸佛及僧及余众生。是菩萨以好车马、妻妾、妓乐、幡盖、金银、衣服、珍宝，出家人所不受，则施诸众生，作愿言：令我国土众生，常得随意五欲。
　　问曰：此五欲，佛说如火、如坑、如疮、如狱、如怨、如贼，能夺人善根，菩萨何以愿使众生得五欲？又佛说弟子应衲衣乞食，坐林树下，菩萨何以为众生求得五欲？
　　答曰：天人中五欲是福德果报。若今世、若后世，贫穷薄福者不能自活，则行劫盗；或为物主所害，或为财杀他，或被诘问，妄言不作。如是，次第作十不善，皆由贫穷故作；若人五欲具足，则所欲随意，则不行十不善。菩萨国土众生，丰乐自恣，无所乏少，则无众恶，但有爱、慢等软结使；若闻佛所说，或闻弟子所说，以心柔软故，闻法易可得道；虽著心多，利根故，闻无常、苦、空等，即便得道。譬如垢腻之衣，则以灰泥淹之，经宿以水浣之，一时都去；菩萨不欲令众生著故以五欲施，但欲令一时舍故与之。如汝先说，佛教弟子衲衣乞食，宿罪因缘生在恶世，染著心多，若得好衣、美食著心则深；又为求好衣食故，妨废行道。是菩萨净佛国土众生，无量福德成就，五欲一等故，不复贪著，亦不更求故，无所妨。又复若行者离五欲修苦行，则增长瞋恚；又复忆念五欲，则生烦恼，尔时则无所向。是故佛言，舍苦乐，用智慧，处中道；是故净佛国土，五欲施无妨。
　　问曰：若尔者，毗尼中何以一比丘言：我知佛法义，受五欲不妨道！是比丘应诃乃至三不止，摈出。
　　答曰：佛法有二种：小乘、大乘。小乘中，薄福之人三毒偏多。如婆蹉经中佛说：我白衣弟子，非一非二，乃至出五百人，受赤栴檀涂身，及受好香华，妻子共卧，使令奴婢，而断三结得须陀洹，尽三世苦；薄三毒，得斯陀含。是阿梨吒比丘闻是事，即言虽受五欲而不妨道！不知是事佛为谁说。佛为白衣故说，此比丘持著出家法中说。是须陀洹、斯陀含等，不作是言：我尽形寿不犯欲！以有余三毒故，时时忘道而发淫心。出家人于僧中口自誓言：我尽形寿不犯淫欲！佛言：若出家人犯欲，则弃。是比丘自誓而犯，是一罪；知佛所制而故违犯，是二罪。是比丘见白衣得道故，而以自身同彼，是故堕罪。
　　净佛国土有二种众生：若出家，若在家。在家者虽受五欲无罪，亦无所妨；如兜率陀诸天，及郁单越人，虽受五欲不起重罪。出家众生，随佛所听；出家受五欲，亦无过咎。小乘法中，为阿梨吒比丘说，薄福重罪之人，心多悔故。净佛国土者，世世习行六波罗蜜、三解脱门，虽得五欲，亦不染著。如经中说，所谓菩萨摩诃萨，行般若波罗蜜，作是念：我当自入初禅，亦当教化众生入初禅；四禅、四无量心，乃至三十七品亦如是。是菩萨作是愿：我作佛时，尽行四禅乃至三十七品。如是福德故，众生虽受五欲，不能为妨。是菩萨作无量阿僧祇愿，随尔所时行道，尽具足是愿。是菩萨一切善法皆成就，及所成就众生。一切善法成就故，得身端正，见者无厌；亦成就众生，令得端正。须菩提，菩萨应如是净佛国土。
　　复次，净佛土者，乃至无三恶之名，何况有三恶道？
　　问曰：诸佛以大慈悲心，为苦恼众生故出世。若无三恶道，何所怜愍？
　　答曰：佛出为度众生故，而三恶道众生不可度，但可令种善根而已，是故佛名天人师。若无天人，但有三恶道，可应有难，应作是问。
　　问曰：佛怜愍众生，净佛国土中，何以无三恶道众生？
　　答曰：怜愍一切众生，平等无异；此中说清净业因缘，是国土中无三恶道。又佛非但一国土，乃有十方恒河沙国土。佛有清净国土，有杂国土：杂国土中则具有五道；净佛国土，或有人、天别异，或无有人、天别异。如过去天王佛国土中，唯佛世尊以为法王，是故名为天王佛。复有国土无三毒邪见。
　　问曰：诸佛但为除众生烦恼故出世，邪见三毒即是烦恼。若无烦恼，出何所为？
　　答曰：有人言：“是中大福德因缘故，邪见三毒不发故言无。”复次，有人言：“是中诸菩萨，皆得无生法忍，常修六波罗蜜等诸功德，常游十方度脱众生，于诸佛所修习诸佛三昧，胜教化无数声闻、辟支佛，亦胜教化阿鞞跋致菩萨，成就众生。菩萨净佛土，菩萨为近佛道故，利益转大。”
　　是国土无二乘之名者，问曰：余佛有三乘教化，岂独劣耶？
　　答曰：佛出五浊恶世，于一道分为三乘。
　　问曰：若尔，阿弥陀佛、阿閦佛等，不于五浊世生，何以复有三乘？
　　答曰：诸佛初发心时，见诸佛以三乘度众生，自发愿言：我亦当以三乘度众生。亦无无常、苦、空、无我之名者，以众生深著常、乐等颠倒故，为说无常、苦法；是中无常、乐等倒故，不须无常、苦，若无病则不须药。亦无我所有，乃至无诸烦恼结使，亦如是。无二乘故，亦无须陀洹等诸果，但一向著诸法实相。
　　先得无生法忍者，得诸三昧、陀罗尼门，转复增益诸地等功德。
　　风吹七宝之树，随所应度而出声者，是菩萨欲使众生易闻法故，七宝之树出法音声。宝树遍满国土故，众生生便闻法，余心不生，但生法心。
　　问曰：诸佛有无量不可思议神通力，何以不变化作无量说法度众生？何须树木音声？
　　答曰：众生甚多，若佛处处现身众生不信，谓为幻化，心不敬重。有众生从人闻法，心不开悟；若从畜生闻法，则便信受。如本生经说：菩萨受畜生身，为人说法，人以希有故，无不信受。又谓畜生心直不诳故。有人谓畜生是有情之物，皆有欺诳；以树木无心而有音声，则皆信受。所谓空、无相、无作，有佛、无佛，一切法常空，空故无相，无相故无作、无起。如是等法，昼夜常出。余国土以神通力、口力，种种变化，此中常自然音声。净佛国土，佛常为诸佛所赞大作功德故，能得如是净国；若闻净国佛名，则毕定作佛。
　　问曰：余佛种种勤苦说法，众生尚不得道，何以但闻佛名便得道？
　　答曰：余处佛种种说法，众生或得善根，终不空说；若闻是佛名，毕至阿鞞跋致，不言今得。
　　问曰：一切佛若人好心闻名，皆当至佛，如法华经中说；福德若大若小，皆当作佛，何以独说净国佛？
　　答曰：人闻余佛名字，谓受生与人无异，但有一切智得道为异，心不敬重故，虽种善根亦不能深。是中是法性身，佛身无量无边，光明、说法音声遍满十方国土，国中众生皆是近佛道者，无量阿僧祇由旬众中说法胜。无量亿阿僧祇日月光明常从身出，佛令众生见则得见，若不听则不见。是佛一一毛孔边，常出无量无边阿僧祇佛，一一诸佛等无异，于化佛边展转复出，随应度众生见佛优劣；根本真佛，无有分别大小之异。如是等若见、若闻名、若闻如是功德，深信敬重故，所种善根云何不毕定作佛？复次，是佛说法时，无有疑者，乃至无一人言，是法为非佛口所说，悉皆是法！
　　问曰：人从释迦文尼佛闻法生疑者多？
　　答曰：佛此中自说因缘：有人薄福不种善根，不得善知识故生疑。著我见、边见、邪见等诸烦恼覆故，非佛言是佛，是佛言非佛。不深种善根，不顺善师，三毒邪见一时发起，无所依随，任意自恣。若见邪见顺其意故，言是一切智见；诸佛说毕竟空，不顺其意，便言非佛。非法言法，法言非法，如是人于诸佛所多生疑，多生疑故心悔。是净佛国中无如是罪人，故不生疑。佛言如是罪人，破诸法实相故，死堕地狱恶道中！诸菩萨得阿耨多罗三藐三菩提，见诸罪人往来生死中，以佛神通力，拔出众生令住正定聚中，不堕三恶趣，是名净佛土。是佛土中无如是诸过，无不具足，于世间出世间、有漏无漏、有为无为等中无有障碍，所谓国土七宝、众生身端正、相好庄严、无量光明、常闻法音、常不远离六波罗蜜，乃至十八不共法，是中众生皆毕定至阿耨多罗三藐三菩提。
　　问曰：上闻佛名毕定至佛，此于诸法无障碍必得作佛，有何差别？
　　答曰：此中众生常见佛，常闻法，深种善根，多集佛法故，疾得作佛。闻名者，虽俱毕定而小不如。如是等，名为净佛国土相，如十地中庄严菩提树说。
释毕定品第八十三之上
　　【经】须菩提白佛言：“世尊，是菩萨摩诃萨为必定，为不必定？”
　　佛告须菩提：“菩萨摩诃萨必定，非不必定。”
　　“世尊，何处必定？为声闻道中，为辟支佛道中，为佛道中？”
　　佛言：“菩萨摩诃萨，非声闻、辟支佛道中必定，是佛道中必定。”
　　须菩提白佛言：“世尊，为初发意菩萨必定耶？为最后身菩萨必定耶？”
　　佛言：“初发意菩萨亦必定，阿鞞跋致菩萨亦必定，后身菩萨亦必定。”
　　“世尊，必定菩萨堕恶道中生不？”
　　“不也，须菩提。于汝意云何？若八人，若须陀洹、斯陀含、阿那含、阿罗汉、辟支佛，生恶道中不？”
　　“不也，世尊。”
　　“如是，须菩提，菩萨摩诃萨，从初发意已来，布施、持戒、忍辱、精进、行禅定、修智慧，断一切不善业，若堕恶道，若生长寿天，若不得修善法处，若生边国，若生恶邪见家、无作见家，是中无佛名、无法名、无僧名，无有是处！须菩提，初发意菩萨，于阿耨多罗三藐三菩提，以深心行十不善道，无有是处！”
　　“世尊，若菩萨摩诃萨有如是善根功德成就，如佛自说本生受不善果报，是时，善根为何所在？”
　　佛告须菩提：“菩萨摩诃萨，为利益众生故，随而受身，以是身利益众生。须菩提，菩萨摩诃萨作畜生时，有大方便力，若怨贼欲来杀害，以无上忍辱、无上慈悲心舍身，不恼怨贼；汝诸声闻、辟支佛，无有是力。以是故，须菩提，当知菩萨摩诃萨，欲具足大慈悲心，为怜愍利益众生故，受畜生身。”
　　须菩提白佛言：“世尊，菩萨摩诃萨住何等善根中，受如是诸身？”
　　佛告须菩提：“菩萨摩诃萨从初发意，乃至道场，于其中间，无有善根不具足者；具足已，当得阿耨多罗三藐三菩提。以是故，菩萨摩诃萨从初发意，应当学具足一切善根；学善根已，当得一切种智，当断一切烦恼习。”
　　须菩提白佛言：“世尊，云何菩萨摩诃萨，成就如是白净无漏法，而生恶道畜生中？”
　　佛告须菩提：“于汝意云何？佛成就白净法、无漏法不？”
　　须菩提言：“佛一切白净无漏法成就。”
　　“须菩提，若佛自化作畜生身，作佛事度众生，实是畜生不？”
　　须菩提言：“不也。”
　　佛言：“菩萨摩诃萨亦如是，成就白净无漏法，为度众生故受畜生身，用是身教化众生。”
　　佛告须菩提：“如阿罗汉作变化身，能使众生欢喜不？”
　　须菩提言：“能！”
　　佛言：“如是，如是。须菩提，菩萨摩诃萨用是白净无漏法，随应度众生而受身，以是身利益众生，亦不受苦痛。须菩提，于汝意云何？幻师幻作种种形，若象马、牛羊、男女等以示众人。须菩提，是象马、牛羊、男女等有实不？”
　　须菩提言：“不实也！世尊。”
　　佛言：“如是，须菩提，菩萨摩诃萨白净无漏法成就，现在种种身以示众生故，以是身饶益一切，亦不受众苦。”
　　须菩提白佛言：“世尊，菩萨摩诃萨大方便力，得圣无漏智慧，而随所应度众生身，而作种种形以度众生！”　　
　　【论】问曰：上阿鞞跋致品中说：如是相是阿鞞跋致，如是相非阿鞞跋致。阿鞞跋致即是必定，须菩提今何以更问？
　　答曰：是般若波罗蜜有种种门，有种种道。阿鞞跋致是一门中说，今问必定，更问异门。
　　复次，佛心中一切众生一切法皆必定，人以智不及故，名为不必定。佛知虽无量阿僧祇劫积大功德，必退作小乘者；亦知微细蜫虫虽未有善心，过尔所劫发心，后当作佛。定知一切法皆如是，从是因，得是果，是故名佛一切法中无碍，以必定知故。
　　复次，须菩提闻法华经中说：于佛所作少功德，乃至戏笑一称南无佛，渐渐必当作佛。又闻阿鞞跋致品中有退不退；又复闻声闻人皆当作佛。若尔者，不应有退。如法华经中说必定，余经说有退、有不退，是故今问为必定、为不必定。如是等种种因缘故，问定不定。佛答：菩萨是必定。
　　须菩提心以入涅槃为必定，是故问：为何道中必定？佛答：非必定二乘，但于大乘中必定。求佛道者，有上中下，是故问：为初发意、为阿鞞跋致、为最后身必定？须菩提意谓为：阿鞞跋致已上，必定安立佛道中故。佛答：三种菩萨皆必定，必定者必当作佛。
　　问曰：如上品中说，佛以佛眼见十方菩萨，求佛如恒河沙，得阿鞞跋致者，若一若二，今何以言三种菩萨尽皆必定？
　　答曰：我先已说，般若甚深有无量门，有说诸菩萨退而不必定，有处说菩萨必定不退。如阿鞞跋致品中，须菩提问佛：菩萨退者，于何处退？为从色，为从受、想、行、识，乃至十八不共法？毕竟空故，诸法皆不退，此中佛更说不退。
　　问曰：是二义何者是实？
　　答曰：二事皆实，佛口所说无不实者。如佛或说诸法空无所有，或说布施、持戒等是有为。初发心者，说诸法有为；久学人著善法者，说诸法空无所有。懈怠于阿耨多罗三藐三菩提不牢固者，如是人应从声闻道得度而不求声闻，久于生死中受苦，是故说发心如恒河沙，得阿鞞跋致者若一若二。众生闻是已，能堪受众苦者，必定阿耨多罗三藐三菩提；若不能者，取声闻、辟支佛道。有人堪任得佛而大悲心薄，自爱身重；此人闻佛难得，多有退者，作是念：我或不能得佛，不如早取涅槃，何用世世受勤苦为！为是人故，说一切菩萨乃至初发心皆必定，如法华经中说。
　　问曰：若菩萨皆定，佛何以故种种诃二乘人，不听菩萨取二乘证？
　　答曰：求佛道者应遍知法性，是人畏老病死故，于法性少分取证，便自止息，舍佛道不度众生，诸佛菩萨之所诃责：汝欲舍去，会不得离，得阿罗汉证时，不求诸菩萨深三昧！又不广化众生，是则迂回，于佛道稽留。
　　问曰：阿罗汉先世因缘所受身必应当灭，住在何处而具足佛道？
　　答曰：得阿罗汉时，三界诸漏因缘尽，更不复生三界。有净佛土，出于三界，乃无烦恼之名，于是国土佛所，闻法华经具足佛道。如法华经说：有阿罗汉，若不闻法华经，自谓得灭度，我于余国为说是事，汝皆当作佛。
　　问曰：若阿罗汉往净佛国土，受法性身，如是应疾得作佛，何以言迂回稽留？
　　答曰：是人著小乘因缘，舍众生，舍佛道，又复虚言得道。以是因缘故，虽不受生死苦恼，于菩萨根钝，不能疾成佛道，不如直往菩萨。复次，佛法于五不可思议中最第一，今言漏尽阿罗汉还作佛，唯佛能知。论议者正可论，其事不能测知，是故不应戏论；若求得佛时，乃能了知，余人可信而未可知。
　　必定菩萨堕三恶道中不者，须菩提闻佛说无量本生因缘，或象、鹿、龟、鸽、孔雀、鹦鹉等受种种苦，是故问佛：世尊，若菩萨受如是等畜生身，云何言一切菩萨必定？必定者，即是阿鞞跋致，阿鞞跋致者不堕三恶趣。佛反问答：于汝意云何？八人等圣人为堕三恶道不？须菩提思惟：是诸圣人入圣道故，无堕三恶道因缘。思惟已，答言：不也！佛言：菩萨亦如是，堕三恶道因缘尽故，云何堕三恶道？堕三恶道因缘者，所谓诸不善法。是菩萨从初发心已来，修习布施、持戒等诸善法，断诸杀生等十不善道，若是人堕三恶道，无有是处！何以故？灭诸恶法、增益善法故。不善道有上中下，上者、堕地狱，中者、堕畜生，下者、堕饿鬼。是菩萨三种已尽，深心悲念众生，是故不堕。
　　问曰：若尔者，三恶道可不于中生，是菩萨福德多，何以不于长寿天中生？
　　答曰：是菩萨怜愍众生，行六波罗蜜，虽能入禅波罗蜜，和合慈悲行，不著禅味，命欲终尽，念欲界法故退禅道；以彼中无苦恼，深著禅味，难可得度，故不生长寿天。
　　以边国遮碍，不得修善法故不生。所以者何？是菩萨拔出吝法根本；吝法因缘故，生边国不知法处。复次，是菩萨常好中道，舍离二边故，不生边国。边国无三宝之名，不识七众，但贵今世现事，不贵福德道法，故名边地。不但生边国故，名为边地；若识三宝，知罪福相续因缘，解诸法实相，是人虽生阎浮提外，不名为边，何况生阎浮提中！是菩萨常乐为他说法，亦深爱善法故，得随意善众生共生，所谓为中国。
　　又于中国不生邪见家。何以故？是菩萨世世常自行正见，亦教他正见，赞正见法，欢喜赞叹行正见者，是故不生恶邪见家。
　　问曰：是菩萨大福德智慧力，应生边地、邪见家而教化之，何以畏而不生？
　　答曰：菩萨有二种：一者、成就大力菩萨，二者、属因缘新发心菩萨。大菩萨为众生随所应度受身，不避边地、邪见；新发意菩萨若生是处，既不能度人，又自败坏，是故不生。譬如真金在泥，终不败坏，铜铁则坏。邪见者，所谓无作见。虽六十二种皆是邪见，无作最重。所以者何？无作，言不应作功德、求涅槃。若言天作，若言世界始来，虽是邪见而不遮作福德；以无作大恶，故不生。
　　又初发心菩萨，染恶心行十不善道，无有是处！何以故？是菩萨一心回向，贵重阿耨多罗三藐三菩提，不贵世间法。是人未离欲因缘故，虽起诸烦恼，终不染心作恶；虽加杖楚，终不夺命，不取他财令其失命。是菩萨断一切不善法，修集一切善法故，不生八难处，常得八好处。
　　须菩提问：若菩萨有如是善根成就，云何本生因缘作鹿、马等？佛答：菩萨实有福德善根成就，为利众生故，受畜生形，亦无畜生罪。此中佛自说因缘，所谓菩萨在畜生中慈愍怨贼，阿罗汉、辟支佛所无有。罗汉、辟支佛，怨贼来害，虽不加报，不能爱念供养供给。如菩萨本身作六牙白象，猎师以毒箭射胸。尔时，菩萨象以鼻拥抱猎者，不令余象得害，语雌象言：“汝为菩萨妇，何缘生恶心？猎师是烦恼罪，非人过也！我得阿耨多罗三藐三菩提，当灭除其烦恼罪。譬如鬼著人，祝师来但治鬼而不瞋人，是故莫求其罪！”徐问猎者：“汝何以射我？”答言：“我须汝牙。”象即就石罅，拔牙与之，血肉俱出，不以为痛；供给粮食，示语道径。如是等慈悲，阿罗汉、辟支佛所无有。如是好心，云何受畜生身？当知是变化度于众生。
　　问曰：何以不作人身而为说法，而作此兽身？
　　答曰：有时众生见人身则不信受，见畜生身说法，则生信乐，受其教化。又菩萨欲具足大慈悲心，欲行其实事，众生见之惊喜，皆得入道。
大智度论卷第九十四释毕定品第八十三之下
　　【经】“世尊，菩萨摩诃萨住何等白净法，能作如是方便而不受染污？”
　　佛言：“菩萨用般若波罗蜜，作如是方便力，于十方如恒河沙等国土中，饶益众生，亦不贪著是身。何以故？著者、著法、著处，是三法皆不可得，自性空故。空不著空，空中无著者，亦无著处。何以故？空中空相不可得。须菩提，是名不可得空。菩萨住是中，能得阿耨多罗三藐三菩提。”
　　“世尊，菩萨但住般若波罗蜜中，得阿耨多罗三藐三菩提，不住余法中耶？”
　　“须菩提，颇有法不入般若波罗蜜者不？”
　　“世尊，若般若波罗蜜自性空，云何一切法皆入般若波罗蜜中？世尊，空中无有法若入、若不入。”
　　“须菩提，一切法、一切法相空不？”
　　“世尊，空。”
　　“须菩提，若一切法、一切法相空，云何言一切法不入空中？”
　　须菩提白佛言：“世尊，云何菩萨摩诃萨行般若波罗蜜时，住一切法空中，能起神通波罗蜜；住是神通波罗蜜中，到十方如恒河沙等国土供养现在诸佛，闻诸佛说法，于诸佛所种善根？”
　　佛告须菩提：“菩萨摩诃萨行般若波罗蜜时，观是十方如恒河沙等国土皆空，是国土中诸佛亦性空，但假名字故，诸佛现身所假名字亦空。若十方国土及诸佛性不空者，空为有偏，以空不偏故，一切法、一切法相空。以是故，一切法、一切法相空。是故菩萨摩诃萨行般若波罗蜜，用方便力，生神通波罗蜜；住是神通波罗蜜中，起天眼、天耳、如意足、知他心、宿命智，知众生生死。若菩萨远离神通波罗蜜，不能得饶益众生，亦不能得阿耨多罗三藐三菩提。是菩萨摩诃萨神通波罗蜜，是阿耨多罗三藐三菩提利益道。何以故？用是天眼自见诸善法，亦教他人令得诸善法，于善法亦不著，诸善法自性空故。空无所著，若著则受味，是空中无有味。是菩萨摩诃萨行般若波罗蜜时，能生如是天眼；用是天眼观一切法空，见是法空不取相、不作业；亦为人说是法，亦不得众生相，不得众生名。如是菩萨摩诃萨，用无所得法故，起神通波罗蜜，用是神通波罗蜜，神通所应作者能作。是菩萨用天眼通过于人眼，见十方国土；见已，飞到十方，饶益众生。或以布施，或以持戒，或以忍辱，或以精进，或以禅定，或以智慧，饶益众生；或以三十七助道法，或以诸禅、解脱、三昧，或以声闻法，或以辟支佛法，或以菩萨法，或以佛法，饶益众生。为悭者说如是法：‘诸众生，当行布施，贫穷是苦恼法，贫穷之人自不能益，何能益他？以是故，汝等当勤布施，自身得乐，亦能令他得乐；莫以贫穷故，共相食啖，不得离三恶道。’为破戒者说法：‘诸众生，破戒法大苦恼！破戒之人自不能益，何能益他？破戒法受苦果报，若在地狱、若在饿鬼、若在畜生。汝等堕三恶道中，自不能救，何能救人？以是故，汝不应随破戒心，死时有悔。’若有共相瞋诤者，说如是法：‘诸众生，莫共相瞋，瞋乱心人，不顺善法。汝等今共相瞋乱心，或堕地狱、若饿鬼、畜生中。以是故，汝等不应生一念瞋恚心，何况多！’为懈怠众生说法，令得精进；散乱众生，令得禅定；愚痴众生，令得智慧，亦如是。行淫欲者，令观不净；瞋恚者，令观慈心；愚痴众生，令观十二因缘；行非道众生，令入正道，所谓声闻道、辟支佛道、佛道。为是众生如是说法：‘汝等所著，是法性空，性空法中不可得著，不著相是空相。’如是，须菩提，菩萨摩诃萨行般若波罗蜜时，住神通波罗蜜中，为众生作利益。
　　“须菩提，菩萨若远离神通，不能随众生意说善法。以是故，须菩提，菩萨摩诃萨行般若波罗蜜时，应起神通。须菩提，譬如鸟无翅不能高翔，菩萨无神通，不能随意教化众生。以是故，须菩提，菩萨摩诃萨行般若波罗蜜，应起诸神通；起诸神通已，若欲饶益众生，随意能益。是菩萨用天眼见如恒河沙等诸国土，及见是国土中众生；见已，用神通力往到其所，知众生心，随其所应而为说法：或说布施，或说持戒，或说禅定，乃至或说涅槃法。是菩萨用天耳，闻二种音声，若人、若非人。用天耳闻十方诸佛所说法，皆能受持，如所闻法为众生说，或说布施，乃至或说涅槃。是菩萨净他心智，用他心智知众生心，随其所应而为说法，或说布施，乃至或说涅槃。是菩萨宿命智，忆念种种本生处，亦自忆、亦忆他人。用是宿命智，念过去在在处处，诸佛名字及弟子众；有众生信乐宿命者，为现宿命事而为说法，或说布施，乃至或说涅槃。用如意神通力，到种种无量诸佛国土，供养诸佛，从诸佛种善根，还来本国。是菩萨漏尽神通智证，用是漏尽神通智证故，为众生随应说法，或说布施，乃至或说涅槃。如是，须菩提，菩萨摩诃萨行般若波罗蜜时，应如是起神通！菩萨用修是神通故，随意受身，苦乐不染；譬如佛所化人，作一切事，苦乐不染。菩萨摩诃萨行般若波罗蜜时，应如是游戏神通，能净佛国土，成就众生。
　　“复次，须菩提，菩萨摩诃萨不净佛国土，不成就众生，不能得阿耨多罗三藐三菩提。何以故？因缘不具足故，不能得阿耨多罗三藐三菩提。”
　　须菩提白佛言：“世尊，何等是菩萨摩诃萨因缘具足已，得阿耨多罗三藐三菩提？”
　　佛告须菩提：“一切善法，是菩萨阿耨多罗三藐三菩提因缘。”
　　须菩提白佛言：“世尊，何等是善法，以是善法故，得阿耨多罗三藐三菩提？”
　　佛告须菩提：“菩萨从初发意已来，檀波罗蜜是善法因缘，是中无分别是施者、是受者，性空故。用是檀波罗蜜，能自利益，亦能利益众生，从生死拔出令得涅槃。是诸善法，皆是菩萨摩诃萨阿耨多罗三藐三菩提因缘。行是道，过去、未来、现在诸菩萨摩诃萨得度生死，已度、今度、当度。尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，四禅、四无量心、四无色定，四念处乃至八圣道分，十八空、八背舍、九次第定、陀罗尼门，佛十力、四无所畏、四无碍智、十八不共法。如是等功德，皆是阿耨多罗三藐三菩提道。须菩提，是名善法。菩萨摩诃萨具足是善法已，当得一切种智；得一切种智已，当转法轮；转法轮已，当度众生。”　　
　　【论】释曰：尔时，须菩提问：住何等善根故能受此身？佛答：菩萨摩诃萨一切善法具足。
　　乃至须菩提大欢喜白佛言：菩萨摩诃萨大方便成就力，住何等圣无漏法，能受此身而不为畜身所染？譬如幻师，亦如变化，住何等白净法，能作如是方便？佛答：菩萨以般若波罗蜜力故，能成就如是方便，作种种身，能利益十方国土中众生，亦不贪是身。佛此中说因缘：是菩萨三法不可得：一者、是菩萨身，二者、所作鹿马，三者、所用法。何以故？是法皆性空，空亦不著空，空中亦无贪者；法无故众生无，众生无故法亦无。此中佛说因缘：空中空不可得，不可得故，菩萨云何贪是智慧？是名无所得空。般若波罗蜜菩萨住是中，能得阿耨多罗三藐三菩提，以无障碍故易得。
　　须菩提问：菩萨住六波罗蜜，乃至十八不共法，今何以但说住无所得般若波罗蜜中得？佛答：须菩提，何法不入般若中？一切法皆入般若波罗蜜中，若住般若波罗蜜，则住一切法。
　　复问：若般若波罗蜜性空，云何一切法皆入中？此中须菩提自说因缘：一切法性空中，无有法出，无有法入。佛告须菩提：一切法、一切法相空耶？世尊，空。须菩提，若一切法、一切法相空，一切法应入空中，汝云何言空中无有法出入？
　　尔时，须菩提心伏受解，闻是菩萨化身度众生。今问：世尊，菩萨云何住一切法空中，能起神通波罗蜜，到十方如恒河沙国土供养佛、听法，种甚深善根？善根者，诸陀罗尼、三昧门，无碍解脱之根本。须菩提意：般若波罗蜜性空，云何菩萨安住性空波罗蜜中，能行是神通有法？佛言：空故能行。所以者何？须菩提，菩萨行般若时，观十方如恒河沙国土皆空，是国土诸佛亦空。
　　问曰：若国土空，佛亦应空，何以别说？
　　答曰：佛以无量阿僧祇劫实功德得是身，能以一足指动十方如恒河沙国土；又菩萨世世来深爱重佛，不能疾观使空，是故不共国土合说。此中佛自说因缘：若十方国土及诸佛不空者，空为有偏，有偏名有空不空处；今实不偏故，一切法、一切法相空。菩萨行般若波罗蜜，一切法无碍。以肉眼观色不通，见上不见下，见前不见后，通见障不见，昼见夜不见；知肉眼力少故，以方便更求天眼。方便力者，令他界四大来在身中。用天眼义，如先说。生天耳、如意足、他心智、宿命智，知众生生死所趣等。菩萨若无神通，不能得饶益众生。何以故？若无神通，云何能令多众生发心？菩萨有神通，犹尚不能尽令众生发心，何况无？是故神通波罗蜜，是菩萨所行道。菩萨自见善法，亦令他人得见善法，亦不著是善法。何以故？是法性皆空故。
　　问曰：天眼可见色，云何见善法？又言见一切法性空？
　　答曰：因中说果，以天眼见，自见己身及见十方众生，然后用他心智、宿命智，求其今世、后世善根；是善根及果报，久皆磨灭，磨灭故见空。是善根皆是有为法无自性，无自性故空，空故不可著，亦不可受味，不可受味故不著。譬如蝇无处不著，唯不著火焰；众生爱著亦如是，善不善法中皆著，乃至非有想非无想著故，不能入涅槃，唯不能著般若波罗蜜性空火。所以者何？般若波罗蜜、般若波罗蜜相空。若般若波罗蜜不空，即是味，是可著处。菩萨住是智慧中，不起有漏业，为众生说法，亦知众生假名不可得；安住是无所得般若波罗蜜中，而能具足神通事。若菩萨不得是无障碍般若，则不能得无碍神通。菩萨得是无障碍空神通，飞到十方国土，利益众生，如经中广说：或以布施，或以持戒等，悭者为说布施等。六波罗蜜义，如此中佛自广说。如此中说譬喻：如鸟无翅不能飞翔，菩萨亦如是，无神通波罗蜜，不能教化众生。菩萨以天眼见十方国土诸佛及一切众生；以天耳力，从诸佛闻法；以如意神通力，放大光明，或现水火作种种变化，现奇特事，令众生发希有尊重心；以他心智力故，知他心心数法所著、所厌，可度、不可度，是利、是钝，是善根成就、是未成就，如是等知他众生心，摄取善根成就者。有可度者，以宿命智、生死智，观其本末，何所从来？种何善根？所好何行？从此终当生何所？何时当得解脱？如是筹量思惟，知可度者过去业因缘、未来世果报。复以神通力，是人应以恐怖度者，以地狱示之，汝当生此中；应以欢喜度者，示以天堂；眼见是事，心怀惊怖、欢喜，厌患世间。尔时，以漏尽神通说漏尽法，众生闻是法，破其著心，以三乘而得涅槃。譬如白鹤欲取鱼时，筹量进止，不失期会，知其可得，即便取之，终不空也。菩萨亦如是，以神通力故，观众生本末、应度因缘、国土、时节，知其信等诸根猛利，诸因缘具足，而为说法，则不空也。是故说：菩萨离神通，不能饶益众生，如鸟无翅。余神力，如佛自说：以天眼见十方众生生死，亦知众生心，随意说法；乃至善修神通力，而为众生受身，不为苦乐所污。是菩萨于众生中，或为父、或为子、或为师、或为弟子、或为主、或为奴、或为象马、或为乘象马者、或时富贵力势、或时贫贱，于此诸事，亦不为染污；譬如佛所化人，作一切事，不染苦乐。一切事者，如先作种种阿僧祇身度众生。苦乐不染者，乐中不生爱心，苦中不生瞋心，不如生死众生随处起烦恼。菩萨应如是游戏神通，成就众生，净佛国土。
　　问曰：菩萨神通力有所作，何以名游戏？
　　答曰：戏名如幻师种种现变，菩萨神通种种现化，名之为戏。复次，佛法中三三昧，空名为上行。何以故？似如涅槃无所著，无所得故。诸余行法，皆名为下下，如小儿。是故说神通力，名为游戏，于成就众生，净佛土中，最为要用。成就众生，如是中说净佛土共修善根。
　　问曰：何必要用成就众生，净佛国土？
　　答曰：佛自说因缘：不成就众生、净佛国土，不能得无上道。何以故？因缘不具足，则不能得阿耨多罗三藐三菩提。因缘者，所谓一切善法，从初发意行檀波罗蜜，乃至十八不共法。于是行法中，无忆想分别，是施者、是财物、是受者，乃至十八不共法亦如是。若菩萨不著心，无所分别，行六波罗蜜，乃至十八不共法，是为阿耨多罗三藐三菩提因缘。以是道，得阿耨多罗三藐三菩提，亦能自度，又能度众生。
　　问曰：菩萨若著心布施，有何等过而不名具足？著心布施、受者恩重。
　　答曰：虽有小利而有大过；如美食杂毒，虽有美利而自丧命。
　　问曰：何者是过？
　　答曰：若著心布施，有不称意事，则生恚怒；若受者不感其恩，即成怨嫌。若著心供养善人，有少凶衰，则嫌布施不应，悔惜所施；若布施心悔，所受果报则不清净。
　　复次，著心布施者，深心贪著财物，若有侵夺，即便加害，自念：“我为福德好事集财，汝何故侵夺？”先贪财物，为今世事；而能布施，为后世事。爱惜转深，以深著故，若有侵夺，能为重罪；重罪因缘故，受三恶道苦。
　　复次，贪著因缘故生瞋恚，瞋恚因缘故加刀杖，刀杖杀害，受诸苦恼。
　　复次，人起愚痴业，大不安隐，行此虚诳不实事故，后必致大患。十方诸佛皆说无相解脱门，诸法无相相，是为实。若人取是财物虚诳不实相，然后心著，心著故期大果报而能施与；譬如人欲求多收故，大用谷子。如是著心布施，果报少而不净，终归于尽，受诸忧恼，不可称说；皆由取相故，有如是过。若以如实相行布施，无有如是过；无量阿僧祇生死中，受诸福乐而亦不尽，乃至得阿耨多罗三藐三菩提。
　　复次，若人以著心行善法，是人若闻诸法毕竟空，即时舍所行法，著是空法取相，以此为实，先者为虚诳，是人则失二种法：失先善法，而堕邪见。著心者，有如是过；譬如重病之人，虽有众药，疗之无损，药复作病。著心行诸功德，有如是等过罪。菩萨舍于著心，不取空相，如如、法性、实际，于布施等法亦如是见，为一切众生回向阿耨多罗三藐三菩提。
　　复次，菩萨布施时，作是念：如十方三世诸佛毕竟清净智慧，知诸法实相，亦知是布施相，我亦以是性回向。
　　复次，是菩萨一切五情心心数法中，不用不行，不能知诸法相故。是法皆是因缘边生，虚诳无有自性故；我今欲知诸法实相回向，是诸虚诳入实相中，皆无有异。我今未能得清净实智慧故，所有分别是虚是实，以清净智慧知之，则皆作第一义谛；入第一义谛中，皆为清净，无有别异。如是布施等回向，直至佛道。是故说：无所分别心，能行布施等，是名真菩萨道。
释四谛品第八十四（有本作差别品）
　　【经】须菩提白佛言：“世尊，若是诸法是菩萨法，何等是佛法？”
　　佛告须菩提：“如汝所问，是诸法是菩萨法，何等是佛法者，须菩提，菩萨法亦是佛法。若知一切种，是得一切种智，断一切烦恼习，菩萨当得是法；佛以一念相应慧，知一切法已，得阿耨多罗三藐三菩提。须菩提，是为菩萨、佛之差别。譬如向道、得果异，是二人俱为圣人，而有得、向之异。如是，须菩提，菩萨摩诃萨无碍道中行，是名菩萨摩诃萨；解脱道中无一切闇蔽，是为佛。”
　　须菩提白佛言：“世尊，若一切法自相空，自相空法中，云何有差别之异？是地狱、是饿鬼、是畜生、是天、是人，是性地人、是八地人，是须陀洹人、是斯陀含、阿那含、阿罗汉人，是辟支佛，是菩萨，是多陀阿伽度、阿罗诃、三藐三佛陀？世尊，如诸人不可得，业因缘亦不可得，果报亦不可得！”
　　佛言：“如是，如是，如汝所言。自相空法中，无众生、无业因缘、无果报。须菩提，众生不知是诸法自相空，是众生作业因缘，若善、若恶、若无动。罪业因缘故，堕三恶道中；福业因缘故，在人、天中生；无动业因缘故，色、无色界中生。是菩萨摩诃萨行檀波罗蜜，乃至十八不共法时，尽受行是助道法；如金刚三昧得阿耨多罗三藐三菩提；得已，饶益众生，是利常不失故，不堕六道生死中。”
　　须菩提白佛言：“世尊，佛得阿耨多罗三藐三菩提已，得六道生死不？”
　　佛言：“不得也！须菩提。”
　　“世尊，得业若黑、若白、若黑白、若不黑不白不？”
　　佛言：“不也。”
　　“世尊，若不得，云何说地狱、饿鬼、畜生，人、天，须陀洹乃至阿罗汉、辟支佛、菩萨、诸佛？”
　　“须菩提，若众生知诸法自相空，菩萨摩诃萨不求阿耨多罗三藐三菩提，亦不拔众生于三恶趣，乃至往来六道生死中。须菩提，以众生实不知诸法自性空故，不得脱六道生死；是菩萨从诸佛所，闻诸法自相空，发意求阿耨多罗三藐三菩提。须菩提，诸法不尔如凡人所著，是众生于无所有法中，颠倒妄想分别得法；无众生有众生想，无色有色想，无受想行识有受想行识想；乃至一切有为法无所有，用颠倒妄想心，作身、口、意业因缘，往来六道生死中不得脱。是菩萨摩诃萨行般若波罗蜜时，一切善法内般若波罗蜜中，行菩萨道，得阿耨多罗三藐三菩提；得阿耨多罗三藐三菩提已，为众生说四圣谛，苦、苦集、苦灭、苦灭道，开示分别一切助道善法，皆入四圣谛中；用是助道善法，分别有三宝。何等三？佛宝，法宝，僧宝。不信拒逆是三宝故，不得离六道生死。”
　　须菩提白佛言：“世尊，用苦圣谛得度？用苦智得度？用集圣谛得度？用集智得度？用灭圣谛得度？用灭智得度？用道圣谛得度？用道智得度？”
　　佛告须菩提：“非苦圣谛得度，亦非苦智得度，乃至非道圣谛得度，亦非道智得度。须菩提，是四圣谛平等故，我说即是涅槃；不以苦圣谛，不以集、灭、道圣谛，亦不以苦智，不以集、灭、道智得涅槃。”
　　须菩提白佛言：“世尊，何等是四圣谛平等相？”
　　“须菩提，若无苦、无苦智，无集、无集智，无灭、无灭智，无道、无道智，是名四圣谛平等。复次，须菩提，是四圣谛如、不异，法相、法性、法住、法位、实际，有佛无佛，法相常住，为不诳不失故。是菩萨摩诃萨，行般若波罗蜜时，为通达实谛故，行般若波罗蜜。”
　　须菩提白佛言：“世尊，云何菩萨摩诃萨为通达实谛故，行般若波罗蜜时，如通达实谛，不堕声闻、辟支佛地，直入菩萨位中？”
　　佛告须菩提：“若菩萨摩诃萨如实见诸法，见已得无所有法；得无所有法已，见一切法空，四圣谛所摄，四圣谛所不摄法皆空。若如是观，是时便入菩萨位中，是为菩萨住性地中，不从顶堕。用是顶堕故，堕声闻、辟支佛地。是菩萨住性地中，能生四禅、四无量心、四无色定。是菩萨住是初定地中，分别一切诸法，通达四圣谛：知苦不生缘苦心，乃至知道不生缘道心；但顺阿耨多罗三藐三菩提心，观诸法如实相。”
　　“世尊，云何观诸法如实相？”
　　佛言：“观诸法空。”
　　“世尊，何等空？”
　　佛言：“自相空。是菩萨用如是智慧，观一切法空，无法性可见，住是性中得阿耨多罗三藐三菩提。何以故？无性相是阿耨多罗三藐三菩提；非诸佛所作，非辟支佛所作，亦非阿罗汉所作，亦非向道人所作，亦非得果人所作，亦非菩萨所作。但众生不知不见诸法如实相，以是事故，菩萨摩诃萨行般若波罗蜜，以方便力故，为是众生说法。”　　
　　【论】问曰：佛法、菩萨法，大有差别：佛是一切智，菩萨未是一切智。须菩提何故生疑而问佛：何等是诸菩萨法？何等是佛法？
　　答曰：此中佛教菩萨如佛所行，应如是行六波罗蜜等，乃至一切种智。是故须菩提问：若如佛行，与佛何异？佛可其意，应如是问。色等诸法行处是同，但智慧利钝有异。此中佛自说因缘：菩萨虽如实行六波罗蜜而未能周遍，未能入一切门，是故不名为佛。若菩萨已入一切种智门，入诸法实相中，以一念相应智慧，得阿耨多罗三藐三菩提，断一切烦恼习，得诸法中自在力，尔时名为佛。如月十四日、十五日，虽同为月，十四日不能令大海水潮；菩萨亦如是，虽有实智慧清净，未能具足诸佛法故，不能动一切十方众生。月十五日光明盛满时，能令大海水潮；菩萨成佛亦如是，放大光明，能动十方国土众生。此中佛自说譬喻：如向道、得果，同为圣人而有差别。菩萨亦如是，行者名为菩萨，从初发心乃至金刚三昧；佛已得果，断一切法中疑，无所不了，故名为佛。
　　须菩提复问：自相空法中差别不可得，所谓是地狱乃至天，是性人、八人，是须陀洹乃至佛！世尊，如地狱等众生不可得，业因缘亦应不可得。何以故？作业者不可得，业不可得故，果报亦不可得，佛云何说佛与菩萨有差别？佛可须菩提意，还以所问答须菩提：众生不知自性空法故，能起善恶业，如经中广说。众生者，凡夫未入正位人，是人我心颠倒，烦恼因缘故起诸业。业者有三种：身、口、意。是三种业有二种：若善、若恶，若有漏、若无漏。恶业故堕三恶趣，善业故生天人中。善业复有二种：一者、欲界系，二者、色、无色界系。色、无色界系生业名不动，不动业故生色、无色界。若众生自知诸法性空，即时不生著心，著心不生故不起业，乃至不生色、无色界。以实不知故生，以是事故，菩萨摩诃萨尽受行布施等法，乃至十八不共法，无所失，无所少，乃至用如金刚三昧，得阿耨多罗三藐三菩提，大饶益众生。众生得是利益故，不复往来五道生死。
　　须菩提复问：佛得阿耨多罗三藐三菩提时，实得是六道不？佛言：不得！
　　问曰：佛先说大利益故，不堕六道，今云何言不得？
　　答曰：决定取相邪见、堕邪见；六道生死不得，但凡夫人以颠倒因缘起业，假名有生死六道，其实如幻、如梦。
　　复问：得黑、白等四种业不？佛言：不得。黑业者，是不善业，果报地狱等受苦恼处；是中众生，以大苦恼闷极，故名为黑。受善业果报处，所谓诸天，以其受乐随意自在明了，故名为白业；是业是三界天。善不善业受果报处，所谓人、阿修罗等八部。此处亦受乐、亦受苦，故名白黑业。无漏业能破不善有漏业，能拔众生令离善恶果报中。
　　问曰：无漏业应是白，何以言非白非黑？
　　答曰：无漏法虽清净无垢，以空、无相、无作故无所分别，不得言白；黑、白是相待法，此中无相待故，不得言白。复次，无漏业能灭一切诸观，观中分别故有黑、白，此中无观故无黑、白。
　　须菩提复问：若不得是四种业，云何分别是地狱乃至阿罗汉？若无黑业，云何说是地狱、畜生、饿鬼？若无白业，云何说是天、人？若无黑白业，云何说是阿修罗道？若无不白不黑业，云何说是须陀洹乃至阿罗汉？佛答：若一切众生自知诸法自性空者，菩萨不发阿耨多罗三藐三菩提意，亦不于六道中拔出众生。何以故？众生自知诸法性空，则无所度。譬如无病则不须药，无闇则不须灯明。须菩提，今众生实不知自相空法故，随心取相生著，以著故染，染故随于五欲，随五欲故为贪所覆，贪因缘故悭、虚诳、嫉妒、瞋恚、斗诤，以瞋恚故起诸罪业，无所识知。是故寿终随业因缘生于彼处，续作生死业，常往来六道中，无复穷已。是故菩萨于诸佛及弟子所，闻说诸法空，而慈愍众生：众生以狂愚颠倒故生著，我当作佛，破众生颠倒，令解诸法空相。所以者何？诸法不尔如凡人所著。众生法无有定实，但自于无所有中，忆想分别，妄有所得；无众生中起众生想，无色中起色想，无受、想、行、识中起识想。以狂颠倒故，是能起身、口、意业，于六道生死不能得脱。若但生众生法想，结缚犹轻，易可得度。生贪欲、瞋恚，于是中起诸重业，是为重缚，受此业果报，则难可得度；譬如积微尘成山，难可得移动。菩萨为是众生故，欲破其生死因缘果报故，于般若中摄一切善法，行菩萨道，得阿耨多罗三藐三菩提，为众生说四圣谛，所谓苦、苦集、苦灭、苦灭道，种种因缘开示敷演。
　　问曰：佛无量阿僧祇劫来，习微妙法，所谓十八不共法，乃至无碍解脱，诸甚深业，何以但说苦、集、灭、道？
　　答曰：众生所畏急者，无过于苦；为除苦已，然后示以佛道。如人重病，先以除病为急；然后以宝物、衣服庄严其身。苦者，受五受众身，是一切苦本，性即是苦；是苦略而言之，是生、老、病等，如经中处处广说。苦集者，爱等诸烦恼；爱是心中旧法，以是故，佛说爱能生后身故是苦因，苦因即是集。若人欲舍苦，先当断爱，爱断苦则灭，断爱即是苦灭。苦灭即是道，观是五众种种因缘，苦及苦集过罪，所谓无常、苦、空、无我，如病、如疮、如怨、如贼等，于八圣道分中为正见，余七事助成发起，能断一切法中爱，如以酒发药。此人于一切世间无所复贪，得离苦火，然后示以妙法。
　　复次，此中佛自说因缘，所谓于四圣谛中摄一切善法。有人言：“佛何以但说苦等四法？”以是故，佛说一切助道善法，皆摄在四谛中。助道善法因缘故，分别有三宝。众生不信三宝故，不得离六道生死。
　　问曰：须菩提何以作是粗问，言为以苦灭、以苦智灭？以集灭、集智灭？
　　答曰：此非粗问，今问见苦等四谛体故灭？为用智故灭？爱等诸烦恼灭故，名有余涅槃。若以苦谛得道，一切众生牛羊等亦应得道！若用苦智得道，离苦则无智，离苦智不名为苦谛，但名为苦。苦谛、苦智和合故生，不得言但以苦灭，但以智灭；乃至道谛，亦如是。佛答：不以苦谛灭，亦不以苦智灭，乃至道谛、道智亦如是。我说是四谛平等即是灭，不用苦谛灭，乃至道谛灭。何以故？是苦等四法，皆从因缘生，虚诳不实，无有自性故，不名为实，不实故云何能灭？
　　问曰：二谛有漏，凡夫所行法故，可是虚诳不实；道谛是无漏法，无所著，虽从因缘和合生而不虚诳；又灭谛无为法，不从因缘有，云何言四法皆是虚诳？
　　答曰：初得道，知二谛是虚诳；将入无余涅槃，亦知道谛虚诳，以空空三昧等舍离道谛，如说栰喻。灭谛亦无定法，如经中说：离有为无无为，因有为故说无为；苦灭如灯灭，不应戏论求其处所。是故佛说不以用苦，乃至用道得灭。
　　须菩提问佛：何者是四谛平等？佛答：若无八法处，所谓四谛、四谛智，是则平等。复次，须菩提，四谛如实、不诳、不异，如、法性、法相、法位、实际，若有佛无佛法相常住，不用心心数法及诸观，但为不诳众生故住。一切余法皆颠倒，妄著颠倒果报生故，虽能与人大喜乐，久久皆虚诳变异；但有一法，所谓诸法实相，以不诳故，常住不灭。如是菩萨行般若波罗蜜，通达诸法实谛。
　　须菩提复问：云何菩萨通达得实谛，过声闻、辟支佛，入菩萨位？佛答：若菩萨思惟筹量求诸法，无有一法可得定相，见一切法皆空，若在四谛、若不在四谛。非四谛者，虚空、非数缘尽；余在四谛。若观如是法空，尔时入菩萨位。
　　问曰：何以不说空亦空观，入菩萨位？
　　答曰：不须是说。何以故？若说诸法空即是空，空亦空；若是空不空，不名为一切空。是故行是空，得入菩萨位。菩萨住是性地中不堕顶。性地者，所谓菩萨法位；如声闻法中，暖法、顶法、忍法、世间第一法，名为性地。是法随顺无漏道故，名为性，是中住必望得道；菩萨亦如是，安住是性地中，必望作佛，能生四禅、四无量心、四无色定。是菩萨住在禅定中摄心，分别思惟筹量诸法，通达四谛，所谓知见苦，亦非缘苦生心。知苦是凡夫受身，著苦因缘故，受诸忧恼；是人身皆如贼、如怨，无常、空等。得是已，即时舍不取苦相，亦不缘苦谛；菩萨法位力故，乃至道谛亦如是，但一心回向阿耨多罗三藐三菩提。知是四谛药病相对，亦不著是四谛，但观诸法如实相，不作四种分别观。
　　须菩提问：云何如实观诸法？佛言：观空。须菩提，若菩萨能观一切法若大若小皆空，是名如实观。复问：用何等空？佛答：用自相空。
　　问曰：十八空中佛何以但说自相空？
　　答曰：是中道空。内外空等是小空，毕竟空、无所得空等是甚深空，自相空是中空。自相有理破故而心不没，而能入甚深空中。是菩萨得如是法，观一切法皆空，乃至不见一法有性可住，得阿耨多罗三藐三菩提。观诸法如阿耨多罗三藐三菩提，阿耨多罗三藐三菩提亦自性空，非佛所作，非大菩萨所作，非阿罗汉、辟支佛所作，常寂灭相，无戏论语言。众生不能知见如实相，是故菩萨行般若，以方便力，为众生说法。方便力者，菩萨得无生法忍，入菩萨位，通达菩萨第一义谛，观是道相甚深微妙，无得无舍，用妙智慧不可得，何况可得口说？大悲心深念众生，以空事故，堕三恶道，受大剧苦；若我直说是法，则不信不受，则破坏法，堕于地狱！我今当成就一切善法，庄严身三十二相，引导众生，起无量无边诸佛神通力，得成佛道，一切众中主，于诸法得自在。若赞恶法，众生犹尚当受，何况实法！是菩萨如所愿思惟行，为众生说，使皆度脱。
大智度论卷第九十五释七比品第八十五（经作七喻品）
　　【经】须菩提白佛言：“世尊，若诸法性无所有，非佛所作，非辟支佛所作，非阿罗汉所作，非阿那含、斯陀含、须陀洹所作，非向道人、非得果人、非诸菩萨所作，云何分别有诸法异，是地狱、是畜生、是饿鬼、是人、是天，乃至是非有想非无想天？用是业因缘故，知有生地狱者；是业因缘故，知有生畜生、饿鬼者；是业因缘故，知有生人中，生四天王天，乃至非有想非无想天者；是业因缘故，知有得须陀洹、斯陀含、阿那含、阿罗汉、辟支佛者；是业因缘故，知是诸菩萨摩诃萨；是业因缘故，知是多陀阿伽度、阿罗诃、三藐三佛陀？世尊，无性法中，无有业用；作业因缘故，若堕地狱、饿鬼、畜生，若生人、天乃至生非有想非无想天；以是业因缘故，得须陀洹、斯陀含、阿那含、阿罗汉、辟支佛；菩萨摩诃萨行菩萨道，当得一切种智，得一切种智故，能拔出众生于生死中！”
　　佛告须菩提：“如是，如是，无性法无业无果报。须菩提，凡夫人不入圣法，不知诸法无性相，颠倒愚痴故，起种种业因缘。是诸众生随业得身，若地狱身、若畜生身、若饿鬼身、若人身、若天身，四天王天身乃至非有想非无想天身。是无性法，无业无果报，无性常是无性。如须菩提所言，若一切法无性，云何是须陀洹，乃至诸佛得一切种智？须菩提，于汝意云何？道是无性不？须陀洹果乃至诸佛一切种智，是无性不？”
　　须菩提言：“世尊，道无性，须陀洹果亦无性，乃至诸佛一切种智亦无性。”
　　“须菩提，无性法能得无性法不？”
　　“不也，世尊。”
　　佛告须菩提：“有性法能得有性法不？”
　　“不也，世尊。”
　　“须菩提，无性法及道，是一切法，皆不合不散，无色、无形、无对，一相所谓无相。须菩提，是菩萨摩诃萨行般若波罗蜜时，以方便力，见众生以颠倒故著五众，无常中常相，苦中乐相，不净中净相，无我中我相，著无所有处。是菩萨以方便力故，于无所有中拔出众生。”
　　须菩提白佛言：“世尊，凡夫人所著，颇有实不异不？著故起业，业因缘故，五道生死中不得脱？”
　　佛告须菩提：“凡夫人所著起业处，无如毛发许实事，但颠倒故。须菩提，今为汝说譬喻，智者以譬喻得解。须菩提，于汝意云何？如梦中所见人受五欲乐，有实住处不？”
　　须菩提白佛言：“世尊，梦尚虚妄不可得，何况住梦中受五欲乐！”
　　“于汝意云何？诸法若有漏、无漏，若有为、无为，颇有不如梦者不？”
　　“世尊，诸法若有漏、若无漏，若有为、若无为，无不如梦者。”
　　佛告须菩提：“于汝意云何？梦中有五道生死往来不？”
　　“世尊，无也！”
　　“于汝意云何？梦中有修道，用是修道，若著垢、若得净不？”
　　“不也，世尊。何以故？是梦法无有实事，不可说垢、净。”
　　“于汝意云何？镜中像有实事能起业因缘，用是业因缘堕地狱、饿鬼、畜生中，若人、若天、四天王天处，乃至非有想非无想天处不？”
　　须菩提言：“不也，世尊。是像无有实事，但诳小儿，是事云何当有业因缘，用是业因缘当堕地狱，乃至非有想非无想处？”
　　“于汝意云何？是镜中像有修道，用是修道，若著垢、若得净不？”
　　须菩提言：“不也，世尊。何以故？是像空无实事，不可说垢、净。”
　　“于汝意云何？如深涧中有响，是响有业因缘，用是业因缘若堕地狱，乃至若生非有想非无想处不？”
　　须菩提言：“不也，世尊。是事空，无有实音声，云何当有业因缘，用是业因缘堕地狱，乃至生非有想非无想处？”
　　“于汝意云何？是响颇有修道，用是修道，若著垢、若得净不？”
　　“不也，世尊。是事无实，不可说是垢、是净。”
　　“于汝意云何？如焰，非水水相，非河河相，是焰颇有业因缘，用是业因缘堕地狱，乃至生非有想非无想处不？”
　　“不也，世尊。焰中水毕竟不可得，但诳无智人眼，云何当有业因缘，用是业堕地狱，乃至生非有想非无想处？”
　　“于汝意云何？是焰有修道，用是修道，若著垢、若得净不？”
　　“不也，世尊。是焰无有实事，不可说垢、净。”
　　“于汝意云何？揵闼婆城，如日出时见揵闼婆城，无智人无城有城想，无庐观有庐观想，无园有园想，是揵闼婆城颇有业因缘，用是业因缘堕地狱，乃至生非有想非无想处不？”
　　“不也，世尊。是揵闼婆城毕竟不可得，但诳愚夫眼，云何当有业因缘，用是业因缘堕地狱，乃至生非有想非无想处？”
　　“于汝意云何？是揵闼婆城有修道，用是修道，若著垢、若得净不？”
　　“不也，世尊。是揵闼婆城无有实事，不可说垢、净。”
　　“须菩提，于汝意云何？幻师幻作种种物，若象、若马、若牛、若羊、若男、若女。于汝意云何？是幻有业因缘，用是业因缘堕地狱，乃至生非有想非无想处不？”
　　“不也，世尊。是幻法空无实事，云何当有业因缘，用是业因缘堕地狱，乃至生非有想非无想处？”
　　“于汝意云何？用是幻有修道，用是修道，若著垢、若得净不？”
　　“不也，世尊。是法无有实事，不可说垢、净。”
　　“须菩提，于汝意云何？如佛所化人，是化人有业因缘，用是业因缘堕地狱，乃至生非有想非无想处不？”
　　“不也，世尊。是化人无有实事，云何当有业因缘，用是业因缘堕地狱，乃至生非有想非无想处？”
　　“于汝意云何？是化人有修道，用是修道，若著垢、若得净不？”
　　“不也，世尊。是事无有实，不可说垢、净。”
　　佛告须菩提：“于汝意云何？于是空相中，有垢者、有净者不？”
　　“不也，世尊。是中无所有，无有著垢者，无有得净者。”
　　“须菩提，如无有著垢者，无有得净者，以是因缘故，亦无垢、净。何以故？住我、我所众生有垢、有净，实见者不垢、不净；如实见者不垢、不净，如是亦无有垢、净。”　　
　　【论】问曰：佛已处处答是事，今须菩提何以复问？
　　答曰：义虽一，所因事异，所谓一切法，若有佛、若无佛，诸法性常住，空无所有，非贤圣所作。般若波罗蜜甚深微妙，难解难量，不可以有量能知；诸佛贤圣怜愍众生故，以种种语言名字、譬喻为说。利根者解圣人意，钝根者处处生著，著于语言名字：若闻说空则著空，闻说空亦空亦复生著，若闻一切法寂灭相，语言道断而亦复著。自心不清净故，闻圣人法为不清净；如人目翳，视清净珠，见其目影，便谓珠不净。佛种种因缘说，见有过罪而生于疑，作是言：若一切法空，空亦空，云何有分别有六道？常生如是等疑难故，须菩提以经将讫，为众生处处问是事，是故重问。佛可须菩提意。
　　问曰：须菩提以有难空，佛云何可其意？
　　答曰：佛可其说，诸法空常住，有佛、无佛不异，不可其难云何分别有六道等。何以故？以其难欲破空故。是中佛解其所难，所谓凡夫人不入圣法，未得圣道，不知无所有性，不善修习空三昧故。颠倒者，四颠倒；愚痴者，三界系无明。虽不说余烦恼，而此二法虚诳不实，颠倒即是妄语虚诳；若从颠倒所生业及果报，以根本不实故，众生虽染著，亦无定实。以是故，五道皆空，但有假名。又汝难诸贤圣，是诸贤圣以断颠倒差别故有异名，以颠倒不实故无所断。又复灭失无所有故名为断，若实有法可断，尚无断法，何况颠倒？是故一切贤圣果，皆是无所有，断颠倒即是圣人果，果即是断。为果所修道，亦同无所有，是故修道时，必当用空、无相、无作。道、果分别故，贤圣有差别；今实无所有法不能得，无所有云何有差别？是故不应难。
　　须菩提意，若但颠倒故有世间，若有颠倒亦应有实，虚实相待故，是故问：世尊，凡夫所著，颇有实生著起业，业因缘故，六道生死不得解脱？佛答言：不！何以故？此中佛自说因缘：但颠倒故生著，若无颠倒，云何有相待实法？乃至无毫厘许实事，毕竟无故。
　　问曰：此是诸佛所行实义，所谓毕竟空，此非实耶？
　　答曰：是第一义空，亦因分别凡夫颠倒故说；若无颠倒，亦无第一义。若凡夫颠倒少多有实，第一义亦应有实。
　　问曰：若二俱不实，云何得解脱？如人手垢，还以垢洗，云何得净？
　　答曰：诸法实相毕竟空，第一实清净。以有凡夫颠倒不清净法故，有此清净法，不可破坏，不变异故。以人于诸法实相起著，欲生烦恼，是故说是法性空无所有，无所有故无实。虽二法皆不实，而不实中有差别。如十善、十不善二事，皆有为法故，虚诳不实，而善、不善有差别，杀生法故堕恶道，不杀故生天上。如布施、偷盗二事，虽取相著心，是虚诳不实而亦有差别。如众生乃至知者、见者无所有，而恼众生有大罪，慈悲众生有大福。如慈能破瞋，施能破悭，虽二事俱是不实，而能相破。是故佛说诸法，无有根本定实，如毫厘许所有。欲证明是事故，说梦中受五欲譬喻。
　　须菩提意：若一切法毕竟空无所有性，今何以故现有眼见、耳闻法？以是故，佛说梦譬喻。如人梦力故，虽无实事而有种种闻见、瞋处、喜处；觉人在傍，则无所见。如是，凡夫人无明颠倒力故，妄有所见；圣人觉悟，则无所见。一切法若有漏、若无漏，若有为、若无为皆不实，虚妄故有见闻。又如梦中见六道生死往来，见须陀洹乃至阿罗汉，梦中无是法而梦见，梦中实无净、无垢。业果报、六道亦如是，颠倒因缘故起业，业果报亦应空，除却颠倒故名为道，颠倒无实故，道亦不应实。镜中像、响、焰乃至如化，亦如是。
　　佛反问须菩提：于是法中有垢者、有净者不？须菩提意：一切法中无我，云何当说有垢、有净者？是故言无。佛言：若无受垢、受净者，垢、净亦无。
　　问曰：若分别诸法，阿毗昙等经中，有垢、有净，但受垢、净者无。三毒等诸烦恼是垢，三解脱门诸助道法等是净。
　　答曰：虽有是说，是事不然。若无众生，法无所属，亦无作者；若无作者，亦无作法，无缚无解。如人为火所烧，畏而舍离，非火离火；众生亦如是，畏五众苦故舍离，非苦离苦。若无垢净者，无有解脱。复次，佛此中自说因缘，所谓我、我所法中住，众生受垢受净；我毕竟无故，垢净无住处，住处无故，无垢无净。
　　问曰：我虽无，我见实有，凡人住此中起诸烦恼。
　　答曰：若无我，我见无所缘；无所缘，云何得生？
　　问曰：虽无我，于五众中邪行谓有我，生我见，五众是我我所。
　　答曰：若以五众中定生我见因缘，于他五众中何以故不生？若于他五众生者，则为大错乱！是故我见无有定处，但颠倒故生。
　　问曰：若颠倒生，何以故但自于己身生见？
　　答曰：是颠倒狂错，不应求其实事。又复于无始生死中来，自于相续五众中生著；是故佛说住我心众生受垢受净。又实见者无垢无净，若我定有实见者，应有垢净，如实见者不垢不净；以是因缘故，无垢无净。无垢无净者，见诸法实相。又于诸法实相亦不著，是故无垢；诸法实相无相可取，是故无净。复次，八圣道中不著，是名无净；除诸烦恼，不著颠倒，是名无垢。
释平等品第八十六（有本作见实品）
　　【经】须菩提白佛言：“世尊，见实者不垢不净，见不实者亦不垢不净。何以故？一切法性无所有故。世尊，无所有中无垢无净，所有中亦无垢无净。世尊，无所有中、有所有中亦无垢无净。世尊，云何如实语者不垢不净，不实语者亦不垢不净？”
　　佛告须菩提：“是诸法平等相，我说是净。须菩提，何等是诸法平等？所谓如，不异不诳，法相、法性、法住、法位、实际，有佛无佛法性常住，是名净。世谛故说，非最第一义；最第一义，过一切语言论议音声。”
　　须菩提白佛言：“世尊，若一切法空，不可说，如梦、如响、如焰、如影、如幻、如化，云何菩萨摩诃萨，用是如梦、如响、如焰、如影、如幻、如化法？无有根本定实，云何能发阿耨多罗三藐三菩提心，作是愿‘我当具足檀波罗蜜，乃至具足般若波罗蜜’、‘我当具足神通波罗蜜，具足智波罗蜜，具足四禅、四无量心、四无色定，四念处乃至具足八圣道分’、‘我当具足三解脱门、八背舍、九次第定’、‘我当具足佛十力，乃至具足十八不共法’、‘我当具足三十二相、八十随形好，具足诸陀邻尼门、诸三昧门’、‘我当放大光明遍照十方，知诸众生心，如应说法’？”
　　佛告须菩提：“于汝意云何？汝所说诸法，如梦、如响、如焰、如影、如幻、如化不？”
　　须菩提言：“尔！世尊。世尊，若一切法如梦乃至如化，菩萨摩诃萨云何行般若波罗蜜？世尊，是梦乃至如化，虚妄不实。世尊，不应用不实虚妄法，能具足檀波罗蜜，乃至十八不共法。”
　　佛告须菩提：“如是，如是。不实虚妄法，不能具足檀波罗蜜乃至十八不共法；行是不实虚妄法，不能得阿耨多罗三藐三菩提。须菩提，是一切法皆是忆想思惟作法，用是思惟忆想作法，不能得一切种智。须菩提，是一切法，能助道法，不能益其果，所谓是诸法无生、无出、无相。菩萨从初发意已来，所作善业，若檀波罗蜜乃至一切种智。何以故？知诸法皆如梦乃至如化，如是等法不具足檀波罗蜜乃至一切种智，不能得成就众生、净佛国土、得阿耨多罗三藐三菩提。是菩萨摩诃萨所作善业，檀波罗蜜乃至一切种智，知如梦乃至如化，亦知一切众生如梦中行，乃至知如化中行。是菩萨摩诃萨不取般若波罗蜜是有法，用是不取故，得一切种智，知是诸法如梦无所取，乃至诸法如化无所取。何以故？般若波罗蜜是不可取相，禅波罗蜜乃至十八不共法是不可取相。是菩萨摩诃萨知一切法是不可取相已，发心求阿耨多罗三藐三菩提。何以故？一切法不可取相，无根本定实，如梦乃至如化，用不可取相法，不可得不可取相法。但以众生不知不见如是诸法相，是菩萨摩诃萨为是众生故，求阿耨多罗三藐三菩提。是菩萨从初发意已来，所有布施，为一切众生故，乃至有所修习智慧，皆为一切众生，不为己身。菩萨摩诃萨不为余事故，求阿耨多罗三藐三菩提，但为一切众生故。是菩萨行般若波罗蜜时，见众生无众生，但众生相中住；乃至无知者、无见者，知见相中住。令众生远离颠倒，远离已，置甘露性中住；住是中者，无有妄相，所谓众生相乃至知者、见者相。是时，菩萨动心、念心、戏论心皆舍，常行不动心、不念心、不戏论心。须菩提，以是方便力故，菩萨摩诃萨行般若波罗蜜时，自无所著，亦教一切众生令得无所著；世谛故，非第一义。”
　　须菩提白佛言：“世尊，世尊得阿耨多罗三藐三菩提时，得诸佛法，以世谛故得？以第一义中得？”
　　佛言：“以世谛故说佛得是法，是法中无有法可得是人得是法。何以故？是人得是法，是为大有所得，用二法，无道无果。”
　　须菩提白佛言：“世尊，若行二法，无道无果；行不二法，有道有果不？”
　　佛言：“行二法无道无果，行不二法亦无道无果。若无二法，无不二法，即是道，即是果。何以故？用如是法得道、得果，用是法不得道、不得果，是为戏论。诸平等法中，无有戏论；无戏论相，是诸法平等。”
　　须菩提白佛言：“世尊，诸法无所有性，是中何等是平等？”
　　佛言：“若无有法，无有无法，亦不说诸法平等相，除平等，更无余法离一切法平等相。平等者，若凡夫、若圣人，不能行、不能到。”
　　须菩提白佛言：“世尊，乃至佛亦不能行，亦不能到？”
　　佛言：“是诸法平等，一切圣人皆不能行，亦不能到，所谓诸须陀洹、斯陀含、阿那含、阿罗汉、辟支佛、诸菩萨摩诃萨及诸佛。”
　　须菩提白佛言：“世尊，佛者，一切诸法中行力自在，云何说佛亦不能行、不能到？”
　　佛告须菩提：“若诸法平等与佛有异，应当如是问。须菩提，今诸凡夫人平等，诸须陀洹、斯陀含、阿那含、阿罗汉、辟支佛、诸菩萨摩诃萨、诸佛及圣法皆平等；是一平等无二，所谓是凡夫人，是须陀洹乃至佛，是一切法平等中皆不可得。”
　　须菩提白佛言：“世尊，若诸法平等中皆不可得，是凡夫人乃至是佛。世尊，凡夫人、须陀洹乃至佛，为无有分别？”
　　佛告须菩提：“如是，如是。诸法平等中，无有分别，是凡夫人，是须陀洹乃至是佛。”
　　“世尊，若无分别诸凡夫人、须陀洹乃至佛，云何分别有三宝现于世，佛宝、法宝、僧宝？”
　　佛言：“于意云何？佛宝、法宝、僧宝，与诸法等异不？”
　　须菩提白佛言：“如我从佛所闻义，佛宝、法宝、僧宝，与诸法等无有异。世尊，是佛宝、法宝、僧宝，即是平等，是法皆不合、不散，无色、无形、无对，一相所谓无相。佛有是力，能分别无相诸法处所，是凡夫人、是须陀洹、是斯陀含、是阿那含、是阿罗汉、是辟支佛、是菩萨摩诃萨、是诸佛。”
　　佛告须菩提：“如是，如是。诸佛得阿耨多罗三藐三菩提，不分别诸法，当知是地狱、是饿鬼、是畜生、是人、是天，是四天王天乃至是他化自在天，是梵天乃至是非有想非无想处天，是四念处乃至八圣道分，是内空乃至是无法有法空，是佛十力乃至是十八不共法不？”
　　须菩提言：“不知也！世尊。”
　　“以是故，须菩提，当知佛有大恩力，于诸法平等中，不动而分别诸法。”
　　须菩提白佛言：“世尊，如佛于诸法平等中不动，凡夫人亦于诸法平等中不动，须陀洹乃至辟支佛亦于诸法平等中不动。世尊，若诸法等相，即是凡夫人相，即是须陀洹相，乃至诸佛即是平等相。世尊，今诸法各各相，所谓色相异，受、想、行、识相异；眼相异，耳、鼻、舌、身、意相异；地相异，水、火、风、空、识相异；欲相异，瞋、痴相异，邪见相异；禅相异，无量心相异，无色定相异；四念处相异，乃至八圣道分相异；檀波罗蜜相异，乃至般若波罗蜜相异；三解脱门相异；十八空相异；佛十力相异，四无所畏相异，四无碍智相异，十八不共法相异；有为法性异，无为法性异；是凡夫人相异，乃至佛相异。诸法各各相，云何菩萨摩诃萨行般若波罗蜜时，诸法异相中不作分别？若不作分别，不能行般若波罗蜜；若不行般若波罗蜜，不能从一地至一地；若不从一地至一地，不能入菩萨位；不能入菩萨位故，不能过声闻、辟支佛地；不能过声闻、辟支佛地故，不能具足神通波罗蜜；不具足神通波罗蜜，不能具足檀波罗蜜，乃至不能具足般若波罗蜜，从一佛国至一佛国，供养诸佛，于诸佛所种善根；用是善根能成就众生，净佛国土。”
　　佛告须菩提：“如汝所问，是诸法相亦是凡夫人，亦是须陀洹乃至佛。”
　　“世尊，是诸法各各相，所谓色相异，乃至有为、无为法相异，云何菩萨摩诃萨观一相不作分别？”
　　“须菩提，于汝意云何？是色相空不？乃至诸佛相空不？”
　　“世尊，实空。”
　　“须菩提，空中各各相法可得不？所谓色相乃至诸佛相。”
　　须菩提言：“不可得！”
　　佛言：“以是因缘故，当知诸法平等中，非凡夫人，亦不离凡夫人，乃至非佛，亦不离佛。”
　　须菩提白佛言：“世尊，是平等，为是有为法？为是无为法？”
　　佛言：“非有为法，非无为法。何以故？离有为法，无为法不可得；离无为法，有为法不可得。须菩提，是有为性、无为性，是二法不合、不散，无色、无形、无对，一相所谓无相。佛亦以世谛故说，非以第一义。何以故？第一义中无身行、无口行、无意行，亦不离身、口、意行得第一义。是诸有为法、无为法平等相，即是第一义。菩萨摩诃萨行般若波罗蜜时，第一义中不动，而行菩萨事，饶益众生。”　　
　　【论】释曰：须菩提思惟：佛答实见者、妄见者无异，垢净见无故。思惟已，问佛：见实者无垢无净，见不实者亦不垢不净，一切法性无所有故；无所有中无垢无净，所有中亦无垢无净。无所有断灭见故，不应有垢净；所有中常见故，不应有垢净。所有若决定是有，则不从因缘生，不从因缘生故常，常故无垢无净。须菩提白佛：实见者、不实见者，是义云何？佛答：垢净虽无别相可说，诸法平等故，是名为净。若分别说垢净相，是事不然！一切法平等故，我说名净。佛告须菩提：诸法实相，如、法性、法住、法位、实际是平等，菩萨入是等中，心无憎爱。是法，有佛无佛常住，作法皆是虚诳，是故说无作法，有佛无佛常住。听者心即取相，著是诸法平等；如人以指指月，不知者但视其指而不视月。是故佛说：诸法平等相亦如是，皆是世谛，世谛非实，但为成办事故说。譬如以金贸草，不知者言：何以以贵易贱？答曰：我事须用故。是平等义不可说，一切名字语言音声悉断。何以故？诸法平等，是无戏论寂灭相；但觉观散心中，有语言故有所说。
　　须菩提从佛闻诸法平等相，解其旨趣，为诸新发意菩萨故问：世尊，若一切法空不可说，如梦乃至如化，云何菩萨于无根本法中而生心作是愿，我当具足檀波罗蜜，乃至为众生如应说法？佛以反问答须菩提：布施等乃至陀罗尼门说法等，此诸法非如幻、如梦等耶？须菩提言：实尔！是诸法虽有利益，不出于如梦法。
　　须菩提复问：世尊，梦等法皆虚妄不实，菩萨为求实法故，行般若波罗蜜得佛道，云何行不实法？不实法不能行檀波罗蜜等！佛可须菩提言：如是，如是，布施等法，皆是思惟忆想分别作起生法，不得住如是法中成一切种智。即时众中听者，心生懈怠，是故佛说：是一切法，皆是助道因缘。若于是法中邪行谬错，是名不实；若直行不谬，即是助道法。是法为助道故，不为果。是布施等是有为法，道亦有为，同相故相益；道果者，所谓诸法实，无出、无生，一相、无相，寂灭涅槃，是故于涅槃不能有益。如时雨能益草木，不益虚空；是故菩萨知是助道法及道果，从初发心来所作善法布施等，知皆是毕竟空，如梦乃至如化。
　　问曰：若菩萨知诸法实相，何用行布施等为？
　　答曰：佛此中说：布施等不具足，不能成就众生。菩萨庄严身，及音声语言，得佛神通力，以种种方便力，能引导众生。是故菩萨为成就众生故，行檀波罗蜜，亦不取檀波罗蜜若有、若无相，亦不戏论如梦等诸法，直行乃至得阿耨多罗三藐三菩提。何以故？般若波罗蜜不可取相，乃至十八不共法亦不可取相；知一切不可取相已，发心求阿耨多罗三藐三菩提，作是念：一切无根本，不可取相，如梦乃至如化；以不可取法不能得不可取相法，但以众生不知是法故，我为是众生求阿耨多罗三藐三菩提。是菩萨从初发心来，所有布施为一切众生，所谓布施等诸善法，为一切众生故修，不自为身。此中佛自说因缘；不为余事故，求阿耨多罗三藐三菩提，但为一切众生故。所以者何？是菩萨远离怜愍众生心，但行般若波罗蜜，求诸法实相，或堕邪见中；是人未得一切智，所求一切智事，心未调柔，故堕诸边，诸法实相难得故。是故佛说：菩萨从初发心，怜愍众生故，著心渐薄，不戏论毕竟空。若空有此过，若不空有彼过等。
　　问曰：如余处菩萨自利益，亦利益众生，此中何以但说利益众生，不说自利？自利、利人有何咎？
　　答曰：菩萨行善道，为一切众生，此是实义；余处说自利，亦利益众生，是为凡夫人作是说，然后能行菩萨道。入道人有下中上：下者，但为自度故行善法；中者，自为亦为他；上者，但为他人故行善法。
　　问曰：是事不然！下者，但自为身；中者，但为众生；上者，自利亦利他人。若但利他，不能自利，云何言上？
　　答曰：不然！世间法尔，自供养者不得其福，自害其身而不得罪；以是故，为自身行道，名为下人。一切世人但自利身，不能为他；若自为身行道，是则折减，自为爱著故；若能自舍己乐，但为一切众生故行善法，是名上人，与一切众生异故。若但为众生故行善法，众生未成就，自利则为具足；若自利益，又为众生，是为杂行。求佛道者有三种：一者、但爱念佛故，自为己身成佛；二者、为己身亦为众生；三者、但为众生，是人清净行道，破我颠倒故。是菩萨行般若波罗蜜时，无众生乃至无知者、见者，安住是中，拔出众生于甘露性中。甘露性者，所谓一切助道法。何以故？行是法得至涅槃，涅槃名甘露性；是甘露性中，我等妄想不复生。是菩萨自得无所著，亦令众生得无所著，是名第一利益众生。
　　问曰：上说但利益众生故行道，今何以故自得无所著，令众生得无所著？
　　答曰：不得已故，若自无智慧，何能利人？以是故，先自得无所著，然后教人。若是功德可得与他，如财物者，诸佛、大菩萨所有功德皆应与他，乃至调达、怨贼皆可与之，然后更自修集功德；但是事不然，不可我作而他得。是亦世俗说，非第一义。何以故？第一义中无众生，无一无异等分别诸法相，此中说亦无所著处。复次，如先说，不可说相是第一义，此中可说故是世俗。
　　尔时，须菩提问：佛于道场所得法，为用世谛故得？为用第一义谛？须菩提意：若以世谛故得，即是虚妄不实；若以第一义故得，第一义中无得、无得者，不可说、不可受。佛答：以世俗语言故，说佛得阿耨多罗三藐三菩提，是中无得者，无有得法。何以故？若是人得是法，即是二法，二法中无道无果。二法者，是菩萨，是得阿耨多罗三藐三菩提。如是二法，皆是世谛故有。若二者，佛法何得不虚妄？若有人不得第一义，但以二法分别诸法，是则虚妄。诸佛、大菩萨得第一义故，为度众生令得第一义，虽分别诸法，非是虚妄。
　　须菩提复问：世尊，若用二法，无道、无果；今以不二法故，有道、有果耶？佛答：二法无道、无果，不二法亦无道、无果。
　　问曰：余处说二法是凡夫法，不二法是贤圣法，如毗摩罗诘经不二入法门中说。
　　答曰：不二是真实圣法，或有新发意菩萨，未得诸法实相，闻是不二法，取相生著！是故或称赞不二法，或时毁訾。又佛遮二边说中道，所谓非二、非不二。二法名各各别相，不二名一空相。以是一空相，破各各别异相，破已事讫，还舍不二相，是即是道、是果。何以故？诸贤圣虽赞叹无二法，为不著故；用是法得道、得果，用是法无道、无果，即是戏论，无戏论是平等法。
　　须菩提白佛言：若诸法无所有性，何等是平等？佛答：若离有性、无性，假名为平等。若菩萨不说一切法有，不说一切法性，不说一切法相等；显示亦不说无法，无法性，无法相等；显示亦不说离是二边，更有平等相。一切处不取平等相，亦不忧言无是平等，不妨行诸善法，是名诸法平等。复次，诸法平等者，所谓出过一切法。
　　问曰：先处处说诸法即是平等相，平等即是诸法实，名异而义同。色如，非色非离色，今何以说平等出过一切法？
　　答曰：一切法有二种：一者、色等诸法体，二者、色等法中行。凡夫邪行，贤圣正行；此中说平等，于凡夫行中出，不言色等中出。复次，平等，无能行、无能到。
　　于是须菩提惊问：佛亦不能行、不能到？须菩提谓：是法虽甚深微妙难行，是事佛应当得！佛答：从须陀洹乃至佛，皆无能行、无能到。佛意：三世十方佛，不能行、不能到，何况一佛？平等性自尔故。
　　须菩提复问：佛于一切法中行力自在，佛无碍智慧，无处不到，云何言不能行、不能到？佛答：若佛与平等异，应有是难，何以不能行、不能到？今凡夫平等，须陀洹平等，佛平等，皆一平等，无二无分别。是凡夫乃至佛，自性不能自性中行，不能自性中到、自性应他性中行。是故佛说：若佛与平等异，佛应行平等。但佛即是平等故，不行、不到，非以智慧少故。
　　须菩提白佛言：若平等，凡夫乃至佛，不可得异，今凡夫、圣人，不应有差别！佛可须菩提问：平等中无差别，世谛故凡夫法中有差别。
　　复问：若凡夫乃至佛无有差别，云何三宝现于世间，大利益众生？佛答：平等即是法宝，法宝即是佛宝、僧宝。何以故？未得法时，不名为佛，得平等法故，名为佛；得是平等法故，分别有须陀洹等差别。
　　须菩提受佛教：是法皆无合、无散，无色、无形、无对，一相所谓无相；唯佛有是力，于空、无相中，分别是凡夫、是圣人。佛告须菩提：如是，如是。若诸佛不分别是法，云何当知有地狱乃至十八不共法？
　　问曰：诸佛如日出，不能令高者下、下者高，但能照明万物，令有眼者别识；诸佛亦如是，亦不转诸法相，但以一切智照，为人演说令知。汝何以故言，若不分别诸法，云何知有地狱乃至十八不共法？如今畜生等现目所见，人皆识知，何须佛说！
　　答曰：佛虽不作好丑诸事，而演说示人。知有二种：一者、凡夫虚妄知，二者、如实知。畜生等相，是凡夫虚妄知；佛为知实相故，言佛不分别诸法，云何知有地狱等。
　　复次，诸佛法寂灭相、无戏论，此中若分别有地狱等相，不名为寂灭、不二、无戏论法。佛虽知寂灭、不二相，亦能于寂灭相中分别诸法，而不堕戏论。离诸法实相者，虽眼见畜生等，亦不能如实知其相。如牛，角、足、尾等诸分边和合，更有牛法生，是为一。诸分多，牛法一，一不作多，多不作一。有人言：“此说非也！除此诸分，应更有牛法力用可见！”牛法众分和合生，而牛法不异众分。何以故？见此众分合故，名为见牛，更不见余物为牛。异者破一；一者破异；不一不异，破一异；若无一、异，云何有不一、不异？若入是诸法平等中，尔时，始如实得牛相。是故言：若佛不分别诸法相，不说二谛，云何善说畜生等？所谓于平等不动而分别诸法。不动者，分别诸法时，不著一、异相。
　　须菩提白佛：如佛于诸法等中不动，辟支佛乃至凡夫，于诸法等中亦不动。何以故？诸佛平等相，乃至凡夫亦平等相。世尊，若尔者，佛云何分别诸法是色异，色性异，受性异，乃至有为、无为性异？若不分别诸法，菩萨行般若波罗蜜时，不得从一地至一地，乃至净佛国土。佛答：于汝意云何？推寻色等相，为是空不？世尊，实空！空中有异法不？答言：不！何以故？是毕竟空，以无相智慧可解，是中云何有异相？佛语须菩提：若空中无异相，空便是实，是故汝云何于空中分别诸法作是难？毕竟空中，空亦不可得，各各相亦不可得，汝云何以空各各相为难？以是因缘故，当知诸法平等中，无分别故，无凡夫人。但凡夫人，非实相不离实相，凡夫实相即是圣人相，是故言不但凡夫，不离凡夫，乃至佛亦如是。
　　须菩提以平等相大利益，欲知平等定相，是故问：为是有为？为是无为？佛答：非有为、非无为。何以故？若有为，皆是虚诳作法；若无为，无为法无生、住、灭故无法，无法故不得名无为，因有为故有无为。如经中说：离有为，无为不可得；如离长无短，是相待义。
　　问曰：有为法是无常，无为法是常，云何言离有为，无为不可得？
　　答曰：无为法无分别故无相；若说常相，不得言无相。破有为法故名无为，更无异法。如人闭在牢狱，穿墙得出，破壁是空，更无异空，空亦不从因缘生；无为法亦如是，有为法中先有无为性，破有为即是无为，是故说离有为，无为不可得。是有为、无为性，皆不合、不散，一相所谓无相。佛以世谛故说是事，非第一义。何以故？佛自说因缘：第一义中无身、口、意行，有为、无为法平等，即是第一义。观是有为、无为法平等，亦不著一相，菩萨于第一义中不动而利益众生；方便力故，种种因缘为众生说法也。
大智度论卷第九十六释如化品第八十七
　　【经】须菩提白佛言：“世尊，若诸法平等，无所为作，云何菩萨摩诃萨行般若波罗蜜，于平等中不动而行菩萨事，以布施、爱语、利益、同事？”
　　佛告须菩提：“如是，如是，如汝所说。是诸法平等无所作，若是众生自知诸法平等，佛不用神力，于诸法平等中不动而拔出众生吾我相；以空度五道生死，乃至知者、见者相；度色相乃至识相，眼相乃至意相，地种相乃至识种相；远离有为性相，令得无为性相，无为性相即是空。”
　　须菩提言：“世尊，用何等空故，一切法空？”
　　佛言：“菩萨远离一切法相，用是空故，一切法空。须菩提，于汝意云何？若有化人作化人，是化颇有实事不空者不？”
　　须菩提言：“不也，世尊。是化人无有实事而不空，是空及化人二事，不合、不散。以空空故空，不应分别是空、是化。何以故？是二事等空中不可得，所谓是空、是化。”
　　“所以者何？须菩提，色即是化，受、想、行、识即是化，乃至一切种智即是化。”
　　须菩提白佛言：“世尊，若世间法是化，出世间法，所谓四念处、四正勤、四如意足、五根、五力、七觉分、八圣道分，三解脱门，佛十力、四无所畏、四无碍智、十八不共法，并诸法果及贤圣人，所谓须陀洹、斯陀含、阿那含、阿罗汉、辟支佛、菩萨摩诃萨、诸佛世尊，是法亦是化不？”
　　佛告须菩提：“一切法皆是化。于是法中，有声闻法变化，有辟支佛法变化，有菩萨摩诃萨法变化，有诸佛法变化，有烦恼法变化，有业因缘法变化。以是因缘故，须菩提，一切法皆是化。”
　　须菩提白佛言：“世尊，是诸烦恼断，所谓须陀洹果、斯陀含果、阿那含果、阿罗汉果、辟支佛、佛道，断诸烦恼习，皆是变化不？”
　　佛告须菩提：“若有法生灭相者，皆是变化。”
　　须菩提言：“世尊，何等法非变化？”
　　佛言：“若法无生无灭，是非变化。”
　　须菩提言：“何等是不生不灭非变化？”
　　佛言：“无诳相涅槃，是法非变化。”
　　“世尊，如佛自说：‘诸法平等，非声闻作，非辟支佛作，非诸菩萨摩诃萨作，非诸佛作，有佛无佛诸法性常空，性空即是涅槃。’云何言涅槃一法非如化？”
　　佛告须菩提：“如是，如是。诸法平等，非声闻所作，乃至性空即是涅槃。若新发意菩萨，闻是一切法皆毕竟性空，乃至涅槃亦皆如化，心则惊怖；为是新发意菩萨故，分别生灭者如化，不生灭者不如化。”
　　须菩提白佛言：“世尊，云何教新发意菩萨，令知是性空？”
　　佛告须菩提：“诸法本有今无耶？”　　
　　【论】问曰：是事佛先已答，须菩提今何以更问？所谓世尊，若诸法平等，无所作为，云何菩萨于诸法平等中不动而大利益众生？
　　答曰：以是事难解故，虽先说而更问；又经将讫，佛说深空，凡夫、圣人所不能行，所不能到。是故须菩提知一切法平等相定空，云何菩萨住是法中而能利益众生？平等法无作相，利益是有作相。佛可须菩提意，以须菩提问而答，可其平等，答其利益众生。所谓若众生自知诸法平等毕竟空，佛无恩力；若病人自知将适，则药师无功。
　　须菩提复问：若诸法实相毕竟空，无所能作，菩萨何以住是中，而利益众生？若菩萨用是平等利益众生，则坏实相！佛答：菩萨不以诸法实相利益众生，但众生不知毕竟空故，菩萨教诏令知。菩萨教化众生，是为对治悉檀。须菩提以第一义悉檀无利益为难。佛答：众生颠倒不知，佛但破其颠倒，不言是实。是故菩萨住是平等相中，远离我相乃至知者、见者相，是名众生空；以是一切无吾我法教化众生。众生有二种：一者、爱多，二者、见多。爱多者，得是无我法，则生厌心离欲，作是念：若无我，何用余物？见多者，虽知无我法，于色等法中戏论，若常、若无常等；是故次说色相、五众、十二入、十八界，乃至远离有为性相，令得无为性相；无为性相即是空，是名法空。
　　问曰：须菩提何以作是问，用何等空故一切法空？
　　答曰：空有种种，如火中无水、水中无火，亦是空；五众中无我，亦如是。或有众生空，或有法空。法空中，或有人言：“诸法虽空，亦不尽空，如色空中有微尘根本在。”是故须菩提问：以何等空故一切法空？佛答：以无所得毕竟空故，远离一切相。是故此中说众生空、法空，是二空故，一切法无不空。
　　问曰：若尔者，此中何以说离一切法相？
　　答曰：一切法不可尽坏，但离其邪忆想，一切法自离；如神通人坏色相故，则石壁无碍。如佛说：汝等当于五众中修正忆念，断贪欲，得正解脱。是故说离相。
　　须菩提闻是已，心惊：云何一切法若大、若小都无本实？凡夫人虚妄，可无实事，圣人应有少许实！须菩提虽是阿罗汉，深贵佛法，亦为新发意菩萨故问。佛知须菩提意，欲明了是事，故说譬喻，反问须菩提：于汝意云何？如化人复作化，是化有本实不空不？答言：不也！是化无有实事而不空者。空及化人二事，不合、不散，皆空故，用空空故空。
　　问曰：何以名为空空故空？
　　答曰：为破十八事实故，有十八空；破众生心中变化空法故，用空空。世间人皆知幻化，法不久住，无所能作，故名空；是故言空空故空，不应分别是空、是化。凡夫人知变化是空不实，谓余法为实，是故以化为喻，当知余法与化无异：如圣人所解，不得以化为喻，以无所分别故。一切法名为五众。佛言：色、受、想、行、识，无不是化，以空故。
　　须菩提白佛言：世尊，凡夫法虚妄应如化，出世间法亦如变化耶？所谓四念处乃至十八不共法。若四念处法等，从因缘边生故如化，是法果所谓涅槃，亦复如化耶？若能起是行者，所谓须陀洹乃至佛，亦复如化耶？佛答：若有为、若无为，及诸贤圣，皆是化，毕竟空故。是义从初品已来，处处广说，是故言一切法空皆如化。
　　问曰：若一切法皆空如化，何以故有种种诸法别异？
　　答曰：如佛所化及余人所化，虽不实而有种种形像别异；梦中所见种种亦如是，人见梦中好恶事，有生喜者，有生怖者。如镜中像，虽无实事，而随本形，像有好丑；诸法亦如是，虽空而各各有因缘。如佛此中说：是化法中，有声闻变化，有辟支佛变化，有菩萨变化，有佛变化，有烦恼变化，有业变化；是故一切法皆是变化。声闻变化者，三十七品、四圣谛乃至三解脱门。何以故？声闻人住持戒中，禅定摄心求涅槃，观内外身不净，是名身念处。如是等法，为涅槃故勤精进生起，是法本无而今有，已有还无，是为声闻变化。辟支佛变化者，所谓观十二因缘等诸法。所以者何？辟支佛智慧深于声闻人故。菩萨变化者，所谓六波罗蜜及二种神通：报得及修得。佛法变化者，三十二相、八十随形好、十力、一切种智等无量佛法。烦恼变化者，烦恼起种种业，善、不善、无记业，毕定业、不毕定业，善、不善、无动业等无量诸业。
　　问曰：诸烦恼是恶法，云何能生善业、无动业？
　　答曰：有二种因：一者、近因，二者、远因。人有我心，为后身富乐故修布施，是近因；为离欲界衰恼不净身故修禅定，是为远因。复有人言：“一切凡夫皆以我心和合故起业。”有人言：“无有离我心起第六识，住我心故起第六识，我心即是诸烦恼根本。”
　　问曰：烦恼是垢心，善心是净心，垢净不得和合，何以言住我心中能起善业？
　　答曰：不尔，一切心皆与慧俱生，无明心中亦应有慧，慧与无明相违法而一心中起。净垢亦如是，凡夫未得圣道，云何能得离我心而行善？瞋等烦恼中，则不得行善；我心无记柔软故，是故烦恼心中生善业、无动业，无咎。业变化者，生一切果报法，所谓六道：恶业果报是三恶道，善业果报是三善道。恶业有上中下：上者地狱，中者畜生，下者饿鬼。善业亦有上中下：上者天，中者人，下者阿修罗等。上善业有种种轻重等分别，上恶业亦有轻重差别。次第轻重，如地狱中说；余道亦如分别业品中说。
　　问曰：若从业有，何以言变化？
　　答曰：凡夫人见诸法不如化，圣人知毕竟空相故，以天眼观众生，皆无有始、终、中间。如化主远处作变化，业亦如是，在过去世中，作今身变化。如变化事，能种种令人生忧喜、怖畏，智者观之皆无有实，而人横生忧喜，是人可笑！业亦如是，是故说业变化。
　　问曰：是诸变化，皆业所作，何以不但说业变化？
　　答曰：业有二种：净业、垢业。净业者，声闻变化乃至佛变化；垢业，是烦恼变化。复次，有二种业：凡夫业、圣人业。凡夫业，是烦恼变化；圣人业，须陀洹乃至佛。是故虽皆是业变化，而广分别，无咎。是故，须菩提，当知一切法空皆如化。
　　须菩提复问：世尊，是诸圣人烦恼断，所谓须陀洹果乃至阿罗汉果、辟支佛道，断一切烦恼习，是诸断皆如化不？须菩提意：有为法虚诳故如变化，无为法真实无作故，不应是化，是故问。佛答：一切法若生若灭皆如化。何以故？本无今有，今有后无，诳惑人心故。佛意：一切从因缘生法，皆无自性，无自性故毕竟空，毕竟空故皆如化。
　　须菩提求诸法实相，意犹未息，故问佛：何等法不如化？须菩提意谓：有一决定实法不如化，可依是法而精进。佛答：有，若法无生无灭，即是非化。何者是？所谓无诳相涅槃。是法无生故无灭，无灭故不能令人生忧。佛分别一切有为法，毕竟空皆如化，唯有涅槃一法非如化。
　　尔时，须菩提白佛：如佛说平等法，非佛所作，非声闻、辟支佛所作，有佛无佛诸法常住、性空相，性空相即是涅槃。须菩提意谓：深入般若波罗蜜中，涅槃亦空，上品中处处说；今佛何以说唯一涅槃不如化？是故引佛语为难：诸法实相性空法常住，诸佛但为人演说性空者即是涅槃；今何以于生灭法中，别说无诳相涅槃不如化？佛答：诸法平等常住，非贤圣所作。若新学菩萨闻则恐怖，是故分别说：生灭者如化，不生灭者不如化。
　　问曰：唯佛一人是无诳人，一切人皆于佛所欲求实事，今佛何以说一切法都空，或说不都空？
　　答曰：佛此中自说因缘：为新发意菩萨故，说涅槃不如化。
　　问曰：可为人故转诸法相耶？
　　答曰：此中佛说诸法相者性空，性空云何可转？佛初得是诸法实相时，心但趣向涅槃寂灭。是时，十方诸佛、诸天请佛莫入涅槃，一切众生苦恼，当度脱之！佛即受请，佛但为度众生故住。以是故，知有可利益众生，随事为说。观诸有为法虚诳故，涅槃为实，不变不异。有新发意菩萨，著是涅槃，因是著起诸烦恼，为断是著故，说涅槃如化。若无著心，是时，则说涅槃非如化。复次，有二道：小乘道、大乘道。小乘论议，以涅槃为实；大乘论议，以利智慧深入故，观色等诸法皆如涅槃，是故二说无咎。
　　须菩提复问：云何教化新发意菩萨，令知平等性空？须菩提意谓：性空法是凡夫人大怖畏处，闻性空无所有，如临深坑。何以故？一切未得道者，我心深著故，怖畏空法，作是念：佛教人勤修善行，终归入无所有中！以是故，须菩提问：以何方便，教诲是新发意者？佛答：诸法先有今无耶？佛意：以新发意者，怖畏后当无故，说诸法先有今无耶？须菩提自了了知诸法先自无，今亦无，但以新学者我见心覆故生惊怖；为除颠倒，令得实见，竟无所失，知诸烦恼颠倒实相，所谓性空，是时则无恐怖。如是等法，应教新发意者。若谓法先有，以行道故无，应当恐怖；初自无故，不应恐怖，但为除颠倒耳！
释萨陀波仑品第八十八之上
　　【经】佛告须菩提：“菩萨摩诃萨求般若波罗蜜，当如萨陀波仑菩萨摩诃萨。是菩萨今在大雷音佛所，行菩萨道。”
　　须菩提白佛言：“世尊，萨陀波仑菩萨，云何求般若波罗蜜？”
　　佛言：“萨陀波仑菩萨摩诃萨，求般若波罗蜜多时，不惜身命，不求名利。于空闲林中，闻空中声言：‘汝善男子，从是东行，莫念疲极，莫念睡眠，莫念饮食，莫念昼夜，莫念寒热，莫念内外！善男子，行时莫观左右！汝行时莫坏身相，莫坏色相，莫坏受、想、行、识相！何以故？若坏是诸相，则于佛法有碍；若于佛法有碍，便往来五道生死中，亦不能得般若波罗蜜。’尔时，萨陀波仑菩萨报空中声言：‘我当从教！何以故？我欲为一切众生作大明，欲集一切诸佛法，欲得阿耨多罗三藐三菩提故。’萨陀波仑菩萨复闻空中声言：‘善哉！善哉！善男子，汝于空、无相、无作之法，汝应生信心，以离相心求般若波罗蜜，离我相乃至离知者、见者相；当远离恶知识，当亲近供养善知识。何等是善知识？能说空、无相、无作、无生、无灭法，及一切种智，令人心入欢喜信乐，是为善知识。善男子，汝若如是行，不久当闻般若波罗蜜，若从经卷中闻，若从菩萨所说闻。善男子，汝所从闻是般若波罗蜜处，应生心如佛想。善男子，汝当知恩，应作是念：“所从闻是般若波罗蜜者，即是我善知识。我用闻是法故，疾得不退转于阿耨多罗三藐三菩提，亲近诸佛，常生有佛国中，远离众难，得具足无难处。”善男子，当思惟筹量是功德，于所从闻法处，生心如佛想。汝善男子，莫以世利心故随逐法师，但为爱法恭敬法故，随逐说法菩萨。尔时，当觉知魔事！若恶魔与说法菩萨作五欲因缘，假为法故令受；若说法菩萨入实法门，以德力故受而无所染。又以三事故受是五欲：以方便力故，欲令众生种善根故，欲与众生同其事故。汝于是中莫生污心，当起净想！自念：“我未知沤和拘舍罗。大师以方便法，为度众生令得福德故，受是诸欲，于智慧无著无碍，不为欲染。”善男子，即当观诸法实相！诸法实相者，所谓一切法不垢不净。何以故？一切法自性空，无众生、无人、无我，一切法如幻、如梦、如响、如影、如焰、如化。善男子，观是诸法实相已，当随法师，汝不久当成就般若波罗蜜。复次，善男子，汝当复觉知魔事！若说法菩萨见欲受般若波罗蜜人，意不存念，汝不应起生怨恨，汝但当以法故恭敬，莫起厌懈意，常应随逐法师。’
　　【论】释曰：上品中说，新发意菩萨云何教性空法，性空法毕竟无所有空，难解难得故。佛答：法先有今无耶？佛意：性空法非难得难知。何以故？本来常无，更无新异，汝何以心惊谓为难得？是性空法虽甚深，菩萨但能一心勤精进，不惜身命，作如是一心求，便可得。此中说萨陀波仑本生为证。佛法有十二部经，或因修妒路、偈经、本生经得度，今佛以本生经为证。若有闻者，作是念：彼人能得，我亦应得。是故说萨陀波仑菩萨本生因缘。佛告须菩提：菩萨求般若波罗蜜，应如萨陀波仑。
　　问曰：若般若波罗蜜无相毕竟空，行禅定犹尚难得，何况忧愁啼哭散心求觅而当可得！
　　答曰：为新发意菩萨说萨陀波仑。
　　问曰：若萨陀波仑是新发意，十方诸佛云何现在其前，得诸三昧？不惜身及见昙无竭，复得无量阿僧祇三昧，云何名新发意？
　　答曰：新学菩萨有二种：一者、深心著世间乐，软心发意；二者、深心发意，不著世间。软心发意者，佛不以为发心；深心发意者，乃名为发心。如声闻法中佛语二比丘：于我法中，乃至无如毛厘暖法。佛观是暖法最为微小，凡人观之以为大；譬如国王，见一张毡，不以为多，贫者见之以为多。以一心不惜身故，说萨陀波仑为证。
　　问曰：若萨陀波仑菩萨，能作如是苦行，从昙无竭得诸三昧，应当作佛，今何以故在大雷音佛所修菩萨行？
　　答曰：佛法无量无边，若千万阿僧祇劫修勤苦行尚不可得，况萨陀波仑一世苦行？复有菩萨具足菩萨道，十力、四无所畏等，为众生故住世间，未取实际，如文殊师利等；萨陀波仑或能如此，故未作佛。菩萨三昧，如十方国土中尘数，萨陀波仑所得六万三昧，何足为多？大雷音佛者，应如大龙王将欲降雨，震大雷音，鸟雀小虫悉皆怖畏。是佛初转法轮时，十方众生皆发心，外道邪见皆恐怖慑伏；是故天人众生，称佛为大雷音，是佛今现在。
　　须菩提问：萨陀波仑菩萨摩诃萨，云何求般若波罗蜜？问：萨陀波仑未得阿鞞跋致，何以故名菩萨摩诃萨？
　　答曰：以有大菩萨故，小者亦名大；以其虽未得实智慧，而能深念般若波罗蜜故；不惜身命，有大功德故，亦名菩萨摩诃萨。
　　问曰：何以名萨陀波仑？萨陀，秦言常，波仑名啼。为是父母与作名字？是因缘名字？
　　答曰：有人言：“以其小时喜啼，故名常啼。”有人言：“此菩萨行大悲柔软故，见众生生在恶世，贫穷、老病、忧苦，为之悲泣！是故众人号为萨陀波仑。”有人言：“是菩萨求佛道故，远离人众，在空闲处，求心远离，一心思惟筹量，勤求佛道。时世无佛，是菩萨世世行慈悲心，以小因缘故，生无佛世。是人悲心于众生，欲精进不失，是故在空闲林中。是人以先世福德因缘，及今世一心、大欲、大精进，以是二因缘故，闻空中教声，不久便灭，即复心念：‘我云何不问？’以是因缘故，忧愁啼哭七日七夜；因是故，天龙鬼神号曰常啼。”佛答须菩提：过去世有萨陀波仑菩萨，不惜身命，不贪财利，求般若波罗蜜时，在空闲林中闻空中声，到空林中，如上说。
　　问曰：空中声为是何声？
　　答曰：若诸佛、菩萨、诸天、龙王怜愍众生故，见是人不著世间法，一心求佛道；以时无佛法，欲示其得般若因缘故，空中发声。有人言：“是萨陀波仑先世善因缘人，在此林中作鬼神，见其愁苦；以其是先世因缘故，又是神亦求佛道，以是二因缘故发声。”如蜜膊婆罗门，为须达多至王舍城，诣大长者家求儿妇时，蜜膊于王舍城大婆罗门众中，饮食过度，腹胀而死，作鬼神，于王舍城安门上住。须达多闻是婆罗门已死，自往长者家宿；长者于后夜起，办具饮食。须达多问言：“汝有何事，为欲娶妇嫁女？为欲请大国王？为是邑会？何其怱怱营事乃尔！”长者答言：“我欲请佛及僧。”须达多闻佛名，惊喜毛竖。长者先得道迹，为其广说佛德。须达多闻已，爱乐情至，甚欲见佛。乘念佛心而小睡，以念佛情至故，须臾便觉；夜见月光，谓为日出，即起趣门，见安门已开。王舍城门初夜未闭，为客来故；后夜早开，为客去故。既见门开，即直向佛，佛时在寒林中住。于其中路，月没还闇，须达心悔踌躇，欲还入城。时蜜膊神放身光明，照诸林野，告言：“居士，居士，莫怖莫畏，但去莫还，去得大利！”如彼经偈中广说，须达多见佛，得须陀洹道，请佛及僧于舍卫，尽形供养。佛令舍利弗为须达师，于舍卫作精舍。如须达知识神示导，萨陀波仑知识示导亦如是，是故见其愁苦而示导之，作是言：善男子，汝从此东行，行时莫念疲极等。
　　问曰：疲极饥渴，火来切身，云何不念？
　　答曰：是欲精进力故，一心爱乐佛道，不惜身命，休息、饮食等，皆是助身法。是事虽来，不为乱心，皆虚诳无常无实，如贼、如怨，但为身乐故，何足存念？莫为饥渴、疲极等故，而舍佛道！莫念昼夜者，莫念昼是行法、夜应止息，实无昼夜。所以者何？日依须弥影翳故名夜。莫念内外者，众生多著内法，内法名身，外法名五欲；内外法不定，性空故不应著。莫观左右者，人散心行道故，左右顾看；行者无缘观后，当前则不得不视，故但言莫左右顾看。
　　复次，魔常惑乱行者，或作种种形，或作好色，或作畏兽，在道左右，故言莫观。是皆止其粗念，莫坏身相、色等相者，五众和合故，假名为身；若说别更决定有身法，是则坏身相。若著无身法，是亦坏身相。离是一异、有无等边，行于中道，则疾得阿耨多罗三藐三菩提，是故说莫坏身相等。
　　此中佛自说因缘：若坏是诸相，则于佛法有碍；佛法有碍者，则往来五道生死中，不能得般若波罗蜜。萨陀波仑报空中声言，而自说因缘，所谓萨陀波仑，见一切众生堕在无明黑闇中，我欲为燃智慧光明；一切众生有一切烦恼，我欲设一切佛法药；一切众生皆堕邪道，我为众生故求无上道。是三种愿，得般若波罗蜜则能具足，是故言受教。
　　问曰：萨陀波仑不见其形，但闻其声，何以便言受教？
　　答曰：人所求事急故，闻声则应，萨陀波仑亦如是。复次，闻其所说理好，则知其人亦好故，不须眼见；如黑闇中有种种众生，眼虽不见，闻其声则知其种类。
　　尔时，空中声复赞言：善哉！以其虽不见形而能信受善语故；又复以其欲度一切众生故，求阿耨多罗三藐三菩提，心不懈息。如是等因缘故，赞言善哉。于三解脱门中应生信心者，是门诸法实相所入门，离是三门，皆是虚诳无有实者。汝虽未得，应生大信根力；信根力故，渐具诸根。以离相心求般若波罗蜜者，所谓观诸法毕竟空，离众生相，离法相。
　　问曰：三解脱门摄在般若中不？若摄，何以别说？若不摄，云何经中说一切助道法，皆摄在般若中？
　　答曰：一切法皆入般若中，人皆畏苦，故求解脱，是故于般若分中，前说三解脱门。以何因缘得此解脱？离诸二边，所谓众生相、法相，行般若波罗蜜。
　　问曰：初教精进，后教三解脱门、般若，今复欲为何事故，教亲近善知识？
　　答曰：虽有好法，若无教者，行时多错；譬如虽有好药，亦须良医。又萨陀波仑是新发意菩萨，般若波罗蜜甚深，云何但闻空中略教而能自具足？故教语亲近善知识。善知识义，如先说，今略说二相是善知识：一者、教一心向萨婆若；二者、教空、无相、无作，无生、无灭等般若波罗蜜法。若能如是，不久得般若波罗蜜；如药师为病者说服药法，汝能如法服，病则得瘥。
　　若从经卷闻、从菩萨说闻者，遣萨陀波仑至昙无竭菩萨所，彼中二处有般若：一、宝台上金牒书，二、昙无竭所说。若人福德多者，从昙无竭所说闻；福德少者，从经卷闻。于师生佛想，以能教佛道因缘故。世间小人，因缘事讫，则忘其恩义，作是念：如人乘船渡水，既到彼岸，何用船为？是故说：汝当知恩！应作是念：所从闻般若者，即是我善知识。一切诸利中，般若利最胜，行是般若，疾得阿耨多罗三藐三菩提不退转。又复行般若因缘故，亲近诸佛，常生有佛国中，离于八难，值佛在世。菩萨应作是念：我得如是等诸功德，皆从般若得；般若波罗蜜从师而得，是故视师如佛想。有人能说般若波罗蜜者，有大福德，多知识，多得供养；弟子初为般若故随逐，后渐渐为供养利，是故说：莫以世利故逐法师。
　　问曰：何以不但说亲近善知识，而说是种种因缘？
　　答曰：有人既得善知识，不得其意，反成仇镅而堕地狱，更相谤毁故。唯佛一人无有过失，余人谁能无者？弟子见师之过，若实若虚，其心自坏，不复能得法利。是故空中声教：若见师过，莫起嫌恨！汝应作是念：我先世福德不具足故，不得值佛，今值是杂行师；我不应念其过失，而自妨失般若！师之过失，不著于我，我但从师受般若波罗蜜法。譬如狗皮囊盛好宝物，不应以囊故而弃其宝；如罪人执烛照道，不可以人罪故，不受其明，自坠沟壑；又如行遣，小人导道，不可以人小故，不随其语。如是等因缘，不应远离于师。师若实有罪，尚不应离，何况此中魔作因缘，令说法者有深妙五欲！令弟子不染著法，说法者以方便故现受。方便者，所谓欲令众生种福德因缘，亦为同事摄众生故。复有诸菩萨通达诸法实相故，无所障碍，无有过罪；虽有过罪，亦无所妨。如人壮年力盛，腹中火热，虽食不适饮食，不能生病；又如有好药，虽被恶毒，不能为害。如是等因缘故，汝于师所，莫起嫌恨而自失般若！如经中说。复有说法者持戒清净，离于五欲，多知多识，有好名闻，威德尊重，弟子受法而不顾录，汝于是中莫生怨恨！当作是念：我宿世罪故，今为小人，师不轻我，我自无福，不能得近；又我于师所，应破憍慢以求法利。有如是等种种诸师，菩萨为求般若波罗蜜故，但一心恭敬，不念其长短。若能如是忍辱，于师一心不起增减者，汝于师所尽得妙法，如完牢之器，所受不漏。萨陀波仑闻空声已，从是东行，如经中广说。
大智度论卷第九十七释萨陀波仑品第八十八之中
　　【经】“尔时，萨陀波仑菩萨，受是空中教已，从是东行。不久，复作是念：‘我云何不问空中声：我当何处去？去当远近？当从谁闻般若波罗蜜？’是时即住，啼哭忧愁；作是念：‘我住是中，过一日一夜，若二、三、四、五、六、七日七夜，于此中住，不念疲极，乃至不念饥渴寒热，不闻听受般若波罗蜜因缘，终不起也！’须菩提，譬如人有一子卒死，忧愁苦毒，唯怀懊恼，不生余念。如是，须菩提，萨陀波仑菩萨，尔时无有异心，但念：‘我何时当得闻般若波罗蜜？我云何不问空中声：我应何处去？去当远近？当从谁闻般若波罗蜜？’须菩提，萨陀波仑菩萨如是愁念时，空中有佛，语萨陀波仑菩萨言：‘善哉！善哉！善男子，过去诸佛行菩萨道时，求般若波罗蜜，亦如汝今日。善男子，汝以是勤精进爱乐法故，从是东行，去此五百由旬，有城名众香。其城七重，七宝庄严，台观栏楯，皆以七宝校饰；七宝之堑，七宝行树，周匝七重。其城纵广十二由旬，丰乐安静，人民炽盛。五百市里，街巷相当，端严如画，桥津如地，宽博清净。七重城上，皆有七宝楼橹，宝树行列，以黄金、白银，砗磲、码瑙、珊瑚，琉璃、玻璃，红色真珠以为枝叶。宝绳连绵，金为铃网，以覆城上，风吹铃声，其音和雅，娱乐众生；譬如巧作五乐，甚可悦喜，金网宝铃，其音如是。其城四边，流池清净，冷暖调适，中有诸船，七宝严饰；是诸众生宿业所致，乘此宝船娱乐游戏。诸池水中种种莲华，青黄赤白众杂好华，遍覆水上；是三千大千世界所有众华，皆在其中。其城四边，有五百园观，七宝庄严，甚可爱乐；一一园中，各有五百池，池各纵广十里，皆以七宝校成，杂色庄严。诸池水中亦有青黄赤白莲华弥覆水上；其诸莲华大如车轮，青色青光，黄色黄光，赤色赤光，白色白光。诸池水中凫雁、鸳鸯，异类众鸟，音声相和。是诸园观，适无所属，是诸众生，宿业所致；长夜信乐深法，行般若波罗蜜因缘故，受是果报。善男子，是众香城中，有大高台，昙无竭菩萨摩诃萨宫舍在上。其宫纵广一由旬，皆以七宝校成，杂色庄严，甚可喜乐。垣墙七重，皆亦七宝；七重栏楯，七宝楼阁。宝堑七重，皆亦七宝；周围深堑，七宝垒成。七重行树，七宝枝叶，七重围绕。其宫舍中，有四种娱乐园：一名、常喜，二名、离忧，三名、华饰，四名、香饰。一一园中各有八池：一名、贤，二名、贤上，三名、欢喜，四名、喜上，五名、安隐，六名、多安隐，七名、远离，八名、阿鞞跋致。诸池四边，面各一宝，黄金、白银，琉璃、玻璃；玫瑰为池底，其上布金沙。一一池侧有八梯陛，种种妙宝以为严饰；诸梯陛间，有阎浮檀金芭蕉行树。一切池中种种莲华，青黄赤白弥覆水上；诸池四边，生好华树，风吹诸华，堕池水中。其池成就八种功德，香若栴檀，色味具足，轻且柔软。昙无竭菩萨与六万八千婇女，五欲具足，共相娱乐；及城中男女，俱入常喜等园、贤等池中，五欲具足，共相娱乐。善男子，昙无竭菩萨与诸婇女，游戏娱乐已，日三时说般若波罗蜜。众香城内男女大小，于其城中多聚人处，敷大法座。其座四足，或以黄金，或以白银，或以琉璃，或以玻璃，敷以綩筵，杂色茵耨，垂诸帏带；以妙白毡而覆其上，散以种种杂妙华香；座高五里，张白珠帐。其地四边，散五色华，烧众名香，泽香涂地，供养恭敬般若波罗蜜故。昙无竭菩萨，于此座上说般若波罗蜜；彼诸人众，如是恭敬供养昙无竭，为闻般若波罗蜜故。于是大会百千万众，诸天世人，一处和集：中有听者，中有受者，中有持者，中有诵者，中有书者，中有正观者，中有如说行者。是时，众生以是因缘故，皆不堕恶道，不退转于阿耨多罗三藐三菩提。汝善男子，往趣昙无竭菩萨，当闻般若波罗蜜。善男子，昙无竭菩萨，世世是汝善知识，能教汝阿耨多罗三藐三菩提，示教、利喜。是昙无竭菩萨本求般若波罗蜜时，亦如汝今。汝去莫计昼夜，莫生障碍心，汝不久当得闻般若波罗蜜！’
　　“尔时，萨陀波仑菩萨摩诃萨，欢喜心悦，作是念：‘我当何时得见是善男子，得闻般若波罗蜜？’须菩提，譬如有人为毒箭所中，更无余念，唯念：‘何时当得良医，拔出毒箭，除我此苦？’如是，须菩提，萨陀波仑菩萨摩诃萨，更无余念，但作是愿：‘我何时当得见昙无竭菩萨，令我得闻般若波罗蜜？我闻是般若波罗蜜，断诸有心。’是时，萨陀波仑菩萨，于是处住，念昙无竭菩萨，一切法中得无碍知见，即得无量三昧门现在前，所谓诸法性观三昧、诸法性不可得三昧、破诸法无明三昧、诸法不异三昧、诸法不坏自在三昧、诸法能照明三昧、诸法离闇三昧、诸法无异相续三昧、诸法不可得三昧、散华三昧、诸法无我三昧、如幻威势三昧、得如镜像三昧、得一切众生语言三昧、一切众生欢喜三昧、入分别音声三昧、得种种语言字句庄严三昧、无畏三昧、性常默然三昧、得无碍解脱三昧、离尘垢三昧、名字语句庄严三昧、见诸法三昧、诸法无碍顶三昧、如虚空三昧、如金刚三昧、不畏著色三昧、得胜三昧、转眼三昧、毕法性三昧、能与安隐三昧、师子吼三昧、胜一切众生三昧、华庄严三昧、断疑三昧、随一切坚固三昧、出诸法得神通力无畏三昧、能达诸法三昧、诸法财印三昧、诸法无分别见三昧、离诸见三昧、离一切闇三昧、离一切相三昧、解脱一切著三昧、除一切懈怠三昧、得深法明三昧、不可夺三昧、破魔三昧、不著三界三昧、起光明三昧、见诸佛三昧。如是，萨陀波仑菩萨住是诸三昧中，即见十方无量阿僧祇诸佛为诸菩萨摩诃萨说般若波罗蜜。
　　【论】问曰：萨陀波仑何以忘不问空中声？
　　答曰：萨陀波仑大欢喜覆心故忘；如人大忧愁，大欢喜，以此二事故忘。
　　问曰：空中声已灭，何以住此七日，不更求问处？
　　答曰：如本于空闲处，一心求般若故，空中有声；今亦欲一心如本，冀更闻声，断其所疑。复次，萨陀波仑于世乐已舍，深入佛道，爱乐情至；空中声告，少为开示，竟未断疑，其声便灭。如小儿得少美味，著味故复啼泣而欲得之；萨陀波仑亦如是，得般若波罗蜜因缘味，不能通达，不知那去，是故住而啼泣。
　　问曰：何以乃至七日，佛身乃现？
　　答曰：譬如人大渴故，乃知水美；若二日、三日精进欲未深，若过七日，恐其忧愁妨心，不任求道，是故七日忧愁；如譬喻经中说。
　　问曰：萨陀波仑何以愁忧乃尔，如丧爱子？
　　答曰：般若波罗蜜，于诸法中第一实，是十方诸佛真实法宝。萨陀波仑得少气味，未具足故，忧愁如丧爱子，念其长大多所成办，冀得其力；菩萨亦如是，念增益般若波罗蜜力，得阿鞞跋致已，成佛事。如子于父，孝行终身，无有异心；般若波罗蜜于菩萨亦如是，若能得入，乃至成佛，终不远离。如父见子，心即欢悦，菩萨虽得种种诸法，不如见般若波罗蜜之欢喜。如子假为其名，般若波罗蜜亦如是，空无定实，但有假名。如是等，是总相因缘。父虽爱子，不能以头目与之；菩萨为般若波罗蜜故，无量世中，以头目髓脑施与众生。子之于父，或不能报恩，若能报恩，正可现世小利，衣食欢乐等；菩萨于般若波罗蜜中，无所不得，乃至一切智慧，何况菩萨力势，世间富乐！子之报父，恩极一世；般若之益，至无量世，乃至成佛子之于父，或好或恶；般若波罗蜜无诸不可。子但是假名，虚诳不实之法；般若波罗蜜真实圣法，无有虚诳。子之报恩，虽得现世小乐，而有忧愁苦恼无量之苦；般若波罗蜜但得欢喜实乐，乃至佛乐。子但能以供养利益于父，不能免其生、老、病、死；般若波罗蜜令菩萨毕竟清净，无复老病死患。子但能令父得世乐自在，般若波罗蜜能令菩萨于一切世间为天人主。如是等，种种因缘譬喻差别相。世人知丧子忧愁故，以此为喻。
　　问曰：空中佛现，是何等佛？先何以但有音声而今现身？佛既现身，何以不即度，方遣至昙无竭所？
　　答曰：有人言：“非真佛，但是像现耳！或诸佛遣化，或大菩萨现作。”以先善根福德未成就故，但闻声；今七日七夜一心念佛，功德成就故，得见佛身。佛所以不即度者，以其与昙无竭世世因缘，应当从彼度故。有人应从舍利弗度，假使诸佛现身，不能令悟。
　　佛赞言善哉者，以萨陀波仑至意求知去处、闻般若因缘故，佛现身而赞善哉。过去诸佛行菩萨道时，求此般若，亦如是种种勤苦；以初发心，先罪厚重，福德未集故，佛安慰其心：汝求般若波罗蜜，虽勤苦，莫懈怠，莫生退没心！一切众生行果，因时皆苦，受果时乐。当思惟诸佛无量功德果报，以自勤勉。如是安慰已，作是言：汝从是东行，去此五百由旬，有城名众香，乃至不久当闻般若波罗蜜。
　　问曰：众香城在何处？
　　答曰：过去佛灭度后，但有遗法，是法不周遍阎浮提，众生有闻法因缘处则到。尔时，众香国土丰乐，多出七宝故，以七宝作城。时萨陀波仑虽同在阎浮提，而在无佛法、无七宝处生，但传闻佛名，般若波罗蜜是佛道。是人先世广积福德，烦恼轻微故，闻即信乐，厌恶世乐，舍其亲属，到空林中住，欲至有佛法国土。音声示语者，恐其异去，不得到昙无竭菩萨所，是故语之；次后佛为现身，示其去处。
　　问曰：萨陀波仑因缘，已具闻于上，今昙无竭因缘为云何？
　　答曰：郁伽陀，秦言盛；达磨，秦言法。此菩萨在众香城中，为众生随意说法，令众生广种善根，故号法盛。其国无王，此中人民皆无吾我，如郁单越人，唯以昙无竭菩萨为主。其国难到，萨陀波仑不惜身命，又得诸佛菩萨接助能到。大菩萨为度众生故，生如是国中，众生无所乏短，其心调柔，易可得度故。
　　问曰：昙无竭菩萨为是生身？为是为度众生故，以神通力化作此身？若化身者，何用六万婇女，园观浴池，种种庄严而自娱乐？若是生身，云何能令萨陀波仑供养具，皆在空中化成大台，入诸三昧，乃经七岁？
　　答曰：有人言：“是生身，菩萨得诸法实相，及禅定神通力故，欲度是城中众生。”如余菩萨利根故，能入禅定，亦能入欲界法，为摄众生故，受五欲而不失禅定；如人避热故，在泥中卧，起还洗则如故。凡人钝根故，不能如是。是故以神通力化作华台，七岁入定；又以方便力故，能受五欲，如先义说。菩萨不但行一道，为众生故，行种种道引导之。如龙起云，能降大雨、雷电、霹雳；菩萨亦如是，虽是生身，未离烦恼而能修行善法，为众生故不尽结使。
　　有人言：“是菩萨是法性生身，为度众香城人故，变化而度。”若是生身，云何能令十方佛称赞，而遣萨陀波仑令从受法，得六万三昧？是故知是大菩萨变化身。譬如大海中龙死相出时，如果熟应堕，金翅鸟则来食之；众生亦如是，行业因缘熟故，大菩萨来度之。
　　尔时，萨陀波仑闻空中佛教，大欢喜，大欲心生；我何时当得见昙无竭菩萨，说般若波罗蜜者，能令心中爱见等诸烦恼箭出。欲明是事故，此中佛说毒箭譬喻，如人毒箭在身，更无余念：一者、苦痛急；二者、毒不疾出，则遍满身中而失命。萨陀波仑亦如是，诸邪疑等箭入心，贪欲等毒涂箭。闻昙无竭菩萨能拔出此箭，见人以邪见箭毒伤心，又畏贪欲等毒遍入身中，夺智慧命，与凡人同死；是故急欲见昙无竭菩萨，无复余念。此中说断诸所有心，所有心者，取相著，乃至善法中亦有是病。
　　萨陀波仑目睹佛身，先所未见，从佛闻教，得法喜故，离五欲喜，即得一切法中无碍知见。无碍知见者，如萨陀波仑力所得无碍，非佛无碍。是时，得入诸三昧门：
　　诸法性观三昧者，能观一切诸法实性。实性者，如先种种因缘说。
　　诸法性不可得三昧者，初得三昧，所谓空、无生、无灭，今得是三昧，得不著是性，不谓得其决定相。
　　破诸法无明三昧者，诸法于凡夫人心中，以无明因缘故，邪曲不正，所谓常、乐、我、净；得是三昧故，常等颠倒相应无明破，但观一切法无常、空、无我。
　　问曰：若是菩萨破一切法中无明，此人尚不须见佛，何用至昙无竭菩萨所？
　　答曰：破无明不唯一种，有遮令不起，亦名为破；有得诸法实相故破无明。又无明种数甚多：有菩萨所破分，有佛所破分，有小菩萨所破分，大菩萨所破分，如先说灯譬喻。又须陀洹亦名破无明，乃至阿罗汉方是实破；大乘法中亦如是，新发意菩萨得诸法实相故，亦名破无明，乃至佛无明尽破无余。是故萨陀波仑于佛法中邪见、无明，及我见皆尽故，得名破无明三昧，无咎。
　　诸法不异三昧者，得是三昧，观一切法一相，所谓无相。
　　诸法不坏自在三昧者，得是三昧，观一切法如、法性、实际、无为相故名不坏。得是法已，得自在，了了知诸法，为佛道故不证是法。
　　诸法能照明三昧者，以总相、别相知一切法。
　　诸法离闇三昧者，无明有二种：一者、厚，二者、薄。薄者名无明，厚者名黑闇。破厚无明故，名离闇；先破薄无明故，名破诸法无明。
　　诸法无异相续三昧者，五众念念灭，相似相续生，死时相续生而不相似。得是三昧，知诸法念念相续法不异。
　　诸法不可得三昧者，即是一切法空相应三昧。
　　散华三昧者，得是三昧者，于十方佛前，能以七宝华散佛。
　　诸法无我三昧者，观一切法无我。
　　如幻威势三昧者，得是三昧者，能种种变化身。如大幻师，能引导众生发希有心；如大幻师，以幻力故，能转一国人心。
　　得如镜像三昧者，得是三昧者，观三界所有，如镜中像，虚诳无实。
　　得一切众生语言三昧者，得如是三昧故，能解一切众生语言。
　　一切众生欢喜三昧者，入是三昧，能转众生瞋心令欢喜。
　　入分别音声三昧者，入是三昧中，皆能分别一切天人音声大小、粗细等。
　　得种种语言字句庄严三昧者，得是三昧者，义理虽浅，能庄严字句语言，令人欢喜，何况深义！
　　无畏三昧者，得是三昧者，不畏一切魔民、外道、论师及诸烦恼。
　　性常默然三昧者，入是三昧者，常默然摄心；为度众生故，随所应闻而出音声，如天妓乐，应意而出。
　　得无碍解脱三昧者，得是三昧者，于一切法中得无碍智慧。
　　离尘垢三昧者，得是三昧者，诸烦恼、结使尘垢皆灭，即是无生法忍三昧。
　　名字语句庄严三昧者，得是三昧者，能种种庄严偈句语言说法。
　　见诸法三昧者，入是三昧者，以见世谛及第一义，知诸法。
　　诸法无碍顶三昧者，如人在山顶，遍观四方，菩萨住是三昧中，普见一切诸法无碍。
　　如虚空三昧者，入是三昧者，身及外法，皆如虚空，皆得自在。
　　如金刚三昧者，如金刚能破诸山，是三昧亦如是，能破障碍六波罗蜜法，直至佛道。
　　不畏著色三昧者，得是三昧，乃至天色尚不著，何况余色？
　　得胜三昧者，欲有所作，皆能得胜不负。
　　转眼三昧者，得是三昧者，魔及魔民欲见菩萨短者，转之令作好见。
　　毕法性三昧者，得是三昧者，见一切法毕入法性中。
　　能与安隐三昧者，得是三昧，虽往来六道回转，自知必当作佛，安乐无忧。
　　师子吼三昧者，入是三昧者，皆能降伏一切魔民、外道，无敢当者。
　　胜一切众生三昧者，得是三昧，于一切众生最胜。一切有二种：一者、名字一切，二者、实一切。于三界著心凡夫，及声闻、辟支佛，及初发意，未得是三昧者中胜故，言一切。
　　华庄严三昧者，得是三昧者，见十方佛，坐七宝莲华上，于虚空中，雨宝莲华于诸佛上。
　　断疑三昧者，虽未得佛，能断一切众生所疑。
　　随一切坚固三昧者，诸法实相名坚固，得是三昧者，随诸法实相，不随余法。
　　出诸法得神通力无畏三昧者，得是三昧者，过出一切凡夫法，得菩萨六神通、十力、四无所畏。
　　能达诸法三昧者，得是三昧者，乃至诸法如、法性、实际中通达不住，乃至诸法平等。
　　诸法财印三昧者，财名善法，印名相，如人得印绶，无敢凌易，菩萨得法财印，亦无能为作留难者。
　　诸法无分别见三昧者，若分别诸法，即生憎爱心，得是三昧者，见一切法不作分别。
　　离诸见三昧者，六十二邪见，及色等法中取相，乃至佛见、法见、僧见、涅槃见，皆名为见。所以者何？取相能生著心故。
　　离一切相三昧者，即是无相解脱门相应三昧。
　　离一切著三昧者，离一切相故，于一切法亦不著。
　　除一切懈怠三昧者，得是三昧者，如此中说乃至七岁不坐不卧。菩萨得是三昧，常无懈怠心，乃至得佛，初不止息。
　　得深法明三昧者，法明谓佛法一切智慧等，菩萨得是三昧故，能遥见佛法，思惟筹量，知深妙无比。
　　不可夺三昧者，得是三昧者，行菩萨法，无能夺其志者。
　　破魔三昧者，得是三昧力，魔虽是欲界主，菩萨以人身能破魔事。
　　不著三界三昧者，得是三昧，身虽在三界中，心常在涅槃故不著。
　　起光明三昧者，得是三昧者，能放无量光明，照于十方。
　　见诸佛三昧者，得是三昧，虽未得天眼、天耳，而能见十方诸佛，闻十方诸佛所说法，咨问所疑。
　　萨陀波仑住如是等三昧中，即见十方无量阿僧祇诸佛在大众中为诸菩萨说般若波罗蜜。
大智度论卷第九十八释萨陀波仑品第八十八之下
　　【经】“是时，十方诸佛安慰萨陀波仑菩萨言：‘善哉！善哉！善男子，我等本行菩萨道时，求般若波罗蜜，得是诸三昧，亦如汝今所得。我等得是诸三昧，善入般若波罗蜜，成就方便力，住阿鞞跋致地。我等观是诸三昧性，不见有法出三昧、入三昧者，亦不见行佛道者，亦不见得阿耨多罗三藐三菩提者。善男子，是名般若波罗蜜，所谓不念有是诸法。善男子，我等于无所念法中住，得是金色身、丈光明、三十二相、八十随形好、不可思议智慧，无上戒、无上三昧、无上智慧，一切功德皆悉具足。一切功德具足故，佛尚不能取相说尽，何况声闻、辟支佛及诸余人？以是故，善男子，于是佛法中，倍应恭敬爱念，生清净心；于善知识中，应生如佛想！何以故？为善知识守护故，菩萨疾得阿耨多罗三藐三菩提。’
　　“是时，萨陀波仑菩萨白十方诸佛言：‘何等是我善知识，所应亲近供养者？’十方诸佛告萨陀波仑菩萨言：‘汝善男子，昙无竭菩萨，世世教化成就汝阿耨多罗三藐三菩提；昙无竭菩萨守护汝，教汝般若波罗蜜方便力，是汝善知识。汝供养昙无竭菩萨，若一劫，若二、若三乃至过百劫，顶戴恭敬；以一切乐具，三千世界中所有妙色、声、香、味、触，尽以供养，未能报须臾之恩！何以故？昙无竭菩萨摩诃萨因缘故，令汝得如是等诸三昧，得般若波罗蜜方便力。’诸佛如是教化安慰萨陀波仑菩萨，令欢喜已，忽然不现。
　　“是时，萨陀波仑菩萨从三昧起，不复见佛，作是念：‘是诸佛从何所来？去至何所？’不见诸佛故，复惆怅不乐：‘谁断我疑？’复作是念：‘昙无竭菩萨久远已来，常行般若波罗蜜，得方便力，及得诸陀罗尼，于菩萨法中得自在，多供养过去诸佛，世世为我师，常利益我。我当问昙无竭菩萨，诸佛从何所来？去至何处？’
　　“尔时，萨陀波仑菩萨，于昙无竭菩萨生恭敬爱乐尊重心，作是念：‘我当以何供养昙无竭菩萨？今我贫穷，华香、缨络、烧香、涂香、衣服、幡盖、金银、真珠、琉璃、玻璃、珊瑚、琥珀，无有如是等物，可以供养般若波罗蜜，及说法师昙无竭菩萨。我法不应空往昙无竭菩萨所，我若空往，喜悦心不生；我当卖身得财，为般若波罗蜜故，供养法师昙无竭菩萨。何以故？我世世丧身无数，无始生死中，或死或卖，或为欲因缘故，世世在地狱中受无量苦恼，未曾为清净法故，为供养说法师故丧身。’
　　“是时，萨陀波仑菩萨，中道入一大城，至市肆上，高声唱言：‘谁欲须人？谁欲须人？谁欲买人？’尔时，恶魔作是念：‘是萨陀波仑爱法故，欲自卖身，为般若波罗蜜故，供养昙无竭菩萨，当得正问般若波罗蜜及方便力，云何菩萨摩诃萨行般若波罗蜜，疾得阿耨多罗三藐三菩提？当得多闻具足如大海水，是时不可沮坏，得具足一切功德，饶益诸菩萨摩诃萨，为阿耨多罗三藐三菩提故过我境界，亦教余人出我境界，得阿耨多罗三藐三菩提。我今当坏其事！’
　　“尔时，恶魔蔽诸婆罗门、居士，令不闻其自卖声；除一长者女，魔不能蔽，以其宿因缘故。尔时，萨陀波仑卖身不售，忧愁啼哭，在一面立，啼泣而言：‘我为大罪，卖身不售！我自卖身，为般若波罗蜜故，供养昙无竭菩萨。’尔时，释提桓因作是念：‘是萨陀波仑菩萨，爱法自卖其身，为般若波罗蜜故，欲供养昙无竭菩萨。我当试之，知是善男子实以深心爱法故，舍是身不？’是时，释提桓因化作婆罗门身，在萨陀波仑菩萨边行，问言：‘汝善男子，何以忧愁啼哭，颜色憔悴，在一面立？’答言：‘婆罗门，我爱敬法，自卖身为般若波罗蜜故，欲供养昙无竭菩萨。今我卖身，无有买者！自念薄福，无财宝物，欲自卖身，供养般若波罗蜜及昙无竭菩萨，而无买者！’尔时，婆罗门语萨陀波仑菩萨言：‘善男子，我不须人，我今欲祠天，当须人心、人血、人髓，汝能卖与我不？’尔时，萨陀波仑菩萨作是念：‘我得大利，得第一利！我今便为具足般若波罗蜜方便力，得是买心、血、髓者！’是时，心大欢喜，悦乐无忧，以柔和心语婆罗门言：‘汝所须者，我尽与汝！’婆罗门言：‘善男子，汝须何价？’答言：‘随汝意与我！’即时，萨陀波仑右手执利刀，刺左臂出血，割右髀肉，复欲破骨出髓。
　　“时，有一长者女，在阁上遥见萨陀波仑菩萨，自割身体，不惜寿命，作是念：‘是善男子何因缘故，困苦其身？我当往问。’长者女即下阁，到萨陀波仑所，问言：‘善男子，何因缘困苦其身？用是心、血、髓，作何等？’萨陀波仑答言：‘卖与婆罗门，为般若波罗蜜故，供养昙无竭菩萨。’长者女言：‘善男子，作是卖身，欲自出心、血、髓，欲供养昙无竭菩萨，得何等功德利？’萨陀波仑答言：‘善女人，是人善学般若波罗蜜及方便力，是人当为我说菩萨所应作、菩萨所行道。我学是法、学是道，得阿耨多罗三藐三菩提时，为众生作依止，当得金色身，三十二相、八十随形好、丈光、无量明，大慈、大悲、大喜、大舍，四无所畏，佛十力、四无碍智、十八不共法，六神通，不可思议清净戒、禅定、智慧，得阿耨多罗三藐三菩提，于诸法中得无碍一切知见，以无上法宝分布与一切众生。如是等诸功德利，我当从彼得之！’是时，长者女闻是上妙佛法，大欢喜，心惊毛竖，赞萨陀波仑菩萨言：‘善男子，甚希有！汝所说者，微妙难值。为是一一法故，应舍如恒河沙等身。何以故？汝所说者，甚大微妙！汝善男子，汝今所须，尽当相与，金银、真珠、琉璃、玻璃、琥珀、珊瑚等诸珍宝物，及华香、缨络、涂香、烧香、幡盖、衣服、妓乐等供养之具，供养般若波罗蜜及昙无竭菩萨。汝善男子，莫自困苦其身！我亦欲往昙无竭菩萨所，共汝植诸善根，为得如是微妙法，如汝所说故。’
　　“尔时，释提桓因即复本身，赞萨陀波仑菩萨言：‘善哉！善哉！善男子，汝坚受是事，其心不动。诸过去佛行菩萨道时，亦如是求般若波罗蜜及方便力，得阿耨多罗三藐三菩提。善男子，我实不用人心、血、髓，但来相试。汝愿何等，我当相与！’萨陀波仑言：‘与我阿耨多罗三藐三菩提！’释提桓因言：‘此非我力所办，是诸佛境界。必相供养，更索余愿。’萨陀波仑言：‘汝若于此无力，汝必见供养，令我是身平复如故！’是时，萨陀波仑身即平复，无有疮瘢，如本不异。释提桓因与其愿已，忽然不现。
　　“尔时，长者女语萨陀波仑菩萨言：‘善男子，来到我舍，有所须者，从我父母索之，尽当相与。我亦当辞我父母，与诸侍从，共汝往供养昙无竭菩萨，为求法故。’即时，萨陀波仑菩萨与长者女俱到其舍，在门外住。长者女入白父母：‘与我众妙华香及诸缨络、涂香、烧香、幡盖、衣服、金银、琉璃、玻璃、真珠、珊瑚、琥珀，及诸妓乐供养之具；亦听我身，及五百侍女先所给使，共萨陀波仑菩萨到昙无竭菩萨所，为供养般若波罗蜜故。昙无竭菩萨当为我等说法，我当如说行，当得诸佛法。’女父母语女言：‘萨陀波仑菩萨，是何等人？’女言：‘是人今在门外。是善男子以深心求阿耨多罗三藐三菩提，欲度一切众生无量生死苦！是善男子为法故，自卖其身，供养般若波罗蜜。般若波罗蜜，名菩萨所学道。为供养般若波罗蜜，及供养昙无竭菩萨故，在市肆上高声唱言：“谁须人？谁须人？谁欲买人？”卖身不售，在一面立，忧愁啼哭。是时，释提桓因化作婆罗门来，欲试之，问言：“善男子，何以忧愁啼哭，一面立？”答言：“婆罗门，我欲卖身，为供养般若波罗蜜，及昙无竭菩萨摩诃萨故。而我薄福，卖身不售。”婆罗门语是善男子：“我不须人，我欲祠天，当用人心、人血、人髓，汝能卖不？”是时，是善男子不复忧愁，其心和悦，语是婆罗门：“汝之所须，我即相与。”婆罗门言：“汝须何价？”答言：“随汝意与我。”即时，是善男子右手执利刀，刺左臂出血，割右髀肉，复欲破骨出髓。我在阁上，遥见是事。我尔时作是念：“是人何故困苦其身？我当往问。”我即下阁往问：“善男子，汝何因缘故自困苦其身？”是善男子答我言：“姊，我为法故，欲供养般若波罗蜜，及昙无竭菩萨说法者。我贫穷无所有，无金银、琉璃、砗磲、码瑙、珊瑚、琥珀、玻璃、真珠、华香、妓乐。姊，我为供养法故，自卖其身。今得买者，须人心、人血、人髓，我用是价，供养般若波罗蜜，及昙无竭菩萨说法者。”我问是男子：“汝今自出身心、血、髓，欲供养昙无竭菩萨，得何功德？”是善男子言：“昙无竭菩萨当为我说般若波罗蜜及方便力，此是菩萨所应学、菩萨所应作、菩萨所行道。我当学是道，得阿耨多罗三藐三菩提，为一切众生作依止。我当得金色身、三十二相、八十随形好、丈光、无量明，大慈、大悲、大喜、大舍，四无所畏、四无碍智，佛十力、十八不共法，六神通，不可思议清净戒、禅定、智慧，得阿耨多罗三藐三菩提，于诸法中得无碍一切知见，以无上法宝分布与一切众生。如是等微妙大法，我当从彼得之。”我闻是微妙不可思议诸佛功德，闻其大愿，我心欢喜，作是念：“是清净微妙大愿，甚希有！乃至如是为是一一法故，应舍如恒河沙等身命。善男子为法能受苦行难事，所谓不惜身命；我多有妙宝，云何不生愿，勤求如是法，供养般若波罗蜜及昙无竭菩萨？”我如是思惟已，语萨陀波仑菩萨：“汝善男子，莫困苦其身，我当白我父母，多与汝金银、琉璃、砗磲、码瑙、珊瑚、琥珀、玻璃、真珠、华香、缨络、涂香、末香、衣服、幡盖，及诸妓乐，供养般若波罗蜜，及昙无竭菩萨说法者。我亦求父母，与诸侍女共汝俱去，供养昙无竭菩萨说法者，共汝植诸善根，为得如是等微妙清净法，如汝所说。”父母今听我，并五百侍女先所给者！亦听我持众妙华香、缨络、涂香、末香、衣服、幡盖、妓乐，金银、琉璃供养之具，与萨陀波仑菩萨共去供养般若波罗蜜，及昙无竭菩萨说法者！为得如是等清净微妙诸佛法故。’尔时，父母报女言：‘汝所赞者，希有难及！说是善男子为法精进，大乐法相，及是诸佛法不可思议，一切世间最为第一，一切众生欢乐因缘。是善男子为是法故大庄严，我等听汝往见昙无竭菩萨，亲近供养。汝发大心，为诸佛法故如是精进，我等云何当不随喜？’是女为供养昙无竭菩萨故，得蒙听许，报父母言：‘我等亦随是心欢喜，我终不断人善法因缘。’
　　“是时，长者女庄严七宝车五百乘身及侍女，种种宝物供养之具，持种种水陆生华，及金银、宝华、众色宝衣、好香、捣香、泽香、缨络，及众味饮食，共萨陀波仑菩萨、五百侍女各载一车，恭敬围绕，渐渐东去。见众香城七宝庄严，七重围绕七宝之堑，七宝行树皆亦七重。其城纵广十二由旬，丰乐安静，甚可喜乐，人民炽盛。五百市里，街巷相当，端严如画，桥津如地，宽博清净。遥见众香城，既入城中，见昙无竭菩萨坐高台法座上，无量百千万亿众恭敬围绕说法。萨陀波仑菩萨见昙无竭菩萨时，心即欢喜，譬如比丘入第三禅，摄心安隐。见已作是念：‘我等义不应载车趣昙无竭菩萨。’作是念已，下车步进。长者女并五百侍女，皆亦下车。萨陀波仑菩萨与长者女及五百侍女，众宝庄严，围绕恭敬，俱到昙无竭菩萨所。尔时，昙无竭菩萨摩诃萨，有七宝台，赤牛头栴檀以为庄严，真珠罗网以覆台上，四角皆悬摩尼珠宝以为灯明，及四宝香炉常烧名香，为供养般若波罗蜜故。其台中有七宝大床，四宝小床重敷其上；以黄金牒书般若波罗蜜，置小床上，种种幡盖庄严垂覆其上。萨陀波仑菩萨及诸女人见是妙台众宝严饰，及见释提桓因与无量百千万诸天，以天曼陀罗华、碎末栴檀、磨众宝屑以散台上；鼓天妙乐于虚空中娱乐此台。
　　“尔时，萨陀波仑菩萨问释提桓因：‘憍尸迦，何因缘故，与无量百千万诸天，以天曼陀罗华、碎末栴檀、磨众宝屑以散台上？鼓天妓乐于虚空中娱乐此台？’释提桓因答言：‘汝善男子不知耶？此是摩诃般若波罗蜜，是诸菩萨摩诃萨母，能生诸佛，摄持菩萨。菩萨学是般若波罗蜜，成就一切功德，得诸佛法一切种智。’是时，萨陀波仑即欢喜悦乐，问释提桓因：‘憍尸迦，般若波罗蜜，诸菩萨摩诃萨母，能生诸佛，摄持菩萨。菩萨学是般若波罗蜜，成就一切功德，得诸佛法一切种智，今在何处？’释提桓因言：‘善男子，是台中有七宝大床，四宝小床重敷其上，以黄金牒书般若波罗蜜置小床上。昙无竭菩萨以七宝印印之，我等不能得开以示汝。’
　　“是时，萨陀波仑与长者女及五百侍女取供养具，华香、缨络、幡盖分作二分，一分供养般若波罗蜜，一分供养法座上昙无竭菩萨。尔时，萨陀波仑菩萨与五百女人持华香、缨络，幡盖、妓乐及诸珍宝，供养般若波罗蜜已，然后到昙无竭菩萨所。到已，见昙无竭菩萨在法座上坐，以诸华香、缨络、捣香、泽香、金银、宝华、幡盖、宝衣，以散其上，为法故供养。是时，华香、宝衣，于昙无竭菩萨上虚空中化成华台；碎末栴檀、宝屑、金银、宝华，化成宝帐；宝帐之上，所散种种宝衣化为宝盖；宝盖四边垂诸宝幡。萨陀波仑及诸女人，见昙无竭菩萨所作变化，大欢喜，作是念：‘未曾有也！昙无竭大师神德乃尔！行菩萨道时，神通力尚能如是，何况得阿耨多罗三藐三菩提时！’是时，长者女及五百女人清净信心，敬重昙无竭菩萨，皆发阿耨多罗三藐三菩提心，作是愿言：‘如昙无竭菩萨得菩萨诸深法，如昙无竭菩萨供养般若波罗蜜，如昙无竭菩萨于大众中演说显示般若波罗蜜义，如昙无竭菩萨得般若波罗蜜方便力，成就神通，于菩萨事中得自在，我等亦当如是！’
　　“是时，萨陀波仑菩萨及五百女人，华香、宝物，供养般若波罗蜜及昙无竭菩萨已，头面礼昙无竭菩萨，合掌恭敬，一面立。一面立已，白昙无竭菩萨言：‘我本求般若波罗蜜时，于空闲林中，闻空中声言：“善男子，汝从是东行，当得闻般若波罗蜜。”我受是语东行，东行不久，作是念：“我何不问空中声：我当何处去？去是远近？当从谁闻？”我是时大忧愁啼哭，于是处住七日七夜忧愁故，乃至不念饮食，但念：“我何时当得闻般若波罗蜜？”我如是忧愁，一心念般若波罗蜜，见佛身在虚空中，语我言：“善男子，汝大欲、大精进心莫放舍！以是大欲、大精进心，从是东行，去是五百由旬，有城名众香，是中有菩萨摩诃萨名昙无竭，从是人所，当得闻般若波罗蜜。是菩萨世世是汝善知识，常守护汝。”我从佛受教诲已，便东行，更无余念，但念：“我何时当见昙无竭菩萨，为我说般若波罗蜜？”我尔时中道，住于一切法中，得无碍智见，得观诸法性等诸三昧现在前。住是三昧已，见十方无量阿僧祇诸佛，说是般若波罗蜜。诸佛赞我言：“善哉！善哉！善男子，我本求般若波罗蜜时，得诸三昧，亦如汝今日。”得是诸三昧已，遍得诸佛法。诸佛为我广说法，安慰我已，忽然不现。我从三昧起，作是念：“诸佛从何处来？去至何所？”我不见诸佛故，大愁忧，复作是念：“昙无竭菩萨供养先佛，植众善根，久行般若波罗蜜，善知方便力，于菩萨道中得自在，是我善知识，守护我。我当问昙无竭菩萨是事：诸佛从何所来？去至何所？”我今问大师：是诸佛何处来？去至何处？大师，愿为我说诸佛所从来、所至处，令我得知，知已亦常不离见诸佛！’　
　　【论】释曰：萨陀波仑渴仰欲闻般若故，见十方诸佛为大众说法，其心欢喜，其意得满。诸佛以其信力坚固、精进难动故，安慰其心，赞言：善哉！我本初行菩萨道求般若时，亦如汝今日。汝莫忧愁，自谓福薄！尔时，萨陀波仑大得诸三昧力，其心深著；是故诸佛为说求诸三昧性，不见实体，亦不见入三昧、出三昧者，众生空、法空故。诸佛为略说般若波罗蜜相，不念有是法，所谓一切法无相故不可念著。我等住是无所念法中，能具足六波罗蜜；具足六波罗蜜故，得金色身，如经中说。诸佛教化利喜，安慰其心。
　　问曰：上化佛已为说昙无竭是汝世世善知识，今何以复问何等是我善知识？
　　答曰：以佛敕于善知识中，倍应恭敬爱念故；又以欲于十方佛所闻昙无竭功德，欲自令信心坚固不疑故问。十方佛答，如经中说。萨陀波仑是昙无竭所度因缘人故，诸佛佐助示导；或有诸菩萨佐助佛所应度者，令至佛所。
　　问曰：上闻虚空声不问故，七日啼哭；今不见十方佛，何以不大忧愁更求见佛，但欲于昙无竭所问诸佛去来事？
　　答曰：萨陀波仑先时但有肉眼，未得三昧，以深心信著善法故，大啼哭。今得诸三昧力，又见十方佛，诸烦恼微薄，著心已离故，但一心念：我当何时见昙无竭？
　　问曰：若萨陀波仑得是三昧力，何以不还入三昧，问十方诸佛从何所来、去至何所，而欲见问昙无竭？
　　答曰：十方佛尚以种种因缘赞昙无竭，世世是汝师，是故欲问。是时，萨陀波仑念昙无竭菩萨是我先世因缘，是故生恭敬尊重心。以有大功德故尊重，是先世因缘故恭敬爱乐。
　　问曰：先说萨陀波仑不大著世间事，深爱般若波罗蜜故，愁忧啼哭，今何以自鄙贫穷，无以供养？但以心随师意，则是法供养，何用华香为？
　　答曰：法供养虽上，而世间众生，见远来求法而空无所有，则不发喜心；以世法故，求供养具。
　　复次，五波罗蜜为助般若波罗蜜法，助法中檀波罗蜜为首。萨陀波仑思惟：我得尊重福田昙无竭菩萨，当以助道法根本供养。亦欲为起发众人，萨陀波仑是智人、善人，贫穷而能供养，何况我等！
　　复次，诸善法行时、思惟时，其味各异，萨陀波仑欲行布施味，是故求供养具。
　　问曰：萨陀波仑是大菩萨，能见十方佛，又得诸深三昧，何以贫穷？
　　答曰：有人言：“此人舍家求佛道，虽生富家，道里悬远，一身独去，不赉财物。”有人言：“虽是大人，宿世小罪因缘故，生贫穷家。”有虽是小人，先世少行布施因缘故，生大富家。如苏陀夷、尼他等，是诸天所供养人，而生小家。贫有二种：一者、财贫，二者、功德法贫。功德法贫，最大可耻。财贫好人亦有，法贫好人所无。无有华香者，无有上妙宝华，又以少故言无。我若空往，师虽不须，我心不得大喜，是故欲卖身。
　　问曰：若卖身与他，谁赉此物往供养师？
　　答曰：舍身即是大供养，去住无在。有人言：“是人卖身取财，因人供养，我为供养故，卖身为奴。”又人言：“尔时世好，人皆知法，虽自卖身，主必能听供养而还。”复次，是人发深心，欲行檀波罗蜜，为供养法及法师，而无外物，唯有己身，是故卖是内物。于外、内物中，内物为重，惜之深故，是故欲不破布施愿故，卖身供养。此中自说不悔因缘：我世世丧身无数，未曾为清净法故，今为供养说法者故丧是身，大得法利。
　　萨陀波仑定心，断贪惜身意，于道中入一大城，欲得卖买如意故，入此大城。一心欲卖身，除羞愧、破憍慢故，唱言：谁须人？
　　问曰：魔何以欲破其意？
　　答曰：魔常为诸佛、菩萨怨家，故欲来破。
　　复次，诸小菩萨未得诸法实相，魔及恶人能坏；若得无生法忍，住诸菩萨神通力，无能破者。如小树栽，小儿能破，大不可破。
　　复次，此中自说魔破因缘，所谓是萨陀波仑爱法故，自卖身供养般若波罗蜜及法盛菩萨，当得正问般若波罗蜜，如经中广说。
　　问曰：若魔欲坏萨陀波仑，先来闻空中声，及见十方佛时，何以不坏？今方隐蔽诸婆罗门、居士，令不闻其声？
　　答曰：萨陀波仑先心未定，惜身未尽，见十方佛已，得诸三昧，其心乃定；今定心相现，是故魔惊。若菩萨心未定，未能动魔；若大菩萨其心已定，魔亦不来；萨陀波仑，今欲定心出魔境界，是故魔来。譬如负债人，未欲远去，债主不遮；欲出他界，则不听去。
　　问曰：魔有大力，何以不杀此菩萨，而但破坏？
　　答曰：魔本不嫉其寿命，但憎其作佛心，是故欲坏。又复诸天神法，人无重罪，不得妄杀，但得坏乱恐怖。若神无此法，则人无活者，是故不杀。
　　婆罗门性中生，受戒故名婆罗门，除此通名居士；居士，真是居舍之主，非四姓中居士。除一长者女者，以其为佛道世世集功德故，魔不能蔽。复有人言：“是萨陀波仑不应死故，令一女人闻。”有人言：“是昙无竭菩萨神通力故，令长者女得闻。”如是三唱无人买者，便大愁忧。
　　问曰：萨陀波仑既不惜身，虽无人买，亦不应愁？
　　答曰：既发大心，不满其愿，是故大愁。释提桓因作是念：萨陀波仑欲卖其身，无有买者，如经中广说。
　　问曰：释提桓因得报得知他心，应知萨陀波仑心已决定，今何以来试？
　　答曰：诸天但知世间人心；作佛不作佛心，非其所知。除佛，无有能知其为佛道故与受记。
　　复次，释提桓因欲多所引导故来试之，人闻见者，皆发心求佛。又如金银等诸宝，不以轻贱故烧锻磨打；菩萨亦如是，若能割肉出血，破骨出髓，其心不动，是正定菩萨。是故天帝来试。
　　问曰：帝释是大天王，何以妄语，诈言我欲祠天，须人心、血、髓？
　　答曰：若以悭贪瞋恚烦恼，欲求自利故妄语，是故为罪。帝释若作实身、实语，菩萨则不信；是故如其国法，天祠所须，为其信受故。
　　是时，萨陀波仑信其语而大欢喜，我得大利。大利者阿鞞跋致地，第一利者是佛道；大利者五波罗蜜，第一利者般若波罗蜜；大利者般若波罗蜜，第一利者般若波罗蜜方便力；大利者菩萨初地，第一利者十地；大利者从初地乃至十地，第一利者第十地；大利者菩萨地，第一利者佛地。如是等分别，虽未具足，已住具足因缘，故言便为具足。
　　问曰：若释提桓因化身来，何以言汝须何等价？
　　答曰：知其欲供养昙无竭菩萨，满其愿故。又复释提桓因苦困萨陀波仑，畏其所索者大，是故言须何等价。随汝意与我者，言于汝不大贪惜，不致悔恨者与我。萨陀波仑无力势故，不能得使栴陀罗故，自捉刀；婆罗门亦畏罪故，不能破，是以自执刀破身。
　　问曰：若长者女闻声，何以不来问，汝何以自卖身耶？
　　答曰：但空言卖身事轻，破身出心髓事重故，长者女发心。长者女住在阁上，遥见是人自割刺，作是念：一切众生皆求乐畏苦，贪爱其身，萨陀波仑而自割刺，是为希有！又以先世福德因缘所牵故，即往到其所而问。萨陀波仑答：欲供养昙无竭菩萨。复问得何等利？答言：般若波罗蜜，名菩萨所学，当从彼闻；我学是道，当得作佛，与一切众生作依止。譬如厚叶树多所荫覆，又如热时旷野险道清凉大池。为说佛功德现事可以发心者，所谓金色身、三十二相、丈光、无量光。丈光为阎浮提恶世众生，诸佛真实光明无有限量。大慈乃至六神通义，如前说。不可思议清净戒、禅定、智慧，如佛戒等五众中说。于诸法中得一切无碍知见者，诸佛有无碍解脱，是解脱相应知见，一切法中无所碍。知见分别，如先说。萨陀波仑言：我得如是无量佛功德，以无上法宝分布与一切众生。无上宝者，有人言：“三宝中法宝。”有人言：“一切八万四千法众，是为法宝，得是故除诸烦恼，灭诸戏论，得脱一切苦。”有人言：“无上法宝，即是阿耨多罗三藐三菩提，更无过上者故。”有人言：“涅槃是无上法宝。何以故？一切有为法皆有上。如阿毗昙言：一切有为法，及虚空、非数缘尽，名为有上法；数缘尽是无上法。数缘尽即是涅槃之别名。”有人言：“涅槃道虽有为，以其为涅槃故，于有为法中为无上。”如是等法宝，分布为三乘与众生。如是等无量佛法，当从师得，是故我舍是老病死所住处不净臭秽之身，为供养般若波罗蜜故，当得佛身。金色等，如先说。
　　长者女世世供养诸佛种善根，智慧明利，闻是法其心深入，大得法喜，乃至心惊毛竖，语萨陀波仑言：甚为希有！汝所赞法大微妙，为是一一法故，应舍如恒河沙等身，何况一身！长者女不知何因缘故，困苦其身，而怜愍之，心谓不可；今闻是无量无边无比清净佛法，以是因缘可得故大欢喜，是故说：为是法故，应舍如恒河沙身。女言：汝以贫故自苦困其身，于今可止；恣汝所须，当以相与，我亦随汝而求是道。
　　问曰：是菩萨既自割截身体，云何能与长者女多说佛法？
　　答曰：是菩萨心力大，虽有身苦不能覆心。是菩萨始以刀割肉流血，方欲破骨出髓，而长者女来，未大闷故，能得说法。释提桓因知其心定，试之而已，故无所言，即复本身，赞言：善哉！汝心坚受是事者。帝释意：如汝今生死肉身，未得佛道，能如是不惜身；汝不久当于一切法中得无所著，住无生法忍中，疾得阿耨多罗三藐三菩提。以过去佛为证，如是等种种因缘，安慰其心。我是天王，爱乐佛道，故来相试，欲知汝心坚软云何？欲令汝信故，言须人心髓祠天，实不须也。汝愿何等，当以相与；汝是好人，为是佛种，当相拥护。
　　萨陀波仑直信心善软，深著佛道故，不分别众生，闻帝释语，便言：与我阿耨多罗三藐三菩提愿！帝释言：此非我力所能办，是佛境界。复次，有人言：“帝释大苦困萨陀波仑，今以此语谢之。”帝释意谓求金银宝物，不知乃索阿耨多罗三藐三菩提；既不能与，愧负而已！复更语言：必相供养，更索余愿。帝释语意：我既大相苦困，不得直尔而去，要相供养。萨陀波仑虽不惜身，欲以此身供养昙无竭，闻般若波罗蜜，是故语言：若汝无此力，令我身体平复如故。帝释言：如汝所言，疮即平满，与本无异。
　　问曰：先已割肉，云何令得平满？
　　答曰：佛说有五不可思议。龙事所作，尚不可思议，何况天！又虚空中微尘充满，帝释福德生心，便能和合平满。如诸天及地狱中身，非是胎生身，罪福因缘故，和合便有。是时，帝释知其心坚，与愿已，即时灭去。
　　尔时，萨陀波仑宿世微罪已毕，福德明盛，是故长者女将归：有所须者，从我父母索之，如经中广说。
　　问曰：是女先言汝所须物，尽从我索之，今何以言从我父母索？
　　答曰：今既将归到舍，以萨陀波仑目见入舍从父母得之，愧不称前言，是故先自说：从我父母索之。又女虽力能得宝，以子女法故，从父母索之。女既入舍，如先所许，从父母索与。其国无有佛法，是故问女：阿谁是萨陀波仑菩萨？女如所见、如所闻，尽向父母说萨陀波仑事：今父母当听我与萨陀波仑菩萨俱，及五百侍女，并供养具，供养昙无竭菩萨！父母闻其言，即听如女意。
　　问曰：长者贵而有力，云何先不识萨陀波仑？闻其功德故，便能令女及其眷属、宝物，与之俱去？
　　答曰：长者亦植德本，以少因缘故生无佛国，暂闻佛德，发其宿识，心即开悟，故能发遣；譬如莲华生长具足，见日开敷。父母知女心纯熟，无不净行，持操不忘，不乐世乐，但求法利；知其心至，不可制止，若违其意，恐便自害。思惟筹量已，既全其意，自得功德，欢喜令去。世间因缘，深著难解，爱之至故，尚不能违，何况为佛道故，其心清净，无所染著而不听之？女以父母为法见听，不惜宝物，亦以随喜心，为之欢喜。
　　尔时，众心既定，庄严七宝之车，与大众围绕，稍稍东行。是时，五百女亲属，及城中众人，见是希有难及之事，皆亦随去。人众既集，欢悦共行，渴仰众香城，如渴者思饮。渐渐进路，遥见众香城，乃至与长者女及五百人，恭敬围绕，欲往昙无竭所。
　　问曰：昙无竭是大菩萨，得闻持等诸陀罗尼，般若波罗蜜义，已自诵利忆持，何用七宝台书般若经卷，著中供养？
　　答曰：虽有种种因缘，略说有二义：一者、众生心行不同，或乐见经卷，或乐闻演说。二者、昙无竭身为白衣，现有家属，钝根众生或作是念：此有居家，必有染著，何能以毕竟清净无著般若波罗蜜利益众生？自未无著，何能以无著法教化？是故书其经文，著七宝牒上，众宝供养，诸天龙鬼神皆亦共来恭敬，供养华香、幡盖，雨于七宝；众生见者，增益信根，则以此法示传佛语，案文演教劝发。一切宝台庄严之具，及萨陀波仑问释提桓因，如经中说。七印印者，是昙无竭真实印，常自手执以印于经。有人言：“七印者，有求佛道七大神，是执金刚种，常给昙无竭菩萨使守护经文，不令魔及魔民改更错乱，为贵敬般若故。”有人但闻演说所发心者，有人见其庄严文字而欢喜发心者，是故庄严宝台，用金牒书，七印印。
　　问曰：台上书写般若，昙无竭菩萨口所演说般若，虽二处俱有，而书写处不能益人，何以先至台所？
　　答曰：所书般若，入法宝中。佛宝次第有法宝故，应先供养；昙无竭一人故，僧宝所不摄，是故先供养法宝。又昙无竭菩萨所说者虽是法，而众生取人相故，多生著心；若见所书般若，不生人相，虽取余相，著心少于著人生患，是故先供养经。经法诸佛尚供养，何况昙无竭及萨陀波仑！昙无竭因般若波罗蜜故得供养，所因之本，何得不先供养？是故分所供养具为二分。
　　问曰：昙无竭有六万婇女，五欲宫殿，云何能以所散华物，化为华台？
　　答曰：有人言：“诸佛神力，因萨陀波仑所供养物作变化。”有人言：“昙无竭是大菩萨法性生身，为度众生故受五欲。”如昙无竭菩萨名字义中说。
　　问曰：菩萨法，先于众生中起悲心，欲度众生苦故，求阿耨多罗三藐三菩提；今但见昙无竭神力威德，云何发心？
　　答曰：发心有种种：有闻说法而发心者，有于众生起慈悲而发心者，有见神通力、大威德而发心者，然后渐渐而生悲心。如智印经中说：依爱而断爱，依慢而断慢。如人闻道法，爱著是法故，舍五欲出家。又闻某甲得阿罗汉果，而生高心：此人无胜我事，彼尚能尔，我何不能？而生大精进，得阿罗汉道。佛道中亦如是，长者女等及五百女人，常深贪势力自在乐，闻往古有人，神力变化，宝物具足，人中受天乐；后见昙无竭台观宫殿，在大法座上坐，天人供养；又见所供养物于虚空中化成大台，心即大喜，发难遭想；知皆从福德因缘，可办是事，是故皆发作佛心。所闻发心者，行皆次第行。如毗摩罗鞊经中说：爱、慢等诸烦恼，皆是佛道根本。是故女人见是事已，生爱乐心，知以福德因缘可得是事故，皆发心。因是爱、慢，后得清净好心，故言佛道根本，譬如莲华生污泥。发心已作愿：如昙无竭所为，我等亦当得是！
　　尔时，萨陀波仑等，头面礼昙无竭菩萨：华香供养不贵故，先以供养；身贵重故，后礼拜。礼拜已，说本求般若因缘。如经中说：我本求般若时，闻空中声，乃至我今问大师：诸佛从何所来？去至何处？
　　问曰：萨陀波仑得诸大三昧，所谓破无明、观诸法性等，云何不知空而取佛相深生著？
　　答曰：新发意菩萨，虽能总相知诸法空、无相，于诸佛所深爱著故，不能解佛相毕竟空，虽知空而不能与空合。何以故？诸佛有无量无边实功德，是菩萨利根故，深入深著。若佛不为是菩萨说空者，是菩萨为爱佛故，能自灭亲族，何况余人！但以解空故无是事。萨陀波仑深著诸佛，故不能知而问大师，今为我说诸佛来去相。我见佛身无厌足故，常不离见诸佛。
大智度论卷第九十九释昙无竭品第八十九之上
　　【经】“尔时，昙无竭菩萨摩诃萨，语萨陀波仑菩萨言：‘善男子，诸佛无所从来，去亦无所至。何以故？诸法如不动相，诸法如即是佛。善男子，无生法无来无去，无生法即是佛；无灭法无来无去，无灭法即是佛；实际法无来无去，实际法即是佛；空无来无去，空即是佛。善男子，无染无来无去，无染即是佛；寂灭无来无去，寂灭即是佛；虚空性无来无去，虚空性即是佛。善男子，离是诸法更无佛，诸佛如、诸法如，一如无分别。善男子，是如常一，无二、无三，出诸数法，无所有故。譬如春末月，日中热时，有人见焰动，逐之求水望得。于汝意云何？是水从何池、何山、何泉来？今何所去？若入东海、西海、南海、北海？’萨陀波仑言：‘大师，焰中尚无水，云何当有来处、去处？’昙无竭菩萨语萨陀波仑菩萨言：‘善男子，愚夫无智，为热渴所逼，见焰动，无水生水想。善男子，有人分别诸佛有来有去，当知是人皆是愚夫。何以故？善男子，诸佛不可以色身见，诸佛法身无来无去，诸佛来处、去处亦如是。善男子，譬如幻师幻作种种，若象、若马，若牛、若羊，若男、若女，如是等种种诸物。于汝意云何？是幻事从何处来？去至何所？’萨陀波仑菩萨言：‘大师，幻事无实，云何当有来去处？’‘善男子，是人分别佛有来有去亦如是。善男子，譬如梦中，见若象、若马，若牛、若羊，若男、若女。于汝意云何？梦中所见，有来处有去处不？’萨陀波仑言：‘大师，是梦中所见虚妄，云何当有来去？’‘善男子，是人分别佛有来有去亦如是。善男子，佛说诸法如梦，若有众生不知是法义，以名字色身著佛，是人分别诸佛有来有去，不知诸法实际相故，皆是愚夫无智之数。是人数数往来五道，远离般若波罗蜜，远离诸佛法。善男子，佛说诸法如幻、如梦，若有众生如实知，是人不分别诸法，若来若去，若生若灭；若不分别诸法若来若去，若生若灭，则能知佛所说诸法实相。是人行般若波罗蜜，近阿耨多罗三藐三菩提，名为真佛弟子，不虚妄食人信施，是人应受供养，为世间福田。善男子，譬如大海水中诸宝，不从东方来，不从南方、西方、北方、四维、上下来，众生善根因缘故，海生此宝。此宝亦不无因缘而生，是宝皆是从因缘和合生，是宝若灭亦不去至十方，诸缘合故有，诸缘离故灭。善男子，诸佛身亦如是，从本业因缘果报生，生不从十方来，灭时亦不去至十方，但诸缘合故有，诸缘离故灭。善男子，譬如箜篌声，出时无来处，灭时无去处，众缘和合故生：有槽、有颈、有皮、有弦、有柱、有棍，有人以手鼓之，众缘和合而有声；是声亦不从槽出，不从颈出，不从皮出，不从弦出，不从棍出，亦不从人手出，众缘和合尔乃有声。是因缘离时，亦无去处。善男子，诸佛身亦如是，从无量功德因缘生，不从一因一缘一功德生，亦不无因缘有，众缘和合故有。诸佛身不独从一事成，来无所来，去无所至。善男子，应当如是知诸佛来相去相！善男子，亦当知一切法无来去相，汝若知诸佛及诸法无来无去、无生无灭相，必得阿耨多罗三藐三菩提，亦能行般若波罗蜜及方便力。’
　　“尔时，释提桓因，以天曼陀罗华与萨陀波仑菩萨摩诃萨，作是言：‘善男子，以是华供养昙无竭菩萨摩诃萨，我应当守护供养汝。所以者何？汝因缘力故，今日饶益百千万亿众生，使得阿耨多罗三藐三菩提。善男子，如是善人，甚为难遇！为饶益一切众生故，无量阿僧祇劫受诸勤苦。’萨陀波仑菩萨摩诃萨，受释提桓因曼陀罗华，散昙无竭菩萨上，白言：‘大师！我从今日以身属师，供给供养！’如是白已，合掌师前立。
　　“是时，长者女及五百侍女白萨陀波仑菩萨言：‘我等从今日亦以身属师。我等以是善根因缘故，当得如是法，亦如师所得；共师世世供养诸佛，世世常供养师！’是时，萨陀波仑菩萨，语长者女及五百女人：‘若汝等以诚心属我者，我当受汝！’诸女言：‘我等以诚心属师，当随师教。’是时，萨陀波仑菩萨，及五百女人，并诸庄严宝物上妙供具，及五百乘七宝车，奉上昙无竭菩萨，白言：‘大师，我持是五百女人奉给大师，是五百乘车随师所用。’尔时，释提桓因赞萨陀波仑菩萨言：‘善哉！善哉！善男子，菩萨摩诃萨舍一切所有，应如是；如是布施，疾得阿耨多罗三藐三菩提。作如是供养说法人，必得闻般若波罗蜜及方便力。过去诸佛本行菩萨道时，亦如是住布施中，得闻般若波罗蜜及方便力，得阿耨多罗三藐三菩提。’尔时，昙无竭菩萨，欲令萨陀波仑菩萨善根具足故，受五百乘车、长者女及五百侍女；受已，还与萨陀波仑菩萨。
　　“是时，昙无竭菩萨说法日没，起入宫中。萨陀波仑菩萨摩诃萨作是念：‘我为法故来，不应坐卧，当以二事，若行、若立，以待法师从宫中出说法。’尔时，昙无竭菩萨，七岁一心入无量阿僧祇菩萨三昧，及行般若波罗蜜方便力。萨陀波仑菩萨，七岁经行、住立，不坐、不卧，无有睡眠，无欲恚恼，心不著味；但念昙无竭菩萨摩诃萨何时当从三昧起，出而说法。萨陀波仑菩萨过七岁已，作是念：‘我当为昙无竭菩萨摩诃萨敷设法座，昙无竭菩萨摩诃萨当坐上说法。我当洒地清净，散种种华，庄严是处，为昙无竭菩萨摩诃萨，当说般若波罗蜜及方便力故。’
　　“是时，萨陀波仑与长者女及五百侍女，为昙无竭菩萨摩诃萨敷七宝床，五百女人各脱上衣以敷座上，作是念：‘昙无竭菩萨摩诃萨，当坐此座上，说般若波罗蜜及方便力！’萨陀波仑菩萨敷座已，求水洒地而不能得。所以者何？恶魔隐蔽，令水不现。魔作是念：‘萨陀波仑菩萨求水不得，于阿耨多罗三藐三菩提生一念劣心、异心，则善根不增，智慧不照，于一切智而有稽留。’尔时，萨陀波仑菩萨作是念：‘我当自刺其身，以血洒地，令无尘土来坌大师。我何用此身？此身必当破坏。我从无始生死已来，数数丧身，未曾为法。’即以利刀自刺，出血洒地。萨陀波仑菩萨及长者女并五百侍女皆无异心，恶魔亦不能得便。
　　“是时，释提桓因作是念：‘未曾有也！萨陀波仑菩萨爱法乃尔，以刀自刺出血洒地！萨陀波仑及众女人心不动转，恶魔波旬不能坏其善根。其心坚固，发大庄严，不惜身命，以深心欲求阿耨多罗三藐三菩提，当度一切众生无量生死苦。’释提桓因赞萨陀波仑菩萨言：‘善哉！善哉！善男子，汝精进力大，坚固难动，不可思议！汝爱法求法，最为无上！善男子，过去诸佛亦如是，以深心爱法、惜法、重法、集诸功德，得阿耨多罗三藐三菩提。’
　　“萨陀波仑菩萨作是念：‘我为昙无竭菩萨摩诃萨敷法座，扫洒清净已讫，当于何处得好名华，庄严此地？若昙无竭菩萨摩诃萨，法座上坐说法时，亦当散华供养。’释提桓因知萨陀波仑菩萨心所念，即以三千石天曼陀罗华，与萨陀波仑。萨陀波仑受华已，以半散地，留半待昙无竭菩萨摩诃萨，坐法座上说法时当供养。尔时，昙无竭菩萨摩诃萨过七岁已，从诸三昧起，为说般若波罗蜜故，与无量百千万众恭敬围绕，往法座上坐。萨陀波仑菩萨摩诃萨，见昙无竭菩萨摩诃萨时，心得悦乐，譬如比丘入第三禅。
　　【论】释曰：萨陀波仑菩萨，虽知诸法空无来去相，未能深入，亦不能解种种门；于诸佛身恭敬深重故，不能观空。如大海水波，其力虽大，到须弥山边则退而无用。萨陀波仑亦如是，虽有大空智力，到佛所则亦无用。是故昙无竭菩萨，今为说诸佛无所从来，去亦无所至。此中昙无竭自说因缘，所谓诸法如不动相，诸法如即是佛。
　　问曰：何等是诸法如？
　　答曰：诸法实相，所谓性空、无所得、空等诸法门。
　　问曰：摩诃波罗蜜，于佛法大乘六波罗蜜中第一法；若无佛，则无说般若者。三十二相、八十随形好、十力、四无所畏等，色、无色法等净妙五众和合，是故名为佛。如五指和合名为拳，不得言无拳；名字既异，形亦异，力用亦异，不得言无拳，是故知有佛。
　　答曰：不然！佛法中有二谛：世谛、第一义谛。世谛故，言佛说般若波罗蜜；第一义故，说诸佛空无来无去。如汝说清净五众和合故名为佛，和合故有，是即为无。如经中佛自说因缘：五众非佛，离五众亦无佛，五众不在佛中，佛不在五众中，佛非五众有。何以故？五众是五，佛是一，一不作五，五不作一。又五众无自性故，虚诳不实。佛自说一切无诳法中，我最第一，是故五众不即是佛。复次，若五众即是佛，诸有五众者，皆应是佛。
　　问曰：以是难故，我先说第一清净五众，三十二相等名为佛。
　　答曰：三十二相等，菩萨时亦有，何以不名为佛？
　　问曰：尔时，虽有相好庄严身，而无一切种智；若一切种智在第一妙色身中，是即名为佛。
　　答曰：一切种智，般若中说是寂灭相、无戏论，若得是法，则名无所得，无所得故名为佛，佛即是空。如是等因缘故，五众不得即是佛。离是五众亦无佛。所以者何？离是五众，更无余法可说；如离五指更无拳法可说。
　　问曰：何以故无拳法？形亦异，力用亦异；若但是指者，不应异，因五指合故拳法生；是拳法虽无常生灭，不得言无。
　　答曰：是拳法若定有，除五指应更有拳可见，亦不须因五指。如是等因缘，离五指更无有拳；佛亦如是，离五众则无有佛。佛不在五众中，五众不在佛中。何以故？异不可得故。若五众异佛者，佛应在五众中，但是事不然。佛亦不有五众。所以者何？离五众无佛，离佛亦无五众。譬如比丘有三衣钵故，可得言有，但佛与五众不得别异，是故不得言佛有五众。如是五众求佛不可得故，当知无佛，佛无故无来无去。
　　问曰：若无佛即是邪见，云何菩萨发心求作佛？
　　答曰：此中言无佛，破著佛想，不言取无佛想。若有佛尚不令取，何况取无佛邪见！又佛常寂灭、无戏论相，若人分别、戏论常寂灭事，是人亦堕邪见。离是有无二边处中道，即是诸法实相，诸法实相即是佛。何以故？得是诸法实相，名为得佛。
　　复次，色等法如相即是佛，色等法性空是如相，诸佛如亦性空。以是故，不来不去，不生不灭。法性、实际、空、无染、寂灭、虚空性，亦如是无来无去。如，乃至虚空性如、佛如是如一，无二、无三等别异。此中自说因缘：何以故？出诸数法，无所有故。如等法是实，是中无有忆想分别；取相故有名字，名字中有数。此中自说因缘：空非实，无所有故。
　　问曰：若是法无有，云何可见可闻、有苦有乐、有缚有脱等分别诸异？
　　答曰：此中昙无竭自种种分别譬喻说，所谓如春末月见焰，乃至是人不分别诸法若来若去；焰等中虽无实事，亦能诳人目，生苦乐事。诸法亦如是，虽空无所有，亦能令人得苦、乐、忧、喜事。梦等法，亦如是。
　　复次，佛有二种身：一者、法身，二者、色身。法身是真佛，色身为世谛故有佛。法身相，上种种因缘说诸法实相，是诸法实相亦无来无去，是故说诸佛无所从来，去亦无所至。若人得诸佛法身相，是名近阿耨多罗三藐三菩提；未得一切智故名为近，以相似故。般若波罗蜜名诸法实相，若能如是行，是为行般若波罗蜜真佛弟子。真佛弟子者，得诸法实相名为佛，得诸法实相差别故，有须陀洹乃至辟支佛、大菩萨；须陀洹等乃至大菩萨，是名真佛弟子。不虚妄食人信施者，布施畜生，虽得百倍果报，而此福有尽有量，不能度众生生死故，名为虚食；须陀洹等乃至佛，诸贤圣受人施，此福果报，乃至涅槃无尽无量，是故说：不虚妄食人信施，是人应受一切众生供养。若须陀洹应受一切凡夫人供养，斯陀含应受凡夫人乃至须陀洹供养，阿那含应受凡夫人及须陀洹、斯陀含供养，阿罗汉应受凡夫人、须陀洹、斯陀含、阿那含供养，辟支佛应受凡夫人及须陀洹乃至阿罗汉供养，近成佛大菩萨应受凡夫人及声闻、辟支佛供养。为世间福田者，如植种良田，成收必多；持戒、禅定、智慧福田，众生植福，获果无量。
　　上说诸佛无来无去，萨陀波仑及诸听者，意谓诸佛尚无，诸法亦应皆灭，则堕断灭！是故今说因缘法譬喻。昙无竭示萨陀波仑：如汝所著，意谓实有者无，为度众生故，从因缘和合则有像现。欲证明此事，故说譬喻：如大海中生宝，不从十方来，灭亦无所去；亦不无因缘而生，以四天下众生福德因缘故，海生此宝；若劫尽灭时，亦无去处，譬如灯灭，焰无所至。佛身亦尔，从初发心所种善根功德，皆是佛身相好因缘；佛身亦不自在，皆属本因缘业果报故生，是因缘虽久住，性是有为法故，必归无常，散坏则无身。譬如善射之人，仰射虚空，箭去虽远，必当堕地；诸佛身亦如是，虽相好光明，福德成就，名称无量，度人无限，亦归磨灭。
　　问曰：若众生福德因缘故海生珍宝，何以不近众生处生，而乃在大海难得之处？
　　答曰：海中亦有众生，龙、阿修罗等用是宝。复次，若宝生人中浊世，贪者覆藏，不令人得。若好世时，珍宝自生人间，无有惜者；如弥勒佛时，珍宝如瓦砾。以懈怠懒惰人惜身，强作愿求乐，是故宝在大海不能得，若大心不惜身命勤求者乃得。大海水喻十方六道国土，诸珍宝即是诸佛。如珍宝为一切众生故生，而懈怠懒惰者所不得；诸佛亦如是，虽为众生故出世，懈怠、小心、贪身著我者不得度。所以者何？诸法皆从众缘和合生，众生有二因缘故得度：一者、内有正见，二者、外有善说法者。诸佛虽善说法，众生内正见不具故，不能尽度。如宝物虽为众生出，而有贫穷众生；诸佛亦如是，虽为众生出，而众生内正见少故，亦不得度。
　　复有箜篌譬喻：有槽、有颈、有皮、有弦、有棍，有人以手鼓之，众缘和合而有声；如声亦不在众缘中，离众缘亦无声，以因缘和合故有声可闻。诸佛身亦如是，六波罗蜜及方便力，众因缘和合边生；佛身不在六波罗蜜等法中，亦不离六波罗蜜等法。如声不以一因缘，亦非无因缘；佛身亦如是，不从无因缘，亦不从少因缘，诸善法因缘具足故，生诸佛身。
　　如镜中像，众因缘和合故有，众缘离故无；诸佛亦如是，有诸因缘故出现，诸因缘散故灭。善男子，应如是观诸佛来去相，一切诸法相，亦应如是知！昙无竭语萨陀波仑：善男子，汝能知诸法相不来不去，必得阿耨多罗三藐三菩提不退转，亦必能行般若波罗蜜及方便力。何以故？一切法无障碍故。
　　问曰：释提桓因，何以化作曼陀罗华与萨陀波仑？
　　答曰：释提桓因爱乐佛道故，常恭敬诸菩萨。
　　复次，释提桓因欲摄众生令入佛道故，现天王身，以华与萨陀波仑。萨陀波仑一心求佛道故，诸天来供养，众生见者，皆亦发心；释提桓因为引导众生故，供养萨陀波仑。有人言：“释提桓因深爱敬萨陀波仑，上品来试，试已令身体平复，今复以华与之。”释提桓因力，能与一切人华，以众生无福力故，设当与者，华即变坏；萨陀波仑福德成就故，得必不变，是故与。若一切菩萨供养师时不尽与，应守护供养者。先已说因缘，所谓割肉出血，试以成亲旧故守护。
　　复次，释提桓因此中自说因缘，所谓汝因缘力故，饶益百千等众生。萨陀波仑取华，如其意供养昙无竭。萨陀波仑初闻师名，后眼见闻法断疑故，以身供养。长者女等亦效萨陀波仑，以身施萨陀波仑。
　　问曰：萨陀波仑以身供养昙无竭，昙无竭福田大，何以不以身供养，而与萨陀波仑？
　　答曰：女人智短著多故，不用舍本师，而供养他。又以女身罪秽，心虽清白，为外有讥谤故。
　　问曰：长者女初舍父母，已属萨陀波仑，今何以复以身施？
　　答曰：初舍父母，共萨陀波仑诣昙无竭，为法故供养，亦不自以身施，父母亦不以施萨陀波仑。今见萨陀波仑问甚深义，昙无竭为解说，释提桓因欢喜供养；是故发欢喜心，以身供养，以自在心故。又一切女身无所系属，则受恶名。女人之体，幼则从父母，少则从夫，老则从子。是长者女等，虽道路共来，不得久无所属，是故自以身施，而作是愿：如师所得，我等亦当得之。
　　尔时，萨陀波仑欲以此女供养昙无竭，虑其嫌恨故问：汝等实以诚心供养，我当受汝。诚心者，不自用心，随所处分，如无心物。诸女人等言：实以诚心。即时，萨陀波仑以长者女并诸侍女，及五百乘车，奉上昙无竭。萨陀波仑欲除世人常疑，谓其欺诳长者，将诸女来，是故尽以布施，明己无著。
　　复次，萨陀波仑如空中声，所闻得解欢喜，如世人所贵，内外物尽以供养，欲深入檀波罗蜜门故。释提桓因知萨陀波仑爱贪等烦恼未尽，而能尽舍内外布施，无复遗余，故赞言善哉！以过去佛为喻：行难事故，得难得果报，所谓阿耨多罗三藐三菩提。
　　问曰：若昙无竭欲令萨陀波仑善根具足故受，善根者，所谓具足檀波罗蜜，何以故还与萨陀波仑？
　　答曰：昙无竭大智方便，令萨陀波仑大得福德而无所失，是谓上受。萨陀波仑至诚心施，断诸贪著，不望还得，福德具足。昙无竭思惟萨陀波仑远来，而于五欲心不染著，旧人供养为善，是故还与。又闻诸女先以身上萨陀波仑，人非财物，欲遂其本意故。又是诸女世世为萨陀波仑弟子，如是等因缘故，还与萨陀波仑。
　　问曰：诸大菩萨说法不应疲极，何以入宫？
　　答曰：随世人法故。又众香城中众生，不常求道，或时厌息，受五欲乐；诸天常受五欲故，妨废求道。有菩萨所住国，常勤精进，不受五欲。是众香城众生本愿杂受，昙无竭随其志愿，欲引导之故生其国；是故以众生听法疲倦，起入宫中。又未得道者，法虽微妙，常闻故生疲厌心，是众中有是人故。又昙无竭在是中受富乐，人法故日没应息。
　　是时，萨陀波仑作是念：我为法来，不应坐卧。
　　问曰：为法故何以不应坐卧？
　　答曰：无是定法。此人大欲、大精进、恭敬法故，自作是念：我若坐卧，则是懒惰。我初求法时，身尚不惜，何况疲倦！是故不坐卧。大欲精进与坐卧相违故。又坐卧则不勤力，行立则勤力精进，是故常住二威仪以待师出。
　　问曰：萨陀波仑先知师七岁不出不？
　　答曰：初来不知故。又复昙无竭亦常七岁不出，以因缘故，自誓七岁入定。萨陀波仑自誓：师未出，终不坐。又大人世间法，尚不自违，何况为道法？又以初求法时，尚不惜身，今立七岁，何足为难！
　　问曰：人身软弱，何能七岁不坐不卧？
　　答曰：是时人寿命长，虽复七岁，如今七日。又好世人身福德力大，虽立七岁，不以为难。如胁比丘，年六十始出家，而自结誓：我胁不著席，要尽得声闻所应得事，乃至得六神通阿罗汉。作四阿含优婆提舍，于今大行于世。此人于恶世尚尔，何况萨陀波仑生于好世！又身力虽弱，以心强故，能办其事。复次，一心求佛道者，十方诸佛所念；诸大菩萨及求佛道诸天，益其气力，围绕守护，是故虽住立七岁而不疲极。
　　问曰：昙无竭入三昧，何以乃至七岁？
　　答曰：先已答，好世人寿长，虽七岁不以为久。又昙无竭宫殿婇女微妙，五欲与天相似；萨陀波仑等新发意者，心未柔软，疑昙无竭虽说空法，赞叹离欲，谓其心未能舍。是七岁三昧，欲以除众疑故，生贵敬心。闻昙无竭七岁三昧，心口相应，能说、能行，则信受其语，易可得度。譬如痈疮未熟，医则不破，但以药涂令熟，则易破。复次，欲受心生实乐故，入无量三昧。复次，说法有二种：一者、口说法，二者、身现法。今欲以身现法故，入无量三昧，令众生知摄心入慧，得如实智。菩萨三昧者，如菩萨义中说。行般若方便力者，如方便品中说。
　　萨陀波仑于七岁中，三恶觉观不生，不味于味。是人虽未破烦恼，而集诸善法故，制诸烦恼不令得生，但生一念：昙无竭何时当出？我当从闻般若。过七岁已，作是念：我当为昙无竭敷坐处，扫洒庄严。
　　问曰：萨陀波仑云何得知过七岁已，昙无竭当出？
　　答曰：有人言：“先曾七岁，展转闻知。”有人言：“昙无竭初入三昧，自说七岁为限。”如释迦文尼佛告阿难：“我欲一月、二月入禅定。”阿难以告四众。萨陀波仑深爱佛法，敬重昙无竭故，供养庄严说法处。出家菩萨但庄严其心，诣师受法；在家菩萨则庄严说法处，华香供养。
　　复次，萨陀波仑作是庄严，欲令昙无竭知其爱法欲法相，深心信乐故现是事；是故生心，共五百女等，展力扫洒，自以其金银、珍宝敷座。萨陀波仑等，虽自有妙好茵褥，为爱法情至故，以身所著上衣敷座。求水洒地，魔隐蔽故，求不能得。此中自说因缘：魔作是念，若萨陀波仑求水不得，其心则劣，志愿不满故。又令自鄙其身，我薄福德故，为供养法，求水不得。以自轻忧愁覆心故，福德不增、智慧不照不明者，诸忧愁烦恼覆心故，诸福德、智慧不能照明；譬如日障蔽故，其照不明。魔知其心大，不可沮坏，但小沮坏，令其稽留。
　　尔时，萨陀波仑自刺其身，出血洒地，欲以淹尘。人血肉虽臭，以其至心求水不得，意不分别香臭好恶，为欲淹尘，不惜身命。又萨陀波仑深心爱著般若波罗蜜故，无所爱惜。有人言：“多有诸天龙鬼神等，常随逐萨陀波仑，佐助守护；是故所出之血，变为香水。”如羼提仙人被割截时，血化为乳。又以无量福德成就故，随愿即成。
　　问曰：若福德成就，随愿即得，魔不应隐蔽其水？
　　答曰：是菩萨新发意，能成小愿，未能却魔。此中萨陀波仑自说出血因缘：我从无始生死已来，数数丧身，未曾为法。
　　问曰：若萨陀波仑爱法，刺身出血，若其身死，谁复听法？
　　答曰：是事如破骨出髓中答。又此中诸天、大菩萨守护故，令其不死。又复恶魔知其心不可沮坏，水则还出。萨陀波仑等皆无异心者，如人初习慈心，欲为众生及为般若波罗蜜故，不惜身命，既得利刀割身，以痛自逼故，心生悔恨，是名异。是菩萨信力大故，欲得阿耨多罗三藐三菩提果报故，不计是苦。又以深悲心爱念众生，虽受种种苦恼，不以为难；譬如慈母爱子，虽为子受勤苦不净，不以为恶。又复见诸法实相毕竟空故，知是身但是虚诳和合，破是虚诳故，割截身时，不妨阿耨多罗三藐三菩提。
　　魔不得其便者，如人有疮则受毒，菩萨若有贪欲忧愁疮者，魔得其便；以出血洒地，心不忧愁故，魔不得便。如萨陀波仑心，五百女人心亦如是，敬重萨陀波仑故；见其刺身，应有忧恼，以其愿得满故，不以为愁。
　　尔时，释提桓因见是事已，叹未曾有者，是人未得无生忍，诸烦恼未断，为供养法故，不惜身命，如诸离欲人无异，割截其身。如断草木。初心既尔，后心转增。复次，未曾有者，此中释提桓因自说因缘：萨陀波仑爱法乃尔，以刀自刺等。释提桓因作是心欢喜已，赞言善哉！赞其爱法、乐法，勤心精进；以过去佛为喻，非但汝今辛苦，过去诸佛求般若亦尔。萨陀波仑闻释提桓因安慰其心已，如火得酥，转更炽盛，作是念：我既敷座洒地，当于何处得好名华庄严法处？
　　问曰：不见水时，何以不作是念，当于何处得水洒地？
　　答曰：萨陀波仑以先有水处，即时皆无，知魔所作；是故自于四大分中，刺水分洒地。身中水种虽多，血是命之所在故，刺以洒地。
　　华不自有，昙无竭出时欲至，不容远求；又所须复多，当以遍覆其地，是故生念欲得。帝释知其念，即以天华中妙者，名曼陀罗，三千石与之，足以周事。帝释所以不以人华与者，欲令发希有心故。萨陀波仑受华已，分作二分：好者留以说法时散，余者覆地。其国俗法，以华覆地，令行其上，以为供养。
　　尔时，昙无竭如其先要，满七岁已，从三昧起，与无量百千众恭敬围绕，直趣法座，为说般若故。
　　问曰：若诸菩萨入微妙三昧中，谁能令起？
　　答曰：行者初入时，自作限齐，然后入定；时至，其心自在从三昧起，悲心故而生觉观。有一比丘入灭受定时，自期闻揵椎时当起。既入已，时僧坊失火，诸比丘惶懅，不打揵椎而去。尔时，过十二岁已，檀越更和合众僧欲起僧坊，方打揵椎，闻揵椎声起，即身散而死。后诸得道者，说其如此。
　　复次，有人言：“法性生身大菩萨，如诸佛常入三昧，无散乱粗心；以神通力故，能说法、飞行度脱众生。”世俗法故，有出入三昧相，是故虽入微妙三昧而能还出，以大悲心牵故，譬如咒术出龙。大众围绕者，是内眷属；恭敬散华、烧香，随从而出，为说般若波罗蜜故。说般若波罗蜜者，因世谛名字语言，欲示众生第一义不动相故。
　　萨陀波仑见昙无竭，即得清净欢喜，乐遍其身，如比丘入于三禅。所以者何？多欲众生，虽非净妙，得犹喜乐，何况得见真功德庄严身者！萨陀波仑从空中佛闻昙无竭，即生大欲，得诸三昧。见十方诸佛，复闻十方诸佛说先世因缘：唯有昙无竭能度汝耳！闻是已，增益其心，渴仰欲见，是故中道欲卖身供养。今于众香城七岁不坐不卧欲见昙无竭，如是渴仰，欲乐来久，如人热渴所逼，得浊暖潦水，犹尚欢喜，何况得清冷美水！既以渴仰情久，又昙无竭功德大，是故悦乐。
　　乐有四种，何以但说第三禅乐，而不说上地定乐及解脱乐？以欲界众生，于三受中多贪乐受。闻涅槃乐无所有，则心不乐喜；以上四禅中断苦乐故，心亦不乐；第三禅中乐，乐之极。复有人言：“萨陀波仑新发意，未入细深妙定故，见昙无竭发欢喜，似如三禅。萨陀波仑自觉我大欢喜故，即时舍喜，得清净法性，遍身安乐，是故以三禅乐为喻。”
大智度论卷第一百释昙无竭品第八十九之下
　　【经】“尔时，萨陀波仑菩萨摩诃萨及长者女并五百侍女、到昙无竭菩萨摩诃萨所，散天曼陀罗华，头面礼毕，退坐一面。昙无竭菩萨见其坐已，告萨陀波仑菩萨言：‘善男子，谛听！谛受！今当为汝说般若波罗蜜相。善男子，诸法等故，当知般若波罗蜜亦等；诸法离故，当知般若波罗蜜亦离；诸法不动故，当知般若波罗蜜亦不动；诸法无念故，当知般若波罗蜜亦无念；诸法无畏故，当知般若波罗蜜亦无畏；诸法一味故，当知般若波罗蜜亦一味；诸法无边故，当知般若波罗蜜亦无边。诸法无生故，当知般若波罗蜜亦无生；诸法无灭故，当知般若波罗蜜亦无灭。虚空无边故，当知般若波罗蜜亦无边；大海水无边故，当知般若波罗蜜亦无边；须弥山庄严故，当知般若波罗蜜亦庄严；虚空无分别故，当知般若波罗蜜亦无分别。色无边故，当知般若波罗蜜亦无边；受、想、行、识无边故，当知般若波罗蜜亦无边。地种无边故，当知般若波罗蜜亦无边；水种、火种、风种无边故，当知般若波罗蜜亦无边；空种无边故，当知般若波罗蜜亦无边。如金刚等故，当知般若波罗蜜亦等；诸法无分别故，当知般若波罗蜜亦无分别。诸法性不可得故，当知般若波罗蜜性亦不可得；诸法无所有等故，当知般若波罗蜜亦无所有等；诸法无作故，当知般若波罗蜜亦无作；诸法不可思议故，当知般若波罗蜜亦不可思议。’
　　“是时，萨陀波仑菩萨摩诃萨，即于坐处得诸三昧，所谓诸法等三昧，诸法离三昧，诸法无畏三昧，诸法一味三昧，诸法无边三昧；诸法无生三昧，诸法无灭三昧；虚空无边三昧，大海水无边三昧，须弥山庄严三昧，虚空无分别三昧；色无边三昧，受、想、行、识无边三昧；地种无边三昧，水种、火种、风种、空种无边三昧；如金刚等三昧，诸法无分别三昧，诸法不可思议三昧。如是等，得六百万诸三昧门。”
　　尔时，佛告须菩提：“如我今于三千大千世界中与诸比丘僧围绕，以是相、以是像貌、以是名字，说般若波罗蜜；萨陀波仑得六百万三昧门，见东南西北方、四维、上、下，如恒河沙等三千大千世界中诸佛与诸比丘恭敬围绕，以如是相、以是像貌、以是名字，说是摩诃般若波罗蜜，亦如是。萨陀波仑菩萨，从是已后，多闻智慧不可思议，如大海水；常不离诸佛，生于有佛土中，乃至梦中未曾不见佛时；一切众难皆悉已断，在所佛土随愿往生。须菩提，当知是般若波罗蜜因缘，能成就菩萨摩诃萨一切功德，得一切种智。以是故，须菩提，诸菩萨摩诃萨，若欲学六波罗蜜，深入诸佛智慧，欲得一切种智，应受持般若波罗蜜，读诵、正忆念、广为人说，亦书写经卷，供养尊重赞叹，香华乃至妓乐。何以故？般若波罗蜜，是过去、未来、现在十方诸佛母，十方诸佛所尊重故。”　　
　　【论】释曰：昙无竭既出，至法座所，遍观无胜已者，于是而坐。尔时，萨陀波仑菩萨知坐已定，到昙无竭所，头面礼足，一面坐。礼有三种：一者、口礼；二者、屈膝，头不至地；三者、头至地，是为上礼。人之一身，头为最上，足为最下，以头礼足，恭敬之至。昙无竭见其坐已，知从远来，不惜身命，种种勤苦，为欲闻法。初相见时，日垂欲没，少时闻法，昙无竭以日没故，起入宫中。今为法故，七岁渴仰，不生异心；垂欲出时，以血洒地，知其为法不惜身命，其心不退，决定无疑，堪受教化。是故告言：善男子，一心谛听！上疑诸佛来去已断，今但欲闻甚深般若波罗蜜，是故为说般若波罗蜜相。般若波罗蜜相者，如先诸法平等义中说。或有人言：“般若波罗蜜力故，观诸法皆平等，非诸法性平等。”是故昙无竭言：诸法平等故，般若波罗蜜平等。所以者何？因果相似故。初观诸法平等是因，决定心得般若波罗蜜是为果。
　　问曰：观诸法平等即是般若，般若即是平等，何以分别为因果？
　　答曰：般若及诸法，虽一相无二无别，行者初观时是因，观竟名为果。如须陀洹道得、向；又如有漏五众，因时名集，果时名苦。色等一切法平等，即是般若波罗蜜平等。
　　问曰：应说般若波罗蜜相，今何以说平等？因不平故有平，因平故有不平。于般若中亦不一相，亦不异相，汝何以故欲取一相？
　　答曰：般若波罗蜜甚深微妙，不以方便说，则无解者；是故若分别不等，则生诸烦恼，三毒增长，所谓憎怨、爱亲，爱善、憎不善。菩萨住是二等中，观一切法皆平等：住众生等中，怨亲、憎爱皆悉平等，开福德门，闭诸恶趣；住法等中，于一切法中忆想分别、著心取相皆除灭，但见诸法空，空即是平等。有人得是诸法平等空，直趣菩萨道，于空不戏论；有人虽得平等而生戏论，若观都空，有如是失，如是人于平等即是不等。是故此中为真平等故，说般若波罗蜜等，非是戏论；离平等、不平等二边，是般若波罗蜜相。
　　问曰：平等者，于般若波罗蜜相已具足，何以故更说离等是般若波罗蜜相？
　　答曰：经中但说诸法等故般若等，行者取是平等相而生著，是故说般若波罗蜜平等相、自性离，色等诸法自相离故。离义，如相无相品中说。
　　得此诸法平等，又于平等离，安住空中，空中则不动；戏论不能动，诸烦恼山亦不动，无常时亦不动。所以者何？于一切法得实相故。菩萨住是二空，得不动般若波罗蜜，是则究竟。
　　若有念，即是有相著处，是故说诸法无念故，当知般若波罗蜜亦无念。无动相是般若波罗蜜，般若波罗蜜诸相灭故。若不念是般若，或迷闷无所趣向。
　　有戏论者，在大众中，则生怖畏；或于涅槃中不了故，亦生怖畏，是故说无怖畏相是般若波罗蜜。是人虽不决定取诸法相，而深入法性故，于大众中有难论诸相者，心无所畏，于诸法得无相故。又入无生忍法时，知一切法不可得，于是中亦无所畏。所以者何？是菩萨善通达一切法故。
　　复次，一切法一相，所谓性空；是故般若波罗蜜随一切法故，亦性空一味。
　　问曰：上已说诸法平等，今何以更说一味？
　　答曰：空，或时有味，或时无味。若行者为诸见取相分别、好丑筹量，尔时，得是诸法平等空心，大欢喜故名为味；如人为热渴所逼，得清冷水，以为其味无比，随时用故名味。真实毕竟空，则无味不味。复次，一味者，菩萨行般若波罗蜜时，所缘所观，皆为一味；空智力大故，余法皆随而为空。譬如煮石蜜欲熟时，虽异物和合，皆为石蜜；又如大海，百川归之，皆为一味，所谓毕竟空味。色等诸法亦如是，凡夫心中各各别异，入般若波罗蜜中，皆为一味。
　　边名为相，若有、若无，实观色等诸法，非有非无故无相，无相即是无边；观是已即是无边般若波罗蜜。复次，有人言：“边有二种，常边、断边，世间边、涅槃边，恶边、善边等。此中无如是等诸边故，名为无边般若波罗蜜。”复次，有人言：“边名前际、后际。世间无始故无前际，入无余涅槃故有前际；不复更出故无后际；如是等分别诸边，著世间故畏涅槃。是故般若波罗蜜中，无是一切边，但闻诸法实相无入无出。”
　　问曰：诸法平等、诸法离，皆是无边，何以复别说？
　　答曰：有人知诸法平等，知诸法离，则不须说。若有人取相，著是一味故，说无边。昙无竭非但为萨陀波仑故说，萨陀波仑亦不但自为故问，但为众生有种种心、种种行故，于般若波罗蜜相中略说。
　　无生无灭，如先种种因缘破生灭中说。
　　虚空无边，如摩诃衍虚空譬喻中说。
　　大海水无边，须弥庄严，先未说故，今当略说。
　　问曰：虚空无为，常法故无得其边者，可言无边；大海水在四天中，绕须弥山，有由旬数量，有人能渡，何以言无边？
　　答曰：无边有二种：一者、实无边，二者、人不能到故无边。海亦有二种：一者、可渡；二者、绕须弥山在九宝山里，广八万四千由旬，世间人不能得边，故言无边。如小海，船力可渡；大海水，船力不可渡，唯有神通者能渡。如外道凡夫能生禅定船，渡欲界、色界海；无色界如大海，深广则不能渡，以不能破我心故。诸贤圣人智慧、禅定翅力，破诸法邪相，得实相故能渡，是故说大海譬喻。
　　问曰：须弥山一色，何以言庄严？
　　答曰：外书说须弥山一色，纯是黄金。六足阿毗昙中说：须弥山四边，各以一宝成，金、银、玻璃、琉璃庄严。若诸鸟随所至方，各同其色。难陀、婆难陀龙王兄弟，以身围绕七匝。山顶有三十三天宫，其城七重名为喜见，九百九十九门，一一门边，皆有十六青衣大力鬼神守护。城中高处作殿，名曰最胜；四边有四大园。四天王在四边，有山名游乾陀，各高四万二千由旬，四天王治其上。四大海水，诸阿修罗宫，及诸龙王宫殿，游乾陀等九宝山，日月、五星、二十八宿及诸余星，围绕庄严。如是等种种杂饰以为庄严，视之无厌。般若波罗蜜亦如是，六波罗蜜果报故，作转轮王、梵释天王、净居天王、大自在天；如是等果报，行般若波罗蜜未具足时，受此果报庄严。般若波罗蜜具足时，则有须陀洹果、斯陀含果、阿那含果、阿罗汉果、辟支佛道、阿鞞跋致菩萨、诸佛道果庄严。如须弥山上下皆有庄严，般若波罗蜜庄严亦尔，未具足时，诸天王第一庄严；具足已，诸道果庄严。如须弥山者，劫初立时，四边大风，吹聚地之精味，积为须弥；更有风吹，令坚而成宝；般若波罗蜜亦如是，一切善法中第一坚实、牢固和合以为般若。如须弥山，四边大风，吹大海水波所不能动；般若波罗蜜亦如是，邪见外道戏论及诸魔民所不能动。如须弥山顶四园，诸天到者，受种种乐；般若亦如是，行者能登般若顶，到四禅等诸定园中，受种种乐。复次，有人言：“须弥山，众鸟到者皆同一色；般若波罗蜜亦如是，诸法入中，皆同一相，所谓无相。”
　　如虚空无分别者，虚空无分别是内、是外，是远、是近，是长、是短，是净、是不净等；般若波罗蜜亦如是，诸法入般若中，亦无内外、善不善等分别。
　　如五众无边者，五众常遍满世间，般若波罗蜜亦如是，不远离于五众，五众实相即是般若波罗蜜。复次，如色等法，分析破裂，乃至微尘则无方，无方故无边；无色法，无形故无此彼，无此彼故无边。般若波罗蜜亦如是，于一切法，分别色乃至微尘，分别无色法乃至一念中，不见决定有常、乐、我、净，是故说色无边故般若无边，乃至虚空、六种亦如是。
　　如金刚等者，如天王所执金刚，无憎无爱，随所用处，无不摧碎。诸佛一切智前心，此心中三昧，能断一切结使烦恼颠倒，及习皆灭故，名为如金刚。如金刚三昧相应智慧，观一切法皆平等，般若波罗蜜观诸法平等亦如是。何以故？般若先观诸法平等，然后得是三昧。
　　诸法无分别者，世间凡夫烦恼力故，种种分别诸法，得诸法实相，则皆破坏变异。是故圣人得般若波罗蜜，不随忆想分别诸法，入空、无相、无作三昧中；若得诸法变异时，则不忧愁，以先来不分别取诸法相故。
　　诸法性不可得者，一切法皆从因缘和合生，无有无因缘、若少因缘而起者；若从因缘生，则无自性。自性者，名本有决定实事。若性从因缘和合边生，当知未和合时则无；若先无今从因缘和合有者，则知无性。若从因缘而生性者，性即是作法，性名不相待、不相因，常应独有；如是有为法则无，是故言一切诸法性不可得；般若波罗蜜性亦尔。
　　诸法无所有等故者，诸法性不可得故，众缘亦不可得；众缘亦不可得故，皆是无所有，入无所有中，则皆平等。所以者何？有，故有分别；无，故无分别。如草香、栴檀香，烧时有分别，灭时无分别。
　　诸法无作者，众生空、法空故，则皆无作。众生所作者，所谓十善、十不善等。法作者，所谓火燃、水流、风动，识、能识，知、能知，如是法，各各自有力。无众生，乃至无知者、见者，无色等乃至一切种智，先已破。破众生故无作者，破法故无所作；但凡夫人颠倒覆故，言有所作。
　　诸法不可思议者，色等一切法不得决定，若常、若无常，若苦、若乐，若实、若空，若我、若无我，若生灭、若不生灭，若寂灭、若不寂灭，若离、若不离，若有、若无等种种分别门，亦如是不可得思议。所以者何？是法皆从心中忆想分别生，亦不可决定。一切法实性，皆过心心数法，出名字语言道。如前品说：一切诸法平等，一切贤圣不能行、不能到，是故不可思议；般若波罗蜜亦尔，观是法故生。
　　是时，萨陀波仑即于座上得诸三昧。
　　问曰：萨陀波仑先已知诸法空相，今种种勤苦，住立七岁，见昙无竭得何等利益？
　　答曰：萨陀波仑先见诸佛，得诸三昧，贵重般若波罗蜜生著相。今昙无竭七岁从定起，为说般若破其著心。一切法性自空，非般若波罗蜜令其空，是故说：诸法等故，般若波罗蜜等；诸法离相乃至诸法不可思议故，般若不可思议。不令轻贱余法、贵重般若。何以故？不令因般若故，更生垢著。般若波罗蜜虽毕竟清净，多所饶益，复不可取相而生著心；如热金虽好，不可手捉。
　　萨陀波仑得是教化，断般若中著心，即得诸法等诸三昧。句句解说，散乱心中但有智慧，不名三昧；今从师闻已，一心思惟名为三昧，摄心不散，智慧变成三昧。如风中灯不能照明，在静室闭门，明乃遍照。先已欲界心散乱故，智慧力未成就，今入摄心中，所闻诸法皆名三昧，能破诸烦恼等及魔人民。如水，寒风未至，未成为冰，则无坚用；若成冻冰，能有所蹈。得如是等六百万三昧门：萨陀波仑得闻昙无竭所说法，得诸法中大智慧明，所谓种种诸法实相门。诸法平等，平等是智慧，入萨陀波仑禅定心中，变为三昧。
　　今欲说三昧、智慧，今世、后世果报故，尔时佛告须菩提：如我今在大众中说般若，以是相、以是像貌、以是名字，说般若波罗蜜；萨陀波仑从昙无竭得是三昧，于三昧中见十方佛在大众中说般若亦如是。须菩提，萨陀波仑从是以后，深爱乐法故，多集诸经，广诵多闻；如阿难佛所说皆能持，萨陀波仑亦如是，多闻智慧不可思议，如大海水，即于是世常不离佛，如是等名为今世果报。舍身常生有佛国中，好修行念佛三昧故，乃至梦中初不离见佛。地狱等诸难皆已永绝，随意往生诸佛国土；以其深入般若波罗蜜，集无量功德故，不随业生。萨陀波仑从一佛土至一佛土，供养诸佛，度脱众生，集无量功德；譬如豪贵长者，从一会至一会。乃至今在大雷音佛所，净修梵行。若有欲求般若波罗蜜者，当如萨陀波仑菩萨，坚正一心，不可倾动！是故当知般若波罗蜜因缘故，能成就一切功德者；诸菩萨得般若者，贪欲、瞋恚等在家罪垢，邪疑、戏论等出家罪垢，皆悉除灭，得心清净；心清净故，得一切功德成就。得一切种智者，所谓得阿耨多罗三藐三菩提。六波罗蜜者，从初地乃至七地，得无生忍法；八地、九地、十地，是深入佛智慧，得一切种智，成就作佛。于一切法得自在者，皆应受持，乃至华香、妓乐。
　　须菩提虽常乐空行，佛共说般若，又得无诤三昧，故不应嘱累。阿难得闻持陀罗尼，又常亲近世尊，故广嘱累。
释嘱累品第九十
　　【经】尔时，佛告阿难：“于汝意云何？佛是汝大师不？汝是佛弟子不？”
　　阿难言：“世尊，佛是我大师，修伽陀是我大师，我是佛弟子！”
　　佛言：“如是，如是，我是汝大师，汝是我弟子。若如弟子所应作者，汝已作竟。阿难，汝用身、口、意慈业供养供给我，亦常如我意，无有违失。阿难，我身现在，汝爱敬供养供给，心常清净；我灭度后，是一切爱敬供养供给事，当爱敬供养般若波罗蜜！乃至第二、第三，以般若波罗蜜嘱累汝。阿难，汝莫忘莫失，莫作最后断种人！阿难，随尔所时，般若波罗蜜在世，当知尔所时，有佛在世说法。阿难，若有书般若波罗蜜，受持、读诵、正忆念，为人广说，恭敬、尊重、赞叹，华香、幡盖、宝衣、灯烛，种种供养，当知是人不离见佛，不离闻法，常亲近佛。”
　　佛说般若波罗蜜已，弥勒等诸菩萨摩诃萨，慧命须菩提、舍利弗、大目揵连、摩诃迦叶、富楼那弥多隶耶尼子、摩诃俱絺罗、摩诃迦栴延、阿难等，并一切大众，及一切世间诸天、人、揵闼婆、阿修罗等闻佛所说，皆大欢喜。
　　【论】问曰：佛已断法爱，乃至一切种智、涅槃，不著不取相，今何以种种因缘嘱累是法，似如爱著？
　　答曰：诸佛大慈悲心，从初发意已来，乃至到涅槃门，常不舍离。于娑罗双树间，以金刚三昧为众生碎身如麻米，何况经法多所饶益而不嘱累？又阿难是未离欲人，未尽知般若波罗蜜力势果报多所利益，是以殷勤嘱累：汝当好受持，无令忘失！是故佛虽于一切法无憎爱，常寂灭相，而嘱累是般若。
　　问曰：阿难是声闻人，何以以般若波罗蜜嘱累，而不嘱累弥勒等大菩萨？
　　答曰：有人言：“阿难常侍佛左右，供养所须，得闻持陀罗尼，一闻常不失。既是佛之从弟，又多知多识，名闻广普，四众所依，是能随佛转法轮第三师。佛知舍利弗寿短早灭度故，不嘱累。又阿难是六神通、三明、共解脱五百阿罗汉师，能如是多所利益，是故嘱累。弥勒等诸大菩萨，佛灭度后，各各分散，随至所应度众生国土。弥勒还兜率天上；毗摩罗鞊，文殊师利，亦至所应度众生处。佛又以是诸菩萨深知般若波罗蜜力，不须苦嘱累。阿难是声闻人，随小乘法，是故佛殷勤嘱累。”
　　问曰：若尔者，法华经、诸余方等经，何以嘱累喜王诸菩萨等？
　　答曰：有人言：“是时，佛说甚深难信之法，声闻人不在。又如佛说不可思议解脱经，五百阿罗汉虽在佛边而不闻，或时得闻而不能用，是故嘱累诸菩萨。”
　　问曰：更有何法甚深胜般若者，而以般若嘱累阿难，而余经嘱累菩萨？
　　答曰：般若波罗蜜非秘密法，而法华等诸经，说阿罗汉受决作佛，大菩萨能受持用；譬如大药师，能以毒为药。复次，如先说，般若有二种：一者、共声闻说；二者、但为十方住十地大菩萨说，非九住所闻，何况新发意者？复有九地所闻，乃至初地所闻，各各不同。般若波罗蜜总相是一，而深浅有异，是故嘱累阿难无咎。
　　问曰：先见阿閦佛品中嘱累，今复嘱累，有何等异？
　　答曰：菩萨道有二种：一者、般若波罗蜜道，二者、方便道。先嘱累者，为说般若波罗蜜体竟；今以说令众生得是般若方便竟，嘱累。以是故，见阿閦佛后，说沤和品。般若波罗蜜中虽有方便，方便虽有般若，而随多受名。般若与方便，本体是一，以所用小异故别说；譬如金师以巧方便故，以金作种种异物，虽皆是金，而各异名。
　　菩萨得是般若波罗蜜实相，所谓一切法性空，无所有寂灭相，即欲灭度；以方便力故，不取涅槃证，是时作是念：一切法性空，涅槃亦空，我今于菩萨功德未具足，不应取证；功德具足，乃可取证。是时，菩萨以方便力，过二地，入菩萨位。住菩萨位中，知甚深微妙无文字法，引导众生，是名方便。复次，有方便，菩萨知一切法毕竟空性、无所有，而能还起善法，行六波罗蜜，不随空。若能生四种事：若疑、若邪见、若入涅槃、若作佛。以般若有如是分别，若能除邪疑，不入涅槃，是为方便。
　　有人言：“般若波罗蜜多所饶益，于大珍宝聚中最胜。佛知灭度后，多有怨贼欲毁坏者，品品嘱累，犹当无咎，何况二处！”
　　问曰：若嘱累，何以乃尔殷勤郑重？
　　答曰：佛随世俗法引导众生，譬如贾客主，欲远出他国，虽以财宝嘱累于子，大价妙宝偏独殷勤，以其子未识妙宝价重故。余人以估客主是识宝价人，而殷勤嘱累，必知其贵；若闻其子赞说宝价，则不信之。佛亦如是。复次，若于余人异众中，赞叹般若嘱累，人则讥佛自称赞法，疑而不信；自于弟子中嘱累，则无嫌。
　　复有人言：“佛上品中说寂灭相无戏论，是一切智，是中无有决定法可取，则人以为无所可贵；今殷勤嘱累，则知佛不著空法。一切众生中，爱念般若无过佛者，佛知般若恩深故，贵重是般若而殷勤嘱累。”有人言：“佛欲现中道故嘱累：先说诸法空，以遮有边；今殷勤嘱累，则破无边，是则中道。若人谓佛贪心爱著此法，佛已种种因缘说般若波罗蜜空相；若人谓佛堕断灭中，是故殷勤嘱累。如是，则离二边。”
　　问曰：佛知阿难是弟子，何以故问阿难：汝是我弟子不？我是汝师不？
　　答曰：佛有恶弟子须那刹多罗等，有少因缘故作弟子，欲于佛所取射法，佛不为说，于是反戒言：“我非佛弟子。”又如须尸摩，为盗法故作弟子。如是等，是名字弟子。又复外道等，谓阿难不得已而在佛边，阿难曾作外道弟子，著草衣，求神仙，今以佛是其亲族，尊重故给侍。以如是等事故，于大众中问阿难：汝是我弟子不？若言是真弟子，当随我敕。是故阿难为欲令人信故重答。佛告阿难：弟子所应作法，汝尽具足。弟子法者，所谓以善身、口、意业供给师。有弟子心好，身、口业不称；有弟子身、口业好，而心不称。若弟子以善心深爱乐师，身、口相称，不惜身命，不难勤劳，自舍其心，随师教敕；阿难尽具足此事。佛告阿难：汝今现在恭敬于我，我灭度后，恭敬般若，亦当如是。
　　问曰：般若是诸佛师，而阿难何以不恭敬其师，而恭敬佛？
　　答曰：阿难虽得初道，漏未尽故，不深知法宝，如佛所知。是故佛告阿难：汝恭敬般若，如恭敬我。复次，众生见佛三十二相、八十随形好、丈光明、金色身，多爱敬；般若波罗蜜微妙甚深，无形无色，智者能知。佛身相好，愚智视之，皆无厌足，是故佛以身喻般若。佛在世时，能自遮魔，是故佛告阿难：我灭度后，好守护般若。
　　问曰：一嘱累则足，何以至三？
　　答曰：佛深爱般若波罗蜜故，三嘱。
　　问曰：若深爱者，何限于三？
　　答曰：诸佛常法，语不过三。若过三不从，执金刚神则以杵拟之。又执金刚神意：若过三不从，则是逆人，便当殛之。是故佛问不过三。复次，若一说犹缓，过三大急，似如凡夫贪著者。复次，受者心有三种，钝根者至三，乃生善心。阿难虽复利根，心向声闻，但一身求度，是故三告。
　　所以嘱累者，为不令法灭故。汝当教化弟子，弟子复教余人，展转相教；譬如一灯复燃余灯，其明转多。
　　莫作最后断种人者，世人有子，若不绍继，则名断种，最为可耻。佛以此喻告阿难：汝莫于汝身上令般若断绝！
　　问曰：如先品中明般若波罗蜜，说亦不增，不说亦不减，毕竟寂灭相，今何以言莫令断灭？譬如虚空，谁能灭者？
　　答曰：般若波罗蜜虽寂灭，无生无灭相，如虚空不可戏论，而文字语言书般若波罗蜜经卷，为他人说，是此中般若，于此因中而说其果。凡人闻般若波罗蜜微妙，即生著心，取般若相，分别诸法，所谓是善、是不善，是世间、是涅槃等；以分别故，于是法中生著心，著心故斗诤，诤故起诸罪业；如是人名为灭般若波罗蜜。佛告阿难：汝当如般若波罗蜜相，莫著文字语言，教化众生，是名不灭。阿难，随般若在世几时，则知尔许时佛在世，如经中广说。
　　佛殷勤嘱累，在会众生有疑，是故佛说嘱累因缘，所谓有般若在世，则为佛在。所以者何？般若波罗蜜是诸佛母，诸佛以法为师，法者即是般若波罗蜜。若师在、母在，不名为失利。所以者何？利本在故，是故说若般若在世佛亦在。又法宝不离佛宝，菩萨有三十二相、八十随形好，不名为佛，得法宝故名为佛，法宝即是般若波罗蜜。如人从佛得利，乃至得解脱涅槃；若人于般若中能信行，亦以三乘法而入涅槃。是故说般若在世，如佛在世说法无异。阿难，若有人听受般若，及书持等，当知是人不离见佛、闻法、亲近诸佛。
　　问曰：有人重罪，三不善业成就，听受书持般若，是人云何当得不离诸佛、闻法、亲近佛？
　　答曰：是事先品中已答，所谓听法者，有二种人：一者、但听而不信受行，二者、听而信受奉行。如弟子不听、不信受行师语，是名不听；若以一心听闻，信受奉行，厌世爱涅槃，离小乘乐大乘；作如是听受，是名真听。诵、读亦如是。正忆念，随如佛意，离有无二边，行于中道。如所闻受持，及其义解为他人解说，恭敬尊重供养，赞叹华香等，初始微薄；乃至正忆念、为他人说，其心转厚，功德转多，牢固不动。若闻师说，若见经卷，华香等供养：若智者，知般若功德供养者，福德重；不知者，供养福德微薄。福德纯厚者，转身不离见佛、闻法、亲近诸佛；福德微薄者，不言转身得三福报，偿众罪已，久后亦必当得佛。此中佛总说福德，纯厚、微薄，渐渐皆当见十方佛，闻佛所说，渐渐具足六波罗蜜，皆得作佛。佛以佛眼见般若有如是大利益众生故，殷勤嘱累。
　　问曰：是诸大阿罗汉已证实际，无复忧喜，小喜尚无，何况大欢喜？
　　答曰：诸大阿罗汉，虽离三界欲，未得一切智慧故，于诸甚深法中犹疑不了；是摩诃般若波罗蜜中了了解说，断除其疑，是故大欢喜。复次，此诸大弟子，已证实际，实际者即是空、无相、无量，无所分别。佛以此寂灭法，种种分别名字、语言、譬喻广说，亦不坏法性，又不与世间相违；诸阿罗汉是法中证故，大欢喜。佛善说是空、无相、无量寂灭法，诸余大众未悉漏尽，信力深故，亦大欢喜；言此法能尽我等生死苦，令得佛道。如是等无量因缘故，大众皆欢喜。
　　问曰：若佛嘱累阿难是般若波罗蜜，佛般涅槃后，阿难共大迦叶结集三藏，此中何以不说？
　　答曰：摩诃衍甚深，难信、难解、难行。佛在世时，有诸比丘闻摩诃衍不信、不解故，从座而去，何况佛般涅槃后！以是故不说。
　　复次，三藏正有三十万偈，并为九百六十万言。摩诃衍甚多无量无限，如此中般若波罗蜜品，有二万二千偈；大般若品，有十万偈；诸龙王、阿修罗王、诸天宫中，有千万亿偈等。所以者何？此诸天、龙、神寿命长久，识念力强故。今此世人，寿命短促，识念力薄，小般若波罗蜜品尚不能读，何况多者？诸余大菩萨所知般若波罗蜜，无量无限。何以故？佛非但一身所说，无量世中或变化无数身，是故所说无量。又有不可思议解脱经十万偈；诸佛本起经、云经、大云经，各各十万偈；法华经、华手经、大悲经、方便经、龙王问经、阿修罗王问经等诸大经，无量无边，如大海中宝，云何可入三藏中？小物应在大中，大物不得入小。若欲问，应言小乘何以不在摩诃衍中？摩诃衍能兼小乘法故，是故不应如汝所问。
　　复次，有人言：“如摩诃迦叶将诸比丘，在耆阇崛山中集三藏；佛灭度后，文殊尸利、弥勒诸大菩萨，亦将阿难集是摩诃衍。又阿难知筹量众生志业大小，是故不于声闻人中说摩诃衍，说则错乱，无所成办。”佛法皆是一种一味，所谓苦尽解脱味。此解脱味有二种：一者、但自为身，二者、兼为一切众生。虽俱求一解脱门，而有自利、利人之异，是故有大小乘差别。为是二种人故，佛口所说，以文字语言分为二种：三藏是声闻法，摩诃衍是大乘法。
　　复次，佛在世时，无有三藏名，但有持修多罗比丘，持毗尼比丘，持摩多罗迦比丘。修多罗者，是四阿含中经名，摩诃衍中经名。修多罗有二分：一者、四阿含中修多罗，二者、摩诃衍经名为大。修多罗入二分，亦大乘、亦小乘。二百五十戒、如是语等，名为修多罗。毗尼，名比丘作罪，佛结戒，应行是不应行，作是事得是罪，略说有八十部。亦有二分：一者、摩偷罗国毗尼，含阿波陀那，本生，有八十部；二者、罽宾国毗尼，除却本生、阿波陀那，但取要用作十部。有八十部毗婆沙解释。是故知摩诃般若波罗蜜经等，在修多罗经中，以经大、事异故别说，是故不在集三藏中。
　　鸠摩罗耆婆法师，以秦弘始三年，岁在辛丑十二月二十日，至长安。四年夏，于逍遥园中西门阁上，为姚天王出此释论；七年十二月二十七日，乃讫。其中兼出经本、禅经、戒律、百论、禅法要解，向五十万言；并此释论，一百五十万言。论初三十四卷，解释一品，是全论具本；二品已下，法师略之，取其足以开释文意而已，不复备其广释，得此百卷。若尽出之，将十倍于此。
　

