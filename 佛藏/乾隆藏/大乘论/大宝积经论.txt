大宝积经论四卷


大乘论
大宝积经论四卷
元魏天竺三藏法师菩提流支译


　　

大宝积经论卷第一
　　归命世间救　　苦海度彼岸
　　大悲降魔怨　　我释宝积经
　　庄严十六种　　真实微妙义
　　欲令法久住　　自利利他故
　　问曰。汝欲释宝积经。应先释此法。问以何义故。名为宝积。答曰。大乘法宝中。一切诸法差别义摄取故。所有大乘法宝中。诸法差别相者。彼尽摄取义故。名曰宝积。一聚。二积。三阴。四合和。义一名异。是中一切大乘法中。如来为诸菩萨。十六种相差别说法。何者十六种相。一法邪行相。如是菩萨行邪行已。名为行邪行相。二正行相。如是菩萨行正行已。名为行正行相。三行正行利益相。菩萨住正行已。名法行等行善行。四行法行诸相差别。五于诸菩萨所生慈心相。为令生敬重心行说相故。六菩萨住正行学戒相故。七声闻戒与菩萨戒中。说优劣胜如相故。八菩萨善学菩萨戒已。能与世间智等。饶益他行。差别相故。九受彼菩萨藏时。教修声闻戒相差别。十不善学沙门相差别故。十一不学沙门相差别故。十二住假名行相差别故。十三住真实行相差别故。十四如来方便化度众生相差别故。十五说微密语相差别故。十六于菩萨藏中得教诲已。善信有益相差别故。大乘经中。如来为诸菩萨说如是等十六种相差别法故。彼法门中。此一切诸相现所说故。彼大乘法宝中。所有诸相尽摄取故。此妙法门名为宝积。问曰。云何彼大乘正法宝中所有诸相。而此法门中所摄取成。答曰。迦叶有四法退失智慧。如是等黑朋所摄八种四句。摄邪行相差别故。迦叶菩萨有得四大伏藏。如是等六种四句所摄。正行利益相差别。如是此诸二十二四句。具说染净退益之事。迦叶。名菩萨者。非但名字名为菩萨。如是等有三十二种相差别。应知。迦叶。菩萨功德无量无边。我当以譬喻演说如是十九喻。所明诸相差别。应知迦叶。菩萨欲学此大宝积经。乃至其灯明者圣慧根是。其黑闇者诸结业是。是名住正行中摄诸戒相差别。应知。迦叶。譬如种在空中而能生长者。从本以来无有是处。乃至能出无量百千声闻辟支佛报。如是等明声闻戒喻。菩萨戒中。胜劣相差别摄故。应知。尔时世尊复告大迦叶言。乃至从本以来毕竟净故。如是等摄取世间出世间智。饶益他行事差别相。应知。迦叶。汝等观内莫外逃走。乃至出家人有二种病。何等为二。一者怀增上慢而自伏心。二者坏他发大乘心。如是等摄取受彼菩萨藏时。教修声闻戒相差别。应知。迦叶。沙门沙门者。以何义故名为沙门。复云何沙门。迦叶。有四种沙门。乃至如是普明。是名菩萨速疾法通。如是等摄前三种沙门不善学沙门相差别应知。尔时尊者摩诃迦叶白佛言。世尊。希有希有。此大宝积经。行大乘者而能作利益。乃至读诵受持书写此大宝积经。彼人即供养一切诸佛。如是等于菩萨得教授已。善信有益相差别摄故。应知。如是大乘中所说。十六种诸法相差别摄取故。此法门名为宝积。应知耳。佛住王舍大城。问曰。何故初明住处。答曰。佛住此处者。欲令敬重彼处故。重福众生敬此处故。增长善根。是故先明住处。问曰。何故此法唯王舍城说。非余城郭。答曰。释此法门法王住处故。喻如王舍王所止住。故明王舍。此大法门亦复如是。法王住处。释成此义故。说住王舍城。问曰。何故唯在耆阇崛山非余方中。答曰。说此大乘法。比于声闻缘觉乘中增上义故。增上自利利他行故。与大比丘众八千人俱。菩萨万六千人俱。问曰。既因菩萨明此法门。以是义故。应说菩萨大名称众。说声闻众有何义也。答曰。说声闻众。若有声闻于大乘中所有疑心。为除彼疑故。若有不定助成正信。若有自谓得清净者。为欲舍离彼净心故。复有声闻。谓尽诸结于佛法中无复所修。所谓灭诸烦恼等障。心生逮得己利。为欲舍离彼慢心故。此法门中。为诸菩萨说烦恼障灭。因彼烦恼障及灭智障。亦非余所说。胜于声闻缘觉中得上果报。问曰。声闻众数。此诸菩萨从何而至。答曰。未来世中有疑惑者。为令除彼疑惑故。经家所说。从他方诸佛国土而来集会。问曰。何故说言皆得不退转也。答曰。皆得不退转者。已得具足四忍故。一生得者。闻说此法堪为器故。问曰。是诸菩萨从他方诸佛国土而来。此土成有何益。彼世界中是诸如来各自说法。答曰。为益众生故。此世界中亦有众生。彼诸菩萨本所化受。既见本同修诸行故。是则乐见。及本所化诸菩萨法。以复受是行。余方亦有无量诸佛。为令生渴仰敬重咨请亲近之心。说无量佛故。令诸众生生堪得心起勇猛精进不生疲惓。复是释迦如来本所化故。忆本化度。修诸愿行事。从他方来亲近如来。问曰。何故明菩萨多说声闻少。答曰。说菩萨众多者。此法门中所辩诸行。彼尽因为诸菩萨说。问曰。何故先说声闻众。答曰。因彼加持所说法故。问曰。何故说言从他方来集会。皆得一生者。说懈怠我慢故令不生。往求于正法。对治此患故。言自乐法故。从他方来集会。不为顺他心故。释成远来诸佛世界中。此诸菩萨已得佛位。尚为法来。况于余者云何不来。问曰。如来何故。但对迦叶说此法门。不对菩萨。答曰。如来告大迦叶时。知堪能说故。唯未知觉复未正信。以释成堪知觉信大乘义故。是中邪行所摄。八种四句。上上相释渐次应知。第一四句。说退失智慧邪行相事。第二四句。退失智慧已忘于正念。第三四句。灭正念已令灭白法。第四四句。灭白法已。似非菩萨行恶心相。第五四句。行恶心相已难调伏故。第六四句。难调伏已行于邪盗。第七四句。行邪盗已。不应亲近而能亲近。第八四句。不应亲近而能亲近已。令不助菩萨行成于邪行。对治此故。正行所摄亦有八四句。上上相释渐次应知。第一四句。说为满足助道智已令不忘正念。第二四句。令不忘正念助道智增长故。第三四句。不忘正念已增长白法。第四四句。增长白法已。行似菩萨心想行故。第五四句。行不恶心事善调伏故。第六四句。善调伏已行于正道。第七四句。既行正道已。应亲近者而能亲近。第八四句。应亲近而能亲近已。令随菩萨所行诸行成于正行。先所说正行利益。有六种四句。上下相释渐次应知。第一四句。菩萨如是多行正行已。习成福德智慧。第二四句。依功德智慧习成已。令得障净。第三四句。依障净已。令一切法门助习通达一法门故。第四四句。依习一切白法门已。一切相一切种。利益一切众生故。复修行无量功德。第五四句。既修行无量功德已。令过无明住地。第六四句。依过无明住地已。令得无障碍地。是名此诸二十二四句之中所说渐次。自此已后。还彼前四句次第解释说。应知。经言。迦叶。菩萨有四法退失智慧。问曰。以何义故发此说。答曰。修大乘者。为得无上菩提方便故。愚痴者为令示现故。放逸者令正劝故。怯弱小心者。令助慰喻使发大意故。已行正行者。为令赞叹故。问曰。明四法者。此数无义而说自体明故。答曰。四算数者说摄取义故。广不可尽。伏防听者不乐多闻故。以数摄故。令忆持则易。如绳穿华不使零落故。问曰。何以故。唯定四。不多亦不少。答曰。遮无穷及无义问故。复有喻者。退失三种助智摄取故。明四数。复有余者。略说有三种智慧。闻思修等。是中前三法。多示尽失助闻慧智。故第四法者。多明尽失思修慧等。是故说四法。次者是诸法中示相近渐次差别解释义。佛告迦叶时。劝令听众。听众之徒。一心不念余缘听故。法者舍于人故言听法。若不言法者。容有生疑。为欲说法为欲说人。问曰。先言菩萨者。以何义故名为菩萨。答曰。行大乘者。此菩萨名为摄取多义。然今略说三义说。应知。一者信。二者修行。三者证。云何信。觉知甚深智慧而能令觉故。云何修行。为自利利他因故。往行无上菩提。云何得证。以智慧力故。令得证无上菩提。退失智慧者。明二时有二种失。一已得失。二当得失。何者退云何失。于无漏中失当得。余者世间故。二时俱失。不甄说退失智慧故。问曰。无漏亦失。答曰。解释不尔。说退失智慧者。欲明不放逸因。于所作事中令作法故。言退失智慧。何以故。有漏智者。与无漏智助道因故。是有漏智得已。未得二故便失。无漏智失者。以不得故。既证无漏智则无有退失。问曰。云何不尊重等法。令能退失智慧。答曰。嗔恨故不敬。不敬故不闻。不闻故不生解。以不生解故。即现退失智慧。吝惜诸法。所受诸法秘不尽说。故不闻。不闻故于未来世中众缘不具。缘不具故退失智慧。有乐法者为作留难。说诸因缘沮坏其心。说有余言。所犯覆藏不能悔过等故。得闻障报已。闻障报故得愚痴因。是故未来必得愚痴。以愚痴故退智慧。其心憍慢自高赞己。卑下他人故令恨他。以恨他故即为倒说。已颠倒说故。于未来世中招倒。以招倒故退失智慧。问曰。何时退失。答曰。二时中现及未来。问曰。若布施等诸法亦是退失。因有吝等诸法者。何故但说唯退失智慧因。不说布施等退失因也。答曰。易失故先说。菩提是智性故。诸余波罗蜜者。从彼智所生。智依止故。菩萨于智中邪行已。即于菩提及助菩提法中。不名正行。是故但说退失智慧因。不说布施等退失因。如是不敬等法。退失智慧因。四句显说不乐闻等四法。是中不敬重故。显说不乐闻吝惜法故。不闻障他法故。得不闻障报。我慢故。姤心倒说。如是不能助闻等智退失意。此四法已以复有余智相。谓生于四悔法。现及未来。何者四法。一不能生解。二众缘不具。三助愚痴福报。四及已颠倒故。依不闻故。于现法中不生正解。依不闻故。于未来世中众缘不具。依闻障故。亦于未来世中得愚痴报。依姤心倒说故。未来世得颠倒报。问曰。不尊重敬法及不敬法师者。此二句重说有何义。答曰。此二句重说中。显示具足不乐闻意。设有人嗔谤不敬法故。不闻其法。敬重法师故乐听闻法。复有嗔恨。不敬重法师故。不听闻法。复有嗔敬重法故。能乐听闻法。若二俱嗔恨谤不敬重者。彼众无方而能听闻。是故此二句重说。示现具足不乐听闻法意。吝惜诸法所受诸法秘不尽说者。此二句有何义。吝惜诸法。见既于他所知解中胜故。即于法中秘不尽说。护得后不敬防畏胜故。或复有义。若请不请一向不说故。吝法者。或有向说。或复不说。或复吝法故弃舍正法。已舍法故即坏其心。所受诸法秘不尽说。起吝惜心行故。说言坏行。有乐法者为作留难。说诸因缘沮坏其心。说有余言。所犯覆藏不能悔过。如是等句有何异义。是中有乐法而作留难者。此是说有余言。云何乐法者而作留难。说诸因缘沮坏其心。呵责说有余言。所犯覆藏不能悔过。云何沮坏人法并说诸恶。所有法从人所欲乐听闻者。彼法及彼人。已无实言及无义者。而言能种种说。既说已即令不复乐闻。云何说诸因缘呵责等。所说不正复言无限。或复乐闻者。为助种种难访无限等言说。闻难访等。即便不听亦不乐闻。云何不能为说教故。复请而不受。有他乐法者来请问说法。已吝惜法故即不为说。复不请余法师等。若欲请闻不为许可。云何覆藏。说其听者及呵听众。亦说彼法。汝等无智此法甚深不能通达知故。已说听众故覆藏正法。如是障法因缘。令得难处果报。其心憍慢自高赞己卑下他人。如是等句有何义。憍慢者说初句。云何憍慢。若赞己为胜毁谤于他。云何赞己为胜。自所说不善修行不正。见他所说皆善修行亦正。于中起慢妒心。云何毁谤于他。若他善说善修行中。生不善说不善修憍慢妒心想。已憍慢患故。令不能得证正觉智慧。诸法尽证所摄。此要略而说。一唯所退失。二如何退失。三以何时失。四所有既法退失。彼尽显示。何处退失者。于智慧中如何退失。以何想退失者。失已解释。何时退失者。现在及未来。所有既法而退失者。明不敬重等四法。已有此不恭敬等四法。能令退失智慧等。法障故。说四对治法。复次迦叶。菩萨有四法成大智慧。何等为四。所谓尊敬重法。及敬法师等。菩萨顺行此敬等法因故。得与大智因故。生四种智慧。何等为四。一者起。二者成熟。三者满足助道。四者能为成菩提。然彼恭敬故。乐听闻法。既闻法已便得起发智慧。随所闻读诵受持诸法。以清净心广为人说。而不求一切名闻利养恭敬等事故。令得化他成熟心智。善知智慧从多闻生。精进不懈怠。如救头燃。闻法诵持乐如说行。不随言说常求多闻。闻则忆持不忘故。令得满足助道智行其实行。行不随言语及已音声。为实行故。令能得成菩提智慧。是中尊敬重法。及敬法师者以不敬重故对治说敬重。应知。随所闻诸法读诵受持。是中闻者以耳识故。诵持者以意识故。或复闻者以闻慧故。诵持者以思慧故。经言以清净心广为人说者。以离悭妒嫉心故。不求一切名闻利养恭敬等事者。是则吝法因故。利养者衣服等。恭敬者礼拜等。名闻者称扬诸功德。以多闻故堪得闻慧等智。已如救头燃修求闻慧。为求闻慧故。劝转明修慧。譬如有人或燃头或燃衣。彼人舍一切诸事。先救头及衣服。菩萨亦如是。知闻慧是智因。智者乃至亦能得一切智因故。转勤求闻。为自利利他故。随所闻法而能诵持。及如说行者。若随闻而能取义者。彼已顺行故。
　　则能生如顺智。非如但有音声语言者。非如但求闻。非但口说。或复无义故。或复所说皆无出世之益。顺次解释不尊敬重法及行顺法已。成吝惜诸法。吝惜法已。于乐求法者起诸障碍。秘不为说。彼灭此三种智因。已无智故则起我慢。自法对治尊敬法者。已顺行法及次法故离悭吝惜心已。随所闻法广为人说。好乐法故求多闻记。具多闻已。即能行自利利他之行。随说修行不着语言。语言音声等事。菩提心者。唯智根本。一切智者。唯菩提心为本。是以不忘菩提心故。忘菩提心及已不忘诸法因故。佛告迦叶。菩萨有四法忘失菩提心。何等为四。欺诳阿阇梨等。问曰。何故但说有四法能忘失菩提心因。不多不少。答曰。忘失有四种故。略说有四种。一不正信忘失。二信颠倒忘失。于菩提心中见有过故。三所受诸法。皆是假名心故忘失。四得法体心忘失。此四种忘失中。对有四种因。如是次第。应知。是中欺诳阿阇梨师长等者。于师长前不能如实语。既犯罪不发露故。妄语心诳故。即成欺诳师长。是中阿阇梨者。能谏及劝指授。随彼所犯为令发露。此不应作。先所犯罪为欲忏灭故。说诸方便。汝应如是作。师长者若能助益。长秀圣者。虽非师长已有诸功德故。怜愍与乐劝止恶修善。为既犯故。令彼以妄语忘失。以是义故。助得增上业报。已助得增上业报故。成不正信忘失菩提心。应知。若彼不能令忘失者。如是彼已习妄语。及得戒障故。忘失菩提心。是名初因。无疑悔者令生疑悔。同修梵行中无疑。能令生颠倒疑故。同梵行中正修戒行者。于戒中令起疑惑故。彼如是同梵行中。不至心恭敬。及行谄曲心。能于戒中生疑惑故。生深重业障。彼以是故。于菩提心中颠倒。不正信见过故。忘菩提心。彼若不能令生疑惑者。如是彼已谤说故。令忘菩提心。是名第二因。修大乘人。呵骂诽谤广彰恶名。乐修法者。随所有法利。彼能令远离背故。若有信乐修大乘者。为欲坏彼故。呵骂诽谤广彰恶名。说不善言破坏。说无利益。无利益语。是中不善语者。说恶名响彰其诸过。所谓破戒。发言说谓恶。广彰人短谓非梵行。分别说者不称功德。随彰其说恶。有如是等事。彼如是向诸菩萨说无利语。分别广彰恶名等。若欲修大乘者。如是等令退迷惑。彼如是向诸菩萨心不恭敬已。所有功德则便覆藏。已覆藏故令恶深重业障。以彼障故。本所修戒心即便灭坏。若使不能覆藏菩萨真实功德者。彼如是以得戒障故。退灭其心。是名第三因。以谄曲心与他从事。非真实心者。欲为诸法师开彰诸秘密之事令生迷惑故。是中谄者。以虚伪无有实心而与从事故。曲者以心谄诳非真实心。与人随顺。为欲诸法师开彰说行诸秘密之事。从诸法师所。闻深密微妙法已。若有修行大乘者。为彼能起诽谤意。作如是意已。令助无量恶业。以有彼业障故。应得顺法心而成远离退失。若不能诽谤远离者。彼以如是故。于戒障中心得退失。略说以何退失。所谓心何时退失。现法中及已未来行中。如何等行。于师尊长中不正恭敬等故。有何等相。具四法故。彼以显说对治彼故。说四善法。应知。经言菩萨乃至失命因缘不故妄语者。护治实语故。以不惜身命故。何况戏笑者。菩萨于微轻罪中生大怖畏故。常以真心与人从事者。以离无我谄曲心故。是中真心者。实心随顺亲近故。离无我患者。菩萨如实亲近。不示假名行离谄曲。远离不调伏恶心故。于一切菩萨生世尊想。能为诸菩萨。于四方中称扬功德者。随所得法利彼常赞叹故。自不爱乐诸小乘法。随所化众生。令彼一切住阿耨多罗三藐三菩提者。不乐狭小乘。己劣弱故。既得上义行所摄取化意欲故。此诸句渐次重释。欺诳阿阇梨等。复不供养恭敬阿阇梨师长等故。于戒法中不生殷重速疾之意。自无惭愧悔过。见他有惭愧悔过者。为令恼故。助不安乐心忧恼彼。己无惭愧开令悔故。于修大乘人中说诸恶事。以谤菩提心所起。诸利益他心无故。以谄曲心与他从事非实真心。复有不失诸句渐次重释以实语不忘菩提心集因故。不失菩提心。所起众生饶益故。自身中所有无量希有诸法。知已敬菩提心。及一切智因故。于菩提心并一切菩萨所。起世尊想已。敬菩提心故。所化众生彼一切劝令向阿耨多罗三藐三菩提。不喜乐求行狭劣小乘之法。菩提心者。是菩提应义。问曰。若是菩萨初发心者。我当成于正觉。彼心有何等性。复有何相。有何等念。有何功德。有何胜事。以何所摄。为谁根本。是谁现气因。谁所依止。答曰。初正愿性。岂欲求相菩提。为念及念众生。以一切智因无量功德一切世间声闻缘觉愿中上故。为胜信地所摄无上菩提根本。慈悲现气因。菩萨戒所依止。然是发菩提心。略有二种。一者出世因。二者不出世因。是中出世因者。若发心已永遂不忘。是名出世因。不出世因者。若心不永遂中忘彼心。退亦有二种。一者永退。二者不永退。是中永退者。若有数退而复能生。不永退者。若退已即生。然彼心以四种缘四种因及四种力而能生。何等四种缘。一者见闻如来希有变化故。发菩提心。二者因于无上菩提。以闻法为怜愍利益众生故。发菩提心。三者菩萨为欲正法久住故。发菩提心。四者见末世众生受诸重苦故。发菩提心。何者四种因。一者具性故。二者具善知识故。三者慈悲为首故。四者不惊怖世间长夜。种种深重有闻等因故。何等四力。一者自力。二者他力。三者因力。四者修行力。是中自力者。以自力故。堪乐欲发阿耨多罗三藐三菩提心。是名自力。他力者。以他所劝令发心。是名他力。前所习大乘善法者。是名因力。现在法中亲近知识。长夜之中闻思等正法习行善不息者。是名修行力。是中若广略。此四缘及四因借故。若使内自力及以因力。具此二因生彼心者。如是故名为有益。名坚不动而生。他力修行力生彼心者。名为不应动失。应知。彼心退转相。亦有四种。无性故恶知识所摄。于诸众生不起悲愍心。及恐怖世间故。不忘菩提心。菩萨还忆持彼菩提心故。能修行功德智明。助道所摄善根法中。彼如是修诸行已。善法灭不增长因故说诸法。经曰。佛语迦叶。菩萨成就四法。所生善法灭不增长。何等为四。但以憍慢心读诵世间经典咒术。如是等。问曰。何故唯有四法明因能灭善法不能增长。不多亦不少。答曰。善法有四种。灭不增长故。此略有四种善法灭不增长事。一者不生灭不增长。二者不能增长灭不增长故。三者除拔根本灭不增长。四者作及远离灭不增长。是中不生诸白法灭因者。以我慢心故。读诵世间经典求诸咒术。不能通达菩萨六波罗蜜。及菩萨法藏。菩萨以我慢心降伏故。悕望名闻利养。妒胜憎他常诳故。求于世间咒术。不能求善白等法。已不生诸白法灭尽故。能令尽灭及先所得者。以缘事故闻习转弱故。是不增长灭。何以故。贪着利养名闻故。亲近诸檀越。是中利养者衣服等。供养者礼拜等。着于利养名闻故。说着利养名闻耳。以着利养名闻故。受于邪命资养等显说应知。以亲近檀越家故。多有亲近中诸患。若彼有如是二疑助成者故。说以如法得财利养。以为不灭因。以依谄曲等意故。不住圣处。彼如是著名闻利养。亲近诸白衣家故。以多缘亲故。闻等善法不能增长。闻等不增长。已闻等诸善法悉不增长故。令尽义便灭根本因故。及增谤菩萨。已恶见还增。及谤菩萨法藏。己嗔故于诸菩萨觅诸错谬等患。令为诸菩萨以虚实等罪谤故。令得大罪。以此罪业因缘故。所有善法从根本拔除远离灭尽。远离灭因故。未闻未曾受持诸修多罗法。而能诽谤。未闻者未至耳识道故。未曾受持者。虽至耳识道不诵持。诸顿说教及诸修多罗法谤。以是义故。如来说此修多罗。大阿波提舍中亦说此义。若有邪师。能测量如来意者。彼人得大毁谤正法之事。是故彼远离诸尽法故。诸白等法令灭。颠倒对治故。明此白等法句。应知。是故如来告迦叶言。迦叶。菩萨成就四法。所生善法转胜增长。不令有失转复倍胜。何等为四。舍离邪法唯求正法。如是等。是中唯求正法者。六波罗蜜菩萨法藏所说。正闻非不正闻。所明世间咒术等。不定闻现事故。言非不定闻。复是随如劝心者。柔软善心故。显示何意。求世间语言咒术等。求因故。着我慢者。成世间咒术等事。求世间咒术。语言者。成舍利养恭敬名闻之心。令舍故言求六波罗蜜及菩萨法藏耳。以法财利养为足。舍离一切诸邪命等。及安住知足圣主性中者。以法利为足。如法所得利养心足故。舍离一切诸邪命等者。远离诸谄曲等心故。安住知足圣主性中者。不生疲倦心故。得失不以心故。彼如是行之。正行已。为成自利利他行故。防护他心。若有失事不谏向人罪过虚实。何况觅人长短诸过。是菩萨修行六波罗蜜菩萨法藏。以于诸佛法中心不通达。是中唯佛为现作证故。不生谤心。何以故。佛菩提无边及所信根非一故。演说诸法亦治诸法。总略而明。以何退失不能增长。如何退失。以何时失。及何等法。彼以显说。以何退失不能增长者。谓诸善法。如何退失者。以我慢心求世间语言咒术等。渐次说。以何时失者。现法中及未来。何等法者。具足四法。白朋中亦尔。所有善法生及如何生以何时生。及何等法生。以何对治说。复此诸法。渐次以何我慢所摄。诸利养等。希望求世间语言咒术等。求以随所。家中见利养者则能亲近此家。身为利养名闻被缚。妒吝心故。因彼家所有余菩萨亲近者。为令起嗔。及以恶谤。因嗔谤彼人故。则谤正法。白朋法中。渐次明离慢等诸患故。六波罗蜜所摄。菩萨修学正闻故。能行顺法。行顺法已如法得施以为知量。舍离一切诸邪命等。安住知足圣主性中。以着利养名闻谤因缘故。不说他人罪过。实以不实不求人短。离谤菩萨心故。能行利益如法等事。行如法行故。不谤正法。舍离灭诸白法因诸法故。修行不灭诸白法因。已舍离似非菩萨随一一相习行恶心等。修行似菩萨直心修相。习诸行故。为令劝故。明显生灭苦。不行诸恼等行故。佛语迦叶。菩萨有四种谄曲心。菩萨常应舍离。何等为四。于佛法中心生疑悔不决了。如是等。问曰。何故唯说四法。答曰。为因四种谄曲等法故。以有此四种谄曲心故。说四谄曲应知。何等四。一者于乘谄曲。二者化受谄曲。三者助功德谄曲。四者助智谄曲。是中乘谄曲者。于佛法中心生疑惑不决了等。及不敬尊。复不敬诸戒等法。于佛法中生疑惑等故。诸大乘中生不信默然行。是中于诸佛法中。以有故生疑。以有大意德故生惑。以其不可得故。生不决了等事。化受谄曲因者。于诸众生起憍慢嗔恨妄想等。以慢等心故。化诸众生中恨默故。不能化导憍慢嗔恨妄想等。于诸尊及弟子并劝谏。有益无益等中应知。助功德谄曲因者。于他利养中生妒吝等心。是中见他得利养。心起忿恼嗔意妒。若见彼求而起惜心。是名吝。彼如是既起妒吝心炽盛故。于助功德智中恨不修行故。诸功德智即便退失。助智谄曲因者。于诸菩萨广彰诸恶。恶名恶称恶行等。说恶名等事前已解说。为诸菩萨说诸恶等句。为说大乘经应知。以谤大乘故。菩萨于助道智中。默住懈怠不修行故。修道智中成于退失。以为此故说朋应知。谄曲对治故。佛语迦叶。菩萨有四质直之相。何等为四。所谓所犯诸罪终不覆藏。如是等。是中所犯诸罪终不覆藏者。是总向他发露者。发露事故说者。有犯能忏悔故。彼如是忏悔。是以后时不生悔恨等情。发起善故。或失国土或财者。以真求实故。示现不惜诸施等故。身命难者。以舍离身命。不依止余种种不举余事。舍彼事已令惑人故。忆余事故。一切恶事中。骂詈诽谤挝打系缚种种伤害。受此苦时。但求自责自忆业报。不嗔恨他。此诸句有何异义。是中骂者说虚妄故。嗔者虚实俱说故。于他苦者已说种生姓等。说诸恶事故。诽谤者。以因实见彰恶故。挝打责数者。于身中具诸缘故。责数者。具三业故。复挝打者。以手足等诸身分故。杀者依身手等及刀杖等故。系缚者。以绳索锁等。如是等事中。唯责己之业报。善恶业报因故。不嗔恨他。心不怀嗔恨等。及无诸结使。不怀嗔恨结使。彼善坚住信欲之中。设使有不可信诸佛法者彼能信。以心清净故。显说于大乘中身心成就。此诸句渐次说。于诸佛法中以疑心故。不修戒行故。令诸众生中行诸邪行。行邪行已。彼利养中即生悭吝妒心。以不能制妒心故。见闻有功德利养诸菩萨。中起诽谤广彰恶名。白朋法中。渐次亦作依持戒故。善持戒者。善护谛语。护谛语者能顺忍法。以具忍故得身心清净。以清净身心故。能信诸佛正法。略说谄曲者。是名心愧。恒事何处谄曲。于诸佛法中及以众生。以何时谄曲者。现法中习不舍故。亦至未来随所有法。及随所说二种四句。随所有真直之相。以何义中复以何时。有记等法对治明于白法。应知。于诸谄曲心中。诸菩萨谏及以诸真直心。菩萨说真直心已。为真直心菩萨。说诸调伏义故。防谄曲法故。劝彼调顺。现示调顺及不调顺等法故。佛语迦叶。菩萨有四种不调顺散坏之相。何等为四。读诵经典而生戏论。法及顺法不随而行。于诸教诲中不调散坏。如是等四法。何故但说四法。有四法。有四种不调散坏因故。何者不调散坏四法。一者处不调散坏。二者发行中不调散坏。三者受用中不调散坏。四者共住不调散坏。是中不调散坏者。名为不善调伏故。喻如恶马。此诸不调散四法。能障修彼菩萨行故。名为不调散法。是中闻诸法及修行处而生戏论者。是名处不调散坏因。喻如不调散恶马。以不调故。还安本处已。尔时不能善住。复不能调伏。不能散坏。菩萨亦尔。如法义中多闻已。多闻故心不调伏。被诸善知识正劝。令行修诸法及次法。不能正住。于教诲中不能正受法行。是名发行不调散坏因。譬如不调伏恶马。安置正道处中。以不调伏故向于恶道。不调伏菩萨亦复如是。为诸善知识所劝修行法及次法。诸悔之中。现以心颠倒分别念故。即便倒取。损他信施供养恭敬者。是名受用中不调散坏因。喻如不调伏恶马。共诸调伏马同其一处。而与诸调伏马行异故。说不调伏也。不调伏菩萨亦复如是。虽在调伏菩萨同其一处。已漏戒行故。受诸信施供养恭敬。以成其悔恨。于善调伏菩萨所行。行不相似。不乐知见。善调伏菩萨中起心诽谤不生恭敬。是名处不调伏散坏因。譬如不调恶马。共诸调伏马同其一处。以不调伏故心不悦乐。善调伏者共不调伏同其一处亦尔。不调伏菩萨亦复如是。以自有见取义故。共诸善调伏菩萨。同在一处故。心不悦乐。善调伏菩萨亦复如是。是中调者。根调胜故。伏者。一心灭恶得胜行故。转一切黑法对治。说白朋法应知。经言。善说所闻闻便信受。如所说行。依止于法不依言说者。非妒心诤胜故。但听闻正法唯求利益。不求觅见人诸短。菩萨如是行诸行已。常得值不离法善知识。随顺师教能知依止。以余言语所作皆善不失师意。不退戒定者。此诸句有异义。是中于教诲处随顺师教者。是总能令善。以喻言语者。闻善恶等忍故。所作皆善者。一切时不犯戒故。不失师意者。于教诲中心敬重故。菩萨如是行诸行已。常得值不离阿练善知识故。不退戒定。以调顺心而受供养者。所说不退戒定者。重明戒以定名说故。应知。菩萨如是行行已。诸常得不离行诸功德善知识。见诸善调顺菩萨已。恭敬爱乐随顺善人。劝受等行顺向顺意顺诸功德。为令得利。此诸句有何异义。是中善调及顺等诸句。前已解释。恭敬爱乐者。示现喜敬重心故。顺向者。乐见故。顺意者。正亲近意故。顺诸功德者乐闻意故。为令得彼利者。顺行此法意故。菩萨如是行诸行已。成不离得众首善知识。略说以何故。调顺不调顺边坏事。及云何而有。唯以闻等诸相故。以何时。现法中及未来。习学不止故。以何等相。具足四法。行闻等法对治故。说白朋等法应知。起次说者。行闻等法慢心故。顺行正法次法等行已。于正教授处不如法行。既正教授处不如法行已。所用受信施中诸事。彼令能堕不饶益处。彼如是杂垢染心故。见诸善调伏心菩萨已。即不生恭敬对治。渐次说白朋等法应知。不调伏诸法中谏已。劝修调伏等法故。防护住调伏法菩萨错谬等法。劝修不错谬等法。故说错谬不错谬等法。佛语迦叶。菩萨有四错谬法。何等为四。未与所化信受众生。而共同意。是菩萨错谬。乃至摄取破戒恶人等。是菩萨错谬。问曰。何故但说四法。答曰。依四种错谬法故。说菩萨有四种错谬。何等四种。一者不作错谬。二者过量错谬。三者不正作错谬。四者恶作错谬。是中不作错谬者。未受化众生而与同意。依化众生劝令到究竟故。信心敬众生中。所说法中断绝。是菩萨错谬。过量错谬者。非器众生中。说深妙上法故。于小乘众生希求大乘。而不随根说。是菩萨错谬。不正作错谬者。为诸上根众生说小乘法。于大乘众生求小乘。不随根说法。是名错谬。恶作错谬者。住正行众生如法持戒者。持罚不敬摄取破戒等。于持戒破戒中。偏心倒说法故。是中持戒者有三义应知。住正行者。不犯诸业故。持戒者。不缺漏诸戒故。真法者。敬戒法故。有二种相。释成破戒者。破戒缺漏戒故。恶法者。不敬重诸戒。错谬者。取不正道及示不正道故应知。此四错谬句现说四法。一者不说。二者不相似说。三者不称根说。四者恶说。不说者。对前后说法疲倦。已生恶心故。不相似说者。所说无方便故。不称根说者。喜乐小乘法故。恶说者。以利养心训诲行行故。是中恶心者以不说故。于诸善根中而便退失不能满足。以不满足故调诳众生。已说法中无方便善巧故。及不能摄取诸上善根。以乐小乘故。及远离上善根。复常悕求利养心训诲行行故。不集功德。及助诸恶故。调诳众生。对治彼故。白朋所说应知。经言。于诸众生其心平等。乃至普令众生等住正行。于诸众生其心平等者。自己及他心平等故。于不深信众生。化未成熟者而为说法。防护不作错谬。心知于一切众生平等说法者。法等故名为等法。于非器众生乐小乘等。悕求大乘者。随力说法防护过量错谬应知。随器说故。普化一切众生令入佛慧者。信乐大乘上根众生。而意求小乘法。劝令入佛慧。防护不正作错谬应知。普令众生等住正行者。舍诸利养名闻破戒持戒等心。以等同说法。护恶作错谬事应知。谏菩萨不正取因及不应亲近已。示现可亲近不可亲近因故。佛语迦叶。菩萨有四非善知识非善等侣。菩萨常应舍彼何等为四。求小乘者但欲自利。乃至亲近。以成世间利而无法利。问曰。何故定说四法。答曰。因非善知识故。说四种非善知识非善等侣应知。何等四种。一者于乘中非善知识。二者于行中非善知识。三者于佛法中非善知识。四者于正法中非善知识。是中小乘人者。但求己利不求他益。性行狭劣相似故。劝菩萨令远离大乘法中故。是名于乘中非善知识应知。求缘觉者。少欲少作。背众生益及修行处。令劝菩萨远离众生益及诸行等。以远离益故成失行因。是名于行中非善知识应知。卢伽耶陀者。说种种异言故。劝令远离于佛法中。以远离故成失行因。是名于正法中非善知识。应知。彼亲近己。唯有世间利而无法利。于善法中勤修故。得成退失因。以退失善法因故。名为于正法非善知识应知。对治非故说四种善知识。经言。诸来求者。是菩萨善知识。佛道因缘者。对不断绝大乘法故。说诸来求者是菩萨善知识。差别应知。菩萨作是念。我依来求善知识因故。修无量功德回向无上菩提。修行不虚故。不悕求小乘。所修布施助成菩提。作善根故。令不失大乘行。说法者。是菩萨善知识。生智慧纯志者。不失行对治。以多闻故能令为他说法。是故不求少欲之事。闻慧多纯志故。虽得世间苦。而不疲倦。教化人令得出家者。是菩萨善知识。纯志增长一切善法者。不断正法理对治劝出家故。于诸邪法而成远离。以一切善根纯志故。作利益而不生懈怠疲倦退失。诸佛世尊。是菩萨善知识纯志一切佛法增长者。对治不失佛法故。示现得诸佛挍量胜不退故。释成不着利养名闻等。既着利养名闻故。令远离退失诸佛法。修习纯志诸佛法。及以积善根力故。不能退失。以是义故。从非善知识中谏己劝修如是实行。行菩萨事故。明不如实及如实诸菩萨相故。佛语迦叶。菩萨有四非菩萨而似菩萨。何等为四。一者贪求利养而不求法。乃至乐聚徒众不乐远离。问曰。何故唯有四法。答曰。因四种非菩萨相故说四种非。岂菩萨相事而似菩萨应知。一者多闻相似。二者阿兰若相似。三者造作功德行相似。四者将诸徒众相似。贪求利养而不求法者。菩萨于诸信心中悕求利养者。虽复持法。是名不如实非如实。贪求名闻称己之德。不求出世功德者。乐名闻菩萨者。虽为阿兰若。是名不如实非如实。贪求自乐。不能救拔众生诸苦者。以利养悕求心缚故。菩萨虽作功德行。而名不如实非如实。乐求聚徒众不乐远离者。以供养恭敬心缚故。菩萨虽是众首。而名不如实行非如实行。菩萨如是行行已。令失持法。阿兰若作诸功德及众首之事。对治彼故。说诸真实功德应知。经言。能信解空亦信业报。以信解空故。不乐利养等事。及信业报故。喜乐诸法因。乐法故闻修无量功德忍。一切无我我所者。以忍无我故。不喜乐著名闻称等事。于一切众生起大悲心者。以大悲故悕求菩萨功德。入涅槃意者。以涅槃意不乐自乐。不舍世间行者。以不舍世间故。拔众生苦。为化众生者。心不舍众生故。而行布施者。以行施故。善知众生功德。虽修行施而不望报者。以乐寂静故。行施而不求报耳。问曰。白朋中演信乐等法说空等法何用。答曰。布施等助道诸行者。意谓与声闻缘觉等共诸行。而欲闻菩萨胜行故。及生犹豫心。为欲现说声闻缘觉不共助成正觉诸菩萨法故。
大宝积经论卷第二
　　尔时佛语迦叶。菩萨有四种得大伏藏。何等为四。能持诸佛能闻六波罗蜜。乃至乐着山林心无懈怠。问曰。何故但定四法。不多不少。答曰。为遮无穷故。亦是非问故。复为显示未曾有因故说四种。于长夜中善修空故。得一切智。犹修空因故。无明闇弊世间者。为灭无明故。说法以能亲近向涅槃心者。寂静甚深以不修故。不调伏净故。世间者说上妙法。谁能亲近。故财法二施。是妒吝心相违。久修习故。世间乐阿梨耶。为着阿梨耶故。说法时能亲近。或复摄取一切菩萨行故。略说四法。诸菩萨有二种助菩萨道行。一者助智道行。二者助功德道行。是中信空无我及不舍。涅槃等。是助智道行。信业报等三句助成功德智。广修六波罗蜜。摄取行故。助四种行。是中不舍化众生意故。财法二施而不望报。是名助檀波罗蜜行。不舍涅槃意故。助戒波罗蜜行。向涅槃心菩萨者。常恐怖世间。常防伏破戒等诸烦恼因故。得性持戒法体。菩萨成就无我忍。及以伏众生相所依故。设使众生有逼过及恼时。而心不可动。能信业报故。及意不舍世间故。助成精进波罗蜜行。助成功德智慧行果。信萨婆若事菩萨者。虽照世间重苦。己心不舍众生。及丈夫志故。不舍世间诸苦。唯在世间。为增长善根故。起大精进。以大悲故助成禅定波罗蜜。大悲者。依止根本禅定故。信空者。助成智慧波罗蜜行。菩萨不舍菩提心者。是名持谛语。不欺诳故。彼菩萨有大悲及信业报心。常向世间伴故。作众生处中而不助说颠倒。是故大悲及信业报心。不舍世间行。不舍菩提心因故。此诸法如是示现持谛语。菩萨谛语者。不舍菩提心。是即取发心处不望报财法等施。是名持势。菩萨施心者。于财法二施中破悭吝妒事。成向涅槃心者。是持寂静事。菩萨寂静者。灭除不寂静事故。能成善因信空无我等。是名持智慧。菩萨智慧者。伏灭诸烦恼。对治令得净菩提。善根及能增长。乃至得菩提不望报。及财法二施等慈。令利益他故。大悲者是名大悲。以大悲为首。及信业报故。行世间时唯作众生益等成就事中所生心喜悦等是名喜。或复心向涅槃故。能伏诸烦恼以无烦恼故。心喜事者名喜。或观诸行无我等。诸法离爱敬。或忆念如来。无量诸功德故。生喜者是名喜。或复自观知我堪能出世。或见世间诸众生堕没烦恼尘中已。我堪能于此大世间尘中拔诸无明闇弊众生已。令致寂灭涅槃界中。所有此济拔尘众生心。或我能作他利益。及见他益不相离。或见众生受诸乐故。心生喜事者是名喜。观诸行无我故。除怨亲等事。得真如平等作众生益。相违法中自然舍。菩提分法。是名舍财法等施。及不望施报。布施爱语及悲。不舍作众生益。利益余句常益持众生行故。明同事耳。是故摄取一切菩萨助道行故。释成此四句。问曰。今须说空义。以何为空。答曰。以智慧善释诸行性相。而不得者是名空。问曰。为智能灭诸行也。答曰。不也。然是识相境界故。真实中无虚妄耶。而施识境界是不实事。于有作地中同识生智慧。从发行下忍乃至性。法时。上中下渐次别分前中后。了别已能与无漏智作缘。已还灭无漏智故。真实中无故。虚妄而识故。识境界是不实事。于作地中同识生智。从发行忍乃至性法时。渐次分别前中后。了别已与无漏智作缘。已还灭无漏智。亦与真实见中障因相识境界中不能缘故。退还己真实境界故。见无相境界见法界故。过烦恼地。非自相见故。自相境界唯行识在故。彼法事等耳。唯识作世间者。修道行成向智是相者。不能自取相故。若作如是依智。非性相分别智。是自相本无常等智慧。非正事有记相是识。是故非识劣胜。是义不成。何故不能取自相故。若智非相者。智是同相境界。彼不虚自取相。若能取自相者。舍自相故。唯有记事相释成识。是不异识。随顺报者是不相违若作如是依智。共识同生是缘。然是事境界如是相累智亦取自相。无上等者。是事不然。何故。相违故。况自同相相违。已色事亦无常。若以色事成无常者。智即能取然是不成。是故智无自取相义。智随顺识故。彼性是故不灭。作真实境界相故。成舍自相义。是故智无自相境界。或识是真实相境界。问曰。以何为信空业报事能随顺。以是义故说言能信诸业报耳。答曰。以有生故说。是故无患。此亦有以智分别。观诸行众生不可见故。智知诸行生无相无分别缘此故。不善不能住事及无分别事有故。诸行谁作是谁果。而能相顺故生疑惑。生疑惑故不信业报。以是义故。佛语迦叶。宁起众生见积如须弥。不以我慢者起于我慢心。如论中说偈。
　　空除一切见　　见诸佛所说
　　若有空见者　　是则不可治
　　不正观诸空　　能坏无智明
　　喻若恶捉蛇　　及行咒无方
　　是中回向故　　如来说是偈
　　知法及次法　　钝根难测量
　　菩萨善巧世谛第一义谛。虽善观分别诸行。故通达诸因缘集。甚深智已久长习故。乃识知因缘事。是故不生疑惑。成彼随所如是因。他已不成就性故。诸行无分别。以是义故。有如是种种分别。念佛方便善巧所摄作行。而作所成。如应化处故。渐次得萨婆若果。菩萨以信心故。发上勇猛精进忍无我等故。问曰。应说忍无我事。答曰。以观众生想识境界。以有世谛故。诸法同唯知善择分别。已求觅无众生故。作是念。此但有法。亦如幻无分别。不能自由迭相缘力。业烦恼柴火因生故。如灯焰体。以本法缘相似义故。而相续不断。然彼生时无所从来。灭亦无迹。及无所至。于中所有尚希用求者。是名无我忍。问曰。若无我忍能作无众生分别。及令菩萨皆众生益者。何故为说无我忍事。答曰。于诸众生所。能作利益义故。说菩萨无我忍者。唯为利益众生故。以彼无我忍故。菩萨伏诸烦恼。及观修众生相故。知诸行缘假无分别事已。设使有众生患。及世间行还来恼菩萨者。以善知众生故。不舍菩提心。还持彼心成就智慧慈悲故。不舍众生及修习种种善根。为得萨婆若故。不舍诸行为乃得菩提耳。问曰。信空及忍无我。有何异义。答曰。信空无我事者。能顺分别观一切诸行故。证法界根本处。无我忍者。自相境界彼能顺分别观众生物。唯见法处本根故。信空者。除取法性慢。无我忍者。除众生性慢。问曰。菩萨有众生相故起大悲。何故为说信无我法。是菩萨大悲相违法。答曰。是大悲因故菩萨证知一切法无我已。唯念众生界。此诸众生是无明闇弊故。但有习于无我法中。横计作众生相。已作执此是我我所。已爱缘故造复有业。以此故还不断世间生死。是故作是念。我令众生信乐此诸法。是故菩萨生深重怜愍悲心。问曰。向涅槃心者。今须释涅槃义。答曰。无业烦恼亲缘果故。无缘故阴流灭故。名为涅槃。如缘无故火灭。或智慧火暖。彼识种无缘灭。有未来缘。虽有所有有芽生如种。火熬灭有芽生。灭烦恼火是真涅槃。如树拔根。然彼涅槃有二种。一者有余。二者无余。是中有余者。唯灭烦恼。无余者缘无故。不从集苦灭故名涅槃。至涅槃故名到涅槃。亦名住涅槃。问曰。何者向涅槃心。答曰。见世间诸患生如是心。我云何如是灭烦恼已。得彼寂灭甘露处耳。向涅槃等意同识生诸白法心集。是名向涅槃意。问曰。意不舍世间者。何者是世间义。答曰。业烦恼事中迭相缘假。无始以来相续不断世间。至世间等故。名倒世间。寂灭世间有学是义。菩萨虽见诸患而心发。以世间意不舍众生故。唯修发行世间行。问曰。若随心相似发诸行时。应修白得白修黑得黑者。云何菩萨意向涅槃。与世间不相似发诸业行。答曰。菩萨心利益他故。久修习行菩萨。向涅槃意者。以利益他心能违退。善知世间多有诸患故。菩萨虽厌世间向涅槃意。以心不舍众生故。发世间行菩萨作如是念。诸菩萨非无漏法体中。增长生菩萨法。然唯有漏体中增长生诸佛法。是故菩萨不舍菩萨法。虽见世间诸患。而愿取世间。如佛所说。迦叶。譬如种在空中而能生长者。乃至有诸使杂世间法故。能长佛法。菩萨为化众生故。而行布施。问曰。今须释化众生事。答曰。以烦恼水所润作自相。诸众生心戒闻思等修。造暖相为初。乃至攒成出世善根烧暖故。随心令安无漏善根种中。随众生心戒普化故。名教化菩萨。以善修慈悲及方便善巧。为化众生心戒故。以财法二施摄取众生。摄已观众生心所乐。随于力化三乘法中。问曰。说布施者。何故名布施。答曰。不贪等同生心念。及同起一果施法持行布施及不望报心。是名布施。是中种种化受故。报种种果差别义故。不望报者。舍己之乐不求果报。是义。问曰。说不舍众生意而行布施者。岂不名为求报也。何故复说所行布施心不求报。答曰。虽不求报。行布施化众生。自然有故无患。或作如是念。此是果报处。广博方便。所谓发菩提心已。念一切众生。及不舍众生。为化众生故。行布施。行布施已世间得无量果报。后乃至得萨婆若事中相违。虽现向众生行施。为遮彼故。劝令修菩萨真实功德故。说言所行布施不望其报。而示现此义故。说菩萨成就深心直心故。不为希求己之乐故行诸布施等法而求果报。然于因及果中。心不着不希求。唯为利益众生。令他众生得佛菩提故。而发诸愿修诸善根时。作如是愿。菩萨复作是念。若有如是法者。我修萨婆若已。舍与一切众生。然诸法各自有体。修诸行者。自身得报。虽尔我此萨婆若唯为利益他。以此方便义故。菩萨从静心已来。所有行令发一切智。及布施等诸法因。所有依缘。一切智等诸果法。彼一切法皆是菩萨为益他故。起心现向成利益。以是义故。菩萨功德不与声闻缘觉同。故名为菩萨真实功德。是诸声闻辟支佛行者。是世间布施。为化自身故而行布施。诸外道为求外事果报。行邪行故。对治说住正行意故。明四种利益。四四句说应知。何等四种利益事。一者得大伏藏。自在事故。二者超过魔道故。令无诸怨家故。三者离谄曲心。在空闲处等故。于诸受用中无诸讥嫌事故。四者助无量福德庄严故。得助无边功德事。此诸益等次第相释。于中初句得大伏藏者。助成功德智慧行。是中能值诸佛者。助成功德行。余三句助成智慧行。依集功德智慧行故。第二四句超过魔道故。令净诸障。依净障故。第三四句。摄一切善根法。集一切诸白法门。依集一切诸白法门故。第四四句。助集成无量功德。能作一切众生益事相。及得无边功德应知。四种得大伏藏者。亲近善人能闻正法。寂静思惟顺行法及以次法应知。能值佛故。亲近善人。能闻六波罗蜜故。能闻正法。以无我心亲侍说法者故。寂静思惟心不放逸。乐住山林心无懈怠故。能行顺法及以次法。是中能值诸佛者。供养诸佛故。助成功德行。余三句者。闻思修等慧净故。助成智慧行。依世间势事相似法故。说此四种得大伏藏等法应知。世间四种事。一者见事相乐种种戏等。二者听受用事伎乐等。三者念受用等事库藏诸财等。四者触受用事余食等。如是见佛者闻思修等。应知。菩萨有四种超过魔道法者。依四种魔故。说超过魔道法。应知。四种魔者。于行大乘法中作障舍菩提心。教化众生中作障。于一切众生所不生恶心。于不异行中作障。能善觉知一切见故。于行满足中作障。及一切众生起憍心对治说不动乘自舍众生诸非行因。舍诸邪行因。及舍不满足正行因超过魔道。应知。菩萨有四法摄一切善根。依四种善根故。说四种法。摄一切善故。应知。一者一心地修相。二者不一心地相。是三种化众生相。修苦行相。及闻思相离谄曲心。在空闲处者。示现修相善根。于诸众生行四摄法。而不求报者。为化众生故行行。是化众生故行行。是化众生相。为一切众生故。不惜身命为求正法是难。有苦行相闻无厌足。及义无厌足故。为集一切善根及行精进。是名闻思相。菩萨有四无量福德庄严事。依欲起发众生令舍故说四处。何等四处疑惑犹豫等。为防堕恶道故。乐小乘故。及于佛法中起恶心谤等。是中心不求报而行布施者。回彼疑惑犹豫等心故。于破戒人。而生大悲者。回彼堕恶道众生故。称扬赞叹劝化一切众生菩提心者。回彼乐小乘之心故。于诸下劣修习忍者。回彼于佛法中起恶心谤等。若不护狭劣者。于正法中起恶故。说菩萨有四种超过无明烦恼地法。何等为四。以持禁戒摄取正法。及施光明世世资用乃至同意。是名四法超过无明烦恼地。菩萨有四无障碍。令得具足无障碍智。一者法施。二者摄护正法。三者不起妒心。四者不轻谤他耳。非但名字名为菩萨者。示现正行差别故。发意至渐次说法行等方便示现。依胜如等行故。菩萨法行者。示现声闻等行中胜故。等行者。自身及他身与己等故。菩萨行行示现。不以一切众生故。善行者于菩萨行中。示现胜义尽至善净。方便善巧依菩提故。行正法行者。菩萨行中示现彼方便故。是中菩萨行正法行。于声闻缘觉行中。示现有五种胜事故。常为一切众生深益求乐。令得住一切智。善能称量己之功德者。以深心胜故。菩萨深心胜故。自身常为一切众生深益与乐。非诸声闻缘觉等。能以四种胜行。劝令信入一切智人知诸菩萨者。劝众生令入一切智慧中。非诸声闻缘觉等。善能称量己之功德。不坏他智者。菩萨善能知己之所得。亦知二乘等行。非二乘等能达菩萨功德故。无谄曲心者。菩萨无执着慢心。以证知法无我故修彼。第二句声闻等。有说此是福田处胜故。深入坚意者。菩萨为化利益众生故。起深入坚意。非诸声闻缘觉等舍众生益而入涅槃故。菩萨等行中。示现有八种等故。爱敬等者。有三种差别故。心行时差别故。不虚爱敬者。示现无所悕求心故。于怨亲中其心同等者。示现于作利益不作利益中等同行行故。永能作善知识。乃至涅槃者。示现一切时爱敬故。常筹量至意念具爱敬先意问讯者。示现慰喻问讯中等同心故。有限量诸成熟心等化喜乐故。所许之事终不患息者。示现佐助同等事。随所许重担乃至未下故。普为一切众生。不断行大悲心。无疲倦者。示现悲心同等无偏心。许诸重担故。复心无疲惓者。示现不被缚。等同不喜恼心而将诸重担故。永求正法名闻无厌足者。示现方便善巧等同。文义善巧等故。随化者方便化故。但见自过。见他过者以不嗔心。令彼人说。示现于诸说中等同故。若不见自过乃以嗔心说者。是名不等同说。以菩提心行一切依仪者。示现发愿等等同一切善故。所作皆等回向大菩提。作愿善根行者示现。谓六波罗蜜所行布施而不求报。如是等一一波罗蜜。说有障对治。显说无碍。布施等诸波罗蜜事。容有身口能忍。一切众生而不能不坏心忍故。经言不坏一切众生忍故。为修集一切诸善根者。示现修习三乘善根故。勤行精进。虽生无色而起禅定行者。以有生故。色界中善劣应知。非三摩拔提中菩萨生色界中者。成熟己身佛法故。至余世界亲近诸佛故。欲界中利益众生胜故。非色界处方便所摄慧行四摄法所摄。方便者。彼方便者以四摄法所摄。示现何等四法。一者法行事。二者修行事。三者性行事。四者果修行事。有三种相行者。于持戒破戒众生中。生慈悲心。无二之心及作分别心。此教授者。是持戒是不持戒。所有教授者。诸功德及诸患等。彼即舍诸分别悕求教授。及亲近教授故。至心听法者。至心勇猛受诸教诲故。常乐山林者。依寂静治诸欲贪等故。此三句示现修行事。何等三句示现性事。心不乐着世间众事者。示现心相不散。以不乱故不着小乘。于大乘中常见大利者。过舍小乘心成就顺大乘心故。离恶知识成亲近善友者。于寂静勇猛无暂息。众生亲近忍亲近。寂静勇猛无暂息化众生。故所说法行者。奢摩他毗婆舍那不乱想所摄。随有念及随所同侣而有此法行事。性果有二种相心净故。及教化众生。是中心净者以智慧净故。世间出世间应知。成四梵行庄严游戏五通者。依净世间智慧受大功德。助集依力修果故。净世间智慧应知。常依止智慧者。修世间智慧而为知足。舍彼心而净求出世间智慧故。是名出世间智慧。应知。教化众生事四句示现。于诸众生住邪行正行。而意不舍者。住不能忍恼等诸患故。越堪忍恼而不报故。言常决定者。所说之言常定。及敬前后相覆非前说已后不喜说贵真实语者爱敬及护实语随说而行故。一切威仪所作之中。唯菩提心为首者。依为得菩提故。不喜求利养名闻故。如是分别住正行。菩萨已为显示诸胜功德故。说诸喻应知。迦叶譬如大地皆能容受者。初喻中示现菩萨依众生。令增长发种种爱果种子故。然心无分别。不求其报者。作恶不能报。作好不悕报。于利益及恶中心不足故。以第二第三第四喻。示现发依义故。为教化众生。令增长善根因尽至事。譬如月初生时。月轮光明形色。日日转明满足增长。第五喻。依众生益故。示现菩萨增长自成菩提助道行。譬如师子兽王。随所至处不惊不怖。安详而行。第七喻。示现不恐怖世间涅槃。及不着彼二。譬如善调象王。能持一切重担。不生疲惓。第八喻。示现荷负世间重担。而不住疲惓。譬如莲华生于水中。水不能着。第九喻。示现世间烦恼不能染故。譬如有人伐树根在还生。第十喻。示现虽不烦恼染而不证涅槃。譬如一切诸方一切诸河水皆入大海。入海已皆成一味。第十一喻。虽有善根及以烦恼。回向发愿摄取故。示菩提因。譬如须弥山王。忉利诸天及四天王等皆依止住。第十二喻。防声闻同涅槃。彼声闻舍自愿及诸善根而取涅槃。诸菩萨者。虽示涅槃而不舍自愿。示现于诸善根得大自在。譬如国王以臣力故。能办一切国继等事。第十三喻。示现释成云何入涅槃。而能作众生益。譬如天起大云。必能降雨。皆能增长一切果实。第十四喻。随转轮王所出之处。彼处则有具足七宝。第十五喻。何故不恒说及生示现待时。第十六喻。譬如随摩尼珠所在之处。彼处则有无量百千万金银等宝。第十六喻。示现同声闻等。涅槃中有过患故。彼声闻等则无。譬如忉利诸天入同等园。所有用物皆悉同等。第十七喻。示现彼声闻等无力。不堪证入胜法故。菩萨于己及他。等行利益一切众生。譬如咒术药力。持毒不能害人。诸大城中所有粪秽。彼若致甘蔗蒲桃田中则有利益。第十八。第十九喻。说菩萨虽未断诸烦恼。示现胜声闻等。以不能作患及作大利益功德之事。此诸喻前句显分别说。后句渐次应知。彼复云何。答曰。菩萨从初发心。前中后依助成一切众生善根心不悕报。于一切好恶中心如大地。复非如无分别地。诸众生依己。自假力而能受用。菩萨不尔。然菩萨为欲生善根因故。起敬爱等。心如水。复非如水。于正受增长中而相违。菩萨不尔。然菩萨为欲成熟诸善根故。说厌离等法。心如火。复非如火。化诸佛世界相违成。菩萨不尔。然菩萨为欲教化成熟者。示现解脱现气应化故。助正教授。心如风。复非如风。见相假力故。而能受用。菩萨不尔。然菩萨自能增长诸白法。心如月。复非如月。唯能照白月不照黑月。菩萨不尔。然菩萨于诸黑白法中。等心以智慧照明一切法故。心如日。复非如日。畏罗睺障而转行。菩萨不尔。然菩萨于一切道。生处不畏诸烦恼而行。心如师子。复非如师子。将诸重担而生退还。菩萨不尔。然菩萨能忍一切重担诸苦等。心如调伏龙王。复非如龙王得利或失利。柔软语苦乐防护益失中有染心。菩萨不尔。然菩萨于一切世间法中。增益之中心不生染。心如莲华。复非如莲华。断茎已不复能生。菩萨不尔。然菩萨虽复灭诸烦恼。以善根力故。即能世间生心。如不伐树根。复不如树根伐之唯有正根。菩萨不尔。然菩萨诸善根回向发愿。大菩提及涅槃故。心如入海水。复非如入海水。唯名顺如海水。菩萨不尔。然菩萨依修集大成就大菩提涅槃等诸善根故。而能游戏。心如须弥山王所住诸天。复非如须弥山王所住者。唯乐着自乐心多放逸。菩萨不尔。然菩萨以不共方便智慧力故。能办一切诸佛所作之事。心如国王以臣力故能办国继等事。复非如国王以臣力故唯为自利故。防护己之国。菩萨不尔。然菩萨舍己之乐。将护润益众生。心如天起大云。复非如天起大云。不能常与以时善熟。菩萨不尔。然菩萨永能增长生诸菩提分等法。心如转轮王所出之处。复非如转轮王所出之处。唯一无二大人共生。菩萨不尔。然菩萨解脱心等共同一时生故。心如摩尼珠。复非如摩尼珠。永不离库藏迦离沙波那等。菩萨不尔。然菩萨已入无漏戒中。同有所作同受诸乐。心如忉利诸天入同等园。复非如忉利诸天入同等林。己唯能增长诸烦恼业。舍身堕恶道中。菩萨不尔。然菩萨灭诸烦恼。不能令堕恶处故。如伏灭烦恼毒故。复非如持毒己。不能害物及无利益。菩萨不尔。然菩萨以自己烦恼。能利益一切众生。心如诸大城中所有粪秽烦恼。菩萨亦尔。如世间赞叹等事功德。过胜彼功德故。名无比功德。以是义故。诸菩萨者名为无比功德。应知正行差别中。已说诸胜功德。未说正行体性相。是故彼体性相。以中道义示。现舍二边。是中道义。应知。何者二边。一者外道边所有我见。彼则于阴界入中横而执。是则常见。是后时总而说言。常是一边。我是一边。二者声闻缘觉边。若于诸阴等中。执无常及执无我。是则后时总而说言。无常是二边无我是二边。所有此二边中间。是名无分别智。彼无分别义故。名无色。不可演说义故。名不可见。非识事住故。名不住。离可取所取义故。故名无相。离能取唯记识等义故名无记。不住世间及涅槃义故。名无著。应知于中是诸外道横执有我故。说对治若不观我人众生众生寿命养育丈夫富伽罗。及不观摩那婆等。所说应知。声闻缘觉于诸阴中横执无常。及以无我对治彼故。说若观色非常亦非无常。观受想行识非常亦非无常。乃至我是一边无我是二边。所有此二中间。彼一切无色无行无命无智无觉无著。迦叶。是名中道诸法真实正观。说执无常执无我为因者。无破阴无常执时亦阴无我执事应知。示现分别所取之事无量故。分别说能取之事。亦复无量。迦叶。若心有实是名一边。若心无实是名二边。是中真实心者。若本所说顺执分别无常无我真实者。若分别常我等。若无心数者。业行所依故。无心数者。唯造业行故。无意者。若非思量所说故。无识者是报。善不善法者。顺愚痴非愚痴故。彼即是不爱果对治彼故。说有罪无罪者。无诸恶世间出世间故。有漏无漏。无漏者。有漏心不能取故。有漏者。彼复黑朋所说染等法故。白朋等法者。诸净等法故。是中若心有实若心无实者。此是二乃彼所顺诸法中。有善不善乃至有垢无垢。所有此二边不可得。不可说不可办。是名诸法中道真实正观。是中不可得者。以彼见故。不可说者。唯说彼故。体不可说。他来问者。不能为正说。复有余傍义。善不善者。是本余上上句是正释。应知外道声闻等对治。说中道义已对治说。菩萨边对治说。是中有诸外道等常我执倒。从何而起。说言如盲者倒地。诸声闻缘觉等修行见人无我。已唯觉知行故。生诸行无常无我。及本见法无我。依诸行从无常无我而生。菩萨见修行法无我已。本习法无我。后生横执有边依为三种横执有边故。示现对治等自相横执。于有无事中说迦叶。有是一边无是二边。乃至无命无知无觉无著。是名中道诸法真实正观。如说应知依有障对治故。所执无明为明说。经言。迦叶。我为汝等所说十二因缘。所谓无明缘行。乃至无明灭已忧悲苦恼妄想等灭。执有为无为及灭余道故。行及灭行如是等诸句。此诸执等对治。是名不二妄想分别执性离。是平等性故。说不二相故。非明令能生非无明能灭。非行等能灭除非灭令可得者。虽有分别性相成就。如是此所有智彼能防谤边。非明非无明如是等。若不以空故令诸法空。但法性自空不以无相故。令诸法无相但法自无相。乃至但法自无起无取无性。如是等。示现何义。已得明空等相因缘生法妄想分别性。或成就性不能令空。何以故。是诸法体尔。若妄想分别性。或复成就性故。诸法亦空。如是乃至无性。此说有明及有彼障。示现离妄想成就性。已防遮护谤边。是中有七种障对治故。说明为空。乃至无性。七种障。一者见对治彼故说空。贪嗔痴相因对治彼故。说无相。复于有中取愿。对治彼故说无愿。复造有诸业行对治彼故说无作。因彼有果故有生。对治彼故说无生。生已必起苦乐。对治彼故说无起。见空故生我慢。对治彼故说诸法亦无性耳。是中作无我观。遮人执取相。余者乃至不二等相者。诸法执取相故言迦叶非无人故。名曰为空。但空自空者。遮人及法横执取相。非灭众生执取相。非灭众生执取相故而修空。然空自空。示现灭法中执相故。以妄执分别性故。空是空。何况一切法妄者分别中所执取者。故如是以空则非事。依妄执分别性中无故。复非无事。以成就性中有故。如空者。一切诸法亦尔者。诸法中执取故。示现法无我。然彼者成就示现故日月经言前际空中际空。后际亦空。示现一切时。凡夫有学无学体中示现有故。汝等当依于空者。依了义故。于空示现防方便。莫依其人者依了义故。遮依彼已。名住依了义事。所有人分别及随事因。彼二富伽罗故。言若以得空便依空。此示现何义。非妄分别空性觉故。应依空义。如是依已。本以执人我见故。怀有取执故。我法亦失令转失疾。以作彼及知疾失事。释成故言迦叶宁起我见。积如须弥不以空见。乃至一切诸见唯空能灭。以分别觉空故。识知空我慢真实义。令不能得为得而起谤。是则转难除人见故。汝药动病在内而不出者。是名有病。经言。迦叶若起空见者。我说彼人则不可治。或以妄执分别性。一切诸物一切非事。但横执是义。虚空喻者。防护转变不正执取。若有空见彼以空故。色等法中求非事故。于事中作非事分别。是名彼者转变中横执取。是诸色等法性自无喻。若起求除空诸众生者喻行。空法体中幻畏彼体已事妄分别故。若色等诸法无者。徒修诸行护此患故说画师喻。喻若实无鬼画师自分别思量已。迷没躄地。如是亦无色等事。诸凡夫横。自分别行念故。世间转轮而行可除彼无智故。修行而不虚。先者已释妄分别行。今说发行中不虚事。若此但是迷心者。云何彼心能识知。是彼心遮防护难。故言先防妄分别发取。今须遮说发行事故。说幻师喻。是中如幻师处者。如系心念智如幻师幻作者。观无事智如食者唯观无念想智观如空等故。本从圣慧根如实观见故。无彼云何不如实观。而得出世间智。遮难故。说二木相磨处寂静思惟缘故。火处生圣慧根。生已舍彼寂静观示现应知。为已生智与无智对治为当未生遮故说灯明喻。智无分别相示现智慧生时即对治无智。云何无始烦恼染有始对治。能灭遮防难故。说着内灯明喻。此喻喻中道义。略而释说。广分别者。菩萨住正行戒中故。差别应知。法行菩萨者。说世谛实语理。及分别实语。现渐教不如闻音声取。以如是相故。不依声闻乘。遇彼已说是中曾供养及修善根者。顺向大乘诸甚深法及顺空。于分别不分别。实谛理所摄故。世谛及真实谛所说。唯一法界了义中说。以是义故。顺向所依名为行寂静。行寂静故名曰顺向中道义。如是彼法指斥。释说十三种中道之事。释众生空是众生无我及法空。是法无我横分别。如边及谤边。证法并彼发愿向大菩提。如是行已。于烦苦中心无厌足。及胜信二无我。前无我中后无我为最尽至诸空。彼者亦如是释说神力云何释众生空。以一相故。言若不自观者。示现不自觉知。是中有此不分别。有三种不分别事。于众生事中。明阴事及彼种种事。转明诸界中彼受用事中诸入等。内及外并二中间。如凡夫横执。
大宝积经论卷第三
　　不见我。云何释成人无我。示现以一相觉故。是中有此觉事故。说不常观知还彼三种事中。凡夫计执所生常不见凡夫所计自异相见故。阴等无常事云何。释法空。示现亦以一相不觉故。说非无常观故。知是中有此不觉事。还彼事中无常趣故。内外及二中间。是凡夫计执假说相体性不可觉知。得无常者若计执已。于不可说事中横安云何释说法无我。示现以一相觉故。是中有此觉觉事故。还彼事中所觉见圣智境界。唯彼自内证知。余人不能说。彼有六种相。如凡夫所计执假见说性不相似。何者六种。非色者自测指斥不可得说。是此此是不可见者。是以彼不可得。示他不住者。过色根境界故。彼处色等根不能住故。无相者离念性相故。无记者离意识境界故。无著者无烦恼事故。云何释成横计执有边。示现有二种胜相正说故。及示现彼体性相正说故。是中何者胜正说性相。彼上上有八种应知。还彼事中常正执无常正执。及依常正执故。有我取正执。及依无常执有无我执。及依无我取执故。有取实心大执依有我执故。说不取实心执彼所依者。亦求彼复求者。依执故及依执共顺依取不实心所执取不善。等执着乃至取染执相有五种障患。于染法中有颠倒患谤患发起患粗恶患无常患。依执取实心。彼对治于净法中善等所安乃至净得所安。此是成八种诸胜安。是诸八种胜安。菩萨不觉念顺不执着故。不说顺不劝他故。不悟顺不动他故。是中真实执安者。上明依此八种胜安事中。凡夫系念假用性执安言有如是安云何释谤边。亦以一相故。示现有谤事故。是中有谤事者。如彼信邪法无我一切时执故。言无一切法相。以是义故。略说此横执谤边。离六种相。显说中道义。云何释成诸法证事。如经迦叶明与无明无异无别。如是知者。是名中道真实正观。乃至老死灭。是无二无别等。有三种相释说证法事。还彼本说三种事中。及第四因缘事。中有障有对治。住有为无为示现性相不可得。故示现胜事不可得故。及习彼已证得如实智。是中性相不可得者。如凡夫计执。明与无明性相不可得。是中胜事不可得者。所有彼凡夫横计执性相灭生聚集不见二相故。是中证得智者。所说彼智及依所依念相行不念故。及行不障故。以内智知证法无我故云何释菩萨证法。回发愿向大菩提故。亦是一相故。言若不以空故。令诸法空。如是等七句说。菩萨为利益众生故。以空故。不令诸法空不舍烦恼。是义如是。不以无愿故。令诸法无愿。不以无相故。令诸法无相。不现起复业生流及念生流。一切诸行无性。以涅槃灭世间流。云何如是行已。释成未离烦恼苦心事。亦以一相义故。言如诸法有性无性。如是等七句说。未灭诸怨障等法。如实观证。是中如实证者。还彼障等诸法以体性行法无我见不染及苦。云何胜释四种相故。示现见胜相故。示现还彼远相离胜故。示现失禅乱胜故示现心乱胜故。是中见胜者。经言迦叶非无人故。名曰为空。乃至中际亦空故。非但不见人故说空。是义何以故。住众生空者。不见法空。惟法自体空。未来于涅槃中。作断慢心善观所取乃至行能取无我智。离假名性空所摄。不善观三时过去未来现在。故名不正观真如智尔焰。空假名妄取法慢故。言依空不依法无我真实空。彼以不灭本所取众生空及有取生法故。名相退失。于此法中菩萨不如是。以是义故。显胜说菩萨行示法无我故。佛语迦叶。汝等当依于空。乃至于佛法中则为退失。是中有此远离胜住众生无我故。自我见是以于凡夫最下中转复最下有二种相故。一不免苦。二行苦。此是二相故。言迦叶宁起众生见积如须弥不以空见起增上慢。所以者何。迦叶一切诸见以空得脱。若起空见者。彼则不可治。此文显示彼义。宁起我见积如须弥者。以我见是可对治。可令得灭。不以空见起增上慢。以不见法无我故。起增上慢。应知我以空故。见诸行空。妄相执性空亦是空。彼不可得。体空横执分别性空。横安颠倒处故。以横安执见故。成于空见。若起空见者。彼不得与对治故不可持。应知以不可持故。不免生等诸苦。一切时不离烦恼热故。不能乐行。喻如不可治病人。灭二种执取故。为前者说有二种相。譬如病人。良医授药。乃至若起空见者。我说彼人则不可治。此喻示现。譬如病人不正将息令动诸患。顺动病因顺不动病因前后故。受二种苦受。如是人无我见不灭同我见。及生空法无我执不离。自顺烦恼病故。前后取二种灭故名为灭。菩萨不如是。是中灭善胜者。如经譬如有人怖畏虚空如是等。如人空中自念分别横执计作物怖畏。彼已作如是言。除此空除此空。如是等如是住人无我中。不住法无我。我慢故生怖畏。于虚空处不可说事中。横执虚横安执已。安执故色等故色等想求彼断事。菩萨不尔。是中有此心乱胜事故。言迦叶譬如画师自画作恐怖。夜叉鬼像如是等。如是失行乱者。住人无我故。自分别念实有境界。彼以想等倒故。令成颠倒。菩萨不尔。云何释说因以二种喻。一者幻师喻。二者二木相磨喻。初喻示现观能取者。人无我智唯取诸行。彼以法无我智观。是法无我智名为能取及观。然彼人无我智与法无我智为因。以有彼故有此喻。若幻师与幻人为因。喻若幻人食。彼师如是行者。以法无我智众生无我智离假名性故空。离彼分别故寂。可舍相故无有坚固。空无物故。不牢观者如食。第二喻示现。譬如二实证得。是中如实证得所有观。彼能取所取寂静思惟念因不舍离。永得彼内知决定智生。是中观所取者。谓众生无我智观。能取者行法无我智。彼二如上下二木顺故。寂静思惟以寂静因故。内所证知生决定知。名为真实证。此之二木喻。显示有因可得。喻如因磨二木故生火。生已还烧彼二木。如是人无我法无我智行因。生是法无我智。以缘内智决定生智。彼行智所有妄念计执性。彼如实观而能烧。云何说遍至空。亦以一相义故。还彼法无我智中如实见故。言譬如然灯时。一切黑闇皆悉自灭。此喻解释说。是中如实见故。无智等离假名性故。空者。如是不执故。不可取寂灭者不觉故。云何如是释彼空。一者业灭烦恼灭。是现对治故。言迦叶譬如宅内。若室若房若屋中过千岁以来。乃至其黑闇者。诸结业是。此喻说。是中显示灭。至失者。寻即所生智慧光明能灭无始以来诸业烦恼。若能如是速。灭诸烦恼者。何故菩萨久长行世间。二喻示现得胜果故。言迦叶譬如种在空中。乃至诸使杂世间法。能长佛法者。杂秽良田中能生长种子。如是等喻。示现此事菩萨向涅槃心故。不舍众生为得佛法故。愿取世间。已回向发愿诸善根故。长夜中行行。是中涅槃是无为。喻如虚空。彼依故不长诸佛法。世间如烦恼杂秽田。菩萨大悲亦如烦恼杂秽地处。持彼地故。能增长菩萨佛法。
　　问曰。云何依下劣有为法中。能增长菩萨无上佛法。以莲华喻显释。故言迦叶譬如卑湿淤泥乃生莲华。菩萨亦尔。于生死泥邪定众生中。菩萨乃生佛法。问曰。若如是者。诸声闻于菩萨中。无此十二种胜事。何等十二种。所谓修习现诸杂善根胜事。修智行胜事。解脱果所摄尽无生智解脱同至胜事。灭降伏诸魔怨等胜事。无学胜事。阿罗汉胜事。应供义故说众。上胜事。依四双八人故。明诸说者上胜事。现法中得涅槃说法故。明众生中上胜事。乃至众生乃至九众生处。如是中得最寂灭胜事。于心得自在胜事。及难伏生胜事为防难故。说诸喻应知。为防初胜难故。说二种大海生酥喻。无量众生不受受用相似法故。第二防难菩萨智有二。自及他无量众生身中障对治故。第三护难彼有二种。丈夫人喻。如上夫人处解脱应知。如贫人处诸声闻乘及愿。是婢使处者。不舍众生故。王处者诸大乘愿以防护诸怨故。初转轮王喻与如来真子故。防护无学胜事。第二转轮王喻。不断佛种事故。防护阿罗汉胜事。堪应供故。说第三转轮王喻。授萨婆若因故。防护说众上胜事。以毗琉璃喻。初摄得菩提心故。防护说法者。上胜事故。说药树王喻能与众生除烦恼病故。防护明众生中上胜事喻者。无能舍月轮。如是能作一切众生智慧光明故。防护得最寂灭胜事。作月初喻集功德智因助得菩提故。防护心得自在胜事喻琉璃珠。菩萨得萨婆若果故。防护难复生胜事。喻如治毗琉璃珠故。心自在胜利养等诸声闻功德者。依菩萨故如是此诸喻略说。菩萨于声闻中示胜功德故。自此已后广说诸功德。有几种声闻声闻戒中菩萨戒有何胜事。有四种声闻。复有十三种相。诸声闻戒中菩萨戒有胜事应知。是中有四种声闻者。谓应声闻我慢声闻作菩提愿声闻。及定灭性声闻。是中应声闻者。若为度众生故。诸佛菩萨所化。是名应声闻。我慢声闻者。若唯众生无我智故。及邪法无我慢执智故。以为净。是名我慢声闻。作菩提愿声闻者。若从本来怜愍心微少。以亲近如来及以习故。于上妙佛法中。身心信作功德相熏成。虽彼尽至住无漏戒中。而诸佛为劝说诸方便。彼以此因令。得修大菩提。虽如是修菩提。然后行中而是钝根故。及乐净故。非如初发心而有佛性者。是故名菩提愿声闻。定灭性声闻者。若从本来愍心微薄性故。一向背众生及怖畏世间苦心故。唯住向涅槃故。不堪得修大菩提。譬如二王子。形貌无异等同受王诸乐。于中一善达王法技艺等事。第二不如是。此二王子有技艺中胜故。非受用乐处。如是菩萨住无漏戒中及灭定性声闻。应知彼复有胜事。身中应知及习诸白法处。智集处相似处性处。家持处行处。神力处修行处。福田处上胜处。因果处。及依生处。应知譬如种在空中而能生长者。无有是处。种在杂秽良田中。则能生长。高原陆地不生莲华。如是等喻。示现定灭性声闻。及说菩萨至心信胜事。定灭性声闻如杂秽地。诸杂行于杂泥烦恼染还恕诸众生中背故。一向涅槃界如地处炽然于净众生界中同心及住心反质菩萨向涅槃心。及住净众生。心不舍有烦恼众生度故。取杂染世间及摄取众生。虽迭互等喻集诸白法处。示现作胜事。声闻有诸白法微薄。唯益自己。菩萨法无量。利益增长一切众生如子。譬如父以生酥长养诸子。菩萨亦尔。自善根无量如生酥。养育增长新学菩萨如子男子。虚空唯等示现智集胜事。声闻以无漏智故。唯见自身空寂。诸烦恼中菩萨者。怜愍故。同证智。令回与十方一切众生发愿向无上菩提故。最大夫人及婢使喻。示现相似胜处。声闻念胜解脱。最大夫人母处狭劣小意如父贫穷心增长不成佛子。诸菩萨者舍下劣凡夫众生性念婢使母处以上念心如灌顶大王成就故。名为佛子。初转轮王喻。示现性处胜事。如转轮圣王子成就诸力。成就势力成就至威。以无转轮王相故。不堪作转轮圣王。声闻亦尔以勤精进故。成就诸力谛善巧故。成就势力不舍心故。成就至威无佛性相故。诸佛如来不与拥护摄取。菩萨以第二转轮王喻。示现持家胜事。声闻虽尽至故未来不能持佛家。初发心菩萨堪能故。第三转轮圣王喻。示现行胜处。声闻虽得尽至。诸天圣人不如是恭敬赞叹。如新行菩萨毗琉璃宝珠喻。示现神力胜事尽至。菩萨从初地。以智慧神力故。退一切声闻缘觉。雪山药树喻示现修行胜事。声闻虽成就智能灭烦恼病。智药灭众生烦恼病。反质菩萨者。唯常行益他故。星宿喻示现福田胜事。虽尽至声闻不能以智慧光照众生故。不作福田度一切人天。如不灭烦恼菩萨一切人天而作福田。月初月喻。示现于胜中示现胜事。一切时声闻中。诸佛如来常胜彼胜中诸菩萨。复转胜彼从菩萨而成故。诸菩萨有二种相故。转胜应知。如是彼亦教化众生。及成熟佛法。是故有菩提及得果。随所化众生令得解脱。譬如营作影者成奇异怖心不于食者。此亦如是应知。譬如诸天及人。一切世间善持琉璃。此喻示现因果胜事。声闻虽一向修集净法胜因。复值亲近无量善知识。不能令得大菩提果。反质故。说诸菩萨者。能令得大菩提果故。譬如治毗琉璃宝。喻示现依生胜事。诸声闻者。依菩萨故。而出现世间。非菩萨依声闻而出世间。为灭恶持住义故。语尊者摩诃迦叶言。迦叶。若有国中有骆驼咽黑头仰明者。乃至彼国无有恐怖畏等事。是故迦叶。菩萨常应救护利益众生者。有何渐次说。自此已后。示现得彼果益。胜事。前所说言杂染烦恼泥中。能长菩萨佛法。若尔非彼身中增长者。亦非诸菩萨。令助彼身中者。云何彼身中而能增长菩萨。为众生故修诸行。示现此说。若增长彼者亦增道自己。经言。菩萨常应救护如是等。示现至于四方一切世界。一切菩萨愿利益众生事真实毕竟治者。所有离良医疗治身患。乃至离外道治烦恼。是名非真实治假名故。及颠倒故。是中菩萨者喻良医。应知一切众生如病者。诸病者如贪等。药者如不净等观。如有三种相故。诸大动而生诸病。或以积诸恶故。或不应食而食故。或以舍诸病故。如是此三种因恶心相故生心病。或以积诸贪等恶故。于长夜中诸贪等习故。或以见不应行而行。复现有行诸见等事故。或行颠倒事舍故。是中初烦恼病。不净等对治。应知以不净对治诸贪。慈心对治嗔恚。四因缘观对治愚痴。如是等说有病。故为说对治诸空等。依四种众生故说。一者执见。二者乐着三摩拔提。三者喜乐诸生。四者于非解脱处而作解脱想。是中依执着诸见众生故。言一切诸见唯空能治。若起空见。如是等说。应知乐着三摩拔提故说无相。一切有无诸念分别相中无相故。示现一切有无。示令乐着三昧。依喜乐诸生故说无愿。灭一切欲色无色界等故。说言无愿。依非解脱处。而作解脱相。说非四倒。为灭一切倒故说四倒。见常等故。于非解脱处而生解脱相。舍习颠倒故。依有者故。广略说四颠倒对治。应知有凡夫复有六种。依着身者。对治彼故说诸念处。烦恼散者。对治彼故说四正勤。迭互我慢所缚者故。对治说诸如意足。离修诸善故。对治彼说诸根及力。不达诸谛故。对治说诸觉道分。及喜好吉凶等。见对治故说诸道分。云何不顺观身堕身见若我所见。不分别背善治法不信等。应知彼对治故。说诸根及力。迦叶。所有阎浮提内。诸医师及医师弟子中。耆婆医王最为第一。迦叶假使三千大千世界中所有众生。彼一切皆如耆婆医王。如是等耆婆相似诸众生。示现诸论医方多闻善巧胜故。有辨取见教悔见疑悔等难治故。是中方便定心故。诸见等能作障。如尊者阐陀说。诸大德我作如是念。色是无常。乃至然复我行舍摩陀空无分别。灭爱离欲灭及涅槃中。心不安不喜不住不解。我意回转生厌懈怠心。然何者是我所。作如是说。彼尔时以智慧心念忆涅槃。不灭我身见故。言我当无故。于涅槃中心退转生恼。然何者是我我所。不作如是念。此唯是行。以何谁彼无。然此时世间道行不能治故。名为不可治。欲摄未入定心故。缚作疑悔。能散疑悔因故。除教诲者。唯诸佛如来并诸菩萨。无有诸毒患。有大力。是故唯说见疑悔无力能觉知。意不能测。及不能说。不能诵。不能正说。不能以言。求此助道行已。求出世间行。有余中心求。然后有余。依众生无我故有二种。应知依法无我。有一缘入智等。因欲信本智信智。唯心是中谏断无缘觉及无我。因缘习中求觅。示现证人无我。于内外入中。及依彼念识处中。妄想横念性故。心不可得。及成就无色等相。见性故示现证法无我。然是成就性故。作心事有护。不正取故。言迦叶心一切诸佛不见故。言非自然故。不见示现住法体故。一切诸佛说三时见故。如是先说无横念分别性。彼横念相。示现他性相说故。有依止故。言彼以何为性耳。于中明心及心数法。若以意堕唯是相。此云何世间成生死释成如幻。唯是一心行者如河流。如是行厌离中心。何故不得解脱。释成就如风。是中远至者。一切事中以彼性故。应知如是难知。云何得解脱。释成如灯焰。以无明缘力故行。示现彼尽故不行。若心烦恼力故染成。不者顺如。彼烦恼不净故。不见觉解脱。防护此患故。示现如虚空。防护诸患故。如虚空无分别故。示现如雷电念念灭。贪等诸中不住故示现。无常相。相故示现防作异相患。虽净心念念灭故。示现如猕猴。彼非悕求种种境界故散。是以顺贪等各不能降。成有散故。何故不一切等共生释成。如画师事。何故不一切时。如是等。造业释成不住故。何故退现在业。或以木现气力故生。释成如王事。所有业修力最上。彼熏心故。得增上成显说。若如王者。何故自己能生诸苦。释成如怨家故。何故自己如怨家。释成如疾。聚家示现故。身等示现有四倒。顺等行故防护患。有如是。以何故生乐处而取生事。示现如怨家故。有三苦故。示现彼处亦生苦故。如是苦。何故不取苦对治。示现如夺人力夜叉鬼等。防护乐着三昧故。如次。复何故不乐对治中示现如贼作事。不防护不将彼。助道行善根故。若以苦中作功德乐意乐住者。如是以何患示现如具有势无势憎爱事。何故痴狂故。着色等故。释成如蛾灭灯故。佛语迦叶。求是心相而不可得。若不可得则不可见。乃至如是圣性众。非身作业。非口非意。彼性中亦无上中下差别。求是心相而不可得者。有何渐次。示现他性相行已。如彼他性相求故。亦求横妄念。及求成就性时彼示现。然彼横妄想分别性。心理中求不可得。是故性相不可得。彼亦是以不可得。所显成就性相心。彼则无为。后时当说。示彼三世生事。非如入灭尽定。当时心不等三世生。如是彼生事。应知示现过三世故。彼不过三世。起已复更生心故。若过三世者。彼亦不名有防护横执取故。傍名示现亦有亦无。妄想念他想性等故。显说成就性故有。彼则不生者。以观身因故彼则无。性者于地狱等定性因故。彼无趣者。作生因故则无。灭者已灭故。彼则无离者以灭故。不离者未灭故。彼则无行业者。谓阴故。彼是无为者。为显彼故说此一切彼无为。今欲分别释安。是一切圣性本者。以此念故得彼圣处。诸圣以此为显。然彼性以有余无余涅槃所显及菩萨涅槃所显。是中依有余涅槃故。言无有持戒亦无破戒。以善学戒故。无行有余灭故。非行有余灭有余故。非不行诸烦恼。无心无心数法者。离染故。是中业者。复有烦恼因业故。亦无业报者。依无余涅槃故。言以是义故作如是说。若无苦及无乐者。则是圣性。如前说言。彼则无业者。三修多罗句者。说彼业差别。第四句说众生差别。依菩萨涅槃故。言是性平等如虚空。乃至是性真净。从本已来毕竟净故。是性平等如虚空者。示现等同行自益他益故。是性无胜。一切诸法等味者。示现诸净菩萨中彼不异故。一切菩提分法中不异胜故。是性寂静远离身心寂静者。示现彼体不异故。是性随顺向涅槃者。示现他身中有彼身业胜故。是性寂静远离一切烦恼垢者。示现虽同解脱灭习有胜故。是性无我离我我所者。示现净世界永灭定故。是性无恶若虚若实。从平等生者。示现彼行中世间涅槃无失无得不生分别。以平等故。实义故。涅槃是实虚义故。世间不实应知。是性真实第一义谛者。示现离彼谤及非外道共故。是性无可尽毕竟不生者。示现虽得无余涅槃不断作众生益故。复是性毕竟不生者。示现彼非烦恼业生。以得胜自在力生故。是性常住一切诸真如常者。示现住世及涅槃者。彼不是故说彼性是安乐清净无我等应知。是性真净从本以来毕竟净者。示现尔焰障净故。随所应净。显示如是净故。是故乃至世间出世间对治差别大义事应知。此是以渐次及超次释应知。迦叶菩萨至于四方应利益众生者。示现以世间出世间智等利益他故。至四方者。何等四方。谓为教化众生故。从世界至余世界。以神力故。从一世界至余世界。中间如从国至余国故。还彼世界中来生故。及彼处处取生故。令净他故。随有众生。彼诸菩萨所教化者。为彼净故。作真实毕竟治者。菩萨治烦恼以烦恼。大颠狂众生。菩萨治故。得成无上大医。教授三种清净戒行故。非耆婆等诸大医王能治诸见。及治除疑悔者。或复治大者。真实治故名治大。大者谓真实不以是义。然后真实毕竟治。以出世间道行灭烦恼使故。成是中间世智有二种。一粗二中。粗灭烦恼对治故。中者以伏对治故。所谓多贪欲者。不净观对治。乃至灭一切诸倒。有四倒如是灭。粗烦恼对治。四念处乃至八正道。中者伏对治。是中粗烦恼于现境界中贪欲等行故。转成中应知。是中行者。以世间智自境界相防染等烦恼。贪伏已令净性行。是中性行。是中性行差别。在家之者多贪嗔痴等行。出家者多依诸见。以依彼故。及依不正念性念。性念分别广略四种倒。非解脱处生解脱执慢。是中贪欲等。观不净对治令清净。嗔者慈悲观对治。痴者因缘观对治。诸见者空对治。不正念所摄分别。及性胜分别中无相对治。复有悕愿者无愿对治。非解脱处生解脱者。非不倒对治。譬如此处是常。是中烦恼。何者防粗烦恼。依自对治。依染境界。贪嗔痴事。于现境界中贪等行患。集是行义。灭彼故修念处等诸菩提分法。以修念处法正念中系故。于未系念心令得系念故修行。不以此念自心起取言我。修念处诸念中系心。已修行正勤。如意足取住。以取住故。身心从男女相。以内知观故。伏中烦恼。于有无漏智行道故。出世间法对治。灭不欲等。依欲等对治。非与根力而令作见。于有因缘集痴。及人无我痴。以菩提分法伏。于有不正道及正道行中决定成。如是所有此处相粗中烦恼正防及伏对治。事智者。是名世界智。何者出世间智。如是伏贪嗔痴烦恼染处。及所有微细使烦恼。对治事智。彼复何者。于彼伏对治中。善巧三处。所谓缘智善巧因缘。无我无众生无命无养育无富伽罗法中生信智。可信人无我故。于空无分别法中不生怖故。信法无我故。求心生精进。所有尽度过诸烦恼。对治教四种。无智不取故观内心用意于智。同相自相染相及净相。于无智是中有三种想。同想义应知。彼如是求心。何者心可乐可染可耻。为过去未来现在所有。过去者是名尽。未来者未至。现在者念念不住。是中过去未来缘成心皆无觉观。现在者念念无觉故。及诸贪等自缘所生。非心所作等。诸相心自相应知。迦叶。是心不在内不在外不在中间。觉故如是心求不可得。如本说假名说性。不可得故。是心无色无形无住无相无记无著。如是如前六种相。知真如故。一切言诸佛不已见不今见不当见故。一切诸圣不以知见觉故。种相故心有染相应知。不顺不顺故。及行行故。故心如幻。以虚妄忆想分别起。种种业行生。受种种身心。诸道中受种种身生。不顺染故。心如流水。生灭不住者。还彼生以自顺念念流故。心如风远行去不可捉者。一切念中难治。顺行故心如灯焰。众因缘有行者。受润自在。顺行染故。随所行而能行故。此是行染。何处行心如电。或向作善处行。或如电生善心时心如虚空。或向不善。知如虚客尘烦恼染故。心如猕猴。一向贪诸境界故。心如画师。一向起作诸业行故。迦叶。心不一定。能逐种种烦恼者。或一向烦恼中。复能行贪欲嗔痴。不住而行故。心如独行无侣者。非彼本有染贪已而有成离已离。离欲已而复有欲。如是等释。说心如王。得一切法自在故。于乐法中得自在世力而行故。心如怨家。能生一切苦故。舍己乐能生苦故心如灰家。如鱼钩。如梦。如青蝇。以执无我故。自能生苦。然以颠倒如怨家。助自己苦不厌足故。心如夺人力夜叉鬼令修善舍。彼觅便故。心如怨家。行不善觅诸过故。常高下有势无势。爱憎等解故。心如贼至放逸故。所作不作。一切善根能灭故。心乐诸色等。色等境界乐着故。于永可得甘露界中忆念。忆念已令难安故。以三种相故。心得清净应知。不得得相故。非有为相故。二无相故。三性相故。迦叶是心求。不可得。若不可得故不可觉知。名性求觅不可得。是不得故彼不可觉知。心有如是。相观是心净因已故。有异思惟行。求心净不能得。如是思惟已令能得。是名不得得相。如是修行法。无我修行。行已以慧。是真如相。心以智见。然后真如相。心以九种相说。对有为相法故说九无为应知。过三世者。非三世行故。复非如入灭尽定。起已复能生故。彼非有非无者。假名性不可分别测故。以真如性可测知彼非二相故。彼不生者。无生相故。彼无性者。过生性因相故。彼则无起者。未来中过诸生故。彼则无灭者。过分段死故。彼无所离者。过离念念故。无所离者。则无来无去。无退无生者。过转诸道故。是中无行业者。过业烦恼故。若无为者则是圣种性。是中性相者。谓无为界相应知。以见彼故。显诸圣事。然彼现法中过五事。若圣性。彼无有持戒者。过作事故。亦无破戒者。过无作故。无行者。过作行故。非无行者。过作非行故。及非行者。过不作行故。及未来过有事故。是则无心无心数法者。过诸复有生。发起行故。无发者。过彼行故。无业报者。过彼生家故。彼无有苦亦复无乐者。过彼所依有势无势故。是中无业无起业行。然彼性中非身作业非口非心者。依苦乐一切有记动转故。无业者。过诸学戒故。无起业行者。过诸愿故。然彼性中非身等作业者。过不受报故。彼性中亦无上下差别者。过依彼种种身故。然彼有四时九种相差别性相应知。不净时净时证时及尽时。是性平等如虚空者。不净时等至一切诸相。如空如虚空遍。一切色一切相中真如亦尔。现者净时见等至。此是不净时。一相是性无分别。一切诸法等味故。是性寂静远离身心寂静者净时。一味及身心寂静故。净时有二种相应知。是相寂静随顺向涅槃故。是性清净远离一切烦恼垢者。永证故。是故随顺及以清净。是故顺向尽至证得时。是名证时。初相是性不等离我我所者。过身见证时中第二相故。是性。无恶若虚若实从平等生者。过彼根本恶见故。还彼第三相。是性真谛第一义谛者。此说永尽时。彼尽中住者。常故及成就诸乐。过三种转变故。是中三种转变事。一者生死等转。二者倒处转。三者退净转。是性无尽毕竟不生者。过生死等转变故。是名成就尽时中初相。是性常乐净无我者。过颠倒处转变故。还彼后尽至中第二相。是性真净从本以来毕竟净者。过退净转变故。还彼尽至中时第三相。是故乃至世间出世间道行示现益他。故言。迦叶。汝当自观内莫外逃走。乃至迦叶。行道比丘随心所缚应当求解。迦叶。汝当自观内者。有何渐次。如彼性所显净诸圣。彼已示现。如今随如圣所生。彼答显说。
大宝积经论卷第四
　　迦叶。有当来比丘如犬逐块者。是中向外道如犬者。色等五种境界如块。掷者如畏色声香味触示现畏诸境界。彼畏境界。不证知畏因故。示现有四种相故。唯逐境界。住空闲处者。为欲转得胜境界。取空闲处。彼住独无等侣。除彼杂染。永住无二。以身离五欲而心不舍。是人有时或念好声香味触。贪心微着而不观内。不知不觉故。忆念诸境界。忍故彼不知。云何当得离色声香味触。彼以不知不觉故。后时来入城邑聚落王都等在人众中。还复为好色声香味触五欲所缚。故还复退。若空闲处死者。持俗戒故。便得生天有。为上天五欲所爱缚。复彼从天上灭。亦不离四恶道。何等为四所谓地狱饿鬼畜生阿修罗道。天中生堕。尽依贪欲行故黑朋应知。依见行故说白朋应知。以见人无我故彼对治释成二种黑白朋等应知。如是修诸行已。有散心令使摄取。已摄者令得解脱。是中修多罗句喻。以不入定心。为得解脱故。说诸方便舍摩他取舍诸烦恼舍摩他等相错心治。故显说咽喉喻及缚人喻。等以一心定心中说解脱方便。示现见修相烦恼中说方便令灭故。彼障身见爱乐三昧故。如咽喉及缚喻等识故。证谛时以出世间智。作令难故。身见如咽喉处病应知。如是行行已防有防等法故。说二种空喻不净心。一者读诵世间外道经书诸论等。二者多畜好衣钵依业及依身故。此诸二法能令得二种缚。如次。一见缚。二利养名闻等缚。然此二种能缚。以未生善法为令不生作障当得二种法。一者圣种朋。二者亲近诸檀越。已生善法。能灭及作污染故。令得二种垢。一者忍诸烦恼垢。二者贪诸檀越知识等。永断拔诸善根法故。令助得二种雨雹坏法。一者毁谤正法。二者破戒受人信施。现法中彼不可治故。令得二种痈疮。一者求见他过。二者自覆诸罪。现法中苦恶行故。令得二种烧法。一者有垢身心受着袈裟。二者受他持戒有功德人所礼拜供养等。未来喻者。为得不得不能生故。令得二种不可治病。一者怀增上慢而自伏心。二者坏他发大乘心。谤菩萨故。依声闻戒未来更有渐次应知。迦叶。当自观内者。如是乃至中有谁黠慧。调伏贪恼等故。说增上戒行多闻喻。生厌悔意故。明增上心戒行咽喉喻。及系缚人喻者。以人无我及法无我故。增上智戒行。若以调伏贪恼等增上心戒行。经所说者。何故此中说增上戒行。答曰。能发起贪恼行故。罪多因贪嗔痴等。相发起。是故说调伏贪恼等是增上戒行。问曰。云何贪恼等令能发起罪。答曰。有二种相故。如彼不能忏悔。如彼忏悔。而不成忏悔喻。若有诸沙门及婆罗门。不知烦恼因故。怖畏色等境界。住闲空处。自心发起。不善思惟故。亦起贪恼我慢境界。或余处念见贪等。随逐如犬逐土块。以块打故唯逐块。如是不除贪等故。若以聚落等所有亲近事作现念。是名未除。顺义故名除及以除竟。何故黑朋中说贪调伏。不说于恼。白朋中说恼调伏不说于贪。答曰。二俱欲界中故。示现有余调有余不调。示现有余调有余不调者。若在空闲处而命终。如是未调故。住戒者亦坏。成增上戒故。况复不住戒者。如马下道或错。如是行者行增上戒。以错诸念亦名乱。如咽喉病能断命根。如是依人无我行增上智。以身见能断法命根。如有人随所缚处而求解脱。如是依法无我行增上智。随所性脱。妄念中令计心。此三修戒中。有八种戒相违法。有八种随顺不净心。读诵世间外道经书诸论等。多好衣钵等无所用故。如空横染。横染是缚因故。渐次说二种缚一者见缚。二者名闻利养缚。于缚作因故说此渐次。以见缚故。憎谤圣种朋。以利养名闻故。亲近白衣。如垢障因故。渐次说二种垢。一憎怨谤圣朋。忍受诸烦恼。二亲近白衣故。贪诸檀越知识等。是垢如雨雹因故。次说雨雹。忍受诸烦恼故。毁谤正法。贪诸檀越。以亲近破戒缘故。说破戒受人信施。于雨雹因故。次有痈疮。以毁谤正法及破戒受人信施故。自覆诸罪故。烧煮痈疮因故。次说烧法。求见他过。说有垢身心受着袈裟。以自覆罪故。受他持戒有功德人所礼拜供养等。于烧成病因故。次说不可治病故。言有垢身心受着袈裟。而怀增上慢。而集戒心故。受他持戒有功德人所作礼拜供养等故。坏他住发大乘心。对此故说白朋应知。此二人中初是见行人。第二贪爱行人应知。有四种沙门者。以何渐次示现。如彼违戒法患。或亲近。或舍得人患。或得人功德已所有于念中成障。或非障者。彼示现是中人患有三种依三种人故说应知。形服相沙门者。心行俱坏。依喜恶故说依义。诳诈沙门。及名闻沙门。行成就而坏心。依二种喜欲大及有喜欲。是中喜欲恶者。若言沙门而非沙门。怖大者。若有诸德。而自意过有自德。恒作是念。有喜欲者。若有德而与德等生心。初者有二种坏行。一者有余。二者无余。有余者。依四沙门故说应知。依于受戒有漏。乃至行不净意业。就此三不善调伏等。如次示现。依乞食故。说不净命。依受用故。说悭事受用畜聚[卄/積]宿等。依修业故。说不净命。依受用故。说悭事受用畜[卄/積]宿等。依修业故。说懈怠。无余者。以破戒故。教犯根本戒故。坏心者。以恶法故。及覆藏彼故。第二成就行故。依行命戒受用。及修道应知。是中成就行者。依行故。成就境界者。依命故。成就威仪者。以染心四行故。依戒者受用粗。涩食故少欲四。圣种性者。依受用故。言不亲近诸道俗等故。依修道故。少言少语故。乐寂静依论说慰喻等应知。虽行如是等法皆为诳诈不为善净心者。以坏心故。依修行行故。诳诈应知。常有我见者。依人无我不灭我见行行故。于空法中而生怖畏难。如临深坑。依法无我不分别空。及彼说者生怨家等想。第三者成就行顺住念。依止及依行。随顺诸法应知。是中住者持戒。念者多闻。念彼故得顺诸事。依止者。空闲处坐。以空闲坐故。顺诸功德。随顺诸法者。少知足少欲等。违心于亲亲中应知。是中不灭诸念者。示现有厌离欲。彼对治故。灭炽然等欲。三菩提故。灭三菩提。以道行果故。第四人二俱成就。以九种成就势应知。一常行势二多闻势。三欲势。四寂静思惟势。五正见势。六证势。七灭势。八修势。九正证势。不求身命者。以不惜身命故。是名常行势应知。乐闻空等法意喜者。明第二多闻势。亦不喜空见等。复不喜涅槃修诸梵行。何况悕求三界。不悕求诸见法。亦应灭法故。彼果彼道得涅槃意故。说第三欲势。常依止于法不依止文字章句者。诸烦恼求内解脱。不向外逃走。以依止法故。求禅解脱思心世间智等。第四寂静思惟势。于一切烦恼常求解脱不向外求见一法本来性无垢毕竟清净而自依止亦不依他者。性不染故。有学出世间法自内知见。第五正见势。以正法身尚不见佛。何况色身者。以不见三宝故。真实三宝。亦以出世间智分别念故。第六证势。以空患离上不见法。何况贪着音声言说。以灭除所应除者故。第七灭势。无所修应修者。以修故。第八修势。不生生死不着涅槃。知一切法本来寂灭。不见有缚不求解脱。是故不舍世间不证涅槃者。以灭世间因故。及以得涅槃故。不生世间不求涅槃。不悕求死及寿命。不求解不求缚。已灭故。及有余分故。不行亦不灭。是中性灭尽无生智等所摄诸无学法应知。是名第九正证势。所有彼三种沙门立沙门名。彼名无义。及不相似示现。以名所伐故。说贫穷喻。云何以名所伐。异沙门名形服故。妄受信施利养。自此已后非真实行。沙门及识知起我慢。真实行沙门故。并持戒识知。颠倒说似如持戒故。闻思修等智。依彼慢故说二喻譬。如有人漂没大水渴乏而死。此喻示现以有闻慧故生我慢。药师喻以有思慧故。乐着三摩拔提。凡夫离欲者。乐着利养恭敬故。有学者。起悔修三摩拔提者。修慧邪行故。示现行正行中起我慢故。说余三喻。初名病人喻。第二者宝喻。第三者死人喻。依戒起彼慢故。示现有四种破戒比丘。自善持戒等喻。是中初者假受戒。第二者说不善持律明了懈怠。三者以行似彼故。于破戒障坏故。说坏障戒。第四者说具受十二头陀功德。是假名持戒。是中初者见患灭破戒对治障故。名为破戒应知。有者以破戒故。不可持彼中一。于涅槃中生恐怖。不能灭破戒障故。修行对治。第二以我慢故。生得解脱相。对治彼故。说诸真实持戒功德。然破戒恶所显及修道行所显。是中初持戒者。说内入非外入故。第二说作染业无作。善无作非是身等作。染业亦无非作。是能作善无行无非行。依杂染不杂染。依乞食无所行亦无不行依。杂染不杂染受用故无名无色无余涅槃。无想无非想无相行中。离念一切想故。及念无想戒无灭无非灭。无学行于涅槃有余故。烦恼无余故。无取无舍。常行离喜忧故。及舍念同生有故。无可取无可舍。还彼初境界不取忧喜及取舍念同生故。无众生无众生名。乃至无心。无心名依解释喻既灭随所能记。及随所记随所者。无世间无非世间依器世间杂不杂行人行故。言无依止无非依止。依杂染及不杂染。依六识村田境界故。言不以戒自高不谤下他戒。依亲近家故。亦不忆想分别。彼戒不分别。我是持戒。我有如是持戒。不分别彼性故。无漏亦有世间共可灭。寻即显故说不共。然彼若三界非果。非求三界因。是二句示现是名以渐次。依于戒有顺不顺诸法故。说善学不善学沙门差别事。何者不善学沙门。是中有三种应知。形服相似沙门。不惜沙门戒。唯形服同。不同者。形命受用与命戒见心不相似等。是中形处及服处故。名形服处相似。是中服处者。以彼僧伽梨等故名服同。形处者。以剃须发执持钵故名为形同。以不净身等业行故。名行不相似。不净命故。命不相似。悭故。于受用中不相似。懈怠故。用行不相似。破戒故。于持戒中不相似。以恶法故。于见不相似。不调不伏不隐诸根故。于心不相似。二威仪诳诈沙门者。乞资用精进用等应知。增上心增上慧同。彼行及心不相似。成就用意等故。增上戒同。一心安详故。乃至不乐杂乱故。增上心行同。少言少语故。增上智行同。诳诈等彼行心不同故。三名闻沙门者。唯求名闻应知。舍摩他分同。毗婆舍那分同。彼二分修同。还彼二助行同心性不同。是中以戒故。有戒分故。舍摩他分同。戒是三昧因故。以多闻故。于毗婆舍那分同。闻能领得无漏智故。以住空闲阿兰若故。彼二修分相似同。于空闲处住修因故。少欲等彼二助道行同。彼少欲等。是助习行等故。亲近他故。心不相似应知。何者善学沙门。有四种相应知。行故心故证故及尽至故。以不惜身命故。于现法中得厌悔行故。空等沙门意喜故。未来生教化身行故。是名行势应知。以依真如行故。信法无我意故。不喜涅槃故。及不喜空故。所应得及所能得。彼亦离假名性相。不正执故。常依了义不依文字者。悕求所须义故。于烦恼中而求解脱。不向外逃走。不如随声性故。是名心势应知。见一切法体永清净不染。以真如法故。作助己形及他。不缘他智性。不染证故。是中诸报等尽见解脱。不见假名性相故。是名证势应知。一切众生自性灭故。不行善修一切烦恼染等对治故。不取灭度。真如不断故。及不观非事。是名尽至势应知。是中贫人喻。与不善学沙门。以三种相故。于名不如义应知。坏心成就行。成就心而坏行。亦坏心及坏行。是中坏心成就行有三种应知。能闻及所闻心为知足。能说彼中而为知足。得世间三昧故。及得彼功德以为乐着。是中漂堕河喻。说坏心成就行。唯有闻等事应知。医师喻还彼唯有说事应知。幻喻得彼世间三昧。唯乐着彼事应知。摩尼宝喻成就心而坏行应知。死喻说坏心及坏行应知。长者子喻成就心及成就行应知。以一相义故。善学沙门应知。说有四种。破戒比丘似善持戒。有何渐次。以真实沙门。示受真实行。以示现如戒相似住假名戒。示现假名戒。示现假名戒何者。住假名戒行有四种应知。彼复以我慢等坏身故。名为住假名戒行。初者成就六种戒。以二种障坏戒。何者六种行。分戒持成。依波罗提木叉所说而行成就。行成就坏境界成就。于微罪中而见怖畏。受而修行。于诸戒中有二种障。何者二种。身见炽盛令戒中起。及命知。第二舍彼二患。离身见炽然处故。以律师故。于诸犯戒善能发起。然以等世间净故。诸利养不能动。同生身见。第三此同法得世间净戒。复同生身见。不解法无我。闻生恐怖懈怠。第四离一切与患。然以信邪法无我故。坏我慢戒。住四种不正戒。觉知谤等法戒。彼相彼无漏应知。何者谤等法。初住假名戒者。亦见有我。亦言有我所。对治彼故。言无我无我所故。所作犯戒者是名不作。对治彼故。言无作无非作故。作行彼亦非行。对治彼故。言无有所作亦无作者故。安详行亦名非行。对治彼故。言无行无非行故。妄念行者是名非行。对治彼故。言无有所行。亦无不行故。第二住假名戒行。身见朋烦恼随顺。亦见名及见色。对治彼故。言无名无色故。未来生想定有及彼想。对治彼故。言无想无非想故。彼炽然灭使者亦名不灭。对治彼故。言无灭无非灭故。执人无我及舍取人。对治彼故。言无取无舍故。还彼众生无我执中。亦可取亦不可取。对治彼故。言无可取无可舍故。不以色等执众生相。彼说取善哉。对治彼故。言无众生无众生名。语亦说彼取善哉分别。对治彼故。言无身无身名。无口无口名故。彼分别是心。及彼取分别善哉。对治彼故。言无心无心分别名。第三住戒行者。上生世间亦向舍下故非世间。对治彼故。言无世间无非世间。依三昧亦依不贪欲。对治彼故。言无依止无非依止。摄取自戒不毁他戒。对治彼故。言不以戒自高不毁下他戒。第四住假名戒。言我是能持戒。生分别念。对治彼故。言亦不分别戒故。胜性念等戒分别念。对治彼故。言不分别戒及不念此戒故。是名谤法。无漏戒中尽能灭尽。是名诸圣持戒无漏足句。无所著者。出世间故。不至三界。理不顺一切烦恼故。离一切依止。对治离三界故。是故于有还净示现胜。彼持戒故。说诸偈应知。
　　具足持戒者　　无垢无所有
　　初偈第一句。离垢故说性清净。贪欲等有余离已。彼因净故得戒性净。示现同因等净。余三句者。还彼持戒。示现同伴等因净。是中破戒同伴。及诸同因对治故。于戒同伴及诸同因者。有三种差别应知。是中破戒同伴有三种。慢同色等。依止因故。迷惑意故。见如愚痴。同乐三摩拔提。屈复同伴取念。同事念者。如鹿处同身乐爱喜伴。是名第一偈义。还彼持戒中一切相。明依清净戒故。说第二偈应知。寂灭常毕竟如是等。是中有四种性同患对治故。说波罗提木叉戒清净应知。以不阙故。于受戒禅净。余者。无漏戒净。还依彼持戒。无诸患净。故说第三偈。
　　不贪惜身命
　　如是等有五种患。何者彼五患。一者利养恭敬患。以惜身故。二者懈怠患。继念莫死起乐命故。三者起愿持梵行患。希求一切有生故。四者唯戒为足患。不正至故。五者不出至患。如诸外道说成不正理故。远离此五种患故。释成清净无诸患应知。依无烦恼净故。说第四偈。
　　持戒不染世
　　世法不能染故。依集谛所摄染。同至炽染起欲处。二识着诸爱染故。言不依世法耳。不依世者。灭前复有爱故灭。
　　速得智慧明　　以得光明故
　　于见谛道中
　　无碍无所有。无碍无所有事。以修道无明等及余对治彼故言。
　　无我无彼相。离我他相故。依无学道离我慢清净故。说第五偈。
　　无此无彼岸　　亦无有中间
　　无相行中不着内外入故。
　　无著缚无漏。灭烦恼及使炽然灭故。无谄及无漏。无我慢差别。明依永净故。说第六偈。
　　心不著名色
　　于有不起愿故。不离寂灭法。彼者以持戒不足故。诸根调伏故。于三昧中不足故。
　　不生我我所乃至有顶世间。知足故。住持戒故。说于戒中永示现依世间净故。说第七偈应知。
　　虽行持诸戒　　其心不自高
　　示现以持戒故。心不生高下。无厌足故。
　　亦不以为上　　过是求圣道
　　净持戒者。此相以三昧不足故。求出世间道。依出世间净故。说第八偈。
　　不以戒为最
　　不以戒为足故。
　　亦不贵
三昧
　　不乐着三昧故。
　　过此二事已　　修
习上智慧
　　无分别是圣性。无分别是修摄取增上智。诸佛所称叹。是故知余者胜叹事故。依有学无学非有学非无学净故。说第九偈。
　　心解脱身见
　　灭有分别身见。示现学戒净故。
　　灭除我我所
　　以灭同生身见故。示现无学戒净。
　　信空佛境界
　　以信空故。示现非学非无学净事。依吝着净故。说第十偈。
　　依戒得三昧　　三昧能修慧
　　示现未得八圣道戒故。说不持戒净。
　　依因所修慧　　速得于净智
　　以得净智故　　具足清净戒
　　示现以得圣智故。后得戒清净。说此偈。
　　时八百比丘。不受诸漏心得解脱。三万二千人远尘离垢得法眼净。示现此教诲中有如是等大利益。亦复示现现即得大果。于化者有学无学等得故。及五百比丘得禅定者。闻此深法。心不信解不能通达。从座而起去者。示现彼难调伏能调伏已。不能信解不能通达入深法故。有二种相。不能通达诸法。以不信故。以信不乐故。智慧不能通达诸义故。是偈甚深者。难知故。诸佛如来菩提甚深者。意难测量故。彼若不淳种诸善根。恶知识所摄。自信力少难得信受。以恶知识所摄故。不淳修诸善根。以不信多故应知。尔时世尊。语尊者须菩提。显菩提时诸声闻是如来作。堪能化度胜义故。是故乃至假名真实差别应知。尔时世尊。即时化作二比丘者。示现如来方便应度故。示现化者有二种相故。示现信于同服及见同法事故。彼诸比丘摄取。为已说正教诲故。彼以妄执取涅槃。生我慢故。生怖畏。为信故。说如实涅槃无有众生。若入涅槃者。非诸贪欲等有故。而有尽灭。彼者如不生故。示现涅槃者。唯灭不生故。言汝等莫作忆想莫作分别者。于内外入中是我我所。如次。即于诸法无著者。以贪嗔本来无生故。无离者。未来不离故。是名寂灭者。防护此执。本非寂灭而有寂灭。所有戒等品。彼亦不住不来。复不灭尽者。以众生名永寂灭故。不住不来者。以不染故。复不灭尽者。性自灭尽故。彼者亦无余。若本不寂灭已于后成寂灭。汝等可舍离是相。所谓涅槃无彼事故。言勿我入涅槃以相向涅槃故作涅槃相。勿以贪欲等相故识为涅槃相。非贪欲等无故。名为涅槃。是名彼者相。复无相行中方便。设无漏已。次后说现法乐行方便入灭尽定行起故。或复此是异义。经言。彼若不淳种诸善根者。智慧功德助道行乏少故。增上烦恼尘是义非恶知识所摄者。以善知识所不摄故。坏是义不能信解者。离智助道行故。能信甚深处是义不能信解者。是故总不能通达者。不能测量知法体智住故。复不能信解。已不能正决真智故。如来化度方便事有二种应知。化者以我慢共体故。示现同共事故。所说能顺行教故。及得教诲有出世因故。说正净教方便教授故。彼复有四种相应知。染净中恐怖故。依顺说故。离授烦恼因。于净法中教授。舍恐怖因故。及教授现法。见最乐行方便故。此身复有我见。以我正证故。依于净染中顺空教授故。言我当无辜生怖染。以染故。世间行是名初相。汝等莫作忆想莫作分别者。烦恼因示现有二种假名性。慢执烦恼分别性故。及执彼功德患胜分别故。是名第二相。净略有二种应知。一者净道行。二者涅槃净。是中有二种相故。净道行是怖畏因应知。汝等比丘。所有戒品彼不往来复不灭尽者。计是真如中永净故。前者释有烦恼分别。及离烦恼分别亦不成。彼净道行中烦恼及离烦恼。彼分别已。于净道行中而生恐怖。有二种相故。于净涅槃因中生恐怖应知。汝等可舍离是想。所谓涅槃不异假名性想执故。莫随于想莫随非想者。是名涅槃异想。忆作心想故。莫异想识想。莫异想观名。是名寂灭内心之想。复莫以想观想者。此二无因故。于涅槃中不生恐怖。是名第三想应知。舍彼二因故。教授最上行诸方便等应知。舍彼二因事。及舍烦恼因。于净法中舍恐怖因。是名第四相应知。于中乃至如来化度方便应知。自此已后说正智作大益应知。依六事故说。一者为因事。二者依事。三者响音事。四者寂静思惟事。五者训诲事。六者证法及顺法事故。言尔时尊者须菩提。问彼比丘言。汝等比丘。去至何所今何从来。诸比丘言。须菩提。佛所说法无所从来去无所至。有何义故。作如是说。初依乐因故。以何义故。彼处无有来往。喻若世间。复问谁为汝师。答言。我等师者。若先来不生亦无有灭。有何义故。作如是说。依第二因事。依非色身。世尊故。彼无生亦无灭。是涅槃性故。复问。汝等云何。从谁闻法。答言。不为缚不为解。有何义故。作如是说。第三依响音因事为说法彼不为缚。依上等生爱对治故不为解。彼已得脱故。复问。汝等习行何法。答曰。不为灭无明不为生明者。有何义故作如是说。第四依寂静思惟事故。不为灭无明故。不为依杂无明。诸圣闻有彼行故。不为生明者。已生故。复问。汝等师是谁。答言。若无得无知者是。彼弟子若未得及未证者。以何义故作如是说。依第五训诲事故。所有化比丘身劝彼。故第六证法及顺法行事。依十事故说应知。依有余涅槃无余涅槃。灭见谛行烦恼。灭修道行烦恼。灭苦。供养尊者。行布施行过凡夫地。入住圣人地。及同得至解脱故。复问。汝等是谁同习梵行。答言。若于三界不行亦非不行者。有何义故作如是说。无余涅槃有余事故。尔时共诸同法者住故。复问。汝等几何当得涅槃也。答言。如若如来所化人入涅槃者。我等亦当得入。有何义故作如是说。依有余涅槃。彼本起灭故。他力相似法本业应故。尔时共余者住故。复问。汝等烦恼尽耶。答言。一切诸法毕竟尽相者。有何义故作如是说。以灭见谛惑故。一切法永灭者。诸趣恶处故。复问。汝等已得己利耶。答言。知断无我无我所者。有何义故作如是说。依灭修想烦恼故。及灭同生身见故。复问。汝等破于魔耶。答言。阴魔不可得者。有何义故作如是说。灭苦故。及阴魔不可得故。未来生彼不可见故。是故于中降伏一切魔怨应知。以阴无故余魔不行。复问。汝等奉如来耶。答言。不以身口心者。有何义故作如是说。恭敬尊者不以身等。得涅槃中得亲敬故。复问。汝等作福田耶。答言。无取无有作者。何等故作如是说。檀越作敬不可取及不可作。离见动恶等故。如次复问。汝等断于生死往来也。答言。无常无断者。何义故作如是说。过非圣人地故。不断世间令作少方便非上者。以有涅槃故。此示现不断等事故。复问。汝等随顺圣人地行耶。答言离一切取有得无碍解脱者。有何义故作如是说。住圣人地故。离一切取解脱故。不横执离不正取故。复问。汝等究竟当依止何所。答言。随于如来化人。所至者。有何义故作如是说。解脱同至。于如来无异胜相似法故。示现解脱同至。或复以心得自在诸善男子。是能随时以能受于正记。为如是尊者故。为次说正记。能作大利益应知。何者密语。不二相智。及一切密语。入相不二相。何者是所说句处事。然是彼性无故。所说性熏一相。境界性相有故。不二。彼不二中生执。二相是染。不执二故名净。虽说所有说一切句处有事者。彼亦假名言熏相。境界性无故。彼二熏相。境界性有故。彼二。于彼不二执二相故。有染不执尽故净。如是一切诸佛入彼密语。是不二相应知。是中五种相者。于尊处及彼教授中有五种果事。及有五种果益事。成就持故说诸密事应知。有五种相。何者五种尊。若有想说彼成就故。成就尊事应知。复有何义。谓涅槃永证彼故。佛所说法无所从来去无所至。离六种入灭故。彼界中诸有等。谤不能谤故。及无分别觉故。一切诸法何者是彼尊。而能说法。彼有何相。先来未生亦无有灭。依法身无生灭故。说何等法。若不为缚不为解。缚解者。性相无故。为令觉知诸行故。以几种性相说。不断灭无明不生明故。明与无明假名性不可得见觉故。为谁说若未得及未正觉。正觉不已彼无故。何者成就果胜事。谓无余涅槃界故。若于三界不行。依无余涅槃界处。唯净真如住处故。作如是说。有余涅槃界。若如来化者。而入涅槃真实处。唯有性涅槃。一切诸法依世谛涅槃故。作如是说。能满圣道行。所作已办故。言我作已办。于有我无我。我所。依证法无我故。作如是说。伐内怨以内力故。诸烦恼怨以证法无我故。永灭说故。作如是言。伐外怨不觉见阴魔故。所有外阴所摄。阴者。外怨声说应知。胜彼者。离分别念。阴性不觉故应知。是中成就果利益事者。已恭敬于尊。非身等耳。以顺行法故。善净受信施所施故。以了福田不取一切法故。度世间苦海。度世间者。以法无我。不断及常故。不退于福田处故。行福田地。舍取法慢故。及法化者名成佛子。依如来故。言汝等何行去无所至者。如如来所化者来故。须菩提如是问答诸比丘。时有八百比丘。不受诸法心得解脱。三万二千人远尘离垢得法眼净者。此正授记中有此大利益事。若有学者得无学。成熟凡夫得有学地。世尊此宝积法门是希有。能与住大乘善男子善女人作大利益者。自此已后显此法门说大利益事。以有益故。于诸菩萨成佛法。及化众生故。以中道义训诲等如次。彼善男子善女人得几功德者。示现闻菩萨藏中有教诲信益事。迦叶。若有善男子善女人。如是等示现有五种相现利益信事。一世界持时大德。二自在成就退因故。三转身故。四彼处故。成就说堪作器故。五听者作器故。及舍身时得见净业故。是中世界。大者。佛及彼声闻并诸塔等。持者。诸宝满诸世界衣服等。是时无量阿僧祇劫故。是中有五种相。得大自在因退事应知。以有量悕无量果因故。以有尽无尽法故。以非上得上乐故。助知道彼行性故。及以彼引取故。复有五种相。令得成就大自在退因事应知。一微恶乐因故。二不定一向乐因故。三不永乐因故。四颠倒意受乐因故。五依苦身受乐因故。是名彼者。最后受女身转身故。及彼地处所敬如圣塔故。彼处所以为作器故。随彼法法所读诵受持等者。明说者。为作器故。彼人命终时得见如来。得身口意业清净。舍身时得见净故。及得净业故。无有诸患。而令命终离诸苦受故。及以离忧恼因故。忧恼心不能降伏故。不动眴诸目识。谛知诸意有故。不动摇手足。成就威仪故。不失大小便胸分无汗。以无畏故。不作卷不摸空。无诸恶相故。随坐而舍受命者。以身调伏故。善正言音者。以离诸畏难故。滑利言音者。以离涩恶言故。上妙言音者。以上妙言说诸佛如来妙法语故。爱乐言音者。赞叹说诸如来故。天人所乐拥护言音。及柔软言音者。同法者以理施答对故。不背说言音者。以无诸妄故。快说言音者。前后言不相违故。可取言音者。不违顺理语故。天拥护言音者。信佛法诸天拥护故。诸佛所拥护言音者。诸佛摄取故。不嗔现得恶能忍故。不恨者。能忍过去恶故。不忿恼者。不覆诸恶故。不怀报者。忧悔等热不能烧故。不计过患者。不悕求贪欲等故。不怀者。以不悕求保故。无有异相不怯弱心于戒法中者。不取异见故。常不放逸勤心精进者。不乱寂静心故。以不怯弱心取佛世界清净者。以不喜自身诸佛菩萨所持而取上妙佛世界故。离慢及增上慢者。得一切佛法现气故。离慢及增上慢者。世间三昧三摩拔提。微细深心分别以不求。以用一切佛法现气因。得不以胜。一切诸佛三昧为菩萨藏。得教诲中正信利益事。如是无量阿僧祇。彼分别从本差别。信益转无量无边阿僧祇应知耳。
　　作此宝积论　　我所得功德
　　以勇意净故　　愿世得究竟
　　妙法宝积经　　无垢大智明
　　此论除翳障　　造写所得福
　　所有着诸见　　及堕无智网
　　无障碍佛眼　　愿世速令得

 
