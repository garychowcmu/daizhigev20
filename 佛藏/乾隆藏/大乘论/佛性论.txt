佛性论四卷


大乘论
佛性论四卷
天亲菩萨造陈三藏法师真谛译


　　

佛性论卷第一
一缘起分
　　问曰。佛何因缘说于佛性。答曰。如来为除五种过失。生五功德故。说一切众生悉有佛性。除五种过失者。一为令众生离下劣心故。二为离慢下品人故。三为离虚妄执故。四为离诽谤真实法故五为离我执故。一为令众生离下劣心者。有诸众生未闻佛说有佛性理。不知自身必当有得佛义故。于此身起下劣想。不能发菩提心。今欲令其发心。舍下劣意故。说众生悉有佛性。二为离高慢心者。若有人曾闻佛说众生有佛性故。因此发心。既发心已。便谓我有佛性故能发心。作轻慢意。谓他不能。为破此执故。佛说一切众生皆有佛性。三为离虚妄执者。若人有此慢心。则于如理如量。正智不得生显故起虚妄。虚妄者。是众生过失。过失有二。一本无。二是客。一本无者。如如理中。本无人我。作人我执。此执无本。由无本执故。起无明等。由无明起业。由业起果报。如此三种。无实根本。所执是无故知能执皆成虚妄故。由于此执所起无明诸业果报。并是虚妄故。无受者作者。而于中执有。是虚妄故言本无。二是客者。有为诸法皆念念灭。无停住义。则能骂所骂二无所有。但初刹那为旧。次刹那为客。能骂所骂起而即谢。是则初刹那是怨。次则非怨。以于客中作于旧执此执不实故名虚妄。若起此执。正智不生。为除此执故说佛性。佛性者。即是人法二空所显真如。由真如故。无能骂所骂。通达此理。离虚妄执。四为除诽谤真实法者一切众生过失之事。并是二空。由解此空故。所起清净智慧功德。是名真实。言诽谤者。若不说佛性则不了空。便执实有。违谤真如。净智功德。皆不成就。五离我执者。若不见虚妄过失。真实功德。于众生中。不起大悲。由闻佛说佛性故。知虚妄过失。真实功德。则于众生中。起大悲心。无有彼此故除我执。为此五义因缘。佛说佛性生五种功德。五功德者。一起正勤心。二生恭敬事。三生般若。四生阇那。五生大悲。由五功德。能翻五失。由正勤故。翻下劣心。由恭敬故。翻轻慢意。由般若故。翻妄想执。由生阇那俗智。能显实智。及诸功德故。翻谤真法。由大悲心。慈念平等故翻我执。翻我执者。由佛性故。观一切众生。二无所有。息自爱念。观诸众生。二空所摄。一切功德。而得成就。是故于他而生爱念。由般若故。灭自爱念。由大悲故。生他爱念。由般若故。舍凡夫执。由大悲故。舍二乘执由般若故。不舍涅槃。由大悲故。不舍生死。由般若故。成就佛法。由大悲故。成熟众生。由二方便。住无住处。无有退转。速证菩提。灭五过失。生五功德。是故佛说一切众生皆有佛性。
二破执分破小乘执品第一
　　复次佛性有无。成破立义应知。破有三种。一破小乘执。二破外道执。三破菩萨执。初破小乘执者。佛为小乘人说有众生不住于性。永不般涅槃故。于此生疑。起不信心。
　　释曰。所以生疑者。由佛说故。小乘诸部。解执不同。若依分别部说。一切凡圣众生。并以空为其本。所以凡圣众生。皆从空出故。空是佛性。佛性者即大涅槃。若依毗昙萨婆多等诸部说者。则一切众生。无有性得佛性。但有修得佛性。分别众生。凡有三种。一定无佛性。永不得涅槃。是一阐提犯重禁者。二不定有无。若修时即得。不修不得。是贤善共位以上人故。三定有佛性。即三乘人。一声闻从苦忍以上即得佛性。二独觉从世法以上即得佛性。三者菩萨十回向以上是不退位时得于佛性。所以然者。如经说有众生不住于性。永无般涅槃故。又阿鋡说。佛十力中。性力所照。众生境界。有种种性。乃至粗妙等界不同故称性力。所以者何。一切众生有性无性异故。有佛性者则修种种妙行。无佛性者。则起种种粗恶。是故学小乘人。见此二说皆有道理。未知何者为定故起疑心。复次生不信心者。于二说中。各偏一执故不相信。何者。若从分别部说。则不信有无性众生。若萨婆多等部说。则不信皆有佛性故。明有佛性者。问执无性曰。汝云何有无性众生。永不般涅槃。答曰。众生既有种种粗妙不同故知理有有性无性。汝若不信有无性众生永不涅槃。而信有众生有种种粗妙等界者。是义不然。何以故。执不平等故。问曰。汝信有众生种种粗妙等界。即令信有无性众生者。亦应信有无根众生耶。何以故。众生由有根无根故。有种种粗妙等界。汝若不信有无根众生者。云何信有粗妙等界。若谓有粗妙等界。不关有根无根者。我亦信有粗妙等界。不关有性无性之义。有何过失。若汝言无有无根众生者。我亦说无有无性众生。答曰。汝以有根无根。例我有性无性。是义不然。何以故。汝谓无根者。为是众生。为非众生。若是众生。有二过失。一者泰过过失。若无六根。而是众生者。则一切无情草木石等。皆是众生。同无根故。二者不及过失。本说六根以为众生。既无六根。更说何物。为众生耶。而汝说无根众生。是义不然。故知不为有根无根。说粗妙等界。正为有性无性说粗妙耳。难曰。若汝谓我立无根众生。有二过失者。汝立犯重一阐提人无有佛性。永不得涅槃。亦有二失。一者泰过过失。众生本以我见无明为凡夫法。寻此无明。由违人空故起。既起无明故有业报。若不违人空。则无无明业报。既无无明业报等三轮。若尔应是圣人作于凡夫。若谓众生无佛性者。但圣为凡。无凡得圣。此成泰过。二者不及过失。若汝谓有众生无佛性者。既无空性。则无无明。若无无明。则无业报。既无业报。众生岂有。故成不及。而汝谓有众生无佛性者。是义不然。何以故。汝既不信有无根众生。那忽信有无性众生。以二失同故。问曰。汝说有众生无佛性者。如刹底利种。为具有四性。及地狱人天等性。为不具有。若言不具有者。人应常人。永无作诸道义。若具足有者。则违经。如经中说。如来性力能了种种粗妙等界。此众生性。既其平等。经不证故。又若汝谓有众生永不般涅槃者。义亦不然。如人先为刹底利。后作婆罗门。或人或天。无决定相故。若汝说不具足者。则与立譬相违。何以故。俱不具故。汝说无佛性众生永不得佛。如人无天性。则应永无天报。若无天性。而得天报者。亦应有无佛性众生而得涅槃。复次若具足性与譬相似者。则无佛性众生应具有佛性。若有有无二性。为相违不。若相违者。则应一有一无。是义不可。若无涅槃性众生。则不应有涅槃性。汝言具二性者。义亦不然。何以故。如刹底利无婆罗门性。二性相违。决定无故。后则不得为婆罗门。乖世道故。又若俱有性义者。后时决得。若不具性义者。后决不得。若一人具此二义。定何所属。又问。汝立无佛性众生。始终定无。为不定无。譬如大地。初无金性。后时或有。有已更无。汝立无佛性。亦如是不。若如此者。则应得二乘性竟。后更不得。得大乘性竟后应更失。得定性已。后更不定。虽修得通达解脱等功德后还更失。则修道无用。决定立性。并成无用故。又问。汝立无定性众生如地。或时转为金宝等物。无佛性众生住于下性。是人性不定故。能转为涅槃者。为今生转。为未来转。若汝谓今生转者。云何得转。为值三宝得解脱三善根故转。为不值而能得转。若言修功德分故现在转者。何谓无佛性众生永住下性。是义自坏。若汝谓今世虽修善根终不得转。未来方转故名住下性者。此性于未来中。为修善故转。不修故转。若修故转。今修何故不转。若言未来不修善自然转者。现在未修。何故不转。又若汝谓无佛性。是定无者。如火定热性。不可转为水冷性。佛性亦尔。有无应定皆不可转。若不可转者。汝立此定。为由因故定。不由因故定。若由因故定。此定不成定。何以故。本时未是定。由因方定故。若说不由因而定者。则无穷过失。是故我说此性亦复不定。不由因故。是义应成。如汝说定等共无因。若尔非理之事并应得成。二者不平等过失。如人谓石女生两儿。一白一黑。亦如兔有两角。一利一钝。若人不由因说。此不平等义。亦应得成。如汝所说。此若不成。汝亦不立。三者失同外道。有本定有。无本定无。有不可灭。无不可生。此等过失。由汝邪执。无性义生故。问曰。若尔云何佛说众生不住于性。永无般涅槃耶。答曰。若憎背大乘者。此法是一阐提因。为令众生舍此法故。若随一阐提因。于长时中。轮转不灭。以是义故。经作是说。若依道理。一切众生。皆悉本有清净佛性。若永不得般涅槃者。无有是处。是故佛性决定本有。离有离无故。
破执分中破外道品第二
　　复次为外道不识佛性故。彼立义应知。有外道说。一切诸法。皆有自性。等有不空。性各异故。若诸法悉空。无自性者。则水火色心。生死涅槃。并无自性。自性既无。应可转火为水。转于涅槃更作生死。何以故。等无自性故。现见火性定热。不可为水。水性定湿。不可为火。涅槃生死。亦复如是。不可互相转作。如此二法。并有自性故。若互可转。则修道无用。故知诸法各有自性。是故不空。复次为破外道自性义应知。难曰。汝说诸法各有自性不空。性定异者。是义不然。何以故。自性决定不可得故。决定者。离此泰近泰远八种不可见因外。若物定有。则应可见。若物定无。则不可见。譬如兔角及蛇耳等。以决定智。依道理觅。决不可得。定永无故。诸法自性。亦复如是。故知诸法无自性故空。若汝说瓶等诸物更互各异。如瓶异衣等者。是义不然。何以故。瓶与色等。为即自性。为离自性。若定即离者。义皆不可。若是一者。则不应有八。瓶与数相违故。一义不立若定异者。缘色则不应得瓶。如人缘牛曾不见马。故瓶等即离自性。皆不可得。若汝说有性有故诸法有。自性不空者。是义不然。何以故。有性无自性故。有性若是自性有者。则不离空有二处。若有中有者。则二有相并无能所用。法既以有。何劳复须自性有耶。若无中有者。那不能令兔角龟毛等有。故知二处不立。复次问曰。汝说自性与瓶等。为一为异。若一者。则不应有八性。若有八者。一数即乖。若言异者。则不通有便无言智。何以故。汝言由自性有故有言说。及生智慧。今既是异故。知无言说。无言说故。智慧不生。有无即离。皆不可得故。自性定无。又若汝说。汝言亦空。是故一切诸法不空者。此义不然。何以故。如是语言入诸法摄故。语言亦空。故知诸法皆空。若汝说语言可闻故不空者。是义不然。何以故。语言自性不可得故。语言因缘种种异故。异相者有八事。一觉。二观。三功用。四风气。五八处。八处者。脐胸喉舌根项齿鼻唇。六音声。七名字。八开闭。具此八义故。言声得生。分别语言。并入一切诸法摄。故知同皆是空。又汝言。若汝说空平等者。云何于八种因缘。但生语言。不生余法。是义不然。何以故。汝不识他义本故。若有人立不从因缘。能出语言。汝对此人。可施此难。我今说因果决定。不无因缘。因果定者。如从因生果。若果不从因生。则应本来有果。若因不生果。果何缘有。若因果俱无性者。则自他同无。云何自生不生于他。为自果生。他果不生故。不得无性。由因生故。不可说有。从他生故。不可说无。以是义故。我说因果决定。汝难不成。如中论偈言。
　　一切处诸法　　从自不得生
　　从他二亦尔　　从无因亦然
　　初言一切处诸法者。明处有三。一约四生处。谓三界生处。及无流界生处。此四摄一切内外处尽。四中所有一切诸法摄法亦尽。二约内道外道。摄一切所有法。处通世出世皆尽。三约有情无情。摄一切法皆尽。处通三世摄有皆尽故言一切处诸法。次三句以四种因缘觅诸法实生。皆不可得。一从自。二从他。三俱从自他。四不从自他。寻此四句。皆无生义故知诸法悉非性有一。不从自生者。若从自生。生则无用。自既以有。何劳复生。故文言从自不得生。二若从他生。何不生于异果。同皆是无故。故言从他不得生。三若俱从自他生者。亦复不然。前约异体相续。立自他义。如两物相望故。互为自他。以张望王。张即为自。王即为他。以王望张。王自张他。义亦如是。此二他性为一为异。若两他性是一者。则无自他义。非两相望故若彼他义。异此他义者。彼即不成他。以异他性故。彼他既非他。此他亦复失本。由他望我故。我有他义。他既非他。我他亦失。本由他故。有自他义。既空自性理失。竟何俱从自他生耶。故言二亦然。次约同类因果相望。论自他者。本由种子为因。能生芽果。芽必由因故名为果。种必生果故得名因。因之与果。为一为异。若定一者。则无生义。本已是有复何用生。若定异者。则应生异果。既俱是异因。何故但生自果。不生余果。既自他一异。俱不可得。故知不俱从自他生。所以文言二亦尔。故四不从自他生者。是无因义。若汝谓诸法不从因缘。而自有者。则一切诸法互能相生。火应生水。水能生火。等无因缘故。若不尔者。无因生义。即不得成故。文言从无因亦然。于四句中。求觅生相。并不可得。是故当知。决定无生。复次若汝难即与证量相违。若诸法无实性者。则能所皆不可得。声不至耳。耳不得声。我现见声耳相对。所以得闻。故知不空者。是义不然。何以故。是能所及证量自性。皆不可得故。汝言由自性得成故不空者。是义不然。何以故。此自性于根尘证量中。一异有无等。皆不可得故。自性不成。若汝说云何不可得。由多因成故。若法有自性。即不由因得成。已成物者。更生无用故。若汝言多因各生声自性。譬如鼓声。必由手桴等因缘。随此手等各自分。有得声义者。是义不然。何以故。前自他等四句中。觅生不可得。由性空以显故。若一性不成者。多性云何成。若汝立自性者。是因不劳立。何以故。自性自是有。何复用因为。若汝说一果由一因得成。果以因为体故。若尔但应一人得闻。何以故。由一人击鼓。但一人应闻。余人那并得闻。若多人共闻。则知因果不得一体。若汝说有多果。即从多因生。随至而取。如人散种田中。人田是一。而种子众多。所生芽等。亦复不少。亦如一人打鼓。鼓声众多。故人闻亦多者。是义不然。何以故。本不可取故。若本已有自性。何得称言现见。因打鼓已。后方闻声。若汝说声自性本有。由八种不了故未得者。是义不然。何以故。虽近远等。亦不得闻故知本无自性。若汝说一声转作多声者。是义不然。何以故。一多数相违故。倒义应成。汝义本坏。一多数相违者。汝所立义。声有三种。一但与果相违。二双与因果相违。三但与因相违。初刹那声。但与第二刹那声相违。最后刹那声。但与因相违。无更有别果。中间无数声。前后相望。有无量因果。自俱相违。以是义故。一声生无量声者。是义不可。何以故。一时俱闻故。若前后生多声者。则应前后而闻。不前后闻。一时俱闻者故知非一声生无量声。复次倒义得成故者。若汝谓一能生多。我亦言多能生一。汝若不信多能生一。我亦不信一能生多。复次汝义本坏故者。汝义云。有物德事等三种。唯于物中。可说有德有事。不于德中更复立德。而汝今于声德中。分别有数量德。宁不自乖本执耶。若汝说是数量。但依名句味。不依于声。譬如劫来烧屋。实是火烧。以火与劫相应故。非是劫烧。由火依劫故。故云劫烧。数量亦尔。实是名句味家德。此名句味。与声相应故。数量德依声而说故。我义本不失者。是义不然。何以故。名句味耳根所得故。此名句味为是声。非声耶。若是声者。不应有德。诸德无体故。若非声者。闻声之时。则不应得。于名句味。若一时得。云何复言名句味等有于数量。而声无耶。故知汝义自乖于本。此前破鞞世师。
　　复次破僧佉义应知。内曰。汝义云。声有自性。与自性不异故者。是义不然。何以故。若声有自性。则声应为耳本故。若说声是耳。耳即是声。可说自性即声。声即自性。若不许耳即是声者。亦不许汝声即自性。若汝说声是所闻。耳不尔者。是义不然。何以故。汝声与耳。为一为异。若汝说声是所闻与耳异者。已所闻故与自性亦异。若说声与耳不异者。何故不说声能闻耳。若汝说德如耳者。是亦不然。何以故。若声灭时。耳应俱灭。声耳是一故。如耳声一物不成例。余成不成亦尔。故知诸法决无自性。悉皆是空。若汝说证量。云何成者。是义不然。何以故。今我立证量。显了二空。诸法空故。自性不可得。如见幻事。幻物者证量。所见不如实有诸法亦尔。不如所见而有所见。由体不实故。不有由证量故。不无由体无故。空义得成。以证量故。假有不失。复次一切诸法。无有自性。何以故依因缘生故。譬如火依他而生。离樵即不可见。亦如萤火若火有自性。则应离樵空中自燃。若自燃有。则应离于燃具为更生事。则无有用火成无事。一切诸水所不能灭。若汝说有自性故。是故可灭。若无自性。如幻化火无有实性。无对治故。水不能灭者。是义不然。何以故。责汝此火为本有性。为是无性。若本有性者。末亦是有。本末既有。则应是常。不应可灭。复次自性各各自不同。可相坏故。譬如作事。后作事成。前事则坏。如火为水所灭。若一切法各有自性。何能相灭。若汝说若无自性。则火与樵不得异者。是义不然。何以故。多有过失。能所不异故。若一不异者。有何能所火樵二物。亦可说言。樵为能照。火为所照。若不尔者。则汝义本立一不成。外曰。若汝说火离一异者。云何说火从因缘生耶。内曰。如樵中色等五尘。是时不成樵。即于一时并成热性故。四大四微等八物。皆不一不异。若言冷热等八物一异者。是义不然。何以故。若是一者。冷应至热。即堕常见。若言异者。简空而生。即是断见。缘冷生热。故若异者应有八火。火若有八。一火不生。并如前说。是故诸法悉依缘生。何以故。相续不度故相续故不断。不度故不常。以是义故。断常见灭。不一不异。随世间故。亦说一异。复次若汝说能量所量二法成就。所以诸法各有自性故不空者。是义不然。何以故。量从自生故。不缘所量境而能量智自成者。无有是处。既无所量。能量之名。对何而立。则量何所量耶。若汝说由观所量故。得成能量者。是义不然。何以故。若前境未有。即量何所缘。所量者。是所缘境。能量者。是能缘智。若所量已成。能量何用。所本由能故得所名。若能量未有。已成所量。则能量无用。若所量不关能量。自得成者。有何能所。若汝说能量所量。更互相成。是二各有自性。而更互相合故。一名能量一名所量者。是义不然。何以故。若未相对时。两法已成。而后时得名者。有四过失。一者相对无用。何以故。一切诸法未被缘时。已成所量。智亦如是。未能缘时。已成能量。既自性已成。何用相对。二者为何事未足。复须相对。若为立名。须相对者。体既已立。何故无名。若汝谓体本自性是有。但未相对故。未有名者。是义不可。既未有名。云何有体。三者所量前成。能量后成者。若所量已成故得所量。能量未成。复何所对。而名所量。四者若能所俱时成者。则能所义坏。如牛角并生。则无能所。既前后俱时。求觅自性。皆不可得。故知诸法悉空。复次若汝说。譬如灯为能照。瓶为所照。灯瓶二物本性是有。但相对时名能所照。故量义得成者。是义不然。何以故。灯譬未成故。与量不相似。岂得为譬耶。若汝说云何未成者。灯中无暗故。故不照自体。若照自体体是所照。如瓶等譬。瓶既须别。灯来照灯。亦应更有别灯照之。此则照照无穷过故。而不然者。汝谓证量相似故取灯为譬者。我明不相似故不得为譬。何以故。灯但照他。决不照自。若体有暗。可须自他来照。体既无暗。何劳自他照耶。不如瓶等物体暗不自显故须灯照。若灯复须照。则应更有别灯来照。而不尔者。定知灯但为能照。非是所照。量即不尔。是能是所。能缘前境。名为能量。即自智缘。及为他智缘。故名所量。即自缘者。如眼识为证量。直对前色。不能分别作是青意。若作是青意。解即是意识。是则二心俱起。眼识取色不能自取。意识分别青黄。即是取。眼识不能取自见色境故。但分别眼识所得者。即是所量分别。眼识即是能量。是故证量由他分别故得成立。灯则不尔。但是能照。非是所照不由他照故得成立。以是因缘。不得举此譬于证量。若灯能自照。不更须别灯照者。瓶等亦应自照。不更须别灯来照。若灯体暗故。应照自体。而不须别灯照者。瓶亦应尔。瓶体有暗。则应自照自体。亦不劳别灯来照。瓶应自照故。是则瓶灯一种俱应自照。并不由他。则瓶与灯。复有何异。若灯不应照者。云何能照自体。若体无暗不须照者。复何劳照。若照自体者则有二失。一者体应有暗故须照者。此则与瓶为一。瓶有暗故。既不能自照灯亦有暗。云何能照。二者能所照一。既是一体。竟谁为能所照耶。汝灯譬既不成。证量义亦坏。又不但用一色为瓶。而合八物为瓶者。唯见一色。云何得瓶若见一色。即是瓶者。唯色是瓶。故知证色不证于瓶。又色亦不可证何以故。邻虚色不成就故。汝谓邻虚微尘常不可空故。聚众多成尘。色义则尔者。为当就一尘中有六方不。若有六方。即成六分。若无六方。非谓为色。既有六分。即可分析。若有方无分。是则六尘共入一尘。无量诸尘并应如是。则无成大义。又如一尘。日光照时。为照一边。为东西俱达。若唯照一边则有六分。若东西俱达。色则非有。故知方分不实。悉并是空有何证见。既无有证量。比等诸量。理当自失。又如自性离色等诸尘不可得比。瓶亦如是。若汝云先须证见。后则比知。如先曾证见火与烟相应。有火比烟。后时见烟。虽不见火。而由于前曾见火故。比度前时。知有火者。是义不然。何以故。汝谓由色等尘能比知自性。先来未见。云何由色等而得比知。瓶亦如是。知先来未曾证见。云何见色能比知瓶。是则由证量故有比量。此义不成。证既不成。比譬圣言等量皆失。又有过失。因果无差别故。比智不成。若汝谓自性生五唯等自性为因。五唯为果。因中已有果。果时亦有因。至五唯时。自性终不失。五唯自性即并本有故。自性五唯其体则一。若尔因果无差。云何说五唯能比知自性。此即自体以比自体。义何谓乎。复次破鞞世师义。应知。若汝谓瓶等与色等异者。云何得证若离色等诸德。是物可证者。应知石女有儿用炎水浴。被龟毛衣着兔角屣。戴空华鬘。入闼婆城。共化女戏。是等亦应可证。若此不可证者。瓶等亦尔。色等既无。瓶云何有。如瓶一切诸量亦皆不成。如是自性悉不可得。故知诸法一切皆空。复次为破僧佉执应知。若汝说因中有果故。诸量不成。如诸法有自性者。是义不然。何以故。因果一体故。汝谓自性因中即有果。诸法中即有自性故得比知。若尔因果为一为异。若一者。一体无有异故。不可相比。若汝说因果不一者则自违汝义。若因中定有于果。即成二失。一者以因即果。则失于因。自性一故。只得是果。云何有因。二者若已有果。因则何用。本由因生。果既已有。何复用因。若汝说是因有故自性不失者。是义不然。何以故。自性处所无故。若汝说由密空处故。云何无处所者。是义不然。何以故。密空处并未有故。密者谓四大四尘八物。空者谓空大声尘二物。如此五大五尘二处。并未有者。自性云何得立。自性未变异时。五唯五大。并未有故。空大是空处。四大是密处。二处昔未有时。汝立自性。为在何处。若汝说先自性未有空密者。是义不然。何以故。生因违本故。若变异前未有空密。则无因用。当变异时。始有空密。方有因用者。是则变异。应能生自性。若汝说是时此二未有者。是义不然。何以故。因不成就故。何物为先耶。若汝谓无物先自性者。是义不然。自性无住处故。若无处所。则违汝圣言故。迦毗罗仙为阿修利婆罗门说。昔初唯有一暗冥。此中但有智由处所。既无法。引圣言即自相违。自性及我并不成就。复以何譬得立自性。若汝说第三是其譬喻者。亦复不然。何以故。有二过失故。一者自失本义。二者因性不成。若汝说无异即是譬者。是义不然。第三不成故。若汝说由无异故。第三得成者。是亦不然。但有数故。若汝说数有。即乖义本。若汝所说义本若有数。数即义者。是亦不然。何以故。数灭时义亦坏故。变异与自性。则为无异。如不如并皆不立。自性及变异。无差别故。则因与果为一。并亦不成。若汝说若因果一者。则无言语故。汝难亦无。若因果异者。一义不然。何以故。有三过失故。一自违汝义。二成自颠倒。三言语无因。一自违义本者云何。如此今我取汝义还难汝。汝为信为不信。汝若信我难。汝义即坏。若不信我难者。汝难亦非难。何以知然。由我难故。汝语义得成者。我义亦立。汝所立义。是何时中。为在我难前。为后。为俱时。若在前者。我未有难汝对破谁。若在我难后。我义已成。汝义那立。若俱时者。则无能所。如江海水一时和合。云何辩异。汝我二义便无差别。即成我义。二自颠倒者。汝取生义。难我显义。此非难处。若我立生义。汝可以三时为难。难我生者。不离三时故。若三时不立。是生不成可尔。显义者。由道理故立。若有道理。则三时无异。若无道理。则不能显义。是故不成。不由三时故。是故难生。须依三时。今所难者。须依道理。汝将时节。难道理义故。自成颠倒。三言语无因者。言语由义得成。若无义者。语言不立。因果一体。异义不成。故无语言。若汝说是因是果者。是义不然。何以故。有无常过故。果既无常。因亦应尔。若因无常。则违汝义本。汝因是常。果是无常。果色等变异不可得故。若汝说由色所比故。非不可得者。义亦不然所比无有故。并如前破。证量不成故。比量亦不成。未有空密处故。因无住所。故不得成。若汝说若无可比。比量亦得成。如比有四句。一有比无。二无比有。三有比有。四无比无者。是义不然石女儿兔角等。并应可比。色等可证。非可证。此义何用。是因无道理故。不可得成。若汝说如邻虚空尘。以果比因。自性亦尔者。是义不然。以邻虚不成故。因果异故。离色等尘。不可得故。故譬不得成立。若汝说取非证。比非所证。如地下水。不可知见。比自性我亦如是者。是义不然。何以故。若汝能因石女儿。比龟毛者。我则信汝。因邻虚尘得比自性。若汝说如灯自成。比量亦尔者。是义不然。何以故。离色等八物。灯不可见故。如邻虚尘。离色等亦不可得。所比自性亦不可得故知无自性。若汝说忆知有故。故证量比量并成。若无证比。复何所忆者。是义不然。若离三种知。外方有忆知。证比不成故。三种知者。一异境知。二能别知。三一知。异境知者如人见瓶。后时忆衣。此非谓忆。汝义亦尔。色即异物。已见色时。便忆于瓶。故义不可。二能别知者。譬如张即见瓶。王即后忆者。无有是处。汝义亦尔。觉能取境。我能忆知此两别类不同。是觉前见。我后忆知。无是义故。三一知者。如人正看瓶时。不得生忆。若有忆知。则二过失。一者两知一时不得俱起。以心是一故。心取色时。不得取声。二者根正对境未舍。那复得忆余境。汝觉亦尔。唯是一知。无念念灭。从变异初。至解脱前际。恒是一故。是忆知中。无有忆知。若翻此三知。忆知得成。谓境界同类。能知同类。知念念灭。不得一时。备此三义。忆知得成。汝忆知不成。故证比等量亦不得成。以是缘故。自性义坏。若汝说忆知由自性。所以得成一异。有无等造。初念取境。则备三义。一境二人三智。并一时俱有。至第二念时。前三已灭。后三续起。前后同类。是为一义。前后各一。亦是一义。前无后有。是为异义。前能生后。是其有义。前灭后生。是其无义。备此诸义。故有忆知。由自性故。忆知得成者。内曰。若尔我大欢喜。翻成我义。有何损失。我今由此义故。说无自性。譬如前种能生后谷。此前后谷。不一不二。不有不无。若一者。则无前后。若异者。则前谷后豆。故无一异。自性不有不无者。因灭果生故。因灭故不有。果生故不无。因时未有果故。不可说有。果生时必由因故。不可说无。以是义故。因果忆知并得成就。故说无自性。如谷前后。不一不异。能作种种诸事。忆知亦尔。前后不一不异。故能忆知种种诸境。若汝闻忆知。若是无常。云何修习者。答曰。已无常故。则有修习。譬如劫波婆种子。种植于地。以佉陀罗汁。而溉灌之。后时出生芽茎枝叶。是其自相无有异色。唯果熟时。即成佉陀罗色。为相红赤异。劫波婆自相本色。如是心者。作法非法。是法次第前心熏习后心。如是方便熏习不失故不一异。至果熟时。苦乐等果。即各显现。是故从无自性心诸业得生。如劫波种子。后同佉陀罗色。若作此执。有自性心。是名忆知。或有人说寿者。亦是忆知。若作此执。即无忆知心及寿者。有自性故。则无忘失。若汝说有忘失者。有二过失。一者忆知。若有自性。则无忘失。若有忘失。则无忆知。如此忘失。为有自性。为无自性。若有自性。与忆知性为相违不。若不相违。于一物中。便应一时俱有忆忘两心并起。若相违者。但有自性忘失。则无忆知。忆知既无。何所忘失。若汝说是知先生后灭故说忘失。若尔者自性则不成。若有忆知。自性作具无用。忆知恒有故。若汝说由作具故得成者。则无自性。有过失故。若作者与具一体。则无忆知。知恒有故。若知无者。心或时无。则无自性。心或时有。则无忆知。若无忆知。心则应灭。若汝说有别物故。心得是常者。证知之时。应不忆知。即以证知。当忆知处。是故不失忆知体者。是义不然。何以故。若物常住。则无数习。同类相似。乃可数习。若无自性。似义可成。若有自性。即应恒守一物一事故无相似。无相似故。则无数习。无数习故。则无忆知。若汝立自性忆知者。比量等并不成就。以一体故。一切疑心应是决智。欲即离欲。偷即是施即妇是母是觉。若与自性不异。为当先有。为当后有。若先有者。所觉既无。觉何所觉。若后有者。则因中果义即自坏。若汝说本有者。所觉何物。若言我是所觉者。是义不然。以证比二量我不可得故物若是有不离二量所得。譬如五尘五根。五尘者智不重生故。是名证量。比量者智重生故。先见识生。后比知有根。以识不离根故。如先见烟。后知有火。我者则不尔不如色等可证。过根境故。不如诸根可比。无有相应事故故我非所觉。是故觉若在前。则不成觉。故知一切法如实无自性。唯真实空。是其体性。
破执分中破大乘见品第三
　　复次为破大乘中学有偏执者应知。若汝说一切有皆由俗谛。一切无。皆由真谛应作此问。善友何者是真实。何者是俗谛。答曰。一切诸法无有自性。是为真实。于无自性法中。说有自性。是名俗谛。以于无中假说有故。问曰。是执无有自性。为当依世俗言故有。为当唯是语言。若依世俗言。有此执者。此执则不可说。何以故。执是无故。若此执唯是语言。则无所诠世俗语言不成就故。若不成就。是世俗者。是义不然。又若汝谓于无自性中。执有自性。是名为俗。若执有者。云何是无。答曰。为颠倒品类故。故无中说有。乃至于无常乐。我等诸法说言皆有。常等诸德。其体实无。但假说有。如此执者。为四倒摄。是故虽执是有。而得是无。问曰。如此颠倒为有为无。若是有者。一切诸法无有自性。是义不然。若是无者。此执颠倒亦不得成。若无性中。执有自性为俗谛者。是义不然。何以故。二谛不可说有。不可说无。非有非无故。真谛不可说有。不可说无者。无人法故。不可说有。显二空故。不可说无。俗谛亦尔。分别性故。不可说有。依他性故。不可说无。复次真谛不定。有无人法。无不无二。空有不有。俗谛亦尔。分别性故。非决定无。依他性故。非决定有。
佛性论卷第二
三显体分三因如品第一
　　复次佛性体有三种。三性所摄义应知。三种者。所谓三因三种佛性。三因者。一应得因。二加行因。三圆满因。应得因者。二空所现真如。由此空故。应得菩提心。及加行等。乃至道后法身。故称应得。加行因者。谓菩提心。由此心故。能得三十七品。十地十波罗蜜。助道之法。乃至道后法身。是名加行因。圆满因者。即是加行。由加行故。得因圆满。及果圆满。因圆满者。谓福慧行。果圆满者。谓智断恩德。此三因前一则以无为如理为体。后二则以有为愿行为体。三种佛性者。应得因中具有三性。一住自性性。二引出性。三至得性。记曰。住自性者。谓道前凡夫位。引出性者。从发心以上。穷有学圣位。至得性者。无学圣位。
显体分中三性品第二
　　复次三性所摄者。所谓三无性。及三自性。三无性者。一无相性。二无生性。三无真性。此三性摄如来性尽。何以故。以此三性通为体故。无相性者。一切诸法但名言所显。自性无相貌故。名无相性。无生性者。一切诸法由因缘生故。不由自能生。自他并不成就故。名无生性。无真性者。一切诸法离真相故。无更别有实性可得故。名无真实性。复次三种性者。一分别。二依他。三真实。别有十种义。应知。何等为十。一分别名。二缘成。三摄持。四体相。五应知。六因事说。七依境。八通达。九若无等。十依止。一分别名者。为随名言假说故。立分别性。若无此名言。则分别性不成。故知。此性但是名言所显。实无体相。是名分别性。依他性者。是十二因缘所显道理。为分别性。作依止故。故立依他性。真实性者。一切诸法真如。圣人无分别智境。为清净二性。为解脱三。或为引出一切诸德故。立真实性。是名分别名。二缘成者。
　　问曰。分别性。缘何因故。而得显现。
　　答曰。由缘相名相应故得显现。
　　问曰。依他性。缘何因故得成耶。
　　答曰。缘执分别性故得显现。
　　问曰。真实性。缘何因得成。
　　答曰。由分别依他二性极无所有故得显现。故名缘成。三摄持者。性有三种。法有五分。言三性者。所谓分别。依他。真实。五法者。一相。二名。三分别思惟。四圣智。五如如。前三是世间智。圣智是出世智。如如是无为境。为明此五法摄前三性故。
　　问曰。于五法中。几法摄第一性。答曰。五法并不可摄。何以故。为无体故。问曰。第二性几法能摄。答曰。有四法摄。问曰。第三性几法能摄。答曰。唯如如一法能摄。问曰。若依他性为圣智所摄者。云何说依他性缘分别性得成。答曰。依他有二种。一染浊依他。二清净依他。染浊依他。缘分别得成清净依他。缘如如得成故。四体相者有二。一通二别。通者。由此三性通能成就一切诸余真谛。或二三四七谛等法。故诸真谛不出三性。是以三性为诸真谛通体。二别体者。于三性中。各有实义。何者实义。一者分别性体。恒无所有。而此义于分别性中。非不为实。何以故。名言无倒故。二者依他性体。有而不实。由乱识根境故是有。以非真如故不实。何以故。因缘义无倒故。是以对分别性故名为有。对后真性故非实有。是名有不真实。三者真实性体。有无皆真如如之体。非有非无故。
　　问曰。是三性实相云何。
　　答曰。分别性实相者。人法增益及损减。由解此性故。此执不生。是分别相人法者。是分别所作。若依真谛观。此人法为有名增益执。若依俗谛观。此人法是无名损减执。若通达此分别性。则增益减损二执不生。是名分别实性相。复次依他实性相者。能执所执增益及损减。由解此性故。故此执不生。是名依他性相。此能执所执。若见真为有。则是增益。名为常见。若见俗定无。则是损减。名为断见。若通此二性。断常二执并不得生。是名依他实性相。唯有似尘识故。则无能所。无能所故。无增益执。由有似尘识故。无损减执。复次真实性相者。有无及增益损减执。由解此性故。执不得生。所以者何。若执空为有。名增益谤。若执空为无。名损减谤。若通达此性。则二执不生是名真实性相。五应知等者。
　　问曰。是三性几应知。几不应知。
　　答曰。一切应知何以故。由知三性。能通达三解脱门能除三障故。知分别性。能通达空解脱门。能除肉烦恼。知依他性。通达无愿解脱门。能除皮烦恼。知真实性。能通达无相解脱门。能除心烦恼。又初解脱障。次禅定障。后一切智障故。问曰。三性中。几性不可灭。几性可灭耶。答曰。二性不可灭。一性可得灭。何以故。分别性本来是无故不可灭。真实性本来是真故不可灭。依他性虽有不真实。是故可灭。以是义故。说应知等。六因事说。诸佛说法有二种。一了义经。二不了义经。不了义经者。由此三性。是故佛说不了义经。如缘有灯故。知物在暗中。后时因灯能得了现暗中之物如来亦尔。由有着三性者故。说不了义经。达三性者。自然显了。名了义经。如经中说。若人已得无生法忍。则不退堕。问曰。此言云何成立。答曰。由有三性故。则得成立。如来约分别性故说本来无生忍。约依他性故。说自性无生忍。约真实性故。说惑垢苦本性无生忍。
　　问曰。如来约何性。说如此义。言一切诸法无生无灭。本来寂静。自性涅槃耶。答曰。约无相性。说如是言。问曰。如来约何法。说一切诸法譬如幻化耶。答曰。约无生性说。问曰。如来约何法说如是言。一切诸法譬如虚空。答曰约真实性说。是故佛因三性说故。有了不了义经。七依境者。问曰。此三性为何智境。答曰。分别性者。唯是凡惑境。非圣智境。何以故。无体相故。依他性者。为圣凡俗智境。是俗有故。真实性者。唯为无分别圣智境。如量如理故。如量则摄一切。如理则无颠倒。是名依境。八通达者。
　　问曰。修观行人。若通达分别性者。为当可说行执相中。为不可说行执相中耶。答曰。若由世俗智分别。可说行执相中。若由出世无分别智通达者。可说不行于执相中。是故依他与分别同一无相。如分别依他。真实亦如是。问曰。修观行人。能如真实理。入分别性。照了何性耶。答曰了真实性。
　　问曰。修观行人如真实理。入真实性。照了何性。答曰。了依他性故。然后得真实性。是名通达。九若无等者。问曰。若分别性无。有何过失。答曰。若无分别性。则名言不立。名言不立故则依他性不得成就。乃至净不净品。并皆不立。问曰。若无依他性。有何过失。答曰若无依他性。一切烦恼不由功用。应自能灭。若尔净品亦不得成。问曰。若真实性无。有何过失。答曰若无真实性。则一切一切种清净境不得成故。一切者。别摄真俗尽。一切种者。通摄真俗故。问曰。是真实性者。为可立净为立不净。答曰。不可得说定净不净。若定净者则一切众生不劳修行。自得解脱故。若定不净者。一切众生修道即无果报。若定净者。则无凡夫法。若定不净者。则无圣人法。何以故。净不净品皆以如为本故。若其定净。不即无明。若其不净。不即般若。此两处如性不异故此真如非净。非不净何以故。欲显真如异眼等诸根。异禅定心等故。异眼等诸根者诸根既不被染亦应得同如理清净。而不然者。以有漏业为因故。从本不净。真如不尔。在于佛地本性清净。无有从本。是不净义故异诸根。异定心等者。定体本性自净。可得同真。而为四惑所啖故。转成不净。真如之理。本来清净则不如是。虽复在无明[穀-禾+卵]中。终不为彼所污问曰。此三性几性无体。能生有体。答曰。唯分别一性无体能生依他性体。问曰此几性有体。能生有体。答曰唯是依他一性有不实体。还能生依他体。犹如无明生诸行等。问曰。此三性几性有体。能生无体。答曰真实一性能灭依他。令其无体故。是名若无等。十依止者。问曰分别性依何法得成。答曰。依三法故成。何者三。一相。二名。三思惟。依此三故。分别性立。问曰。依他性依何得成。答曰。依四法成。四法者。谓相名分别圣智等。依此四法故。依他性成。问曰。真实性依何法得成。答曰。此性无住无著无有依处。境无分别。
显体分中如来藏品第三
　　复次如来藏义有三种应知。何者为三。一所摄藏。二隐覆藏。三能摄藏。一所摄名藏者。佛说约住自性如如。一切众生是如来藏。言如者。有二义。一如如智。二如如境。并不倒故名如如。言来者。约从自性来。来至至得。是名如来。故如来性虽因名。应得果名。至得其体不二。但由清浊有异。在因时为违二空故起无明。而为烦恼所杂故名染浊。虽未即显。必当可现故名应得。若至果时。与二空合。无复惑累。烦恼不染。说名为清。果已显现故名至得。譬如水性。体非清浊。但由秽不秽故。有清浊名。若泥滓浊乱故不澄清。虽不澄清。而水清性不失。若方便澄渟。即得清净。故知净不净名。由有秽无秽故得。非关水性自有净秽。应得至是二种佛性亦复如是。同一真如。无有异体。但违空理故起惑着。烦恼染乱故名为浊。若不违二空。与如一相。则不起无明。烦惑不染。所以假号为清。所言藏者。一切众生悉在如来智内故名为藏。以如如智称如如境故。一切众生决无有出。如如境者。并为如来之所摄持故名所藏。众生为如来藏。复次藏有三种。一显正境无比。离如如境。无别一境出此境故。二显正行无比。离此智外。无别胜智过此智故。三为现正果无比。无别一果过此果故。故曰无比。由此果能摄藏一切众生故。说众生为如来藏。二隐覆为藏者。如来自隐不现。故名为藏。言如来者。有二义。一者现如不颠倒义。由妄想故。名为颠倒。不妄想故。名之为如。二者现常住义。此如性从住自性性来至至得。如体不变异故是常义。如来性住道前时。为烦恼隐覆。众生不见故名为藏。三能摄为藏者。谓果地一切过恒沙数功德。住如来应得性时。摄之已尽故。若至果时方言得性者。此性便是无常。何以故。非始得故。故知本有。是故言常。
四辩相分中自体相品第一
　　复次佛性一切种相有十义应知。言十相者。一自体相。二因相。三果相。四事能相。五总摄相。六分别相。七阶位相。八遍满相。九无变异相。十无差别相。一自体相者。有二种。一者别相。二者通相。别相有三种。何者为三。一者如意功德性。二者无异性。三者润滑性。所言如意功德相者。谓如来藏有五种。何等为五。一如来藏。自性是其藏义。一切诸法不出如来自性。无我为相故。故说一切诸法为如来藏。二者正法藏。因是其藏义。以一切圣人四念处等正法。皆取此性作境。未生得生。已生得满。是故说名。为正法藏。三者法身藏。至得是其藏义。此一切圣人信乐正性。信乐愿闻。由此信乐心故。令诸圣人得于四德。及过恒沙数等一切如来功德。故说此性名法身藏。四者出世藏。真实是其藏义。世有三失。一者对治。可灭尽故名为世。此法则无对治故名出世。二不静住故名为世。由虚妄心果报。念念灭不住故。此法不尔故名出世。三由有倒见故。心在世间。则恒倒见。如人在三界。心中决不得见苦法忍等。以其虚妄故名为世。此法能出世间故名真实。为出世藏。五者自性清净藏。以秘密是其藏义。若一切法随顺此性。则名为内。是正非邪。则为清净。若诸法违逆此理。则名为外。是邪非正。名为染浊。故言自性清净藏。故胜鬘经言。世尊佛性者。是如来藏。是正法藏。是法身藏。是出世藏。是自性清净藏。由说此五藏义故。如意功德而得显现。佛为显此义故。说如意宝。譬如人以宿业故。感得如意宝珠。得此珠已。随其意所乐事。自然得成。佛性亦尔。由伏事善知识。修诸福慧。感得此性。便随修行者意。各各自得三乘之果故。如意功德是其别相。二无别异性者。凡夫圣人。及诸佛无分别。心性过失。功德究竟清净。处平等遍满。譬如虚空。又如土银金器。此三虽异。而其性等皆是空。空处不别故。名无别异性。
　　释曰。言过失者。谓凡夫。功德者。即有学圣人。究竟清净者。即诸佛。此三处虽殊。而其性不异。此即以土喻凡夫。银喻学者。金喻诸佛。虽复三器有异。而其空性一种故。又是有清净遍满等三义。有者显无为义。清净显无染义。遍满显无碍义故。佛告舍利弗。众生界不异法身。法身不异众生界。由此义故。无二无别。唯有名字。如是佛性。于三位中。平等遍满。由净不净品。无变异故。故说如虚空性。三润滑性者。辩如来性。于众生中。现因果义。由大悲于众生软滑为相故。大悲者。有三义。一体。二大。三别异。一体义者。以般若为体。般若有二。一无分别真智。二有分别俗智。今取有分别智。为大悲体。以大悲缘众生起故。二大义者。有五。一为资粮。二为相。三为行处。四为平等。五为最极。一资粮者。能作大福德智慧。二行资粮故。二为相者。能观三苦众生悉济拔故。三为行处者。通三界众生为境界故。四为平等者。为于一切众生处。起平等心故。五最极者。过此修外无更胜行故。三别异义者。有八种。一为自性差别。悲无量者。以无嗔为性。大悲者以无痴为性。二为相差别。悲者以苦苦为相。大悲者以三苦为相。三为行处差别。悲者以欲界为境界。大悲者通三界为境界。四为地差别。悲者以第四禅为其地。大悲者以无流如来果为其地。五境界差别。悲者以凡夫及二乘为境界。大悲者唯菩萨与佛为境界。六为德差别。悲者以离欲欲界德。大悲者离欲三界德。七为救济有差别。悲者但有拔苦之心。无拔苦事。大悲者有心有事。八为究竟不究竟差别。悲者能小暂救济。不能真实救。大悲者能永救济。恒不舍离故。润滑者。润以显其能摄义。滑者显其背失向德义。譬如水界。亦有二能。一则能摄散物唯滑不涩故。由润故。能摄由滑故。不涩故。以润者为因。以滑者为果。故曰现因果义。复次自性清净是其通相义者。如前实空水界等譬并自性清净是其通相故。如来性在烦恼中无所染污故。此四相为四惑障故。为非四人所得故。为四德作本故。为离四倒故为灭生死对治故。故说四相通一别三。一通相者。唯有自性清净相。三别相者一不可思惟。二应得。三无量功德。是名自体相。
辩相分中明因品第二
　　复次有四种因。能除四障。得如来性义应知。四因者。一信乐大乘。二无分别般若。三破虚空三昧。四菩萨大悲。四障者。一憎背大乘。二身见计执。三怖畏生死。四不乐观利益他事。初障阐提。二障外道。三障声闻。四障独觉。由此四惑。能令四人不能得见自性清净法身。若略说世间有三种众生。一乐生死恒有。二乐灭生死有。三两俱不乐。有灭并忘。一乐生死有者。复有二种。一憎背解脱道。无涅槃性。决乐生死。不乐涅槃。二已堕定位。定位者非圣非凡。进退无取。而是佛法内人。背大乘法。因此人故。佛说是言。我非是其师。其非我弟子。舍利弗。此人从轻暗入重暗。复从重暗。入于盲暗。取暗为友。复取阐提为友。是故我说此人如是二乐。灭生死有者。有二种。一堕非方便。二堕方便中。就堕非方便。复有二。一外道。谓九十六种。二是佛法内人。与外道同执。约正法起邪执我见故。于正教义不能了达。因此人故。佛说是言。若不信乐真空。则与外道无异。复次有增上慢人。取空为见。是真空实解脱门。约此空解脱门。起于空执。谓一切有无。并皆是空。此空执者。即无所有。无所有故。因果二谛道理并失。执此空过故即堕邪无。是等执者。由空而起。故成邪执。一切邪执。莫不由空。故能灭除。此执既依空起故不可治。因此人故。故佛语迦叶。若人起我见。执如须弥山大。我亦许之。何以故。以可灭故。若此增上慢人所起空执。犹如发端四分之一。我急呵责。决定不许。二堕方便中有二。一声闻人。自利修行。但为自度。不为利他。二独觉人。于利他心。无乐无事。但起舍心。无乐者。不乐利他。无事者。了无度人之事。唯为自觉自利故。但起舍心者。舍是平等住心。不愿利人。亦无所损。独自觉悟故言独觉。堕方便声闻亦尔。如末田地及阿斯那二比丘。佛涅槃时。其皆不往。后至迦叶集法藏时。被召方出。迦叶呵责之言。汝为从佛得圣道不。答云实尔。又呵责言。汝大过失。今去。当以佛法付。汝任持。若不如法。罪失属汝。其人甘失忏悔。受旨奉行。三俱不乐者。谓修行大乘最利根人。既不同阐提乐生死有。亦不堕非方便中。同外道执。亦不堕方便中。如二乘人。是故此人具行生死涅槃平等之道。住无住处。虽行生死而不染。虽行涅槃亦非净。但为大悲故。不舍生死。为般若故。不舍涅槃。不离涅槃者。异声闻执永住无为。不舍生死者。异一阐提乐于生死。若乐着生死者。名一阐提。佛法内人。堕定位者。亦同阐提。如是二人。堕在邪定聚中。若乐灭生死有者。是人堕非方便中。则在不定聚。若人乐灭生死有。是人堕方便中。及俱不乐。得前二者。修平等道。是人在正定聚中。离发行大乘修习无障道人之外。所余阐提外道声闻独觉等四人有四种障故。不见佛性。何者四障。一憎背大乘。是阐提障。为对治此故。佛说菩萨修习信乐大乘之法。二于诸法中。起我见执。是外道障。为对治此故。佛说菩萨修习般若波罗蜜。三于生死中。定执苦想。及厌怖心。是声闻障。为对治此故。佛说菩萨修习破空三昧。空三昧者。从初地以上能得此三昧。则破虚空等执。入观之时。不即有无。不离有无。喻如八地真俗双观。而异八地者。八地以上无出入观。初地入时则同。出时则异。四背众生利益事。作舍众生意。是独觉障。为对治此故。佛说修习菩萨大悲。菩萨大悲利他为事。明独觉人但自观因缘。无度他意故无大悲。声闻亦尔为灭此四障故。以信乐等四种为因。令诸菩萨修习此因。得至无上法身清净波罗蜜。是名佛性清净因。如是之人。得名佛子。是故佛子有于四义。一因。二缘。三依止。四成就。初言因者。有二。一佛性。二信乐。此两法佛性。是无为信乐。是有为信乐约性得佛性为了因。能显了正因性故。信乐约加行为生因。能生起众行故。二缘者。谓般若波罗蜜。能生菩萨身。是无为功德家缘故。三依止者。破空定等。乐有之人执断。无处有乐净等故。菩萨修破空三昧。能除彼执。由此定力。是故菩萨法身坚固。则不羸弱。四成就者。菩萨大悲利益他事无尽故。由真如不尽。众生无数故。利益事亦复无尽。是佛性为应得家因故。一因如父身分。二缘如母。三依止如胞胎。四成就如乳母故。诸菩萨由此四义。名为佛子。
辩相分中显果品第三
　　复次果相义应知。果相者。有二处。一者地前凡圣二位。不得四德。二者十地诸位。地前有如是信乐等四德。为清净佛性因。为对治四倒。如来法身四相功德波罗蜜是其果。应知。四倒者。于色等五阴实是无常。起于常见。实苦起乐见。实无我起我见。实不净起净见。是名四倒。倒者有三义。一见所灭。二修所灭。三非二所灭。见真谛时。能除见倒。定破思惑。能除想倒。非二所灭。能除心倒。为对治此四。说四无倒。何者为四。于色等五阴未有有已有应灭故实无常。如实起无常解。苦时苦故乐灭时苦故舍三时苦故。故实是苦。于中生苦解。无常为因。无常为果。由因果得成。以依他执故。果不自在。因亦如是。未有有已有还无既由前因。是故依他亦不自在。离因果外无别余法为我。是故无我为实。生无我解。不净有二种。一色。二非色。色不净有三。谓初中后。初者。始入胎和合。种子不净。中者。出胎已后。饮食资养。多诸不净。后者。舍身已后。身体坏时。种种不净故。非色者。或喜。或忧。或恶。或无记。或不离欲诸系缚等故非色。由此等法故不净。是以圣人通观三界。皆是不净。如是五阴。如实不净。生不净解。此四皆实。是故非倒。若约佛性。常等四德。此四无倒还成颠倒。为对此倒。是故安立如来法身四德。四德者。一常波罗蜜。二乐波罗蜜。三我波罗蜜。四净波罗蜜。如胜鬘经说。世尊。是诸众生生颠倒心。于内五取阴。无常见常。苦中见乐。无我见我。不净见净。世尊。一切声闻独觉由空解未曾见一切智智境。如来法身应修不修故。若大乘人。由信世尊故。于如来法身。便作常乐我净等解。是人则不名倒。名得正见。云何如此世尊如来法身是常乐我净诸波罗蜜。若人作是见者。名为正见。是如来胸子。胸子者。恒在佛心胸故。复次如来四德波罗蜜。由因次第渐深。应知逆说。翻后为前。谓净我乐常。由一阐提憎背大乘。为翻彼乐住生死不净故。修习菩萨信乐大乘法。得净波罗蜜。是其果应知。由一切外道色等五阴无我性类计执为我。而是色等法。与汝执我相相违故。恒常无我。诸佛菩萨由真如智至得一切法无我波罗蜜。是无我波罗蜜。与汝所见无我相。不相违故。如来说是相恒常无我。是一切法真体性故。故说无我波罗蜜是我。如经偈说。
　　二空已清净　　得无我胜我
　　佛得净性故　　无我转成我
　　诸外道等。于五取阴中。执见有我。为翻其我执虚妄故。修习般若波罗蜜。至得最胜无我。即我波罗蜜。是其果。应知。由诸声闻人。怖畏生死苦乐。住生死苦灭静中。为翻此乐意故。修习破虚空三昧。一切相世出世法。乐波罗蜜。是其果。应知。由独觉圣人者。不观众生利益等事。但乐独处静住。为翻此意故。修习菩萨大悲为利益众生事。乃至穷于生死。常所持护。常波罗蜜是其果。应知。如是信乐大乘般若波罗蜜。破虚空三昧。菩萨大悲等四因。能成就如来法身四功德波罗蜜。是故佛说由此四德一切如来唯法界为胜。由如虚空。取虚空为边际极后际之后。如是四句现何等义。由修习信乐大乘法故。诸佛至得最极清净波罗蜜故。佛说唯法界为胜为上。由修习般若波罗蜜故。至得众生世界器世界极无我波罗蜜。五阴名众生世间即人空。国土四大名器世界。即是法空。是二空所显故。故说由如虚空。为修习破空三昧等故一切处诸法自在如意应得故。取虚空为边际。由修习菩萨大悲故。于诸众生。常起悲心。护持无有边际故。说极后际之后。后际之后者。假令后际有后。菩萨大悲亦能过之。是故通辩地前圣凡二位。不得四德。复次十地由四障故。未得极果四德。金刚后心。方乃得之应知。何以故。以出三界外有三种圣人。谓声闻。独觉。大力菩萨。住无流界。有四种怨障。由此四怨障故。不得如来法身四种功德波罗蜜。四怨障者。一方便生死。二因缘生死。三有有生死。四无有生死。一方便生死者。是无明住地。能生新无漏业。譬如无明生行。或因烦恼方便。生同类果。名为因缘。如无明生不善行。若生不同类果。但名方便。如无明生善行。不动行故今无明住地生新无漏业亦尔。或生同类。或不同类生福行。名为同类。以同缘俗故。生智慧行。名不同类。以智是真慧故。是名方便生死。二因缘生死者。是无明住地所生无漏业。是业名为因缘生死。譬如无明所生行是业。但感同类不生不同类果。善行但生乐果。不善但招苦报。故名因缘生死。方便生死。譬凡夫位。因缘生死。譬须陀洹以上但用故业不生新业。三有有生死者。是无明住地为方便。无漏业为因。三种圣人是意所生身。譬如四取为缘。有漏业为因三界内生身。有有者。未来生有。更有一生。名为有有。如上流阿那含人于第二生中般涅槃者余有一生故。故名有有。四无有生死者。是三圣意生最后身为缘。是不可思惟退堕。譬如生为缘。老死等为过失。是故无明住地为一切烦恼所依止处。而一切烦恼通名无明者。以无明为众惑根本。根本既未灭尽。由为一切烦恼垢臭秽熏习故。阿罗汉。辟支佛。及自在菩萨。不能至得无所染污大净波罗蜜。复次依此缘。此无明住地微细妄想相游行未息。故极不能至得无行无想大我波罗蜜。因此无明住地为缘。及微细妄想所起无漏业为因。得起三种意生身故。不能至得极离因果苦大乐波罗蜜。若未证得业难生难灭尽无余如来甘露界。及未证得不可思惟退堕界。未灭谢故。不能至得极无别异老死等大常波罗蜜。复次应知。无明住地如烦恼难。无漏业如业难。三种意生身如果报难。不可思惟退堕如过失难。若在三种意生身中。则无常乐我净波罗蜜。故如来法身是常等四波罗蜜。以如来法身一切烦恼习气皆灭尽故。是名极净。一切我无我虚妄执灭息故。故名大我。意所生身因果究竟尽故。故名大乐。生死涅槃平等通达故。故名大常。复次四德各有二缘义。应知。初有二因缘故。说如来法身有大净波罗蜜。一者本性清净名为通相。二者无垢清净故名别相。本性清净通圣凡有故名为通。无垢清净但佛果有。所以名别。复有二种因缘。说如来法身有大我波罗蜜。一由远离外道边见执故无有我执。二由远离二乘所执无我边故。则无无我妄执两执灭息故说大我波罗蜜。复有二种因缘。说如来法身有大乐波罗蜜。一由一切苦集相灭尽无余故。拔除习气相续尽故。二由一切苦灭相证得故。三种意生身灭不更生故。苦灭无余是名大乐波罗蜜。复有二种因缘。说如来法身有大常波罗蜜。一无常生死不损减者。远离断边。二常住涅槃无增益者。远离常边。由离此断常二执故。名大常波罗蜜。故胜鬘经说。若见诸行无常。是名断见。不名正见。若见涅槃常住。是名常见。非是正见。是故如来法身离于二见。名为大常波罗蜜。由此如实法界道理门故。即是涅槃。即是生死。不可分别。即是得入不二法门。亦不一不二。住无住处故由灭诸惑不住生死。由本愿故。不住涅槃。由般若故。诸惑得灭。由大悲故。本愿得成。故不可思量经偈中说。
　　诸惑成觉分　　生死成涅槃
　　修习大方便　　诸佛叵思议
辩相分中事能品第四
　　复次事能相义应知。此清净性事能有二。一于生死苦中。能生厌离。二于涅槃。欲求乐愿。若无清净之性。如是二事。则不得成。故经中说。世尊。若无如来藏。于生死苦。无厌离意。亦无欲求乐愿之心。故不定聚众生。起此二事为用。一于生死苦。观于过失。为依止处。生不定聚众生厌离心故。二于涅槃乐。观于功德。为依止处生不定聚。众生欲求乐愿。欲求愿乐。是四种心云何为异。初欲者名信。信有四种。一信有。二信不可思议。三信应可得。四信有无量功德。具是四义故名为欲。二求者。为至得此法。心恒勤求。无有退悔。名之为求。三乐者。思择如不如方便。如方便者。谓涅槃。不如方便。谓生死。思择涅槃。不求速证。思择生死。不求舍离。故名为乐。四愿者。从今发愿。穷未来际。恒以愿摄一切众生未曾舍离。随所行道。并入菩提愿海所摄。以自利故。不舍涅槃。为利他故。不舍生死。故有二观。一于生死观苦过失。二于涅槃观乐功德。故净分人。由清净性。此观得成。言净分者。一福德分。二解脱分。三通达分。福德分者。宿世善根能感此身。具足诸根。为受法器。解脱分者。已下功德种子。能感未来世中解脱果报。通达分者。由圣道故。能通达真如。是名净分。是人由净分为缘。净性为因故成此观。非无因缘。若不由于此二事成观无因缘。如阐提人无涅槃性应得此观。而一阐提既无此观。故知定须因缘观。方可现是清净性。不为客尘之所染污。随三乘中未起一乘信乐。又复未能亲事善知识等。乃至四种圣轮亦未相应。言四轮者。一住如法国土。二依善知识。三调伏自身。四宿植善根。轮有三义。一者未得令得。得令不失。二者能度。从此至彼。从他相续至自相续从自相续复至于他。三者能载。为能从生死得至涅槃。一住善处者。即是能修正行善人所住之处。若于中住恒见此人故得觉意。觉者觉悟。意者善心。因此受持善法等事。故佛说偈言。
　　无知无善识　　恶友损正行
　　蜘蛛落乳中　　是乳转成毒
　　是名应住如法国土。二近善友善友者。有七分。如偈言。
　　能施重可信　　能说能忍受
　　说深为善友　　安弟子善处
　　七分者。一能施。由能施故令地怜爱。爱故尊重。重故可信。可信故能说。由能说故能忍受外难。能忍受故能说深理。利于善友。由说深法故。能安善友置于善处。若有能备此七德者。可堪依止为善知识。若总论此七。不出三义。一乐怜愍。二聪明。三堪忍。三义若少一种。则非善友。若但怜愍不能聪明。譬如父母虽念子病不能救治。若但聪明无慈愍者。如怨家师不治他疾。若不能堪忍。则自行不足。怜愍聪明亦不成就故。离虽七种合不出三。能施尊重可信。此三属怜愍摄。能说及说深理。此二属聪明摄。能忍属堪忍摄。安善处并通三种。其聪明者。表离愚痴。能堪忍者。表异凡夫。三怜愍者。表异二乘。唯佛世尊备此三德。故堪为众生真善知识。三调伏自身心者。如正教行。闻时无散乱心。思时无轻慢心。修时无颠倒心。若不自调伏身心者。善处善友。则无所用。四宿植善根者。以为解脱分故。修善根。善根者。谓信戒闻舍智。信者不离三宝正念。戒者为不离善道。闻者自闻令他闻。不令他倒闻。不障他闻。因四闻故。今世得闻及思修等。可为法器。三慧具足。舍者有二。一由昔舍物施他。今则损于贪爱。二由昔舍法施人。今则轻灭无明。由此舍故贪爱无明并稍轻薄。以是因缘得解脱果。智者是人先世已曾思择三宝四谛故。于此生得世正见。乃至尽智及无生智。如是之人。虽具三轮。若无宿善。今生五根。则不具足。便是生于八难等处。故知若无宿世善根。则前三轮无所复用。总此四义。譬之为轮四若少一轮。则不成解脱之名。无由得立。由此四法和合故能得解脱道者。如轮能运能转。至解脱时无复此能如圣王轮。备有四物。所谓毂辋辐轴。若无此四轮则不成。以是义故。若未与四轮相应者。是时厌离生死观及涅槃功德观并不得成。故经中说。一阐提人堕邪定聚。有二种身。一本性法身。二随意身。佛日慧光照此二身。法身者。即真如理。随意身者。即从如理起佛光明为怜愍阐提二身者。一为令法身得生。二为令加行得长修菩提行。故观得成。复有经说。阐提众生决无般涅槃性。若尔二经便自相违。会此二说。一了一不了。故不相违。言有性者。是名了说。言无性者。是不了说。故佛说若不信乐大乘名一阐提。欲令舍离一阐提心故。说作阐提时决无解脱。若有众生有自性清净净永不得解脱者。无有是处。故佛观一切众生有自性故。后时决得清净法身。故经偈言。
　　聪明人次第　　数数细细修
　　除灭自身垢　　如金师炼金
　　聪明人次第者。明此人有解不倒修能如次学。数数者。时无暂舍。恒自研求。细细者。从微至着。如闻思修慧细细而习。除灭自垢者。稍除无明重轻诸惑。令清净本性。永得显现故。说犹如金师能炼于金。除诸滓璞金。得净光明。
佛性论卷第三
辩相分中总摄品第五
　　复次总摄义应知。摄有二种。一者由因。二者由果。由因摄者。是如来性清净。有四种因。三种法与三譬。相似故取海为喻。三法者。一法身清净因。二佛智德生因。三佛恩德因。法身清净因者。修习信乐大乘。应知。佛智德生因者。修习般若及禅定。应知。恩德因者。修习菩萨大悲。应知。修习信乐大乘者。与器相似。此中有无量定慧。大宝所遍满故。故说与器相似。修习般若禅定与宝相似者。般若无分别故。禅定不可思惟。功德所依止故。般若如净宝。禅定如如意宝。修习菩萨大悲如清净水。于一切世间众生。润滑一味故。譬如大海唯一碱味。菩萨大悲润诸众生亦复如是。故此三法于因地中。为所依能依。故说总摄。名如来法海。是名因摄。次由果摄者。明如来法身有三种法与三譬。相似故能总摄三譬。相似者。如日有三。一体。二光。三明。此与三身相似故。三法者。一神通。二流灭。三显净。一神通者。譬日有明能除障自境界无明之暗。以为事用故。与日明相似。二流灭者。谓尽无生智能烧除业烦恼。令无余以为事用故。与日光相似。所言灭者。即是真智正能除惑故。与灭名尽者。即惑无时名为解脱故与尽称。三显净者。谓尽无生境名转依。极清净故。无垢故。澄静故。与日轮相似。清净者。解脱障灭故。无垢者。一切智障灭故。澄静者。客尘所不能染。以本性清净故。转依者。胜声闻独觉菩萨三人所依止法故。又有四种相。应知。一者为生依。二灭依。三善熟思量果。四法界清净相。一生依者。佛无分别道相续依止。若不缘此法。无分别道即不得生。以依缘此故。名此法为道生依。二灭依者。一切诸惑及习气究竟灭不生。无所依止故。若不依此转依法究竟灭惑者。则声闻独觉与佛灭惑不异。由不同故。故知。此法为究竟灭惑依止。三善熟思量果者。善正通达。长时恭敬。无间无余等修习所知真如。是转依果。若在道中。转依为因。若在道后。即名为果。若转依非是善熟思量果者。则诸佛自性应更熟思量。更灭更净。而不然者。故知转依为善熟思量之果。四法界清净相者。一切妄想于中灭尽故。此法界过思量过言说所显现故。故以法界清净为相。此即心行处灭。言语道断。不可诠詺。方是得无所得真如理故。复次如来转依有八种法摄持。应知。八法者。一不可思量。二无二。三无分别。四清净。五照了因。六对治。七离欲。八离欲因。此八合有二意。一离欲。是灭谛。二离欲因。即是道谛。前不可思量等三句属灭谛摄。次清净等三句属道谛摄。初离欲有三句。一者云何不可思量。于有无等四句。觉观思量。不能通达故。一切众生言语名句味等。不能诠辩故。唯圣人无分别智所证知故。故名不可思量。二无二者。如经中说。舍利弗。诸佛法身无二法。无分别法。所言二者。烦恼及业。是名为二。如来法身无此二法。故名无二。三无分别。分别者。烦恼业家习不正思惟。由不正思惟故起二。由通达自性故灭二。是二及分别。不应不行。不应者。上心烦恼不相应共行。不行者。随眠烦恼不共随行。即不应不行。此二处故。故说如来法身苦灭究竟永无生起。云何如此。非为除灭一法故名为灭。以本来不生故名为灭。如无上依经中说。阿难。于无生无灭法中。心意及识。决定不生故。
　　释曰。心者即六识心。意者阿陀那识。识者阿梨耶识。于此三中。不得生故。此中若无三识。则无分别。分别既无。亦无不正思惟等。既无三识。则不得起无明。是以如来法身离不正思惟故。则不起无明。若不起无明。十二有分不为生缘故名不生。又胜鬘经说。是苦灭者。非灭坏法。名为苦灭。坏者破三界见谛。得有余涅槃。灭者除四种生死思惟烦恼。得无余涅槃故言灭。坏由苦灭名。无始时节。非作非生。无灭离尽。常住恒寂。湛然自性清净解脱。一切烦恼[穀-禾+卵]功德。过恒沙数。相摄非相离。不舍离智不可思惟。与如来法相应。如来法身诸佛所说。是如来法身说名离欲。二离欲因者。为得此法身见谛道修道所摄。由境界故说无分别智。有三义。与日相似。无流清净故。与日轮相似。能照了一切境界故。与日明相似。能对治一切真见暗障故。与日光相似。
　　释曰。真见暗障者。谓具足想。烦恼难。业难。果报难。具足想者。以随眠烦恼为因。五尘欲为缘。不正思惟为俱起因。具此三故。名为具足想。是暗障如实不见不知。离欲法身一界故。即得生起。如此应见应知。如来法身离欲。云何见知。谓如实思量不见想。及不见境。境者名分别性。想名依他。不见分别依他二性故。名为真实见知一界。又想者人。境者法。不见此人法想境故名二空。如是一切诸法。如来悉见悉知。由平等平等已通达如真实故。境智等无增减是名平等观。此观能除真实见暗障。是如来法身至得家因。见修二道所摄故。以是义故。此离欲因。不离二修。而得成就。二修者。一如理修。二如量修。故世间所知。唯有二种。一人二法。若能通达此二空者。则为永得应如实际。是故名为如理。如量际者。穷源达性。究法界源故名为际。如理修者。不坏人法。何以故。如此人法本来妙极寂静为性故。无增无减。离有离无。寂静相者。自性清净诸惑本来无生。见此二空名寂静相。自性清净心名为道谛。惑本无生净心不执名为灭谛是心有自性清净。及有烦恼惑障。如此两法。无流界中。善心恶心独自行故。于一念中。两心不相应故。此两法难可通达。如胜鬘经说。世尊。善心念念灭不住。诸惑不能染恶心念念灭。诸惑亦不染。世尊。烦恼不触心。心不触烦恼。云何无触法。而能得染心。如此而知名如理智。如量智者。究竟穷知一切境名如量智。若见一切众生乖如境智。则成生死若扶从境智。则得涅槃。一切如来法。以是义故。名为如量。至初地菩萨得此二智。以通达遍满法界理故。生死涅槃二法俱知。又此两智是自证智见。由自得解不从他得。但自得证知。不令他知故。名自证知见。又此二智有二种相。一者无著。二者无碍。言无著者。见众生界自性清净。名为无著。是如理智相。无碍者。能通达观无量无边界故。是名无碍。是如量智相。又此二智有二义。如理智为因。如量智为果。言如理为因者。能作生死及涅槃因。如量为果者。由此理故。知于如来真俗等法具足成就。又如理智者。是清净因。如量智者。是圆满因。清净因者。由如理。智三惑灭尽。圆满因者。由如量智三德圆满故。前不可思量无二无分别等。三名为离欲。以清净照了对治等。三名离欲因。是名如来转依摄持八种功德。
　　复次转依法身有七种名。应知。一沉没。沉没取阴故。二寂静。诸行无生故。三弃舍。弃舍诸余伴故。四过度。出二苦故。五拔除。拔除本识故。六济度。济度五怖畏故。七断。断于六道果报故。
　　释曰。言沉没取阴者。取名贪爱有四种一欲取。二见取。三戒取。四我语取。取有二义。一受取。二受资粮。受取者。如因受生爱。受资粮者。为贪此受故。取四种资粮。四资粮者。即四取也。一欲取者。贪欲界六尘。二见取者。于欲界中。唯除戒取与常见二种。所余四见。名之为见。贪爱此见。名为见取。三戒取者。于三界中。取世间邪正二道。为离苦得乐。是名为戒。贪着此戒故名为取。四我语取。我语者缘内身故。一切内法为我语。贪着内法名我语取。色无色界定缘内法成故名我语。贪着此定。名之为取。此四取前二属断见。但执现在。谓无未来。后二属常见。执有未来故。又前二是在家人起。后二是出家人执。又前二在家出家斗诤因。后二为在家出家修行因。又前二欲取为所成。见取为能成。后二我语为能成。戒取为所成。复次阴者。有众多义。如别释。今略明有二义。一能生取凡夫五阴能为取因缘故。二从取生。即此五阴。是取家果故。故言取阴。而言沉没者。于法身中。因果俱无故称沉没。取为对治故沈。阴为报尽称没。故说法身约取阴永无。是名沉没。二寂静诸行者。一切有为法名行。与四相相应故。四相者。一生二异。三住四灭。一切有为法。约前际与生相相应。约后际与灭相相应。约中与异住相相应。行役不息故名为行。如来法身则不如是。约前无生。约后无灭。中无病老。湛然常住。无生故说寂。无灭故说静。约前不更生。离意生身故。约后不更死。已过不可思惟退堕故。约前后际不被损污。过无明住地烦恼病故。三弃舍诸余。诸余者。二乘人有三种余。一烦恼余。谓无明住地。二业余。即无漏业。三果报余。谓意生身。一烦恼余应灭。二道余应修。三虚妄余应除。如来已离虚妄。说名无余。二乘未离故名为余。如来转依法身。已度四种生死故。一切烦恼虚妄已灭尽故。一切道已修故。弃生死舍道谛故。此二无四德故。唯法身独住四德圆满故。是名弃舍诸余。四过度二苦者。苦违逆为义。逆有二。一违圣人意。是圣人怨。能恼圣故。二圣意违逆。以圣能除之故。二苦者。一凡夫苦乐二受。二圣人行苦即舍受。又二者。一身苦。二心苦。又二者。一名苦。二色苦。又二者。一二乘界内苦。二菩萨界外苦。故法身地中无二乘粗苦。故名为过。无菩萨四种生死细苦。故名为度。是名过度二苦。五拔除阿梨耶。阿梨耶者。依隐为义。是生死本。能生四种末故。四末者。烦恼有二。业一。果报一。初烦恼本二者。一者一切诸见。以无明为本。无相解脱门为治道。二者离诸见外一切烦恼。以贪爱为本。无愿解脱为对治道。次业本一者。以凡夫性为本。凡夫性者。即是身见故。次果报本一者。一切生死果报。依阿梨耶识为本故。以未离此识果报不断。于法身中。由两道故。二世灭尽故说拔除。言两道者。一无分别智。能除拔现在虚妄。能清净法身。即名尽智。二无分别后智。能令未来虚妄永不得起。圆满法身。即无生智。拔者清净。灭现在惑。除者圆满。断未来惑。故名拔除。六济五怖畏。五怖畏者。一自责畏。二畏他责。三畏治罚。四畏恶道。五畏众集。一自责畏者。如人作诸罪恶。昼夜怖畏。二他责畏者。既自作恶。恒恐他及冥中天神见之。而怀怖畏。三治罚畏者。身所作恶恒惧王治。四恶道畏者。既有罪自随畏生恶道。五众集畏者。三业不净。兼知解不深。恒怖畏德众。若人已证见法身。则离此五畏故。说法身为济五怖畏。七断六道果报者。道义众多。略说二种。一行处故名为道。五阴为所行处。三世为能行。又以生老病死四苦所游处故名为道。二者六种同异故名为道。如人同人异于五道余亦如是。是同异类。云何名道。有二。一众生所轮转处。二业所行处故。以此二义立名为道。如来法身无复此道。若有余涅槃业尽。众生轮转果未尽。无余涅槃因果二种俱尽。故名断灭六道。若有处说如来法身。当知与此七名相应。是说名竟。复次说法身相者。诸苦静息。是法身相。为静苦缘故。复次说法身味。味者有二。一不退堕故名为味。二安乐故名为味。众生在生死中。乃至梦中并未曾见。若修正行人。求见此法。得见之时。即得不退安乐故。以安乐为味。复次说法身事。事者以无相为事。五阴相于中尽无余故。又以无戏论为事。戏论有三。一贪爱二我慢。三诸见。是三戏论如来灭之已尽故。以无戏论为事。戏论者。有三义。一能违碍实理。二名虚诳世间。三障隔解脱。初违正境。次违正行。后违正得。合此三义。名为戏论。又戏论有九种。一通计我。二的计是我。三计我应生。四计我不更生。五计我有色应生。六计我无色应生。七计我有想应生。八计我无想应生。九计我非想非非想应生。一通计我者。于五阴中。通执有我。而不能分别即离。但漫执故。二是我者。于现世五阴中。随取一阴为我。而言是者。是的别义。定是二处。一定在现世有。二定在一阴上执。故名为是。三计我应生者。一切诸见不出有无二种。由有见故。所以执常。于无见中。复有二种。一邪见者。谓一切无因无果。并拨三世故。二断见者。谓唯有现在。不信未来故。四计我不更生者。此计因断见起。五计我有色应生者。于欲色二界中。以色为我。此执则因常见故起。六计我无色应生者。于无色界中。计受心法为我。观色坏灭。此三法不灭。因常见故起。七计我有想应生者。于三界中。除无想及非想天。所余诸处。并计有想为我。因常见起。八计我无想应生者。计无想天及草木等为我。以同无想心故由因常见起。九计我非想非非想应生者。此计有顶处为我。以观想为系缚。计涅槃为坑堑。若不除想。无由解脱。有系缚故。若并除想复恐失我堕涅槃堑。何以故。想与于我不得相离故。不得弃及与不弃。为系缚故。欲除于想故名非想。恐失我故。不敢并除故。名非非想。由此散乱心。不得涅槃故。说此等名为戏论。若能观证法身。一切戏论并不复生。外曰。于法身中。何用立此相等诸义。如汝所立。法身应决定是无。不可执故。若物非六识所得。决定是无。如兔角。兔角者。非六识所得。定是无故。法身亦尔。是故法身决定是无。何用诸义。答曰。汝言非六识所见故法身无者。是义不然。何以故。以由方便能证涅槃故。想称正行是名方便。由此方便。是故法身可知可见。譬如由他心通故。则能得见出世圣心。
　　释曰。他心通者。有三种因缘所得两是方便。一是正道方便。二者一因天耳。二由天眼。因天耳故。闻觉观声。由此声故。得知他心。依天眼能见他肉心孔中有水水相。若黑则知痴。生黄则知贪。赤则知嗔。青白则知善。见缥色时知是无记。因于耳目方便故。比知他心。次正道者。若欲得他心通。须缘自心。先修观行。不用现在心观现世心自体不得一时见故。以现在心能观过去心。何以故。可追缘故。从远至近。次第向后。初则观无量念。如是渐渐至一刹那。乃至灭一刹那。于自心观中而得自在。然后取前人心作自境界。以修观行。初入观时。须作愿心。起要期意。先须假想观前人身身相具足。如是遣析除皮肉骨三相都尽。唯余心在。细细修习。缘前人心。随其利钝。远近奢促。自能彻见。如彼所缘。我皆能见种种诸心故。如他圣心。虽过六根境。亦能得见。如来法身亦复如是。虽非六识所见由方便正行。所以能见。故知是有。不得同无。复次更有别义知法身不无。何以故。若法身无者。则诸正行皆应空失。以正见为先行。摄戒定慧等善法故。所修正行不空无果。由此正行能得果故。故知法身非无。若汝说法身定无。而正行能令至五阴入等灭尽故。当知正行不无果者。是义不然。何以故。涅槃不有故。若五阴等无是涅槃者。则去来二世阴等并无应是涅槃。而此二世阴等无处。既非涅槃故知不取。阴无之处名为涅槃。又若汝取此为涅槃者。狂醉等人应有涅槃。而其无者。故知阴等无处非涅槃也。又若汝言现世五阴无为涅槃者。是义不然何以故。无是无故。若法现在。则非是无。更互相违故。若法已灭。则非现在。若现在则不灭。以有无不得并故。复次依现在阴。修圣道时。不应得涅槃故。八圣道者。依现在五阴得成。是时现世五阴实有未无。此中永无得涅槃义。云何如此。汝立计言。现世五阴无处名为涅槃。依现五阴。修八圣道。得于涅槃。是故汝执现世五阴无名涅槃者。是义不然。若汝言是时烦恼非现在故。无过失者。是亦不然。若汝言修八圣道时。五阴现在者。则诸烦恼非是现世。是时烦恼不得生故。由八圣道得证得见。是故现世得涅槃者。是义不然。何以故。烦恼先非现世故。修道则无用。修圣道时。是诸烦恼未除灭故。汝见非相应。便言非现世。若随逆流。初修行时。烦恼已不相应。此不相应。则非现世。此即是汝所计涅槃。若汝执此是涅槃者。圣道未起时。已应灭惑。已得涅槃故。后修圣道。则无复用。是八圣道能灭诸惑。及得涅槃者。是义不可。故知烦恼灭处不名涅槃。若汝说由圣言故。欲等灭尽名为涅槃。如吉祥经偈说。
　　灭尽及离欲　　无死堕微妙
　　若人见此经　　成佛得寂灭
　　无法与此等　　若证则无忧
　　是真妙法宝　　由是义吉祥
　　若汝言欲等诸惑非现世非有是尽。由此三义名灭谛者。是义不然。何以故。第四果同此义故。佛经中说。何者名阿罗汉果。以三界惑尽名罗汉果。但以欲等灭为果。此果实不如此正以出世果报四阴戒等五身为罗汉果但由此惑灭罗汉果得成故。于果中说此因名。涅槃亦尔。由涅槃故诸惑得灭。是故因中说于果名。是故汝说由八圣道能得涅槃道不空者。是义不然。复次法身住时短促。有为法相。非功用得。是三过失。于汝义则坏。若汝所说欲等惑灭。说名法身。汝所立义中。则有三失。一是住时短促。短促者。诸法念念不住。是名灭尽。以灭尽故。不得暂住。汝云何立此灭尽义。为法身耶。以短促时故。失法身常义。二有为法相过失者。若此灭尽是法身。法身则是有为法相。法身若是有为相者。无有是处。三有非功用过失者。此一切诸法依因缘灭则是自性。何以故。灭为本故。若灭非功用得。法身亦不因功用而得。既无功而得者。睡眠狂醉等亦应皆得涅槃。以此三失故。汝义不成。复次若灭尽为涅槃者。则与有为诸法相应。以灭有同动苦二法故。夫有为法皆为欲等惑火所燃。故恒散动不住。则为生老死等所坏。是故恒苦。如佛说言。比丘。生老死等。是有为法。故一切有为。恒燃恒苦。是死者。即是灭尽。此灭尽即有为。若是有为。故知。汝立法身。不得是常。既非常者。汝义宁立何以故。则汝义计最静为动。最乐为苦。是故不然。若汝说从此一灭永无复生为涅槃者。是义不然。何以故。不离前诸过失故。汝言永灭者。生与死灭不异故。是义不可。若汝说永灭为涅槃者。道亦应成涅槃。何以故。无有一灭永不复生。无有此法。我今随汝意说我愿有此灭。若有此灭。终不能离前诸失故。又道灭后烦恼亦复不生。若谓永灭是涅槃者。是道用灭应是涅槃。又若汝说能灭为涅槃者。无别涅槃以为能灭。唯以道用正为能灭。故知。道体应能为灭。若汝说烦恼不生为涅槃者。是义不然。何以故。不免二种失故。若烦恼不生。即与灭尽同体如前死灭等五难过失故。是不生者。为在道前。为在道后。若在道前。未修道时。已应得之。修道无用。若在道后。则属未来。过三世义。则不成立。又汝立无生。其义云何。为是有惑故无生。为是无惑故无生。若烦恼有则无无生。何以故。有无二法不得一时同处故。譬如一人行时不住住时不行。以二法相违行住不得俱故。故知。烦恼在时。则不得立。以无生故。若无烦恼。立无生者。是时烦恼既无约。谁而辩无生耶。譬如人说石女之女不能生儿。复次汝立烦恼无生者。为是物有。为非物有。是物有者。如四大等。有实法。有假名。此等是有物。非物有者。如空花兔角等。了自无故。故言非物有。若言是有物者。则由四缘所成。四缘所成故。无生义则不立。以是义故。有为无为则无差别。若汝说是物有。不为四缘成者。即同邪见外道所执自性邻虚我时方等故。若非有物是涅槃者。但有名字。便如人说兔角尖利。若尔即同前破。则修道无用。外曰。若不取无生为涅槃者。云何佛说无生灭尽为涅槃耶。答曰。道依涅槃能使烦恼未来不生现在者。灭因中说果故。名涅槃为无生灭尽。外曰。何故果说因名。而不直取果体自名。答曰。极微细故。一切法中无有能细涅槃之者。是故若得此法。一切欲等诸惑灭。不更生故。假此粗名。显以细理。理相可知。故此经中作此说也。问曰。云何知此涅槃极微细耶。答曰。大仙不乐说法故。无分别圣智所知故。大师观涅槃。极微细故。观众生根性。不相称故。是故佛心回向寂静。入于涅槃。不欲说法。故经言。我宁不说法。疾入于涅槃故。无分别圣智所知者。如摩健持经说。世尊。若涅槃是有。我今自有聪明利智。云何不见。佛言。涅槃实有。汝今未得无分别圣智故不得见。以微细故。非闻慧所得。以真实故。非思慧所得。思慧双能通达真俗谛故。不得周于妙理无思之界。以甚深故。非世间修慧所得。修慧但得浅理。未能通达甚深之理。以此微细非言语能说故。借粗名显于妙理。由无分别圣智所见故。故言微细得成。外曰。若涅槃是修道所得者。与未能修道之人不得相应。既不相应。是故不共。若不共则是无常。答曰。若从此向前是无。向后是有者。可说无常。无此义故。前际无有故说无生。若汝说未修道时不能得故。无无生者。是义不然。何以故。非道所生故。此法必须因道得至非道能生。是故未修时不得言无。是故无生义立。无后际故。是故无灭中际。无业烦恼等故无变异。以无生异灭等三失故说常住。不同外道以无因故一名常住也。正义者不取因为常住法。如涅槃不由因故有。汝谓邻虚等亦不由因故有。无如是义。何以故。涅槃离有离无。四谤不及。以不由因故得是常。汝计邻虚既有有故不得无因是有因即无常故。若汝说涅槃无三失故常住邻虚等亦无三失故。常住者。是义不然。何以故。汝证义相不成就故。涅槃常住不与邻虚同相异相。邻虚等是有分别故。无有证义。得成涅槃。是无分别故。涅槃常住。邻虚等常住则不得立。复次邻虚等亦不成就。何以故。以独聚不成故独者义不成。以四大不相离故。若聚者亦不成就。以相粗故。并非邻虚尘故。若离涅槃。无有一法。是常住故。以涅槃实有常住依方便得解脱故。修道不空过故。故有涅槃前际等无故。故知。常住过色等相故。故说非色不离清凉等色相故。故说非非色大功用。无分别智所得故。故说真有因出世大精进所成就道佛所得故。故知实有。如经中说。比丘。是法实有。不生不起。不作无为。故知涅槃实常住。此法是如来转依。是故名总摄竟。亦云相应。
辩相分中分别品第六
　　复次分别相义应知。分别者。是如来性。明一切法。如如清净。是其通相。如般若等经中所说。一切法者。即三性法。如如者。俗如即真如。真如即俗如。真俗二如。无别异故。清净者。有二种。一者因中如如。未得无垢果地如如。无复垢秽故。二者因果俱净。因中是无染清净。至果无垢清净故。如此等义。是佛性通相。为显此义故。佛说般若波罗蜜等诸经。是佛性中。分别众生。自有三种。一者不证见佛性。名为凡夫。二者能证见佛性。名为圣人。三者证至此理究竟清净。说名如来。复次约此佛性。众生事用有三。一者颠倒为事。二者无颠倒为事。三者无颠倒无散乱有别法为正事。颠倒者。一切凡夫。无倒者。一切有学圣人。无倒散者。道后法身。有别法为正事者。是应化二身。为度众生。皆由大悲本愿力故。言颠倒者。一切凡夫有三倒。谓想见心。即皮肉心等三烦恼故。二无颠倒者。无惑无行二种倒故。即一切菩萨有学圣人。惑倒者。违逆真如故。起一切烦恼。名为惑倒。行倒者。二乘人应修常等四德。翻四颠倒。行菩提道。而今不修。但修无常苦等。为解脱因故名行倒。此明是无小乘偏修之行。离此两倒故。说大乘有学圣人三无倒散有别法为正事者。是灭除禅定解脱一切智等三障故。法界澄净澄故。静寂净故。无垢不舍正事大悲本愿恒化众生名为如来。故约此性分别众生。是名分别相。
辩相分中阶位品第七
　　复次阶位相义应知。阶位义者。于种种法门中。若有分别广说无流法界不出六种。一自性。二因。三果。四事。五总摄。六分别。为显无流界自体故。先说自性。依止此性故。起信乐等四种胜因。由此因故。得常住等四德之果。由佛性故。起厌恶生死乐求涅槃事用得成。由此自性故。得离欲。得离欲因名为总摄。约佛性故。故得分别三种众生。如来所说八万四千法门。为六种所摄。次第在三位中。三位者。一不净位。谓众生界。二者净位。谓菩萨地。三者最清净位。即是佛地。故无上依经说。阿难。是如来法界。无量无边诸烦恼[穀-禾+卵]之所隐蔽。随生死流。漂没六道。无始轮转。我说名众生界。阿难。是众生界。于生死苦而起厌离。除六尘欲。依八万四千法门诸波罗蜜所摄。修菩提道。我说名菩萨。阿难。是众生界。已得出离诸烦恼[穀-禾+卵]。过一切苦。洗除垢秽。究竟法然清净澄洁。为诸众生之所愿见。微妙上地。一切智地。一切无碍。入此中住。至无比能。已得法王大自在力。我说名如来。
辩相分中遍满品第八
　　复次遍满相应知。遍满者。凡夫圣人。及诸如来。无分别性。次第三位中。一颠倒虚妄。二无倒圣道。三四德究竟清净。此三处平等通达相。并随道理遍满故。譬如土银金等器中虚空遍满平等无差别。如来法界遍满三位中亦复如是。是故从位次第说此遍满。如无上依经说。阿难。是如来界。于三位中一切处等。悉无挂碍。本来寂静。譬如虚空一切色种不能覆不能塞。若土银金器虚空处等。悉无挂碍。是名遍满。
佛性论卷第四
辩相分中无变异品第九
　　复次无变异义应知。离有六义。合则成三。离有六种者。一无前后际变异。二无染净异。三无生异。四无转异。五无依住异。六无灭异。言无前后际变异者。如佛为海智菩萨说。解节经偈言。
　　客尘相应故　　有自性德故
　　如前后亦尔　　是无变异相
　　复次释不净位中。有九种客尘。非所染污故不净。净位中。常乐我净四德。及如来恒沙功德。恒相应故。故说如来性前后无变异。若略说一切烦恼客尘。凡有九种。一者随眠贪欲烦恼。二随眠嗔。三随眠痴。四贪嗔痴等极重上心惑。五无明住地。六见谛所灭。七修习所灭。八不净地。九净地惑。若烦恼在世间离欲众生相续中。为不动业增长家因。能生色无色界。为出世无分别智所灭。是名随眠欲嗔痴等三毒。
　　释曰。言烦恼在者有二。一有体说在。二无体。约因在故说在。言体在者。即见谛。随眠未得治道故言在。约因在者。即思惟随眠。已得治道故。以思惟用见谛为因。思惟虽灭。由有见谛。为思惟因故言因在。思惟必由见谛而生。若除思惟因。有根本见谛惑在。后更能生思惟之惑故。言思惟因在。不动业增长家因者。一思惟能成业。二见谛能得果。何以故。断思惟尽。业不成故。断见谛尽。不感果故。故说不动业。为增长家因。能生色无色界故。为出世无分别智所灭者。有二种灭。一者性灭。二治道灭。一性灭者有二。谓念念灭。及相违灭。相违灭又有二种。一等类相违。如贪违嗔等。二不等类相违。如正思惟违欲嗔等。是名性灭。二治道灭者。有二种。一通二别。通道者。谓观真如。灭三界烦恼。二别道者。如不净观等。能灭贪嗔等烦恼。如苦谛观。灭苦谛惑。不灭集谛惑故。名随眠欲嗔痴等。四三毒极重上心惑者。有诸烦恼在欲行众生相续中。为罪福两行增长家因。但生欲界修不净观等所破。是名贪嗔痴极重上心烦恼。五无明住地惑者。在阿罗汉相续中。为无流业生家因。能生意所生身。为如来菩提所破。是名无明住地惑故。阿罗汉约安立谛观能破诸烦恼。此无明住地。非安立谛观所能破故。犹在罗汉相续中。为无流业生家因。无流业生家因者。流有三义。一者流入三界生死。二者退失。如失欲界流往色界。或失色界流下欲界。则随生死不定一处故名为流。三者流脱功德善根失戒定慧。譬如破塘水则不住。无此三流故名无流。业者作意为义。此意业能生四种生死。如来菩提破者。如来菩提非安立谛观。是名如来菩提。因此道故。能灭此惑故。名无明住地。六见谛所灭惑者。有二种学人。一凡夫。二圣人。此惑在学道凡夫相续中。无始已来未曾见理。因初出世圣道所破名为见谛。
　　释曰。学道凡夫相续中者。若小乘则从暖顶忍世法。此四是学道凡夫位。见谛随眠其未能灭故言在中。无始时节未见者。从无始以来迄至此道所未曾见安立圣谛故言未曾得见。初出世圣道所破者。始自苦法忍初念之道。能破烦恼名为见谛。自此后去并属思惟。平等观者。有利有钝。若利根人。于一念中则等观四谛。八十八惑一时俱断。皆名见谛。若钝根人。于次第观者。则初念观苦。不见余三谛。但断苦下四谛。名为见谛。余未断者。皆属思惟。是名见谛所灭惑。若大乘则十信等诸位。圣人者。初地以上。七修道所灭惑者。在学道圣人相续中。昔已曾见出世圣道所破。是名由修道所灭惑。八不净地。惑者。在未究竟行菩萨相续中。对障菩萨七地为无相无功用道所破对障故。
　　释曰。七地者即前七地已还故无相无功用道者。即八地以上无相者。即真如境。无功用者。即自然升进道。是名不净地惑。九净地惑者。在究竟行菩萨相续中。能障八地以上三地。譬金刚定慧所破。言究竟者。八地以上见境皆周。无更别境所未见者故名究竟。但方便由有浅深故。诸地为别故。分别烦恼有此九种。约此烦恼立众生有四种。一凡夫。二罗汉。三有学。四菩萨。此四种众生。依无流界。由四烦恼故不净。第一众生由四烦恼故不净。第二众生由一烦恼故不净。第三众生由两烦恼故不净。第四众生由两烦恼故不净。第一凡夫由四惑者。前三是随眠贪嗔痴等。后一即上心烦恼。由此四故不净。二由一惑者。即罗汉由无明住地故不净。三由二惑者。谓见谛思惟。即有学圣凡夫学道。凡夫由见谛烦恼故不净。有学圣人由思惟烦恼故不净。是名由二惑。四由二惑者。谓净不净。即是从初地已上至七地菩萨。由不净地惑故不净。若从八地已上三地。由净地惑故不净。是名由二惑故言不净。
　　复次为现此九种烦恼故。立九譬者。一为显贪欲烦恼故。立莲花化佛譬。譬如莲花初开之时。甚可爱乐。后时萎悴。人厌恶之。贪欲亦尔。初依尘成。后依尘坏。故以华譬贪。而华坏时。化佛出世。如贪覆法身。二为嗔烦恼故以蜂为譬者。如蜂若为他所触。放毒螫人。嗔亦如是。若心起嗔。即能自害。复能害他。而有甘蜜。即譬法身。为嗔所覆故。三为无明惑故。立谷中粳粮譬。譬如白米。为糠所覆。不得受用。法身亦尔。为无明[穀-禾+卵]所隐覆故不得现。四为上心三种烦恼。立金堕不净譬。譬如净洁金宝为粪所涂。违逆人心。离欲之人亦复如是。为上心烦恼违逆其意。故说此譬。法身本净为上心惑所覆故言不净。五为显无明住地故。立贫女宝藏譬。譬如贫女宅中地下有金宝藏。为地覆故。受贫穷苦。二乘亦尔。为无明所覆不见佛果故。受四种生死之苦。六为显见谛惑。立庵罗树子譬。譬如庵罗子生芽之时。必破其皮。然后得出。皮譬见谛。芽譬法身。见谛亦尔。初见真理。即破此惑。法身显现故。七为显思惟惑故。立弊帛裹金宝譬。譬如败衣不堪服用。身见真实先来已破。圣道对治数数习故。思惟烦恼无复势力。譬彼败衣金如法身。为思惑所障。八为显不净地惑。立贫女怀王子譬。譬如转轮王子在贫女腹中。胎不能污。七地以还。烦恼亦尔。虽名烦恼。而有三德。一者无染浊智慧慈悲所含养故。二者无过失以不损自他故。三者无量功德能成熟佛法及众生故。若长烦恼即成凡夫不能成熟佛法。若断烦恼。即成二乘不能成熟众生。九为显净地惑故。立摸中金像譬。譬如铸金像未开摸时像已成熟。水等诸物不能破唯斧等乃能破故。八地以上惑亦如是。唯金刚心能破究竟故。因三种自性为显心清净界。名如来藏。故说九种如莲花等譬。三种自性者。一者法身。二如如。三佛性。合此九譬为三。初三譬法身。次一譬如如。后五譬佛性。云何如此明。诸佛法身有二种。一正得。二正说。言正得法身者。最清净法界。是无分别智境。诸佛当体。是自所得法。二正说法身者。为得此法身清净法界正流从如所化众生识生。名为正说法身。正说法身又有二种。一深妙。二粗浅。为安立此二道理。一深妙者。为安大乘道理。二粗浅。为二乘人说此道理。复次第一义谛为安立菩萨甚深法藏。约真俗二谛。安立二乘十二部等种种法藏。
　　释曰。一正得法身者。体是真如。世间无物可为譬者。故还取花中佛像为譬。二正说深妙法身者。以真如一味故。故取蜂家蜜为譬。三粗浅正说法身者。以显真俗种种义味故。故取糠中米为譬。由此三譬显诸佛正得法身正说法身。是三法身遍满摄藏一切众生界无余故。故经说无一众生出如来法身外者。如无一色出虚空外者故。次金堕不净一譬。譬如如者如如有三义故。取金为譬。一者性无变异。二者功德无穷。三者清净无二。自性亦如。无变异故。功德亦如。无增减故。清净亦如。无染污故。故曰如如是真如。如在一切邪定聚及一阐提诸众生中本无差别。若至客尘灭后说名如来藏。故说一切众生为如来藏。能藏如来不得显现。为显此清净无二故。佛说此经。文殊师利诸佛已出离于我取根本。由此自性清净。应一切众生清净。是自性清净与众生清净无有二故。为显此如故说金宝譬。后五譬佛性者。佛性有二种。一者住自性性。二者引出性。诸佛三身。因此二性故得成就。为显住自性故。说地中宝藏譬。此住自性佛性者。有六种德故如宝藏。一者最难得。佛性亦尔。于无数时节。起正勤心。因福德智慧满足庄严。方始显现故。譬如意宝藏。由胜因乃感。二者清净无垢。由佛性与烦恼不相染故。是故譬如意宝。不为不净所污。三者威神无穷。明六神通等功德圆满故。如意宝亦尔。随意能办故说宝藏譬。四者能庄严一切世间功德善根。于一切处相称可故。如意宝亦尔。能为世间种种庄严具。五者最胜。于一切法中无与等故。亦如如意宝。物中最胜故。说宝藏为譬。六者八种世法中无有变异。为十种常住因故。真宝亦尔。虽烧打磨不能改其自性故。取宝藏以譬住自性佛性。二者引出佛性。从初发意。至金刚心。此中佛性名为引出。言引出者。凡有五位。一能出阐提位。二能出外道位。三出声闻位。四出独觉位。五出菩萨无明住地位。此法身能破烦恼[穀-禾+卵]。其体显现故。第六说庵罗树芽为譬。如彼树芽。能破皮肉。得出生为大树王故。说引出佛性。如庵罗树芽能生大树王故。为约此两因故。佛说三身果。一者因住自性佛性故说法身。法身有四种功德。是故第七说败帛裹真金譬。四功德者。一自性有。如金本有。非所造作。二清净。如金本净尘垢不能染污。三为一切功德所依处。如金能感种种贵物故。四平等所得。谓一切众生并同应得。如金无的主众人共有。随其功力修者即得。故说法身犹如真金。二者因引出佛性故说应身。应身有四种功德。是故第八说如贫贱女人有转轮王胎。四功德者。一依止。依止者。三十七道品。是所依止。二者正生。谓欲得应得。即是未知欲知根。三者正住。谓正得。即是知根。四正受用。即知已根。合此四义。名为应身。如胎中转轮王子。亦有四义。一以宿业为依止。二未得王位欲得如初生。三正得王位如住。四得已不失如受用。是故应身以胎中转轮王为譬。三者因引出佛性。复出化身。化身者。有三事。一有相。如水中月。以影相为体故。二由功力。以宿愿所作故。三有始有终故。第九立摸中佛像为譬。
　　释曰。三义者。一有相貌。譬如月影。但似而不真实。化身亦尔。非实体故。二由人工造作者。譬化身宿愿所起。三明有始有终者。譬化身随缘变化故能有始有终。复次以三义故。显此三身。初甚深义。显于法身。甚深者。体微细故。故此法身具足五相五种功德。五相者。一者无为相。离生老等四相过失故。二者无一异相。真与俗谛不一不异。复有二种。一约法辩。二就人论。约法辩不一不异者。为真通故。不可言异。以俗别故。不得言一。如螺白色。螺之与色不一不二。若言异者。见取螺白色时。不应得于螺解。若言一者。不应有香味触异。但应是色。二约人论真俗不一不异者。若真与俗一。凡人见俗则应通真。若通真者。应是圣人。以不见真故。故知不一。若言异者。圣人见俗不应通真。若不通真。即是凡夫。以圣人见故。不得为异。是故不一不异。三离二边相者。有六种中道故。能出离六种二边。何者为六。一者执可灭灭。二者执可畏畏。三者执可执执。四者执正与邪。五者执有作无作。六者执不生同生一。执可灭与灭者。有人谓言。一切诸法毕竟可灭。是名一边。毕竟灭尽。是名为空。复是一边。因此二边偏执。而生怖畏。为离此二边偏执故。佛说诸法不有故。非可灭。不无故非不灭。非灭非不灭。是名中道。故佛立虚空譬。所以宝顶经云。迦叶。譬如有人怖畏虚空。椎胸叫呼。作如是言。善友。汝等为我除此虚空。除此虚空。迦叶。于汝意云何。此空为可除不。迦叶言。不可世尊。佛言。迦叶。若有如是沙门婆罗门怖畏性空。我说是人失心狂乱。所以者何。迦叶。一切诸法并是说空方便。若畏此空。云何不畏一切诸法。若惜诸法。云何不惜此空。问曰。此经为显何义。答曰。为示一切诸法本性非有故说法空非关法灭。然后得空。故于空性不应生怖。是名离可灭灭。二边显非能灭所灭中道二执可畏畏。二边者。以分别性所起色等六尘执为实苦。是为一边生怖畏心。复为一边此是因依他性执分别性于中计有实苦。而生怖畏。为离此二边偏执欲显中道故。佛以画师为譬。迦叶。譬如画师作罗刹像。像甚可畏。画师见像。自生怖畏。覆面不敢看。失心颠狂。迦叶。如是凡夫由自所作色等诸尘。流转生死。于如是法不能通达如实道理。此譬为显何义。为明色等诸尘非是实有但以妄想分别所作。如彼画师自分别作罗刹恶像。见还生怖。是人亦尔。自于空中。而生怖畏。
　　释曰。初一譬约声闻小乘说。此第二譬约大乘说。云何如此以小乘人。于真如中不数习故。故生怖畏。大乘人能数数习空故不生畏。如师子子。闻师子吼。不生怖畏。若不了分别。依他二性执为实有。故被染污。三可执执二边者。分别可执与能执以为实有。为离此二边故。经中佛以幻师为譬。迦叶。譬如幻师作诸幻像。所作虎等还食幻师。迦叶。如是观行比丘。随观一境。显现唯空故。实无所有。虚无真实。云何能得离此二边由依意识生唯识智。唯识智者。即无尘体智。是唯识智若成。则能还灭自本意识。何以故。以尘无体故。意识不生。意识不生故。唯识自灭故。意识如幻师。唯识智如幻虎。以意识能生唯识故。唯识观成。还能灭于意识。何以故。由尘等无故。意识不生。譬如幻虎还食幻师。如提婆法师说偈言。
　　意识三有本　　诸尘是其因
　　若见尘无体　　有种自然灭
　　四邪正二边者。正者通达位中真实观行分别为正。未通达前分别为邪。为离此二边故。以两木生火为譬如经中说。迦叶。譬如二木相揩即能生火。火生之时。还自烧木。如是正相真实观行。与邪相治生圣智根。智根若成还除邪正二分别故。譬如火生还烧两木。两木若尽。火亦无依。邪正不二故言中道。五有作无作二边者。有作者。有人执言。欲修智慧。必先作意。然后事成。无作者。有人执言。智慧无事无能。何以故。由解惑相对由解生故。惑自然灭。非解能除故。说智慧无事无能。为离此二。是故立于油灯为譬。如经迦叶。譬如燃灯。灯光既起。黑暗即灭。而彼灯光虽不作意。言能灭暗。暗由我灭。而必因于光起。暗方得灭。是故灯光虽不作意。不无事能。智慧亦尔。不作是意我能灭惑。而亦非不由智慧生。惑便除灭。故知智慧不无事能。若说作意。我能灭惑。是名增益。即有作边。若说智慧起时。无明自灭。不由智慧。是名损减。即无作边。为离此二边故。说智慧生不作意。作不作意。非作故不增。非不作故不减。是名中道。六不生同生。二边者。一不生执者。譬如凡夫相续中。烦恼恒起。未曾生道。由惑碍故。未来亦尔。故知永不解脱。即是一边。二同生者。明诸惑于无始长时本有。若对治道与惑同时起者。可能灭惑。若道始生。此道力弱。不能灭惑。故知永不解脱。为离此二边。是故佛说第二灯譬。迦叶。如崄暗山岩及庙堂房舍。无数千年暗在其中。未曾有人燃灯照了。设有人能于中燃灯得成以不。答言。得成。迦叶。此中诸暗得作念言。我住此已久。我今不去是暗能作此意以不。不可世尊。何以故。灯光既成不得不去。迦叶。如是烦恼及业。从无数劫来。在众生相续中。若能生一念正思惟者。则久劫烦恼悉皆自灭。迦叶。是灯光者。即譬圣无分别智。黑暗者。即譬众生烦恼业。由此灯譬。破道不生执。何以故。以道依因缘生故。若因缘未合。道不得生。因缘具者。道即得生。由如燃灯后方暗灭。暗灭譬者。破同生执。以暗分羸弱故可灭。是无颠倒境界故。以白净最强有真实境无颠倒故。是名离六种二边。显六种中道。四离障相者。障有三种。一烦恼障。能离此障。得慧解脱阿罗汉。二禅定障。由离此障故得俱解脱阿罗汉。及独觉等。三一切智障。是菩萨道所破。离此障故。得成正觉。如来法身在三位中。虽有三障。非所染污。五法身界清净相者。凡有四譬譬各四义。初四义者。法身不改如金。如如清净如水。第一义谛无相如空。大般涅槃显了如觉。二四义者。神通转变如金。慈悲润泽如水。自性不舍众生如空。般若解净如觉。三四义者。因本清净无染如金。胜道洗浣如水。解脱无累如空。果体显现如觉。四四义者。乐性利益如金。净体清洁如水。常德无坏如空。我义无著如觉。
　　问曰此五相各显何义。答曰。初无为相者为显种类义。何以故。如来法身以无为为种类相故。二无别异者。为显相义。明如来相者应知。不一不二为相故。三离二边相者。为显足趺义。足者即菩萨一切圣道。趺者圣道所依止处。舍离二边。能依中道之理。得至法身故。四离一切障相者。为显法身功德无诸染污智障永度故。五清净法身相者。显法身果无垢澄寂故。复次五相次第义应知。初无为相者。显常住。二无别异相者。显真实义。三离二边相者。显对治义。四离一切障相者。显解脱义五法界清净者。显自性清净义。如是相生亦得从前向后。从后向前故。复次五义次第者。一自性故说无为。二无分别故。说不一不二。三圣智境界故。说离二边。四自性清净故。说离一切障。五究竟成就故。说法界清净。是名五相。复次五德者。一不可量。二不可数。三不可思。四无与等。二究竟清净。一不可量者。有四义。一由时节久故不可量。二功用大故不可量。三无余不足故不可量。四无中间故不可量。如佛问舍利弗。汝能如量通达如来功德不。舍利弗言。不能世尊。又问。汝云何得信如来功德。舍利弗言。我今依声闻能观见如来戒等功德。无处不生希有。譬如有人行天园。路见宝庄严树生希有心。我今亦尔。世尊。譬如有人在大城外。见彼诸人出入。无不可怜。作如是计。此城中人。皆应可怜。我亦如是。依声闻故。能观如来戒等功德。无非希有。以信知故。二不可数者。是不可量功德。为一为多。其数无穷。过恒沙数。如马先行经中说偈。
　　若人有千头　　头头有百口
　　口口百言舌　　舌舌百言声
　　十力等一分　　穷劫说不尽
　　三不可思者。非觉观境界故。四无与等者。不与声闻独觉菩萨三乘等共得故。五究竟清净者。无明住地永灭无余故。是名法身五德。复次应身者。势用广大故。此身本有三德。一大般若。二大禅定。三大慈悲。大般若者。无分别圣智是其体相。大禅定者。无作意是其体相。已离出入意故。大慈悲者。能拔能救。是其体相。如众生意令得圆满故须此三。一为法乐。二为六通。三为拔济。是故大悲为拔三恶道苦。安置人天大定。能显六通。令生信乐。般若为受法乐。能成熟解脱。是名应身。复次化身者。大悲为本。禅定为变现。般若能令有五种能。一令生厌怖。二令入圣道。三令舍昔执。四令信乐大法。五令受大菩提记。此三大法在因地中。熏修如如。安立本愿。由此本愿。至道后时。随于三身。能作利益众生之事。是故出现五浊世中。事有十四。一现本生事。二现生兜率天。三从天下处中阴。四入胎。五出胎。六学技能。七童子游戏。八出家。九苦行。十诣菩提树。十一破魔军。十二成佛。十三转法轮。十四般涅槃。此十四事。现五浊世。至众生尽。此十四事为五因缘。一为说无常苦无我空涅槃寂静。由此正说音声。能令众生于三有中而生怖畏。二生怖畏已。令入二乘圣道。三入圣道已。生究竟涅槃心。为破如此增上慢心故。说大乘法花等真实法教。令诸众生舍本所执。摄取慈悲般若方便。四摄已。于无上乘中而成熟之。五成熟已。授其无上菩提道记。是名化身事。复次依此三身随一。一身各有一德。法身微细故。甚深是其德。应身威神具足故。广大是其德。化身能济度凡夫等诸众生故。和善是其德。复次此三身者。恒能生起世间利益等事故说常住。常住者。依十种因缘。十者。一因缘无边。二众生界无边。三大悲无边。四如意足无边。五无分别智无边。六恒在禅定无散。七安乐清凉。八行于世间八法不染。九甘露寂静远离死魔。十本性法然无生无灭。一因缘无边故常者。无量劫来。舍身命财。为摄正法。正法既无边际无穷无尽。还以无穷之因感无穷果。果即三身故得是常。二众生无边故常者。初发心时。结四弘誓。起十无尽大愿。若众生不可尽。我愿无尽。众生若尽。我愿乃尽。众生既其无尽。是故化身常在世间。教导众生无有穷尽。三大悲无边故常者。若诸菩萨分有大悲。尚能恒救众生。心无齐限。久住生死。不入涅槃。何况如来众德圆满。常在大悲。救拔恒恩。岂有边际。是故言常。四四如意无边故常者。世间有得四神足者。尚能住寿四十小劫。何况如来为大神足师而当不能住寿自在亿百千劫广化众生。是故名常五无分别慧无边故常者。远离生死涅槃二执。一向与第一义谛相应。不动不出故知是常。六恒在禅定故常者。世间有人得禅定者。尚能不为水火烬溺刀箭所伤。何况如来。常在禅定。而应可坏。是故名常。七安乐清凉故常者。安乐即是金刚心。能除无明住地最后念无常苦。以无苦故。故名安乐。佛果显成故名清凉。是解脱道故名为常。八行于世间八法不染故常者。佛身虽复在于道前。生死相应而不为彼烦恼所染无妄想缘。故是常住。九甘露寂静远离死魔故常者。甘露令人长仙不死。金刚之心。能除无明最后念惑故。得佛果常乐。常乐故寂静。寂静故远离死魔。离死魔故是常住法。十性无生灭故是常者。法身非本无今有。本有今无。虽行三世。非三世法。何以故此是本有非始今有。过三世法。是故名常。
　　问曰。佛说大乘诸经。一向皆言显诸法空如云梦幻。烦恼能障故以云为譬。一切诸业不真实故。以梦为譬。一切五阴果报烦恼业所起故。故以幻为譬。前说此经。显于此义。云何更说一切众生皆有佛性。答曰。已如初说五种功德。除五过失。明有佛性。是故言有。复次此九种譬为显佛性有五义应知。五义者。一真实有。二依方便则可得见。三得见已功德无穷。四无初不应相应[穀-禾+卵]。
　　释曰。无初者。谓烦恼业报并皆无始。故言无初。不应者。由此三故违逆法身。故言不应。相应者。由依法身得起此三。故说相应。[穀-禾+卵]者。此三能藏法身。故名为[穀-禾+卵]。五无初相应善性为法者。
　　释曰。无初者。以性得般若大悲禅定法身并本有故。故言无初体用未曾相离。故言相应。是名无初。相应善性为法者。法身自性无改。由般若故性有威德。由禅定故性能润滑。由大悲故。故称善性为法。如是九譬。释无前后际变异义竟。二无染净变异者。法身不为生死阴界入等所污故言无染。非智数所作故言无净。三无生变异者。法身无生故非起成。非起成故。非是始有。不论变异。四无老变异者。法身无动转故。无所改异故言无老。五无依住变异者。若法有依有住。即有变异。法身不由他故。无依无所的在故言无住。六无灭变异者。法身常住。不可破坏故。言无灭变异。是名无变异。六种别义究竟。复次合六为三者。一前后寂静。谓无前后际异。二无流即无染净异。三无为谓无四相生住灭等故。无有变异。是故一切妄想诸法有三变异。一果报尽故变异。二对治所破故变异。三刹那念念灭故变异。法身不尔。离三过失故一前后寂静故。无果报尽变异。二无流故。无对治破变异三非有为法故。无念念坏变异故。名无变异。
辩相分中无差别品第十
　　复次无差别义应知。无差别者。此如来性已至极清净位。若略说。是无流界中。约如来性有四义。因此四义故立四名。约于四人。显以四德。四义者。一者一切佛法前后不相离。二者一切处皆如。三者非妄想倒法。四者本性寂静。
　　释曰。一切佛法前后不相离者。如胜鬘经说。世尊。如来藏不空过恒沙数等不相离不舍智不可思惟诸佛功德故。知如来藏由如来功德故不空。不空者。即明佛具足一切功德故。此性一切处皆如者一切诸法无自性故。如无上依经说。一切众生有阴界入。胜负种类内外所现。无始时节相续流转。法然所得至明妙善。以是义故。故知一切处皆如。非妄想颠倒法者。如解节经中说。佛告无尽意菩萨。善男子。如来性者。是真实谛。若如来出世。及不出世。性相常然。非虚妄法。由此经故。知无妄想倒法名真实谛。本性寂静者。如文殊师利遍行经说。佛言。文殊师利诸佛如来本性。自般涅槃不生不灭。以是义故。故知本来自性寂静。复次立四名者。一由佛法不相离故。说名法身。二由性一切处如。故名如来。三由无虚妄颠倒故。名真实谛。四由本来寂静故。名般涅槃。是四义四名。于如来性。无有差别故。说无差别相。复次约四人者。一者非身见众生境界。由此真性是邪执对治故。为身见人。说名法身。
　　问曰。云何对此人以真如名法身。
　　答曰。是诸凡夫色等诸阴无有此性。强横执有我及有我所。由此人法二执染污其心。身见灭处是甘露界。不能信乐。何能通达如来法界。若见此界身见执灭虽复身见已除未除此界恒尔。是故此界乃名真身。凡夫所执既非真实故。不俱在不得名身。为对如是身见凡夫立名为身。二者对颠倒人。说名如来。颠倒人者。谓二乘人。如来常住应修应行而翻倒修无常想等。何以故。此修依于虚妄境起。故名倒修。乐我净等亦复如是。由倒行故。一切二乘不能进修得与如来道果相称。是故常等真如非其境界。此真如者。不如无常等。世间对治故。此真如非如中有如无非如。亦如二乘如者。是非如中如。无非如中非如。云何如此二乘之人。约虚妄观无常等相以为真如。此虚妄观唯因中有。果地则无。是故此如或成或坏。因中则成。果地则坏。菩萨如者离于虚妄。约真性以观真故。如此如于因果中二处无异故。唯成不坏。是故二乘人如逐其定灭去而不来。菩萨如者。因果恒有。去来不异。舍因到果。故称如去。从果出用。故曰如来。是故如来非二乘境界。故对二乘立如来名。三者对散动心人说名真谛。真如者。是无增减法。散动心人者。始行大乘菩萨。迷如来藏有二种人。一者唯信。灭除诸法。名之为空。一切诸法。未分析时。是名为有。若分析竟。乃名为空。二者谓有实法。名之为空。我今应修应得。此二人者迷如来藏。前则执无故迷。后人执有故迷。如来藏者。道理何相。如偈说言。
　　无一法可损　　无一法可增
　　应见实如实　　见实得解脱
　　由客尘故空　　与法界相离
　　无上法不空　　与法界相随
　　如来性者。自清净故。能染客尘者。自性空故。故言无一法可损。真如者。与清净因不相离。过恒沙数等不舍智不可思惟。诸佛功德恒相应故。故言无一法可增。若法无因此无法观真如空。以余法有故。观如不空。故言真如。亦空不空。何以故。以离增减二边故。无一法可损故是空。无一法可增故非空。若作是观名真实观。故得远离增减二边为始行菩萨。不能得见此藏理故。为对此人说真实谛。从初地至十地是其境界观于此理。行十地行。是故非关始行境界。四者对十地菩萨。说名涅槃。唯佛一人能得涅槃。余诸菩萨不能至故。如胜鬘经说。世尊。由得涅槃故。世尊。成就如来阿罗诃三藐三佛陀。得一切无量不可思惟究竟清净诸佛功德。是故涅槃四种功德无差别相。复次四功德者。一一切功德。二无量功德。三不可思惟功德。四究竟清净功德。由得涅槃故成如来。是故如来与于涅槃。无有差别。何以故。若离佛者。无得涅槃。若离涅槃。无得佛故。
　　释曰。功德者。初一切功德。即是第八不动地位。无分别。无穿漏。无中间。自然成。菩萨圣道恒相应故。诸佛如来无流界中一切功德皆得成就。二无量功德者。是第九善慧地位。无数禅定陀罗尼门海。能摄无量功德智所依止故。无量功德皆得成就。三不可思惟功德。是第十法云地位。一切如来秘密法藏证见明了智慧所依故。故不可思惟皆得成就。四究竟清净者。一切惑及习气一切智障已灭尽故。由灭尽智障故究竟清净。功德圆满。成就涅槃。与此四功德相摄不相离故。唯佛得涅槃。余人未得。是故如来性于此四义四名四人四德无有差别。故言无差别德。以是因缘。此自性等十相。为显三义。一显本有不可思议竟界。二显依道理修修行可得。三显得已能令无量功德圆满究竟。故造斯论。

 
