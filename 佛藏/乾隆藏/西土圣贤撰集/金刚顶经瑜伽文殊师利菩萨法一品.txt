金刚顶经瑜伽文殊师利菩萨法一品一卷


西土圣贤撰集
金刚顶经瑜伽文殊师利菩萨法一品一卷
唐三藏沙门大广智不空译


　　

金刚顶经瑜伽文殊师利菩萨法一品(亦名五字咒法)
　　尔时文殊师利菩萨。在毗卢遮那大会中。从座而起顶礼佛足。白佛言世尊。我今说本五字陀罗尼。若有善男子善女人。才诵一遍者。一切如来所说法义修多罗藏。读诵受持等彼功德。毗卢遮那佛。告文殊师利言。随意说之。
　　尔时文殊师利即说。明曰。
　　阿啰跛者曩
　　才说此陀罗尼。一切如来所说法。摄入五字陀罗尼中。能令众生般若波罗蜜多成就。我今当说曼荼罗法。或十四日十五日。选择极清净处作曼茶罗。以瞿摩夷涂地。复以白檀香泥涂之。随意大小。于曼荼罗中。画文殊师利五髻童子形状。身如郁金色。种种璎珞庄严其身。右手把金刚剑左手把梵夹。坐于月轮中。于月轮四面。周旋书五字陀罗尼。阿阇梨对于此坛。结金刚剑印念诵。时文殊师利加持此阿阇梨。即得无碍辩才。仍为现身。一一解释此陀罗尼甚深义理。时阿阇梨即当礼拜出道场外。为弟子受菩萨戒。即以绯帛覆眼。引入坛场门次而立。时阿阇梨告弟子言。汝今获一切如来般若波罗蜜。自今已后不应向人而说此明。勿令破汝三摩耶法。此陀罗尼极应秘密。阿啰跛者曩者。是满一切愿义。何以故。
　　阿字者乐欲菩提义。啰字者深着不舍众生义。跛字者第一义谛义。者字者妙行义。曩字者无自性义。乐欲菩提不舍众生。深入第一义谛中行行。修习诸法无有自性。若如是修满一切愿。此诸愿中证如来位及执金刚。不求当得。
　　我今又说契印曼茶罗。坛中画金刚剑。四面各于本方。画八供养契及四摄契。对于此坛念诵。不久即当成就。
　　我今又说三摩耶曼荼罗。坛中书五字及八供养四摄种子字。对此坛念诵而作是言。阿字门者诸法本不生。日日念诵。不久一切罪障消灭速得成就。
　　我今又说羯磨曼荼罗。坛中安般若波罗蜜经卷。日日读诵念诵。以种种供养而供养之。不久即当成就。
　　我今当说画像法。或白氎绢素等中。画文殊师利菩萨。坐月轮中。轮内周旋书五字。四面画八供养及四摄。如大坛法。对此像前如法念诵而作是言。诸法自性成就。念诵数满五十万遍。即获无尽辩才。如文殊师利菩萨等无有异。飞腾虚空所求世间出世间事悉得成就。
　　又念诵数满一俱胝。离诸苦恼。满二俱胝遍。五无间等一切罪障永尽无余。三俱胝遍。证悟一切诸三昧门。四俱胝遍获大闻持。五俱胝遍成阿耨多罗三藐三菩提。
　　又法于舍利塔四面。周旋右转书五字陀罗尼。绕塔行道念诵勿令断绝。满五落叉遍。
　　尔时如来及文殊师利执金刚等。于虚空中而现其身仍为说法。

