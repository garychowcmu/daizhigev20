大孔雀明王画像坛场仪轨一卷


西土圣贤撰集
大孔雀明王画像坛场仪轨一卷
唐三藏沙门大广智不空奉诏译


　　

大孔雀明王画像坛场仪轨
　　佛告阿难陀。若诸世间所有灾祸逼恼。刀兵饥馑亢旱疾疫。四百四病忧恼斗诤。及八万四千鬼魅娆恼有情。所求世间出世间胜愿多有障碍者。皆由无始已来贪爱无明。虚妄分别三毒烦恼。不了实相积集不善。感招如是种种灾难。
　　阿难陀是故我今为彼读诵佛母大孔雀明王经者。及一切灾厄众生。复说画像法及建立道场供养仪轨。若依此法转读是经。一切灾难皆得消除。所有愿求随意满足。阿难陀若有苦恼灾难起时。或彼国王及诸王子大臣妃后。及苾刍苾刍尼善男子善女人等。为除灾故。或于王宫或于胜地。或于清净伽蓝或随本所居宅舍。依法净地掘深一肘。除去瓦砾地中秽物。填满净土筑令平正。其土本净却用填之。若土有余其地殊胜。应泥拭清净建立道场作五肘方坛。高四指量三重布位。或以彩画或用五色粉成。于内院中心画八叶莲华。于莲华胎上画佛母大孔雀明王菩萨。头向东方白色。着白缯轻衣。头冠璎珞耳珰臂钏种种庄严。乘金色孔雀王。结跏趺坐白莲华上。或青绿花上。住慈悲相有四臂。右边第一手执开敷莲华。第二手持俱缘果(其果状相似水苽)左边第一手当心掌持吉祥果(如桃李形)第二手执三五茎孔雀尾。从佛母右边右旋。周匝莲华叶上。画七佛世尊。从微钵尸如来乃至释迦及慈氏菩萨等。皆头向外坐各住定相。至西北角第八叶上。画慈氏菩萨。左手执军持右手扬掌向外作施无畏势。又于莲华叶外。内院四方画四辟支佛。皆作佛形顶有肉髻亦住定相。又于四隅画四大声闻。从东北隅画阿难陀。次东南隅画罗睺罗。次西南隅画舍利弗。次西北隅画大目揵连。皆着揵陀袈裟偏袒右臂。此皆中院。次第二院画八方天王并诸眷属。东方画帝释天王。执金刚杵与诸天众围绕。次东南方画火天。左手执军持右手施无畏。与五通苦行仙众围绕。次南方画焰摩天王。执焰摩幢。与焰摩界鬼众围绕次西南方画罗刹王执刀。与诸罗刹众围绕。次西方画水天。持罥索。与诸龙众围绕。次西北方画风天王。执幢幡。与诸持明仙众围绕。次北方画多闻天王。执宝棒。与诸药叉众围绕。次东北方画伊舍那天。执三戟叉。与诸步多鬼众围绕。此皆是第二院。次第三院从东北隅。右旋周匝画二十八大药叉将。各与诸鬼神众围绕。及画宿曜十二宫神。次第三院外周匝。用香泥涂饰。布以荷叶。叶上安置供养食食所谓乳麋酪饭食果子等。皆以阿波罗尔多明王真言。加持香水散洒。布列四边供养。及以诸浆沙糖石蜜石榴蜜浆等而奉献之。坛上散白色花于四角置酥灯四盏。四门各置二净器满盛香水。于坛东安佛母大孔雀明王像。其画像法如前画坛。唯不安界道即是。中院圣众烧沉香和香等供养。东方天众应烧白胶香而为供养。南方天众以紫矿芥子及盐相和烧之供养。西方天众以酥和安悉香烧之供养。北方天众应烧薰陆香而供养之。持诵者于坛西面。敷茅荐为座。或坐卑脚床子。严饰经案置于坛前。以诸香花供养经卷。应如是布列。转读经者可三人五人乃至七人。更替相续昼夜不令经声间断。要在绝语言。除数内一人明闲教法。咒师指撝取与只对。作法结印启请贤圣。余人但当至心读经。唯在遍数多。殷重发愿依三十七尊礼忏。三时或六时。其道场或一日或二日三日乃至七日。一切灾祸悉皆殄灭。除不至心。转经者或在家人或是出家人。每日澡浴清净着新净衣。初起首时对道场前。虔诚一心礼诸圣众。先以印契真言。依教请召一切佛菩萨及诸天众。如法供养。说所求事殷勤启告。愿垂加护。普为一切苦难众生。广发大愿。然后结跏趺坐以涂香涂手。先结三昧耶印。二手右押左外相叉作拳。直竖二中指头相拄即成。结印当心诵三昧耶真言七遍真言曰。
　　唵三(去)么(上)野娑怛鍐(三合)
　　即以此印加持自身四处。所谓心额喉顶顶上散印。
　　次结金刚钩菩萨印。
　　准前三昧耶印。以二头指屈如钩向身招。不间断诵真言七遍。普召诸佛菩萨诸天鬼神一切圣众真言曰。
　　唵嚩日[口　　朗](二合引)矩尸(一)阿(引)羯(重呼)茶微羯茶娑嚩(二合引)诃。
　　由结此印诵真言请。召一切圣众不违本誓皆来赴集。
　　次结阿波罗尔多明王印。用结地界结方隅界。二手右押左内相叉。直竖一中指头相拄。即以印顶上右旋三匝。随心远近便成结界诵七遍真言曰。
　　唵虎噜虎噜战拏里摩蹬岐(去)娑嚩(二合引)诃(引)
　　次结普供养一切贤圣印。
　　二手右押左相叉合掌。十指互交上节即成。结印当心诵七遍顶上散印真言曰。
　　曩莫三满多勃驮(引)南(一)萨嚩佗(引二)欠(平三)嗢娜[卄/(阿-可+辛)/木](二合)帝(四)娑[叵　　頁](二合)啰呬(馨异反引)[牟　　含](五)誐誐曩剑(六)娑嚩(二合引)诃。
　　由结此印及诵真言。能于一一佛菩萨诸圣众前及于无量诸佛刹土。成办一切广大供养。
　　次结佛母大孔雀明王印。
　　二手右押左内相叉。二大指二小指。各直竖头相拄即成。结印当心诵真言七遍。如前以印加持四处顶上散印真言曰。
　　唵么庾(引)啰(引)讫兰(二合引)帝(引)娑嚩(二合引)诃。
　　次捧香炉奉献启请。告白圣众说所求事。如是依法请召供养已。然后起悲愍心。为拔济众生苦难故。转读此经。每日中前换诸供物。应结阿波罗尔多明王印诵本真言。以印顶上左旋一匝。暂解其界换供养已。即如前次第再迎请结界如是依教供养转读此经。所有灾难亢旱疾疫。鬼魅厌祷恶毒灾障。种种苦难必得除灭。所有祈愿无不遂心。我已广说画像坛场供养仪轨竟。若不办如是涂画坛场。或有急速灾难至。可随自力分于一净处。以瞿摩夷涂地作一肘方坛。随其大小。磨白檀香涂作圆坛。九位中安佛像。及以三五茎孔雀尾竖于坛上。随时烧香散花乳糜酪等供养圣众。但虔诚一心转读此经。或一遍或三遍乃至七遍。或一日或二日。一切厄难悉得消除。所有祈愿皆得圆满。
　　尔时阿难陀闻佛世尊。为当来世一切苦难有情。说此读诵大孔雀明王经法。顶戴受持礼佛而退。


