迦叶赴佛般涅槃经一卷


西土圣贤撰集
迦叶赴佛般涅槃经一卷
东晋西域沙门竺昙无兰译


　　

迦叶赴佛般涅槃经
　　昔佛在世时。摩诃迦叶。于诸比丘中。最长年高才明智慧。其身亦有金色相好。佛每说法。常与其对坐。人民见之或呼为佛师。于是迦叶乃辞佛到伊筛梨山中。一山名普能。周旋数千里。去舍卫国二万六千里。多出七宝。甘果不訾。名香好药栴檀三种。其一种芳香。一种治人百病。一种可用染五色。众香杂药不可称数。亦有走翔鸟兽师子虎狼白象骐驎朱雀凤凰。或有清净异学道士。时有方石平正。其色如琉璃。纵广百二十里。奇树荫凉华叶五色。冬夏茂盛列生石上。迦叶前后教授二千弟子。皆清净高行得罗汉者。常坐此石上。诵经行道。又有清净甘香泉水。周旋四十里。其水中则有优昙华。绀色华红色华紫色华。迦叶弟子七人同夕得梦。其一比丘。梦见其所坐方石中央分破树皆根拔。复一比丘梦见四十里泉水皆干竭华悉零落。一比丘梦见拘罗边坐皆倾毁。一比丘梦见阎浮利地皆倾陷。一比丘梦见须弥山崩。一比丘梦见金轮王薨。一比丘梦见日月堕地天下失明。晨起各以所梦启迦叶。迦叶告言。我曹前见光明地时大动。卿等复得是梦。佛将般泥洹。即敕诸弟子往赴俱夷那竭国。道见一婆罗门。持文陀罗华。迦叶即问言。卿从何来。欲何所至。那得是天华。答言。我从俱夷那竭国来。时佛般泥洹已经七日诸天往赴。悉持天华天香供养佛身。此华即是。迦叶闻是语。便自投于地啼泣而言。佛今般泥洹。三界失明。将复何依恃。便帅将诸弟子进道。未到数百里。便见四天王及梵释诸天。皆持七宝盖名香好华。悉往供养佛。诸天作十二部音乐。亦有阿须轮王诸大鬼神侧塞空中。又见俱夷那竭国王。及诸邻国王。各从其群僚数百万人。见迦叶将诸弟子到。是时国贵末罗弗王。则敕国人民皆令避道。使迦叶及诸弟子得进。阿那律出迎相见言。佛般泥洹已七日。耶维火不然。但待贤者到耳。阿难见迦叶。便自投地啼哭不自胜。有一老比丘名波或。即止阿难言。止止。佛在时常禁制我等不得自由。佛今般泥洹。吾等得自在。莫复啼哭。时有天闻波或语。即举手搏之。迦叶便前接持天止之。谓波或言。佛今般泥洹。一切失所恃。汝独愚痴而反喜快。波或闻是语意解即得阿罗汉道。迦叶便与诸弟子头面着地。作礼绕棺三匝悲哀而言。我等今日不知佛头足所在。佛威神则为出足。诸天人民莫不感伤。于是摩诃迦叶乃说偈赞佛言。
　　佛为三界乘　　度于生死渊
　　澹泊升泥洹　　微妙越世间
　　佛为无量明　　照于愚痴冥
　　愿为一切人　　显耀现威灵
　　佛为大慈哀　　所度无央数
　　尊体处金棺　　清净寂然安
　　愿用优和德　　见身色相光
　　普令天及人　　兴起无量福
　　佛为开现法　　众生受润泽
　　得止生死轮　　或者入正谛
　　已蒙如来恩　　头面礼佛足
　　今但睹金棺　　心为悲感伤
　　佛虽就无为　　圣达靡不实
　　见后有疑谛　　出足于金棺
　　起分是生死　　佛以不复愁
　　法身慧常存　　莫呼永泥洹


