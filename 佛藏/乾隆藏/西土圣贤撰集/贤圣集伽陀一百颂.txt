贤圣集伽陀一百颂一卷


西土圣贤撰集
贤圣集伽陀一百颂一卷
宋西天译经三藏天息灾奉诏译


　　

贤圣集伽陀一百颂
　　稽首一切出世间　　三界最尊功德海
　　智火能烧烦恼垢　　正觉我今归命礼
　　稽首能拔生死崄　　普竭忧恼贪痴海
　　破彼尘劳罪业山　　我今归礼妙法宝
　　稽首一切佛称赞　　八圣道行作庄严
　　无为禅定渐圆明　　我今归礼圣众宝
　　内宫宝藏诸楼阁　　金玉摩尼种种光
　　真珠璎珞广庄严　　百千天人恒游履
　　若得安居天界中　　修严佛寺获斯报
　　信心归敬于三宝　　给施财帛精舍中
　　受彼人天快乐已　　当得涅盘寂灭果
　　精舍年深多摧坏　　重修严饰供佛僧
　　常获快乐住人天　　亦得涅槃寂灭果
　　若于精舍施园林　　座具衣服汤药等
　　复遇恶世饥难时　　施彼众生饮食物
　　如是而获无边福　　及得智者七圣财
　　消除一切恶道苦　　永受大富无穷尽
　　诸佛如来行住处　　若人到已生恭敬
　　承事供养兼闻法　　深信修学依戒行
　　当获广大无边果　　譬如大海渺渺深
　　以器较量算不及　　福德因缘亦如是
　　若人修建于佛殿　　寒热风雨不能侵
　　最先获证寂灭法　　圆满一切随意愿
　　若人塑画于佛像　　忧恼疾病得解脱
　　复得生天胜妙身　　大智吉祥及尊贵
　　若人重修于佛像　　当得坚牢无病身
　　长寿色力诸相圆　　后得涅盘寂静乐
　　忧恼诤讼皆灭除　　勇猛辩才人称赞
　　调伏诸根而策勤　　一切庄严众所敬
　　若人修诸佛像等　　远离过失得生天
　　富贵端严众所钦　　一切福德皆具足
　　破损塔庙若重修　　彼人无病身圆满
　　一切世间可爱果　　种种随心皆具足
　　若造佛像及佛塔　　形量至小如麦粒
　　不唯天上与人间　　决定为王受快乐
　　有色无色生亦尔　　富贵无边不可量
　　当离生老病死苦　　究竟菩提佛果圆
　　若于塔庙安舍利　　及画佛像而供养
　　得彼智光极大地　　善逝净妙佛富贵
　　安住无边众生界　　同入平等无相性
　　若于寂静山峰上　　安置佛塔及相轮
　　形量可如指节许　　当生一切人天中
　　端严大富色力安　　后作三十三天子
　　若人以手开佛塔　　当获富贵及具足
　　身体光洁心柔软　　多知性净无嗔恨
　　若有智者行檀度　　施佛涂香及白檀
　　恭俱摩等种种香　　当获广大可爱果
　　若人信佛生欢喜　　持妙香花及音乐
　　种种供养佛如来　　生天而感金宝池
　　以彼池莲细香蕊　　遍身沾惹而澡浴
　　曼那吉儞水清净　　入者尘垢自然除
　　波涛流涌喷香冷　　宝岸红莲周匝开
　　天等睹斯恒适意　　给施佛僧得此报
　　如是功德不可量　　是故诸经结颂赞
　　名衣及上服　　施佛及施僧
　　后生天界时　　最上天衣香
　　青黄种种色　　百千摩尼宝
　　而用作庄严　　富贵而无量
　　快乐亦无边　　获斯胜妙果
　　若人生世间　　而得作国王
　　具足诸色相　　上妙缯彩衣
　　种种殊胜香　　随身恒受用
　　皆因施佛衣　　成就如斯报
　　若有生天界　　种种宝庄严
　　身挂珠璎珞　　头戴宝玉冠
　　耳镮及腕钏　　如是富快乐
　　施佛庄严具　　获天胜妙果
　　若作大国王　　身相广严饰
　　璎珞摩尼珠　　玎珰声响亮
　　亦是三宝田　　布施庄严具
　　智者清净心　　施佛花鬘等
　　天上及人间　　恒获于快乐
　　复生后报中
　　成就七觉花　　复生天山地
　　而为帝释主　　与彼诸眷属
　　游嬉于园林　　种种花供养
　　而获如是果　　琉璃真珠宝
　　金银青绿等　　庄严于伞盖
　　团圆如满月　　若王若大臣
　　而用覆头顶　　如佛说此因
　　施盖获斯报　　解脱贪忧恼
　　无病恒安乐　　复作世间王
　　亦是施盖报　　若于佛塔庙
　　布施于幢幡　　当作天轮王
　　世上无能胜　　远离一切罪
　　于诸众生中　　而为于上首
　　恒得人供养　　若人于塔庙
　　布施铃铎等　　不生罪恶地
　　常得梵音声　　若人作伎乐
　　琴瑟鼓吹等　　供养佛圣贤
　　令闻心适悦　　当获天耳根
　　庄严常清净　　复得金刚慧
　　摧坏烦恼山　　若发信喜心
　　以妙色香味　　种种美饮食
　　供养诸佛等　　当生天界中
　　眷属同宝座　　以摩尼宝器
　　食天上妙馔　　饥馑刀兵劫
　　永不生其中　　若人以饮食
　　供养圣贤众　　当生人天中
　　美食常丰足　　种种而最上
　　智者恒敬爱　　若以美妙食
　　施彼出家者　　常获富乐身
　　辩才而长寿　　色力相具足
　　施食报如是　　若以慈愍心
　　施彼甘蜜水　　酥乳酪浆等
　　令彼渴乏者　　饮之获安乐
　　亦得如前报　　若以呵梨勒
　　林藤诸药草　　供施于圣贤
　　当生人天中　　无病而长寿
　　恒获身安乐　　又彼施浆饮
　　后得生天宫　　劫树花芳盛
　　所求随意得　　宝器酒蜜等
　　眷属同所饮　　又复于劫树
　　能出庄严具　　妓唱天乐等
　　悦乐天众心　　甘露复随身
　　施饮获斯报　　若人设斋食
　　当得生人天　　远离于贫寒
　　长命足财宝　　若以象马等
　　车乘及辇舆　　供施佛如来
　　当得大神通　　若施鞋袜等
　　恒生上族家　　常有象马车
　　永离贫辛苦　　师长等有病
　　若人勤承事　　当于一切处
　　所求皆成就　　若施座具等
　　当生于天上　　不受苦辛勤
　　常坐上妙座　　敷设卧具施
　　生天恒快乐　　身相广端直
　　无畏人称赞　　修种杂园林
　　严饰诸屋宅　　施人令游止
　　身心生适悦　　当招欢喜园
　　天人游行处　　与诸天女等
　　嬉戏受快乐　　若于炎热时
　　而作阴凉施　　当感优昙钵
　　尼俱菩提树　　复后得生天
　　恒受五欲乐　　井泉及池沼
　　修饰令严净　　济彼渴乏人
　　普皆令充足　　后报得生天
　　或生于梵世　　种种受快乐
　　复证寂灭果　　若以钵多罗
　　布施于三宝　　当生一切处
　　富贵而快乐　　于彼世间中
　　尊高德最上　　复感诸众生
　　恒时而供养　　智者若施刀
　　当得生天上　　智慧极聪利
　　永不值刀兵　　若人施其针
　　智慧恒猛利　　能断诸烦恼
　　证彼寂静道　　佛说若有人
　　塑画于佛像　　生于天界中
　　身体真金色　　清净光如日
　　而诸天人众　　天男及天女
　　恒时而归命　　若彼智慧人
　　善能说法施　　天上人间生
　　智德力具足　　恒受于快乐
　　永离忧悲苦　　于其后有身
　　得证寂灭道　　若彼诸有情
　　书写妙法宝　　当得宿命智
　　富贵恒安乐　　而灭一切罪
　　经彼俱胝劫　　不堕于地狱
　　及与鬼畜生　　若彼有智者
　　扫洒结坛场　　旋绕散香花
　　恒时而供养　　后生于人间
　　及生于天上　　恒受于富贵
　　复证寂灭故　　若以长明灯
　　供养佛贤圣　　生彼人天中
　　三眼常清净　　慧眼与天眼
　　及于肉眼故　　又彼施灯者
　　常得生天上　　口亦不喑哑
　　耳眼无聋眇　　又彼施灯者
　　非唯三眼净　　能于正觉法
　　一切悉通达　　智者若施财
　　供养有德众　　沙门婆罗门
　　少施获多报　　广得顺道财
　　长时而受用　　又彼行施者
　　食施畜生类　　所获于福德
　　而成于百倍　　若以财食等
　　布施于罪人　　功利渐加殊
　　获福成千倍　　若施持戒人
　　福获千百倍　　供养无心人
　　得益百俱胝　　若人施有学
　　及彼无学者　　所获于福德
　　比前而最上　　若施佛如来
　　当生于天上　　大富永不断
　　恒受于快乐　　乃至尽轮回
　　而证寂灭法　　我集此一切
　　佛说伽陀经　　略明于福报
　　普令生信受　　假使千光日
　　吉祥照大地　　夜分满月辉
　　能开青莲花　　水天毗沙门
　　帝释那罗延　　上首诸天等
　　俱因行施得　　日行于虚空
　　上下普皆照　　能活诸物命
　　时至亦无常　　帝释四天王
　　并及诸天众　　福寿穷尽时
　　而入死冤口　　忧悲苦恼火
　　不住被焚烧　　是故劝汝等
　　观察无常身　　远离欲渴心
　　勿耽人天乐　　须臾不久长
　　皆归于散坏　　我发净信心
　　舍离虚幻乐　　常诣于佛前
　　合掌而亲近　　以自大菩提
　　而作解脱主


