瑜伽翳迦讫沙啰乌瑟尼沙斫讫啰真言安怛陀那仪则一字顶轮王瑜伽经一卷


西土圣贤撰集
瑜伽翳迦讫沙啰乌瑟尼沙斫讫啰真言安怛陀那仪则一字顶轮王瑜伽经一卷
唐三藏沙门大广智不空译


　　

瑜伽翳迦讫沙啰乌瑟尼沙斫讫啰真言安怛陀那仪则一字顶轮王瑜伽经
　　真言行者若求安怛陀娜。应作是念。我云何能速取成就。当习是三摩地。所谓一切法无色。犹如虚空性自成就。作如是胜解。当如本教净治地等。作是三摩地。
　　普遍三千界　　充满智成水
　　有大宝莲华　　开敷在水中
　　宝茎如须弥　　上方珠网覆
　　花上有大宝　　八柱以庄严
　　想成宝楼阁　　四门当四方
　　珠网莲铎等　　及妙拂庄严
　　半满月珠璎　　垂宝间错带
　　是大宝楼阁　　遍满于有顶
　　应随力思惟　　观供养云海
　　先所观楼中　　有悦意白伞
　　以众宝端饰　　宝璎半满月
　　妙拂等庄严　　伞上有大宝
　　普遍发光明　　皆散雨众宝
　　真言智观行　　于彼楼阁中
　　金刚师子座　　宝莲华庄严
　　珠网莲缯磬　　白拂等庄严
　　一切欲喜乐　　于中围绕住
　　不远于身前　　应想第二座
　　一切皆如上　　唯无师子座
　　角门于四处　　嬉戏焚香等
　　次作圆具法　　云何作圆具
　　先应观诸法　　无性为自性
　　物我同一体　　然后加诸法
　　云何加诸法　　生老病忧死
　　搅扰于心田　　如是思惟已
　　应生大悲愍　　由是生智心
　　则是光明心(光明心即菩提心也)
　　以大悲熏成　　其体如满月
　　离能取所取　　菩提心已生
　　应住身口意　　所明体加持
　　此名圆具法(即如瑜伽中成身次第也)
　　族明胜次第知已(族五部明五部真言也)
　　众真言威德知已
　　自住部王法(谓一字顶轮也)
　　则为当族王　　先应印已成(谓大印也)
　　次明应思惟　　由身口意体
　　想身为诸佛　　于心想月轮
　　无垢犹如佛　　真言者应知
　　有种种光明　　皆从月形生
　　遍至无量界　　复入行人心
　　坚固为五峰　　变为金刚形
　　想在彼掌中　　复出种种光
　　其光皆遍满　　至于无边界
　　而作佛游戏　　还来瑜岐身
　　如是皆入已　　成普贤大色
　　应观大菩萨　　诸相皆成就
　　一切庄严具　　莲华鬘灌顶
　　自成摩诃萨　　从瑜岐心生
　　持真言弓箭　　依住于月轮
　　或持鬘而住　　或四方安居
　　随力观身前　　诸众生大乐
　　最上令成就　　一切印严手
　　惠施于一切　　诸有情如愿
　　并熙怡为舞　　金刚鬘流出
　　为左于腰侧　　住右作舞势
　　安立众生利　　如自明随形
　　诸众生所见　　皆令成调伏
　　作如是加持　　利益于众生
　　及余诸利益　　攞写等供养
　　而已陈供养　　自身自所尊
　　真言字相应　　随力而念诵
　　如声色相应　　以字为花鬘
　　智者应思惟　　依瑜伽相应
　　于声我今说　　一切最胜成
　　如来莲华部　　商佉声念诵
　　我赞如雷声　　分明称吽字
　　我说金刚部
　　亦通摩醯首罗。念诵者成就南摩尼羯磨。此部念诵。如铃铎声。如箜篌声笛声。如舞动璎珞声。其声如孔雀鸣。如一切部法中。相应一切义。成如是音声。而作念诵。与真言相应。真言者随声。应思惟其义。不久当成就。此通一切部此是声念诵仪轨。
　　我说色念诵。我今说一切。色者说为印。与此相应转(谓运为也)善思惟其明。当安其胸臆。印焰明观察。身中出金刚。甘露而灌洒。令本天喜悦。得隐自身形。大勤勇我说。色念诵由此真言者。知以印令成就。不久易余身。我说瑜伽。念诵如昔所说。其明应思惟。安置于自处。供养以如教。纯相应念诵离心喉顶舌鼻齶及离念内外。唯法相应耳。不应依于声。此名为金刚。瑜伽念诵仪。若知真实体。应当知成就。而获得常恒。以此瑜伽法。相应而住之。以菩提胜心。为成就不久。皆当得如意。其中字念诵。如获我今说。如是积资粮。真言应诵持。以文字为色。应分别观之。作念诵事业。月行列意生。明字与之俱。安本尊胸臆。不久得安怛陀娜。于月以月合。于一切字色。应于上思惟。光明轮庄严。行列不间断。如以线穿珠。金色以为光。晃曜本尊身。如彼彼月字。殊胜妙真言。以成真言者。则彼彼喜悦。力命增益更炽盛。意光明相应。我说为文字。行列之念诵。我今遍诸仪则成就物光晖。我今说。诵明念诵者。若作彼以光明成就于诸物。应生念诵相应仪。一切真言皆得成。一仪与相应。应作识清净。清净为心识。智者然当入成就。以身以语以意。依如是物而住。应知四支法。瑜伽法成就。此中说为意。获通及地等。以身现诸身(决云谓随众生意所乐者)
　　以语辩一切。烟焰等成就。我说物成就。于中身成就者。种类有多种。四印及余轮坛。瑜伽者应当尽其所解者而作大曼荼罗。曼荼罗仪轨成办中央三昧形。应安软坐(西方或以赤獐皮中安毡花而坐)
　　而安坐。一切瑜伽三摩地相应昼夜等至(谓入定也)真言者住与慧念相应。中夜或明相现时。或三更或明相决定当成就。或地及神通成就。如来说。我今说意成就。现身而获之。以此印加持身。我今为大印。应作是思惟。于成就及曼荼罗念诵者。净心则成就。我说成就相。口身或出光明暖烟及增等。若见升空去。成就相应知于身成就。我广说已。
　　我说语成就法。如获次第说。应为先行法已。如前法应作(谓自建立已来乃至大印等)口心印上住莲华。应知于心间于上住商佉(谓在花上也)商佉中出声。相续无间断。于莲华中发生金刚舌。以白色(谓作赤色上有金刚)舌上或想佛或宝或莲华或羯磨金刚或余部印契。或一月及两月三四及五月乃至八个月观想。于此坛结加趺坐。常以本寂静相应。分明观商佉声已。即依莲华界。从花蕊出声量如微尘。其声出至咽。次至于舌。便即成其字。舌字出光焰。焰猛而普遍。以声满虚空。行者径定诵或一日及一夜。中夜或后夜。从舌出光明。其光有大声。或从心从唇及齿。出间错光明。若见如是者当知得悉地。以此语相应能摧诸异宗令他发净信。能为众生利益。如是瑜伽相应念诵。有比丘嚩迦者吒。当得口成就。于间错出。七日而成语成就仪则。
　　我今说物成就。如前瑜伽应成就。应取余部物等或用余部印及真言三簸多(谓以杓应萨嚩拄物便泻炉中及余声未尽还拄物)行相作已。智者于此曼荼罗。即入羯磨三昧耶。自为一切羯磨。自在其中为色相。一切于本部主。应与于右手印物为次第。于金刚缚中安物。类于中积。缚印当脐下或当心。二手以缚物献安自心。自明。智者以此法。观身火光聚。以先所集身口意善资粮用以此身物。安于明手中。真言字火焰声念诵。真言者尽其夜应作。不应破其坐。以此仪则法。初夜当生暖。烟当于中夜。光焰于明相。如是渐次加。如光焰成物。得飞腾虚空。于三界自在。我说安善那法。我曾已先说。应断一切取。应依于本明。乃至自身体。语心亦如是。以自真言。应隐没作本明主。应作念诵。大金刚名者。以金刚大身。智者应坚住召入缚令喜。当安于心。如自心所乐。我明观自身。我是虚空。由此相应成就。乃至一切欲界主。彼等不见形。刹那至梵天。以尽彼法作钩召。应作四印曼荼罗。应安意在左手。自身安于彼。以拳应坚持。作拳为虚空。如是安怛陀娜。虽忉利天宫亦不能见。游于他化自在宫。恣意安乐自在乃至意所乐。丸药口安怛陀娜法。
　　我今略说成就法。如是观自明。我是一切体(所谓以虚空内有所为一体也)自身同彼印。住微细金刚三昧。入于自明心。于丸药成就。观丸药置于口。能游须弥顶。一切世间不能见。药色成大力(谓体随意变身也)受忉利天宫欲乐随意得快乐。余世间相杂。我今说安怛陀娜。丸药依本教成。真言智应作自明。智身前求。成就者应献。无垢如虚空。明身物及色。以明字行列。光焰相应住。当入本尊身。如隐没住意。从明口流出。真言光威猛。丸药善应成。烟气腾生已。禁止已安口。为不现形中自在。游于四洲。刹那诸世界。还来归本处。所去得随意。种种成就。药叉众常以为眷属。亦能游戏须弥四天王下层四药叉世界作无量有情利益。失正道漂旷野贼王水火等逼。起是悲悯心于一切系缚处。我当成就已皆令得解脱。
　　我今已略说。广法如大经。应观自心月。月形具光明。则于此月中。一字如金色。难睹如日轮。光明普舒遍。瑜岐想光明。则其字为轮。其轮为转轮。持妙色形七宝围绕。遍身毛孔中。流出无量佛。瑜岐应思惟。用金刚界印。四处诵真言加持。勤勇力成就。念定勤为薪。焚烧一切罪。以真言色火。当离疑分别。求大乐弃小乐。殷勤慧菩提。住真言仪则。
　　一字顶轮王瑜伽观行仪轨一卷。


