一百五十赞佛颂一卷


西土圣贤撰集
一百五十赞佛颂一卷
尊者摩咥里制吒造唐沙门义净译


　　

一百五十赞佛颂
　　世尊最殊胜　　善断诸惑种
　　无量胜功德　　总集如来身
　　唯佛可归依　　可赞可承事
　　如理思惟者　　宜应住此教
　　诸恶烦恼习　　护世者已除
　　福智二俱圆　　唯尊不退没
　　纵生恶见者　　于尊起嫌恨
　　伺求身语业　　无能得瑕隙
　　记我得人身　　闻法生欢喜
　　譬如巨海内　　盲龟遇楂穴
　　忘念恒随逐　　惑业堕深坑
　　故我以言词　　叹佛实功德
　　牟尼无量境　　圣德无边际
　　为求自利故　　我今赞少分
　　敬礼无师智　　希有众事性
　　福慧及威光　　谁能知数量
　　如来德无限　　无等无能说
　　我今求福利　　假赞以名言
　　我智力微浅　　佛德无崖际
　　唯愿大慈悲　　拯我无归处
　　怨亲悉平等　　无缘起大悲
　　普于众生界　　恒作真善友
　　内财尚能舍　　何况于外财
　　尊无吝惜心　　求者满其愿
　　以身护彼身　　以命赎他命
　　全躯救一鸽　　欢喜无悭吝
　　尊不畏恶道　　亦不贪善趣
　　但为心澄洁　　尸罗由此成
　　常离诸邪曲　　恒亲质直者
　　诸业本性空　　唯居第一义
　　众苦逼其身　　尊能善安虑
　　正智断诸惑　　有过悉兴悲
　　殉命济他难　　生无量欢喜
　　如死忽重苏　　此喜过于彼
　　怨对害其身　　一切时恒恼
　　不观其过恶　　常起大悲心
　　正遍菩提种　　心恒所珍玩
　　大雄难胜智　　无有能及者
　　无等菩提果　　苦行是其因
　　由此不顾身　　勤修诸胜品
　　豪贵与贫贱　　等引以大悲
　　于诸差别中　　而无高下想
　　胜乐等持果　　心无有贪着
　　普济诸群生　　大悲无间断
　　尊虽遭极苦　　于乐不悕求
　　妙智诸功德　　殊胜无能共
　　染净诸杂法　　简伪取其真
　　如清净鹅王　　饮乳弃其水
　　于无量亿劫　　勇猛趣菩提
　　于彼生生中　　丧身求妙法
　　三僧祇数量　　精勤无懈惓
　　持此为胜伴　　以证妙菩提
　　尊无嫉姤心　　于劣除轻想
　　平等无乖诤　　胜行悉圆成
　　尊唯重因行　　非求果位圆
　　遍修诸胜业　　众德自成满
　　勤修出离法　　超升众行顶
　　坐卧经行处　　无非胜福田
　　拔除众过染　　增长清净德
　　斯由积行成　　唯尊最无上
　　众福皆圆满　　诸过悉蠲除
　　如来净法身　　尘习皆已断
　　资粮集更集　　功归调御身
　　欲求于譬类　　无能与佛等
　　遍观诸世间　　灾横多障恼
　　纵有少分善　　易得为比对
　　远离诸过患　　湛然安不动
　　最胜诸善根　　无能为譬喻
　　如来智深远　　无底无边际
　　世事喻佛身　　牛迹方大海
　　深仁荷一切　　世间无有比
　　大地持重担　　喻此实为轻
　　愚痴闇已除　　牟尼光普照
　　世智非能譬　　如萤对日光
　　如来三业净　　秋月皎空池
　　世洁喻佛身　　俱成尘浊性
　　如上诸所引　　世中殊胜事
　　佛法迥超过　　俗事可哀愍
　　圣法珍宝聚　　佛最居其顶
　　无上无比中　　唯佛与佛等
　　如来圣智海　　随乐叹少分
　　鄙词赞胜德　　对此实多惭
　　时俗睹降魔　　一切咸归伏
　　观彼同真性　　我谓等轻毛
　　假令大战阵　　智勇能摧伏
　　圣德超世间　　降彼非为喻
　　邻次降魔后　　于夜后分中
　　断诸烦恼习　　胜德皆圆满
　　圣智除众闇　　超过千日光
　　摧伏诸邪宗　　希有无能比
　　三善根圆满　　永灭贪恚痴
　　种习悉已除　　清净无能喻
　　妙法尊恒赞　　不正法恒非
　　于斯邪正处　　心无有憎爱
　　于圣弟子众　　及外道师徒
　　于彼违顺中　　佛心初无二
　　于德情无著　　德者亦非贪
　　善哉极无垢　　圣智恒圆洁
　　诸根常湛寂　　永离迷妄心
　　于诸境界中　　现量由亲睹
　　念慧穷真际　　非凡愚所测
　　善安立语言　　证彼亡言处
　　寂静无碍光　　皎洁逾辉映
　　妙色世希有　　熟不怀敬心
　　若有暂初观　　或复恒瞻睹
　　妙相曾无二　　前后悉同欢
　　最胜威德身　　观者心无厌
　　纵经无量劫　　欣仰似初观
　　所依之德体　　能依之德心
　　性相二俱融　　能所初无异
　　如斯善逝德　　总集如来躬
　　离佛相好身　　余非所安处
　　我因先世福　　幸遇调御师
　　仰赞功德山　　远酬尊所记
　　一切有情类　　皆因烦恼持
　　唯佛能善除　　由悲久住世
　　谁当先敬礼　　唯佛大悲尊
　　圣德超世间　　悲愿处生死
　　尊居寂静乐　　处浊为群生
　　永劫久精勤　　慈心为一切
　　从真还利俗　　由悲所引生
　　如咒出潜龙　　兴云注甘雨
　　恒居胜定位　　等观以怨亲
　　凶崄倡聒人　　投身归圣德
　　神通师子吼　　宣言三界尊
　　久已厌名闻　　由悲自称赞
　　常修利他行　　曾无自利心
　　慈念遍众生　　于己偏无爱
　　悲愿无边际　　逐器化群生
　　随处皆饶益　　犹如散祭食
　　深心念一切　　恒不舍须臾
　　利彼反遭辱　　由咎非佛作
　　慈音演妙义　　诚谛非虚说
　　广略任机缘　　半满随时转
　　若闻尊演说　　孰不叹希奇
　　纵令怀恶心　　有智咸归信
　　义词恒善巧　　或复出粗言
　　利益悉不虚　　故并成真妙
　　柔软及粗犷　　随事化众生
　　圣智无碍心　　一味皆平等
　　胜哉无垢业　　善巧喻良工
　　成此微妙身　　演斯珍宝句
　　睹者皆欢喜　　闻说并心开
　　美颜宣妙词　　如月流甘露
　　慈云洒法雨　　能清染欲尘
　　如彼金翅王　　吞灭诸龙毒
　　能殄无明闇　　喻如千日光
　　摧碎我慢山　　譬犹天帝杵
　　现证非虚谬　　静虑除乱心
　　如实善修行　　三事皆圆满
　　创闻佛所说　　心喜已开明
　　从此善思惟　　消除诸垢染
　　遭苦能安慰　　放逸令生怖
　　着乐劝厌心　　随事皆开诱
　　上智证法喜　　中根胜解生
　　浅劣发信心　　尊言遍饶益
　　善拔诸邪见　　引之趣涅槃
　　罪垢能洗除　　由尊降法雨
　　一切智无碍　　恒住正念中
　　如来所记莂　　一向非虚谬
　　无非处非时　　亦无非器转
　　尊言不虚发　　闻者悉勤修
　　一路胜方便　　无杂可修学
　　初中后尽善　　余教所皆无
　　如斯一向善　　狂愚起谤心
　　此教若生嫌　　无怨与斯等
　　历劫为群迷　　备经众苦毒
　　此教纵非善　　念佛尚应修
　　况能大饶益　　复宣深妙义
　　纵使头被焚　　先应救此教
　　自在菩提乐　　圣德恒淡然
　　皆由此教生　　证彼亡言处
　　世雄真实教　　邪宗闻悉惊
　　魔王怀恼心　　人天生胜喜
　　大地无分别　　平等普能持
　　圣教利群生　　邪正俱蒙益
　　暂闻佛所说　　金刚种已成
　　纵未出樊笼　　终超死行处
　　闻法方思义　　如实善修行
　　次第三慧圆　　余教皆无此
　　唯独牛王仙　　妙契真圆理
　　斯教不勤修　　宁有怨过此
　　暂闻除渴爱　　邪见信心生
　　听者发喜心　　依斯具净戒
　　诞应时咸喜　　成长世皆欢
　　大化利群生　　示灭兴悲感
　　赞咏除众毒　　忆念招欣庆
　　寻求发慧明　　解悟心圆洁
　　遇者令尊贵　　恭侍胜心生
　　承事感福因　　亲奉除忧苦
　　尸罗具清洁　　静虑心澄寂
　　般若圆智融　　恒沙福所集
　　尊容及尊教　　及尊所证法
　　见闻思觉中　　此宝最殊胜
　　漂流作洲渚　　害己恒为护
　　怖者作归依　　引之令解脱
　　净戒成妙器　　良田生胜果
　　善友能饶益　　慧命由此成
　　行恩及和忍　　见者咸欣悦
　　广集仁慈心　　功德无边际
　　身口无过恶　　爱敬由之生
　　吉祥众义利　　咸依善逝德
　　导师能善诱　　堕慢使翘勤
　　等持调曲心　　迷途归正道
　　善根成熟者　　驾驭以三乘
　　[怡-台+龍]悷不调人　　由悲故暂舍
　　于遭厄能设　　安乐劝善修
　　悲愍苦众生　　利乐诸群品
　　违害兴慈念　　失行者生忧
　　暴虐起悲心　　圣德无能赞
　　恩深于罔极　　举世所咸知
　　于此返生怨　　尊恒起慈愍
　　亡身救一切　　自事不生忧
　　于诸崩堕人　　亲能为援护
　　二世行恩造　　超过诸世间
　　于闇常照明　　尊为慧灯炷
　　人天所受用　　随类有差殊
　　唯尊正法味　　平等无差别
　　不观于氏族　　色力及年华
　　随有善根人　　求者皆蒙遂
　　广现诸希有　　无缘起大慈
　　圣众及人天　　合掌咸亲近
　　呜呼生死畏　　佛出乃光晖
　　饶益诸众生　　皆能满其愿
　　恶人与共处　　摧乐取忧危
　　谤恼害其身　　犹如受胜德
　　为物行勤苦　　曾无染着心
　　世尊希有德　　难以名言说
　　尊游崄恶道　　马麦及牛锵
　　苦行经六年　　安受心无退
　　尊居最胜位　　悲愍化群生
　　纵遇轻贱人　　身语逾谦敬
　　或位尊贵主　　曾无憍慢心
　　屈己事众生　　卑恭如仆使
　　机情亿万种　　论难百千端
　　如来慈善音　　一答疑皆断
　　恩深过覆载　　背德起深怨
　　尊观怨极境　　犹如极重恩
　　怨于尊转害　　尊于怨转亲
　　彼恒求佛过　　佛以彼为恩
　　邪宗妒心请　　毒饭与火坑
　　悲愿化清池　　变毒成甘露
　　以忍调恚怒　　真言销谤毁
　　慈力伏魔怨　　正智降邪毒
　　群迷从旷劫　　习恶以性成
　　唯尊妙行圆　　一念翻令善
　　温柔降暴虐　　惠施破悭贪
　　善语伏粗言　　唯尊胜方便
　　难提摧巨慢　　鸯掘起慈心
　　难调能善调　　谁不赞希有
　　唯尊圣弟子　　法味自怡神
　　草座以为安　　金床非所贵
　　善知根欲性　　摄化任机缘
　　或有待其请　　或无问自说
　　初陈施戒等　　渐次净心生
　　后谈真实法　　究竟令圆证
　　怖畏漂流处　　唯佛可归依
　　勇猛大悲尊　　拯济诸群品
　　身云遍法界　　法雨洒尘方
　　应现各不同　　随机故有异
　　善净无违诤　　唯尊可承奉
　　广利诸人天　　咸应兴供养
　　身口无起作　　善化遍群方
　　所说妙相应　　此德唯尊有
　　久修三业净　　妙瑞现无边
　　普观诸世间　　曾无此胜德
　　况于极恶者　　纯行最上悲
　　广利诸众生　　勇猛勤精进
　　声闻知法者　　于尊恒奉事
　　设使证涅槃　　终名为负债
　　彼等诸圣众　　为己而修学
　　由舍利生心　　不名还债者
　　无明睡已觉　　悲观遍群方
　　荷负起翘勤　　圣善宜亲近
　　魔怨兴恼害　　佛力已能除
　　无畏功德中　　斯但显少分
　　悲心化一切　　圣意绝希求
　　利乐无不施　　能事斯皆毕
　　如来胜妙法　　若或可迁移
　　调达与善星　　不应投此教
　　无始流转中　　互为不饶益
　　由斯佛出世　　开示化众生
　　鹿苑度俱邻　　坚林化须跋
　　此土根缘尽　　更无余债牵
　　法轮久已转　　觉悟诸群迷
　　恒沙受学人　　皆能利三有
　　以胜金刚定　　自碎坚牢身
　　不舍于大悲　　自化犹分布
　　二利行已满　　色法两身圆
　　救摄一阐提　　双林显佛性
　　悲心贯三有　　色像应群方
　　粟粒以分身　　尔乃居圆寂
　　善哉奇特行　　希有功德身
　　大觉诸法门　　世所未曾有
　　流恩遍含识　　身语恒寂然
　　凡愚背圣恩　　于尊兴谤怒
　　法聚宝藏真无际　　德源福海实难量
　　若有众生曾礼尊　　礼彼亦名为善礼
　　圣德神功无有尽　　我今智劣喻微尘
　　欲赞如来功德山　　望崖怯退由斯止
　　无量无数无边境　　难思难见难证理
　　唯佛圣智独了知　　岂是凡愚所能赞
　　一毫一相充法界　　一行一德遍心源
　　清净广大喻芳池　　能疗众生烦恼渴
　　我赞牟尼功德海　　凭斯善业趣菩提
　　普愿含生发胜心　　永离凡愚虚妄识

