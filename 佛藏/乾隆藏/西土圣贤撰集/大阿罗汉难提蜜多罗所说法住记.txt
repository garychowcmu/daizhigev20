大阿罗汉难提蜜多罗所说法住记一卷


西土圣贤撰集
大阿罗汉难提蜜多罗所说法住记一卷
唐三藏法师玄奘奉诏译


　　

大阿罗汉难提蜜多罗所说法住记
　　如是传闻。佛薄伽梵般涅槃后八百年中。执师子国胜军王都。有阿罗汉名难提蜜多罗(唐言庆友)。具八解脱三明六通无诤愿智边际定等。无量功德皆悉具足。有大威神名称高远。以愿智力能知此界一切有情种种心行。复能随顺作诸饶益。化缘既毕将般涅槃。集诸苾刍苾刍尼等。说己所证诸妙功德。及应所行利乐有情。诸胜事业皆悉成办。告时众曰。自今已后无复所为。唯无余依是所归趣。仁等当知有疑可问。时诸大众闻是语已。举声号哭不能自持宛转于地。或起唱言佛薄伽梵久已涅槃。诸圣弟子亦随寂灭。世间久空无真调御。今唯尊者为天人眼。如何复欲弃舍我等。愿垂哀愍少留寿命。尊者庆友慰喻众言。不须啼泣。仁等当知世间法尔有生必灭。诸佛如来降伏四魔于寿自在。随顺世故犹示涅槃。况我今者岂宜恒住。设随汝请亦无利益。当体此意勿生忧恼。但有疑者应可速问。诸苾刍等虽承告示。犹增涕噎良久乃问。我等未知世尊释迦牟尼无上正法当住几时。尊者告曰。汝等谛听。如来先已说法住经。今当为汝粗更宣说。佛薄伽梵般涅槃时。以无上法付嘱十六大阿罗汉并眷属等。令其护持使不灭没。及敕其身与诸施主作真福田。令彼施者得大果报。时诸大众闻是语已少解忧悲。复重请言。所说十六大阿罗汉。我辈不知其名何等。庆友答言。第一尊者名宾度罗跋啰惰阇。第二尊者名迦诺迦伐蹉。第三尊者名迦诺迦跋厘堕阇。第四尊者名苏频陀。第五尊者名诺距罗。第六尊者名跋陀罗。第七尊者名迦理迦。第八尊者名伐阇罗弗多罗。第九尊者名戍博迦。第十尊者名半托迦。第十一尊者名啰怙罗。第十二尊者名那伽犀那。第十三尊者名因揭陀。第十四尊者名伐那婆斯。第十五尊者名阿氏多。第十六尊者名注荼半托迦。如是十六大阿罗汉。一切皆具三明六通八解脱等无量功德。离三界染诵持三藏博通外典。承佛敕故。以神通力延自寿量。乃至世尊正法应住常随护持。及与施主作真福田。令彼施者得大果报。
　　尔时苾刍苾刍尼等。复重请言。我等不知十六尊者多住何处。护持正法饶益有情。庆友答言。第一尊者与自眷属千阿罗汉。多分住在西瞿陀尼洲。第二尊者与自眷属五百阿罗汉。多分住北方迦湿弥罗国。第三尊者与自眷属六百阿罗汉。多分住在东胜身洲。第四尊者与自眷属七百阿罗汉。多分住在北俱卢洲。第五尊者与自眷属八百阿罗汉。多分住在南赡部洲。第六尊者与自眷属九百阿罗汉。多分住在耽没罗洲。第七尊者与自眷属千阿罗汉。多分住在僧伽荼洲。第八尊者与自眷属千一百阿罗汉。多分住在钵刺拏洲。第九尊者与自眷属九百阿罗汉。多分住在香醉山中。第十尊者与自眷属千三百阿罗汉。多分住在三十三天。第十一尊者与自眷属千一百阿罗汉。多分住在毕利扬瞿洲。第十二尊者与自眷属千二百阿罗汉。多分住在半度波山。第十三尊者与自眷属千三百阿罗汉。多分住在广胁山中。第十四尊者与自眷属千四百阿罗汉。多分住在可住山中。第十五尊者与自眷属千五百阿罗汉。多分住在鹫峰山中。第十六尊者与自眷属千六百阿罗汉。多分住在持轴山中。
　　诸仁者若此世界。一切国王辅相大臣长者居士。若男若女发殷净心。为四方僧设大施会。或设五年无遮施会。或庆寺庆像庆经幡等施设大会。或延请僧至所住处设大福会。或诣寺中经行处等。安布上妙诸坐卧具。衣药饮食奉施僧众。时此十六大阿罗汉。及诸眷属随其所应分散往赴。现种种形蔽隐圣仪。同常凡众密受供具。令诸施主得胜果报。如是十六大阿罗汉。护持正法饶益有情。至此南赡部洲人寿极短至于十岁。刀兵劫起互相诛戮。佛法尔时当暂灭没。刀兵劫后人寿渐增至百岁位。此洲人等厌前刀兵残害苦恼复乐修善。时此十六大阿罗汉。与诸眷属复来人中。称扬显说无上正法。度无量众令其出家。为诸有情作饶益事。如是乃至此洲人寿六万岁时。无上正法流行世间炽然无息。后至人寿七万岁时。无上正法方永灭没。时此十六大阿罗汉。与诸眷属于此洲地俱来集会。以神通力用诸七宝造窣堵波严丽高广。释迦牟尼如来应正等觉。所有遗身驮都皆集其内。尔时十六大阿罗汉。与诸眷属绕窣堵波以诸香花持用供养恭敬赞叹。绕百千匝瞻仰礼已。俱升虚空向窣堵波作如是言。敬礼世尊释迦如来应正等觉。我受教敕护持正法。及与天人作诸饶益。法藏已没有缘已周今辞灭度。说是语已一时俱入无余涅槃。先定愿力火起焚身。如灯焰灭骸骨无遗。时窣堵波便陷入地。至金轮际方乃停住。尔时世尊释迦牟尼无上正法。于此三千大千世界永灭不现。从此无间此佛土中有七万俱胝独觉一时出现。至人寿量八万岁时。独觉圣众复皆灭度。
　　次后弥勒如来应正等觉出现世间。时赡部洲广博严净无诸荆棘溪谷堆埠。平正润泽金沙覆地。处处皆有清池茂林名花瑞草及众宝聚。更相辉映甚可爱乐。人皆慈心修行十善。以修善故寿命长远丰乐安隐。士女殷稠城邑邻次鸡飞相及。所营农稼一种七获。自然成实不须耘耨。诸仁者于彼时中。国界庄严有情果报陈之难尽。具如弥勒成佛经说。弥勒如来成正觉已。为声闻众三会说法令出生死得证涅槃。第一会度九十六俱胝声闻众。第二会度九十四俱胝声闻众。第三会度九十二俱胝声闻众。
　　若诸国王大臣长者居士男女一切施主。于今释迦牟尼佛正法中。能为佛事自种善根。或教他种。谓以七宝金银真珠璧玉香材鋀石铜铁木石泥漆。或以缯缕或以彩画。作佛形像及窣堵波。若大若小乃至最小如指节量。或以香花诸妙供具。若多若少而为供养。彼由如是善根力故。至弥勒如来成正觉时善得人身。于彼佛第一会中以净信心舍俗出家剃除须发披着法服既预圣众。随宿愿力便得涅槃。是名第一为佛事故种善根者所得果报。
　　若诸国王及以臣庶一切施主。于今释迦牟尼佛正法中。能为法事自种善根。或教他种。谓于大乘素呾缆藏。所有甚深空性相应诸大乘经。谓般若波罗蜜多经。妙法芬陀利迦经。金光明经。金刚手藏经。首楞伽摩三摩地经。幻喻三摩地经。大神变三摩地经。集诸功德三摩地经。还如来智印三摩地经。具诸威光三摩地经。宝台经。集诸菩萨三摩地经。诸佛摄受经。集请问经。梵王问经。善吉问经。勇猛问经。能满问经。海龙王问经。无热恼龙王问经。树幢龙王问经。宝掌问经。宝髻问经。虚空音问经。虚空吼问经。幻网问经。宝女问经。妙女问经。善臂问经。师子问经。猛授问经。金光女问经。说无尽慧经。说无垢称经。未生怨王经。谛实经。那罗延经。佛花严经。莲华手经。十佛名经。无量光众经。极乐众经。集净华经。大集经。入一切道经。宝幢经。宝聚经。宝箧经。彩画经。高顶王经。如是等大乘经。有百俱胝部当差别。复有大乘毗柰耶藏。阿毗达磨藏众多部类。一切皆是菩萨藏摄。复有声闻三藏。谓素怛缆藏。毗柰耶藏。阿毗达磨藏。素怛缆藏。有五阿笈摩。谓长阿笈摩。中阿笈摩。增一阿笈摩。相应阿笈摩。杂类阿笈摩。毗柰耶藏中有苾刍戒经苾刍尼戒经。分别戒本诸蕴差别及增一律。阿毗达磨藏中。有摄六问相应发趣等。众多部类。复有本生鬘赞独觉鬘赞。于如是等正法藏中。或是佛说或菩萨说或声闻说或诸仙说。或诸天说或智者说。能引义利乃至有能。于四句颂。若自诵若教他诵。若自读若教他读。若自持若教他持。若自解说若教他解说。或于法师恭敬供养。或于经卷恭敬供养。谓以种种香花幡盖伎乐灯明而为供养。或于经卷以诸杂彩囊帊缕带而严饰之。由如是等善根力故。至弥勒如来成正觉时善现人身。于彼佛第二会中。以净信心舍离家法。出趣非家。净除须发披着法服既预圣众。随宿愿力便得涅槃。是名第二为法事故种善根者所得果报。
　　若诸国王及臣庶等。一切施主于今释迦牟尼佛正法中。能为僧事自种善根。或教他种。谓诸苾刍苾刍尼众。或次第请或随缘请。于月一日或月八日或十五日设斋供养。或往寺中。若供养佛。若供养众。或作给侍。或有供养修静虑者。或有供养诸说法者。或见有人欲于正法学习流布。从师听受不作留难。施其所安无令怯退。或设五年无遮施会。或施四方僧。或施寺舍及坐卧具。或施钟磬或施园林。如是等类供养僧众。彼由如是善根力故。至弥勒如来成正觉时善得人身。于彼佛第三会中。以净信心舍离家法出趣非家。净除须发披着法服既预圣众。随宿愿力便得涅槃。是名第三为僧事故种善根者所得果报。
　　尔时庆友大阿罗汉。为诸大众广说如上事已。以神通力于大众前身升虚空。高七多罗树。示现种种不可思议双神变事。令所观众增进胜道。时彼尊者现神变已。即于空中结跏趺坐。舍诸寿行及诸命行。入无余依般涅槃界。先定愿力火起焚身。于虚空中雨身遗骨。时诸大众悲叹希有。竞收遗骨起窣堵波。以诸香花宝幢幡盖伎乐灯明常为供养。此法住记古昔诸师展转相承诵持不忘。为令一切国王大臣长者居士诸施主等。了达因果。厌生老病死芭蕉幻焰泡沫之身。修诸胜业于当来世逢事弥勒。解脱烦恼得大涅槃生爱乐故。于佛正法护持建立令久不灭。


