文殊所说最胜名义经二卷


西土圣贤撰集
文殊所说最胜名义经二卷
宋西天三藏明因妙善普济法师金总持等译

文殊所说最胜名义经卷上
　　归命妙吉祥　　所说最胜义
　　金刚掌菩萨　　降伏诸魔众
　　身涌遍三界　　秘密王自在
　　目若青莲叶　　面如莲华敷
　　执持金刚杵　　以手掷复掷
　　现大忿怒相　　威振十方界
　　金刚手菩萨　　亦持金刚杵
　　精进相微妙　　勇猛降诸魔
　　大智利群生　　化亿数金刚
　　或踊跃欢喜　　或现忿怒相
　　顶礼佛世尊　　合掌心恭敬
　　愿令法久住　　作众生依怙
　　常于幻网中　　引接菩提路
　　无智愚痴人　　困苦烦恼者
　　救护令解脱　　皆护最上果
　　世尊调御师　　常住大三昧
　　能了诸法性　　根境亦如是
　　如来智慧身　　乌瑟腻沙相
　　文殊大智者　　智观善出生
　　甚深微妙义　　大法无等伦
　　于初中后善　　名义为最胜
　　过去佛已说　　未来佛当说
　　现在佛今说　　三世皆如是
　　于大幻网中　　能度诸群品
　　金刚掌菩萨　　欢喜伸赞叹
　　佛说真密语　　我今能受持
　　决定心坚固　　至成等正觉
　　演说秘密法　　引导诸众生
　　起无漏智慧　　烦恼尽无余
　　金刚手菩萨　　合掌住佛前
　　尔时释迦佛　　最上两足尊
　　舌相真实语　　清净微妙音
　　普流于世间　　四种魔不现
　　遍满三界中　　梵音美赞叹
　　如来秘密王　　宣说大法要
　　善哉金刚掌　　善哉金刚手
　　为作利益故　　大智得成就
　　最上大义利　　灭除诸罪垢
　　文殊大智者　　愿听如是义
　　善哉大导师　　方便为宣说
　　尔时释迦佛　　开示秘密法
　　摄持大明咒　　谓持明咒部
　　世出世间部　　周遍世界部
　　大印诸法部　　乌瑟腻沙部
　　六种大咒王　　相应无有二
　　出生伽陀法　　我今故宣说
　　遏阿(引)壹翳(引)嗢污(引)伊爱(引)邬奥(引)暗恶。
　　安住心智观　　如来三业转
　　唵字金刚利　　能断诸苦恼
　　文殊大吉祥　　智慧妙观察
　　宣说秘密门　　自在王神咒
　　阿啰钵左那(引)野谛曩莫。
　　归命佛世尊　　出生菩提智
　　遏字一切中　　为大最上义
　　出生大有情　　离心离言相
　　及一切音声　　一切光明相
　　此摩诃大贪　　一切众生着
　　摩诃大嗔恨　　一切苦恼因
　　摩诃大愚痴　　众生心深入
　　摩诃大忿怒　　是为大怨害
　　摩诃大爱乐　　心种种见着
　　大欲及大乐　　大喜及大染
　　大色及大身　　大相及大貌
　　大名及大施　　大圆满道场
　　持大智慧剑　　断大烦恼网
　　大显及大称　　大光及大明
　　大幻作幻师　　大幻义成就
　　大幻化染欲　　大幻化见网
　　大布施殊胜　　大持戒摄受
　　大忍辱执持　　大精进勇猛
　　大禅定安住　　大智慧出生
　　大方便大愿　　大力及大智
　　大慈法无我　　大悲深妙行
　　大慧大勇猛　　大施大方便
　　大神通智力　　大威德勇健
　　大炽盛大力　　大流转除断
　　大金刚秘密　　大忿怒威猛
　　大怖畏能除　　大最胜明王
　　大乘最上行　　大乘法增长
　　大毗卢遮佛　　大寂默牟尼
　　出生大咒部　　成就秘密法
　　依十波罗蜜　　修习殊胜行
　　得十波罗蜜　　清净妙法门
　　十种波罗蜜　　如来本真智
　　十地自在行　　十地安隐住
　　十智清净身　　十智功德聚
　　十相十义利　　牟尼十力尊
　　十相广大行　　周遍悉圆满
　　如来清净身　　非实亦非假
　　真语与实语　　如语不异语
　　无二非无二　　如实际安住
　　处于无我义　　犹如狮子吼
　　威振诸外道　　众魔皆惊怖
　　一切真空行　　如来亲所证
　　勇猛破怨敌　　是名为最胜
　　大力转轮王　　最上尊重者
　　咸生恭敬心　　了法无差别
　　演说大乘教　　赞叹无边义
　　如来真实语　　无实亦无虚
　　诱接诸群迷　　皆得不退转
　　声闻及缘觉　　佛乘菩提果
　　种种空无著　　如实而了知
　　漏尽阿罗汉　　离欲胜根境
　　尽诸烦恼结　　无畏得清凉
　　如来无所著　　明行足善逝
　　世间最上士　　调御十号尊
　　无我慢贡高　　真实心安住
　　远离于轮回　　亿劫修胜行
　　所作皆已办　　智慧心决定
　　世尊大法王　　演说微妙法
　　周遍于世间　　教化诸众生
　　以最殊胜行　　成就诸义利
　　作大引导师　　令离诸疑惑
　　尽诸众生界　　悉获安隐地
　　檀戒忍进禅　　熏修为福藏
　　智慧波罗蜜　　熏修为智藏
　　方便及愿力　　随顺修二藏
　　圆满行众善　　常普遍相应
　　禅定意微妙　　示身相不动
　　法报化三身　　五佛五种智
　　五佛严宝冠　　五眼照世间
　　应现一切佛　　令众善增长
　　所修智慧力　　能断诸轮转
　　金刚坚固身　　真实不思议
　　毗卢遮那佛　　大智光炽盛
　　自然虚空中　　涌出智慧光
　　遍照诸刹土　　一切如来身
　　明王大神咒　　胜义悉成就
　　大乌瑟腻沙　　普放净光明
　　照一切佛身　　彼佛咸恭敬
　　瞻仰心欢喜　　威仪皆具足
　　供养伸赞叹　　牟尼大金仙
　　安住三部咒　　三昧咒现前
　　三宝最殊胜　　三乘及引导
　　不空罥索部　　执持金刚索
　　及持金刚钩　　示现忿怒相
　　降伏诸魔怨　　大忿怒明王
　　六面现六眼　　一身生六臂
　　口出大利牙　　手执绀迦罗
　　臂缠百毒蛇　　名焰鬘德迦
　　亦名除障王　　现大怖畏相
　　执金刚利刃　　种种相差别
　　化金刚眷属　　遍满于虚空
　　大仪德忿怒　　不动尊明王
　　一髻发蓬乱　　身挂大象皮
　　时发大笑音　　呵呵呬呬声
　　草木皆摇动　　现大笑明王
　　有大威德力　　金刚大菩萨
　　金刚王大乐　　金刚相大喜
　　金刚咒吽吽　　金刚弓及箭
　　手持金刚剑　　烦恼皆除断
　　坚固及利用　　此金刚最胜
　　炽盛金刚焰　　炽盛金刚眼
　　金刚大色相　　金刚焰百眼
　　金刚毛铦利　　示现斗战相
　　金刚现指爪　　亿数锋坚利
　　金刚殊胜鬘　　金刚妙庄严
　　金刚笑音声　　字门有六种
　　文殊大音声　　遍彻于三界
　　乃至虚空界　　音声皆遍彻
　　如实而了知　　一切法无我
　　离文字语言　　同真际法性
　　譬如大牛王　　作大音声吼
　　吹于大法螺　　击于大法鼓
　　建广大法幢　　作广大音声
　　不住于涅槃　　悲愍诸众生
　　十方虚空界　　无色非无色
　　种种色心中　　能了一切法
　　犹如大圆鉴　　遍照尽无余
　　化诸天人众　　三界得自在
　　住平等圣道　　涌现于法幢
　　普于十方界　　示现童子相
　　或现沙门相　　或现老人相
　　或三十二相　　端严甚微妙
　　智慧德行者　　阿阇梨法师
　　度一切众生　　相应成正觉
　　了达虚空界　　一切智智海
　　破坏无明网　　摧灭流转轮
　　永离诸烦恼　　速达于彼岸
　　以智水灌顶　　庄严妙宝冠
　　断除三种苦　　离一切缠缚
　　得三种解脱　　成正等正觉
　　常于三界中　　利益诸众生
　　圆满清净行　　功德悉增长
　　离一切有着　　安住真实际
　　持大如意宝　　为最上导师
　　现大相相应　　作最上贤瓶
　　饶益诸众生　　护念如赤子
　　净通非净通　　时分三昧通
　　了达正定通　　众生根境通
　　功德通法通　　得三种解脱
　　清净吉祥事　　心欢喜踊跃
　　五面及五顶　　五山严饰相
　　大喜及大乐　　大庆及大欲
　　决定真实法　　吉祥最胜尊
　　殊胜微妙行　　利益诸众生
　　为降伏魔怨　　消除诸惊怖
　　尸弃室[口　　龕]呢　　惹胝路垂髻
　　剃发及头陀　　着大净行衣
　　持最上梵行　　大婆罗门众
　　灰身乔答摩　　修持大苦行
　　证清净涅槃　　寂然得解脱
　　能持大净行　　安乐无染着
　　决定断苦乐　　尽远离诸欲
　　无失亦无得　　无显亦无著
　　一切行无秽　　是谓婆罗门
　　菩萨修正行　　意识净无垢
　　离染无怖畏　　善觉悟佛性
　　智解如来地　　能知过去法
　　无智亦无色　　亦无有疑惑
　　照见三世佛　　法本来无著
　　觉法离系缚　　慧眼照无碍
　　如来妙智观　　说法自在王
　　以最胜法义　　悉除诸诤论
　　犹如师子王　　能伏于众兽
　　众生咸欣仰　　如来尊重相
　　文殊妙智光　　炽盛皆遍照
　　灌顶法王子　　最胜名义师
　　能为大良药　　消除诸病苦
　　舒白毫相光　　照耀于三界
　　乃至十方刹　　普建大法幢
　　及张大伞盖　　为慈悲道场
　　莲华大宝盖　　遍覆诸如来
　　一切佛法性　　一切佛相应
　　一切佛平等　　为最胜尊重
　　金刚智灌顶　　吉祥自在王
　　一切世自在　　最胜金刚王
　　一切佛大心　　一切佛智行
　　一切佛大身　　一切佛妙辩
　　金刚日大光　　金刚月大明
　　炽盛皆遍照　　十方众生界
　　佛金刚坚固　　佛胜义法生
　　佛莲华吉祥　　成就一切智
　　佛持大幻法　　佛持大明咒
　　金刚剑大利　　断诸烦恼结
　　金刚法大器　　金刚法最胜
　　金刚慧出生　　圆满波罗蜜
　　佛地为庄严　　清净法无我
　　正智心明了　　幻网种种事
　　金刚能除断　　烦恼尽无余
文殊所说最胜名义经卷下
　　菩萨妙智身　　出生诸善利
　　譬如大地中　　生种种利益
　　一切佛智藏　　流出大法轮
　　一切法自性　　一切自性生
　　于一刹那中　　出生诸法义
　　即得大智慧　　觉了一切法
　　深入诸三昧　　安住平等理
　　诸法悉清净　　成正等正觉
　　一切佛现前　　欢喜义成就
　　大智焰光明　　灭除诸罪垢
　　一切众生中　　作最上利益
　　苦恼为怨贼　　智慧能战胜
　　精进殊胜相　　微妙大吉祥
　　手臂长百肘　　举足作无蹈
　　一足按金轮　　下至地绝处
　　一足覆梵际　　但见指爪甲
　　最上胜自在　　法义无差别
　　现种种色相　　起于方便智
　　周遍十方界　　利益无穷尽
　　已离轮回染　　得三种大乐
　　犹如清净云　　亦如秋皎月
　　如日离云翳　　炽盛大光明
　　帝释大青宝　　庄严色最上
　　及大如意珠　　亦为妙庄严
　　所现神通力　　震动百世界
　　住念处正勤　　神足及根力
　　七觉妙意华　　了知八圣道
　　趣正等菩提　　如来功德海
　　诸众生蕴聚　　犹如于虚空
　　诸众生心行　　种种相差别
　　了知诸根境　　五蕴悉皆空
　　五蕴义清净　　诸行无亿数
　　了知诸行相　　安住实际中
　　十二缘生法　　体性皆清净
　　四无量真乘　　八智从觉生
　　了内根外境　　十二真实义
　　秘密十六分　　觉道二十种
　　如是最胜义　　诸佛皆了知
　　佛现无数身　　常在于三昧
　　诸众生心行　　刹那能了知
　　三乘方便门　　清净行微妙
　　觉法无自性　　住于一乘道
　　尽诸烦恼结　　出流转苦海
　　离系缚稠林　　种种诸苦等
　　方便智大悲　　能普遍饶益
　　摄受诸有情　　令悟无生忍
　　一切众生心　　了境界清净
　　一切众生心　　平等无差别
　　一切众生心　　欢喜生爱乐
　　令离于散乱　　成就诸功德
　　通达三世法　　一切智慧义
　　五蕴性本空　　三世皆如是
　　一念生信解　　即见诸佛性
　　诸法自性生　　佛身本无著
　　乐见诸佛身　　种种庄严相
　　乐闻佛菩提　　最上真实义
　　大咒离文字　　大咒三种性
　　泯睹离文字　　出生一切咒
　　泯睹百字门　　五字门大空
　　秘密十六种　　从泯睹中生
　　葛罗非葛罗　　过去有四种
　　禅义生亿数　　一切作非作
　　通达一切禅　　了知根本定
　　三昧身最上　　报化身亦然
　　普遍十方界　　化度诸众生
　　最后天中天　　吉祥最胜者
　　为天人导师　　降伏诸魔众
　　如帝释天王　　能作大布施
　　度一切众生　　出烦恼稠林
　　十方皆赞叹　　唯一无有二
　　以大慈悲法　　为精进甲胄
　　智慧为弓剑　　灭除烦恼贼
　　最胜威神力　　众魔皆怖畏
　　降伏魔怨已　　兴广大供养
　　稽首最上师　　诸佛护世者
　　顶礼伸赞叹　　亲近而奉事
　　十方虚空界　　供养亦如是
　　文殊大吉祥　　菩萨摩诃萨
　　具六通三明　　六念皆圆满
　　现大神通力　　智慧到彼岸
　　远离于轮回　　永得不退转
　　勇猛大精进　　了知一切法
　　大补特伽罗　　得超最上地
　　以智慧法雨　　普润诸众生
　　宣示四法印　　引导于三乘
　　清净最上义　　能作大吉祥
　　菩萨所称赞　　成就金刚尊
　　众生无亿数　　瞻仰归命礼
　　归命大空藏　　赞叹大空藏
　　归命佛觉道　　赞叹佛觉道
　　归命诸佛身　　赞叹诸佛身
　　归命佛欣悦　　赞叹佛欣悦
　　归命佛功德　　赞叹佛功德
　　归命诸佛念　　赞叹诸佛念
　　归命佛喜笑　　赞叹佛喜笑
　　归命诸佛语　　赞叹诸佛语
　　归命佛所爱　　赞叹佛所爱
　　归命诸佛生　　赞叹诸佛生
　　归命佛智生　　赞叹佛智生
　　归命佛戏舞　　赞叹佛戏舞
　　归命一切智　　赞叹一切智
　　性空及幻网　　归赞亦如是
　　尔时金刚掌菩萨摩诃萨。金刚手菩萨摩诃萨。白佛言世尊。如来智观一切智身甚深微妙。文殊菩萨摩诃萨。为欲利益一切众生。说此清净最胜名义。若诸众生未净三业。令于佛地波罗蜜门福智藏中。摄持三业圆满清净。于最上义未了解者令得了解。乃至一切诸佛法藏。皆为开发令得悟解。出生众善为功德门。复次金刚掌菩萨摩诃萨金刚手菩萨摩诃萨言。此最胜名义出生一切净地波罗蜜法秘密神咒圆满成就一切智智诸功德海。净身语意三秘密门。观想诸佛正等正觉。成就佛智大三摩地。一切如来清净法界。最胜十力破坏魔怨。具一切智一切种智。根本方便饶益众生。福德智藏清净圆满。出生菩萨声闻缘觉。二乘圣种一切人天。安住大乘诸菩萨行。入正圣道皆得解脱。复能增长菩萨善根。摄受一切外道异论。威德摧伏四种魔怨。令诸众生同归圣道。解脱系缚离诸散乱。具足一切诸善事业。断除轮回得真圣道。以妙香华幢幡伞盖。普遍供养一切如来。速得成就诸咒部门。于诸菩萨生爱乐想。相应般若波罗蜜多。了知菩萨空行无二。具足一切波罗蜜藏。圆满一切清净佛地。得四真谛圣智现前。一心安住四正念处。乃至具足诸佛功德。复次金刚掌菩萨摩诃萨金刚手菩萨摩诃萨言。此最胜名义经。能除一切众生身语意业不善罪垢。令得远离一切恶道。及得断除一切业障。八难怖畏皆得消除。离恶眠梦获大吉祥。及离一切诸魔怨结。修诸善根福德利益。断除一切增上我慢。永离一切苦恼轮转。一切佛心了知如实菩萨密行了知如实。三乘圣智了知如实。一切咒印了知如实。最胜法义生大智慧。住安乐行色力自在。获得清净大吉祥事。欢喜踊跃以妙句偈。称扬赞叹此名义经。亦能消除一切疾病及大恐怖。若众生心有所乐欲。至心诵持最胜名义悉得如意。欲得清净即得清净。欲得救护即得救护。欲得富饶即得富饶。如漂溺人得获济度。未得道者令得道果。乘般若舟到菩提岸。如大医王能除众病。以方便智救护众生。愚痴暗蔽悉得永离。犹如意宝随其所欲。利益一切皆令圆满。文殊菩萨摩诃萨。如实了知一切智智。具足五眼六波罗蜜。得四无畏安住十地。大福智藏三摩地门皆得圆满。如实了知法性无二。如实了知色相差别。如实了知种种亿数色相清净。如来自性悉皆空故。此名义经无二法义。若有受持开示显发。则能利益一切众生。令离邪见烦恼稠林。复次金刚掌菩萨摩诃萨金刚手菩萨摩诃萨。白佛言世尊。文殊师利菩萨摩诃萨。及一切如来智观无二。此名义经最胜尊重。如佛顶中大摩尼珠。若善男子善女人依此最胜秘密咒门句偈义理。每日三时受持读诵解说书写。利益众生显示三乘普令悟入。尔时文殊师利菩萨摩诃萨。说此最胜名义。欲令众生一心信受。得胜解心了达一切最上法门。修无住行具足智慧。清净三业发菩提心。一切诸佛诸大菩萨。普皆示现平等法门。令诸众生皆得悟入。大金刚掌菩萨现忿怒相。以大威力降伏魔怨。普皆利益一切众生令得安乐。显示秘密三昧道场一切咒印。引导众生入正定聚圆满无余。大明咒王除诸障难。消伏魔怨具大威德。于昼夜中常当拥护。童真菩萨梵王帝释。噜陀罗神那罗延天。大自在天并子歌哩底计大黑天神。难底计说啰大神焰魔天王。水界大神毗沙门天王贺哩帝母。于昼夜中常当拥护。若行若住若坐若卧一切时中。诸佛菩萨威神加护。一切诸佛及诸菩萨。饶益摄受彼诸众生。身意语业皆得清净。一切罗汉声闻缘觉。护念摄受彼诸众生。于一切法得无所畏。如是最胜名义圣法。于诸经中最为上首。若能于此信解受持。是人则为得菩提道。或处禅定或居阓闹。或入王城聚落之处。江河园林一切住处。于昼夜中常当拥护令无怖畏。天龙八部人及非人。乃至毗舍遮女并诸眷属。常当拥护是诸众生。令离诸恼得大安隐。复次金刚掌菩萨金刚手菩萨言。此最胜名义经。如佛顶珠最上微妙。功德殊胜不可思议。每日三时受持读诵。正念思惟精进无懈。于佛菩提速能趣入。复白佛言世尊。文殊师利菩萨色相具足观察思惟。以大愿力度脱众生。或于空中现一切佛。一切菩萨种种化身。随顺众生所乐示现。演说微妙甚深句义。引导众生远离恶趣。不生卑贱不堕边境。生不丑陋不堕邪见。常生佛刹听闻正法离无想处。不生饥馑斗战劫中。不生五浊及贼难处。不生贫穷及困苦处。不生非法妄说句偈为求名闻。生贤善家尊贵人中。圆满色相端严具足。见者欢喜无不爱乐。得宿住通大尊重相具大威德。布施持戒忍辱精进。禅定智慧方便愿力。慈悲喜舍四无量心具足圆满。及于一切工巧技艺。赞咏外书皆得了解。出家求道于一切智心无散失。了达三乘诸法义利。此经功德出生无量智慧无量善法。若善男子善女人。受持读诵解其义理为人演说。当知是人于如来藏中得佛功德。不久当证最上菩提。具一切智一切种智。安住世间振大法鼓建大法幢。作大法王演大法咒。即说咒曰。
　　唵(引)萨哩嚩(二合)达哩摩(二合引)阿婆(引)嚩娑嚩(二合)婆(引)嚩尾秫驮嚩惹啰(二合)遏阿暗恶
　　一切法相自性清净。所谓一切如来智身。文殊菩萨清净出生。咒曰。
　　恶萨哩嚩(二合)怛陀(引)誐多纥哩(二合)捺野喝啰喝啰唵(引)吽(引)纥哩(二合)
　　文殊菩萨语自在王。广大宣说一切法性。犹如虚空圆满清净。法界智藏咒曰。
　　阿
　　尔时金刚掌菩萨摩诃萨金刚手菩萨摩诃萨。欢喜踊跃恭敬合掌瞻仰如来。诸佛圣众大秘密王。随喜称赞广大道场。尔时释迦牟尼佛。赞金刚掌菩萨金刚手菩萨言。善哉善哉。汝能显示文殊所说诸佛秘密最胜名义。利益安乐一切众生。汝等不久当得阿耨多罗三藐三菩提。得大解脱于幻网中作大导师。以大清净甚深妙义开发引导。令诸众生入佛境界。我今证明。汝等所说最胜名义。此经于一万六千大秘密教智慧藏中。次第流出为三摩地轮。摧伏魔怨消除烦恼。度诸众生远离轮回到菩提岸。
