僧伽罗刹所集佛行经五卷


西土圣贤撰集
僧伽罗刹所集佛行经五卷
符秦沙门僧伽跋澄译


　　

僧伽罗刹所集经序
　　僧伽罗刹者。须赖国人也。佛去世后七百年。生此国出家学道。游教诸邦至揵陀越土。甄陀罽腻王师焉。高明绝世多所述作。此土修行大道地经其所集也。又着此经宪章。世尊自始成道迄于沦虚。行无巨细必因事而演。游化夏坐莫不曲备。虽普曜本行度世诸经载佛起居至谓为密。今览斯经所悟复多矣。传其将终。我若立根得力大士诚不虚者。立斯树下手援其叶而弃此身。使那罗延力大象之势。无能移余如毛发也。正使就耶维者当不燋此叶言。然之后便即立终。罽腻王自临而不能动。遂以巨緪象挽未始能摇。即就耶维炎叶不伤。寻升兜术。与弥勒大士高谈彼宫。将补佛处贤劫第八。以建元二十年。罽宾沙门僧伽跋澄。赍此经本来诣长安。武威太守赵文业请令出焉。佛念为译。慧嵩笔受。正值慕容作难于近郊。然译出不襄。余与法和对检定之。十一月三十日乃了也。此年出中阿含六十卷。增一阿含四十六卷。伐鼓击柝之中。而出斯一百余卷。穷通不改其恬。讵非先师之故迹乎。
僧伽罗刹所集佛行经卷第一
　　尔时菩萨始行时。愍世间故发趣于道。彼出家故行忍。不相应故。心三昧断无知故行金刚智慧。除舍调戏行真谛故除弃意垢。为直行故为苦行。慈孝父母故心坚牢固不舍誓愿。离欲故为闻饶。已念报恩求解脱故着袈裟。欲应息住林间故不观。行者求知亲故知己身缚口行无欺故一切苦本意无所念不舍有故。
　　若复菩萨行智慧之时。以所知故名曰智慧数数于彼行中及诸众生不解深义长夜劝励分别决了智慧。此深此浅清净其利。此恶此丑亲近善知识。彼法不乱无量无限亦无增损。犹如剑戟所截皆断。彼智慧者亦复如是。现第一义故有共慧明。已意闇闭故开彼见明与共相应。以诸行故根门具足。无怯弱故现其威力。欲断不善财业现其有财业。以珍宝不可得故如是现珍宝也。以断命现其寿命。断诸结使故是力观察远事。与彼分别皆使决了救彼脆命。以彼愁忧故起欢喜之心。息意不起故去离恶法而成就善法去邪就正。以是之故成其智慧力。以生死故欲断望见至出要处。犹步世间故游一切境界。究竟一切智原使至无为。
　　善住不移动　　无有生死畏
　　即逮不还处　　消灭三界趣
　　百劫所造行　　欲净众生类
　　无有三世想　　尔能无悕望
　　是菩萨行谛之时。彼名谛者心无有虚妄言无有二。常娱乐其中。亦无彼此数数乐彼。寤寐之中未曾调戏亦不妄语。又闻。昔有王。名须陀摩。于王宫生统领四域法鼓远振群臣人民无不闻者。生如此有德人。往诣池水浴洗。乘羽宝之车欲出城门。时有婆罗门颜色端政聪明智慧欲来乞宝。婆罗门即白王自称姓名举手乞言。是时王闻乞丐言声便怀欢喜。即报言。止止尊者。须我还国当相救济。夫王之法言无有二。即诣彼池浴洗洗已竟便欲还国。是时有翅飞鬼名羯摩沙波罗。现其恐怖手执王身。是时彼王即自涕零。是时彼鬼观彼王意。云何大王何为啼哭有此愁忧之心。时菩萨报言。我无有此身想。唯我许婆罗门财宝。以是之故便怀愁忧。是时彼鬼即报王言。我未曾闻此甚奇甚特之事世所希闻。为彼人民故来相试。若今设放王去当复还不。时王甚怀喜悦。是时彼鬼身有两翅飞在虚空。观其所说即放使去。是时菩萨还国欢喜以财与彼婆罗门。实无有虚施不有悔有是审谛之言。是时国王即诣彼鬼所自称姓名。今已到此。是时彼鬼见王形貌即便惊怖有是实言。王颜色不变除去嗔怒无杀害意。便作是语。甚奇甚特未曾所闻。说此偈言。
　　我堪饮恶毒　　洋铜灌口中
　　利刀割其体　　谁敢害法王
　　宿福生王族　　观德无有比
　　勇猛实不虚　　应相为国主
　　我今当尊敬　　从王不复杀
　　改往修善行　　众生随所乐
　　是时菩萨行柔和之时。彼心柔和有此名声。言不卒暴。欲求法故常护彼意。未曾起怨恶不生悕望。口不吐恶言。为愚痴故现其智慧。除心垢故皆悉称名。无有若干吾我想不随幻。诸佛所拥护于此获如是德。亦无奸伪如是之秽皆悉避之。于中得柔和之心。善根本具足人所爱念。不惜身命神仙所叹誉。如是柔和观彼善恶之报。彼智功德具足如所说。善本不断贫穷之者。施以金银珍宝除去诸秽。寿十岁时遭遇厄难。所欲自在亦不杀生。善身造业心所生财口所传教。行所造业除去秽恶所覆盖者。尔时诸比丘世间有身已得休息。非己所有悉尽无余如是已尽。以是之故当去离染着前世所造者。彼已尽更不复造已。断根本苦休坏败。如是说已作是法住于此深妙法中。如手执轮六月不懈。诸佛世尊皆悉觉知皆悉成就。于是便说偈言。
　　不造谀谄意　　觉知邪法业
　　本亦不造此　　当作如是观
　　勇猛意如海　　柔和不粗穬
　　头面稽首礼　　无著世希有
　　是时菩萨慈孝于父母时。性有报恩恭敬承事。远恶就善随时供给。夙起夜寐瞻父母意无事不办。所约教训未曾违失。有如是柔和之心。以是之故有如是事。心所修行常自观察当办何事。所闻教诫寻即知之。常怀欢喜一切爱敬。念尽知父母之心。常念欲报恩无粗穬言此无处所。又闻。昔者未成菩萨时为大象王。端正无双头眼肌毛皆悉端正观无厌足。耳满充备众象中。长牙瓜方政有娱乐之心。唇齿纯赤头耳满具。形体方圆极大高广犹高山峻。行步庠序七处满足犹青莲花。行步庠序无所挂碍。龙女所生游山泽中色如白雪。便为猎者所获将彼去时。是时山野树木皆悉屈申。水自涌沸将至所止。与种种甘馔饮食亦不肯食。是时象师在前长跪叉手。白彼象言便说此偈。
　　我本造善本　　降此神象来
　　何为不肯食　　如有怨恨心
　　是时彼神象便答偈言。
　　我母无有目　　羸瘦怀愁恼
　　忆彼不能食　　是故愿见恕
　　于彼深山中不食。饥渴必当命终。甚痛甚苦毒。各当共别离。以是愁忧亦不能食亦不饮水。无有果蓏与我母者。二人俱当死。作如是辛酸语已。时猎师便怀欢喜放使去。于彼拘萨罗国。有一止住处隐学士名曰睒施。行十善功德备具持瓶行取水。是时拘萨罗国王出行游猎。追逐麋鹿于山中射着。唤呼便忧父母。犹如飞鸟无有两翅。父母年老目盲无所见。今被毒箭俱亦当死。父母修四等心。便说此偈。
　　惟我父母老　　目冥无所睹
　　父母生子时　　欲得蒙其力
　　自觉而觉人　　一切同自相
　　如彼色声闻　　智者自息意
　　最胜愍萌类　　皆至彼道场
　　起者尽灭度　　是世最妙义
　　最初发意名菩萨者。有如是众行。消灭无明诸覆盖者。一切无明皆使至有明。无有能除无明者。欲现有明智慧所修行除其所觉者。如是菩萨观察。是时于众生类而行大慈。愍世间故发趣于道。皆是爱着亦不自任力势除其所觉者。如是菩萨观察。是时于众生类而起大慈。众生为色所缚。为欲爱缚着。无能有解色者除其智者。如是菩萨观察。是时于众生类而发大慈。众生为阴怨憎二念相系缚。无有能觉此除其智者。如是菩萨观察。是时于众生类而起大慈。众生为苦重担为苦所害。无有能度此苦担者除其智者。如是菩萨观察。是时于众生类而发大慈。众生类常怀恐惧。百苦并至无有能除其恐畏者除其智者。如是菩萨观察。是时于众生类而起大慈。众生之类遭遇饥馑渴爱无厌。无有能脱此饥馑者除其智者。如是菩萨观察。是时于众生类而起大慈。众生之类为因病所逼。一病动百病增。无有能脱此病者除其智者。如是菩萨观察。是时于众生类而起大慈。众生之类生老病死。常自追身而厌患之。无有能脱此生老病死使至无为者除其智者。如是菩萨观察。是时于众生类而起大慈。众生之类众事总猥著有常想。无有能除其总猥者除其智者。如是菩萨观察。是时于众生类而起大慈。若众生之类所为事不办。志性荒乱无有能究竟其事者除其智者。如是菩萨观察。是时于众生类而起大慈。众生之类贪着少味经历众苦。无有能脱此苦恼者除其智者。如是菩萨观察。是时于众生类而起大慈。众生之类常怀犹豫。悕望远正就邪。无有能断其狐疑者除其智者。如是菩萨观察。是时于众生类而起大慈。众生之类有若干见趣。无有能拔此见趣者除其智者。如是菩萨观察。是时于众生类而起大慈。众生之类尘垢着不度彼岸。无能得度彼岸者除其智者。如是菩萨观察。是时于众生类而起大慈。众生之类三种火盛而为焚烧。无有能脱此法者。亦不能以法雨灭者除其智者。如是菩萨观察。是时于众生类而起大慈。众生之类轮转生死无有休息。亦无有能得度彼岸者除其智者。如是菩萨观察。是时于众生类而起大慈。众生之类行垢所染着增益生本。无有能脱此生死者除其智者。如是菩萨观察。是时于众生类而起大慈。众生之类身处大崄手攀脆绳。无能脱此脆绳者除其智者。如是菩萨观察。是时于众生类而起大慈。众生之类犹如桑虫子为行所驱逼。亦无有能脱此使流者除其智者。如是菩萨观察。是时于众生类而起大慈。众生之类发趣大生死常怀悕望。亦无能使还止者除其智者。如是菩萨观察。是时于众生类而起大慈。众生之类发趣恶道常怀欲行想。无有能安处正道者除其智者。如是菩萨观察。是时于众生类而起大慈。众生之类长夜自处幽冥无智之所。由无有能脱此邪道使处正智者除其智者。如是菩萨观察。是时于众生类而发大发。众生之类不照见究竟见贤圣谛。无有能使见贤圣谛者除其智者。如是菩萨观察。是时于众生类而起大慈。众生之类长夜处流滞。无有能脱此流滞者除其智者。如是菩萨观察。是时于众生类而起大慈。众生之类无有闲静。与种种趣相应。无有能脱此闲静处者除其智者。如是菩萨观察。是时于众生类而起大慈。众生之类贪着结使长夜染着。无有能灭此结使者除其智者。如是菩萨观察。是时于众生类而起大慈。众生之类遭遇苦难志性荒乱。无有能使至解脱处者除其智者。如是菩萨观察。是时于众生类而起大慈。众生之类谓欲为净内盛臭处。无有能脱此爱欲者除其智者。如是菩萨观察。是时于众生类而起大慈。众生之类谓欲为乐诸阴苦患。无有能晓第一之义至涅槃者除其智者。如是菩萨观察。是时于众生类而起大慈。众生之类著有常想谓不移动。无有能示涅槃之路者除其智者。如是菩萨观察。是时于众生类而起大慈。众生之类计吾我想不解法数。无有能分别法者除其智者。如是菩萨观察。是时于众生类而起大慈。众生之类不得救护厌患于涅槃。犹如大狗常守死尸驰走东西无有休息。愚痴所为今亦如是。与彼狗无异自无性行。驰走东西不解涅槃义。阴盖所覆不悉观察。菩萨起勇猛意使至彼道便有是偈。
　　多有众生类　　流转生死渊
　　观此艰难苦　　安处至涅槃
　　阴云所覆盖　　无光处幽冥
　　智者皆现世　　除云使光出
　　尔时菩萨而行此檀。最初始时兴起法想。甘馔香美饶益众生随时相应。与第一义相应。心无悕爱味成就充满除去众结。亦无所远离。不逆乞者施已无变悔之心。皆是曩昔施行功德使彼无结着。为众人荷负重担。皆弃结使如今日之施。成其所愿欲使众生所欲皆获。从小已来无种种害意。忍诸种种秽患施功德。渐渐厚导引人民而作船师。数数不废于施。常好惠施内自清净外现秽相。不达一切者。谓一切众生除去憍慢无懈惓心。施心遂增颜色和悦无有怨恨。不自称誉亦不自下。爱乐众生一切所有皆悉惠施。义所成办合集人民。数数惠施无变悔心。心意喜悦叹誉布施果报远彻。以金银珍宝车磲马瑙车乘男女城郭皆悉惠施。内无悭嫉爱彼信施。欲充满彼悕望具足。欲使彼施果皆悉牢固。欲使彼乘船得度。以彼施故具足此义。观察施果捐弃诸结。众生贪着除去使无邪见。除去悭贪随时生。依法雨而雨是故归命。
　　金银珍宝施　　车磲马瑙珠
　　瞻彼无厌足　　今礼释师子
　　象马及天金　　色最为第一
　　能施和颜色　　归命解脱者
　　车宝为第一　　珍宝所璎珞
　　颜色皆和悦　　妻子及男女
　　金钵盛满银　　或盛满碎金
　　彼以欢喜施　　谁胜毗沙门
　　和悦以自施　　如果茂盛好
　　欢喜而惠施　　彼满三世界
　　男女极端政　　妇身及头目
　　为世而惠施　　谁与此施等
　　檀施无过此　　天人所不及
　　犹如彼上人　　意大海无底
　　彼菩萨修行戒时。于彼戒非为无戒。及身口所行心所起甘露之法。如彼花果拥护其根必生果实于彼而得皆是人所行。犹如彼士杀生不与取淫逸及诸放恣。菩萨不饮酒。于诸戒智慧皆悉具足。除去非戒于道场而常三昧。远离犯戒亦不有杀意。物性皆清净受彼信施。数数厚味亦无所犯内无所缺去不就有亦不敷花。依见不腐败无秽不造新秽果。所种有新善眠悟无愁。彼众生色最第一。由彼功德故善香远布。受信施故意常牢固。诸根具足故无所坏败。智慧住不移故无所不坏。缘彼人故有所增益。为彼人故担负苦恼。因善法故有其处所。无愁恼亦无所染。以形貌故有服饰。为彼人故有其财宝。无限无量无有穷尽。从初发意未曾变悔。况复菩萨禁戒成就。于是便说此偈。
　　上下及四方　　诸有闻戒香
　　皆悉等具足　　远欲为最要
　　亲近善知识　　善者作功德
　　善色无有比　　戒香第一福
　　诸秽悉休息　　觉我无有我
　　最胜后第七　　我今当自礼
　　若复菩萨行精进时。然彼心有所缘。心亦无懈惓。出家不可障断。为众生故而出家。不移动故有其力缘。种种众生有其精进。不可胜故有其忍。有所长益故示现于世。有其功德故示现众生。摄其心意故彼意不移动。为船师故得到彼岸。以定故不乱。发意躇步则有所度。以彼众生故成其所愿。欲成道故施象马宝车。是时菩萨。于彼众生有是精进。其有闻精进名者发趣于道。一身之中所作功德不可限量。况复如来无数阿僧祇劫所作功德。端坐道场时降伏外道。经历生死以精进意除去愁忧。
　　精进最第一　　归命法王主
　　于佛善自觉　　今归命无等
　　彼尊为第一　　法鼓声远布
　　于觉觉自觉　　是故归无著
　　若复菩萨行忍时。无畏无所惧无所染。不观彼果报。有其力势拥护众生常远离恶数志性刚强自省己过。一切众生皆怀恐怖。使无恐怖示彼戒律。亦为一切众生降伏粗穬。去不善语慈愍众生。彼无量无限依众生语。设有所闻及诸至道迹微妙第一。犹如华果未常不敷华为风所吹动。山岩处穴采取诸花香味种种色处所福德音响。众生之类皆悉喜闻。犹如蜂王采诸花味以用作蜜。及诸小蜂而作蜜者。及诸泉源处处流溢。及诸那陀园快乐无比。有骂詈所为成办。诸求咒术为彼示惭愧。众生修行道者为厄难者而作救护。名曰忍辱仙人。是时迦蓝浮王往入深山欲猎麋鹿。适入山中见此忍辱仙人便前跪问。在此深山为求何道。忍答曰求忍。是时大王不自观察。亦不观察行欲有所试。即时便作是说。我今当截汝手脚。即截彼仙人手脚。复作是问。汝今为求何道。是时忍答言我求忍辱道。即时叹誉忍辱之德。是时大王倍怀嗔恚欲伤害其命。是时仙人已截手脚。便作誓愿言。使我世世勿怀嗔恚亦不有嗔恚。于彼大王解知诸法皆悉虚空。复有异仙。人往至彼仙人所而作是问。云何神仙不起嗔恚于彼王耶。若行此忍辱之时。有此大忍辱之力。当于尔时不起嗔恚之意。观此血色亦不变易。是时护世四天王往诣彼仙人住处。是时提头赖吒。头面作礼便作是问。我今欲杀迦蓝浮王为可尔不。作是语已。是时仙人默然不对。时第二天王复作是问。我今当杀彼男女大小及城郭人民皆悉荡尽。作是语已。是时仙人默然不对。是时毗楼[卄/披]叉王复作是问。我取彼境界国土所有人民尽取杀之愿见听许。是时仙人默然不对。是时毗沙门王复作是问。我欲取彼境界国土移着他方愿见听许。是时仙人欢喜欢誉忍辱之德便说此偈。
　　截头目手足　　不起怨恶意
　　所有尽施彼　　况当于世间
　　是时护世天王复作是问。云何仙人欲求何等道。是时仙人答曰。
　　欲使彼王身　　无有恶行报
　　彼王虽凶暴　　忧彼不自忧
　　若菩萨修行三昧时。设入彼三昧有所缘心。未曾忘失亦不放逸专其一心。若复不殷勤求方便亦不受诸行。解诸法味不着于法。于彼地中亦无结使。彼三昧之中清净无瑕秽。伏外敌无怯。弱一心解其气味。心无所著降伏志性未曾懈惓成其所行得三昧。欢喜根精进不移念不错乱。一劫所修觉知道品。念猗欢喜勇猛所获。皆依猗智渐渐得欢乐处。然菩萨行于彼三昧。行时起三昧善行已办三昧。善行若行若住未曾失之。彼以有此行善法具足。起诸善行诸所求皆悉现在前。设心有愁忧渐降伏其意使不忘失。思惟增益增益善。若心放逸复思惟善法。若心怀愁忧缘缚所系即能思惟彼解脱善。于己境界威仪悉善。为人演说乱想秽病及余种三昧。诸功德具足三昧彼处。彼处三昧行报之果实最为善行。犹如青青树木现净解脱。及余青黄白黑皆随彼三昧来往无所挂碍。欲以三昧力火聚日光无所不照。彼得天眼亦复如是昼夜彻照。亦复得天耳彻听有如是之力。彼菩萨得是三昧无限无量不可称计。尽由三昧之力亦由思惟。由不懈怠由智慧明。知卷知舒亦由悕望三昧。由去离恶相由逆顺三昧力。如是众想是彼三昧所生。彼彼总持门成三昧。所适之处亦无疲惓。求其方便不坚固三昧故而行三昧。为一切欲故降伏心意。善拥护思惟亦不错乱随意自在。不说人过无量无限无有穷尽。于今三昧断诸狐疑放种种光明。依一切善法诸结使净。数数习三昧依一切善法。于是便说此偈。
　　获此解脱心　　三昧无挂碍
　　新头趣大海　　驶流难可制
　　若意有所欲　　心亦不移转
　　欲断境界水　　皆是根门行
　　我于百年中　　担负父母行
　　不充我所愿　　能报父母恩
　　已得将护彼　　指授父母处
　　能觉知如是　　世之所悕有
　　是时菩萨行坚固心时。收摄解脱有如是方便。彼有勇猛意所为无挂碍。不为人所制持。是故当方便求。昔闻阿兰迦兰。起诸禅定舍彼禅已。更求三耶三佛无上道。便往行南半由旬。中诣彼空闲处作种种苦行。啖果饮水着纯黑皮衣。在树下结加趺坐。或时饮水或时食果蓏或时服气。作如是苦行于草上卧或以灰自拥。乐着于彼三宿之中颜色不变易。九日之中礼跪祠火。诸放逸者随彼言教。或时祠天头目渐羸。两臂露现。或翘一足身体偻曲。亦不盗窃以法自乐。于彼苦行求道亦不饮食。皮骨相连身日日极。身黑面色萎黄犹如箜篌内无有实。肋脊悉现形有百变不可观省少壮之貌永无复有。犹如老象无所任施。坐卧行步而无有力亦不能语。虽复贪命不久在世。当于尔时天使已至彼所住之处。为设方便有如是若干变化。彼为法故寤寐不失其节。如是求解脱不顾其身。于是便说偈言。
　　设我当融烂　　人身分为百
　　又无嗔恚想　　众生至无异
　　彼意何可贪　　苦恼无数变
　　有计吾我想　　眠与死何异
　　是时菩萨多闻之时。所谓闻名者。自称扬其德最为第一息心。众人所敬待。志性不乱所闻能持。闻持具足亦不忘失。观察其义除去憍慢。有如是之业与智相应。今悉闻知以智无懈惓。恭敬于师长所愿自在。若饥虚者起大慈悲降伏大外道。无所挂碍亦无尘垢。于异刹土现其道行。不为爱欲所染着。起方便意为世人民欲使解脱。尔时菩萨有如是慈心一切智所因皆是方便所起于是便说此偈。
　　彼闻若干响　　其色无有变
　　牢固不久存　　况我今日身
　　最初受此法　　有信于世尊
　　便生大智慧　　除去诸结使
　　尔时菩萨行恩之时。识其恩德亦不忘失。便有是智慧。欲报其恩造少功德永以不忘失亦不永尽。犹如种少谷子终身不忘失。昔者菩萨欲求无上道时。在一闲静之处。有鹦鹉菩萨常处彼树。尔时有风吹彼树木相切磨。磨便有火出火渐炽盛遂及山岩。诸生青青树木火悉焚烧。有郁烟起色极自炽亦不时灭。犹如日光尘烟俱起大小树木皆悉被烧无有遗余。犹如天地融烂时。须臾之间闻见者皆为恐怖。所焚烧物随时便尽。诸树木皆悉尽。尔时菩萨为鹦鹉身。一夜之中便作是思惟。犹如飞鸟止此树木。当有返复之心。与彼相应便起恩意。况当我等长夜处其中。亦不能得灭此火。我今政是时现其威力往诣大海中。以两翅而取其水在彼火上而洒其火。或以翅洒或以口洒东西驰奔。是时有神便说此偈。
　　此火甚炽盛　　烟云不可近
　　虽有此善心　　亦不能得灭
　　是时菩萨鹦鹉语彼天言。
　　我处此山中　　未曾失其恩
　　云何当舍去　　使火烧此林
　　今我有此力　　意欲灭此火
　　不空居此山　　欲得报其恩
　　尔时树神复作是说。
　　此鸟有恩慈　　其色甚端正
　　此是应人法　　世之所希有
　　尔时天神作是思惟便语彼鹦鹉菩萨言。
　　知汝有恩慈　　为汝当灭火
　　相愍有此心　　我当速灭火
　　尔时有大云　　愍彼鹦鹉故
　　今当灭此火　　使彼愿获果
　　况当成等正觉。于是便说此偈。
　　如来在彼时　　有此恩慈心
　　诸有发欢喜　　天人所供养
　　以能到彼岸　　远离生老病
　　笃信已牢固　　统摄十方国
　　尔时菩萨着袈裟时。为世人轨则。为众生等变俗就道。此是大幢盖。如是舍国王妻子。出家学道以度诸狐疑。是时菩萨着袈裟时。有如是增益功德。曾闻过去三耶三佛。游在园观花果茂盛欲得出家。于彼园中人民游行。有佛出世观无厌足。人民炽盛于彼园中无有众音。着袈裟三色清明。耳向解脱声音柔和寿有限齐一切自归。为一切苦故降伏嗔恚色如赤铜。尽力喘息烟风起。见色已便作是说。然与我心相应。起此心是我解脱。是时护袈裟有众功德舍彼瑕秽缘是之故便说此偈。
　　亦不自识名　　与彼而相应
　　亦不善浴洗　　降伏故来此
　　速降伏彼果　　割己无所惜
　　口作善言教　　必当自坏败
　　虽复作此观　　与我说是义
　　我当惠施彼　　忍此苦恼业
　　已自割己降伏其心。便作是语而说此偈。
　　莫作苦恼患　　有如是悭嫉
　　此果虽复小　　恶报无有限
　　尔时菩萨乐闲居静处于彼园观。清净无众乱亦无众事。行到彼者皆怀恐怖心所爱乐。曾闻有仙人所居处极妙无比。广说如上仙人所住处。彼所有众事皆尽无余。远此园观去。当于尔时未定阿惟三佛菩萨为兔身。是时兔依仙人住。时兔见仙人下山。便以偈语仙人言。
　　人身处世间　　极妙无有比
　　已得生人间　　应处山林园
　　善哉此仙人　　善色面亲近
　　无有众瑕恶　　心自能降伏
　　杀害之所起　　自知齐限量
　　能自降伏心　　无有境界想
　　已舍境界可食。我为出家故求解脱道。心意决了莫舍甘露。去彼悕望意功德同处山林。有如是三昧意无众乱。已处此山林。当乐此山林。如夜月照明日照于昼。能仁有恩慈应住此山林。然仙人少壮时。于彼山林中而居住。今年已老何缘舍此去。时是仙人便作是语。自伏其心倍复欢喜而作是语。若仙人去者谁当乐此住。菩萨兔便说此偈。
　　我今无此豆　　粳米及余谷
　　心能自降伏　　愿住此山林
　　尔时成阿惟三佛遂住于彼。照明于世间乐彼闲居。以是之故当住彼山林。便说此偈。
　　境界甚庠序　　山林行苦业
　　常乐居闲静　　当自思惟行
　　懈脱身功德　　心意常和悦
　　智慧极微妙　　当亲近山林
　　尔时菩萨有此亲友之心。常怀慈心自省所生如实所生。如所闻有山林中广。说如契经。便作是念。此山林无有众果。诸法解脱以忍法解脱。是时菩萨长夜之中有此慈心。诸法解脱于彼人民无所触娆。于彼端坐思惟不移动。鸟巢顶上。觉知鸟在顶上乳。恒恐怀怖惧卵堕落身不移动。是时便观察便舍身而行彼处不动。善殷勤力生乐摄彼。是时鸟已生翅。已生翅未能飞终不舍去。今行此慈竟有何奇亦不恐怖。众生亦未曾为如是自知便。说此偈。
　　彼能办此事　　故于人中大
　　亦不触娆彼　　此德无有上
　　是故彼世尊　　最为第一神
　　故在道场处　　功德自备具
　　是时菩萨行悲时。自有力势堪负重担求一处所。一切众生我当度脱之增益功德。于诸苦脱无力者除世愁忧。无救护者为作救护。无悕望者为作悕望。无力势者为作力势。诸疾病者为作医王。为老者示现少壮意。为少者示现有力。曾闻世尊行道之时。无数比丘前后围绕。火焚烧园观时。比丘见大火烟起。各驰走向世尊。或有叹誉世尊者于如来前住。彼诸比丘住如来前观者。于是便说此偈。
　　如我无畴匹　　三世功德具
　　以此至诚语　　使恶速休息
　　说是偈已。是火聚火即休息。是时诸比丘叹未曾有。皆是世尊之恩力。欢喜于如来各各叹说此偈言未曾有。世尊告曰。诸比丘在一闲静处。种种境界若干种色。当于尔时我未成于等正觉。尔时我为桎梏罗瞿也。从彼生已来年少自在。好施于人求微妙行。当于尔时褰荼国界人民炽盛土地丰熟。多竹林苇树木高峻。时火所烧极炽盛渐及山泽。有如是之变。广说如契经。尔时有群鸟众。各各产乳翅羽未生。或有翅始生者。或有堕地者。或有破头尾者亦不堪任飞。或有饥饿者。见彼火炽盛各欲飞去。我尔时见此火已亦不护身。无数百千劫功德有如是护心。我尔时于彼清净便发此心。使此众生脱此大患。尔时我便灭此火火即时灭。我尔时于彼园灭此火行此悲心。况我今日成大悲。今日火当灭。于是世尊便说此偈。
　　由少之所生　　本观一切变
　　一切皆悉坏　　慈哀于众生
　　彼火即得灭。火灭未久。以智慧明灭世人火。尔时菩萨为生死故。菩萨欲生时。救济众生观生苦本。曾闻空静山林之中。有乌鹿鸽蛇在彼止。于彼有仙人菩萨常处其中食果饮水。尔时乌往诣彼仙人所。在一面立。便作是说。世有何苦。尔时乌便作是言。饥为最苦。由何因缘而生此苦。我等各各自当陈说。身体疲极烦炽诸根不定。口不能言耳无所闻。常怀思想。是故饥最为苦。此苦患身火所烧。由此饥馑此病难疗。共相牵连皆有如是之苦。是时鹿便作是语。惊怖为苦。所谓惊怖者。身在独处见猎师常怀惊怖。身心之秽常恐无此身。复畏猎师欲杀害己。此身有何牢。要住无常处驰走东西。此惊怖者由何而生。常有此念。彼一切有是行。舍离一切身。我等有此身常。怀惊怖须臾不宁。皆是本所造坏败之苦。有如是惊怖。以是之故。惊怖为苦。是时鸽便作是语。欲最为苦。更乐其中心境界净。思惟所处无脱此欲患。此欲犹如火。亦如脂酥着器。然则炽狂有所说染着其心。欲火亦复如是。染着其心消尽其形增益诸缚。无数劫为欲惑会合炽然烧人形体。以是之故。欲最为苦。时蛇便作是语。嗔恚最为苦。所谓嗔恚者。便伤害人命。无有尊卑。增诸罪根。身体颜色常变易。动有杀意。频蹙眼赤牙齿长利人所恶见。摇头动身长息吐毒。身体肌皮纯有嗔恚之火。一切世人皆不喜见。常伏空处。饥亦嗔饱亦嗔。眼视不善。有如是之变。彼犹如火焚烧山泽。此嗔恚火亦复如是。以是故嗔恚为苦。尔时菩萨甚深之智。思惟此已。便说此偈。
　　一切皆悉苦　　亲近其颜色
　　生者必有苦　　听我今所说
　　犹如此大患　　苦恼无有限
　　一切是生根　　是故生非真
　　若有必成菩萨道者。流转生死以慈悲喜护愍一切众生。以捷疾之智无所挂碍。有勇猛意修一切智。无懈惓之心教化无有狐疑。常怀等见志性牢固不可沮坏。得彼气味不失其志。有力堪任分别诸法亦不毁漏。彼成大智慧施意解脱无变悔心。一切惠施如湿鞞国王。常修净行未曾懈惓如摩诃提披王忍力具足。如忍神仙戒不缺漏。如布赖多学士常乐出家颜色和悦。若复于爱敬之中意无染着。如大须达施那王游化世俗。瞿频陀王爱乐于法。如郁多罗摩纳乐闲静之处。为伎乐声响清彻。如善觉菩萨在大众中为师子吼。皆得解脱至泥洹界。诸功德具足必成。于道倍益诸德成菩萨行。于是便说此偈曰。
　　倍无伤害意　　菩萨功德净
　　已志性牢固　　如日放光明
　　爱乐如是法　　福田无有秽
　　愍彼世人民　　故说如是业
　　是时菩萨不怀恐怖。从兜术天降神。观有为行无常心无乱想。常自观察知所从生处。亦复自知更不受胎。有是真谛究竟其原心无染着。降母胎中住彼处所亦无乱想。于彼观犯戒为恶行持戒为清净亦无染着。于胎之中无不净行。犹如莲花不染着水。于彼多起道意。已有此智慧。诸天子常卫护。兜术诸天递来宿卫。现淫不净行乐修梵行。自从菩萨降母胎中。夫人之身未曾有秽。菩萨戒行极为清净。心无伤害之意。施行立誓审谛至诚。欲出于家。大尊妙神天子。皆悉扶持胎净无恼。若举足行七步。时怀出家意即观四方。今当向何方便无众苦。香汁浴洗自然有香池。皆是前世功德所致。天雨优钵拘文罗花而供如来。于是便说偈言。
　　无数世劳勤　　救彼众生故
　　转轮无有量　　天人得安隐
　　诸有天伎乐　　皆得欢喜心
　　香轮在前转　　降伏众魔怨
　　彼时菩萨从兜术天降神时。梵天众皆悉侍从。若世尊人民天众围绕时。此是第一相。若菩萨从兜术天降神地为大动。若世尊觉悟众生尘劳无有杂秽。此初瑞应地为大动。彼众生之类尘劳永不生。最第一乐。是初瑞应。若菩萨从兜术天降神时。有大光明照世间界。是智慧光明相初瑞应。诸幽冥之处皆悉见明。亦是智慧之相。若菩萨初生时举足行七步。此七觉意之瑞应。是时菩萨观察四方时。此是四贤圣谛之瑞应。是时菩萨大笑时现度人之瑞应。是时菩萨梦见。以此世界为床。须弥山为机。手脚垂四海之外。此是世有常之想。此是甘露法味之瑞应。复梦缇隶迦树生齐上覆三千世界。此是道场之瑞应天人所尊敬。梦见众多飞鸟周匝围绕。皆同一色现众成就之瑞应。梦见虫头黑身白现优婆塞众成就之瑞应。复梦见山顶上行现得利不悭之瑞应。于是便说偈曰。
　　瑞应未曾有　　彼有大功德
　　起者必当灭　　苦乐之所更
　　见彼皆欢喜　　必当有佛出
　　如日除云雾　　无复有众尘
　　是时菩萨志性不可回转如所说。如月初出于幽冥处众人所敬。即从座起欲得出家。是时便起此心。此最后有斯三更乐。是时菩萨从高床下。尔时亦起是意。此最是高广之床。如菩萨出城门时。是时便作是念。我不得道终不归还。犹如菩萨解璎珞以授车匿。尔时复作是念。计此宝衣最是我后所有。若复菩萨以马授车匿。是时亦作是念。此是我后所乘马。是时菩萨右手执刀自剃头发。是时菩萨复作是念。最是我遗余须发。是时菩萨以宝衣贸鹿皮用作袈裟。是时菩萨复作是念。最是我应所著衣。若复菩萨在道场坐。是时复作是念。我不解加趺坐。不逮一切智不起于座。于是便说此偈。
　　积德从小起　　当获无量福
　　犹水渧渐涨　　必成大江河
　　观此若干类　　有为行所造
　　应食甘露味　　消灭诸恶毒
　　一切智成等正觉时。观世无常苦空。彼已成等正觉无有众恼。所可因缘成等正觉。起者皆悉归灭。知一切死者与彼生相应皆悉觉知。是时分别眼识作如是觉知。高下随众生所为境界所有。智已办无有狐疑。于彼觉知本因缘等。正觉无有边幅。尔时有众智生觉知有道流布世间。觉知道不可移动。是时尽越一切苦一一分别境界。若于一劫若百劫若百千劫意流转不可移动。无染着意亦不乱。智慧无量亦不舍智慧。意善分别游境界里求其方便。果报无量智慧悉具足。一切无有挂碍。于是便说此偈。
　　觉一切物　　亦无有量　　来往周旋
　　无所挂碍　　悉觉一切　　最胜所观
　　除三界苦　　当照世间　　谁能分别
　　唯佛能解　　欲求微妙　　当求如来
　　如来随时　　与彼相应　　所当成就
　　无有退转
　　尔时世尊独游无侣亦无有师。功德无量欲训诲众生。于佛法众皆悉成一智成就成等正觉。最尊微妙无等者。觉知一切尘劳所趣根本一切皆悉成。念不移动以智分别一切法度。以一切结使微妙最为第一。畅说一切行故曰一切智。已有一切智。专其一心解一切法。断一切结使故曰一切灭。除去有无有爱。亦无有伴侣。一切功德智成就。等拥护一切众生如父母爱子。展转功德力成就。无贪憍慢故曰最胜。布现八贤圣道而转法轮。彼喻如影不在日前在闇前。此亦如是。一切结使不与道共相应。是故而转法轮。于是便说此偈。
　　一一功德具　　彼不可限量
　　况色不思议　　一切相具足
　　犹如月光明　　而照幽冥中
　　众宝集于海　　释种德亦尔
　　观诸缘起已智度十二因缘。尘垢牢固起爱着之智意驰其心中。或起有漏智造诸苦行而得出要道。知欲灭诸结使故。无有苦乐之想休息之想。智以无我故得增益。智与共相应识身心空。智欲降伏少壮之意。染着其心起依猗智。自省决了灭诸结使。起明慧智欲降伏结使。起伏息智欲度彼岸故起轻举智自称其身觉。众生以谛挍授起灭尽智。缘彼谛思惟有诸微妙禅。以彼思惟故起度彼岸智。彼心得悕望余者亦得悕望悉同其迹。意有所猗而逮智慧四大休止处。思惟与相类趣到彼岸。得天耳智等度彼境界。同其一行已得等度彼岸。得天鼻智依彼识欲有分别智。知他人心智所念。悉清净有所修行。欲化众生故便得自识宿命智。为彼善色故敷示四大。便得天眼智心有所觉。观察戒清净。得誓愿智大神仙功德。彼三昧种子所生度诸三昧界。欲长益彼故众生欢喜便得究竟智。于是便说此偈。
　　种种人思念　　亲近现在前
　　分别种种法　　以示大神仙
　　当觉知彼业　　以舍诸尘盖
　　悉达观察心　　善哉人中上
　　彼如实而无有爱欲。不与彼爱欲相应。亦无嗔恚及杀害之意。亦无愚痴觉知彼病。亦无谀谄常怀柔和。亦不自叹誉语出善教亦无有想。除去悕望之想亦无彼此之心。不伤害彼人。自得解脱无所适莫。有慈哀心所为皆悉办。非为无慈心有悲心。无杂秽想亦有护心欲等度护众生故有空心。禁戒具足有无愿心。智慧润泽有无想心。亦无所染亦无调戏。为世人民不离调戏。避诸恶业而说法教。禁戒成就无所缺漏。三昧成就定不移动。智慧成就皆悉至彼岸。十力具足无能胜者。得四无所畏无怯弱心。独步三界。于大众中而师子吼。于是便说此偈言。
　　犹如此大海　　广博极微妙
　　十力一切德　　智者之所观
　　犹如此大海　　澜波摇动时
　　有人立彼岸　　不究其功德
僧伽罗刹所集佛行经卷第二
　　尔时世尊云何分别。生城所谓尽生无生。断堑度血岸及诸木栅。爱欲所由牢固染着愚痴。愚痴为城无惭无愧。围绕迹无缺漏。五盖为门覆蔽众生。种种爱欲充满嗔恚车。无数种种众围绕。竖憍慢幢吹闇冥螺游行东西。种种邪见缠络其身自受持相。作如是谛思惟。众生种种园观极微妙。心娱乐其中乐到彼处。或到饥馑处。是所求乐商人所行。已度境界行到彼处。利养解脱后世有果。盛热寒暑风雨遭此苦厄。生老病死有是苦恼。当属死生向一切趣。犹如彼船随水东西。于彼中而作是意。狐疑难可入不与共合亦不可与斗。尔时世尊以三昧观如是力难可沮坏。到彼境界彼死处悉灭尽。一切吉利无有为行。于是便说此偈。
　　生国有众想　　已度拔济河
　　彼堑血满中　　犹海深无底
　　三世闻声响　　愚城所围绕
　　世尊观彼时　　以权智往坏
　　尔时世尊云何降伏魔众。所谓于八解浴池洗。善行无染着渐至解脱门。善无上言教等与住止宿名称远闻。着惭愧衣空无愿无相以为宝冠。忍力具足颜常和悦。面满充盈布现贤圣八道。种种香熏着若干种衣。本已觉结使为秽。乘禁戒车等见导引前功德围绕。以智慧力御彼车。专念不移以善觉悟彼众生。三界闻其教皆本行所追逮以意止为铠。手执法幢挥智慧刀。以善想为拂。以十力无畏吹彼法螺。以神足之力于三千世而得自在。善分别七财四辩才不可穷尽。若结使起即能使灭。惠施财业百千万倍不可称计。犹如大象庄严其身。摄取众生安处善业。师子奋迅意无怯弱而开法门。或现惊怖或现刚强。内无嗔恚获大财宝。犹罗刹鬼露现牙爪。有如是形状不别眷属。或现猫狐或现魔众。或师子头虎身或七步蛇。或跱立欲相伤害嗔火炽然。或担山吐火若干种变其中。或有狗犬者怀憍慢。或一身两头或弄舌张目或身长颈短。或金翅鸟形。手执刀杖或执轮杵。或师子吼欲伤害人。作如是变怪。或[(犛-厂)-未+牙]牛形状者。鸠槃荼形手执大火焰皆着铠。眼赤光出擎大火焰。求其方便欲相伤害。彼罗刹者。皆有两翅种种鸣鼓。声若干种满虚空中。有如此铃婴颈犹如厌鬼。或童子形手执铁轮。种种恶行若干种状。犹如海神手执日月。以智慧刀降伏彼怨。于是便说此偈。
　　结尽无恐畏　　长夜乐其中
　　种种色形变　　种种色无穷
　　起如是之变　　亦本所造业
　　手执智慧刀　　即能降伏之
　　是时世尊云何度灰河。所谓度灰河。时除去悕望及嗔恚。思惟彼灰河皆悉不净。种种之想皆悉除舍。缘彼若干种永尽无余所观察微妙。时不可过渡生死海合会难度。皆是古昔所造行。意所爱乐伽舍救舍(二种草)。顺水而流断其悕望。除去愁树岸边饶草。如是身所造行。树木茂盛种种啼哭。百千种不善行所造手执石。亦是不善行所为。犹彼海中有虫复往求乐处。为欲所回转伤害场界。嗔恚炽盛眼如赤铜。心修清净欲想盈满。而成灰河及诸坑渠峻难。色声香味细滑。皆是有漏剑戟悉布彼地。有大幽冥亦无光泽。依彼随流上下如是之河。尔时世尊菩萨无量生死中。皆欲远离便起是心。此灰河甚为崄难刺布其地。极幽冥无有光明。如此人众顺流。于彼我今当断其流。作如是誓愿已而求方便。以法忍为世作轨。倍复作方便等度禁戒地以此安处。以四贤圣谛观察四方分别决了。以无漏等见山踞生死岸。已踞彼生死岸。至善业等业等方便娱乐三昧。八贤圣道皆悉分别。已欲至彼岸以神足之力五根亦无所畏以涅槃之处于彼止住解脱禅三昧。众华茂盛不出无为者觉知分别。是时世尊为契经者锭光佛之印一切华无上(佛名)毗婆施(随叶佛)生彼种姓家堪任说法。于是便说此偈。
　　有力无有限　　当怀恐惧心
　　灰河深无底　　愚者乐游彼
　　尔时世尊力　　度彼没溺者
　　已到安隐处　　为人说其要
　　大商人本誓愿成就。志性柔和依种种功德。而自严身随时适化。为众生类观结使根本。获智慧降伏彼恶使。就善随时智成就。善观诸根法常微妙。善依彼智善问智成就恭敬忍。善说第一法彼义。说法义辩善成就贤圣究竟智成就法辩成就。所谓义辩者。名身句身味身。皆悉分别若干种声。彼辩才义善犹如此名身句身味身皆使趣善。音向辩才善于此三辩才与共相应解脱三昧。于道回转善知他心。智成就彼有所授决亦不移动。先问其义说无碍法。使趣一智慧道。彼皆成就授决成就。无处智成就。善趣一切诸法。于是便说此偈。
　　有现智慧宝　　亦说诸义辩
　　淡泊无佛等　　功德亦无双
　　本去心无来　　安使作净慧
　　以救世俗业　　为世开甘露
　　尔时世尊云何说法。所谓随前所求皆悉充足。为说解脱德义。如实不虚味尽具足。随其时节渐渐与相应义。中间皆悉分别。前后与共相应。种种若干界随如意说应前人器。诸法义有勇猛意。有诸智变化有果实。分别法界无有限量。一切智所为起如是法亦无所猗。除去悕望觉法行业亦不自称誉。与众生说法解诸病本末。三意止成就不怀悕望。摄取彼众叹未曾有。天人所供恭敬善住彼处。于是便说此偈。
　　如彼永灭法　　最胜口所宣
　　善说牢固行　　智慧等无量
　　彼是甘露味　　外不受尘垢
　　已练诸瑕秽　　亦无杂恶患
　　彼无有秽恶。除去愚痴意性清净。以舍外事当成佛眼。意无所著亦无疮痍。以过心意不造过去彼以休息。皆悉平正心不移动得第一义。一身苦行彼行造若于身亦无众想。于声闻中或以天耳闻声。彼无所持于世俗中起知他人心智。种种有为行不以为劳。以众生故自识无数宿命之事。如今娱乐一切色行。或以天眼观色。众想亦不移动。诸结已灭已现非义。以苦誓愿故亦不造悕望休息清净。彼智不坚住识处欲已尽。彼以般涅槃义流布世间内自依猗。于是便说此偈。
　　意无有愚痴　　寂然无众行
　　佛所觉意业　　是故我归命
　　为彼人说法　　清净无瑕秽
　　游彼园观间　　及诸隐学处
　　尔时世尊谓是福田。依彼福田有所悕望。犹如依麦谓麦田稻田。彼佛世尊亦复如是。依福田故故曰福田。以是故号曰福。若干百千行成就此福田。智慧根所生思惟等业已度到彼岸。依彼而说法无起灭之想亦无彼此心。除去断灭等见等志无彼等见想。等志吐妙言身等善无恶。向亦无有染污等成就身亦无疾患。等见生等语成就命成就。以欢喜界故彼一切时尽微妙无有上。于众会上最为第一。于是便说此偈。
　　福为第一田　　无数劫清净
　　愚者不观察　　彼则堕盲冥
　　诸有好信者　　受施能消灭
　　今以安处住　　必还安隐处
　　说世最希有出现。犹如优昙钵甚奇甚特。荷负众劳叹未曾有。出现于世中间。有如此勤劳。有此未曾有出现于世。甚奇无与等。有大道生亦不依辟支佛等。不等处有如是生。犹如日出不择坑渠悉照。有如是大智慧而照极净福田。生如是增益天众。善行所致如是。出世益众生类布现教诫。无明闇蔽永尽无余。欲布现道解脱生死各各相依倚。犹彼众生有形之类皆悉庄严。是时众生极被润泽。第一众得成与解脱相应。因道迹诸恶已息。思众生类与说法味。作诸桥梁度彼人民。于是便说此偈。
　　其有众生类　　观察如来者
　　皆发欢喜心　　即得离世患
　　第一微妙福　　娱乐亲属众
　　发趣涅槃道　　寂然得解脱
　　尔时世尊有此解脱。于彼爱欲诸盖心。不与相应故曰解脱也。彼精进亦不懈怠。所生根本数数修习。清净无瑕功德不可限量。不断解脱境分别因缘亦不起法想。所愿充满亦无有嫉妒心。诸垢永尽度诸尘结。以智不处生死。亦不舍之。智慧解脱分别。犹秋月照明幽冥处皆使有光犹如流水树木皆悉润泽。随时敷华。犹彼水驶流沫随水回转所生至到处皆悉充满。世尊亦复如是。无余涅槃解脱驶流。于是便说此偈。
　　佛能灭众恶　　解脱最为妙
　　除闇现照曜　　如月星中明
　　昼与夜无异　　常住不移动
　　既得解脱法　　智慧照现彼
　　尔时世尊有是尽智。分别尽智我已知。苦习已除以尽为证。而修行道作如叹说。本所造行疗治彼疾。淫怒憍慢究尽其原。以等智灭淫欲。此是涅槃之智如实不虚。譬如有人受众苦恼无能度。彼人亦不可疗治现病原本。便作是念境界微妙。如是所生皆悉修行。除去阴盖断诸结使。譬如有力之士种诸病根无能当者。未起方便意彼亦不可疗治。有如是患淫怒痴。以尽智使得欢喜。犹如有人常畏崄难之处。彼有种种苦恼疹疾。彼若见一浴池清净无有尘垢。挟池两边有清凉风起。鱼龙游戏视水见底。虚空清净亦无云噎。优钵拘文陀华悉满其中。枝叶华实皆悉在水中生。有是种种微妙树生其中。若有见者皆怀欢喜心。然此人于彼浴池除去苦恼亦无饥渴。得是欢乐所为已办。于彼浴池底有微风起。观察是时。若于彼若坐若卧。彼世尊亦复如是。本所造淫怒痴皆悉除尽。于生死原现如是浴池。何者于三界所生众生。拔济苦恼皆悉成就以为桥梁。复以等见犹彼清凉浴池等三昧清净。未曾有移动等志。犹彼鱼龙等解脱。颜色无比等方便。犹彼优钵拘文陀华观无有厌等念。智慧犹彼重云。世俗三昧不以经心大众围绕。若得彼浴池甚爱欢喜。彼于法浴池中洗浴。若饮所有淫怒痴永无有余。亦无众患亦无饥渴。成就如此法。复以斯法惠施众生至涅槃所。所作已办亦无恐畏。到安隐解脱处念乐至无余涅槃界。复以善法使众生共。是时佛世尊坐不移动。于是便说此偈。
　　日夜所造行　　欲使众生安
　　究竟怀欢喜　　无有若干苦
　　况当长在世　　众患常逼己
　　不以苦尽智　　离俗至彼道
　　尔时世尊有无生智。所谓彼无生智者。我以知苦更不复尽。苦以尽习更不复除。习以尽为证更不复作证。以行修道更不复修道。以是之故名曰无生智也。是故无生智彼智大功德大事兴灭本末。犹如种谷子随时溉灌。与共相应稍稍长大。随时茂盛或时不生。世尊亦复如是。识子为智火所烧。各各与相应除生死原识处无欲。亦不常住诸行已尽。于其中间所起心垢不可思议。心所造更亦不造。于是便说此偈。
　　诸起无生智　　诸佛所拥护
　　觉知苦原本　　起诸苦恼患
　　彼智无怯弱　　清净而无瑕
　　于彼坐道场　　无起无灭意
　　尔时世尊布现于戒起。诸村落城郭人民。皆使奉持禁戒具足。其有犯者不与彼相应。消灭恶心与彼相应。与十善行相应。使净众生尽同功德。如是众德成就。在众有是功德无众乱想。于中力勤行前所誓愿皆使获果。不欢喜者皆使欢喜。前于诸佛所造功德。得欢喜者重令修行。未曾有出世降伏外道。解脱功德为惭愧者皆安隐之。已威仪礼节故于现法中而尽有漏。断其根本更尽余漏而不复生。与道相应。作如是说。使梵行久住。天人得安隐。彼教诫语皆悉受诵。诸比丘随其所犯皆悉避之。作如是语已尽拥护。犹如孔雀拥毛牦牛护尾。于是便说此偈。
　　如来结禁戒　　为法而布现
　　第一乐奉行　　犹好戴天冠
　　设有住彼者　　得此三昧意
　　无有犯此者　　如海不过际
　　是时世尊有如是微妙之首。牢坚无缺漏视之无厌。不可沮坏犹如团盖。观肉髻相无比无有能见其顶者。无有能摄其相。彼有微妙眉发。善生善分别者。发细青色极微妙。于是便说此偈。
　　释梵及世人　　尽集观生时
　　皆悉在其上　　无能见其顶
　　本不起轻慢　　得为释师子
　　由此行报故　　得是顶上相
　　尔时世尊有是微妙之发。善生在顶上各各软细而生。无有参差亦不乱错。各各齐等螺文右旋。诸相具足善住。如是色相极软细韑耀光生。其光彻照无与彼等者。犹如藕茎丝极软细无能度其上者。亦不可沮坏。其有眼见者皆获安隐福最为第一。善香种种熏。皆是众行具足。有如是相满行所行。成无上等正觉。于是便说此偈。
　　软细无长短　　发如绀青色
　　如来颜清净　　如夜清月现
　　种种香远布　　闻香悉分别
　　细软风吹香　　犹彼罗栴檀
　　尔时世尊有如是额。牢固如金刚。极平正亦无有皱。方正其有睹者。皆怀欢喜而无厌足。亦不点污亦无白黑。处所充满所行业不缺漏。见者欢喜无害意。眼净无瑕众人见者一切吉祥。无数百千行所成办。然后得如来额。尔时即说此偈。
　　微妙极清净　　尽脱诸恶行
　　佛额不思议　　如象牙在水
　　彼所说言教　　如来额无比
　　如虚空清净　　人见皆欢喜
　　是时如来有眉间相。最明曜处面门中。犹牛乳色极软细。犹如白缟练白雪色。如日初出如拘文陀花。色极白无比。如秋时月极清明净。右旋亦不太高亦不太下。一切无挂碍。其有睹相无有众病长与肘等。极微妙色不思议。放光已还复其处。皆是本行所造。犹如此面微妙。于大众中而说法教。于是便说此偈。
　　种种百行造　　如来眉间相
　　此是福良田　　亦是本行报
　　不粗亦不细　　右旋色微妙
　　出相与肘等　　三世无不见
　　如来眉间相　　清净无众瑕
　　犹如安明山　　于众山第一
　　于诸法自在　　能净众生类
　　如是面满相　　无过眉间相
　　彼色行所造　　解脱无有比
　　已灭意垢火　　众生同其净
　　尔时世尊有如是微妙清净之眼。犹如彼百叶华色。华叶各离无幽不照。犹如虚空优钵青文陀罗花色。眼睫极白犹如雁王而无有异。极白无比最为第一。观四方刹皆悉见之。于其中间皆悉见彼刹有形之类皆悉分别。彼无有欲亦不卒暴。无有嗔恚亦不与嗔恚相应。观彼刹土善恶之行。所有微妙之事。亦能观察亦无恐惧惊怖之心。修行慈得悲不邪视。于一切众生亦修喜无有厌足。以守护诸善法。一一分别法遍满一切刹。彼作如是知观无有恶无懈怠。于是便说此偈。
　　眼净极微妙　　一切不可沮
　　百福之所造　　然后成如来
　　善法极清净　　亦无有众恼
　　面色如天王　　是甘露出现
　　法相亦具足　　亦无众恼患
　　亦如彼明镜　　面像于中现
　　观彼众生处　　视之无厌足
　　然后成正觉　　演说甘露法
　　是时世尊有如是微妙鼻。本无数百千劫生中。起是种种智慧皆悉分别。于生死处拔情爱刺。欲度到彼岸。欲拔一切爱刺。为世人民勤行如是苦行以惠施人。或以戒而度脱人。皆是本所造一切义具足无杂秽。疗治疮痍犹如金聚色最第一明。欲得到彼处者。心所爱乐亦无欺诈。于彼布现一切取要行所造。于是便说此偈。
　　微妙无杂秽　　如来鼻第一
　　犹如鹦鹉嘴　　是故归命之
　　当在面门中　　众生所宗仰
　　彼鼻如是妙　　如赖频陀花(似鹦鹉)
　　是时世尊有如是齿。无缺漏平正无高下。犹如白雪螺色。亦如彼拘文陀罗花色。有此微妙色极清净行具足。有光明悉脱诸恶行。犹如金刚不可沮坏牢固。如来齿四十上下各四牙。齿上有千辐轮相。于是便说此偈。
　　如来齿平正　　说法极微妙
　　无缺无落堕　　犹彼提勒华
　　眼净极微妙　　善色无变易
　　释种种此德　　方齿四十具
　　是时世尊有如是广长舌。未曾有虚善色不可坏。如阿舒伽树华(无忧)。犹莲华叶极软细滑。亦无粗言犷语。除去淫怒痴患生安详处。欢喜爱乐禁戒成就。有所宣说无不得度者。以法智济拔贫穷。于想味淫怒痴得解脱。皆是本行所造。如来舌相皆悉覆面甚奇甚特。于是便说此偈。
　　百福所造行　　如来舌第一
　　齿唇悉平正　　常吐甘露法
　　若得若干味　　妙色及不妙
　　悉能分别味　　次第不失序
　　如来是时有如是言教。说有漏行善音响无粗犷。言辞功德等具足功德无量。有常无常行志性无怯弱。甚深无底色最第一。所说言教终无有烦。义义相应现本缘起。善分别法方便随时。教化众生无有嗔恚。自庄严身息意为乐。供养智者叹誉名称各与相类。犹如鸿鸟乐彼渊池。诸有遭百千苦恼者皆救济之。使众生类悉得欢喜。于生老病死度到彼岸。无悕望想得最胜行。心无众结现诸善行。得未曾有行以船渡水无有恐怖。度一切生死叹誉禅德。功德微妙寿命灭心意至涅槃界。得甘露法灭一切生死原指授善恶。闻者不怀怖如光不可蔽。于是便说此偈。
　　以法御示现　　供养佛所行
　　以忍之力势　　如彼华开敷
　　饱食甘露味　　盲冥不度彼
　　能食此甘露　　得度生死地
　　尔时世尊有如是响。所说功德亦无粗犷。犹鹖鞞鸟音极微妙。声彻四方展转闻教。于众生类有是力势。亦不出众外皆悉闻净声。悉是本行所作。如梵音如哀鸾。尔时闻有五种声甚深无底。所有言教降伏外众。犹如彼龙改本所习。往古有如是色极妙无怯弱。若以眼观察而知之。无所染着息心与味相应。数数息心无厌足亦不相违不与嗔恚相应。此皆行报功德所致。故曰乐沙门有如是心。依彼心有如是五种。曾闻水流声闻已欢喜。况当今闻如来言教长益善根。闻音响欢喜长益解脱。于是便说此偈。
　　声响柔和好　　佛音息心乐
　　善胜来听教　　功德无有量
　　诸有闻音响　　本行之所生
　　已能觉知彼　　降五百孔雀
　　尔时世尊有如是面。甚清净无瑕秽。极端正无比。善眼观无厌。耳垂睡。唇如朱火。色如天真金。齿极白微妙无极。平满无点污。亦无疮瘢亦无愁忧无有众恼。睹者皆欢喜。其功德不可称量。有第一香本所造行。犹如月满极净无瑕秽最尊第一。若结加趺坐与大众说法。前后坐者皆见其面。若从禅起先与众说法。于是便说此偈。
　　一切欢喜乐　　欲睹如来色
　　以得见如来　　犹彼月盛满
　　得利第一乐　　无过如来众
　　三五月盛满　　等说如来乐
　　是时世尊有如是头。善生牢固极端政无比无有高下与自身相相称色最第一。犹彼那罗延天八臂力不可尽灭。彼处所与金色相类。彼相最微妙善色极妙。一切无挂碍。于是便说此偈。
　　满足最微妙　　渐渐缘彼行
　　如来有此头　　释种幢无比
　　一切无能害　　发意于如来
　　三界众生类　　叹彼如来德
　　尔时世尊有如是臂。善生无比如彼须弥山。肩亦微妙无与等者。无高无下极软细。犹彼娑卢树王软细不可害。如瞻匐华软细不粗。所生软毛色极青。各各右旋极软细。一切观者皆获欢喜。极微妙申手降伏魔地证知我。于是便说此偈。
　　犹世伽鸠树　　降伏诸魔众
　　譬如金刚杵　　是故归命佛
　　为三界唱导　　为法所光照
　　彼意无有量　　归命最胜前
　　是时世尊有如是手。极自柔软善生无比。亦不坏败无缺漏。泄具足满犹高山峻。手有千轮相指间连膜。爪极白净如日放光。如优钵华皆悉敷华叶软细。若说法时众生闻者无不得度。言常随时于本所造。生处光明彻照手掌解脱。若得慈悲寻光明来皆悉得度。善分别众生远恶就善。与众生说法。于本生处得慈悲喜护。欲除不善行修诸善行。告众生曰。一切皆苦。莫受彼尘垢厌患生死。众生清净使得悕望。欲除彼幻惑。若彼坐禅时。一切魔众皆趣彼所。种种车乘骡驴骆驼象马牦牛禽兽师子狗猪羊。或作马头种种形状。带刀张弓执箭。或撞钟鸣鼓尽作魔众形。欲来害三佛。是时世尊以指按地。此地太好山林城郭泉源浴池种种泉源。皆有珍宝满彼浴池。或盛金钵中。有力人扣彼钵。便有声出手抚法轮极妙无比。于是拜手佛便说此偈。
　　第一清净业　　转无上法轮
　　如来手微妙　　极妙无有上
　　彼手应抚转　　法轮处在一
　　不见彼住处　　不见有试者
　　若转法轮时　　随彼众生义
　　以转此法轮　　众生得安隐
　　尔时世尊有如是身。极方正无缺漏禁戒成就。如师子臆功德缠络上下相称。如优钵华色亦不坏败。甚深行时右旋不高不下。极软微妙皮毛皆右旋倍微妙无比。犹瞻匐迦极香。亦不少亦不老。无有不与彼相应。不与嗔恚相应。诸根具足世未曾有。渐牢固极微妙。不缓不急金刚之体。善分别众生。其有见者皆发欢喜心观无厌足。圆光七尺犹安明山在大众中犹若象王于象众中最为第一。犹那罗延王一切无能害者。于是便说此偈。
　　于百劫造行　　得为人中上
　　今得此色身　　今亦无与等
　　以灭淫怒痴　　诸恶永以息
　　是故今稽首　　使我后亦尔
　　设起淫怒痴　　寻时能使灭
　　今观佛颜色　　身无众恼患
　　尔时世尊有是佣脾。上下俱等善生。微妙无比无不平处。使人欢喜与身相应。于是便说此偈。
　　佣脾清净妙　　第一无有比
　　其有睹见者　　无有诸瑕秽
　　微妙生软毛　　善住如金色
　　更不受余趣　　观此最妙色
　　尔时世尊有此[跳-兆+專]肠。如是生圆渐渐佣细与身相称如鹿[跳-兆+專]肠。善光清净无与等者。于是便说此偈。
　　如来[跳-兆+專]微妙　　色亦无有比
　　当观一切相　　一一难称量
　　当觉彼如是　　一切世所称
　　设当灭度后　　是故归命[跳-兆+尃]
　　尔时世尊有如是足。行步安详善住不移。亦不摇动极微妙。细足指长百福相具。作如是苦行然后得之。往诣道场为世人故欲度脱之。其有闻音者犹彼龙王善眼不移动。于彼三耶三佛所行功德。功德百千倍。璎珞微妙光影无比。从此以来有如是功德故。拜手说偈。
　　爱念不可害　　今礼世尊足
　　亦礼如来顶　　如来解脱众
　　其有得此信　　于彼最胜前
　　白分极细滑　　是故归命尊
　　尔时世尊有如是轮。极圆亦无杂秽亦无粗犷。甚深有千辐轮其向柔和。身具足满诸根不缺。造大行业以四方事圣转轮相。境界具足。(二)无怯弱心。(三)犹如须轮以手障月而无有光。(四)设放轮便有大光。犹如春时无有尘埃。虚空之中亦无云尘。尔时于夜半无有结使(月病)。月放大光此亦如是。转轮圣王本无如来之相。于是便说此偈。
　　人生寿百年　　常灭其时节
　　有是圣轮相　　犹彼莲花敷
　　亦如安明山　　第一无有比
　　种福之所致　　如来所修行
　　于彼释宫殿　　来告今已至
　　诸天所嗟叹　　如来应转轮
　　若能觉知此　　观彼少处所
　　各各有一心　　无有能过佛
　　志性甚牢固　　放光悉彻照
　　日轮所照处　　普度众生类
　　尔时世尊作如是游步。先举右足蹈地不迟不疾。行步平正亦不卒暴。犹彼象王而无有异行步坚固。世尊身不摇动。犹那罗延天。是时世尊诸有高者为下。下者为高。诸有小户自然广大。如来身体未曾屈申。皆是前世无憍慢心。诸有乐器不鼓自鸣。诸有蠕动之类皆获安隐。皆是前世修行慈心。于是便说此偈。
　　彼有大神妙　　无畏有此德
　　住处受善色　　破坏刚强者
　　彼已舍憍慢　　最觉自所觉
　　无爱欲微妙　　住处受行报
僧伽罗刹所集佛行经卷第三
　　尔时世尊有如是迹。千辐相轮现极微妙。诸根具足色甚奇无比。于人中最第一生诸欢喜。百千劫所作行福所致。无粗犷除去淫怒痴。本所作行无有伪谄无有众恶。不与痴相应不造痴行。有如是名称。志性质直所作无悕望。不怀狐疑意有所灭。除去悕望行无缺漏心无彼此。功德遍具足十力成就除一切患。于是便说此偈。
　　最胜有此德　　种种行所作
　　分别行地业　　如日出照明
　　彼轮隐地现　　心意所观察
　　当自归命佛　　如是以印地
　　尔时世尊如是笑。作如是因缘。本行所造愍彼众生故便现如是笑。是时世尊笑时。有是第一柔软极净微妙所闻经耳。见佛笑无尘垢清净无瑕。本所修行亦无虚言。犹如优钵瞻伏华有种种香。布现甘露语种种光。第一微妙心能分别。尔时世尊身作黄金色。犹高山峻绕彼三匝生阿迦腻吒所。于彼天宫诸得信者。承受如来教诫无所违失。展转相告便欢喜于如来。尔时世尊本所造行。于是便说此偈。
　　青黄种种色　　口演禁戒光
　　出要如来身　　天人所供养
　　如来眉间相　　三因缘无比
　　至阿迦腻吒　　来至如来所
　　尔时世尊有如是光。皆是本行所造身后有是光。极妙善解脱光最第一。身体有光见者欢喜。种种光明璎珞其身。诸有尘烟罗睺阿须伦所不能障。五结解脱除去愚痴。尔时世尊现甘露。使彼众生得遇此味。自然神足不可思议。于是便说此偈。
　　身体善解脱　　无有能沮坏
　　十力有此光　　愚者所不见
　　如来有神足　　示现众生等
　　大光蔽日明　　是故归命光
　　尔时世尊有如是衣。不高不下随时着衣。灭生死原草秽。不着衣服境和悦。所至到处皆悉欢喜。有如是果实。是故尊者难陀。衣常鲜明。及诸比丘。在世尊侧着僧伽梨。无有能污如来衣者。是时尊者难陀叹未曾有。往白世尊欲知着衣之法。世尊告曰。云何难陀。本无如来长夜出世。云何除众生淫怒痴垢永尽无余。便随彼教设当作是成就者。随蓝风不能动此衣尘垢不染。于是便说此偈。
　　如来所著衣　　自覆身形体
　　莲华不着垢　　此衣亦如是
　　若随蓝风起　　力势难可制
　　欲动如来衣　　谁胜十力者
　　尔时世尊如是乞求诸豪尊家。不择卑贱皆悉周遍无有邪命。不俯食不瞻星宿卜问仰食。不受信使往彼食。不观四方食。不咒术幻惑食。不田业依倚食。所以乞者救济彼故。无希望意不染着食。尔时世尊食无有更乐。所有染着观如是业。而受彼食亦不贪着。无淫怒痴亦无迷惑。除迷惑心皆舍离染着心。不与共俱以舍彼欲爱不可沮。常爱乐彼以禅为食。亦无我想苦皆悉舍离现非义。此身必尽以知舍离三事。清净无淫怒痴今云何食。欲现此身无牢固故长养其病。使火不起皆悉除弃不生乱想。布现甘露修梵行。故痛坏败不造新痛。以是故世尊受彼信施食彼果。身所造报欲使安隐拥护世人。于是便说此偈。
　　处处家家乞　　欲使得正法
　　于彼园观处　　如六足(蜂也)食味
　　不择食好丑　　不生善恶意
　　彼不可沮坏　　心欲味解脱
　　尔时世尊有如是卧床。山岩穴处露坐。园观水侧泉源。种种华果茂盛处。快乐无比。无人之处欲求解脱。于彼止住解脱诸恶亦无阴盖。人所不到处无恐畏。去离色着常乐寂静。与众生说法。广说如契经。于是便说此偈。
　　树木生花果　　漫那花园观
　　分别乐闲静　　青青花皆敷
　　于彼求解脱　　是以依彼处
　　若诣闲居时　　无声无乱想
　　是时世尊以草布地。无有尘垢不着装饰。极细软滑善生微妙。若见彼影观无厌足。皆悉观察不高不下。作是思惟展转相依。名色六入现彼无有尽。或以草布地。有数降伏彼故。布草而坐无有欲想。以草为蓐亦无结使皆悉清净。古昔诸佛所造功德亦无所摄。无贪着得证通。多所回转。亦无众恼生诸结使草。齐整亦不错乱。依彼众生亦无阴盖。得三昧证通以右胁着地。不久睡眠寻起经行而修行道。以无觉三昧故右胁着地。欲降怨敌故升师子座。着五细彩现色非真沙门。色形无所染着而修梵行。依彼众生求解脱心。于是便说此偈。
　　无根善众生　　释种之功德
　　心所造善行　　心皆自觉知
　　善哉大法义　　无能得胜者
　　今于如来众　　以草除欲爱
　　尔时世尊云何觉知诸根。所谓曩昔作如是根气味与相应。以道故生此根。降伏颠倒欲使诸根顺流与生死相应。此诸根起不净行而依余缘。此诸根贪着世间亦深着于乐。此诸根起诸力势一切结使炽盛。此诸根驱逐身流转不息。此诸根不成就大义。此诸根迷惑经历诸境界。此诸根犹彼剑刺伤害。此诸根苦恼。此诸根犹彼疮痍漏诸结使。此诸根犹如疾病无有力势。此无有厌足恒求不止。此诸根不休息数数起结使。此诸根犹如毒药不断苦本。此诸根不被训诲与诸恶相应。此诸根不藏匿境界剑刺所缚。此诸根无所护气味不具足。此诸根无有心。流驰境界。斯诸根不修行。欲火所然境界长益。此诸根有诸苦恼游他境界。一切身心有苦。于是便说此偈。
　　根满境界中　　为恶所将御
　　彼心常炽然　　犹如热铁丸
　　如来教善哉　　将至安隐处
　　无有诸根患　　况当有境界
　　尔时世尊云何觉知心。所谓依境界生便长益。此心乱想不定。此心犹如疾风。此心不疲厌缘恶招致殃。此心远驰犹如梦想。此心贪着境界犹彼猕猴。此心自然行种种贪着。犹彼孔雀翅常自顾影。此心驰走远思惟财业。此心起诸阴盖。亦如野马疲厌不得。此心难制御于境界不住。此心犹如王常得自在。于是便说此偈。
　　第一甚深妙　　心知无有根
　　夜叉须揵沓　　三世不能觉
　　彼得是自在　　自然有是念
　　世间无有明　　我为作法光
　　尔时世尊云何希现觉悟世间。所谓世间无所恃怙贪着己身。此世心无所依贪着境界。此世恶业依种种邪见如是。此世自然所造。此世堕邪道流转趣恶。此世处恶趣犹如猕猴。此世无有照明。为五阴盖所覆。此世盲冥不起智慧眼。此世饥渴渴爱无厌。此世炽然种种结所缚。此世少味犹蜂采华。此世无所依便当坏败。此世远游乘轮而行。此世系缚而处生死。此世众恼生老病死至。此世非妙必当坏败。此世无救护为痛所逼。此世非己所作必舍之去。此世机关展转相依。此世种种行将引恶处。此世如幻化而现色像。此世无益生彼坏败器。此世轻举所依不成。此世难觉悟无有境界。于是便说此偈。
　　众生遭苦恼　　观世无有世
　　以智慧求道　　当亲近彼处
　　渐渐从小益　　欲得爱其命
　　此必当坏败　　是故灭为乐
　　云何于此生度泥涂。犹彼池水莲华子。于其中间萌芽生渐渐长益。此亦如是。五味皆死以识处往生。有为行所造围绕。为风火所成。为憍慢水所溉。受死于其中间生萌芽。犹如彼萌芽生。此亦如是。萌芽生是故非断灭常住。犹如彼先观萌芽。此亦如是。彼众生缚着。是故非断灭有常。犹如彼地为风所吹。此亦如是。四大牢固受诸苦恼。此亦如是。是故一切自然。犹如自然不坏莲华生萌芽。是故一切非自然。一义所习犹如彼外四大。为风所吹更不复造此四大。此亦如是。是故一切当舍。犹如于彼有生众行。此亦如是。是故彼法犹如彼萌芽与子相似。此亦如是。大人之相不可毁坏。如是性所造犹如莲华子生萌芽。是故此无数亦不有生者。犹如彼萌芽生时无有来处。此亦如是。是故无来无去犹如彼去时无有住止处。此亦如是。是故无住处。犹如彼萌芽俱长益渐渐敷花。此亦如是。无高无下犹如彼莲华萌芽必当长益。此亦如是。本所造萌芽于胞胎中渐渐长益。犹如彼莲花茂叶甚可爱欲。此亦如是。所造众行甚可爱敬。犹彼当熟时。此亦如是。子欲熟时发毛爪齿及五根皆当舍离。六情衰耗意根解散舍此身。犹如彼华必当大熟。犹如日光色香甚微妙。蜂王所游行甚可爱敬。此亦如是。初生之时四大日光所照。勇猛胎所觉与彼德相类。是故憍慢皆共相依甚可爱敬。饥渴生死谓欲为乐。彼愚痴者有如是颠倒之想。此亦如是。一切时节不脱老死。犹彼时节无有力势。为热风所炙。尽舍离之。华实各离亦无所缘。亦复无蜂亦无鲜色无乐彼者。此亦如是。渐渐耗减于此生中无有力势。谁有命存内外皆损减。无少壮力皆当丧逝。无有茎节无齿发。无见无闻无味无香。无细滑亦无更乐。身体坏败所有憍慢皆除尽。亦无味着无炽盛意已越色。皮缓面皱无少壮力。已有是老不爱种种色坏败。男女众所害而爱着彼。犹彼枯朽亦无有香。各当散离。此亦如是。命根已尽当载向塳间。犹如彼莲华子熟后复生萌芽。此相亦如是。数数受有。犹彼坏败花茎想众生类。于是便说此偈。
　　是故当弃有　　亦当观此华
　　犹彼生胞胎　　殷勤当求灭
　　欲求生萌芽　　知乐空无有
　　欲得到彼处　　当从自意求
　　世尊海者其义云何。所谓第一度众生到彼岸。思惟无量增益功德。清净无瑕有大智慧。解脱无怨恨心。第一得解脱以善觉观不离善根。名闻远布智慧普至。种种香远布犹树茂盛。七觉意宝分别无常苦空无我已度。智慧百福具足。常入三昧无有乱志。劝助众生使发善心。能成办一切种种三昧。于学无学中最为第一。悕现于法未曾懈惓。等度平正语言柔和。清净无瑕无淫怒痴。于大众中功德第一。普慈一切安乐休息。教授境界常念恭敬。功德无穷极。当于尔时世尊九十一劫中渐成此德。觉知一切甚深之业。欲使一切群生同其一味。说法不失时节。常与彼相应。十力珍宝具足一切众宝。依四无所畏止宿四大。为彼众生故不选择尊卑。已度世八法无增损之心。于是便说此偈。
　　是故当求度　　殷勤于道船
　　如来海无量　　是故拜手佛
　　已度到彼处　　功德福无量
　　已有此苦乐　　当求安隐处
　　如来船者何者是。所谓善造牢固果报。习众无所违失亦不缺漏。众行具足诸恶永尽。第一甘露禁戒用缠络身。无断灭有常想。已住休息得住彼道。常爱乐忍不起嗔恚分别五根等见无异想。种种清净解脱空无愿无相三三昧具足。常怀惭愧度彼犹豫。禅四等无色三昧种种行。悉分别无有限量。观污露不净第一忍智常现在前。淫有觉想皆悉不净常念远离。金刚三昧而布现之。无量方便欲度众生。觉意珍宝与智相应。修行出要道无生老病死患。更受胎欲度众生。于三世行具足不可沮坏。不乐一切世俗。观一切相欲得舍离。如是无增减心。能度一切众生。以十力之船长夜度众生使度彼岸。常有此观不为己身。第一声闻入遍观三昧作种种观。承事供养缯幡花盖。以三三昧为佛印。以冷栴檀涂身。五通彻视种种香远布。以四无所畏为螺。钟鼓具足无缺漏。无常苦空无我欲得离生死海。降伏魔众皆使碎坏尽无为处。分别法想一切不受不度者。度得灭识处无苦乐至涅槃。乘福车为四部众。皆使欢喜踊跃不自胜。以善身口意十力船载众生。皆得至一切甘露涅槃处。于是便说此偈。
　　无数劫苦行　　而造福德船
　　善趣安隐处　　为三世救护
　　彼欢喜之心　　疾度生死岸
　　一切悉当终　　尽当有是乐
　　尔时如来有如是日。所谓禅四等具足之行。无缺漏无秽行。善将护为一切戒名称远布。种种众生类皆悉敬仰。使得乐止处心得欢乐。无数百千劫修行苦习尽道现第一义。以智慧照明除愚痴冥。消灭诸苦游彼众中。皆悉成就十力无畏勇猛意。于三千世皆悉破坏。愍护不度者智不破坏。尔时世尊于彼现日明。无漏行具足。乘大乘车等御无畏如风吹帆。以念车皆与彼相应而现在前。以等志于彼所有皆悉具足等三昧。思惟一切众生类。彼于三世具足翼从。悉承受其教意。无欲怒痴憍慢舍诸结使。天人众以花供养无有五盖。以信财布现一切众皆使觉知。无有尘埃诸结使无碍。如是世尊为日光明。于是便说此偈。
　　百智已具足　　于彼众无缺
　　已现三世光　　是故拜手光
　　无数百劫行　　灭愚盲冥痴
　　已能度此岸　　当拜手慧日
　　如来莲花者为何像貌。所谓第一功德所成。于三有得度有信。于众生清净等智普悉周遍。以精进力得度彼岸。消灭云雾禅悦皆悉得度。念解脱无众想。以观息彼种种秽患亦无异意。等见满足悉成办之皆悉觉知。以戒之香香闻四远。以清净光坏众生类。犹彼蜂众向若干种悉分别。了于三有等得解脱。众生皆得悕望。种种方便欲安隐之。甚妙观无厌足。一切根无缺漏。于息心众中淫怒痴憍慢之患更不炽盛。极清净柔软而得度脱。于是便说此偈。
　　清净之所生　　供养花无比
　　无数功德具　　微妙最第一
　　欲得休息乐　　众生得清净
　　已能觉知彼　　谓呼常有声
　　己之所叹誉　　与世而相应
　　微妙第一色　　善香最为妙
　　人中为最上　　世人所叹誉
　　我今拜手礼　　无著大神仙
　　尔时一切智有如是云。所谓九十一劫所造行。思惟不净神力所制所说无有异。尽诸欲爱无有愁忧。于诸三昧得到彼处。以大慈悲为一切众生。使得功德百福具足。使彼得休息心观而观彼。于人民须轮鬼神之众于三世而行慈。皆使得清净荫凉得解脱门至要之处。复以智慧光洗彼清净人民之众。下至男女皆使得善。于彼游行得诸忍业。得甚深法善众生法而种善根。众生饥虚甘露之味。忧彼不得度脱者。以修行之法使彼觉一切有为行皆悉无常苦空。一切法无我。涅槃为第一乐。等度此苦乐善悉分别言语具足。于种种众中称扬善法种解脱根。淫怒痴憍慢之法尽舍离之。以无畏金刚之志。度彼勤苦之患。于他众中使受正法。有恐怖者一切智皆使愍一切。一切惠施无所著。是故拜手礼雨甘露。于是说此偈。
　　功德出照明　　十力云无比
　　当发欢喜心　　说甘露除渴
　　已得无所畏　　是一切智云
　　已有降伏外　　是故食甘露
　　尔时世尊有如是火。所谓彼求行。人民之类皆求喜乐。解脱得四等心所求已度。第一义具足与智相应。一切遍三昧有是神力。种种名闻诸根力具足。等至甚深已有此力。无数百千种。此根戒一切法得自在。三世最尊以十力威神得无所畏。是第一解脱。得第一光明第一空寂。有如是之德布现深法。于彼众生类训诲使行忍。度诸嗔恚言语柔和无所伤损灭一切结使。于学无学于四部众善已修行。指授苦报如是。彼功德极无量。智成就发趣于涅槃门。而得供养第一尊重。润及众生。是故拜手礼佛火。于是便说此偈。
　　能焚烧草木　　火最无有崖
　　佛火第一妙　　是故当拜手
　　佛火以灭尽　　苦乐不复起
　　犹有遗功德　　流布于世间
　　尔时世尊有是园观。极柔软禁戒成就。于彼处所无有五盖。亦无石沙秽恶。亦无屺山。一切诸法根本皆悉得自在。大慈悲清净无有垢秽。极自娱乐等度到彼。有如是思惟功德。诸行淳淑力势所为。成善根本。亦不移动于法忍。无狐疑等见。八贤圣道悉具足。得诸供养无数百行不可称计。戒三昧具足十力悉无有疑。诸阴盖解脱清净誓愿已。果枝叶繁茂于彼生花实。生若干百三昧林悉皆茂盛。等见无邪见。禅无色而自乐身。慈悲喜护常加众生。于其中间分别七觉意。息心第一果惭愧围绕常念惠施。求出要故有是清凉云。以力拔诸结使。有此勇猛欲得解脱。功德不可坏善觉集在彼。除彼众生淫怒痴得无所畏。犹彼阿若拘邻舍利弗大目揵连迦叶迦栴延子阿那律难提金鞞罗难陀离越。于彼声闻园中为声闻王功德无比。浴池清净一切布善三世所叹。是故拜手礼顶。于是便说此偈。
　　善兴三世护　　为彼萌类故
　　觉意花饰身　　解脱果成就
　　声闻众中王　　生功德无秽
　　当求彼乐处　　必获安乐处
　　尔时世尊有如是空。意同一色广布无边故曰为空。断诸欲爱一切无所住。以智果报一切润泽。无有诸结亦无诸盖。以三昧爱度诸尘垢。善出要以解脱。清净月善光。以功德无量。意专一生业。修一生梵常怀欢喜。智慧眼清净。而境界净。断诸结使故无所著。已得大慈故一切无处所。分别意故种种得成就。得供养故不染于结使。依彼心故不以净不净染污其心。依彼声闻众种种鸟围绕。止观具足故极微妙不尽。三昧林故星宿众围绕。以正法降伏外敌故难以为畴匹。当作是观。犹如有人得欢喜究竟其业必不有疑退转本处。于是便说此偈。
　　欢喜念爱乐　　无有结尘垢
　　此有若干色　　复能悉分别
　　一切得等意　　欲作是称誉
　　已到越彼岸　　无有喜乐心
　　是时世尊有如是轮。意止具足根力觉意无有缺漏皆自庄严。四神足最第一四意断善庄严身善口说教远布。七觉意等见而得解脱。以止观无有痴爱。已度彼三昧得无所畏。为师子吼无有恐畏。辩才无碍得信欢喜。精进无懈怠念。境界得度彼智慧解脱。游彼魔境界无有欲爱。功德具足消灭诸恶趣。三乘果微妙。第一善成就。灭彼魔众三欲永尽。诸有愁忧苦恼永尽无余。亦无有爱亦无五盖亦无瑕秽。依彼身尽舍离。除去狐疑无有愚痴。有觉有观亦无憍慢。随时兴起亦无颠倒。永除邪见有威力。欢喜灭结使降伏魔众。于是便说此偈。
　　一切人供养　　救度众生类
　　无护为作护　　魔前转法轮
　　彼轮无有等　　天人所叹誉
　　已有此名称　　彼最为第一
　　是时世尊因何金刚降伏彼魔。所谓尔时世尊乘禁戒车被弘誓铠有诸忍力。以大云为清净幢盖。以无结使执无欲拥执持等见。缘四禅爱慢得解脱清净。等志等语皆悉清净。以辩才智神足庄严。自专其意解脱牢固无淫怒痴。以觉意解脱明炽然。一切具足无有三爱。度一切结力势不可坏。至涅槃海无世俗患。以智慧金刚复以智业灭诸恶趣。十力解脱四无所畏。降伏本所修习行无败坏。一切种种色像皆悉成就。灭诸魔众亦无所著。于是便说此偈。
　　种种来恐畏　　金刚精进意
　　降伏彼魔众　　及余诸尘结
　　诸有生有想　　结使皆永尽
　　由是三昧行　　故归牟尼士
　　尔时世尊云何以法雨而雨之。所谓转不死法轮。于八部众中而叹誉此法。百劫所求善行修行。于慈转牢固。清净法如是。贤圣牢固。住于出家之观。大威神无著。复以忍智之力。皆悉牢固解脱门。若干种珍宝璎珞本愿所追还。有其方便住其东方微妙之处。于彼贝多树下极端政。诸天塞虚空。向东方坐观察。是时佛为妙。亦有中间作如是欢喜之散花而叹。观察是时若须伦之众闻如是之德。及诸神仙。昔佛所造最胜幢莲花称佛锭光佛随叶佛。于彼大众心得第一自在。尔时世尊释迦文一切智。诸天众欢喜。皆是本佛所造。彼犹如转轮圣王于境界而得自在。世尊亦复如是。于己无漏法中而得自在。犹转轮圣王自在境界。众生之类共斗诤者悉能断绝。佛世尊亦复如是。于声闻中其有众生之类。有狐疑于法者皆悉能断。犹如彼转轮圣王。无财宝者皆悉能施。佛亦如是。诸乏贤圣宝者。便以七财而惠施之。犹如转轮圣王外道众生以示正法。佛世尊亦复如是。指授众生至涅槃道。犹如转轮圣王出现于世。诸闭在牢狱者皆悉脱之。佛世尊亦复如是。出现于世时。于生死牢狱便悉脱之。于是便说此偈。
　　法王为第一　　众尊无过佛
　　愍彼众生类　　三界佛覆护
　　可事可恭敬　　欲度不度者
　　如是功德者　　佛觉不觉者
　　尔时世尊有何城。所谓四贤圣智慧正观。于彼戒定地善相无为行。以智慧为城郭。以三三昧为却敌。以解脱门为闺。以等见为街巷。以念为墙。以意止为堑。以五根为堂。以禅为室。以惭愧自障屏指授彼道。以神足游行不可障蔽。以觉意华自严饰。以谛果为行。以贤圣第一而自娱乐。极安隐教授彼众皆悉济度。舍利弗目揵连有无数众善想。常游教化善满具足所觉皆成就。于彼浴池洗。以戒为涂香。辩才黠慧以为法服严庄其身。以三三昧为食。以法味为浆。七宝具足。时世尊为大众学无学皆悉围绕。欲使彼众到涅槃至无畏处亦不退转。无欲于众生得无所畏法力具足。诸阴入成就不着于尘垢。于是便说此偈。
　　诸恶已休息　　大神仙所制
　　使彼得清净　　十力之所说
　　于彼释城郭　　常畏生老病
　　不至涅槃处　　皆由众生苦
僧伽罗刹所集佛行经卷第四
　　尔时世尊云何说道迹。于彼说道迹时。犹如王大路谓之王路。星宿谓星宿路。此迹亦如是。至涅槃者谓至涅槃路。彼是等见处所。等志等语等命无有差违。等方便不缺漏。等念无量等三昧色不变易。缘彼若干色无有淫欲亦无尘垢。结使永使不起。无有色爱着亦无众刺。欲灭爱故亦无有泥。欲除邪见故等见具足。等灭结使故永不复起。彼微妙果故现种种义。欲除悕望故无有众想。欲求出要乐故若干果成就。无著要故等度彼名色。于彼游行故谓是道一无有二。皆得至彼第一义处所为缘。一往者自心誓愿谓一入。尔时世尊以第一辩而知道。以能自觉知则不坏败。所为业胜无有乱想。果报已获得诸善根。能觉寤彼众生。便说是道使至无为。于是便说此偈。
　　所兴众生类　　有道甘露法
　　佛有是功德　　于世最第一
　　我于今自得　　清净禁戒具
　　为人须伦说　　是故我拜手
　　尔时世尊知鸯崛鬘今应受化。当于尔时无恶知识言论。觉已便往彼道。唯有一人存在。血流盈路。人皆证知飞乌鹫鸟处处啖食。时鸯崛鬘行如疾风。若举足时群鹿飞鸟皆悉惊怖驰走。是时鸯崛鬘在阇梨园中。左右顾视无所睹见。唯见世尊端正无比紫磨金色。方便所为腰不倾曲。身体极软细行步庠序。尽其力势走逐如来后。是时世尊不改旧行亦不能及。尔时世尊便化此地使作坑渠荆棘。以是之故不能得及。或有作是说。以脚蹑地。以是之故不能及世尊。或有作是说。化无色四大眼识不可持。或作是说。佛功德不可思议。然彼鸯崛鬘力如暴象无能当者。然佛威力不可思议。犹彼神龙那罗延亿百千数亦不能得近如来。是时鸯崛鬘便作是叹曰。见此未曾有。便白世尊。此意甚奇甚特便无嗔恚害意。作是思惟。此是谁恩德。此必是神人。犹如此恶世我还此美。犹如饥馑有利亦如生爱念。然我不能得及。此必是善知识。今我疲极住。遥语世尊言。
　　当为我身故　　世所希见闻
　　今亦自见德　　愿当小留住
　　世尊告曰。汝自不住。方言我住。于是鸯崛鬘白世尊言。
　　沙门自不住　　我住言不住
　　云何我不住　　愿世尊具说
　　是时世尊告曰。
　　无恶则是住　　持戒护人长
　　如迦叶弟子　　是故汝不住
　　彼本行少诸恶永尽流血污体。便解剑舍着一面。白世尊言。
　　师今是我护　　遭遇此圣师
　　求为作弟子　　不违师禁戒
　　尔时世尊作是故告曰。善来比丘。便说此偈。
　　犹彼大海水　　亦生烟火炎
　　未受降伏者　　今应受我化
　　亦有善降伏　　清净而得度
　　亦为我弟子　　如是不受有
　　睹者皆怖畏　　及诸妖鬼神
　　是诸鬼神处　　最胜便入彼
　　是时阿罗婆鬼闻彼褐陀披鬼语。嗔恚炽盛颜色变异。嗔恚火起眼如赤铜。声响雷振无数嗔恚炽盛。摇头啮唇振动身体。便作是语。我于世间亦不见人民之类能来至我住处者。怀如是狐疑。何故彼人来至我所诸彼鬼神名婆多者。梨醯摩披陀为首(二善离)。使语彼大鬼神言莫作是语。佛世尊未降伏者能降伏之。能安处众生获无上道。皆使拥护有形之类。如是不相应福田。汝今粗言恶语不与相应。时嗔恚大盛倍于前。是时阿罗披鬼喘息气犹如火炎视瞻极恶便舍彼鬼界。嗔恚所缠络身体极黑。颜色变易不与常同。口出四牙发黄如金上下相叉。人血污其形皆湿不干。着师子皮着象皮着牦牛皮。大华鬘如大火炎。手执刀剑撞地而行。皆破山岳移山林拔树。或起大云噎覆大光明。以水洒虚空声如雷震。便自到住处欲得伤害世尊。种种树木皆悉焚烧色变易。手执轮雷电霹雳。如是嗔恚观察如来。作若干变化求如来。便时佛说此偈。
　　众生有畏想　　我志不移动
　　今得解脱法　　无有恐怖心
　　处火不畏火　　亦复不畏水
　　诸怀恶念者　　何能伤害我
　　尔时阿罗披鬼闻世尊言。便自息心不能得坏。彼处恐畏人所不至。便降雹雨于如来上。尽不堕地各散在余处。或复有堕如来身者。皆作化曼陀罗华。是时鬼神王见此力势。叹未曾有。便发欢喜意。于如来所便作是言。速出沙门。世尊便出。彼鬼尔时欲试世尊。便作是语。还入沙门。然世尊无怨恨心。即入彼处。如是至三。广说如契经。于是世尊便说此偈。
　　释及诸梵天　　无能动一毛
　　况复汝今力　　堪任伤害吾
　　汝今舍嗔恚　　有疑便时问
　　汝所有犹豫　　我当事事解
　　尔时彼鬼便作是问。人何者为上。广说如契经。尔时于现法中便于如来所。发欢喜心而说此偈。
　　未曾见有是　　如此沙门者
　　谁能舍大海　　而就牛迹水
　　当为我身故　　便作如是说
　　谁不服此味　　当舍甘露去
　　如彼有力士　　为水所漂溺
　　已拔厄难处　　安处无为岸
　　善色无有比　　智者之所观
　　所有彼义者　　能皆说此法
　　自今归命佛　　三宝最是尊
　　所以求愿者　　一切得济度
　　如是阎摩竭国界五地大神。于罗阅城而止。大势罗他拥护人民。车乘炽盛土地丰熟。贤圣人民皆处其中无与等者。食如甘露三事微妙亦无众恼。犹如彼难陀洹园诸天中第一。尔时佛世尊最为无比。时调达于世尊所常怀嗔恚。未曾休息所行非法。以是嗔恚故上耆阇崛山。园观炽盛树木繁茂泉源清净手执石欲掷如来。即便放石。是时彼石无有情念。犹自能持渐渐堕地。彼调达有是非义。种种鬼神辈持石欲使不堕。金毗罗鬼在耆阇崛山住。以己之力彼石欲堕时。便生是心。此虽恶业。然我等夜叉。以此之身当办是事。亦使世尊受百千乐。若我能为此事者。便说此偈。
　　心清净无瑕　　起于若干义
　　我今没此身　　无得害最胜
　　尔时调达便以石放如来上。时于山上彼鬼即以手接石。有一碎石堕如来上。受此报对脚指血出。调达受无量罪。缘是果报当入地狱。是时石堕地。时三十三天散华供养以空解脱。尔时散华侧塞虚空。于彼受化讲堂三十三天昼度树。佛光明远照无憍慢慈愍众生。时波罗堕时梵志以五百事呵骂世尊。舍利弗朋肌奢等比丘叹如来。是时如来若被毁辱不以为戚。若复赞叹不以为喜。尔时便说此偈。
　　受苦心不移　　犹安明不动
　　息意甚牢固　　故拜手神仙
　　为他众生故　　功德无有量
　　如父爱其子　　谁不拜手者
　　曾闻如是。世尊在摩竭国界。是时世尊无量功德具足。到时着衣持钵。大众围绕诸根具足。观察己身亦无众乱。行步庠序亦不卒暴。持诸无数比丘众欲往诣彼。当于尔时摩竭国王有象。名檀那波罗。形貌极端政。头生三捶。声响清彻意欲所至难可制持。若闻异声便怀嗔恚。若自顾见影亦怀嗔恚。无能当前者。随意所欲。若彼战斗亦不毁其力亦不减少。尔时世尊便入彼城。却敌楼橹埤堄皆悉具足。人民炽盛或有愁者或有欢喜者。恐害如来欲得亲近如来。是时提婆达兜饮象子使醉而放彼象。是时调达放象已。便说此偈。
　　自称有大力　　及身十种力
　　今日已集会　　尽当于此灭
　　尔时世尊无所畏惧。便说此偈。
　　伊罗钵有千　　无能胜我者
　　况当此小虫　　欲害人中上
　　我于尔时无所思想便说此偈。
　　无欲之力势　　众生有欲心
　　以除此欲报　　亦不怀乱想
　　复次说此偈。
　　我今虽破坏　　大象甚牢固
　　我今降伏彼　　一切世无上
　　尔时檀陀波罗。熟视如来形颜色极黑。见彼象翘尾。身体方正睹者皆怀恐怖。奔走向如来。尔时诸比丘蒙如来恩力。顺如来教诫当避此恶象。各自驰走远如来所。唯尊者阿难在如来后。无数生常与如来共并。既自不惜身命亦不舍如来。是时檀那波罗象。嗔恚炽盛火缠络其身欲害如来。是时嗔恚之火渐渐休息。广说如契经。是时以手轮相甚微妙无有比。尔时如来举手着象头上。以慈悲心无嗔恚之心。闻如来语。即便涕零。头面着如来足上。以舌舐足亦不可移动。是时彼象便怀此恐惧。形体无有力势不觉便利。然后世尊以此贤圣。便说此偈。
　　无有欲憍慢　　世尊无此尘
　　时发慈悲心　　必当生天处
　　尔时世尊以此音响。倍怀欢喜和颜悦色。于如来所以额鼻着如来足还入本国。人民众多见此未曾有。象以降伏欢喜无恐惧之心。皆有信乐于如来。尔时便说此偈。
　　如山不可动　　况当胜嗔恚
　　以胜彼怨敌　　犹伊罗末龙
　　有如是之德　　力势无有等
　　人中雄师子　　尽当来拜手
　　如是众生类　　无有愚痴心
　　三界伏其名　　觉意无与等
　　如是众生类　　亦有嗔恚患
　　志性皆休息　　牢固称远布
　　智慧而璎珞　　心净无所著
　　十力悉具足　　是故当拜手
　　是时王犹如月虚空无有众尘。息心事皆办。七神仙皆为璎珞亦无有尘垢。星自璎珞犹如伊罗钵。所至处云随其后。种种璎珞庄严其身。于彼闻已犹彼神象游行。珍宝亦无狐疑。四部之兵人民自围绕。于彼象上举火象鼻摄持。尔时世尊在罗阅只城。欲得见如来。便往至世尊所。是时世尊见王斯须出顷无数众围绕。王便作是念。从远来我宜当自护。便生是念已。便告耆婆。见已便作是语。汝不活我耶。是时王须臾间。颜色端政无比出人之上。花果茂盛亦无众尘。三部具足犹蜂王音响不善生。于彼园观比丘僧前后围绕。远来欲见如来。见已数数顾视耆婆。告耆婆曰。处其中者为是何物。时耆婆奏彼王言。此名肉髻。时王复问。此自然耶为非自然。耆婆白王言。行果所种非今所造。王报言。复以何果成于菩萨。于本所生于本受胎。本所造行本所造身。广说如契经。时王便说是颂。
　　犹彼日明光　　或有若干种
　　顶髻无有上　　况复及余相
　　颜貌已和悦　　能仁无怯弱
　　已出此光明　　照彻十方刹
　　时王便至佛所。佛告耆婆曰。云何当作是说。耆婆白王言。于是天王能降伏憍慢者。便得豪贵处。憍慢者便生卑处。是时王便自息。思惟是言。便作是语。此是福田我当行此业耶。如我豪尊云何当向彼礼拜。彼无服饰我今着王服天冠。彼人虽端正心以休息。众相具足无有丑陋。彼相甚微妙犹如山不可移动。便往至门生欢喜心衣毛皆竖。以出要心故无欲之相。头面礼世尊足便作是说。犹如世尊有如是色心意得正皆悉成就。佛及比丘僧。使我优陀耶波陀罗太子亦复如是。便问是义欢喜如是。语亦说此偈。
　　如海无有边　　风吹水则动
　　圣尊不可移　　今观人中上
　　帝释来拜手　　及诸梵天众
　　我今当尊敬　　自归命世尊
　　是时阇提苏尼梵志。犹如纯白华乘马车。弟子众围绕出舍卫国。欲得试如来乃至车行处。便乘车往即下车步入园中。共如来渐渐论义在一面坐。是时世尊所居之处不见有所有。见如来颜色甚微妙无与等者亦无怯弱。有转轮圣王相。见此身体眼观知如是法。如世尊法甚深微妙。梵行亦无处所。有如是大功德。智者所叹誉而说。爱欲无有牢要亦无虚妄。是时梵志便作是问。云何尊自知行梵行耶。为非行梵行。为竖立诸根自尔。知难可量。是时世尊告曰。若作是等说者。亦不缺漏。非不有力亦无众行。极清净无瑕秽修梵行。若有人语我等说作是说。此义云何。广说如契经。是时阇提舒尼梵志复问世尊。云何为缺。云何为漏。云何为行。云何非不有力。云何众行极清净无比有是梵行。是时世尊告曰。于是婆罗门当行是。求爱欲更乐若有梵行者而自觉知苦乐。观眼色。如是梵行如是初当求梵行。设起想着彼名曰缺。计彼众数者名曰漏。意所觉知者是谓非不有力。无有尘垢意流驰于中起不净意。是梵行垢故。故曰梵行。广说如契经。婆罗门于我所观皮所覆中不净聚。选择见其身我色爱已尽。复当于眼而观眼色耶。然婆罗门我观更乐亦无有行。岂当有更乐耶。欲染着于更乐受此细滑。然婆罗门我观一切无常。岂欲不尽有染着之意耶。若婆罗门于此诸法我亦不观此。若男若女皆悉分别。云何当起女欲想流驰着彼。若复婆罗门彼无男欲想。复不与女想相应。直而起欲想耶。犹如婆罗门彼有限齐得出要乐。何当忆本所造行耶。然后婆罗门诸非义生。欲拔济苦恼出家学道。以此誓愿而修梵行。有七事故不与梵行相应。无缺漏亦无众行。广说如契经。若复婆罗门众生有乱想着不离爱欲。于彼众生类云何当作是观。诸有净想着于此身内盛臭处欲皆尽。犹如婆罗门以水和乳。犹如有此乳。此合会爱欲亦复如是。当作是察。筋骨相连。内盛臭秽。有何可贪。犹如婆罗门婴孩小儿先与甘味着口。后饮以苦。此亦如是。合会起欲想。能忍欲苦相种种若干百类。犹如新死犊子观其皮乳得多(新生犊死。取皮酿草。如生犊形。置其母前。母谓子活故乳不竭)。此亦如是。诸死境界等越度。彼观其相貌。便起染着之意。犹如婆罗门饥渴之人梦食甘馔。饮食便欢喜踊跃。然彼人亦无所食。此亦如是。诸愚痴人贪着于欲。犹彼梦无异。合会生其念。然彼人实无趣善行。若男女若有众变易。于是便说此偈。
　　此是非真法　　欲怒何可贪
　　梵志当善观　　苦本难可拔
　　亲近道最要　　当断爱欲意
　　贤圣八品道　　尔乃至善处
　　是时五人逢见如来。见已便相告言。彼人向此来。本所为事今亦不办。广所见闻随意所念无有忌难。种种勤苦行迷惑未成道术。广说如契经。尔时世尊便作是念。愍此愚惑人自作制限。彼制限者。无有恭恪心于如来所。尔时世尊已至彼人所。即于净地坐。缚由何生欲疗治病。尔时佛语五人。云何汝等而作是语。更互乞食与说深法。是时五人不受教诫。此法甚苦觉知。是时语世尊言。汝本六年勤苦学道。日食一麻一米。犹不得道。况今随心口自恣言得道耶。食甘馔饮食被珍宝衣。随意所欲自养其身。是时世尊告曰。云何汝等比丘观如来颜色有变易耶。诸根心寂颜貌端正。如今颜像与本容色。岂不异乎。彼境界过去。彼答曰。如今端正而无有比。世尊告曰。若本不得是甘露者。谁当于此三千世而得甘露。亦闻天阿须轮于大海中须弥山底而得甘露。此亦如是。于此三千世以勇猛意得智甘露味。此甚奇甚特世未曾有。百千劫所造行息心最为妙。远离名色解脱自在甘露味甚深。为彼众生故而说其法。忍甚勤劳未曾辞惮。为一切结使故不起尘劳。欲开心智故处母胎。以此生死故而究竟其原。无灭故不可尽。有常故法无寡。无忧戚故乐也。欲灭结故更不造新。大神仙众所叹誉己众成就。然我所行勤苦。为一切萌类故今当说法。时世尊圆光七尺。颜色如安明山。三世所宗重。一切智所说无所挂碍。如是比丘。是谓为苦本。成就阿维三佛。广说如契经天人所叹光明无有尽。是时日曀不现复以此人或以身着微妙衣裳至如来所。或着天衣至如来所。皆垂天冠种种色不同。或璎珞而堕地者。饥虚于世尊甘露。是时便说此偈。
　　世尊亦无生　　饶益天人众
　　如食甘露味　　终无饥渴患
　　今日十种力　　生时世称叹
　　当饮深法味　　已至解脱界
　　尔时如是众行观察苦贤圣谛。最初受胎之苦为从何生。永处幽冥不见灯明。以是之故生为最苦。观此苦相生为长苦。无所堪任长为业苦。当筋力成办。有所悕望苦意无厌足。欲有所求不获为苦。不充悕望所护为苦。起若干方便欲使不失以护。渐渐磨灭为苦。若干众恼悉至。已得度彼岸。难有内外人共诤苦。亲族钱财皆散。忆彼难忘苦。不离爱欲。诸结使苦。欲最为苦。以未灭故。嗔恚为苦。罪行不灭故。痴最为苦。无照明故。憍慢为苦。由意炽盛。自大为苦。无尊卑意。朋友为苦。心不分离故。爱最为苦。味着无厌。贪嫉为苦。心不开解。无戒为苦。由变悔故。所见为苦。不见真谛故。然有一切结自色为苦。无所恃怙为苦。求果报苦。诸树草木及四大所成。共相系着起诸因缘。内四大苦若干变怪。诸阴持苦由自然故。诸入为苦。所依不离。境界为苦。招致外色。苦痛为苦。烧形体故。乐痛为苦由苦而生。无苦无乐为苦。由境界生。想最为苦。由众生有行。识最为苦。缘彼而生。老则为诸根羸劣。病最为苦。四大不随。死最为苦。更受异形。怨憎会为苦。共亲近心。所欲不得此最为苦。亦甚苦。取要言之。五盛阴苦常负重担于彼所趣处。地狱为苦烧炙身形。畜生为苦。各相食啖。饿鬼为苦饥渴逼形。人身为苦种种非行。天为苦福尽必落。随彼界堕三恶趣。欲界为苦爱欲缠络。色界无色界亦无有智。皆悉为苦。如是为三苦逼皆悉摄持。尔时以身意行故。或以一行而造苦。所造行皆悉为苦。如是众苦无有休息因缘不尽。当觉知色如是。愚者之所为。然须陀洹究尽其源。斯陀含少有不尽毛发之余。阿那含当除。至阿罗汉永尽无余。为世现照明。尔时世尊三耶三佛。为众生类作大覆护。便说此偈。
　　无数百众行　　常造苦恼业
　　以怀此色难　　现在有此证
　　彼实是无常　　解本皆悉空
　　自然法所立　　常当自觉知
　　是时云何复生此苦。所谓自相境界。五根具足。若彼自相境界相应知回转。是故极清净。愚者所不觉。不与智慧相应。复有利根。愚者谓之盲冥。世尊与诸声闻本所造行。智慧善根自相合会相如所修。苦贤圣谛皆悉观察。云何当观此生死苦。知有苦贤圣谛悉无常牢持而不舍。皆悉同一起如是心。于苦而观苦。彼最为妙。于苦观空最初微妙等度彼处。苦观空时彼皆是分散之法。自然观察如是。于苦观无我。彼智信所成。最初有是顶法善长益。数数求方便等智功德无所悕望。三昧林不缺漏。外尘永尽亦无所著。以想思惟故除去尘埃。一切境界苦无所败坏。除去有爱亦无所畏亦无暴乱。颜色和悦自观境界。于彼现光于三世起大灯明。欲害彼结拔济恶趣。为彼众故无彼此心亦不懈怠。得甘露味分别彼章。等度生死故流转四境界。欲照明彼众生故。勤行苦行周穷一切。亦无处所亦无颠倒。除去颠倒者甚深难可测。于是便说此偈。
　　若明有苦时　　清净无量念
　　无味极鲜明　　人之所叹誉
　　彼如是之智　　音响相娱乐
　　观佛十种力　　护世众生类
　　如有见禁戒　　如来所长益
　　执志如金刚　　分别一切空
　　若拔爱根本　　亦无众苦恼
　　当拜手息心　　最胜无有比
　　当云何观察世尊。所谓有如是无漏智慧。彼观道场处所亦见力势。为世故观世光明。于其中间所修苦行皆悉观察。彼。彼众生观慈悲心。欲使安隐彼无量勤苦。观如是苦行于异境界而自观察。于大众中观如来说微妙法。令分布义观其握法。若法眼清净亦观彼法身无有众生想。若复作是观。亦不言禁戒。曾闻尊者名优波斯。有弟子名钵摩迦。往诣摩鋀罗境界于彼止宿。彼到时着衣持钵。广说如契经。人未曾见不解彼威仪。便入淫女村中。彼淫女见此比丘。年少端正身无尘埃。见怀欢喜欲意炽盛。时彼比丘便入淫舍。观如是结使不欲造结。如是秽解脱法。速得此法果。是时比丘便作是语。而说此偈。
　　欲如彼毒药　　欲为不净行
　　欲为坏淫色　　堕人入恶趣
　　作是说已便退而去。彼人淫意炽盛。为彼比丘故便结旃陀梨咒术。语彼旃陀梨如是之义。是时旃陀梨庄严此女人。化作村落之处。致比丘来。汝观察此处。犹彼释提桓因宫殿无异。夏堂高广亦无有比。庄严卧具无数众色在彼夏堂。上所卧之处文绣綩蠕(坐褥)。观此地处种种华香而散其上一一周匝。种种青莲芳兰而主其边。作如是观。便作是结咒。语比丘言。此极微妙可共娱乐。时钵默比丘报言。我尽观此亦当观余。旃陀梨言。余何者是。钵默报言。
　　我今观果实　　欲最第一苦
　　终当入地狱　　受彼镬汤恼
　　是时旃陀梨报言。止止比丘。莫语我作是言。钵默比丘报言。此语是愚痴欲幻惑我。我不与尔同。彼旃陀梨见已便作大火坑无有尘曀。时钵默比丘报言。我已见此火坑。旃陀梨报言。若不欲亲近女者。不如入此火坑死。是时彼比丘便作是思惟。此火虽恐惧避火亲近欲者。然欲炽于大火。设犯欲者后受罪无量。宁今日入此火坑不犯此欲。然我师神通无比。云何当违师教。以是之故当入火坑而死。不犯欲而生。今俱舍二事。云何于三世如来立禁戒今我当犯。以是之故入火坑而死。如是思惟已。欲持僧迦梨钵以施彼人。时旃陀梨报言。用是衣钵为。钵默比丘报言。
　　今此诸梵行　　持我衣钵施
　　诸有集聚者　　持我语告彼
　　比丘名钵默　　遭此厄难处
　　今投火坑死　　不受彼欲爱
　　乃至彼二人俱出家学道。广说如契经。是时复说此偈。
　　世修善虽少　　思惟忆不忘
　　亦不受彼欲　　欲度众生故
　　况复开甘露　　世尊一切妙
　　云何造功德　　彼智随时兴
　　尔时世尊云何周旋来往觉知生本。所谓于此等语有二种。风形体功德心意所觉。是谓二风。彼形体风者。生诸爱念意所觉者。犹如华敷鲜明净洁。犹如彼风观见解脱所为事胜。犹雪成水此心雪亦复如是。摄持内外境界。有清凉风起。觉知彼意。彼持无量不破坏。有六境机关。外为四大所使。四大根力所系。彼有软风起。渐渐有智生。亦如彼举足时。皆是本行之德。不失本所为之相。[跳-兆+專]骨所行来往。皆有火起。于一切骨屈申卷舒。筋脉渐缓有所悕望。若复视瞻开目闭目。内身根更乐。渐渐炽然随彼来往。若复食啖屈申卷舒。皆由形所造。及余心所造行。依暖风除去。颠倒风亦吹落唇齿声响。本意所造一切种子法。然彼风处所有胜。皆有此语。有如是声响。彼作是说。不为福云何不为系缚。我作是说。有此机关。外有坏败。内有众行。不作是时便有尽。便有长养。犹如智车于此见载。缘如是豪贵法。缘依彼时想颠倒。于是便说此偈。
　　此甚奇甚特　　觉知空无智
　　展转相依倚　　机关最为要
　　亦不触彼意　　身意所依倚
　　有如是众事　　幻惑为微细
　　是时世尊为梵行。云何梵不乱。不从彼学独游无侣。于人中功德威仪最为微妙。无著于一切众生。所为之业无能及者。众生无有量。依倚一切微妙之法。法自然故一切智不可坏。成大要道所欲成就。必果无疑诸功德具。声闻围绕生一切德一切微妙。尔时世尊于彼众妙形体。最第一众德成就。除幽冥世无所著三世无著。弃诸结使得大慈悲。心无乱想。已度彼忧畏之处至安隐处。长夜降伏其心自得授彼。于是便说此偈。
　　梵行最为妙　　慈功德成就
　　若彼闻此教　　天人皆拜手
　　于正法无二　　彼乐亦无二
　　必当成贤圣　　是故拜手圣
　　尔时佛世尊三耶三佛。忍地最为微妙。除诸结使亦无所著。火所不烧所悟事胜风。亦复胜功德无畏。大众成就为众重担。甚深相应不可思议。犹如师子无怯弱心。颜色和悦为彼外学故已修无著。犹如莲华无所染污。自依众故自破坏。意所悕望亦复能办。拔诸结使故众最为妙。倍种种相生受取为妙。若自求于一切生为妙。当拜手最福田。所拥护人民王最第一。不作是观彼义甚深。舍众秽法月最为胜。分别诸法毗沙门为第一。声响清彻师子吼最第一。欲种良福田有增上学。舍一切田业释提桓因为第一。一切世间功德为第一。示现涅槃道亦为胜。愍护一切众生。解一切缚为妙于是便说此偈。
　　如来之功德　　一切普悉备
　　止住释种家　　犹海集众宝
　　及余佛法众　　充满三世界
　　欲求往彼岸　　当从如来取
　　是时世尊为人中师子雄。悕望于一切智色和悦。咽喉功德无比。佛法功德有四神足。甚安详去离粗犷之言。直身正意众智具足。眼为清净根萌芽。分别众法称扬其德。未知智犹雨甘露难可沮坏。十力具足勇猛超彼。觉知一切所趣而往救济。大慈悲禅解脱四等未曾缺。亦无爱欲味观食而食。得无所畏降伏彼众。彼犹如师子鹿王鸣吼之时。其闻声者皆驰走四趣。止谷趣谷止穴趣穴。鸟飞虚空此亦如是。若闻无常声。此凡夫人及长寿皆怀恐怖。于身见皆驰走而去。犹如彼龙象闻师子声不觉便利。或绝缰靽走。诸有长寿色界诸天亦复如是。闻无常之教味着所乐。各有此恋爱心。尔时世尊为师子鹿王。意悉无恐惧。成其道果亦不退转。观者皆欢喜止观微妙。知彼功德无有愚惑。于是便说此偈。
　　犹彼师子吼　　闻者皆惊愕
　　以智分别法　　种种有别名
　　于生死恐惧　　佛德不可议
　　是故拜师子　　师子王中王
僧伽罗刹所集佛行经卷第五
　　是时世尊为人中雄象。一切智慧皆悉具足。所有支节与首相称。所谓是智慧首。因智慧有念。念为头依彼止观为腹。以休息解脱亦无师学。自然办具以信根为妙法。以信力而缚。有如是之力护清净以为牙除恶趣。惭愧为营从。身妙以为耳。佛法身满亦无害意。而修梵行究竟其原。求其方便勇猛不退。一切世微妙无有能过此功德者。犹如安明山。习修于禅如彼利刀。觉意自在七处安详。无常苦空行一切法皆悉无我。涅槃为灭净。所持如甘露。十力有力势。观者皆欢喜。以破坏憍慢行。解脱果报所缘依。彼甘露不校计。所著本意所造。食解脱甘露果。如甘露者得利养。除诸秽浊。以为食亦不藏贮。于九十一劫善自降伏。尔时便有是定心无有众乱。于是便说此偈。
　　和悦无众乱　　极清净意定
　　拜手无量德　　人中雄象王
　　彼众生有德　　坏败诸色想
　　眼净无瑕秽　　拜手觉最胜
　　彼三耶三佛有如是功德。如是自觉知。如是甚深极微妙无比。于中自觉诸法。设复有人诽谤我言。彼或有声性与相应。有如是有余。如有作是说。有余沙门出家若婆罗门。聪明黠慧若天住止。若欲界魔天。若梵天色界妙者作如是而说法。我亦不见彼相亦无因缘。如彼所说。若复不见其相。云何不等正觉亦作是说。见彼而说法。逮安隐处而自娱乐。为等正觉亦到无畏处。及余无著。广说如契经。彼最为妙无著不摇动处。无若干彼名。当转梵法轮。彼梵世尊转此法。所谓贤圣八品道。当于何处而转。或作是语。于此众转为妙。于此众而师子吼。亦不于空处而转。于此师子吼亦无恐畏。复作是说。欲降伏彼众故。此最初无所畏。第二诸漏未尽。此义云何。所谓有漏障中有诸恐畏。若复断智具足。此第二第三我所说道法。此有何义。所谓有如是实。为彼故求。彼作是说。此造诸内入。此第三第四有所缚。彼有十事。人所修行。在众无恐畏。或无恭恪心。彼如是无有威仪。以是之故于大众而怀恐怖。虽复为恭恪心。明黠如实。有此威仪。彼亦复有恐畏。于众虽复有恭恪之心。于彼虽无畏。彼义有愚痴。虽复承事供养。恭恪之心。然不数数修行。虽复修行。亦不经历久。于中亦有恐惧之心。于彼虽久修行。意不捷疾。于中故有恐惧。虽有捷疾之意。亦不亲近。于中故有恐惧之心。彼虽亲近亦不实依。于中亦有恐惧之心。意虽依善自无此善。于彼众中故有恐惧之心。若复遍有此意。然不有巧便。彼于众中故有恐惧之心。彼世尊为菩萨时。承事师众三界牢要宝幢从锭光佛以来。三耶三佛若干劫。极净无瑕秽。一切无幽不照。缘彼觉意有如是形类所为成就。为彼道故九十一劫而造行。尔时世尊得受名号。起如是黠慧而成佛。与智慧相应意悉觉悟。依彼善意一切皆悉办一切意无著。彼第一无染污。亦不怀恐惧心。是故世尊如是常住恒入三昧。于彼智有胜。无数世有胜。作是观察。其有难问者。终不犹豫。文字无缺。于是便说此偈。
　　身如师子王　　欲度彼园观
　　群兽皆惊怖　　各奔走东西
　　如是无所著　　大众现勇猛
　　不乐生死原　　以法度天人
　　尔时世尊观一切世间犹如草木。所谓云何当试。最初种有五行。犹外草木。于此有何五种。复作是说。云何彼树展转相猗耶。生种种结苦谛所断。外亦有生有五种行。观彼苦地之所生。皆依外而生。于内云何生。有作是说。于内识处等有是观。如是外住随种便生。于中作是说。如日月现无光。此各各相依。有所说。依外亦生。此义云何。答曰。于今而不相依食。为水所渍。为火所煮。安处形体。或为风所吹。如地生树随风来往。于中皆悉知之。身风所触耳有所闻。时亦能识知。彼曰细滑也。坚依外彼非有智耶。如是乱想若外果所生。皆悉观察外缘内。于中作是说。一切非思惟色相耶。不作是观。如观察四大。如是境界皆悉观之。或观一果眼识生若干果。以识为首。是故坏败。于中作是说。外亦有作若干果。犹彼色半青半黄。犹如树同一根生若干种果实。秋则无有果。或随时生。此生死树亦复如是。身最为本。根为枝叶。犹如三昧境界。是故识施果为上。如是而觉知。以眼喻彼树。若彼眼识有所摄色。其根今色云何得成。所谓如所说观。观便为妙。彼如是现。于是复现。谓所生种子渐渐长益。于彼生而成果。如随时萎。彼果无所因等有是果。所谓心垢所染。于中作是说。眼识皆悉知。于中作是说。不于中间。犹如彼色缘彼果生。如是缘意识。有此生死树。彼眼识为首。于中作是说。犹如胎渐渐长。于彼生眼识。如是有眼识。于中作是说。不于眼识中间而死。无有身根。然眼根无所造。此由何故。或外不依根果本。或同影果。于此云何言等一切身根。以过去不依无根。草果根有坏败。复是所知。外无有情。然内有情。于中作是说。云何情想有果实耶。犹如外花实。此种果亦复如是。以是故或有情。或复共同情。于中实有无碍。云何当有念。于中作是说。此义云何。或有作是说。彼处所无有住处。答曰。犹如彼无处所。便有是清净。外无坏败。便有是因缘。于中作是说。彼四大有增上如所依有果者。是事不然。此复是所知。所作行业外不现。犹如内所有不住名曰树。住者非树。于中作是说。云何此地持无所坏败耶。此地亦有软气。若依彼有是坚相。为风所吹。便可知之。此亦如是。然外有药草树木。无常断绝与坏败相应。当作是观。因缘无常苦空无我亦如是。然外空无所有。众生亦如是。犹如无我观内亦如是。况当内有所造怀内思想。彼皆是外。犹如湿木种时便生。此亦如是。根意所教犹如身心依法往来周旋。此皆无所依。犹如寿暖命识。此亦如是。无有终始。
　　观彼志性趣　　外及树木草
　　实空无果实　　于法当分别
　　彼已有坏败　　身等即思惟
　　坏彼尘劳结　　五根永以灭
　　是时尊者大迦叶。勤修苦行身体疲厌。于彼园观处而自娱乐。事火无懈息。已众围绕僧迦梨坏发爪皆长。诸根淳熟内降伏淫。经行往来所观察皆悉知之。乐闲处名称远闻。故得大慈悲。无与彼尊德等者。天人所供养。是大福田。加敬恭拜。诸遭困厄者皆度脱之。度彼生死布现法相。布现欢乐拥护如事父无异。所供养业如山不可动。欢喜踊跃欲观察如来。欲独一闲静处。往至世尊所欢乐异法故。头面礼世尊足在一面坐。尔时世尊欲叹誉少欲之德。便告尊者大迦叶曰。汝今迦叶年老形熟。无复有少壮意。长老身无所堪任。渐渐衰耗盛意已尽。更不与所著补纳之衣极重。计汝今身不堪胜此重衣汝年已迈。诸有长者持衣施者便可纳受。是时尊者大迦叶。诸法想其恭敬心。于如来即从坐起长跪白世尊言。生死长远。义皆不真。受此乐痛。心常愁忧。诸有豪尊长者亦不乐至彼家已自阿练。复叹阿练之德。自少欲复叹少欲之德。然世尊诸天证知。我于今世果。若有力无力皆能顶戴。况我今日之身无淫怒痴。憍慢皆悉尽。清净无瑕。离世不与世相应。皆悉得之。今当云何舍此粗服。是时世尊告曰。此云何。广说如契经。是时尊者大迦叶报言。以二义故住闲居处。或复有叹闲居之德。自于现法中欲得欢乐。为后世人故作照明布现如是德。以是修勤苦行是。世尊告曰。善哉善哉。大迦叶。常当乐闲居。广说如契经。于是便说此偈。
　　彼得何自在　　弟子修苦行
　　清净无众恼　　如月星中明
　　如今无狐疑　　彼有是大德
　　当牢持正法　　净除一切秽
　　是时尊者舍利弗。自依甚深无有边际。所知如大海无有边涯。堪任与外学论议皆悉降伏。称扬善法不失彼意。于爱欲得解脱。意所觉知生死所趣皆尽原本。便往至世尊所。头面礼足白世尊曰。我起如是义。皆悉牢固。彼彼止住外道异学处。今到此处欲服甘露除一切结缚。意亦无所著于我处所。世尊为我故说如是义。当除恼患。说如是义已。诸凡夫人皆悉怀愁忧。学者亦怀愁忧。诸无狐疑者。皆悉欲闻。是时世尊须臾思惟告尊者舍利弗言。此行皆是有为。是时尊者舍利弗常乐空闲处。好喜于法。拜手于法。绕三匝。便直身观如来形。往诣那罗陀村中。以草布地。入师子奋迅三昧。已入彼三昧。如来所止之方便。于彼而般涅槃。是时均头(州鹑切)沙弥常与尊者舍利弗供给。所当与转尊法轮修行佛事。最大声闻一切世人莫不供养。供养如来身所彼舍利及钵三法衣。与尊者阿难到已便作是语。我所事师今已灭度。尊者阿难问均头沙弥。汝师是谁。为名何等。我所事师名优钵低舍。今尊者已般涅槃。此尊者舍利弗。是时尊者阿难闻如是语便怀愁忧。纳愚痴城里。彼舍利心意迷惑无所觉知。须臾愁烦而立。便将均头沙弥往至世尊所。以是语具白世尊。我今日身不如本。故闻彼尊者舍利弗取般涅槃。广说如契经。世尊告曰。彼持戒身而去耶。及我所觉法亦持去耶。所谓四意止。广说如契经。然复阿难行不可久保。皆当坏败。阿难无常行无有常存者。亦无不观善行。阿难。行无所依怙。阿难。兴起苦更乐。怀颠倒之想。阿难。行无我不得自在。阿难。行难可舍常受有教。阿难。行有所害皆悉空寂。阿难。当远离彼行起苦乐想。是时世尊告均头沙弥言。汝授此舍利着我手中。是时均头沙弥即授与如来。是时世尊申黄金臂极软细而受之。尔时世尊当受舍利时。彼极清净无瑕秽。心意欢喜睹者皆欢喜着闇冥处。是时世尊告诸比丘。汝等比丘。可礼此舍利弗舍利自叹誉。彼名闻远布。于声闻中尊最妙。唯有一存。彼一切皆悉过去。诸有萌类欲得是乐。现神足去垢浊。彼复有是明皆悉周遍。设当有是色。当拜手彼智慧。彼有名称。一切世间悉能充满。此是彼舍利。于三界身得自在。善香所熏。是故当拜手礼如是功德。为世现明类众多功德。当学解脱至彼处所。尔时世尊亦舍寿命。是时地为大动四面雷电霹雳诸天侧塞虚空作倡伎乐。有大光明靡不照明。云雾覆蔽火无有光。有如是语流布。一切智当取灭度。是时尊者阿难。清旦从座起。往诣世尊所。头面礼世尊足。在一面住。便问世尊言。此是何因缘使地大动。世尊意不移动。便作是语。阿难以八因缘故地为大动。复语尊者阿难。若第一声闻取般涅槃。如来取涅槃。有如是之瑞应。阿难白佛言。今日世尊亦舍寿命耶。世尊报曰。如是阿难。我亦舍寿命。是时尊者阿难自投于地。广说如契经。白世尊。我面从如来闻受持讽诵。诸有比丘。所修四禅神足住劫若至无数劫。广说如契经。是时世尊意不移动。吐如此言教。便作是说。云何阿难。我不再三告汝耶。是时尊者阿难。尊无二语。便默然住。犹如大海中船破坏无由得至彼岸。白世尊言。从随叶世尊已来。彼三耶三佛所有境界。人民皆悉长寿成就。今日如来境界所修行甚勤苦。精进惠施无有限量。如今日众生寿命甚短。教化未尽原本。是时世尊告曰。汝今云何世平丰熟无有恐畏苦难。有法王出世。转轮圣王以法治化。树木药草不可称计。诸有牢狱闭系者。皆使解脱。或复有鼎沸之世。如转轮圣王。诸有牢狱闭系者。皆使解脱不遭苦厄。有恩慈于彼众生彼云何有恩慈于众生。是时尊者阿难白世尊言。第一法王出人之表者。遭厄苦恼者。能脱苦恼最为要。犹如阿难太平之世有转轮圣王。随叶佛处世时亦复如是。犹如牢狱系闭皆悉度脱之。阿难。如我今日寿命极短出现于世。彼众生犹刀剑劫生。彼恶劫诸结使厚。未能离结使。依种种邪见有邪见结使。以非法欲故有欲结使。于彼众生中间所生如是恶起。时世恶故所教化少。若于彼人勤修此行。阿难。我本未得道为猕猴时。不惜身命使余同类皆使得度。无有不得度者。本复为师子时。度脱尔所商人趣彼恶道。久修彼梵行。尔时阿难所趣之处。无不有润泽众生。我是时阿难还复人身。于摩竭界润泽诸人。复于青雀时度脱无数商人。复为大仙人度脱无数梵天。我年八岁时于此誓愿意不退转。身被草衣勤修苦行。住彼闲静处所修行皆悉护持。云何阿难。我于此迷惑之世天下降雨。时释提桓因即使降雨。是时阿难我未生时。人民之类爱念一子。若复阿难。我为一众生故。一劫之中代受泥黎苦。为彼众生受如此苦恼。若复阿难。我今此身父母所生。无有怨敌能害我者。终无此义。此金刚三昧分别种种三昧。若我取灭度后。彼若供养舍利如芥子等。此功德无有限。是时便说此偈。
　　从初发意来　　所作为第一
　　得为人中上　　谁能与等者
　　若父母妻子　　于世得自在
　　虽有余命存　　命尽当舍之
　　汝今往。阿难。为如来故往诣彼双树间。广说如契经。是时尊者阿难从佛受教。便作是思惟。今日世尊审涅槃耶。便怀愁忧。不违尊教。即怀惊怖便往至彼间。皆是宿命相追逮故。勤苦所致欲有所陈。复怀狐疑。当云何陈此言。便白世尊。所为已办。是时世尊便往至彼所。举足蹈地时。欲至彼处。是时尊者阿难。心意遂炽然。复生是心。此为幻梦耶。为是审然。如是犹豫思惟是已复还正其意。此名曰无常。众生流转不脱此患。是时世尊渐至彼双树间。于其中间有诸天侧塞虚空。或有作倡伎乐颜色变易。或有啼哭涕零。不可称计诸须轮众。悕望于法恭敬于法。是时便说此偈。
　　此尊第一妙　　为彼众生类
　　此法亦无上　　今当取灭度
　　是时世尊便至双树间而坐。是时双树间诸天展转相告语言。于彼乱世一切智当取灭度。云何当舍人民类而取灭度。于是便说此偈。
　　诸为深义故　　疾逮甘露味
　　彼尊有是力　　今悉当过去
　　如彼金刚轮　　人民所叹誉
　　彼轮或有败　　此尊难可坏
　　于彼中间尽修无常。精进力不可沮坏。诸有少壮皆悉无常。诸佛世尊亦复灭度。此患甚苦恼。便说此偈。
　　于彼谛思惟　　色像有回转
　　彼更乐所缚　　受诸苦恼患
　　其中或有说此偈。
　　最始生为苦　　有此阴持名
　　无生不有坏　　谁有脱此患
　　其中或有作是说偈。无常为所从生。
　　最初觉此时　　一切念悉成
　　彼有如是色　　诸佛无常住
　　我等今日当修何业。今世尊最后说此法。是故当殷勤闻心。是福田亦不可持而发欢喜心。是时娑罗园中诸天皆拜手于世尊。雨若干种曼陀罗花。皆啼泣涕零。便说此偈。
　　其有睹如来　　昼夜无懈怠
　　时欲取灭度　　舍此四大形
　　勤苦成其德　　未曾违正法
　　以度生死海　　今当捐阴入
　　是时世尊临欲般涅槃时。告诸比丘。汝等比丘。有所狐疑。便可时问。乃至一切行无净常云何。尊者阿那律。世尊般涅槃耶。是密迹金刚力士立如来后。观如来颜色支节筋骨。皆悉牢固堪任重任。亦堪任说微妙之法。即啼泣而作是说。
　　无垢无众瑕　　世间失覆盖
　　犹彼紫磨金　　今当舍众去
　　犹如此世间　　年熟时已过
　　释种释迦文　　无想永寂灭
　　其中或有说者。止止莫作是语。是时彼怀此懊恼便作是说。自念世尊。从兜术天降神来生世间。忆彼有数千万天。以己功德皆着青衣。有威神之力。力不可沮坏。五百不退转。复有十二大鬼神。见者皆怀恐怖。欲来拥护如来。斯须思惟复作是说。摄如来支节皆放光明。便告敕我等。敕诸天有是语。护世神遣使至此。于彼处便作是语。我等欢喜承事供养如处胎时。梦寤之中常不远离。我等染着此世众生牢固。于此有苦乐想有父母想。一切世微妙有无上想。护世所造有兄弟想。受微信施故有福田想。心不倾邪有执御之想。欲渡流故有船师想。不可得故怀珍宝想。得大慈故有护世想。如我今日金刚之身不碎为百分。或有说者。此身必当获果。所以然者。供养如来故。是时密迹金刚力士便作是说。此事云何是时太子乘马车出城。时彼马还来七日不食。生三十三天。况当我等承事受如来教诫。入耳者讽诵者。一切皆悉学度众生无有限量。若复珍宝之海当广求之。是时密迹金刚力士。有二贤圣论说此偈。
　　于彼神龙处　　金刚出于海
　　云何当拥护　　如是师子吼
　　是时思惟。复作是说。
　　犹如彼深海　　力无能过者
　　于世行精进　　大德无有边
　　如是世尊于波罗奈国。而转法轮。初转此法时。多饶益众生。即于此夏坐有益于摩竭国王。第二三于灵鹫顶山。第五脾舒离。第六摩拘罗山(白善)为母故。第七于三十三天。第八鬼神界。第九拘苫毗国。第十枝提山中。第十一复鬼神界。第十二摩伽陀闲居处。第十三复还鬼神界。第十四本佛所游处。于舍卫祇树给孤独园。第十五迦维罗卫国释种村中。第十六还迦维罗卫国。第十七罗阅城。第十八复罗阅城。第十九柘梨山中。第二十夏坐在罗阅城。第二十一还柘梨山中。于鬼神界不经历余处连四夏坐。十九年不经历余处。于舍卫国夏坐。如来如是最后夏坐时。于跋只境界毗将村中夏坐。世尊已度爱渊如是。曩昔诸佛所作惠施利根皆悉成就。诸行普至志性柔和皆悉度已。次度中根次度软根。渐渐使至须陀洹。与外学演说。世尊皆周遍。尔时便取涅槃。于是便说此偈。
　　欲度外学故　　大尊无与等
　　自觉复度彼　　无有溺此渊
　　经度种种乐　　渐渐有长益
　　于是生欢喜　　皆悉度彼处
　　如今清净无瑕秽。所生之处常值善处。己行成就亦无众慢。缘诸功德皆悉成就。为彼境界故相应成就。以殷勤故生。皆成就救济拔苦至无为处。如是得成就。若生豪尊家居家成就。色微妙故亲属成就。所为已足无为处成就。有限量故所为皆成。断种种结使故降伏成就。所兴行业誓愿成就。种诸功德未曾有所犯所为成就。威仪成就诸功德戒律成就。演四意止威仪成就。分别言教境界成就。兴起智慧集众成就。已舍诸有诸戒具足戒律成就。以智专心亦不依禅。三昧成就如实分别彼界。智慧成就。断诸结使故解脱成就。断诸愚痴故解脱见慧成就。集诸功德一切成就。已得灭寂止观成就。是故拜手十力。是时便说此偈。
　　色不可思议　　佛之所觉悟
　　三世称扬名　　神仙至彼岸
　　于世已休息　　永尽无起灭
　　大智通第一　　一切得自在
　　闻如来般涅槃百岁后。一切智见布现于世间摩竭国界欺罗梨城。有王名阿儵。其德甚巍巍。犹彼天帝无异。有大威德聪明黠慧。堪任与彼论议。视民如子。彼夜欲眠之时。便作是思惟。我今所愿已果。更无悕望当拥护人民。今当设何方便为何业。当兴起何事。使世人民皆蒙其德。作是思惟已即夜睡瞑。于梦中便闻此偈。
　　审谛甚微妙　　三世所敬事
　　当广布舍利　　最胜取灭度
　　闻此语已彼王即惊觉。时王已觉。便作是叹。
　　善哉彼众生　　取灭度之后
　　舍利天所传　　我等当承事
　　口传耳所闻。是时大王即召群臣集大众。以此义问彼言。我当以何义恤化人民。彼群臣人。民各自陈言。或言供养如来舍利。或言祭祀神天。是时王便作是说。当以至诚语拥护其法。我昨夜梦中便作是闻。思惟此舍利甚善哉。为此世故我等宜拥护世间人民。自既获福。众生得度已。功德无有量。当行威仪恩慈。皆使见照明。我于梦中闻如是语。又说此偈。
　　若闻彼音响　　道场自觉知
　　彼是释师子　　应供养舍利
　　是时王集诸比丘。复以此义问彼曰。诸比丘以法之教。时王复语彼比丘言。诸贤所说我于梦中所见。则是我宿植德本。是时王于八日受八关斋。着纯白衣撞钟鸣鼓。作倡伎乐弹琴鼓瑟吹螺。烧种种香。于罗阅城欲得舍利。闻彼城里有金券书。已见金券有其形像。前世以土惠施见彼相(自闻以下诸比丘言)。王须臾思惟便作是语。此必当获微妙果。实我欲发开铜函见此中文。即发开函见有金券。亦见文字(此券阿阇世王记佛言有阿儵王也)。见此证验。即于众生便读此文字。于摩竭国界有罗阅城。有长者名波罗蜜多罗。彼有子名脾阇耶蜜多罗。第二家名波修波陀罗。有子名波修达多。彼二长者子在四徼道头弄土戏。当弄土戏时。毗阇耶蜜多罗长者子。便怀欢喜。便掬土惠施。复有助欢喜者。如来百岁涅槃后。毗阇耶蜜多罗。当出现于世。缘彼土功德。有王名阿儵。出没邪种。时王读此文字。便怀欢喜叹未曾有。复告群臣。更读此金券。如上无异。彼于此世界人民之类。皆当统领。然不叹誉波修达多。当为彼人臣。时王便作是叹。善哉大福田。作是少施获大功德心得欢喜。或有作是说。我取七塔舍利。分布广度世界。是时王善哉叹未曾有之智。欢喜取彼舍利。虚空之中闻神圣声。而说此偈。
　　当发欢喜心　　善德不可称
　　当广布功德　　遗舍利教化
　　天王于彼舍利。而雨若干种华。是时王起八万四千塔。一日皆悉成。是时王告彼群臣言。彼有如是真谛言教。世所称誉。为佛今已灭度。分布舍利于世界。亦无众结。身净如金。亦如白雪。观此地未曾起恶。彼亦如是。见此地已拥护之。所教授智不可动。在岩穴中极峻高空无有量况当统领一切。一切地是福田。十力观众生类。所起塔寺无有增减。是时世尊舍利为一种类。各各作若干种论。时王说曰。犹此力无数金刚三昧。碎骨而自得舍休息。云何当度此。

