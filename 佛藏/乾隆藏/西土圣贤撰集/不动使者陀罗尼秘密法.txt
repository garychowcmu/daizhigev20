不动使者陀罗尼秘密法一卷


西土圣贤撰集
不动使者陀罗尼秘密法一卷
唐三藏沙门金刚智奉诏译


　　

不动使者陀罗尼秘密法
　　如是无量力不动圣者毗卢遮那使者心。一切利益成就法。欲受持者。先当行四种精进行。自约身心令念不散。一志坚固速得证验令满所愿。云何四种行自约。一者断食二者服气。三者食菜四者节食。随力所办自约身已。专诵根本陀罗尼。满一洛叉乃至三洛叉已。即一日一夜水亦不食。广大供养庄严道场。于画像前烧苦练木如大拇指长十二指。两头揾酥每诵咒一遍烧一枝。满一千八枝烧了。小小世间事便得满愿。复次诵数满已。入江海大河深至项处。面向东立。每日念诵数满三洛叉已。心中所爱福田皆得满愿。其水当令无蛟龙恶兽之处。恐咒功未成为他物所损。耳当须结界。若常加功持诵。不动使者现身。力能缚一切鬼神。亦能摧折一切树木。亦令空中飞鸟随念而坠。亦能干竭龙湫。若论议及对外道恶人皆能降伏。复次先候月欲蚀时。令诵咒满数。先蚀一日一夜不食。取新牛粪未落地者。作方坛二肘。未落地者有二种义。一者以器物承取莫令至地。二者亦落地时尘土未污。即略取上分不着地者。将以泥坛泥坛讫。以种种好花散以供养。取大般若经安置中心着。取同色老犊子[牛　　孛]牛乳作酪。旋以取酥一两熟铜碗盛。以可里罗木作篦。搅酥。从月初蚀即念诵。乃至见三种相。所谓暖烟焰等。得暖相者。服之差一切疾病。得烟相者。将以涂己身。可以隐蔽不令恶人所得见也。得火焰相者。服之通神身能飞行。所谓身通也。老犊牛乳者。犊生经年已上。犊大如母而犹食乳者。其犊毛色须与母同。如是牛乳堪任酥用。
　　复次行人诵一落叉已。即往深山高顶之上。断谷不食更诵一落叉。心心相续更莫异缘。天之伏藏自然出现。凡伏藏者有天有神有人。人所埋藏者为人大伏藏。鬼神所守名曰神藏。亦名地藏。诸天守护者为天伏藏。天藏尚能得见。况地伏藏及人藏乎。应作福事随意受用。
　　复次依护魔法。杓子盛牛乳一咒一烧。如是满一千遍。能除国中大疫疠也。护魔法者。掘地作炉着火令炽。杓子法者。以坚木刻之头如杓。可受鸡子黄已下乳。其柄端直长二尺许。别以净器盛乳。以此杓子酌而咒之。西国疫疠或一家一病递相染着。着皆死尽。今吴蜀岭南亦有此事。是法能制。
　　复次取百草花和酥酪蜜。一咒一烧。所求衣服如此花色。皆得称意。若求绯者当烧赤花。余皆准此。虽不思议神力满行人愿。自可量分约事而求。则无后患。若非分妄取神亦慢人。虽得不贵。若烧蜜逻嚩一洛叉。一一咒烧得国中第一官位。度所能作者。求之必遂。蜜逻嚩外国果子也。
　　复次烧毕养鱼花得一切人爱乐。烧松木以三物点烧诵十万遍。得无量眷属。松木长七寸大如指擘之。烧大麦咒之得大丈夫富贵自在。大麦马麦也有皮者是也。
画像法摧伏第一
　　若欲作法。应对像前。心有所像神应像感。于好绢上画不动使者。着赤色衣斜帔。腰裈子亦赤色。左边一髻下垂至耳。左眼微斜看。左手把罥索右手把剑直竖。剑首如莲花叶状。剑靶宝钿。于宝石上坐。曲眉嗔目身赤黄色。怒状。令一切众生皆怕惧相。画此像已。于河海岸边清净兰若。或净屋之中。行者亦清净身着赤色衣。心想自身皆作赤色。不得散乱默然乞食。念诵五洛叉满已。取江豆箕五寸剉之一万茎。三物默烧。于此像前至心烧诵。不动使者即自现身。令行人见。见已。得如来三摩地心。与诸菩萨常得一处。
　　复次于此像前。每日三时念诵本咒。经六个月随力供养花香饮食。求种种愿皆得满足。
　　若有兵贼来者。行人手执一幢。诵一千遍立着来处。彼寇贼等自然退走。怕惧而散。若损国损佛法怨家恶人。以盐土相和作其像。心上题其姓名。形长一肘。诵咒咒之一遍。割取一段烧之。乃至烧尽。彼人若不降伏必死。又取曼陀罗叶烧。咒一咒一称恶人名字。烧之满一千遍。前人必定失心。取牛乳烧一千遍还令复本。若烧盐称名。一咒一烧满一千遍。千里内唤人皆至。若烧安悉香三时常不断绝。得国中上品位。右已前法皆于此画像下用之成就也。
又画像法第二
　　先于中心画释迦牟尼佛。左边画曼殊室利童子菩萨形状。右边画执金刚菩萨。作美笑状。右手把金刚杵。底下画不动使者。宝璎珞庄严。于画像前念诵五洛叉讫。种种使役。取莲花十万茎。以酥蜜酪三物。相和点一花上。诵咒一遍即烧之。如是烧花令尽。是时莲华吉祥天即现自身。问行人言所愿何事。随汝所求皆得满足。
　　又取苏末那花一洛叉。一咒一烧乃至烧尽。即得夜叉女来现身任种种驱使。若有人欲经恐怖来求助者。取尸陀林中灰咒七遍与之。令其护身即得安乐。又取牛黄像前咒七遍。清水和于额上一点之。令一切人见者欢喜。降伏一切毗那夜迦。若蛇蝎等毒。以净土作泥咒七遍。点疮痛之处应时即差。
别画使者法第三
　　若欲得见不动使者。乃至种种千事人间之事皆可称心者。当画不动使者。身赤黄色。上衣斜帔。青色。下裳赤色。左边一髻黑云色。童子相貌。右手执金刚杵。左手执罥索。口两边微出少牙。怒眼赤色。火焰中坐石山上。于此画像前种种结印念诵。皆得成就。放光隐形缚一切鬼神皆得成就。
　　假令无画像。但清净处或寺中。得一间净房无人闹。即得念诵。一切世间鬼神病疟等。诵七遍或至二十一遍无不即差。于此画像前。净泥地烧安悉香。取一明镜当心安之。口加念诵。令一小儿女子等看镜中。问其所见即皆言说所求愿事。须唤龙神。但得名字。立童男女清净者。诵咒咒之。其神等入此童子心中。便共行者语三世之事。所问皆答。若欲得矜羯罗成就者。月生一日起首。早起清净。画像前散花。檀香末泥地作坛。咒一百八遍。日午黄昏各诵一百八遍。若多诵不绝最好。余时不能诵咒。但向道场中坐。一心正念至时而诵亦得。至十五日满。即造种种饮食供养。画像前方一肘。作坑深一搩指。烧遏伽木。若无用苦练木。亦得取白芥子一斗五升。从黄昏起首。诵取杏人许芥子。咒一遍了即投火中烧之。其芥子以苏和之令湿。如此烧咒至半夜后。矜羯罗即现形云。须作何驱使。行人报云须矜羯罗今日已后有事须问。常相随逐更莫东西。矜者问事也。羯逻者驱使也。若不现者心决定念诵不动使者。必须得见莫生狐疑。直至平明无不来者。现已种种驱使处分皆得。乃至洗手或用。柳枝令取皆得欲得上天入山。亦扶行人将去。
　　欲得见欲界上天女等。令将来相见亦得。何况人间取人及物乃至种种饮食。此神作小童子形。有两种。一名矜羯逻恭敬小心者是。一名制吒迦难共语恶性者是。犹如人间恶性在下。虽受驱使常多过失也。若无事时向道。且去还来。莫向道无事好去。若向道无事好去。即便长去更不来矣。第一须记不得邂逅。西国有僧驱使多年。一朝误遂不复来。乃涕哭悔恨不复更至。
　　若欲使古力迦龙王者。于壁上画一剑。以古力迦龙王绕此剑上。龙形如蛇。中剑书此阿字。心中亦自观此剑及字。了了分明心念不动使者。诵一百八遍。一日三时满六个月。多诵益好。若月满已后。古力迦龙王自现其形作人形状。常相随逐任所驱使。
　　不动使者根本咒曰。
　　那谟三漫多嚩日啰(二合)喃(一)尾迦吒微吃哩多羯逻(二)摩诃闭[口　　(隸-木+士)]多(三)蜜瑟咤(上)契注(知古反)叱瑟吒(二合)诃啰(四)按怛啰摩啰达啰(五)折睹噜木佉(六)湿嚩(二合)啰那啰迦迦比噜哷持嚩(二合)计舍吽(七)跋折啰(二合)跋折[口　　路](二合)[卄/(阿-可+辛)/子]啰吽泮莎诃。
　　持此咒者。于六月中每日三时诵念不绝。每日清净饮食。每欲食时先出一分安净器中。咒二十一遍待身食了。将此器食写着净处。月满已后不动使者满种种愿。三时者早时午时黄昏时。时别一百八遍。此名受持根本咒法。后更有心咒出食。
　　此不动使者毗卢遮那佛之化身。一持之后生生加护。若求无上出世菩提者。当清净梵行一心精进。当得种种不思议三昧不思议境界不思议神通不思议辩才不思议力用。如是之事证者乃知。不可具说。若世间之人世习未断。虽千度触犯种种重业。使者皆许其忏悔。不即舍离。
　　结界护身法　　先作海蠡印
　　以左手中指已下三指。握右手中指已下三指。各以当手大母指。捻无名指。相捉讫。直竖右手头指。屈左手头指。捻右手头指第二节文。安口上诵根本咒七遍。于顶上右旋三匝。随心远近结界即成。无能犯者。
　　次作甲印。
　　合二手以二头指二无名指。入掌内相叉直竖二大母指二中指二小指。相合如三钴金刚杵形名为甲印。诵根本咒七遍已。先安额上次右肩次左肩次心上次喉上。五处印之以护身。欲坐念诵皆先作此护身法。欲出行去亦宜作之。
　　次作剑印。
　　以左手大母指。捻无名指小指头。直申头指及中指。为剑鞘。又以右手大指。捻无名指小指甲上。直申中指头指。为剑。内左手掌中。名剑印。安心上。令中指头直竖。诵不动使者辟一切恶毒咒。咒七遍讫。移安顶上咒曰。
　　唵　阿者啰迦那步陀制吒迦(上)吽吽可伊(许伊反)可伊一谭(去)蘖哩醯摩诃哩毗沙飒(苏急反)多恶纥哩鸩(鹄鸩反)泮。
　　若有人服毒欲死。作此印咒七遍。即可。若欲结界辟鬼神开恶云等。即安左膝上。如拔刀剑状。用力拔之。于顶上右旋三匝随意远近。以剑竖安眉间少时而止。一切无敢犯者。若欲念诵。先作此印。然后开手取珠依常念诵。
　　次作无畏清净印。
　　以右手大指上节。捻头指甲上。余三指并直申咒七遍。所欲供养香花等令清净者。并以此印。三指点清水洒之即净。若有恐惧之人来求依护者。衣下结此印。称前人名字七遍。咒讫前人即不复怖。名无畏清净印。
　　次诵不动迎请咒。
　　那么　三曼多　跋折啰(二合)喃阿哩夜跋折啰(二合)摩诃俱[口　　路]陀阿蘖瑳阿蘖瑳紧之啰斯一邓迦哩蝇俱嚧那摩莎诃。
　　用前剑印安顶上。左手中指头三屈。三遍诵咒招召之即来赴也。
　　次作索印。
　　以右手大母指。捻中指已下三指甲。直竖头指。以左手中指已下三指。握右手头指。屈左手头指。押左手大母指甲上。诵索咒曰。
　　那摩三曼多未实啰喃阿播舍判者那吽泮。
　　咒七遍已。用伏一切鬼神。令一千二千里。追人及天龙八部等。用此印咒。
　　次作师子奋迅印如前甲印申。二头指开直竖之。身立如金刚势。以印或左或右麾之。怒目嗔意吽声诵师子咒曰。
　　那摩三曼多末实啰喃。
　　唵阿者罗迦那战拏娑太耶吽泮。
　　诵七遍。能降伏一切恶魔等。以印魔恶云雨。应时皆散。散已解印。
　　若恶风雨不止者。取棘针和白芥子。烧咒一百八遍。更诵根本咒一百八遍。非但风雨散止。其龙神等却来拥护行者。
　　次作根本心中咒印。
　　先结眼印。以右手无名指小指握大母指头。直申头指中指。于额上两眉间。垂头指中指。向下渐向发际。引之向上。名不动使者天眼印诵心中咒咒之。
　　唵质路。
　　古婆(平)皤耶莎诃。
　　作嗔怒意。吽字作声诵。称怨家名字。大鬼神捉彼人心令其降伏。若常依此诵不断绝。必得眼通见三千大千世界。及三界中事。如对目前等无有异。
　　次作根本心印。
　　两手合掌便内相叉。令十指头并入掌中讫。直申二头指头相拄。二大母指拘取二无名指甲。名根本印诵心咒曰。
　　那摩三曼多　末实啰(二合引)喃　怛啰吒(半音)阿目伽战拏摩诃嚧洒拏娑[叵　　頁](二合引)吒耶吽怛啰(二合)跛耶怛啰(二合)跛耶吽怛啰(二合)吒怛啰吒鸩忙(去)
　　每日自食先出种种饮食一分。于一盏中着。待食了诵咒七遍。咒之泻净处着。日别如此所去处常得拥护逐后。
　　复有一字咒。
　　那摩三曼多　末实啰喃鸩(胡恨反)
　　用前根本印咒之。常诵结印不断绝。亦常不离左右也。
　　不动宝山印。
　　两手十指向内相叉。急握成拳。名不动宝山印。
　　头印。
　　右手大母指屈入掌中。四指握为拳。顶上安之名头印。
　　一髻印。
　　即此头印。上申头指中指。相并安左顶上。便引向下。耳前下。名使者一髻印。
　　口印。
　　二手相并。以二小指相叉。屈二无名指。握小指第二节。以二大母指。捻无名指甲。二中指头相拄。二头指屈。捻二中指背第三节。从掌向上数第三。安此印口上名口印。
　　次作心印。
　　即依口印。屈二头指入二大母指根。安心上如独钴金刚杵形。名曰心印。
　　次作火焰印。
　　右手大拇指。押小指甲上。左手握大母指作拳。申头指内右手掌中。从右边绕头上。过向左犹如旋皆光势。名曰水焰印也。
　　遮火印。
　　并二手各握大母指为拳。屈二头指。入大指根内。拳相向并之。能除一切火难。
　　已前法印每念诵时。依次用之。口诵咒不停。但持根本咒。有功已后余咒印但诵结即用有验。更亦不须受持。
　　总摄慈救不动咒曰。
　　那么三曼多嚩日啰(二合)赦战拏摩诃卢洒拏馺颇吒也吽怛剌(二合)吒(半音)鸩(呼恨反)忙。
　　此咒出毗卢遮那经。能摄诸印法。作前法了。即诵此咒一七遍已。心念不动尊。亦作前剑印。印额。
　　左右肩心上及喉上五处。诵此咒咒一百八遍。当自想身如俱摩罗状。然后弹指而散。
　　复次有法于尸陀林中取死人衣裳。画不动使者。取行人已身上血。开解之。画像向西行者向东。对此像念诵。每日三时沐浴着湿衣裳默然念一落叉。满已。至月二十三日。馔一切鬼神。饮食法。取种种米种种豆油麻。等并相和作饭。于八方散之。自身一日一夜不食。觅一死人具足相貌者。洗之令净。着衣裳。置画像前仰卧。脚向西。烧香自身护身。四面结界讫。行人坐死人心上念诵。一万遍满已。死人即动。不须怕惧。但坚压着急念诵。待死人口中吐莲花出。取花执之。即变身化如十五六童子相貌。乘空而去。乃至梵天上。无处不至。自在游行也。此别行法。若有凶险恐惧之处。或有官事逼恼者。当一心诵根本咒。亦可书咒钉于庭中令入地中。万妖不敢动作。亦可钉此慈救咒上好。但净室中结界护身。系心不动使者。专念不绝。多诵弥佳。乃至十洛叉。每食出一分食。供养不动使者。自想心念勤勤莫间断。此最根本速得感验。功益自如莫向人说。又一洛叉十万遍也。不动使者法略要尽此。下信受奉行。
　　忧丘满愿法(右下偈文亦是和上译出同时)
　　若有善男女人比丘比丘尼等。或有厄难或求官爵。或见贵人或有请觅者。当令五香烧之。诵念令满十万遍。不得间断。若日促须愿。则多人同念。令速得共满前数亦得满愿咒曰。
　　回光菩萨　回喜菩萨　阿耨大天　志德菩萨　忧丘婆丘　清净比丘　唯愿某甲(若自身求事当自称姓名为人求者称前人姓名)　官事得了　死事即休　诸天菩萨　外国罗汉　救济某甲　过灾度难(假令求官者。当于在前唯愿某甲下。云得某官宿殃永灭。障难皆休。又于此救护某甲过灾度难下。云所求某甲得称愿)
　　唯愿慈悲满弟子愿。
　　持法先诵令熟念之。口不出声。满十万遍数讫。即获所愿。若求速效行住不得间断。事大者众诵。行出即不须烧香。若在家坐念必须烧五香也。安息香零陵香霍香沉香熏陆香。若无沉香以白檀代之亦得。必不得阙安悉香及零陵霍香也。


