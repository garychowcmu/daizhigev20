佛本行经七卷


西土圣贤撰集
佛本行经七卷
宋凉州沙门释宝云译


　　

佛本行经卷第一
因缘品第一
　　今粗颁宣法　　慈心专听受
　　佛众经要义　　圣师之言辞
　　传佛之典籍　　最利益于世
　　受者蒙大庆　　润及一切生
　　普一切诸佛　　仙圣明王智
　　慈心称名者　　获福不可量
　　今故演吉祥　　忧苦永灭亡
　　所至之方域　　莫不得安隐
　　捡情专守心　　各各静意听
　　其有奉持者　　雪除诸垢秽
　　以清净法水　　勤加浣濯心
　　入灭度深池　　受色甚鲜明
　　五欲犹奔马　　普世随之迷
　　回旋无出要　　劳欲所欺误
　　或驰于盲冥　　独周旋五道
　　以智慧之勒　　善御回愚心
　　当以无常策　　捶制情欲马
　　挫折饕餮意　　令志舍谀谄
　　六欲江河流　　趣恶甚速疾
　　当以智慧力　　设牢厚堤塘
　　乐生死勤苦　　未曾得休息
　　以无厌足意　　迷醉于五欲
　　八种之汤药　　和合甚神良
　　顺服甘露味　　迷醉寻醒悟
　　三界众生类　　倒见手所指
　　颠倒于五道　　犹如拍鞠跳
　　垂脱尽苦际　　还复堕生死
　　今闻圣明教　　宜息迷惑心
　　慈悲之光明　　普照耀于世
　　愚睹热时焰　　痴心自迷惑
　　生死犹广泽　　孤麑迷于中
　　宜服饮法乳　　除久饥虚渴
　　众生从久来　　为老死所吸
　　不喜见良药　　逆骂谤医师
　　医合三十七　　杂药神良膏
　　宜以方便求　　勤服以除患
　　尘劳之长夜　　众生甚安眠
　　宜办甘露鼓　　寤令莫睡眠
　　佛日出于世　　照曜法丰秋
　　宜以智慧眼　　勤心普遍观
　　众生心如水　　躁扰浊不明
　　以法渟使清　　犹如秋时水
　　众生善御心　　定意不躁浊
　　速疾得归趣　　入于泥洹海
　　种种变形体　　于生死长远
　　天人三恶趣　　地狱鬼畜生
　　今宜舍崄欺　　谄伪[仁-二+豈][仁-二+磊]形
　　入灭琉璃城　　合为一种色
　　有王名阿育　　无忧厚国土
　　能使怨忧恐　　归附者喜敬
　　普于此地立　　八万四千塔
　　天龙鬼神喜　　声震于天下
　　时金刚力士　　闻是震动声
　　佛法更盛明　　因是追念佛
　　低头拄颊闷　　惟佛在世时
　　诸天有问曰　　唯仁何为愁
　　谛视良久间　　然后乃长叹
　　怀悲声战怅　　发言报之曰
　　佛天中天师　　施善教天人
　　追忆佛圣尊　　是以愁闷耳
　　是诸天人等　　后生不见佛
　　佛去世之后　　乃生于天上
　　始闻佛名号　　衣毛皆起竖
　　因以慈敬心　　问于金刚神
　　唯仁佛是谁　　有何善妙德
　　有何智慧力　　有何律禁法
　　其形貌何类　　以何自严饰
　　唯仁垂顾屈　　为吾等具说
　　以是光明言　　劝进金刚神
　　发言犹花敷　　含笑和颜曰
　　所问深妙法　　难可仓卒说
　　诸圣不能究　　独我安能陈
　　若能以手指　　举拂世界地
　　四海诸渊池　　一吸能令尽
　　若能都浑吞　　铁围金刚山
　　以莲花根丝　　系悬须弥山
　　若欲围缠裹　　穷尽虚空表
　　若复欲计知　　十方众生数
　　是事犹易致　　学之或可得
　　欲叹佛功德　　无能尽具者
　　愿承佛威神　　令意不谬误
　　能少少颁宣　　叹佛之德善
　　今我之所说　　犹如鹦鹉言
　　以欢悦仁等　　可专意谛听
称叹如来品第二
　　今欲升清虚　　翔佛无外法
　　适欲称发言　　心为之沉疑
　　吾心之羽翮　　势弱不能强
　　佛之空无慧　　包博虚空外
　　假令有力士　　尽力射虚空
　　箭行过劫数　　不能至空际
　　若干贤圣明　　于佛大空慧
　　以无量辩才　　不叹尽佛德
　　已度苦海岸　　枯竭爱欲河
　　塞生老死渊　　开立大法海
　　天人及异术　　不能尽意源
　　是故佛慧海　　深邃无涯底
　　须弥众山王　　诸天游居上
　　佛德喻须弥　　莫能见顶者
　　魔王进三女　　来欲乱道意
　　所至靡不惑　　唯佛慈能护
　　魔王十八亿　　变形来欲战
　　佛从衣出臂　　如日照云赤
　　以百福相手　　拟地胜魔王
　　不敢当佛德　　犹冥眺日光
　　诸天无能毁　　魔王贡高幢
　　唯佛能碎坏　　佛竖大法幢
　　其余尘劳王　　强力含怒害
　　愚痴及死魔　　军率诸子孙
　　爱生五盖子　　先登缠覆世
　　有余怀害进　　变形若干种
　　怒害疾悭妒　　热恼慢贡高
　　倒见贪欲界　　邪痴尘劳王
　　其弊怀害强　　围绕求对战
　　结布尘劳阵　　各现武备力
　　各放刚猛弩　　以中凡愚夫
　　其箭如毒蛇　　又有如炽火
　　迦叶佛已来　　无与为对者
　　佛德障其箭　　益甚放燋燃
　　乘戒德之车　　被忍辱牢铠
　　驾以精进马　　入灭尘劳阵
　　以正见利鉾　　以正思为箭
　　以正言为羽　　以正行为筈
　　以正路为矢　　意筒中拔箭
　　放慈弓駃发　　佛箭名四等
　　一发灭尘劳　　震三千世界
　　慧炽烧尘欲　　犹如军被烧
　　施戒忍进定　　慧信及坚固
　　守志不移动　　犹众川归海
　　世清空中明　　十方普蒙安
　　心一定坚固　　思惟世起灭
　　以得金刚心　　坏碎尘劳山
　　以佛眼观见　　三千界如镜
　　外学诸神仙　　久学无所觉
　　一切智无师　　名诸师之师
　　强慧金刚觜　　溃坏痴坚卵
　　脱出愚冥狱　　陵无为清虚
　　天上食甘露　　食随兰马麦
　　不甘着天味　　不患厌马麦
　　调达怒放石　　罗云立其前
　　俱以慈眼视　　见毒栴檀等
　　外学所诽谤　　天人所称叹
　　于二意不动　　犹口吹须弥
　　名闻三千世　　佛是普世师
　　好首所虚谤　　心等无喜戚
　　愚利衰毁誉　　若称讥苦乐
　　八法不能染　　犹如水莲花
　　天上人间乐　　视皆为不实
　　观世如愚戏　　有形皆空无
　　三恶趣众生　　开其难开门
　　空三恶趣狱　　导天人无为
　　经趣度三世　　缚阿须伦憍
　　劝导众善本　　雨三宝于世
　　往古转轮王　　自在于四方
　　于己不自从　　免死至无为
　　佛修种种业　　治理法空城
　　济脱尘劳贼　　将至无为城
　　日明照昼不及夜　　不曜天上三恶趣
　　佛光昼夜三千世　　及至一切众生心
　　佛神妙晖常盛明　　千万无数难可喻
　　月之盛明十五日　　其晖曜夜无益昼
　　天帝怀忧悴　　寿命临终没
　　垂退失天福　　诣佛还见谛
　　日月世眼目　　阿须伦所娆
　　佛慈济世间　　救令不遭厄
　　忧烟想如焰　　乐欲如服药
　　爱着喻盛火　　佛灭以法水
　　怀恚甚怒害　　饮醉狂惑乱
　　鸯崛魔醉象　　佛以慈制伏
　　无量生死坚缠裹　　愚痴之贼蔽其目
　　佛以言箄智慧药　　决除郁鞞迦叶贼
　　是三人等尘甚厚　　假令声闻如恒沙
　　无有能动其毛者　　唯佛济使睹道明
　　容貌甚憍慢　　因宝黼黻服
　　迸沙最矜高　　见佛屈修礼
　　头如戴火焰　　牙长眼正赤
　　怒则掷火烧　　佛降阿腊鬼
　　龙王怀毒怒　　雹害魔竭国
　　佛动地崩山　　威势灭龙毒
　　佛犹大象王　　入生死华池
　　践蹈尘劳草　　伫立泥洹中
　　佛导度生死　　如牛渡流河
　　众生渡至今　　如群牛随导
　　佛如八解池　　生法芙蓉花
　　天人如蜂集　　服香则离苦
　　诸天闻海水　　底有不死药
　　以海大龙王　　缠绕须弥山
　　诸天阿须伦　　揽海至千岁
　　设若干方便　　尽力甚勤苦
　　引万种药精　　进令水上凝
　　谓是不死药　　接盛以金瓶
　　服者不永寿　　不离老病死
　　意谬持神药　　转轮无边际
　　佛以七觉意　　慧力揽大海
　　围绕以灭定　　引以精进力
　　致出甘露药　　永安灭老病
　　最乐灭众苦　　服者离生死
　　佛明喻日不乱精　　盛喻月满而不寒
　　乐过六天而消欲　　焰如盛火无所烧
　　法甚微妙德行具　　众善伏藏称福聚
　　普集天人之善好　　叹视佛德无厌足
　　光耀如日明如月　　悦目如华声雷震
　　步如象王忍如地　　普胜世间佛独最
　　如是无量清妙叹　　众圣穷劫不能尽
　　况吾愚浅欲究竟　　犹无舟船欲渡海
　　诸天皆叉手　　怀悦谓金刚
　　愿佛下兜术　　即受许为说
降胎品第三
　　处兜术宫时　　以天眼普观
　　睹众生苦恼　　追忆往古誓
　　本愿安众生　　累劫劳求佛
　　生生遭艰难　　不厌种德本
　　第一上祠祀　　从发意以来
　　以金遍布施　　惠施手成德
　　从初种种施　　闻者衣毛竖
　　头目身手足　　妻子所爱重
　　严驾名象马　　宝车垂真珠
　　若当合聚此　　普地不容受
　　勤施声雷震　　如天降时雨
　　累劫以慧水　　普润饱众生
　　施酪池乳江　　福山酥如泉
　　蜜堑石蜜积　　普严饰此地
　　未曾违求者　　与与无所逆
　　水灌受者手　　喻于四大海
　　奉父母明师　　慈心具种事
　　所施无涯限　　成施度无极
　　所生守戒胜　　没命不秽禁
　　剃头为沙门　　发积喻大山
　　生愚夫五欲　　遭没命危难
　　不动毁净禁　　具戒度无极
　　生得尊自由　　未曾施人恶
　　截头目手足　　心定得忍辱
　　情悟发求佛　　逮进超九劫
　　弥勒等应先　　勇猛出其前
　　贪慕深妙法　　因身受慧义
　　入火投山岩　　支节铁针钉
　　十八法智慧　　奉行无发劳
　　觉了一切原　　度智无极岸
　　施戒忍进定　　智慧江海渊
　　慈悲伤众生　　成喜悦光耀
　　毛孔杂色光　　明动兜术宫
　　诸天怀疑集　　肃敬礼菩萨
　　即时种种击金鼓　　任资赋与七觉筹
　　谁欲与吾降世间　　故相延请法宾会
　　光从兜术照四方　　乐役力渚阎浮提
　　即敕侍臣卿月猛　　汝识世间大国王
　　何国可托生　　不违古典制
　　应遭遇菩萨　　奉顺佛言教
　　对曰唯圣听　　有大豪尊王
　　有王名善求　　典主王舍城
　　婆罗奈城主　　王名曰善猛
　　蝎国王百才　　郁禅王名巢
　　光焰王留生　　又王名勇武
　　王善臂之子　　又名白雪王
　　是八大王有名闻　　不审为可托生不
　　曰有是王秽不真　　遍更察观真正者
　　思惟斯须曰更有　　转轮王种寿兴后
　　王最盈后名师子　　其子白净释中尊
　　善妙称吾意　　应托生为子
　　白净男中上　　妙后女中英
　　诸城邑之中　　迦夷罗越最
　　今日吾当降　　施善于世间
　　示众生以正　　牢缚欲枷锁
　　破坏生死狱　　开示无为路
　　示众生方便　　令出生死狱
　　卿等谁欲乐　　离苦灭度安
　　欲自度苦者　　与吾俱降下
　　颁宣是法已　　便下兜术宫
　　显乘令普知　　白象如银山
　　菩萨乘象王　　如日照白云
　　诸天鼓乐舞　　普雨杂色花
　　日精之明珠　　光照耀王宫
　　降神下生时　　现瑞甚微妙
　　菩萨降入胎　　如雁处清渊
　　如秋盛月照　　如象处花池
　　日以光照好　　月以盛明珠
　　菩萨无可喻　　唯与善福俱
　　处妙后胎已　　地六反震动
　　犹如水中船　　空中崩雷声
　　海池肃肃动　　众流净澄清
　　诸天于空中　　布华如帐缦
　　称庆踊跃喜　　地神欣然笑
　　诸华尽敷鲜　　遍地无空缺
　　树神见众花　　开张如目视
　　魔王爱乐树　　即萎憔悴愁
　　妙后寐寤寻忆梦　　诸根寂然喜踊跃
　　举目四向遍察视　　王颜怡悦莲华色
　　即启王曰唯愿听　　梦中所见甚吉祥
　　大白象王有六牙　　忽然来至在我前
　　王闻后所梦　　怀疑喜踊跃
　　即召梵志占　　为说梦所见
　　明达善占梦　　思惟乃发言
　　按典籍占梦　　唯听今谛说
　　女梦日光明入腹　　因此怀妊生吉子
　　如日赫照普地界　　其子德尊主十方
　　梦见月满众生俱　　光照女腹因怀胎
　　生子圣达转金轮　　典主四方正法治
　　此女梦白象　　趣入其右胁
　　此子无瑕秽　　天人稽首礼
　　一切无不知　　所生必为佛
　　此典古圣谶　　王后梦白象
　　当生宝圣子　　神仙独象步
　　安卦以占之　　必生天人师
　　其唯有二趣　　乐家为圣王
　　舍家除须发　　成佛众圣师
　　喜其占梦谛　　赐金恣其意
　　王后闻甚喜　　以善事启王
　　自梦此以来　　甜如服甘露
　　体性众恶除　　唯愿乐众善
　　不乐名宝衣　　唯善洁素服
　　不好宝名扇　　乐露清凉风
　　厌秽于五欲　　乐受正真法
　　六情不复着　　色声香味触
　　不复乐宫室　　意思游园观
　　启王如是已　　王即答之曰
　　恣卿意所乐　　王从将俱出
　　乃至于流民　　清凉花树园
　　后自内观身　　如净水月影
　　处胎无垢秽　　金花琉璃舆
　　月满诸根具　　睹如宝明珠
　　后觉生期至　　游诣花香园
　　其园肃肃清　　诸妙神来集
如来生品第四
　　于时佛星　　适与月合　　吉瑞应期
　　从右胁生　　犹如云除　　千日霍现
　　譬如久冥　　炬光卒耀　　东方为首
　　树为头发　　华草为毛　　莲花为面
　　青莲为眼　　丹树为口　　须弥为乳
　　四海为腹　　中土为腰　　南方为髋
　　私为垂珠　　恒为香璎　　西方为足
　　众宝为饰　　诸转轮王　　历代典主
　　如江河数　　佛所履践　　千辐相轮
　　常行印车　　过去诸佛　　所修德义
　　生育万物　　犹如慈母　　难动即时
　　肃然震声　　怀喜庠序　　和悦而瞻
　　即时右胁　　显大辉耀　　遏绝日光
　　日如萤火　　令日失明　　无复精光
　　光如华髻　　现若干色　　侧塞四方
　　满虚空中　　譬如云除　　日照忽现
　　尔时诸天　　见晃昱光　　悚然怪异
　　而相谓言　　日天下耶　　金树出乎
　　有神对曰　　佛日出现　　日天子疑
　　是何异日　　将无夺我　　日成宫殿
　　怀嫉霍然　　彼千光明　　佛耀辉地
　　日焰照空　　太子怀光　　千倍踰日
　　日光还折　　退不敢当　　天地普然
　　如劫尽焰　　天地明辟　　如始旦晓
　　诸神普喜　　地祇鼓舞　　光明雨洒
　　甘露良药　　充饱一切　　灭忧恼患
　　海震如笑　　树木跛[跳-兆+我]　　渊池青莲
　　如开目视　　众树散花　　以敬太子
　　众鸟翔鸣　　如雅颂音　　诸天慕善
　　如花遇日　　都照十方　　晃如金色
　　神祇怀喜　　花非时敷　　金银栴檀
　　细末如尘　　天意作花　　晴无云雨
　　光明普照　　遍满十方　　明珠火焰
　　奄然不现　　日所不照　　幽隐冥处
　　霍然大明　　耀三恶趣　　圣智明达
　　教世光相　　梵天神等　　华中化生
　　慈谦敬心　　散适意花　　掌莲华色
　　两手接擎　　怀爱敬心　　慈目熟视
　　以梵清音　　叹其功德　　躬自倾屈
　　头面礼足　　戴之顶上　　日处须弥
　　号名百祠　　手执金刚　　以千慈眼
　　熟视无厌　　天华白盖　　杂妙宝花
　　其明如月　　上于太子　　叹其功曰
　　劳苦弥劫　　以大方便　　发求佛道
　　愿垂慈心　　众生可伤　　唯为普世
　　不请之师　　北斗七星　　亦如称叹
　　现七觉意　　消七劳垢　　故行七步
　　如师子起　　足迹印现　　喻如七星
　　其步大然　　不怀疑慢　　地神倾屈
　　低仰接足　　以普明日　　照于四方
　　现四谛法　　如师子吼　　吾齐以此
　　末后受形　　不复处在　　胞胎之狱
　　今当得佛　　最难得道　　将导一切
　　服甘露灭　　安靡软草　　杂色众花
　　如天綩綖　　周遍布地　　譬如天王
　　处清池渊　　如金树花　　视甚微妙
　　诸五趣类　　受苦恼者　　皆得休息
　　身安快乐　　众结缚着　　甚急牢狱
　　尔时众结　　悉得解脱　　尔时洪音
　　遍闻佛界　　诸天鬼神　　怀喜踊跃
　　速升虚空　　进见圣宝　　诸天侧塞
　　充满无间　　大龙王子　　如须弥山
　　目犹日月　　动海出水　　头戴云盖
　　速疾寻至　　细雨香水　　敬浴太子
　　安祥天子　　受天世人　　大敬祠祀
　　能与其愿　　自化己身　　现有四头
　　乘牛执盖　　敬护菩萨　　童男天子
　　首戴羽冠　　威力巍巍　　号孔雀幢
　　贯胄带甲　　执持武备　　为大军师
　　将从大众　　拥护菩萨　　一由延内
　　天王大力　　名毗沙门　　珍宝充盈
　　德有志界　　天二十八　　神将军俱
　　各与营从　　器钾严整　　与亿鬼神
　　来护菩萨　　又有天王　　名尊自在
　　与无央数　　巨亿诸天　　执持幢旛
　　而来云集　　以恭肃敬　　礼菩萨足
　　阎王恶害　　无能胜者　　驱逐众生
　　以一种法　　掷弃所执　　太山狱杖
　　以慈愍心　　来礼菩萨　　无数诸天
　　龙鬼神王　　净居天上　　诸清净天
　　叉手合掌　　如未敷藕　　赍敬曲躬
　　永叹菩萨　　金色天华　　明真珠台
　　青芙蓉花　　绀琉璃茎　　兴成意花
　　若干妙色　　末栴檀香　　散下如雨
　　天女空中　　眷属俱来　　鼓天伎乐
　　歌叹功勋　　往古修行　　众亿善本
　　果报成熟　　润及群生　　庆云震乐
　　诸天散华　　身放光明　　晃晃昱昱
　　诸天吒叹　　众生欢喜　　蒙佛神德
　　普严世界　　金鸟诸龙　　俱怀和协
　　天阿须伦　　弃舍怨嫌　　从白净月
　　出清凉光　　普为世间　　灭爱憎火
梵志占相品第五
　　当尔之时　　众善普会　　殃患消灭
　　快乐无极　　王因是喜　　赦降天下
　　欣庆来集　　如众川流　　如天帝释
　　生子瞿或　　如安祥天　　生子童男
　　如毗沙门　　生子宝瓶　　菩萨诞育
　　王亦欢喜　　菩萨体软　　如天初生
　　乳母收养　　如育婴孩　　请诸旧德
　　晓事母人　　围卫拥护　　不离左右
　　光相明照　　如梵中尊　　诸母速疾
　　将诣天祀　　欲令拜谒　　诸天形像
　　天像皆起　　屈申低仰　　诸有金石
　　水泥天像　　叉手稽首　　礼敬菩萨
　　诸母惊怖　　心皆愕然　　缘是瑞应
　　号天中天　　未谛审知　　太子神德
　　因此恐怖　　速还归宫　　白净王闻
　　惊怪怖战　　因召梵志　　明占相者
　　应令寻至　　王即问曰　　唯诸明师
　　占相吾子　　惧因此子　　犯触天像
　　唯拔吾心　　诸深狐疑　　梵志喜颜
　　对曰天王　　今应称庆　　不宜怀戚
　　王族更新　　当从今始　　转轮圣帝
　　应临四方　　按卦占察　　右胁生者
　　必为尊贵　　圣达普智　　临众王上
　　显如须弥　　为众山王　　无能及者
　　众宝之中　　如意为最　　众流之中
　　大海为最　　众光之中　　日月为最
　　今是太子　　众圣中最　　按占古典
　　有威仪王　　因手而生　　律王掌生
　　情思力王　　从父腋出　　王名往古
　　因父[月　　坒]生　　抆陀竭王　　顶上生出
　　是等德强　　皆转轮王　　今占光瑞
　　相应圣王　　摄度天人　　以圣慧力
　　名号普闻　　周遍十方　　如大圣王
　　号抆陀竭　　金轮白象　　玉女绀马
　　明珠圣臣　　主兵七宝　　游天世间
　　从兵四品　　当为天人　　开无为路
　　当有千子　　才力勇猛　　当以正法
　　治世太平　　若舍家出　　进求道术
　　必当为佛　　以慧胜世　　抑按世间
　　众圣明师　　按卦所占　　唯此二趣
　　王欣解颜　　谓梵志曰　　自宗祖来
　　圣王断绝　　父王亦无　　转轮王位
　　子何由能　　自致圣王　　王虽如是
　　梵志愕然　　皆共同声　　举手称叹
　　犹如大龙　　雷震之声　　于王殿上
　　大称善庆　　唯王莫疑　　谓其不然
　　父子德异　　宿行不同　　唯在宿世
　　修立德行　　请呈籍卦　　王当照之
　　往古仙圣　　贤才明达　　次比四句
　　若医药方　　往医娄他　　不能敏达
　　其子仙贤　　明达踰父　　往古圣王
　　后亦不继　　百转之孙　　乃复还绍
　　近圣亦复　　限齐江海　　其光莫能
　　如其子者　　如是异术　　乃余无数
　　往古先人　　所不达及　　其后苗裔
　　秀出踰前　　事任宿德　　非由于人
　　前世所修　　与今德合　　虽今时非
　　德人居吉　　瞻按籍卦　　与瑞附合
　　必得于世　　为转轮王　　王告诸大
　　众梵志曰　　今当为子　　因德立字
　　梵志默然　　心思斯须　　谦逊卑声
　　启白天王　　察今时运　　太清和顺
　　吉鸟翔鸣　　瑞应至声　　地动庠序
　　节气调适　　风雨顺时　　世应太平
　　众火炎现　　清彻无烟　　诸天塞空
　　现形叉手　　雨众杂花　　天乐并作
　　王教平均　　国应丰熟　　大王国境
　　祥瑞普臻　　当名太子　　号曰吉财
　　王意大悦　　重赐梵志　　金角乳牛
　　数百千头　　王还喜悦　　摩太子头
　　以妙宝璎　　系太子颈　　慈心叉手
　　叹其德曰　　先临圣王　　然后出家
阿夷决疑品第六
　　高山花果池　　快乐如天观
　　众山少及者　　故名阿夷岳
　　曩久居此山　　年耆结蔟发
　　长暴露形体　　寿高百有余
　　体犹如黑云　　发如白银数
　　眼睛微亦理　　形如杂色山
　　智慧如梵天　　明如日月火
　　四火日第五　　自暴名阿夷
　　卒闻响响声　　鸟兽鸣如语
　　其解鸟兽音　　怀疑出庐窟
　　见天交错飞　　于空中欢喜
　　因仰问天人　　诸天何为喜
　　有天名法乐　　寻答阿夷曰
　　师为未闻耶　　世有奇吉祥
　　白净王生子　　当度世众生
　　卒必成佛道　　为天世人师
　　闻佛之名号　　踊跃衣毛竖
　　即上升虚空　　欲见释童子
　　因所见瑞应　　神通意审谛
　　弹指顷之间　　便到王宫门
　　是上圣通士　　明达禁戒备
　　王以爱敬意　　速迎请入宫
　　让之以上座　　谦恭辞慰劳
　　垂愍回接顾　　屈来入鄙国
　　阿夷觉王意　　爱敬尽礼义
　　以慈目视王　　执谦以敬谢
　　王宜应如是　　爱宾以上礼
　　大王承法治　　垂恩于国民
　　自先过诸王　　种种大施与
　　于财宝贫使　　戒智慧丰富
　　吾所由至此　　宜怀欢喜听
　　闻空中天语　　王生子作佛
　　我忻所闻事　　觉吉祥故来
　　法幢甚可爱　　观释种族旗
　　王闻说是言　　喜愕情惶灼
　　速呼太子来　　与阿夷相见
　　在乳母抱上　　光相照然明
　　见太子德相　　如天后抱子
　　阿夷不能忍　　便前取太子
　　两手抱爱视　　如黑云裹日
　　在阿夷抱上　　菩萨明益辉
　　犹如黑山间　　销金炉炽火
　　以慈心久视　　眼中即雨泪
　　太子体晃昱　　如黑云雨雹
　　王见阿夷泣　　心怀甚怖懅
　　恐子将不祥　　怀疑语阿夷
　　唯圣时见示　　吾气垂欲绝
　　今见仁悲泣　　是故心惊战
　　得无是吾命　　一旦忽然灭
　　先为我致庆　　后将无遗戚
　　劣乃得此子　　久渴得升水
　　将无为吾怨　　幡不令吾当
　　吾始生意念　　得子至眼眠
　　子目遗后视　　则吾不忧世
　　是吾族珍树　　生于宝宫池
　　将护诚告我　　以爱己子情
　　面如盛满月　　阿夷熟视之
　　眼玩青绀光　　舌如莲花叶
　　头发绀青色　　覆其高广额
　　颊车如师子　　诸颔充平满
　　师子肩长臂　　掌轮千辐理
　　次视其相已　　从顶至足相
　　师尽爱敬意　　稽首礼太子
　　泪堕如雨下　　怀惨惘启王
　　其有充满足　　三十二妙好
　　必当成为佛　　以善胜普世
　　诸天闻是语　　于空中散华
　　同声称善善　　王谓阿夷言
　　前师按卦占　　定成转轮王
　　今圣师视相　　定之使成佛
　　王言犹投苏　　火炎盛炽猛
　　益增阿夷口　　更说决定言
　　如我观察相　　恣媚灭欲意
　　示众生灭度　　当以佛容貌
　　假令空中雨　　金刚之大山
　　不动太子毛　　何况余艰难
　　普世众力士　　诸弊害鬼神
　　及阿须轮王　　军官属营从
　　各执金刚杵　　大如须弥山
　　来欲击太子　　山杵破散尽
　　太子不动移　　当作是觉知
　　吾不以是戚　　当以怀欢庆
　　我自伤流泣　　遇佛而空过
　　颁宣慧照曜　　奋千辞义光
　　佛因当显明　　我独不见感
　　立在无为空　　灭如月清冷
　　世蒙凉除热　　我独当燋然
　　佛谛执金刚　　慧杵碎尘劳
　　当有甘露药　　我独不得尝
　　佛如海马王　　济渡海流人
　　我独退在后　　淫鬼所裂啖
　　一切智池水　　善意诸虫贝
　　通放慧江流　　一切饮除渴
　　众善为根株　　忍枝意止叶
　　觉意以为花　　成泥洹甘果
　　解脱众生禅　　戒香遍世间
　　佛树当生长　　我薄德不睹
　　愚痴门甚牢　　恩爱门甚固
　　当以法籥开　　生死牢狱门
　　普世相烧然　　以淫怒痴炎
　　当以法水灭　　如云雨野火
　　以悲心之角　　定糊十方锋
　　当施善法乳　　天人饮无厌
　　普世之婴罗　　尘劳之重疾
　　以最胜法药　　当疗众生病
　　佛之大海渊　　诸佛之宝渚
　　度生死贾客　　以宝充其饶
　　芥子比须弥　　牛迹水况海
　　萤火喻日光　　转轮王方佛
　　胜通达梵天　　喻觉慧帝释
　　超净相梵志　　世典古王传
　　古仙圣大师　　学深厌祠祀
　　若闻佛圣化　　疾舍本术卢
　　澡瓶杖簇结　　弃本诸威仪
　　寻舍贡高意　　厌本所习礼
　　咄此老害懅　　令人无所及
　　吾已得五通　　今事礼不偶
　　今雨欲然耀　　慧定照世间
　　吾今垂垂灭　　如何不悲乎
　　即呼弟子来　　汝莫如吾误
　　以徒托太子　　阿夷辞还退
入誉论品第七
　　是时释王　　德日夜增　　宝仓国境
　　名称智慧　　金宝积聚　　种种璎珞
　　众善来归　　如秋海渊　　象马车乘
　　犹天严驾　　贤善调良　　自然诣厩
　　甘蔗石蜜　　酥乳水浆　　粳粮谷米
　　气味力增　　殃患普除　　怨敌屈附
　　旧亲增敬　　疫馑消亡　　凉风和调
　　时雨细润　　空中晃昱　　甚好严备
　　尽王境土　　长益丰茂　　众善普集
　　不祥枯竭　　以太子德　　合成谐偶
　　以谐偶故　　名称普闻　　诸根成就
　　相好可观　　犹月初生　　十五日满
　　诸王长者　　普进贡献　　栴檀羊车
　　驾御金鹿　　象牙金银　　杂宝合成
　　粟珍宝厕　　象子马驹　　童子曳弄
　　戏笑娱乐　　白银雁子　　珊瑚口觜
　　随其年长　　致献贡御　　金宝博奕
　　以供太子　　年在幼少　　为事尊长
　　重踰须弥　　忍辱过地　　渊深于海
　　意博包空　　时过孩童　　初入在美
　　世人所习　　众诸技术　　太子学能
　　不加日劳　　年满十六　　体方精健
　　文武兼备　　艺过诸释　　王睹太子
　　德日殊异　　兄弟中猛　　如勇师子
　　王忽寤忆　　阿夷所言　　如何当令
　　舍是洪德　　涉苦入山　　精勤学道
　　心即怀疑　　召诸臣议　　思计令子
　　不入山学　　执谦尊教　　如天帝臣
　　承帝诏命　　思计设理　　沉思斯须
　　执敬启言　　寻承命旨　　子难卒留
　　海可过济　　日可失明　　月可舍凉
　　子愿难违　　唯然天王　　宜设方便
　　若设方便　　为事必克　　假令不克
　　无遗恨情　　事离方便　　则难施立
　　听承古仙　　服水气者　　长劳困形
　　皮骨相连　　重如太山　　遭欲风吹
　　爱恚战动　　如风吹树　　严妙堂舍
　　色声香味　　华香严饰　　状如天女
　　第一上乐　　迷醉女乐　　五欲犹能
　　迷惑仙士　　夫色声香　　味细滑触
　　诸心所喜　　五情所贪　　以欲坚牢
　　力强大网　　以系子心　　乃可无忧
　　王然此义　　即召美女　　十五以上
　　容色妙者　　六十四种　　姿媚具备
　　寻致诸女　　充太子宫　　久学调静
　　执惭愧戈　　于婇女中　　如月众星
　　摄藏辉光　　不甘五欲　　口终不发
　　不逊之言
　　眼不起视色　　犹饿夫于乐
　　诸伎女怀惭　　如冥逃光走
　　父王闻是已　　不安寝于床
　　因更令境内　　有相好乐者
　　其谁有妙女　　必尽来应会
　　若有违限者　　加之以重讁
　　设此严限已　　益出众璎珞
　　恣之取璎珞　　入宫为婇女
　　种种严修饰　　诸游观园池
　　无数众女集　　皆受赋璎珞
　　太子德如日　　目无能当者
　　自执意挍计　　终无能染污
　　执杖释种女　　姿貌如天女
　　心忍辱如地　　面晖如月满
　　古圣王苗裔　　相应玉女宝
　　德广覆天下　　除忧如天乐
　　持重有智慧　　相好容貌光
　　名称最第一　　是故号除称
　　手执波昙花　　眼如绀莲叶
　　两手奉好花　　欢喜诣其母
　　唯母见严饰　　意欲入宫观
　　欲见释太子　　心自然恋慕
　　母即告女曰　　宁今受御讁
　　终不听汝往　　愿母必见听
　　重启父母已　　即听随其愿
　　爱敬执谦恭　　报慈父母已
　　将从显然往　　如水恒趣海
　　至于王宫中　　到遥观太子
　　过去五百世　　曾为太子妻
　　其所生之处　　女中最第一
　　前世缘牵故　　故熟视太子
　　颜容怡开敷　　如日水莲华
　　厥行步庠序　　寂然无声向
　　犹如众江流　　入海则寂定
　　众中有一女　　造二首歌颂
　　音韵甚合好　　应时顺事理
　　有女来甚妙　　执持绀莲花
　　忆往世善行　　故以相发寤
　　过世上名华　　供养定光佛
　　执花甚姝好　　犹如吉利天
　　菩萨忽然闻　　定光佛之名
　　心中即惊动　　徐举目遍视
　　即发声谓曰　　进手中花来
　　以言众所侥　　如服甘露药
　　应声寻花进　　以奉上菩萨
　　侍在菩萨左　　如明星在月
　　太子视璎珞　　不宜其所服
　　即解明珠璎　　掷以挂女颈
　　于是明珠璎　　严饰女形容
　　姝好无双比　　益发明珠光
　　犹如天帝释　　处于紫绀壁
　　亦如十五日　　月与众星俱
　　合宫尽欢喜　　皆共同举声
　　称曰真得妃　　莫不同甚欢
　　如是歌称声　　斯须流闻王
　　王闻甚欢悦　　重赐名宝珍
　　王即令求　　女父母来　　赐与珍宝
　　不可称计　　召明梵志　　卜择良辰
　　涂香坦地　　饰以众花　　以神咒酥
　　充饱火神　　灌太子手　　父母授女
　　为太子妃　　女中第一　　在太子侧
　　如日月星
佛本行经卷第二
与众婇女游居品第八
　　种种严饰　　犹如天宫　　春秋冬夏
　　四时各异　　应节修治　　游观园池
　　亦如天帝　　施安树林　　太子因游
　　至园池观　　婇女围绕　　如月处星
　　于是众女　　昼夜作乐　　嘲调戏笑
　　过数年已　　或娱乐之　　更造新术
　　或现己身　　或时书颂　　或图庙画
　　或有刻镂　　或有以泥　　为若干像
　　或有结花　　以为敷饰　　或庄面目
　　或有涂香　　或以镜照　　或栉梳头
　　或黛黑眉　　或丹口唇　　或复有女
　　华相打掷　　或戏笑者　　或悲叹泣
　　或口咏歌　　可听可乐　　犹如华中
　　众萤蜂鸣　　众女求浴　　太子听从
　　无忧树间　　丹华之池　　圆光文饰
　　照树金色　　犹金在火　　耀耀林树
　　诸树倾屈　　散供众花　　众鸟相和
　　悲哀而鸣　　女笑鸟鸣　　震声远闻
　　五音俱作　　感动人情　　太子入池
　　水至其腰　　诸女围绕　　明耀浴池
　　犹如明珠　　绕宝山王　　妙相显赫
　　其好巍巍　　众女水中　　种种戏笑
　　或相湮没　　或水相洒　　或有弄华
　　以华相掷　　或入水底　　良久乃出
　　或于水中　　现其众华　　或复于水
　　但现其手　　众女池中　　光耀众华
　　令众藕花　　失其精光　　或有攀缘
　　太子手臂　　犹如杂花　　缠着金柱
　　女妆涂香　　水洗皆堕　　栴檀木櫁
　　水成香池　　如是戏笑　　难可计数
　　六万婇女　　围绕其侧　　太子于中
　　如天帝释　　于天浴池　　与天女俱
　　于是皆乘　　金银宝船　　游戏池中
　　如天乘云　　太子复乘　　七宝之船
　　妃在其侧　　俱共入池　　色身金照
　　光各一丈　　如日乘船　　莫不惊愕
　　谓是日出　　众华开张　　明重光照
　　喻日天子　　太子出池　　诸女更严
　　作众伎乐　　行甘蔗浆　　诸女饮已
　　跳踉舞戏　　时日便冥　　向月烛明
　　欲惑太子　　意终不倾　　欲使其贪
　　意终不着　　慧灯甚明　　终无能灭
　　犹明珠灯　　不损飞蛾　　斯须至冥
　　众女睡眠　　太子妃寐　　梦睹忧变
　　太子出家　　舍宫婇女　　逃入山泽
　　妃独逐走　　从后求哀　　莫相捐弃
　　澡手见授　　今弃付谁　　惟今自察
　　无量过失　　愿微重荣　　莫生相舍
　　独入山泽　　勤修众德　　何吝于妾
　　致大酷恶　　古贤出学　　亦复好妃
　　唯垂愍伤　　愿听侍从　　追呼不息
　　太子入林　　心意发狂　　树树行求
　　[口　　睪]向树曰　　汝独无忧　　我独怀恼
　　示我太子　　仰见树上　　有赤觜鸟
　　向鸟叹苦　　我失所怙　　汝声似之
　　留声与汝　　愿以鸣声　　除我心恼
　　又见树曰　　汝何不慈　　吾厄夫怙
　　迷行犯触　　贤夫所弃　　宜见愍伤
　　如何见笑　　华尽开敷　　见双头鹆
　　相将俱飞　　益增忧苦　　流泣且言
　　唯愿示我　　怀重慊者　　令我睹之
　　失之我亡　　树华散我　　更耗我心
　　唯汝仁鸟　　莫嫉快我　　当散我心
　　好喜伎乐　　未曾相犯　　何为必尔
　　为风所动　　树枝倾曲　　犹如以掌
　　击打于我　　鸟兽角视　　尔不遣夫
　　水声如骂　　我不任治　　太子不还
　　便悲叹曰　　留目绀莲　　留超与应
　　留笑华敷　　留颜金华　　留发辟兵
　　我见遗忽　　口言未止　　忽见太子
　　于林树间　　便前搏曰　　何为相弃
　　语顷惊觉　　抱持太子　　惭惧战[病-丙+又]
　　太子问曰　　何为如是　　便说梦事
　　太子报曰　　此非为汝　　吾无所去
　　谁往谁返　　无有往者　　亦无所至
　　汝谛觉是　　色如聚沫　　觉意如泡
　　相如光炎　　行如芭蕉　　识法如幻
　　诸根无力　　形体相因　　犹如华合
　　觉世无常　　譬如野马　　吾我无有
　　亦无坚要　　合会有离　　汝当谛觉
　　太子自思　　是吾出应
现忧惧品第九
　　王愍太子愁　　劝令行游观
　　始出宫城门　　霍然日出云
　　驾乘七宝车　　众德相自严
　　所将从贵重　　如月与众星
　　功德充满备　　形容甚殊妙
　　都敕国邑里　　并除老病死
　　穷冻困厄者　　莫令现道侧
　　各各尽力严　　若干幢旛盖
　　楼阁诸妇女　　犹如天宫城
　　严饰甚靡丽　　莫不怀欢庆
　　万民皆歌咏　　声向震一国
　　犹秋水归海　　诤竞欲观见
　　庄严易服饰　　未竟便起走
　　或未及庄严　　闻声便驰往
　　于众阁栏楯　　侧塞不相容
　　或头身自悬　　犹如众华垂
　　或有倾屈礼　　各怀敬叹曰
　　当为世导师　　散众花香璎
　　见以皆愕观　　展转相谓言
　　此当为何神　　或云从天降
　　或云是天帝　　魔王或梵王
　　怀疑欢踊跃　　歌叹若干种
　　诸天见太子　　容饰导从出
　　犹如天帝释　　出游观之时
　　于是净居天　　欲兴降瑞应
　　如前佛见瑞　　劝意出家学
　　天卒化病人　　喘卧在道侧
　　色恶眼睛黄　　体气口燋干
　　身肿腹膖胀　　恶露诸不净
　　宛转而自涂　　菩萨举目见
　　问是为何物　　丑恶难可视
　　御者寻对曰　　食饮不时节
　　四大错不顺　　是名为病人
　　菩萨报之曰　　视何不分减
　　御者复对曰　　是不可分代
　　都世无能免　　疾病之危厄
　　四百四种病　　大患如世间
　　尊亦未免离　　处大变难患
　　太子即停驾　　惨然怀忧叹
　　闻病心惊痛　　如象被毒箭
　　见病触其情　　寻敕御回车
　　心惧怀悚然　　如牛畏雷雹
　　闻雷声怖愕　　惊懅体不安
　　后时复更出　　天化作老人
　　头如丝雪雾　　皮缓肌体皱
　　战如水中枝　　身偻如张弓
　　太子见即问　　是名为何人
　　生便如是耶　　为有变者乎
　　御者因对曰　　始从身受胎
　　微起如泡沫　　缘起五体见
　　分合成六情　　然后乃出生
　　小饮母乳活　　次长乃食谷
　　转缘地而行　　初语如鹦鹉
　　尔乃立行走　　体貌形容成
　　诸根转成熟　　以故名曰老
　　是名天使召　　显教悟众生
　　形衰失欢惨　　如花被毒霜
　　面如月遭蚀　　心犹日云雾
　　壮进力枯竭　　如夏沙淋水
　　窃人志思才　　无形如来贼
　　心恼失听识　　犹野火烧泽
　　迫迮如压油　　饮其体精气
　　怀变令形异　　是者名为老
　　太子视良久　　怅然而长叹
　　老病大石山　　强磨碎众生
　　世普遭苦患　　何可畅意安
　　当设方便逃　　如避强害寇
　　后复出游见　　天化命过人
　　宗亲随丧车　　被发而啼哭
　　问曰是何等　　以至诚示吾
　　尔时诸侍御　　便为具足说
　　日迫致枯老　　病流精汁竭
　　八节之利锯　　攦刻寿命树
　　日月之斧利　　昼夜恒斫断
　　会遇无常风　　随靡崩颠堕
　　与父母离别　　随行独迷走
　　妻子及兄弟　　无亲可恃怗
　　莫能设方便　　围绕而哭泣
　　追慕哀摧伤　　叹其生时德
　　吾亦当尔乎　　都上尊莫疑
　　我亦离亲耶　　尔尊必当别
　　普世死所执　　如何畅笑语
　　不知惭愧故　　更历无数死
　　昼夜之长涂　　日月运不停
　　老枯病所毒　　忧恼之牙齿
　　四时舌所舐　　宿行速危崄
　　一切莫能免　　死犹龙所吞
　　普入尽伤折　　都崩尽断坏
　　悉夺其所愿　　尽吞尽烧没
　　尽驱尽挫摧　　莫有能禁遮
　　尊当觉是死　　闻已怀惧曰
　　处世之笑者　　金石为笑耶
　　太子怀忧行　　忆死如汤灼
　　犹如猛师子　　处林遭野火
　　思欲得免离　　老病死炽炎
　　顺道念不忘　　方便欲求出
　　天化作梵志　　见形暴露憔
　　簇发须眉长　　被粗鹿皮衣
　　手持澡瓶水　　又执三枝杖
　　菩萨因问曰　　仁修术愿何
　　寻声应太子　　唯听我所愿
　　无病老死患　　是处名天上
　　今于此下种　　生天广大花
　　愿求快安乐　　萌芽天上生
　　太子叹吒曰　　斯士见计明
　　告御天离患　　是亦吾所乐
　　心惟怀一疑　　为永恒不常
　　若必常安乐　　可愿生天耳
　　天于上称善　　叹太子心净
　　天上虽快乐　　卒必当堕落
　　食福众善快　　终无永长存
　　福尽即退堕　　三涂受苦分
　　日有千光炎　　福尽堕闇冥
　　月满盛照耀　　月天堕失明
　　梵释无数天　　虽实天荣位
　　还为可伤物　　乞丐饿鬼形
　　昔为宝顶佛　　燃灯立七日
　　始发意求佛　　誓愿甚坚固
　　即时魔心战　　犹如芭蕉树
　　亦令魔宫殿　　震动不得安
　　为三界所敬　　今者不宜忘
　　于无央数佛　　修若干劳勤
　　昔为施安佛　　起七宝大塔
　　犹如须弥山　　峙立于地上
　　上锭光七华　　受莂当为佛
　　金华散普佛　　终日愿大乘
　　又为起庙寺　　事莲华上佛
　　及余无数佛　　众宝香花施
　　以天华供养　　无数能仁佛
　　又供现义佛　　华香毕已寿
　　歌叹方面佛　　乃至于七日
　　供养无见佛　　尽己之形寿
　　复施顶王佛　　七宝名衣服
　　布施无漏佛　　求欲作沙门
　　又于理光佛　　入道持净法
　　复于无限佛　　剃头作沙门
　　于数千诸佛　　执勤劳谦敬
　　有身餧饿虎　　以妻息施与
　　舍眼身肌肉　　手足心不乱
　　如是不可计　　头施有千数
　　当施与之时　　震动三千界
　　如是言说顷　　现天寿终堕
　　后者悲叹慕　　展转相怜伤
　　下现八地狱　　各十六官属
　　忽有大声出　　普世皆当死
　　从此转进行　　释种女名鹿
　　见太子如天　　发大声言曰
　　是父不怀忧　　为母大安乐
　　其夫如此者　　妇如逮无为
　　如从天云雷　　声入太子耳
　　始闻无为音　　犹疲劳得息
　　诸情已充足　　意中如逮得
　　以己盛宝璎　　遥掷挂女颈
　　以闻无为喜　　不以邪欲与
　　劝心向无为　　忽见化沙门
　　威仪戒寂静　　法服手持钵
　　太子告御者　　回车往行就
　　太子问沙门　　寻声而应之
　　六情无诸漏　　舍家转离患
　　山岩空闲树　　止宿独静处
　　乞丐自存活　　太子愿学此
　　我名曰沙门　　欲求解脱故
　　爱憎意俱除　　诸情调心定
　　无著舍吾我　　众事一切弃
　　乘自守车舆　　手执智慧弓
　　广设诸方便　　欲坏灭魔兵
　　愿无火无地　　无水无风云
　　无日月星辰　　无云空息患
　　无老死忧苦　　亦无别离恼
　　甘露永乖灭　　吾愿求是处
　　说是言适竟　　忽灭太子前
　　太子安庠行　　光影照耀地
　　还至游观园　　心寂灭定安
　　意思若干种　　众善之方便
阎浮提树荫品第十
　　菩萨于是时　　心怀惨然还
　　过到游观园　　德曜犹天帝
　　诸仙圣之王　　不以女色惑
　　时见农田夫　　兴功耕犁作
　　践截蠕动虫　　即起悲痛心
　　如亲伤赤子　　恺然而长叹
　　去其树不远　　伏藏忽出现
　　辟方一由旬　　七宝光盈满
　　将从喜踊跃　　取金画宝器
　　铭题古王号　　某器某王造
　　太子省铭题　　过去转轮王
　　八万四千代　　展转相承习
　　视其七宝积　　如见毒蛇虺
　　回顾花光颜　　倾屈敬先代
　　泣出绀色睫　　雨于花容颜
　　即举普慈目　　仰广视空中
　　发情哀梵音　　敕其左右曰
　　往古诸释尊　　雄猛世憍慢
　　舍国名天位　　空独至何方
　　赋役劳四域　　积聚无央数
　　土地国宝藏　　故字其主无
　　心思计无常　　趣阎浮树下
　　即举金刚膊　　置金色[月　　坒]上
　　坐思坚不动　　聚意专一定
　　观起灭合散　　逮得一定住
　　如江河沙数　　诸佛不共意
　　九恼江流浊　　以珠能使清
　　于一切众生　　慈心弹指顷
　　福无限无量　　慈加众生故
　　复起慈愍心　　欲安众苦患
　　谛察见一切　　平等逮一禅
　　弃诸欲恶法　　寻得欢喜解
　　乃至第四禅　　及无量清净
　　日时转向夕　　诸树荫移徙
　　唯阎浮树影　　如盖覆太子
　　犹人识恩养　　宿行报不舍
　　荫不离太子　　如报不舍对
　　释种王闻之　　腾至如师子
　　见子处树下　　犹如云中日
　　情喜怀踊跃　　愕然不自胜
　　慈目垂泣视　　礼足悲声叹
　　以无量敬意　　如是今再礼
　　愿国土有德　　莫生舍弃去
　　普怀喜踊跃　　犹如侥天福
　　幸莫弃愚迷　　失侥坠罪冥
　　子是世间德　　显古先人号
　　一切所恃赖　　诸释中之雄
　　是吾之身命　　诸女之欲天
　　众生之梵天　　普命之自在
　　莫夺吾等命　　犹如强敌王
　　王爱子不觉　　悲惨且还宫
　　王去后不久　　太子从禅觉
　　闻空中有声　　三天于上问
　　天人之导师　　愿听我等言
　　愿尊可时出　　从无央数劫
　　名色二支分　　周遍于五道
　　根萌至于有　　甚大而坚固
　　今以智慧犁　　反生死树原
　　爱深广渊池　　乱想如鱼游
　　回覆迷牢着　　嫉恚驶流波
　　第二天所启　　以清净敬意
　　可乘进浮舟　　度尘劳海岸
　　第三天启言　　种山憍慢岩
　　邪见之深坑　　嫉恚之绝崖
　　病死之川谷　　倾邪而屈曲
　　以慧金刚杵　　坏破众苦山
　　闻已从坐起　　晃耀如金山
　　雄步臂佣平　　声如云雷音
　　目如绀莲叶　　面容如月盛
　　厌家乐无为　　意但思欲出
　　如师子被箭　　伤心还入宫
　　行诣父王宫　　白净之殿前
　　跪叉手自启　　唯愿听所陈
　　欲得舍家出　　述修古圣业
　　合会必有离　　谁能依久存
　　王闻其所启　　心如动水月
　　感噎不能言　　良久乃发声
　　唯莫怀此意　　非是卿出时
　　年始初美盛　　不宜居山泽
　　今正是吾时　　舍位入法律
　　以卿有德子　　幸应践荣位
　　地祇怀悕望　　求转轮圣王
　　释种因卿显　　汝不宜禅位
　　因以深重声　　而报父王曰
　　愿尊以四事　　为己之保任
　　使病不侵强　　老不夺盛壮
　　死是普世患　　令莫窃寿命
　　盛事不坏败　　如是为四事
　　若必能保任　　便可无忧住
　　不行诸山泽　　泰然治国民
　　王曰此四事　　无能保任者
　　卿应食国位　　无有不顺理
　　居位可修法　　致得无为道
　　七宝为首冠　　宝服光耀体
　　众好自荣恣　　如欲界天子
　　皆居临王位　　自致得解脱
　　有王名力胜　　有王名不迷
　　有王名识知　　有王名武力
　　此等居王位　　逮得解脱灭
　　如是但居国　　两得无所失
　　于意得自在　　及乃国土地
　　无能妨废者　　必当速成办
　　吾愿以五服　　容饰驾授卿
　　沐卿宝盖下　　吾乃居山泽
　　太子执谦敬　　而报父王曰
　　若不可保任　　愿莫见固遮
　　虽是真金舍　　失火当避走
　　智者不宜遮　　逃灾避火者
　　当觉真金舍　　及与自在俱
　　虽快三火炽　　不当舍逃乎
　　又有清浴池　　芙蓉甚充满
　　中有裹蜾[虫　　宿]　　不可舍弃耶
　　手执持老弓　　甚强停调利
　　射以病苦箭　　发着终不失
　　堕宿对之围　　阎王常所猎
　　何愚当立待　　可来快射我
　　若有人畏空　　方方逃避走
　　所到见虚空　　怖不知所趣
　　如是于五趣　　无常普周遍
　　欲至无畏方　　是不宜故遮
　　于时释尊王　　默然不加报
　　手自牵子手　　晓喻欲令起
　　即敕诸傍臣　　增伎乐牢守
　　于时圣太子　　入宫自消息
出家品第十一
　　太子于是时　　心怀甚憔悴
　　又更诣父王　　尽意勤求出
　　尊若见怜愍　　愿观世扰动
　　合会莫不离　　难得保久长
　　唯愿见听放　　至仙人山泽
　　于彼修净行　　开现解脱路
　　更无有余愿　　过踰出上者
　　若审见爱愍　　愿必见听放
　　于时白净王　　以莲花色手
　　牵太子手已　　悲声而告之
　　垂泣而熟视　　良久乃长叹
　　然后发声言　　辛酸苦痛辞
　　唯子可放舍　　莫复怀此心
　　今未应是汝　　山泽自守时
　　心习受荣乐　　未曾少苦勤
　　为众欲所劫　　犹如无御车
　　如今正是吾　　山泽自守时
　　应以王荣位　　次欲委授卿
　　香汤灌沐汝　　以宝冠驾授
　　我怀喜不忧　　入山泽无虑
　　愿见汝沐浴　　初践于王位
　　驾授观视汝　　慰吾父侥意
　　写恩爱所生　　久积之涕泣
　　泪盈目入泽　　以塞先人责
　　太子闻王令如是　　即启王以清深辞
　　已审觉王垂爱愍　　余亦孝敬重爱尊
　　若欲逃出夫火宅　　有亲爱遮不令出
　　以亲爱故俱被烧　　有何善好愿思之
　　今欲逃避无常火　　智者不宜遮令烧
　　但欲求免不俱烧　　愿见听许入山泽
　　谁不欲与亲属俱　　若永已聚不离散
　　与诸亲厚所爱染　　死力不强离别者
　　是故释王愿恕亮　　非为无为恋慕心
　　以不自在属无常　　是故决意求泥洹
　　前世所有诸亲爱　　我在何许彼何至
　　我今以何益彼等　　宿对风吹如云散
　　王敕云非卿去时　　若死来时可却者
　　曼火未盛有所烧　　当与逆灭莫出后
　　尊以王位尽委授　　彼无恃怙无归救
　　犹负大石渡深水　　是故不宜受王位
　　王闻太子言　　辞理甚正直
　　子言不可答　　无理可固遮
　　即令敕诸臣　　窃守太子宫
　　增益其伎乐　　莫令子愁惨
　　已后不久　　日向欲夕　　于是入宫
　　如月入云　　坐观伎乐　　如象被闭
　　患厌伎乐　　小却偃息　　虽小偃息
　　于事觉寤　　寤寐寻起　　见婇女眠
　　璎珞迸散　　失弃乐器　　衣裳发露
　　种种若干　　涎涕流出　　涂污咽胸
　　偃伏张口　　难可观视　　或有女人
　　抱乐器眠　　或更相枕　　或独夫伏
　　或有女人　　直立而眠　　髻解垂发
　　如孔雀毛　　或有女人　　仰视而眠
　　犹如司历　　仰占星宿　　见如是已
　　甚怀不悦　　谛观诸女　　熟自思惟
　　慨然长叹　　震动胸中　　想处宫中
　　如丘墓间　　诸女盛美　　姿容妙好
　　太子忧惧　　如象遭火　　诸女姿好
　　眠贼所盗　　忘失志思　　乐器交错
　　诸女性弱　　常怀惭愧　　为眠昏象
　　而见蹋践　　如妙花树　　枝叶繁茂
　　卒遇饿象　　拔破碎散　　生死危害
　　甚轻躁扰　　崄薄欺伪　　无亲旧故
　　此现生存　　形体如是　　或于是身
　　不知惭愧　　忽然堕地　　亡失姿好
　　睡眠之困　　坚[革　　卬]其目　　睡眠加之
　　形体难视　　若当死亡　　其形何似
　　是本支体　　是本诸根　　眠盖所覆
　　乃致斯变　　犹失机关　　不可复还
　　失姿则卧　　若草土块　　久远已来
　　痴力甚强　　覆蔽耳目　　令聋盲冥
　　身之污秽　　显露可见　　覆以薄皮
　　莫能觉知　　一切普世　　甚遭困厄
　　无所恃怙　　如轮迅转　　缘尘劳垢
　　所沉湮没　　犹如大象　　沉深渊池
　　今吾不宜　　牵连于此　　尘劳之网
　　以自结缚　　是故恶此　　五欲爱垢
　　舍屋浑住　　独入山静　　为宿善本
　　催逼发寤　　太子决意　　欲出生死
　　吾出家时　　今已会至　　不宜久处
　　生死大畏　　是故今日　　当入山泽
　　唯觉生死　　热时炎光　　吾自观察
　　有能堪任　　四大未分　　当早逃走
　　诸天人觉　　太子心清　　时净居天
　　寻时来下　　压诸侍卫　　纯昏眠寐
　　即时普开　　宫城诸门　　若当如常
　　每开门时　　其声向彻　　闻一由延
　　天开诸门　　令寂无声　　天叹太子
　　种种功德　　诸天踊跃　　欢喜充怀
　　为太子显　　种种祥瑞　　天散花香
　　连续不断　　伎乐歌咏　　震动虚空
　　见吉祥瑞　　诸天劝助　　心甚欢喜
　　因作是想　　人恋宗亲　　不能舍离
　　[犛-未+牙]牛爱尾　　为火所烧　　即从坐起
　　意计决定　　于婇女花　　宝宫浴池
　　犹如雁王　　弃花渊池　　太子亦尔
　　无所恋着　　是吾最后　　与女人俱
　　是吾末后　　止宿居家　　虚空尚可
　　破为百分　　吾终不着　　爱欲还此
　　即时出宫　　如师子王　　坏裂坚网
　　独行游步　　裂家牢网　　亦复如是
　　即以方便　　觉起车匿　　以柔软声
　　告语车匿　　速取良马　　犍陟使来
　　诸天迷惑　　车匿心意　　即致白马
　　犹如马王　　被驾鞍勒　　皆令严备
　　喻如白鹤　　与云电俱　　于是太子
　　手摩马头　　以柔软辞　　晓喻白马
　　吾有大愿　　委累于汝　　生长共俱
　　如贤善友　　必为快善　　令吾无碍
　　欲突牢阵　　度至彼岸　　是汝最后
　　所应奉事　　今夜是汝　　最后负重
　　吾后不复　　劳动犍陟　　是我最后
　　乘齐此断　　太子说已　　便前上马
　　如日初出　　现于山岗　　在白马上
　　威德巍巍　　犹秋时月　　乘白云中
　　四种鬼神　　欲令速疾　　接举马足
　　甚使精良　　四王躬自　　在前而导
　　诸天从出　　明如昼日　　天龙鬼神
　　及诸仙圣　　同声叹曰　　愿行无碍
　　所以舍弃　　四方天下　　及亲宝宫
　　疾得其愿　　太子即出　　宫城之外
　　震动显赫　　展畅言说　　须弥山王
　　令尚可散　　口气吹之　　或可崩堕
　　吾若不能　　成佛圣道　　终不还入
　　赤泽之城　　犹如疾风　　吹遣浮云
　　斯须之顷　　出释国界　　如发意顷
　　寻时即至　　犹日到于　　西山之岳
　　即便下马　　入山泽中　　心怀欢喜
　　办已大事
车匿品第十二
　　菩萨以普慈　　目睫绀青色
　　眼雨泪且言　　尽心晓车匿
　　金鞘明珠靶　　拔剑如抽虺
　　自以剃其头　　天敬接发去
　　解宝璎珞付车匿　　遥跪敬意嘱及曰
　　以此宝珠拜上王　　执慈意启唯莫忧
　　畏死怀惧甚苦剧　　乃令父王失所侥
　　未还膝下之报养　　乃令慈母宿天上
　　未致父子　　慈孝恩养　　畏死别痛
　　入山灭意　　觉生死恶　　事甚众多
　　我性本调　　强变令疏　　如父恋爱
　　以加于我　　我亦慈敬　　尊重于父
　　今卿车匿　　具达此义　　何烦殷勤
　　广及嘱启　　闲缓丰饶　　快乐之时
　　亲厚良友　　甚易可得　　遭患遇厄
　　良友难值　　能以快善　　济人厄者
　　或有仆使　　不蒙恩爱　　众劳事役
　　不悉堪能　　如卿车匿　　受恩堪能
　　遭恶有卿　　亦难可遇　　凡人居于
　　快乐中时　　疏远外人　　来归为友
　　人遭困俭　　苦厄中时　　骨肉亲友
　　叛为他人　　此吾曩先　　诸释种族
　　驰声四远　　家私风俗　　是我先人
　　所由山泽　　诸释亦复　　不宜蚩我
　　以财施者　　甚移众多　　莫有能以
　　善法广施　　能以善法　　广施与者
　　无央数劫　　甚难遭值　　如卿车匿
　　今还归家　　宜向父王　　陈吾缺断
　　世人由知　　捐除爱着　　爱着已除
　　则无忧恋　　吾见普世　　皆沉没在
　　忧恼苦患　　大海深渊　　所以舍家
　　欲除老病　　不宜相恼　　增益忧患
　　人生堕地　　常追逐人　　老病死患
　　甚弊恶害　　谁能开心　　信不畏是
　　拔刀恶贼　　追人走者　　若不自劝
　　开意远离　　家属亲族　　恩爱染着
　　必当强遭　　别离之患　　死对不避
　　贤愚贵贱
　　亲族恩爱会　　必当强别离
　　奚不别求度　　不令强死别
　　王若怀此想　　子非时入山
　　行善莫待时　　命如烛遇风
　　胜情于父王　　遥跪叉手启
　　世间遭剧苦　　莫念脱苦者
　　吾已脱老病　　逮得最荣乐
　　天帝受五欲　　不及我受乐
　　所以离亲族　　后图获大利
　　欲令一切生　　永灭憎爱离
　　卿知吾素慈　　父王爱重我
　　车匿方便启　　谏王令释忧
　　车匿闻教敕　　愕然怀悲感
　　悚息战栗闷　　心如被毒箭
　　雨泪下连珠　　长跪啼且言
　　如何转轮族　　今殄灭于尊
　　尊口恒习言　　与是复与是
　　今反行乞求　　如何不耻世
　　生性柔体婉　　今反卒被恶
　　本犹芙蓉花　　今出火相烧
　　尊今唯宜速　　出心之恶奇
　　毒蛇卒入舍　　当寻掷弃去
　　今不审王意　　念尊心摧伤
　　不忆缘尊恼　　犹昼更遭冥
　　不谓当有是　　妙德柔软子
　　望应节雨泽　　反雨火释族
　　如是大慈父　　以善养育尊
　　忽舍养父王　　如行欺失善
　　姨养犹如母　　系育如亲生
　　愿尊莫忽忘　　如识反复士
　　如是诸亲族　　及昆弟乡邑
　　愿莫舍是会　　如悭人吝财
　　尊与城别后　　国人狂怀忧
　　如龙遇金鸟　　举国动如是
　　尊生时普国　　吉祥如天上
　　今舍入山泽　　坠苦如堕狱
　　初施德于国　　犹冬日阳和
　　后施忧恼热　　如夏亢燋然
　　咄哉苦无德　　审为天所迷
　　致马来与尊　　致忧恼一国
　　施目泪于民　　心忧口祝祷
　　王以下男女　　覆以忧雾云
　　先师训礼仪　　当普慈众生
　　恼二亲种族　　自守有何道
　　象马千祠祀　　若慈愍众生
　　假称量二德　　慈福万亿重
　　今王求宝子　　垂老忧体重
　　狂行失志思　　如野象失子
　　涕泣目眩赤　　失寐颜色变
　　今王叹呼吟　　犹山鸟失子
　　吾当用活为　　失丰德神子
　　从子遭恼报　　王当云如是
　　尊面习盖荫　　何忍日暴露
　　在宫寝寐时　　宝帐綩綖褥
　　宝枕文绣被　　五音以寝寐
　　今布草枕臂　　鸟鸣如何眠
　　若人闻此问　　纵令金刚心
　　他闻心当裂　　况亲族知识
　　卿莫放吾志　　奉我有大劳
　　今还马犍陟　　吾以居山泽
　　马闻太子语　　目即雨热泪
　　跪地畅悲鸣　　便跪舌舐足
　　以百福相手　　太子摩马头
　　犹如晓良友　　吾当识汝勤
　　车匿启太子　　已割意舍国
　　愿莫见遣还　　离尊用活为
　　恋尊心燋恼　　何忍能还命
　　舍尊旷野路　　云何独堪谐
　　卿但将马去　　可来还见吾
　　事成当还国　　不成愿形枯
　　车匿啼且还　　顺道而牵马
　　顾视而无厌　　蹋地强还归
　　太子舍家出　　愿逮不动处
　　欲令一切生　　皆逮得是处
瓶沙王问事品第十三
　　于是车匿　　将马去后　　寂然灭意
　　详雄猛步　　如师子王　　裂坏众网
　　专心一向　　乐居山泽　　形体巍巍
　　目明普视　　入林树间　　如日入云
　　虽独游行　　德如大众　　众善内着
　　外福始友
　　行且自思惟　　不宜着彩服
　　忽见释化作　　猎师被袈裟
　　太子因语曰　　此服非汝宜
　　取吾金彩衣　　卿袈裟与我
　　猎师寻便与　　木兰真袈裟
　　受衣还释形　　忽然升虚逝
　　太子被袈裟　　体宜则鲜明
　　犹如盛秋月　　紫云所缠绕
　　林薮有梵志　　隐居学神仙
　　见太子往至　　皆怀愕然心
　　熟视观太子　　不能还其竲
　　怀疑良久顷　　乃还相谓曰
　　得无是北斗　　七星第八者
　　或云乘马宿　　下行视世间
　　或云观其形　　将是德神愿
　　或名日天子　　或言月天降
　　于其中有一　　智达梵志曰
　　将无是梵天　　自下至此林
　　以卿梵志等　　守行纯熟故
　　喜欲充吾侥　　故行至此林
　　以如是言论　　同声相谓已
　　梵志体重者　　忽然即轻便
　　菩萨问梵志　　各修何道术
　　无有可采者　　有一梵志曰
　　善哉汝德妙　　意决甚深奥
　　年盛德幼美　　觉生死欲秽
　　唯当审谛察　　生天泥洹道
　　乐取灭度者　　是可谓为人
　　若心必决定　　乐趣无为者
　　速疾可往诣　　中清净山林
　　于彼有仙士　　名曰无不达
　　彼得审谛眼　　观见泥洹无
　　如我今观察　　仁意之审谛
　　彼之所修学　　岂能合仁意
　　其面如满月　　舌如花叶者
　　必当普饮尽　　智慧之渊海
　　视菩萨行步　　如月天子降
　　于是诸梵志　　皆叹未曾有
　　心皆怀踊跃　　如渊海潮波
　　情中欣欣喜　　犹冥蒙月光
　　太子见是等　　所学各若干
　　种种暴露形　　心伤怅然叹
　　何一恶之甚　　愚痴所迷惑
　　世间可怜伤　　迷行强入苦
　　心思无吾我　　犹如大象王
　　悚然怀恐惧　　出离盛火林
　　金色之光明　　晃照林树边
　　犹如秋节日　　历青云而去
　　见恒运众流　　至于海水王
　　以群雁白鹄　　为白珠璎珞
　　用势洪流波　　以当宝环钏
　　来至恒水侧　　犹如海神王
　　以百福德相　　普庄严其身
　　入于恒水中　　众流皆澄清
　　一切水中神　　从下迎接足
　　斯须寻历过　　犹如群雁王
　　时度恒水已　　知宜行应节
　　除去贡高意　　入王舍分卫
　　被服沙门衣　　木兰色袈裟
　　寂定摄诸根　　行步应威仪
　　见太子体相　　功德耀巍巍
　　所服寂灭衣　　色应清净行
　　人民皆愕然　　扰动怀欢喜
　　熟观菩萨形　　眼睛如系着
　　聚观是菩萨　　其心无厌极
　　宿世功德备　　众相悉具足
　　犹如妙芙蓉　　杂色千种藕
　　众人往自观　　如蜂集莲花
　　厥所由至趣　　众人悉随从
　　譬如人诸根　　随心走周旋
　　因展转相谓　　叹羡其功德
　　观此言是人　　人中之妙宝
　　谛视其眼目　　面之妙姿容
　　譬如聚粟金　　中有帝绀宝
　　光明所缠绕　　德相积聚成
　　姿貌甚和合　　众好悉具足
　　弥一切人意　　眼睛俱相随
　　数数谛熟视　　而无有厌足
　　犹如遇暴雪　　寒冻甚猛切
　　众人争竞前　　犹如得火汤
　　诸贵姓女人　　各驰出其舍
　　犹如盛云中　　晃晃出电光
　　譬如无忧树　　枝叶花繁茂
　　风之所吹屈　　倾曲礼菩萨
　　抱上婴孩儿　　口皆放母乳
　　熟视观菩萨　　忘不还求乳
　　举城中人民　　皆共竞叹誉
　　各各言是好　　是妙是好相
　　时有一人言　　若卒有人言
　　如尝石蜜饼　　是美是不美
　　如彼之形貌　　若偏叹一事
　　不可偏说一　　众德善积聚
　　审谛之表识　　众善尽显露
　　以严饰其身　　充满人心目
　　众花饰其容　　软香感人情
　　犹如阳春节　　显然而晃昱
　　夫宿行之报　　如何无慈心
　　以是天形乞　　不为普地王
　　识能识知是　　行从他人乞
　　谁能施是人　　计无有称者
　　尔时其国王　　厥号为瓶沙
　　时处高观上　　遥见太子行
　　即问左右曰　　彼行者是谁
　　容貌甚鲜明　　而服缦色衣
　　傍臣即启王　　广陈其种姓
　　王敕傍臣曰　　察其行所趣
　　于城外食讫　　上槃塔名山
　　光影照然明　　如日临山岗
　　于时王瓶沙　　单与将从俱
　　王至槃塔山　　服饰形容殊
　　侍从执宝盖　　祥雅师子步
　　王至下宝车　　步步而登山
　　见太子独坐　　诸根寂然灭
　　譬如盛满月　　霍然处云上
　　如诸法色像　　忽然而化现
　　意甚怀愕然　　顾谓傍臣曰
　　其有是形貌　　姿容可爱喜
　　今是必可保　　能成大善德
　　今观其众善　　宛软而柔弱
　　略视其要相　　唯佛应有是
　　除去憍慢意　　执谦而为礼
　　王因其时宜　　而问讯菩萨
　　王以清净意　　前坐青石上
　　即便启菩萨　　因是说偈言
　　太子之先族　　出于日天子
　　年时在壮幼　　形容甚照曜
　　不审其缘故　　乃兴发此意
　　乞丐以自济　　不甘世王位
　　姿媚甚怡照　　已积善快然
　　犹如阎浮树　　众花茂盛好
　　服着此袈裟　　喻如以草裹
　　犹树花畏雪　　不敢显其辉
　　太子宜服着　　天上之名宝
　　今此缦色衣　　殊不与相宜
　　若有洁净物　　有微秽可诃
　　显露而悉现　　无方可以除
　　臂佣甚长好　　犹如紫金柱
　　宜饰以七宝　　应执持妙弓
　　如是之手臂　　但宜以惠施
　　不宜以是手　　从人而乞取
　　若其执谦敬　　不肯习父位
　　今我尽爱敬　　相请临鄙国
　　尽所有荣禄　　享此摩竭国
　　若欲普土地　　鄙当躬相佐
　　如仁之德相　　并应摄天世
　　但以手执持　　天世岂足劳
　　如今天帝释　　起中为人臣
　　何况此地上　　如吾等诸王
　　我不厌善法　　亦不患守义
　　非时舍出家　　唯此疑我情
　　初如少壮年　　已过志衰弱
　　诸根以调良　　易回如马勒
　　施慧戒自守　　众行之面目
　　发现先世行　　逮遇前善本
　　顷年转长大　　尔乃可奉法
　　年高意便调　　不随逐诸欲
　　以是故不可　　困极其形体
　　今所逮福庆　　顺理可享食
　　六情之可欲　　如应决充益
　　然后乃出求　　甘露解脱法
　　姿容之光明　　超逾日之精
　　仁德已过出　　世人诸天人
　　自古未曾闻　　亦所不曾见
　　如是之形貌　　睹者皆愕然
　　如今见太子　　举动之风姿
　　又察其志本　　甚猛锐坚强
　　犹如深渊底　　群鱼于中游
　　于上虽不现　　察外动可知
　　今见诸楷式　　在体而隐胗
　　决定照然明　　指示圣王位
　　如是之妙善　　不加薄德人
　　吉详善名号　　不归不肖子
　　假令心怀疑　　还耻于门族
　　以服沙门形　　如何当还舍
　　古世诸帝代　　天王未以来
　　壮年欲国位　　垂老皆舍家
　　瓶沙说是事　　广牵引比故
　　又有余辛酸　　写体谦敬辞
　　视觉菩萨意　　不动如太山
　　执慈而默视　　清心听报诲
佛本行经卷第三
为瓶沙王说法品第十四
　　意如重庆云　　欲时降甘露
　　以深奥流声　　清净梵天音
　　又复以八种　　柔软和调向
　　以妙辞之前　　降测瓶沙王
　　具照知王意　　正直且清净
　　慈爱恭敬意　　充盈于心怀
　　今王虽兴于　　衰末浊乱世
　　以善自将御　　乃踰上世王
　　见王诸净意　　内意清净彻
　　犹如昼阴雾　　花开知日出
　　虽施恩于愚人　　恩德终不居之
　　施少善于贤人　　其恩好日日厚
　　今视王甚奇特　　不迷惑于王位
　　憍自姿所覆盖　　土地主皆迷惑
　　智慧人若得财　　以不要财为要
　　身不要如炎花　　慧者从身取要
　　众生升天　　甚得大利　　诸土地主
　　以正治法　　正法之王　　顺理而治
　　一切人民　　皆从真正　　若有财宝
　　先审取要　　若复别离　　后无恨心
　　犹如从酪　　以取酥去　　浆若翻弃
　　亦无恨心　　以相迎接　　用上宾礼
　　开恩厚意　　以善友义　　今我当以
　　友恩相报　　意欲相谏　　开意善听
　　一切众生　　命如朝露　　我今一切
　　都就后世　　犹如盛火　　得酥益炽
　　及烧草木　　终无厌足　　心之憎爱
　　由愚痴出　　皆复迷惑　　狂醉高药
　　老耄之病　　死亡之火　　强烧五道
　　沈无漏脱　　我今已觉　　盛火之力
　　今欲方便　　免此大患　　是故舍离
　　亲族知识　　爱欲如毒　　云何不舍
　　吾已不畏　　是诸毒虺　　雹及火炽
　　疾暴恶风　　亦复不畏　　拔刀剧贼
　　但畏恩爱　　数数生死　　迷于欲者
　　未曾厌足　　诸天亦尔　　况世间人
　　一切世间　　欲求无厌　　如火所炽
　　亦复厌极　　普得土地　　齐海以内
　　又贪求度　　欲得彼岸　　一切求索
　　无有厌足　　犹如众流　　归于大海
　　雨宝七日　　乃至于膝　　胜伏四方
　　上至天上　　天上寿命　　长七劫半
　　顶生圣王　　欲无厌足　　更有圣王
　　食天福禄　　时天帝退　　畏阿须伦
　　憍慢遂盛　　仙人担辈　　邪住无厌
　　从天退堕　　有满唯王　　往至天上
　　得天婇女　　形专将来　　有犯神仙
　　金宝精舍　　怀贪灭亡　　寻化成灰
　　有重担王　　将兵上天　　复从天上
　　将天女还　　缘是天女　　自致死亡
　　如是众生　　无厌而没　　名闻弊恶
　　弓强箭驶　　舍弃王位　　入林学仙
　　心所不应　　其身行之　　杀害他人
　　身亦灭亡　　有女名贤　　诸王竞诤
　　兴师率众　　对阵而战　　以爱欲故
　　兴怨致诤　　当舍爱欲　　如弃怨敌
　　诸王种族　　挟慊嫉害　　杀诸刹利
　　二百一十　　往古列士　　怀恚为害
　　宜舍恶心　　如虺脱皮　　言雁言鹤
　　缘是致诤　　因相杀伤　　乃至亿数
　　愚痴故斗　　始起于微　　宜舍愚痴
　　弃自冥病　　往古二王　　斗诤泽香
　　因怀贡高　　遂相杀伤　　以铁棒击
　　破碎其头　　宜舍憍慢　　如云之盖
　　又如列士　　甚徤剿疾　　以贪爱故
　　夺他妇女　　以爱着故　　乃致没亡
　　如畏死故　　宜舍爱着　　二阿须伦
　　坐女色亡　　有贪女色　　听音没命
　　腾翔空中　　宾头王子　　是二嗜味
　　俱致丧命　　昔伊象王　　以鼻贪香
　　犯吉祥天　　以致丧灭　　昔殷头王
　　身乐细滑　　贪着无厌　　头裂而亡
　　此等以欲　　恣极六情　　如海受流
　　终以无厌　　摩竭鱼口　　犹尚可满
　　六情受欲　　难可充满　　如是大贪
　　及余难计　　六情未足　　遭大艰难
　　可如王言　　先恣六情　　谁有厌足
　　宜审思此　　王以敬意　　相请以国
　　谛视王位　　亦无纯乐　　纯事令人
　　受极快乐　　缘乐之后　　受大艰难
　　其厚暖衣　　宜冬猛寒　　至于夏暑
　　更反为患　　饥者得食　　以为饱乐
　　有强逼者　　必成大苦　　如好藕池
　　中有宿虫　　犹花树林　　师子满中
　　金宝之舍　　炽火充盈　　王位犹此
　　用相请为　　如鱼吞饵　　不觉强钩
　　犹如以蜜　　涂利剑刃　　王者之位
　　如七宝械　　观虽悦目　　身心甚苦
　　王者容饰　　被服如天　　乘国土车
　　杂糅牢固　　王者重担　　重于大山
　　苦如马斗　　观者悦之　　水火风雹
　　疾疫饥匮　　偷盗劫贼　　强陵敌国
　　边境屯守　　侵夺损耗　　是诸艰难
　　独切王心　　昼夜怀忧　　寝不安床
　　思设方便　　为国除患　　心普怀疑
　　不信臣民　　如至毒乡　　从人得食
　　假令王者　　领无数城　　其身所处
　　限居其一　　寝一宫室　　坐御一座
　　荣乐无几　　忧劳甚广　　衣盖一形
　　食充一躯　　出行游观　　限驾一乘
　　王所饮食　　盖少少耳　　其余劳动
　　以恣憍奢　　王唯以一　　自在为乐
　　是乐亦复　　杂诸苦毒　　犹如处在
　　剑所作车　　处事不明　　辄还伤己
　　譬如好舍　　花饰其表　　含毒虺蛇
　　充满其中　　观其悦目　　触甚毒害
　　吾以是故　　不甘王位　　以是之故
　　不宜受是　　生死难保　　犹如幻化
　　焉知宿对　　驰骋何趣　　吾以是故
　　不受王谏　　王云舍家　　而非其时
　　今且谛听　　吾当报王　　恣意饮食
　　不怀顾虑　　死命追人　　若干方便
　　甘蔗之种　　号曰白净　　王当觉此
　　是我父王　　吾欲脱苦　　故弃王位
　　欲设方便　　建立善法　　无畏灭度
　　永求第一　　常与生老　　病死长别
　　欲求甘露　　可保之处　　是故不甘
　　与诸欲会　　犹如野畜　　渴行求水
　　疲劳之渴　　迷惑而走　　卒遇猎者
　　截道逐射　　不愍其渴　　必得杀之
　　世间亦尔　　饥渴情故　　迷惑万端
　　不计死迮　　快意自娱　　畅情饮食
　　不虑成事　　当有坏败　　老来屈己
　　如强张弓　　疾病伤人　　深于驰箭
　　死来逼命　　如猎放围　　愚意所迷
　　如何待时　　若觉若眠　　若昼若夜
　　若水若陆　　各各人人　　命逝不还
　　迅速甚駃　　犹如水性　　入摩竭口
　　法之灯光　　庄美之明　　加精进意
　　增益酥油　　奉行善者　　怀欢喜逝
　　命终资粮　　已悉备足　　如进好华
　　色甚鲜明　　志士乐善　　奉上塔像
　　若后日见　　花以萎枯　　已得花要
　　心怀欢喜　　若明达人　　从少小来
　　和调身命　　与善法合　　自睹其身
　　已至朽迈　　调自思计　　每怀欢喜
　　犹如恶贼　　突狱逃走　　乃至旷野
　　大泽之中　　竹苇之林　　虎狼游居
　　迷惑驰骋　　热渴所逼　　五士拔刀
　　驰而追后　　恐怖惶灼　　逃突奔走
　　前卒复有　　弊恶醉象　　即便前进
　　欲践踏杀　　其人不持　　刀仗战具
　　不赍粮食　　无盖履屣　　四望顾视
　　永无归怙　　心怀迷愦　　无所晓知
　　吾今故为　　大王引喻　　欲令解了
　　生死之趣　　大王宜解　　生死如是
　　当了众生　　如突狱贼　　了知旷泽
　　喻是三途　　虎狼恶兽　　觉是尘劳
　　奔驰疲极　　热渴憔悴　　则当知是
　　憎爱愚痴　　智慧利剑　　广施资粮
　　大正法盖　　禁戒履屣　　如彼士夫
　　乏少此行　　不种德者　　其喻如是
　　前有醉象　　弊暴凶恶　　当觉如是
　　世之死亡　　当于尔时　　无有恃怙
　　唯当依凭　　奉戒行善　　王当回意
　　覆育民物　　救危济厄　　犹如赤子
　　普怀慈心　　视民如子　　王当护国
　　譬如护宫　　犹如有虫　　方便剿健
　　逃身速疾　　不遇雨渧　　大王亦当
　　如是逃意　　莫遇恶相　　以自免济
不然阿兰品第十五
　　如是菩萨　　广肩长臂　　安徐详雅
　　师子应步　　诣阿兰问　　生死出要
　　意欲断坏　　生死门阃　　遥见阿兰
　　与门徒俱　　聚会而坐　　讲论梵典
　　菩萨德重　　喻如天帝　　迎接问讯
　　与坐谈论　　坐须臾已　　善意相视
　　菩萨慈意　　慰劳阿兰　　阿兰对曰
　　久承德化　　所以出家　　不甘尊荣
　　裂坏爱着　　结缚之网　　强壮勇猛
　　犹如大象　　舍弃尊号　　转轮王位
　　譬如智者　　舍避毒饭　　昔转轮王
　　不足为奇　　壮过衰老　　舍家入林
　　转以王位　　授其太子　　犹如萎花
　　转授与人　　吾今所疑　　仁壮盛美
　　六情所欲　　未至充足　　应受广博
　　自然荣乐　　舍此美号　　谁不怀疑
　　欲知太子　　事之审实　　必当成为
　　大法最器　　以精进德　　寻智慧舟
　　当速疾度　　生死海渊　　于是菩萨
　　闻阿兰言　　含笑怀喜　　而答之曰
　　吾事未成　　故来到此　　今汝自保
　　事必当成　　犹如冥中　　忽见光明
　　喻若迷者　　得人引路　　譬欲渡江
　　遇舟济渡　　故来相求　　以为善师
　　幸垂顾屈　　所以见教　　若受为徒
　　当事以师　　老病死苦　　当何从度
　　愿以此理　　而见告示　　于是阿兰
　　谓世导师　　以谛审听　　我梵志法
　　生死展转　　周旋回行　　上下颠倒
　　犹如轮转　　有八私事　　号曰内法
　　又有十六　　疑乱诸事　　缘此当知
　　其人意强　　一切世间　　因是起灭
　　如是五性　　识着第六　　意则第七
　　犹豫第八　　凡有五情　　又有五欲
　　又当复觉　　有六误乱　　晓知是者
　　名曰觉业　　赤仙与位　　皆共觉知
　　梵天号曰　　一切普知　　审知是者
　　名泥洹业　　生死根熟　　牵连缚着
　　但谛觉是　　余不决定　　吾等于此
　　方便求了　　是吾泥洹　　仁所欲觉
　　或有智者　　谓是泥洹　　或云禅报
　　谓之泥洹　　今相教已　　出生死路
　　合意当勤　　如病求药　　古仙灌胜
　　有名知足　　有名定行　　久暴露形
　　是等皆从　　日所行道　　又复更有
　　求解脱者　　尔时菩萨　　闻是语已
　　回意思惟　　探察事元　　菩萨累劫
　　所觉智慧　　觉其瑕已　　即告梵志
　　已闻汝等　　深奥智慧　　所谓觉业
　　出生死者　　如我所觉　　此事不然
　　犹如有种　　必当出生　　诸情各别
　　谓是解脱　　若对来至　　复还结缚
　　地水节气　　又复无种　　所以不生
　　因缘错之　　若种与对　　相遇会者
　　必当更生　　吾了如是　　行净垢薄
　　寿命延长　　意呼以脱　　谓是泥洹
　　菩萨不然　　阿兰是法　　于是复诣
　　迦兰问法　　为说八意　　菩萨即了
　　微识故着　　觉有是瑕　　体解其意
　　是必还法　　菩萨是故　　舍迦兰法
　　于是便至　　尼连禅江　　修治净行
　　求禅处坐　　金色之身　　光影照曜
　　犹如莲花　　照之于日　　日进一麻
　　半粒粳米　　日日省食　　久羸形体
　　身血竭尽　　脂肪枯干　　气力羸顿
　　形体疲索　　普世众生　　不能堪忍
　　如是羸困　　具满六年　　菩萨如是
　　暴露形体　　未能还服　　甘露法药
　　意退念来　　道德无是　　昔阎浮下
　　亿善意是　　亦不能已　　是羸瘦形
　　逮及是事　　自致成道　　诸天空中
　　劝进饮食　　气力充盈　　然后得道
　　意居尊重　　如须弥山　　求佛之意
　　甚大重事　　意虽坚固　　强喻金刚
　　饮食不充　　体不自胜　　觉知是已
　　菩萨便起　　增进饮食　　长育其身
　　侍使五人　　见菩萨食　　舍弃避去
　　至他闲处　　于是便受　　喜悦喜力
　　二女乳糜　　甘露之施　　即便行诣
　　微妙道树　　安详徐步　　定出生死
　　严饰巍巍　　功德积聚　　以足触地
　　即大震动　　于是大黧　　众龙之王
　　闻足触地　　震动好声　　意怀便疑
　　熟自思惟　　久复乃闻　　是震动声
　　世之将导　　众师之师　　其足触地
　　震动如是　　地神欢喜　　跛[跳-兆+我]如舞
　　震声隐隐　　如有所舍　　以世导师
　　将欲出现　　地肃肃动　　踊跃若笑
　　因震动声　　即从水出　　其身体大
　　如黧黑山　　种种珠宝　　璎珞其身
　　犹如黑云　　饰以电光　　变若干头
　　普覆空中　　体放光明　　如杂烟火
　　犹如水云　　来近日侧　　龙以是像
　　礼菩萨足　　起执心敬　　叉手而叹
　　我见前佛　　兴出世时　　今之祥瑞
　　如过去佛　　维卫以来　　复至迦叶
　　眼见六佛　　兴世之瑞　　尊今第七
　　现瑞如彼　　如观光相　　明曜于世
　　今日必当　　逮服甘露　　今见尊行
　　躇足步步　　斯地应时　　肃肃震动
　　光明殊胜　　超绝于日　　今日必当
　　所愿充满　　如观青雀　　顺绕而飞
　　犹青云中　　日现妙光　　赍慈爱音
　　敬菩萨身　　今日必当　　逮得佛道
　　知见今日　　清风顺时　　众流澄渟
　　空中清明　　飞鸟相和　　柔软悲鸣
　　今日十力　　一切智成　　观菩萨身
　　如莹金山　　种种珍宝　　以为严饰
　　视菩萨身　　相好自缨　　今日必当
　　成佛道器　　圆光如轮　　在其中央
　　晃昱如日　　五彩绛色　　如今断除
　　世间厚冥　　如是不久　　佛日当出
　　相树皆动　　布散名花　　一切众花
　　同时而敷　　树无心屈　　倾如有心
　　今日必为　　一切所礼　　犹如白藕
　　蒙月明开　　日光明照　　则芙蓉敷
　　菩萨今现　　佛日月光　　天人心开
　　如快乐花　　如今观察　　相已现矣
　　甚难值遇　　优昙钵花　　如花难遇
　　佛亦甚难　　两难值遇　　俱现于世
　　今日当以　　智慧利箭　　必惊尘劳
　　王将军营　　已迮及逮　　过去佛处
　　今日必当　　服食甘露　　如今观察
　　决定者戒　　身体严以　　八十种好
　　皆照诸天　　现于身中　　今日当为
　　天人所拜　　骊龙如是　　叹菩萨已
　　历泉上过　　行诣道树　　遥见好树
　　如天庄严　　犹如天上　　昼度天树
　　吉祥持草　　奉迎而进　　菩萨问字
　　即便自名　　众人见呼　　名曰吉祥
　　菩萨自计　　吾必吉祥　　即便从之
　　受柔软草　　散金刚座　　草皆齐整
　　结跏趺坐　　志意坚固　　内以心识
　　审谛决定　　不度魔界　　众劳欲尘
　　坐是不起　　亦不饮食　　假令四大
　　舍其本性　　日月堕地　　须弥升空
　　如是众事　　可有变异　　吾终不违
　　是愿要誓　　叹誓愿已　　诸天大喜
　　菩萨发意　　定欲降魔　　犹如不然
　　外道异学　　如为天人　　诸龙所叹
　　愿使众生　　蒙如所叹　　十方众生
　　逮得所愿
降魔品第十六
　　时菩萨始坐　　座号金刚齐
　　建立金刚心　　三千世界震
　　地神喜踊跃　　数数而震动
　　魔天见地震　　疑问何故尔
　　魔王第一臣　　号名曰言辞
　　倾躬谦敬意　　而启白魔王
　　唯王听所闻　　历劫积功德
　　白净王太子　　净土修善行
　　今当成大道　　空天王欲界
　　欲坏所欲城　　众门户之关
　　必超王界上　　当度胜众生
　　广开泥洹门　　甘露之法轮
　　魔王闻其言　　情即惨然坐
　　三女来问讯　　第一女名爱
　　第二名志悦　　第三名乱乐
　　问王何故愁　　王答诸女言
　　彼有大仙圣　　被决定大铠
　　手执智慧弓　　无常箭射吾
　　欲伏吾欲界　　若胜处吾上
　　当空吾境界　　今众慢贱吾
　　犹如强邻王　　为敌国所掠
　　曼今故属吾　　宜广设方便
　　卿等女力士　　令其失本志
　　可往施挂碍　　如设水坻防
　　于是魔三女　　便行诣道树
　　欲现其女力　　天上世间女
　　极现其妭媚　　迷惑乱人情
　　来欲坏其意　　尽其尽媚巧
　　种种改其形　　变化甚轻疾
　　犹如云中电　　不停住斯须
　　菩萨谛计察　　发肤璎络饰
　　衣服巧为覆　　犹如聚骨舍
　　恶露充盈满　　解散令人惊
　　是何欺世间　　裹以薄肌皮
　　迷惑愚痴者　　审谛视魔女
　　形体衰老悴　　如花被重霜
　　魔王见女老　　怀恚如炽炎
　　即召重傍臣　　令合召大军
　　往固遮释子　　今曼处吾界
　　未得审谛眼　　宜时往坏乱
　　今若道成者　　傥能胜于吾
　　速召车马兵　　吾当自出战
　　宝冠明如日　　严饰其头首
　　来到须弥顶　　即被金刚铠
　　犹如日光明　　如照曜薄云
　　金刚千轮车　　轮各有千辐
　　驾以马千匹　　魔王乘宝车
　　甚旷甚明曜　　如日在火中
　　花宫一由旬　　手执五利矢
　　宝茎盖如月　　以迷惑世间
　　盖覆数由旬　　周饰七宝铃
　　高幢大开口　　犹如摩竭鱼
　　欲吞海水时　　魔王如是出
　　将从诸魔众　　凡有八十亿
　　来至道树侧　　菩萨坐花上
　　犹如梵天王　　寂灭德充盈
　　重光晃昱昱　　如大金宝积
　　左手以执弓　　从金筒拔箭
　　便语菩萨曰　　咄起刹利种
　　如何故畏死　　弃己帝王位
　　相仁妙臂当执弓　　应食世间之荣位
　　古王之路名普闻　　汝应当受头纵恣
　　应食世妙祠严国　　普令役世无遗余
　　始起圣王甘蔗种　　还食国荣弃乞求
　　若不欲起谛自思　　莫自违负本誓愿
　　吾箭甚严莫能当　　彻坏一切坚固楯
　　惑人犹如春时花　　甚于断花着日中
　　爱悦世间如时雨　　欲犹孔雀得云雨
　　惑欲失志忘惭愧　　佐助嫉慢独弄世
　　外道遂强行凶咒　　受胜是等独弄世
　　欲迷诸天及世人　　觉悟谈言失睡眠
　　健疾无比力势强　　爱欲无形坏众形
　　或以爱火烧杀戒　　古王烛之瘦消亡
　　王名财除亡满臂　　上世惑欲何况今
　　彼时魔王说是言　　不能摇动菩萨意
　　即便发弓捷疾矢　　现诸妭惑作女变
　　见菩萨坐不倾动　　坚固如山怀疑曰
　　安详大子如山王　　以女箭射即倾动
　　化现四面以迎之　　现不自轻与相见
　　想今太子不识矢　　若子失志吾箭误
　　是不宜以欲化矢　　不可谦敬典雅辞
　　是当轻易不宜敬　　以大军势强恐迫
　　魔王发意念兵众　　大呼彻天尽魔界
　　即会若干无数形　　甚可恐畏动天地
　　严事如雪众山王　　众药挍饰甚可爱
　　三十二头名阿乐　　是天帝释所乘象
　　化身千目被珠铠　　手执金刚千楞杵
　　释从无数可畏天　　象兵八亿相随来
　　银车甚大容饰白　　驾千白马将从白
　　白明珠铠白云盖　　自化己身有百头
　　将诸白龙大军众　　十二万亿为营从
　　是至水神名和仑　　卷地而来曳诸山
　　天金琉璃种种宝　　明珠严首及身体
　　被琉璃铠粟金钿　　右手执持金刚棒
　　驾千师子众宝精　　乘琉璃车色如日
　　与无数亿相叉神　　毗沙门军如暴水
　　无泣威怒及仙时　　雨立日月风火神
　　花照妙马坚金刚　　贤才厚务及正行
　　是大天神无央数　　乘车象龙及驾虎
　　车驾千马千师子　　或复有以千虎驾
　　或复有驾雁孔雀　　驾驴骆驼特牛抵
　　或乘云车乘山树　　或有乘龙虺毒蛇
　　或有吐火鼻火出　　眼耳出火头火然
　　其所打掷皆成火　　炽盛焰作如劫尽
　　或化如日或如月　　化如大山有羽翼
　　或冥昏晦如黑云　　雷震电光晃昱昱
　　如是无数塞虚空　　或化黑象如须弥
　　乘是大象执大弓　　来向菩萨欲烧然
　　或化猪头骆驼首　　象罴熊头无数变
　　化身甚大为象头　　牙如山岩上刺天
　　或化师子及马头　　或化虎头摩竭鱼
　　或化二头三四五　　六七八九乃至十
　　或化百头百手臂　　百足百眼甚可畏
　　若干变化至千头　　千眼千臂放火来
　　车声马声象吼向　　声鼓轲音动天地
　　或执弓箭刀矛戟　　或戴山树金刚杵
　　皆放所执战斗具　　山树金刚和雨雹
　　菩萨德大化所放　　金银杂花众宝雨
　　化黑女人如云山　　执器沃咒惑菩萨
　　还自狂惑无所识　　破所执器祭具散
　　或有跪地吼唤声　　雷动震地塞虚空
　　或被虺皮若干形　　眼耳鼻口蛇虺出
　　还相骑乘瞋恚战　　或有马鸣或狼呼
　　于菩萨意无增减　　犹如萤火日争明
　　有一天人谓魔王　　熟尊观是仙圣德
　　身中照现诸天宫
　　日月五星及诸宿　　铁围须弥江海渊
　　释梵四王太山君　　一切照现菩萨身
　　犹如普世现月中　　于是魔王益恚盛
　　即放战具爱欲火　　地虚空然不可知
　　菩萨即放甘露观　　化云雨润灭欲火
　　爱即畏惧菩萨德　　安详天至邪鬼退
　　魔王即放恚毒发　　如召祸害化成虺
　　地上普满毒蛇虺　　缠绕道树悉周遍
　　菩萨即放大慈发　　化成吉来蛇退灭
　　魔王复放愚痴发　　菩萨计缘逆得胜
　　魔王复放嫉嫌箭　　名曰恶口化为龙
　　菩萨复放大悲箭　　化为金鸟龙逃退
　　魔王复放憍慢发　　发名梵手化成象
　　菩萨复放十力发　　化成师子象退去
　　魔王复放妄言发　　名曰调戏化成风
　　菩萨即放至诚发　　挫折魔箭化成山
　　魔王复放悭贪发　　发名吝恶化成雾
　　菩萨即放惠施发　　化云细雨除土雾
　　魔王复放阴盖发　　名曰睡眠化成云
　　菩萨即放五净发　　化成暴风坏裂云
　　魔王复放邪见发　　化成邪冥覆世间
　　菩萨复放正见发　　化成为日除魔冥
　　菩萨被大忍辱铠　　戒成充备跱立地
　　着七觉意之花鬘　　进定璎珞微妙好
　　手执慈弓梵寂箭　　从意筒中而拔之
　　适放一发都得胜　　如阿须伦胜古烈
　　魔若干变来相恐　　菩萨意定毛不动
　　尔时天上净居天　　奉持过去成佛法
　　心之憎爱灭除尽　　上空中见胜菩萨
　　时诸天人语魔王　　唯仁波旬当谛计
　　天告波旬何故劳　　唐弃汝功实相语
　　舍怀恶意寂灭心　　何为惚慊于菩萨
　　是士无谁能动者　　犹比口气吹须弥
　　故以慈爱语魔王　　自爱莫触娆菩萨
　　诸物尚可舍本性　　风舍轻动火舍热
　　地舍沆重水舍湿　　冥不避明日舍照
　　月尚可使在地行　　须弥升空海过济
　　无央数劫成德业　　终不退舍决定誓
　　如其决定如精进　　如恶如好慈众生
　　法会盛宾诸天人　　食以正法甘露珍
　　发心求愿安众生　　自然发意愍世间
　　不逮本愿终不起　　日出求冥不得然
　　菩萨大悲愍世间　　尘劳之患所蹂践
　　博集诸法之良药　　三十七种之神膏
　　欲为普世和神药　　卿魔不宜犯绕遮
　　一切堕邪迷惑路　　欲导以正不可固
　　世愚昏冥灭酥油　　一切大智之灯明
　　佛大庭燎今当然　　卿魔莫灭方便退
　　见是世间沉没深　　尘劳海渊无涯底
　　欲度一切沉没者　　何恶能违行善者
　　初始发善根坚固　　建大忍辱之觚干
　　意志枝茎大广博　　持戒禁花甚鲜洁
　　大智慧树今欲生　　当成熟正法甘果
　　卿魔莫为作妨碍　　真坚要树始欲生
　　古来下佛种种种　　今是应生开敷时
　　今坐是座是其宜　　如先过去之诸佛
　　是坐有德名事齐　　无数亿人所爱处
　　普此地上更无处　　意大尊重可胜者
　　魔王闻是惨愁曰　　菩萨观我是大力
　　欲烧天地令燋尽　　能吞铁围普大地
　　时菩萨因问魔曰　　本修何行得大力
　　答曰吾祠大开门　　名德普闻无不周
　　卿一祠祀大德尔　　波旬且可听我说
　　吾大祠祀无央数　　遍此地上无空处
　　魔语我行汝具知　　汝所行德谁为证
　　菩萨告魔具谛听　　今当示汝吾行证
　　于是菩萨光明臂　　如出赤云照然明
　　从袈裟中出其臂　　即展佣平微妙臂
　　先世善行之积聚　　千福轮掌妙相具
　　告魔王已手触地　　我行汝知地逮证
　　于是地神出现形　　大举声我证我证
　　于此地开门大祀　　名闻第一无不备
　　又复名曰多金施　　复以马施无央数
　　数数食饱充此地　　又雨七宝饱世间
　　是处头施有千数　　有处以自及妻息
　　是处剥皮是处肉　　是处以血破骨体
　　于是地施无数身　　舍世种种身不逆
　　地即为证现返复　　地应震应出大声
　　三千世界六返动　　尽扑魔王并其军
　　颠倒偃覆都堕地　　空中大声普告曰
　　释种太子都胜怨　　已胜魔怨诸尘劳
　　魔王大幢即摧折　　魔退魔败声流遍
　　已胜魔王还定意　　意定深思诸佛事
　　德重地神不能胜　　心怀喜踊连震动
　　菩萨即告地神曰　　动不动类皆因汝
　　且定莫动耐斯须　　吾为无归者作归
　　汝久耐负无央数　　逆害亲君族欺者
　　越限倾邪向众罪　　掘尽善根行恶人
　　饮倒见毒堕冥者　　苦厄重担地狱分
　　已胜此等且小忍　　须吾舍弃诸苦担
　　于是现历观诸禅　　于诸禅得最自在
　　忆念久远初始事　　前世所经如昨暮
　　时至夜半天眼观　　见一切了如明镜
　　照察明达五道生　　无有坚要如芭蕉
　　于其夜至第三时　　审谛思惟意要妙
　　一切世间诸苦会　　生老病死遂别离
　　愚冥覆弊出要道　　不避坑堑犹如盲
　　菩萨推尽生死原　　察其起灭悉晓了
　　心更生念重思惟　　老由何来何从死
　　复生正念缘生故　　因老有病从病死
　　其有头者有头患　　犹树已生必当堕
　　重思本种所由有　　觉种缘行受缘对
　　受何从起从爱有　　观爱所由从觉识
　　觉识所由从触更　　缘其触更有诸根
　　所由六入缘名色　　名色之缘则因缘
　　如是缘下至于上　　得痴缩起生死原
　　是灭已一切都灭　　痴原生死所应灭
　　审觉十二缘起本　　如所应觉谛觉知
　　八贤圣路最第一　　先执正见如审实
　　见死吾我尽三界　　烧尘劳泽以慧火
　　辨是事已自叹曰　　所应觉作悉已成
　　吾已及逮久仙圣　　诸佛世尊所行道
　　至于其夜第三时　　日普照之导幢现
　　众生休息时寂静　　一切智成最佛道
　　吾已及逮久仙圣　　诸佛世尊所行道
　　逮佛第一最处已　　三千世界六变动
　　诸天侧塞满空中　　欢喜散花普遍地
　　粟金粟银末栴檀　　天意作花悉周布
　　地普充盈塞空中　　从无结爱雨天花
　　[仁-二+(敲-高)]乐不鼓自然鸣　　诸天鼓乐空中作
　　天应庆喜世得持　　地虚空神普踊跃
　　火神欢喜自然燃　　渊海波涌震妙声
　　树神各各献奇花　　须弥喜与诸山礼
　　地狱凉息饿鬼饱　　众生相爱除慊仇
　　佛身奋放正法光　　四维上下遍十方
　　变现种种诸形像　　故先使至遍觉悟
　　八贤圣路始复现　　如童无导令诸道
　　是有妙花名诸觉　　言诸觉复林树现
　　三十七品数各别　　各自现形如说义
　　或白青黄若干色　　光明如是说法音
　　佛日出晓照世间　　是其光明谛觉之
　　佛即还摄神光明　　不食七日坐乐法
　　尔时世尊说此偈　　快哉报福妙愿成
　　速疾乃逮最上寂　　保安不受余他苦
　　魔王睹共相聚来　　各各现形力向吾
　　终不能令吾意动　　以功德力胜降之
佛本行经卷第四
转法轮品第十七
　　愿成怀欢喜　　悦泽树王下
　　坐观树七日　　不食喜充盈
　　犹王初临国　　巡行妙宝藏
　　佛妙藏亦尔　　先观视诸法
　　以佛眼普视　　世间悉了见
　　觉世行入邪　　六师迷惑说
　　法微妙难解　　愚了泥洹解
　　觉第一最觉　　意欲默然寂
　　最神妙梵天　　方便见无偏
　　知佛先世誓　　发心欲来下
　　欲以善益世　　妙辞请法雨
　　被氎明如日　　显然降世间
　　寻来到佛前　　敬稽首佛足
　　在佛侧甚明　　如风吹金树
　　慈目视无厌　　尽敬白佛言
　　愿忆果敢誓　　施甘露于世
　　世人如藕　　华微妙好　　或齐水敷
　　或出水上　　众生钦仰　　佛日当出
　　蒙日心开　　犹池中华　　舍佛世尊
　　无谁能有　　从生死狱　　拔出众生
　　犹如往古　　转轮圣王　　济众生苦
　　以十善行　　已能[打-丁+毛]搅　　智慧海渊
　　得上神良　　甘露法药　　欲以充满
　　众生疾苦　　宜开惠施　　分甘露药
　　尊已得度　　众苦海渊　　愿以法船
　　度一切生　　犹如贾客　　沉没海中
　　方便济度　　如巧船师　　尘劳之疾
　　甚重弊恶　　众生久患　　不遇良医
　　最上医王　　兴出于世　　今宜授与
　　法神良药　　想烟如云　　覆盖甚厚
　　淫火炽烧　　诸天世人　　尊已饱满
　　宜伤众生　　愿以法水　　充饱一切
　　已能灭除　　一切愚冥　　心明智慧
　　喻如大灯　　愚冥覆蔽　　世间之眼
　　愿施法灯　　照曜愚心　　尊已服饮
　　先佛口教　　言辞之江　　犹先仙人
　　愿从妙口　　慈哀惠舍　　清净言辞
　　恒水江河　　贡高慢山　　岩甚峻高
　　以慧刚杵　　碎令无余　　愿复以此
　　智慧法杵　　施与众生　　令碎慢山
　　心性躁扰　　今已调良　　缚以审谛
　　智慧之绳　　愿施世间　　清净调意
　　智慧牢固　　索之系缚　　慈仁之主
　　施惠慈心　　众生久远　　堕邪径路
　　世间导师　　今已出兴　　愿导世间
　　生死旷野　　迦叶佛来　　世皆昏寐
　　沉没迷惑　　尘劳长夜　　惟愿世尊
　　宜以正法　　之大钟鼓　　觉寤久眠
　　世间梵尊　　受许梵天　　净音微妙
　　当班宣法　　梵天闻之　　甚大欢喜
　　礼佛足已　　忽升虚逝　　于是众善
　　第一法器　　号曰世间　　功德福田
　　佛应普受　　众生之施　　四王即来
　　奉献四钵　　佛即时以　　神变之力
　　左受右按　　合成一器　　于是便受
　　二贾客施　　始受五戒　　为清信士
　　因是发意　　当广说法　　佛眼始视
　　应得度者　　阿兰命过　　已至七日
　　见郁陀罗　　昨夜命终　　因复忆念
　　侍者五人　　欲为是等　　除长夜冥
　　行诣大城　　波罗奈界　　威仪安庠
　　犹师子步　　所作已办　　相好甚着
　　厥虽独行　　德如众从　　有一达士
　　名曰尼揵　　于路逢之　　意用愕然
　　占相变梦　　逆知吉凶　　八种世典
　　名称独举　　见佛德相　　审谛观视
　　谦逊恭敬　　软辞白佛　　诸染着中
　　而无所著　　诸根动中　　寂无所动
　　瞻睹面相　　于情有疑　　将无智慧
　　明达具足　　熟视面相　　清彻明好
　　牵御诸根　　所为自在　　观察仪容
　　所作事办　　师为是谁　　愿为诚告
　　时佛告以　　清净之声　　天上世间
　　吾无有师　　吾不诣师　　自然觉之
　　吾证佛灭　　卿当了之　　自称为佛
　　已普胜邪　　如是尼揵　　应觉已觉
　　一切可胜　　都已得胜　　以是胜故
　　成一切智　　今始行诣　　波罗奈城
　　吾欲于彼　　击大法鼓　　为世苦恼
　　建置善法　　普请令会　　法之上宾
　　独安己身　　是不为奇　　济拔勤劳
　　一身苦者　　广为众生　　而求善者
　　其人功德　　不可计量　　若以一身
　　度流上岸　　若复见人　　为水所漂
　　不发慈心　　济水流人　　是辈不可
　　称为道士　　若复有得　　伏藏珍宝
　　不惠济贫　　是不可尔　　手持良药
　　行瞻病人　　不以济病　　赍之何益
　　若见迷人　　行失路者　　不示正路
　　不名大道　　若复见人　　为蛇所螫
　　不与其咒　　用此人为　　若自然灯
　　有所照见　　是不可以　　置恩于此
　　佛以慈善　　教化一切　　为人说法
　　不以贡高　　木中可保　　必审有火
　　空中有风　　地中有水　　如是诸佛
　　必有圣道　　道树下得　　波罗奈说
　　即时叹咤　　甚妙无比　　尼揵叹已
　　顺道而逝　　心怀喜行　　数数顾瞻
　　慈目视佛　　而无厌足　　佛顺道行
　　至波罗奈　　翔鸟所乐　　鹿野之园
　　光相晃昱　　明曜于世　　犹日天子
　　入迷惑园　　亿宝意好　　边方第三
　　第四马氏　　第五贤居　　尔时五人
　　遥见佛来　　还共论议　　而相谓言
　　乐义者来　　是瞿昙子　　退失本志
　　术败不成　　不足起迎　　亦莫礼待
　　本誓已坏　　不宜恭敬　　如是要已
　　急坐不起　　语言之顷　　佛即来至
　　忽不自觉　　违其本要　　犹如地神
　　擎持令起　　或有迎接　　摄取衣者
　　又有取钵　　设座席者　　以如是像
　　承敬奉佛　　犹不能舍　　世俗戏言
　　佛因告曰　　非道士宜　　佛前不宜
　　慢无恭肃
　　敬顺于佛　　意无差别　　吾愍汝等
　　令离罪咎　　佛于世间　　普施以善
　　以平等慈　　犹如赤子　　其有慢意
　　侍是师者　　其人受[億-音+(夫　　夫)]　　如违慈父
　　于是五人　　同声对曰　　修甚苦勤
　　无所克致　　意退从安　　放恣其情
　　何由致道　　愿示其意　　犹如有人
　　撽压沙水　　唐劳其力　　终不得苏
　　譬人[穀-禾+牛]牛　　舍乳[穀-禾+牛]角　　以其行[億-音+(夫　　夫)]
　　终不得乳　　缘灯光明　　以除晦冥
　　亦不以水　　恶骂利刀　　如是厚重
　　愚痴闇冥　　以智慧灯　　终不以余
　　犹如盛火　　得风吹动　　烧然干薪
　　终不休灭
　　人纵情意　　迷惑六欲　　尘劳秽行
　　终不损灭　　盛炎虽灭　　余有少火
　　终不舍本　　烧燋之性　　意虽精微
　　故有余识　　觉有识苦　　尔乃了谛
　　当求无生　　无老无病　　又无有死
　　地水火风　　无前无后　　无中无动
　　思求是处　　觉灭度苦　　八贤圣路
　　可以逮致　　是以觉道　　及其方便
　　不以觉了　　八贤圣路　　故迷世间
　　颠倒轮转　　当觉是苦　　次相承侍
　　先除苦原　　恩爱欲缚　　勤加克修
　　八贤圣路　　当以泥洹　　寂灭为证
　　应觉觉苦　　除爱欲着　　以灭为证
　　修圣路者　　因是立行　　其事具成
　　吾当尔时　　逮睹黠眼　　明达四谛
　　以是四谛　　为是五人　　三明解脱
　　以坚金刚　　正法慧杵　　坏碎五人
　　尘劳之山　　亿宝始初　　觉正谛法
　　八万诸天　　时俱解脱　　地上天龙
　　鬼神俱叹　　转上法轮　　何甚快哉
　　善修禁戒　　辐甚牢致　　调良寂灭
　　辋博周匝　　精勤志介　　毂处中央
　　为天人转　　未转之轮　　鬼神叹声
　　上冲于天　　周遍天上　　乃至梵宫
　　诸天始得　　闻是音声　　因是发意
　　来诣佛所　　当其始转　　正法轮时
　　天龙人鬼　　海神皆喜　　即雨天花
　　不可称计　　众生蒙赖　　从苦得安
　　梵天请佛　　乞转法轮　　众生得度
　　于今不息　　是之福报　　皆归梵天
　　是故称号　　梵福第一　　其初始转
　　法轮之时　　佛以甘露　　先饮五人
　　愿使众生　　速转法轮　　如佛世尊
　　说法度人
度宝称品第十八
　　久无央数劫　　所积得善本
　　逮得昔所愿　　先以授五人
　　犹如事火祠　　得酥益增炽
　　佛炎超踰彼　　光明靡不照
　　已出五道渊　　寻便度五人
　　始与五沙门　　德力胜五根
　　佛如满月现　　与诸弟子俱
　　犹如五明星　　与月俱游处
　　时波罗奈城　　有大长者子
　　性慈仁愍达　　厥名曰宝称
　　居宅如天宫　　侍使犹天女
　　伎乐小罢息　　称及女皆眠
　　古世福所追　　应服甘露药
　　前世见死尸　　慈悲斯须间
　　宿善所追及　　怅然从寐寤
　　见诸女如尸　　居宅犹丘墓
　　其心怀惨忤　　举手悲叹曰
　　吾今遭厄难　　大苦患之中
　　自然生善心　　唯乐无为安
　　欲乐难久保　　善乐斯须耳
　　当从何路逃　　于何自藏匿
　　不遭无常火　　无恐怖之处
　　谁于世可恃　　吾当何所怙
　　谁当从爱欲　　深泥中见拔
　　于是舍爱欲　　徐下金宝床
　　因便履宝屣　　其价直百千
　　居宅城门户　　皆自然夜开
　　即明晓如昼　　其心怀狐疑
　　天于上空中　　怀慈告令悦
　　仁远建志性　　莫顾懈迟久
　　佛世间圣师　　今去是不远
　　停立相望待　　如牛求母犊
　　仁当于今日　　建无极大利
　　淫欲如群鱼　　迷惑之回波
　　以乘上精进　　第一牢桴材
　　度诸苦渊海　　期必在今日
　　时童子宝称　　行正流泣测
　　遥举手向佛　　悲声而叹曰
　　惟尊我今困　　于老病死苦
　　愿尊常为归　　济我斯苦患
　　佛时遥告以　　梵柔软净音
　　是间有安静　　无苦患之处
　　有八贤圣路　　寂灭甚清凉
　　速来诣吾所　　当为汝作归
　　宝称闻是教　　喜踊意充益
　　犹如遭旱热　　自洗清净池
　　寻声至佛所　　稽首世尊足
　　唯如妙华树　　为风所吹颠
　　体璎珞服饰　　心怛然不着
　　宿福今运会　　毕竟获罗汉
　　佛见宝称心　　内惭体璎珞
　　沙门事俱辨　　因告语之曰
　　饰容内纯善　　第一胜诸根
　　是谓成吾法　　不以托外服
　　其有内心端　　表里相应顺
　　道门为之开　　不可恃虚服
　　缘宝称功德　　四友因得度
　　满成与无怙　　牛齝及善与
　　将五十童子　　得度脱诸苦
　　彼诸世尊边　　始六十罗汉
　　时佛以梵音　　告诸弟子曰
　　汝等已度苦　　旷然清凉安
　　众生沈爱欲　　受苦可怜伤
　　卿等宜慈愍　　诸方宣化度
　　分布遣弟子　　于是独游行
　　乃至野象泽　　因求止宿处
　　现神光晃昱　　以降毒害龙
　　显神足变化　　种种奇妙好
　　佛憍慢已尽　　又化诸憍慢
　　度第一迦叶　　居野象泽者
　　然后以次度　　迦叶之二弟
　　三兄弟门徒　　千人成无著
　　佛与是三人　　功德甚巍巍
　　法则及惠施　　禁戒威仪善
　　将从千弟子　　名众师之师
　　慈愍度竭王　　行诣王舍城
　　有宿德之人　　典领摩竭境
　　以善居王位　　德善踰众生
　　闻佛大圣尊　　来入国境内
　　闻即心喜踊　　整严往迎佛
　　王驾躬自出　　与大极自军
　　王瓶沙妙容　　众王中最殊
　　如释从诸天　　俱出其天宫
　　严威仪导从　　往见梵天时
　　与诸重臣属　　始从城中出
　　执转轮圣王　　出游之威仪
　　与诸神宝臣　　前后俱导从
　　极世之严饰　　殊妙无有比
　　象马车人从　　声震于云中
　　妇女临路观　　服饰如电曜
　　诸城门各出　　填塞四衢路
　　犹如山诸谷　　秋雨暴水出
　　诸王中雄猛　　行近至佛前
　　佛奋金色光　　照曜诸树间
　　以佛之威神　　曜泽令金色
　　王愕然欢喜　　顾谓傍臣曰
　　听声视其色　　礼仪甚相应
　　如吾谛熟观　　诚实妙宝器
　　智慧之大海　　众善之宝藏
　　遥视其容貌　　佛以慈相示
　　王不胜欢喜　　便下其宝车
　　如日出于云　　下没西山岗
　　罢王五威仪　　步进诣佛所
　　五体礼佛足　　尽心谦恭敬
　　叉手仰视佛　　甚妙意无厌
　　喜敬心无量　　身衣毛皆竖
　　礼竟就位坐　　形容益殊好
　　一心熟观佛　　犹宝须弥山
　　三自称名号　　因白世尊曰
　　今视世尊颜　　心终无厌足
　　佛兴世奇快　　为三界作归
　　今日喜踊跃　　情怀心逸豫
　　豫睹计明谛　　快舍圣王位
　　天世人所敬　　其宜实应当
　　度身至安处　　充满众生愿
　　今礼世尊足　　身命归于佛
　　王于佛前坐　　佥然自捡整
　　系眼睛于佛　　熟视心不动
　　专精在守意　　如蜂向花树
　　兼加谦恪心　　渴仰欲闻经
　　佛以八种声　　为王广说法
　　诸根及心意　　六情缘起色
　　起灭不停息　　犹如水中泡
　　诸根之起灭　　王当谛觉知
　　如下种于地　　必有萌芽生
　　芽非种种非　　芽王当审觉
　　非本不离本　　诸情意如是
　　生死之颠倒　　相因缘生灭
　　王闻是深法　　心为之悚然
　　即度生死渊　　逮得慧眼净
　　侍从万二千　　皆蒙得解脱
　　上诸天八万　　逮得甘露药
　　尔时佛圣师　　游止竹林园
　　慈愍众生故　　昼夜奋光明
　　比丘名马师　　顺威仪早起
　　启辞白世尊　　欲入城分卫
　　佛告今出行　　若卒逢异学
　　当以四谛颂　　次第为解说
　　时闻圣师教　　顶受而奉承
　　为其四大故　　行诣王舍城
　　寂然息心行　　目视不离前
　　外学甚明达　　厥名曰受训
　　见妙异威仪　　敬心而往问
　　新威仪寂灭　　唯告示其意
　　是何奇宝山　　为仁最上师
　　仁是何宝颗　　从何山迸出
　　是何智慧树　　所戴鲜好花
　　为从何师日　　仁光所从出
　　是何慧清池　　乃生是芙蓉
　　仁师有何教　　是谁见告示
　　有王甘蔗族　　释种王之子
　　舍家学成佛　　为普世圣师
　　仁当觉吾师　　天人圣贤师
　　我适始初学　　生年既幼稚
　　佛法广且深　　所说甚精微
　　今当精现说　　圣师之言教
　　觉苦苦起无　　又知苦所灭
　　所以苦灭道　　圣师所颁宣
　　彼闻是四句　　心即霍停止
　　忧婆替即时　　逮得慧眼净
　　因为目犍连　　再遍说四句
　　应时见道迹　　俱行诣佛所
　　与五百门徒　　稽首敬礼佛
　　发声称沙门　　威仪即备悉
　　二贤先见道　　俱逮罗汉果
　　一者智慧最　　二者神足备
　　二贤侍世尊　　犹如左右臂
　　共辅翼于佛　　如王者贤臣
　　时有大姓子　　名曰药树生
　　舍金色妙英　　剃头被袈裟
　　于多子野泽　　见佛陈本行
　　今始得睹佛　　一切智圣师
　　叉手戴顶上　　向佛遥稽首
　　佛是我圣师　　我是佛弟子
　　佛以妙梵音　　慈心告之曰
　　善来贤明士　　适遇会良时
　　佛应顺本行　　为说深妙法
　　散其尘劳聚　　即时逮果证
　　与三圣弟子　　光显一切智
　　犹月十五日　　与三明星俱
　　适从舍卫国　　奉使至王舍
　　财富好施与　　厥名曰须达
　　到适闻佛名　　喜踊跃无量
　　举身衣毛竖　　夜不能眠寐
　　夜半至佛所　　到即得见佛
　　五体礼佛足　　情甚怀欢欣
　　汝以爱法故　　除损睡眠耶
　　夜喜故诣吾　　必获其善报
　　施戒及智慧　　叹誉生天安
　　淫欲之瑕秽　　广说若干法
　　犹如净好氎　　入染受色鲜
　　时长者须达　　受入泥洹池
　　久发愿求佛　　欲于世兴出
　　度脱众生苦　　所誓今已满
　　从生死苦厄　　度无数众生
　　导以正平路　　径趣泥洹城
　　如其本所愿　　各各从意得
　　往古得度者　　尽服甘露味
　　皆寻得安隐　　不危坠之处
　　闻已乐学者　　当入泥洹城
广度品第十九
　　独为一切护　　独为世间师
　　为天人为导　　号佛天中天
　　长夜在尘劳　　久处昏眠者
　　击正法之鼓　　以寤所应度
　　五岳所拥绕　　罗阅只城中
　　度王弟攦黑　　及群众八万
　　长者号勇猛　　悭垢蔽其目
　　先济化炎光　　并度医耆域
　　王舍城国内　　迦罗卫首家
　　世尊光踰日　　小火欲焚佛
　　法雨洗其心　　三垢之盛火
　　毒饭及尘冥　　一时普消殄
　　随提大国中　　达士如梵天
　　度名闻梵志　　号曰梵摩踰
　　香特大国王　　目如绀莲叶
　　为解六种法　　令觉正见谛
　　有山名道术　　特显如金山
　　心净有智慧　　沐浴俗解脱
　　有十六梵志　　号曰度彼岸
　　及余六万人　　同时皆得道
　　时众祐福田　　往诣处聚中
　　于时彼聚中　　有大姓梵志
　　有名闻重齿　　时欲大祠祀
　　断祠祀疑网　　立之于正路
　　时在随提山　　帝释石室中
　　时佛处其中　　不动如太山
　　天乐般遮翼　　歌颂觉寤佛
　　以清净甘露　　饮天王帝释
　　怀害多瞋怒　　捷疾甚暴风
　　小指为额鬘　　迷惑痴狂走
　　害如阎罗王　　梵志鸯掘魔
　　神足以调化　　凶暴难调者
　　又于安屈界　　梵志名戒慎
　　狐疑所缠结　　绝断其狐疑
　　与三百门徒　　从苦得解脱
　　截其尘劳结　　令永无有余
　　头上火炎然　　口中亦吐火
　　瞋怒衔下唇　　撩掷火烧然
　　身都放火炎　　犹如劫尽烧
　　以言灭旷野　　阿腊鬼神火
　　身大如青云　　电光晃斑驳
　　体大亦如是　　饰以金璎珞
　　怀害吐毒气　　霹雳雹石致
　　视神力斯须　　灭无苗龙毒
　　于大宅聚中　　化童子拜守
　　先度善昏眠　　野城化手授
　　拘睒尼所济　　无畏及令者
　　于罗阅城国　　化梵志无嫌
　　维耶离所度　　食肉蔽罗刹
　　叶耳恶鬼神　　俱化令度脱
　　师子力已下　　化度四千人
　　又化劫宾[少/兔]　　及四千童子
　　于野畜繁山　　化太子道德
　　地时度白转　　所生化济使
　　退守于双林　　生听于舍卫
　　化梵志无畏　　及无数大众
　　又化优波先　　五百将从俱
　　又度听受等　　及五百梵志
　　化不兰弟子　　有五百贾人
　　济五百释种　　皆令作沙门
　　于清林村落　　化度二百人
　　无特度二百　　会同度五百
　　又于亿传村　　化度八十人
　　此满度六百　　随提聚五十
　　诸天四天王　　大力护世间
　　势力如谷水　　恚害如流波
　　以其越咒教　　为说四圣谛
　　极乃能解达　　立之八正路
　　诸贤士等辈　　二十八鬼神
　　将军凶弊恶　　犯娆人魂魄
　　居雪山鬼神　　竖毛多瞋怒
　　刺毛甚弊恶　　佛灭其恚害
　　女神诸鬼母　　厥名曰取去
　　食世间无数　　婴孩抱上子
　　最小子爱作　　佛取藏钵覆
　　母行方便求　　狂走来诣佛
　　佛问爱子耶　　世人亦爱子
　　若能慈不杀　　吾当示汝子
　　即从教受戒　　执慈不复杀
　　与子归诣佛　　如江河归海
　　将男女甚多　　鬼男女亦众
　　孙息诸男女　　无数塞野泽
　　于祇树之中　　化诸鬼子母
　　将从无数众　　佛授以正法
　　随提国沙门　　度脱四十人
　　四方士沙门　　又度三百人
　　度簇发梵志　　徒党四千人
　　有勇进梵志　　又复度千人
　　如化舍利弗　　精进者无数
　　以化槃特法　　软意教亦尔
　　又如安庠法　　化无数善人
　　化罗旬擩法　　度诸薄福者
　　如化贤良法　　度无数贵人
　　以化厕士方　　度无数贱人
　　如化迦叶术　　度无数调良
　　如化迦楼陀　　无数放逸人
　　如化善除法　　所度无央数
　　以化贵姓法　　聚度亦无数
　　因度占波法　　度诸占相师
　　如迦叶比类　　化晓迎意者
　　舍卫城门中　　逢五百异学
　　化以火围绕　　方便度脱之
　　现神足变化　　度郁鞞迦叶
　　以威神降伏　　梵志名快谛
　　审谛与阿践　　及无苗龙王
　　并言谈长者　　皆急疾力化
　　或如鸯掘魔　　舍走而以化
　　如化香持王　　迎逆烦意度
　　以若干方便　　接度其弟难
　　度梵志因头　　佛从因化出
　　变现身为鹿　　济度野猎师
　　五百释种猎　　化其箭为花
　　化醉如郁伽　　度严饰如彩
　　以度憍怅方　　济诸奢憍者
　　化难动迦叶　　逆不受其施
　　以若干方便　　行调度众生
　　长齿与黑子　　吉瓶及造作
　　诸国弊鬼神　　佛之所教化
　　上升及深奥　　江施与形像
　　至牢山鬼神　　化于普广山
　　度明珠齿鬼　　花齿鬼第二
　　千目及青眼　　法度与赤色
　　婴耳及花耳　　大力甚贡高
　　大深山谷中　　化是诸鬼神
　　佛至大吼国　　度诸优婆塞
　　立之不还道　　凡有百五十
　　建往还道者　　有二百五十
　　须陀洹道者　　具满五百人
　　所向及喜叹　　叹者乐花开
　　听善性及雾　　吉善来充溢
　　称满及善觉　　仲隐光含笑
　　牛胜絜长颈　　未发并泉作
　　如是等罗汉　　同一有五百
　　略说其端首　　度者无央数
　　或以柔软教　　或以粗穬辞
　　或以刚柔调　　佛尽教化之
　　调达之所放　　狂醉于王舍
　　佛所化迷惑　　醉象名财守
　　时于城门外　　佛见猛师子
　　好目视世尊　　佛记当得佛
　　于帝释石室　　降化猛特牛
　　旷野中诸应　　为下生天种
　　时不具城中　　两初生虎子
　　得慈心于佛　　及与千飞鸟
　　鹦鹉及孔雀　　豺犳并维罗
　　龟鳖与毒蛇　　鹦鹆及奢立
　　鸽雀及与乌　　乃及至虾蟆
　　是等蒙恃怙　　皆得生天上
　　裸形入海水　　可浮得彼岸
　　日有千光明　　可以手掌障
　　佛诸经深义　　广博微妙句
　　一切诸圣师　　莫有能究尽
　　无数诸天乐　　无量诸圣神
　　无边空中露　　无底山地祇
　　无数水树神　　无数地天人
　　所度无央数　　先世所愿具
　　犹佛得愿具　　众圣天人师
　　亦充天世人　　所求之善愿
　　亦愿使一切　　有形众生类
　　其学是经者　　令入泥洹城
　　诸天执乐神　　龙鬼阿须伦
　　是等闻佛经　　逮服甘露药
　　见佛受化者　　世间今故有
　　是等护国土　　灾患永消亡
现大神变品第二十
　　诸天之帝　　与诸天俱　　已胜强怨
　　诸阿须伦　　名称力势　　普增远闻
　　坐施安床　　心喜无量　　以微妙法
　　甘露神药　　天人之尊　　甚自充饱
　　犹如天帝　　处施安床　　梵志见佛
　　安坐如是　　心不欢喜　　不得休息
　　因生嫉妒　　怀烦郁热　　因相聚会
　　于林树间　　广共博义　　论说于佛
　　此人何因　　独显于世　　其名听远
　　超吾等上　　及将世人　　入邪径路
　　令梵志法　　转见轻慢　　若其名德
　　转久增益　　吾等名称　　便当灭亡
　　吾等名称　　若灭亡者　　何从能致
　　供养安乐　　故当勤加　　推理思求
　　释种之子　　独得敬养　　若能推尽
　　反其事者　　了必当失　　供养名称
　　各各思惟　　欲露佛短　　或有发声
　　反叹颜貌　　或复称其　　言辞清净
　　又复叹咏　　其相好者　　如是言语
　　斑驳不同　　乃反称扬　　佛之功德
　　于时其中　　有大梵志　　谓众人曰
　　听吾言理　　母生之时　　从右胁出
　　其母永无　　疮痍疾苦　　难动大地
　　六反肃震　　微妙天乐　　自然有声
　　空中自然　　雨诸天花　　金粟银粟
　　盘檀种种　　于时日光　　踰倍于常
　　花下犹如　　杂彩帐幔　　诸天撞击
　　宝钟金鼓　　庆云含润　　如垂降泽
　　日月灯烛　　皆失精光　　普世忻喜
　　如得恃怙　　生于微妙　　林树之间
　　从胁生时　　犹日出云　　未及下至
　　于地之顷　　天帝掌接　　倾侧恭敬
　　子出生时　　显露如是　　奇瑞可怪
　　不可思议　　天地为之　　感动证应
　　自是普世　　将护名称　　少小勤求
　　解脱度世　　尘劳之秽　　蛇蚖毒害
　　正应登临　　转轮王位　　舍乐不顾
　　勤求灭度　　不迷惑于　　少壮之惑
　　念老病死　　伤损其情　　舍家入林
　　息心净行　　名称之美　　熟复踰此
　　其弟子众　　贤良调善　　以是之故
　　得世敬养　　迦叶目连　　及舍利弗
　　是等屈就　　余敢不从　　三王舍弃
　　美号王位　　执持沙门　　微妙威仪
　　其余无数　　贤善贵人　　归释种子
　　训化言教　　佛于世间　　所得谐偶
　　或因弟子　　或以己听　　宜设方便
　　早屈折之　　如恶病王　　思惟除灭
　　曼今吾等　　瑕丑未现　　人未觉寤
　　簇发重戴　　亦[口　　曼]未笑　　灰涂身体
　　裸露五形　　如是礼节　　现子所为
　　不可得胜　　以其辩口　　托诸言说
　　巧便精勇　　及于无畏　　丰秋贤善
　　并与迦叶　　厥性质直　　名曰审谛
　　身体妙挺　　巍巍可畏　　所学聪疾
　　明达踰师　　视世学人　　犹如草秽
　　又自矜高　　意常求敌　　言辞临众
　　譬如醉客　　得至释子　　皆沉着地
　　自居如象　　过猛师子　　吾唯一事
　　可以胜之　　偏当以此　　得伏子耳
　　若能尔时　　必得胜子　　名称可畏
　　又增利养　　唯可请佛　　令现神变
　　子性少求　　又喜惭愧　　每敕弟子
　　不现神足　　若不现变　　则负吾等
　　闻是皆喜　　还相叹誉　　已各罢散
　　各寓庐窟　　魔天其夜　　诣诸异学
　　欲以威神　　令意喜悦　　各各一一
　　至其庐窟　　自变形容　　如其弟子
　　自投其身　　不兰足下　　我真实是
　　圣师弟子　　又复往至　　余五人所
　　遍往行诣　　欺诳六人　　以其神足
　　令各愕然　　梵志欢喜　　谓必果胜
　　诸梵志等　　各各早起　　大相聚合
　　到王宫门　　诣王耳目　　明司之官
　　具各陈情　　使入启王　　是诸梵志
　　大婆罗门　　或所长养　　智慧宿年
　　今来诣门　　求见大王　　如天仙士
　　诣帝释门　　王曰吾闻　　是诸梵志
　　欲与佛竞　　显己功德　　嫉恶于佛
　　善德相好　　如阿须伦　　嫉月之明
　　臣下白王　　是等群聚　　长声向向
　　求敌欲斗　　犹如熊罴　　特牛虎象
　　如为师子　　见遮深谷　　王即听使
　　诸梵志现　　坐席承望　　敬以容礼
　　慈意瞻视　　逊辞与语　　诸师何故
　　劳体顾意　　诸梵志等　　各举右手
　　同声发声　　启白天王　　智达慧人
　　应驰省王　　如天仙士　　谒现梵天
　　梵志立王　　唯以一法　　在于世间
　　诣明人事　　唯以称量　　是法非法
　　立王者位　　如称度量　　自昔以来
　　未曾闻见　　上世之时　　犹不如是
　　视诸梵志　　众善功德　　如于王国
　　受供养福　　愿听其意　　来之意故
　　今尽微愿　　启白天王　　今欲与此
　　瞿昙沙门　　俱于王前　　捔神足力
　　愿躬临视　　大智慧者　　有大神力
　　功德胜者　　然后乃可　　谛觉了知
　　其得胜者　　王请为师　　王良久乃
　　谓诸梵志　　贤明竞争　　理所不安
　　金初不曾　　还与金争　　是故贤明
　　不当争竞　　于是梵志　　重复白王
　　愿王听省　　某等所因　　不复开避
　　某等径路　　于己善法　　劳勤志思
　　舍弃旧典　　所居庐窟　　又复叛弃
　　梵志先师　　突走归趣　　瞿昙法律
　　犹如海水　　入摩竭口　　托是事理
　　及余无数　　以诸言辞　　切逼迫王
　　王因一视　　左右傍臣　　便以此事
　　付梨师达　　时梨师达　　逊辞谓言
　　今说一事　　唯各善听　　贤以善意
　　扪摸疮痍　　以软滑篦　　耗尽病原
　　师子虎狼　　毒害蝮虺　　值其睡眠
　　智者不觉　　佛今坐定　　入禅寂灭
　　仁等不宜　　无事觉悟　　犹如乌鹊
　　与金鸟诤　　牛迹之水　　与海捔量
　　萤火虫子　　与日光明　　田家灰堆
　　欲比须弥　　求欲与日　　力竞光明
　　又欲与月　　比其盛满　　欲与帝释
　　共相照曜　　又请梵天　　示现神足
　　下贱之类　　若饿鬼来　　与诸上尊
　　欲捔神力　　汝等请佛　　亦复如是
　　何智达者　　当信是事　　仁等今余
　　所有弟子　　善自防护　　于释种子
　　如摩竭鱼　　久睡眠时　　不可觉言
　　起来吞我　　时王听受　　梵志所启
　　王前下期　　却后七日　　王便轻出
　　往行见佛　　具向世尊　　陈说此事
　　我于尊法　　终无厌足　　听受世尊
　　微妙正典　　贪众善意　　无有断绝
　　今谛思惟　　世尊德善　　尊无数劫
　　积行如流　　今世功德　　充满如海
　　犹如昼夜　　兴大云雨　　新水入海
　　充盈满实　　佛世尊之　　无量巨海
　　梵志等见　　洪满盈溢　　便欲以手
　　接取洒弃　　洒弃巨海　　欲令枯竭
　　梵志等期　　会祇树园　　却后七日
　　捔神足力　　其已许可　　此等所启
　　是辈与我　　已结要誓　　退忘不失
　　启白世尊　　愚情有失　　愆重如何
　　王体素自　　粗丁姝大　　叹佛威德
　　悚然细小　　世尊弟子　　名曰目连
　　长跪叉手　　前白佛言　　佛天中天
　　众圣之师　　愿默寂然　　是事见付
　　薄能挫折　　此外异学　　犹金翅鸟
　　临海诸龙　　佛以梵音　　而告之曰
　　斯等请吾　　吾宜往应　　王闻佛许
　　欢喜踊跃　　因显发声　　说是言曰
　　地上诸人　　及虚空中　　天龙鬼神
　　听吾言令　　种种展转　　必相告语
　　天上空中　　大山巨海　　相请来会
　　观名称德　　必来莫疑　　普世众会
　　于是斯会　　七日已至　　于祇树间
　　征瑞应现　　以众香汁　　沐浴灌洒
　　若干色花　　遍布其地　　可见之类
　　于空中现　　诸天营从　　与诸天女
　　诸妙宝树　　于空中现　　众宝幡幢
　　如舌舐空　　盖拂垂珠　　而杂种香
　　诸天璎珞　　花鬘转目　　众宝积聚
　　处处显现　　诸天名宝　　侧塞空中
　　天上世间　　莫不踊跃　　故集会来
　　观神变现　　诸天人聚　　犹如大海
　　譬如秋水　　趣于海渊　　尔时有天
　　名曰称令　　观诸无间　　普怀欢喜
　　从天下来　　稽首佛足　　执恭敬意
　　白世尊曰　　我今特当　　殊异于余
　　勤加奉事　　于佛世尊　　若有先时
　　以善施人　　彼则加报　　迎之以善
　　世尊普慈　　加于世间　　以次为之
　　众生恃怙　　如今观察　　佛天中天
　　出兴于世　　独为我故　　自惟我兄
　　大国之王　　己身前世　　行善恶事
　　缘是更历　　大艰难中　　如从天上
　　堕于地狱　　割我两臂　　乃到曲肘
　　两脚见截　　乃至于膝　　犹如屠儿
　　屠羊之法　　解我支节　　令各解散
　　世尊尔时　　来受我师　　缘佛世尊
　　更受生命　　时佛为我　　说微妙法
　　寻还建立　　阿那含证　　我独一己
　　能胜异学　　以神足力　　压伏外道
　　世尊躬自　　难其弟子　　以一切智
　　或能预知　　今当承事　　小加劳苦
　　乃后来世　　以为念事　　梵志后时
　　闻是言论　　便不敢复　　求捔神力
　　以己神足　　忽然升虚　　斯须之间
　　到雪山中　　于深溪谷　　见其好树
　　天香众宝　　甚严微妙　　拔取大树
　　周匝由延　　以手擎持　　犹如宝盖
　　时一切智　　宝座之侧　　时诸天人
　　以杂天缯　　挍饰宝树　　甚可爱乐
　　于时便出　　无量光明　　譬如云除
　　日霍然现　　紫金色炎　　白银色光
　　其光昱昱　　普曜世间　　自然芙蓉
　　从地中现　　千叶莲花　　天杂宝成
　　妙绀琉璃　　以为花茎　　象牙高座
　　在莲花上　　天金花台　　细明珠茸
　　为佛施主　　极妙无比　　时佛徐行
　　就天宝座　　处于花上　　如梵天王
　　佛身光明　　踰倍于前　　日月明珠
　　不可为比　　奋放臂光　　照曜世间
　　一切智灯　　明辉于世　　犹如莲花
　　尘水不着　　众生视佛　　周匝围绕
　　如蜂集花　　而食其精　　熟视佛面
　　而无厌足　　遣使往请　　外道诸师
　　意疑不欲　　来就众会　　时佛告语
　　诸天人曰　　是等不来　　至此共会
　　于时神通　　一切圣智　　众生缘毕
　　应得度者　　即以佛眼　　睹察十方
　　欲从生死　　广度众生　　地即劈裂
　　狱苦尽现　　如大张口　　欲吞世间
　　众生恐怖　　心怀战栗　　如船贾客
　　遭摩竭口　　时佛呼告　　大目犍连
　　敕语众生　　诸地狱名　　是痛如此
　　此苦如是　　犯是瑕恶　　堕是地狱
　　目连升虚　　奋洪声令　　遍十八狱
　　说其罪对　　时众生各　　识本所作
　　我应堕此　　我应生此　　一切众生
　　心尽向佛　　余无可怙　　唯归三尊
　　众生心专　　一向不动　　悚息缚束
　　尔乃现变　　于佛宝座　　四角化现
　　角有四佛　　坐宝莲花　　因是转变
　　无数诸佛　　坐宝莲花　　塞满虚空
　　诸佛光明　　照曜十方　　身或出水
　　如云中雨　　或复变现　　水火俱出
　　满虚空中　　化现如是　　时佛奋现
　　如是神变　　至二十八　　无结爱天
　　诸佛充满　　三千世界　　众生远近
　　见佛所在　　诸佛世尊　　坐莲花上
　　光明神德　　一切具足　　功德巍巍
　　犹如宝山　　四严严饰　　光曜于世
　　如梵天王　　花中出时　　坐莲花上
　　威仪备悉　　唯佛世尊　　降伏魔兵
　　坐莲花上　　德超梵天　　一切众生
　　展转相谓　　劫数若干　　百千万亿
　　无央数劫　　所积聚德　　一切智藏
　　今日乃发　　犹如往古　　劫初之时
　　四生众生　　从梵口出　　佛今所现
　　如古梵天　　世尊口出　　无央数佛
　　自古已来　　众生怀念　　谓此世界
　　唯有一佛　　蒙佛光明　　长养众善
　　无央数佛　　世所恃怙　　佛之大灯
　　然于世间　　光明彻照　　三界众生
　　世间无复　　愚痴之冥　　一切智明
　　愚痴除无
　　绀色光明　　晃深虚空　　坐于千叶
　　宝莲花上　　佛现福报　　满是世界
　　犹如大海　　七宝充盈　　佛现众会
　　皆怀善心　　即以深奥　　柔软清净
　　梵哀鸾音　　以种种声　　广为众生
　　说微妙法　　如是三界　　无常无坚
　　无我苦空　　灭无为安　　佛说如是
　　深要法时　　声遍流闻　　三千世界
　　有亿众生　　发大道意　　又余无数
　　发缘觉乘　　复亿众生　　逮得道迹
　　诸外异学　　舍外邪见　　时佛即便
　　还舍威神　　于众生前　　显然升天
　　于忉利宫　　为母说法　　以甘露药
　　饮诸天人　　佛所以得　　胜诸梵志
　　神足变化　　威德相好　　充满一切
　　众生之愿　　普同净洁　　甘露法药
　　汝今在此　　现大神变　　化度无量
　　无数众生　　其诸天神　　逮见佛者
　　念佛恩德　　拥护世间　　其闻是者
　　增益功德　　缘是种善　　于佛福田
　　得度生死　　苦恼之对　　因入泥洹
　　安乐之城
佛本行经卷第五
升忉利宫为母说法品第二十一
　　以正法甘露　　充饱世间人
　　下解脱种者　　皆放受其报
　　佛功德犹日　　正法喻光明
　　戒品水清凉　　生于天泉池
　　母妙宝芙蓉　　及天林树花
　　欲令时开敷　　故佛升忉利
　　日光昼照空　　月炎曜于夜
　　佛照天世间　　若干严饰好
　　日天子生念　　谓日王来至
　　以世敬日意　　稽首礼佛足
　　月天子怀疑　　盛明所见舍
　　月之光荣好　　归入人慧月
　　寂灭过梵天　　照曜喻天帝
　　深邃胜渊海　　不动安须弥
　　天帝杂宝树　　号名采昼度
　　光明坐其下　　宝树荫金山
　　见母大妙后　　种福果于熟
　　或有方应种　　或复应放者
　　以佛清净德　　面曜如明珠
　　见者心清净　　犹如水清宝
　　尔时佛世尊　　以清和梵音
　　甘露法药雨　　于慈母妙后
　　坠堕离别苦　　生天有是患
　　贪求积聚死　　是为世间苦
　　地狱烧炙煮　　饿鬼渴干燋
　　畜生相啖食　　五情苦无安
　　在所受身处　　众苦辄追随
　　欲离众苦恼　　唯有灭无为
　　当觉三界苦　　犹若疮被毒
　　甚于烧铁擆　　无可解疮处
　　世间苦如是　　觉苦起之缘
　　觉其苦灭处　　觉所以灭苦
　　觉五盛阴苦　　觉劳所因兴
　　尘劳所灭处　　是灭名无为
　　所以灭道者　　名曰八圣贤
　　诸尘劳之毒　　都烧令无余
　　生死甚可畏　　进退不可怙
　　如伎儿木面　　脱一复着一
　　或饮天甘露　　退复饮洋铜
　　或食天甘露　　退啖烧铁丸
　　或复来天家　　或曳然铁车
　　或王或乞儿　　饿鬼转畜生
　　宿对互所拍　　跳迸如拍鞠
　　上下遍三界　　从有至无择
　　闻说是法已　　母妙天帝后
　　八十八劳结　　心垢永灭尽
　　意止深妙法　　又令三垢薄
　　烧诸强尘劳　　妙后证三道
　　大会无数央　　诸天人芙蓉
　　同时俱开敷　　如花蒙日光
　　于是妙后起　　更幸怀欢喜
　　犹如日临山　　光明益盛明
　　亦爱敬于佛　　礼足已启言
　　古来母未曾　　得子此重贡
　　无数劫食地　　心未曾厌足
　　天欲不已满　　莫若今充盈
　　自足令我足　　除着无所著
　　一切智寤我　　无种断我种
　　时无数诸天　　闻微妙大法
　　即殖善德种　　鲜洁佛之种
忆先品第二十二
　　于是天中天　　诸天世人师
　　在于大王境　　摩竭之国土
　　游止竹林园　　思忆往古世
　　光明益显好　　犹如盛火祠
　　佛弟性慈仁　　厥名曰阿难
　　见佛光明盛　　即行诣佛所
　　叉手下右膝　　敬意白佛言
　　唯愿天中天　　决心之所疑
　　未曾见光明　　如今之晖耀
　　唯愿一切智　　说光明因缘
　　于是佛告已　　微妙八种声
　　谛听吾今说　　光明之因缘
　　吾自忆前世　　施无数众生
　　供养千数佛　　种种所须给
　　学无数圣典　　盛祠祀无数
　　难可施与者　　大施与无吝
　　忆念往古时　　大象如白山
　　势力胜邻敌　　吾以用惠施
　　以心所爱重　　二子用施人
　　毛孔皆血出　　吾时名甚爱
　　象马车乘女　　种种用惠施
　　施八万四千　　金角黄牸牛
　　金器盛银粟　　满其所受量
　　吾名为知时　　大施十二年
　　弊恶婆罗门　　来从吾索头
　　时诸天若干　　欲固遮梵志
　　吾归晓诸天　　莫违本所愿
　　时王名月光　　今充吾所侥
　　复有婆罗门　　来从吾索眼
　　不逆即许与　　体所爱之目
　　为王名善目　　因是发大愿
　　今以目施与　　愿后成慧明
　　又复更异时　　鸽飞来趣我
　　为鹰所迸逐　　飞住吾膝上
　　吾尽割体肉　　恣以足鹰意
　　不以来归鸽　　与鹰使为食
　　吾以病人故　　割已体上肉
　　食肉三七日　　其重病得瘳
　　又为普施王　　名为大力士
　　昔除众生病　　今灭其尘劳
　　又吾前世时　　以身惠施人
　　别卖可爱子　　又别卖吾妻
　　卖吾与恶人　　敕吾令杀害
　　吾时名焰月　　不杀没己命
　　吾剥皮为施　　缠叠为灯炷
　　同时然灯炷　　与身炎皆炽
　　王名坚金刚　　其耐痛无比
　　以是求一愿　　举足以成佛
　　以身与虎狼　　地六反震动
　　因此勇猛意　　超度过九劫
　　曾以一善施　　主地尽四海
　　前为转轮王　　号名曰大天
　　始建王风教　　率以十善行
　　弃舍四方域　　剃头修净行
　　又为普地主　　号名曰尊帝
　　于是地上立　　八万四千城
　　时为此诸城　　部分境界已
　　八万四千王　　俱出剃头学
　　曾为王多求　　贪欲狂迷惑
　　越度大海表　　求土地人民
　　吾时为梵志　　大智名上度
　　将顺教是王　　还其正志思
　　曾为白象王　　如日甚姝好
　　六牙甚可爱　　弈弈有光明
　　猎师贪牙故　　箭射中其心
　　便自拔牙与　　心不起恚乱
　　净施王游猎　　因至深山中
　　闭群鹿二王　　置于深谷厩
　　以一妊母鹿　　鹿王代就死
　　使普境野畜　　无复恐患忧
　　有国忽父母　　害杀长老者
　　吾尊奉孝养　　地穴济父母
　　天空中问义　　父教吾决答
　　断众生倒见　　济令不堕狱
　　大蟒闭贾客　　围绕置中央
　　吾时缘宿行　　生为师子王
　　发象为力势　　踏蟒即令死
　　济五百客命　　安隐得归家
　　佛尔时说此　　生经五百章
　　三千大千界　　普六反震动
　　有亿众生类　　皆发大道意
　　又有亿众生　　各证以四道
　　上世贤智士　　不可称奇异
　　菩萨发勇猛　　施舍其躯命
　　从乞求者意　　终无所违逆
　　功德得自在　　万物及躯命
　　丛残短寿命　　是乃可为奇
　　尘劳所缠裹　　怀恶盛迷惑
　　能以慈悲力　　钩还具恶心
　　能舍所爱重　　财宝及躯命
　　众生有豪尊　　世得自在者
　　应为恶之时　　自制而不为
　　昼夜行众善　　以休息其意
　　缘是自劝进　　志愿在佛道
游维耶离品第二十三
　　世智一切敏　　所愿无不成
　　慈哀加众生　　如人有一子
　　犹如转轮王　　放教靡不从
　　患厌世五欲　　欲入法慧窟
　　世尊亦如是　　开建为佛事
　　勤劳行广化　　事无不究竟
　　随生死恶世　　顺见其起灭
　　欲入大无为　　灭意寂然定
　　时维耶离城　　吸人精魄鬼
　　入城兴疫病　　逼迫相娆害
　　尔时维耶离　　疫盛如炽然
　　国诸王大臣　　集会博论义
　　厉气之大火　　烧然国万民
　　各共精意思　　何方除此殃
　　长者名财明　　第一清信曰
　　睹世更无谁　　唯佛可恃怙
　　因遣清信士　　财明以为使
　　长者清信士　　都共叉手向
　　尽五体投地　　共遥白佛言
　　普救护世间　　愿济我国厄
　　如冻者求火　　犹重病请药
　　若冥愿明晓　　失路者晓导
　　我等求世尊　　欲观天人乐
　　使往至佛所　　佛即许受请
　　今舍家觉知　　天人思扰动
　　天于上空中　　告王未生怨
　　如何安无忧　　今当与佛离
　　王闻天教告　　心即悚然惊
　　意怀愁悴曰　　众生心闇钝
　　谁能诣慧砺　　砺其闇钝心
　　尘劳之愆咎　　宿对之重债
　　众生重债咎　　谁当济令轻
　　我等久见闭　　在生死牢狱
　　谁当以清钥　　开吾等狱门
　　吾等久暴露　　渴爱之日阳
　　谁当施正法　　月精解渴珠
　　王因敕令严　　轻驰往见佛
　　因请佛明日　　愿屈就宫食
　　敕厨令严具　　盛馔百味饭
　　佛许于宫中　　受王一月请
　　平治七阶路　　乃至流江恒
　　路设诸帐幔　　严饰犹天宫
　　杂色众花香　　散以遍布地
　　人集如水涨　　盈溢譬如海
　　明珠以挍饰　　色白如盛月
　　王之服乘盖　　敬意施奉佛
　　时佛未久顷　　即到恒水侧
　　王更进上佛　　五百七宝盖
　　人王上五百　　诸龙王贡千
　　天王献五百　　维耶离五百
　　为世大覆护　　应受宝盖施
　　尽受诸宝盖　　余唯置其一
　　尔时天中天　　与诸弟子众
　　二千五百人　　便度流江恒
　　维耶离诸王　　尽心爱敬佛
　　供给所当得　　以次来到国
　　佛便即时入　　维耶离大城
　　以八妙深重　　梵清净音声
　　佛即说一偈　　诸有众生类
　　地行乘空者　　宜慈爱众生
　　以清净慈水　　普洒于大地
　　热渴所逼狂　　得水饱满凉
　　从佛之庆云　　放甘软言雨
　　举城充饱满　　除重毒害患
　　佛于是即还　　出到城门外
　　佛与诸沙门　　绕城而徐行
　　施护现吉祥　　咒愿普永康
　　举国蒙覆护　　快乐不可量
　　时长者财明　　请佛及弟子
　　饮食香甘馔　　种种尽爱敬
　　时佛广斑宣　　深要之正法
　　师子音以下　　四千人得道
　　佛与弟子众　　乃至捺女林
　　奈女闻之已　　驰出往见佛
　　到门即下车　　璎珞如电云
　　始入园林树　　状似吉祥天
　　行步趋庠序　　如水随波流
　　颜容如春阳　　芙蓉花之丛
　　将诸天人女　　服饰之恣貌
　　行于林树间　　或动天地眼
　　佛世尊视见　　魔王之罗网
　　目观其美色　　坏人戒律行
　　佛以梵音声　　告诸沙门者
　　捺女今来至　　卿等摄捡意
　　各建志手执　　精进之强弓
　　以正直之矢　　筈承智慧弦
　　皆被定意铠　　乘自守戒车
　　各储慈观意　　入眼色战阵
　　卿等当谛计　　女人何可是
　　假借相欺惑　　如铜铁金涂
　　皮薄如蝇翅　　若不以覆上
　　此但是肉积　　当作是计知
　　涕唾眼中眵　　若不拭却者
　　及与身上垢　　若不以水洗
　　脓血及粪除　　聚会于一处
　　熟思视是者　　欲意灭不生
　　卿等自观计　　是骨舍可恶
　　以筋缠束缚　　外则以肉涂
　　衣裳服饰覆　　如画师覆壁
　　但作是自观　　莫随彼欺惑
　　坚慎护心意　　后可有所益
　　初不调伏心　　后则不可御
　　邪行失正路　　迷惑回周旋
　　犹如官磨马　　竟以绕磨走
　　眼喜视色者　　心则随目惑
　　谛观其表里　　愚染慧离着
　　时佛以是教　　诫诸幼弟子
　　即共自捡摄　　一心视佛面
　　捺女遥见佛　　光相明严好
　　巍巍林树间　　如日云中出
　　慈敬意视佛　　微妙心清净
　　犹如树花繁　　风吹令倾屈
　　如是礼佛足　　叉手心恭敬
　　却就其坐位　　佛便告之曰
　　女情贪放逸　　卿善心诣吾
　　信乐正真法　　是利甚难遇
　　男子信乐法　　是不可为奇
　　男虽意深重　　尘劳犹差薄
　　女人常回旋　　于诸尘劳爱
　　意局心轻躁　　专著六所欲
　　汝心存于道　　是最可贵奇
　　一切世无常　　无吾我可恃
　　疾病侵安隐　　老毁颜色貌
　　劫夺人寿命　　乐法无患难
　　女人多贪嫉　　不喜怨憎会
　　女人心恋着　　不乐与爱别
　　凡受女人形　　必有是二恼
　　以是义之故　　汝当勤奉法
　　奈女性软弱　　心甚怀惭愧
　　正法所劝进　　勉宜起恭敬
　　便叉手长跪　　前白世尊言
　　愿佛垂慈愍　　明旦受我请
　　时佛觉其心　　甚清净欢喜
　　默然受其请　　女便辞欲退
　　因五体投地　　稽首礼佛足
　　厌恶女人形　　怀惭且还归
　　时佛许奈女　　受请去之后
　　维耶离贵贱　　皆来至佛所
　　白马白车盖　　衣服皆素帛
　　诸容饰皆白　　威仪甚可观
　　青黄赤黑色　　种种各部别
　　严饰来诣佛　　犹忉利天人
　　是辈亦请佛　　佛言已受请
　　佛许奈女请　　是辈皆怀恨
　　时佛为是等　　广说微妙法
　　甘露无损减　　灭除诸苦患
　　粗略为现说　　四谛之要法
　　无数诸离犍　　皆服甘露药
　　佛当于尔时　　化无数离犍
　　告辞等已下　　心皆建正法
　　犹如化猛盛　　还反地狱苦
　　及无数众生　　皆下生天种
叹定光佛品第二十四
　　宿世殖百福　　千岩峻无极
　　智慧之川谷　　甚深难可测
　　众口言辞风　　不能令倾动
　　坐定如太山　　然无能转移
　　犹如青黑云　　晃昱震电光
　　杂宝众花盖　　在上空中旋
　　时阿难见此　　未曾为瑞应
　　怀踊跃喜心　　长跪白佛言
　　种种天花　　甚微妙好　　如有心意
　　来供养佛　　犹如林树　　遇群野马
　　如雪山中　　众花香树　　面如千叶
　　莲花之色　　世俗之水　　不能污者
　　甚难见闻　　如忧钵花　　唯愿颁宣
　　花瑞应故　　佛以微妙　　深重净音
　　梵声觉寤　　充饱众生　　遍开三千
　　大千世界　　以慈悦意　　告阿难言
　　乃往过去　　无央数劫　　无量善德
　　庄严相好　　犹如炬耀　　消除晦昧
　　以正法明　　除愚痴冥　　往昔有佛
　　号名定光　　三千世界　　众圣之师
　　一切智慧　　犹之大海　　心如虚空
　　无所挂碍　　六度根株　　甚深牢固
　　十力之茎　　甚大坚强　　四无所畏
　　之四觚岐　　三十有二　　相好枝条
　　三达普智　　微妙牙节　　八十种好
　　柔软好叶　　慈悲荫覆　　甚令清凉
　　觉意之花　　禁戒德香　　所说花开
　　现四谛台　　四种道证　　果甚香美
　　天人乐法　　犹如蜂聚　　应服佛树
　　华味之精　　其闻花香　　食树果者
　　以解脱味　　饱满充盈　　乃前世时
　　愿求佛事　　勤行不懈　　现其报应
　　寻得法药　　甘露蜜浆　　充饱一切
　　久远饥虚　　发愿欲求　　大悲之意
　　因是欲入　　华严大城　　初举其足
　　蹈门阃时　　地神于是　　肃肃而担
　　三千大千　　佛之世界　　踊跃六反
　　而大震动　　雨华覆地　　诸天塞空
　　天乐于上　　如云雷声　　天女空中
　　鼓乐弦歌　　叹佛累劫　　相好功德
　　鸟兽欢喜　　相和悲鸣　　器皿相樘
　　成歌颂声　　佛与弟子　　威仪庠序
　　犹如月满　　与众星俱　　百福德相
　　晏然如昼　　微妙相轮　　千辐理成
　　以足蹈地　　迹如印章　　千辐相轮
　　微妙而明
　　调御六情马　　驾乘六度车
　　施戒之辇舆　　慈箱喜护屋
　　定意以调御　　八正之大幢
　　寂灭智慧轮　　四等大慈盖
　　一切智首冠　　觉意之璎珞
　　大悲甚速疾　　都邑示无为
　　颁宣微妙法　　以调和众生
　　行道庠雅好　　千日同时出
　　日初显山岗　　池华芙蓉开
　　定光佛时亦　　寤众生心花
　　尔时佛心念　　众生无彻视
　　化成为琉琉　　令众生通见
　　一切遥睹佛　　各各如视镜
　　人云集填路　　动国震四海
　　时有梵志子　　敏达执智通
　　族贵性高明　　厥号曰善思
　　始闻说佛名　　喜踊衣毛竖
　　普如钩所制　　离俗向道场
　　累劫积功德　　善本使延至
　　一切智明寤　　如花睹朝阳
　　时遥见大光　　如春日出云
　　金刚帝圣种　　视之无厌足
　　见佛喜踊跃　　德力远清净
　　自思遭佛世　　以何供养尊
　　时见一女子　　挟持香水瓶
　　中有七青莲　　如慧七觉具
　　以其宿福德　　瓶化成琉璃
　　见花喜叉手　　诣女以诚问
　　唯观福德山　　奇异珍宝器
　　独为普众生　　苦厄度归趣
　　敬慢二俱除　　愿我莫空反
　　昔世所供养　　今我亦宜供
　　唯妹与我花　　欲以奉上佛
　　价从意不违　　曼佛今未去
　　唯妹助为福　　发净意向佛
　　佛如随意珠　　种愿从意生
　　时卖七花女　　含笑而答曰
　　是花价甚贵　　仁者安能买
　　答言从女买　　曰花枝直百
　　但时与我花　　价数从汝意
　　因左顾视曰　　挟惭而答曰
　　我亦欲以花　　贡上供养佛
　　谦逊辞答曰　　汝自作花卖
　　佛不受虚养　　汝诚不为欺
　　女答当与花　　当许为我夫
　　答言女态恶　　违顾求道心
　　女叉手答曰　　终不违仁心
　　今便当誓愿　　安施不敢逆
　　即取其价　　与花五茎　　别托二枚
　　以结誓愿　　尔时菩萨　　得花七枚
　　即便建立　　决定上愿　　如今天尊
　　救护世间　　愿我后世　　得道如佛
　　发重愿已　　即便散花　　在上空中
　　化成花盖　　佛之晖曜　　晃昱如日
　　青莲花盖　　如庆云起　　佛适游进
　　盖亦随之　　佛明如日　　盖如绀云
　　菩萨见变　　欢喜踊跃　　五体投地
　　自归佛足　　即时解发　　前以布地
　　佛以慈心　　而以足蹈　　足相明照
　　如红芙蓉　　在其发上　　足发俱明
　　如红莲花　　累青莲上　　佛慈愍故
　　停足发上　　佛以圣达　　一切敏意
　　觉知菩萨　　心勇猛力　　即时欣笑
　　五色光明　　曜从口出　　若干彩色
　　时佛侍者　　长跪叉手　　前白佛言
　　诸佛无缘　　终不妄笑　　佛何故欣
　　唯愿世尊　　颁宣笑意　　佛以尊重
　　海雷震声　　清净梵音　　而告之曰
　　如我于世　　兴出作佛　　普慈覆世
　　济众生苦　　汝亦当成　　世间将导
　　当于炽盛　　尘劳苦世　　百年寿时
　　释种族中　　当成佛道　　号名能儒
　　受决言已　　欢喜无量　　得欢喜力
　　踊升虚空　　心勇身轻　　升降如波
　　犹月盛明　　大海波起　　虚空尚可
　　有形堕地　　地或可上　　升住空中
　　四大或能　　舍其本性　　佛之决言
　　终无改异　　世尊面貌　　如月盛满
　　口演光明　　清凉言辞　　遏灭世间
　　燋然盛热　　犹如夏时　　十五日月
　　异学典籍　　内虚外欺　　愚冥诳惑
　　一切世间　　佛说明法　　清净太平
　　入泥洹城　　犹如归家　　以其种种
　　叹誉妙花　　奉散叹誉　　己身蒙叹
　　天妙意花　　粟米金银　　以散佛上
　　遍布覆地　　未堕地者　　化成华盖
　　当在佛上　　进退随行　　犹如日辉
　　双日俱明　　青莲在在　　如绀云起
　　从空中下　　怀喜更新　　重复自投
　　归命于佛　　其发皆在　　世尊足下
　　自然而散　　遍布其地　　卿等忆此
　　岂异人乎　　时善思者　　则吾是也
　　以慈敬意　　散华奉佛　　今成为佛
　　一切世师　　缘是人故　　华盖覆吾
　　发吾意思　　令忆宿行　　夫行善者
　　福报如是　　终不败亡　　当谛知之
　　尔时各共　　分取吾发　　诤竞接取
　　人得少许　　是等皆于　　佛前得度
　　入于泥洹　　寂无为城　　时得发者
　　余有四十　　随提国人　　持戒沙门
　　皆成罗汉　　六通备具　　建立第一
　　微妙善法　　如过去佛　　号名定光
　　充满梵志　　善思所愿　　如其喜踊
　　上升虚空　　时佛重赐　　与大智慧
　　众生闻已　　皆当笃信　　方便求索
　　施众善德　　布施持戒　　智慧勤修
　　弥勒出世　　显其福报
降象品第二十五
　　尔时世尊　　游王舍城　　行福众生
　　地为大动　　诸佛瑞应　　奇异感变
　　欲入城时　　皆为显现　　尔时调达
　　怀毒害心　　觉佛入城　　瑞应悉现
　　赍嫉速诣　　王阿阇世　　为诈诱进
　　教使逆恶　　汝篡父王　　我当杀佛
　　俱共照照　　犹如日月
　　饮王以伪辞　　饮象以醇酒
　　象得醉酒狂　　鸣吼如雷震
　　即时放醉象　　奔驰来向佛
　　譬之暴冥风　　来欲灭佛灯
　　犹如劫尽风　　欲坏灭世间
　　健如金翅鸟　　怒如阎罗王
　　佛心坚不倾　　不为象动摇
　　犹如摩罗山　　不为海风动
　　突来至佛前　　即到屈足礼
　　摄伏心着地　　喻尘遇暴雨
　　如从赤云中　　日光晃然明
　　昱昱譬流星　　堕于异山顶
　　从袈裟云中　　放右臂光明
　　晖曜照大象　　如日加黑山
　　德相手触象　　象即时醒寤
　　犹如炬明现　　晦冥退却缩
　　象霍然醒寤　　意即得安足
　　犹如神仙咒　　触虺毒即除
　　象即时屈伏　　自归佛足下
　　佛时显光明　　如日出山岗
　　时调化醉象　　教令种善本
　　化应度者已　　即还到精舍
　　于时其城中　　有一贵姓子
　　年幼性柔软　　聪明志敏达
　　笃信行众善　　爱敬戒律法
　　尊重师事佛　　厥名曰高度
　　调达往诣之　　诱以众言辞
　　悉受吾言教　　必当厚相待
　　显以高爵位　　增益其荣禄
　　若能从吾者　　卒后当为王
　　时贤士高度　　闻调达邪辞
　　即以正法言　　答于调达曰
　　谛听吾所言　　叹所事师德
　　即时旋其身　　向佛所在方
　　跪右膝着地　　叉手心谦敬
　　倾屈头面礼　　高度便叹言
　　已度于无极　　众苦之渊海
　　十力以得度　　济众生无惓
　　昼夜不休息　　导众立善本
　　吾所归事师　　号曰佛世尊
　　吾不事余师　　余无所归侍
　　故不相受言　　汝当谛知是
　　时弊恶调达　　心甚怀恚怒
　　挼手索其掌　　顉头而还去
　　谄媚辞向王　　谗遘于高度
　　王敕其侍臣　　怀害凶猛者
　　授其宝璎珞　　价直数千金
　　卿当独密窃　　以此宝璎珞
　　掷高度舍中　　慎莫令人知
　　其臣即夜往　　顺从王教敕
　　其家人早起　　得此宝璎珞
　　即持与大家　　得之甚喜悦
　　遣人逐夫还　　以宝璎示之
　　高度见宝璎　　甚怖而长叹
　　即以酸楚辞　　而告其妻曰
　　得无是怀毒　　施恶加人者
　　调达设方便　　欲坏灭吾耶
　　昨夜以宝璎　　掷吾舍中乎
　　其坐闷心顷　　官司至其门
　　即以此宝璎　　挂着高度颈
　　即时启王言　　珠从高度出
　　王令敕诸臣　　推之以旧法
　　刻吏怀恶害　　犹太山使者
　　眼赤持兵仗　　状如地狱卒
　　皆着黑皂衣　　以血涂其身
　　为着赤屯头　　当诣行刑所
　　击鼓如雷音　　吹贝鸣震动
　　以铃系其髻　　驴驼而出城
　　到即赐其食　　饮以垂死浆
　　时调达遣人　　告其家居曰
　　但来自归吾　　当济令得活
　　亲族围绕之　　举声而号哭
　　声驰闻如远　　令行高度刑
　　无央数人集　　向向动其城
　　游一切智庭　　止宿于大慈
　　履行于大悲　　昼夜行推求
　　迷惑五道中　　失路川谷者
　　如牛爱其子　　欲济活孤犊
　　时佛告阿难　　卿往行入城
　　遍里巷告令　　大声说是偈
　　今日是高度　　出家狱牢系
　　当为法沙门　　服甘露药浆
　　时彼有梵志　　闻阿难所令
　　还语其党类　　是何故妄言
　　梵志中达者　　应声答之曰
　　火可变为水　　甘露可为毒
　　四大或复可　　舍其本体性
　　佛之言教令　　终无为改异
　　于是高度子　　冲幼可怜愍
　　攀缘其父颈　　呼哭不可止
　　唯父垂怜愍　　愿自归虎狼
　　众生所贵重　　唯人命难得
　　若令官见杀　　以代慈父刑
　　若当行自归　　趣弊恶调达
　　时高度强志　　而告其子曰
　　愿舍己体命　　终不能离佛
　　其妇奔走来　　放发悲呼哭
　　泣血而交流　　下沾胸衣裳
　　种种叹楚曰　　慈仁之夫主
　　澡手体相受　　如何中离别
　　往与有言要　　终不相舍离
　　今渐现为恶　　犹如行路子
　　如何不顾愍　　妾唯有一子
　　愿当顾贱妾　　怜伤孤独子
　　可外阳自归　　向调达济命
　　内情勤至心　　窃尊佛为师
　　高度久乃至　　而答其妻曰
　　且听今当说　　吾心之决定
　　三千大千界　　最尊可恃怙
　　吾已自归佛　　何故惜身死
　　吾已自归佛　　众宝须弥山
　　何能归下劣　　倚着秽粪积
　　吾已自归佛　　戴仰日月明
　　如何当反舍　　归趣萤火虫
　　吾已自归佛　　金翅鸟之王
　　如何当舍行　　归趣乌鸟子
　　吾本誓发愿　　欲饮大海水
　　今此牛迹水　　何能解吾渴
　　吾今自归佛　　诸法德相好
　　如何当行诣　　小劣恶行者
　　妻答其夫曰　　且当护济命
　　调达与汝现　　可追唯旧好
　　即答其妻曰　　宁遭诸恶害
　　剑毒蛇蟒虺　　怨火相烧然
　　是可设方便　　智慧良药除
　　终不当附近　　恶友怀秽垢
　　恶友相污染　　坏人善本意
　　佛教使莫从　　牵至无择狱
　　遂持高度至　　林树丘墓间
　　即发慈悲心　　佛殷勤禁戒
　　狱卒便拔剑　　欲行高度刑
　　利剑不能伤　　贤士高度体
　　即还告王曰　　利剑不能伤
　　贤士高度体　　更敕行何刑
　　调达附议曰　　可生贯以杖
　　缠之以生革　　竖之于路侧
　　如教便贯之　　一心存念佛
　　佛如金翅鸟　　飞到丘墓间
　　佛以八种声　　而告高度曰
　　吾今得济卿　　如是毒苦厄
　　诸佛之慈哀　　清净甘露法
　　次第为高度　　颁宣四圣谛
　　高度寻即成　　畅至罗汉道
　　即时以六通　　身轻升虚空
　　当阿阇世前　　在上虚空中
　　种种现神变　　大众莫不见
　　为王说妙法　　令王觉识之
　　我身是高度　　王宜悔所为
　　王闻其所说　　心迷闷躄地
　　左右以水洒　　良久乃苏起
　　都不当畏惧　　怨敌炽盛火
　　亦莫畏鬼魅　　及弊恶毒龙
　　心如利剑戟　　口辞甜如蜜
　　言与事相返　　当顺是恶友
　　调达外貌亲　　正是吾恶怨
　　现如正法幢　　导吾入恶道
　　自烧使无余　　以虚等烧吾
　　咄若何甚剧　　遭遇恶友者
　　吾与之为友　　退父逆篡位
　　饮象令醉惑　　放使突向佛
　　教吾怀恶逆　　以山石磓佛
　　从是恶友教　　背违佛圣师
　　王即惨然起　　投高度足下
　　愿舍除重咎　　因倚恶知友
　　我自今已往　　当为佛弟子
　　以佛为师父　　远离恶知识
　　佛以神通力　　调伏狂醉象
　　化令入正路　　种殖善根栽
　　如救贤高度　　木锵苦毒患
　　服甘露良药　　众苦毒尽除
　　其闻是奉持　　至心得向佛
　　奉行善因缘　　都令诸苦灭
魔劝舍寿品第二十六
　　如日初出　　显于山岗　　奋大光明
　　消灭厚冥　　佛法中天　　正法晖明
　　颁宣言辞　　净无垢光
　　心怀愚痴冥　　如幽深溪谷
　　日以大光明　　推尽幽冥原
　　如清明无云　　日光靡不照
　　佛所至教化　　莫不蒙济度
　　犹如大金山　　大祠祀盛火
　　如鱼怨盛阳　　竭尽尘劳水
　　欲界尘劳王　　厥号名弊魔
　　率来至佛所　　便说是言辞
　　维佛往昔坐　　尼连禅水边
　　我尔时启曰　　众言最先首
　　诸可所作为　　其事以成办
　　诸所可觉悟　　已达无有余
　　所愿具充满　　今可舍寿命
　　于时还答我　　决定言教曰
　　吾今且未有　　四部大弟子
　　又复未有畅　　解达智慧眼
　　建立显佛事　　大尊重所处
　　非少许方便　　仓卒可及逮
　　不明之晦冥　　未蒙光照明
　　日出未经天　　不可便还没
　　大海陂池水　　龙阿修伦藏
　　若人以裸身　　欲渡大海者
　　若欲以蚊翼　　覆蔽十方空
　　或如小蚁虫　　欲与师子战
　　若复欲发意　　一举能饮尽
　　无量大陂池　　竭令无有余
　　若欲以口气　　吹须弥宝山
　　令各分迸散　　悉成为埃尘
　　陂池之漫水　　须弥宝大山
　　师子海虚空　　是事尚可为
　　佛功德之池　　须弥海虚空
　　十方天世人　　无能度量者
　　以故吾尔时　　语卿魔如是
　　今非是劝吾　　灭度决言时
　　如今便可陈　　卿之所志愿
　　当随其所启　　魔便白佛言
　　世尊诸弟子　　今皆调贤良
　　守禁戒精进　　皎明成罗汉
　　身在地住立　　以手扪日月
　　变现身令大　　至大无结天
　　从大生死中　　劫夺我众生
　　出吾部界入　　无为如还家
　　世尊一切智　　所作无不办
　　名闻如大海　　十方普充满
　　世尊无比圣　　以佛十种力
　　坐于道树下　　被牢强忍铠
　　以手坚执持　　大慈之强弓
　　放引智慧发　　捷疾之利矢
　　我与八十亿　　诸魔王将军
　　适放一慧发　　败我大军众
　　犹往古列士　　独与大军战
　　适放一利发　　胜槃沓大军
　　憎爱二大垢　　俱灭令无余
　　伏心之醉象　　令得永调良
　　以正法大盖　　覆诸应度者
　　令一切众生　　得避尘劳电
　　裂坏贪餮口　　杜塞无厌心
　　颠倒躁扰性　　如扑阿须伦
　　以最上第一　　坚牢智慧犁
　　耕诸旷大地　　反其愚痴原
　　以大正真法　　昼度微妙树
　　下之于世间　　花香饱众生
　　降现在有中　　广大生死海
　　以空无意身　　鸣大正法珂
　　在于欲界中　　受于系闭者
　　生死之堡聚　　甚劳强难胜
　　世尊如力士　　澡脱皆令出
　　得住于无漏　　珍宝之台渚
　　世尊寝卧于　　智慧之大地
　　齐中生微妙　　正法之芙蓉
　　其香甘无比　　感动天人心
　　来集受训诲　　如蜂食花精
　　以师子形相　　佛之猛利士
　　愿伏强难伏　　尘劳阿须伦
　　已灭尽世间　　生死之力士
　　普胜于三界　　世尊最第一
　　或有以世间　　生长哺乳力
　　或有以巧为　　神变现化力
　　于诸天世人　　得胜最第一
　　以己之善行　　独剧着世上
　　今正是世间　　放舍寿命时
　　时佛闻魔王　　种种之劝辞
　　时佛天中天　　梵音告魔王
　　今魔当怀喜　　必无复忧患
　　今却后不久　　三月当舍寿
　　可舍心怀热　　卿魔愿已备
　　闻佛说是誓　　魔王甚欢喜
　　即时于佛前　　忽灭还不现
　　于时世尊即　　定意斯须顷
　　意了智慧俱　　寻还解散意
　　放舍前神通　　无限之长寿
　　圣以神通力　　更存寿三月
　　世尊已放舍　　无限安长寿
　　地祇即惊怖　　六反大震动
　　四方皆雨堕　　霹雳大炬火
　　犹如劫尽时　　须弥雨炬火
　　霹雳连续堕　　普周遍空中
　　犹如劫尽时　　大地火干烧
　　时佛天中天　　即说是偈言
　　犹如破车毂　　强载曳此身
　　于时阿难见　　是怨恶变怪
　　心怀疑战动　　诣佛问其缘
　　时佛告阿难　　吾已舍长寿
　　是故地大动　　现是恶征应
　　时阿难闻佛　　如是之言教
　　即自投于地　　如栴檀树崩
　　举身众毛孔　　沸血皆迸出
　　心中怀哀戚　　泣血流于面
　　一则尊敬师　　二则兄弟爱
　　重爱情未解　　悲痛迷荒心
　　怀爱熟视佛　　久顷乃发言
　　辛酸楚毒苦　　悲哀恋慕辞
　　呜呼何甚恶　　无常甚速疾
　　佛之光明灯　　忽然便欲灭
　　犹如寒时火　　盛旱热时雨
　　疲得垂日盖　　莫不蒙其赖
　　众生甚可怜　　当迷惑失路
　　于大生死中　　无边旷野田
　　示人以善道　　审谛识正路
　　三界之导师　　舍世何速疾
　　都普世众生　　爱热所燋烧
　　周旋疲长涂　　旱渴甚久远
　　甘池以解水　　其味甚清美
　　最上清凉池　　忽然欲枯竭
　　去来今现在　　三世无不达
　　心入微妙法　　智慧之面目
　　照三千世界　　犹视净明镜
　　世眼忽灭盲　　一何痛之甚
　　众生立笃信　　根芽甫生者
　　如有欲渐长　　又已成就者
　　如是之等类　　渴仰佛云雨
　　此诸垂成苗　　忽当旱燋然
　　世尊四十四　　智慧之火光
　　一切智大锭　　普曜三千世
　　照现大光明　　一切众生眼
　　众生何可伤　　当还投邪冥
　　觉慧之渊海　　广长甚深远
　　佛独能先度　　顾愍伤众生
　　今当舍世间　　我等何恃怙
　　犹如慈父母　　远子旷长途
　　普爱于众生　　慈乳甚盛满
　　正法之乳湩　　甘美大丰盈
　　世尊之大慈　　犹初生犊母
　　今舍犊令孤　　我等将旱枯
　　久迷惑失道　　于五幽溪谷
　　众生应度者　　犹如孤犊子
　　世尊遍推求　　如慈母慕儿
　　今谁当推索　　我等何伤失
　　是愁忽然过　　后继续复来
　　日夜相推逐　　周旋如轮转
　　昼夜如两手　　方便无休息
　　掬非常命水　　饮之无厌足
　　我心甚迷荒　　无所觉识知
　　心是金刚耶　　能忍不坏碎
　　每追侍世尊　　犹如影随形
　　形忽然欲减　　影当何所依
　　今我当舍离　　远佛天中天
　　如身离寿命　　不复可目名
　　无常之宿对　　何不追逐我
　　寿已舍其身　　何可立须臾
　　尊于大众会　　曾有说是言
　　其有证道谛　　四神足具者
　　能住寿至劫　　或复能过踰
　　佛之道神力　　自在畅无碍
　　唯佛世所怙　　今愿且住寿
　　愍伤众生故　　幸住寿劫余
　　愿尊垂大慈　　怜伤于众生
　　住寿令延长　　未度者甚多
　　于时佛世尊　　见阿难如是
　　愁毒甚憔悴　　因垂抚慰恤
　　佛世尊大慈　　告以加爱言
　　汝谛观自然　　世动归灭尽
　　一切世间事　　终不可不然
　　其有成立者　　不得不坏堕
　　诸有成立事　　若当终始者
　　终无有发意　　求处泥洹城
　　吾前为卿等　　具颁宣法教
　　为师之诫事　　无有余遗隐
　　吾身若留住　　及度世之后
　　卿等勤奉法　　用吾色身为
　　但当力精进　　尽形奉禁戒
　　方便求觉慧　　急如救头燃
　　道品所修行　　凡有三十七
　　速当设方便　　令心觉解达
　　诸善之根源　　皆当由之生
　　以灭定羁靽　　系靽心醉象
　　以智慧钢钩　　制御令回还
　　以正谛谛观　　缚令不越逸
　　灭心令静定　　智慧慈敬眼
　　卿等必以是　　谛视吾法身
　　其有谛见吾　　正法之身者
　　吾现在于世　　常见我不离
　　吾今为汝等　　乃至当来世
　　愿变苦毒树　　令成甘露果
　　先当勤服食　　觉意花之精
　　成四道果证　　续饱满世间
　　俗外学贤圣　　皆不逮觉了
　　厚云及上体　　洁持与爱生
　　我洁安庠天　　力虑及天帝
　　是皆不达道　　吾令汝等觉
　　无能寻端底　　得知出要者
　　外师所止息　　因迷惑还堕
　　唯有佛世尊　　无碍最慧灵
　　以是于有中　　坏尽尘劳原
　　犹如良医士　　有八种药方
　　吾以各分别　　众药之种类
　　其贪淫多者　　恶露观为药
　　瞋恚用慈除　　愚痴以慧灭
　　如向者阿难　　汝之所陈启
　　愿佛住劫寿　　或长踰于劫
　　是观过去佛　　随俗宿对行
　　不尽世上寿　　吾分寿舍一
　　吾何为久与　　此蛇虺箧俱
　　强曳无返复　　仇怨对已尽
　　湿倾危朽舍　　蛇虺甚可畏
　　阿难不当速　　舍此身逃耶
　　汝从水索火　　从铁中索金
　　从芙蓉花茎　　欲得金刚杖
　　从恶毒器中　　欲索甘露药
　　与狂论定计　　从怨求畅爱
　　地狱中求药　　厕中求香美
　　欲教训猕猴　　令重莫轻躁
　　朽舍久危墙　　湿沙以为城
　　云泡水上沫　　露灯难恃怙
　　如坏器盛水　　亦难可久保
　　轻脆甚于是　　无强速坏舍
　　当作是觉知　　可得四大身
　　何见正谛者　　堪任升此身
　　众生愚痴故　　悦意不怀忧
　　见他有死者　　不自计当尔
　　放心于不要　　耗尽其寿命
　　终不设方便　　求益己善本
　　当作是觉知　　普世归无常
　　天地宝石山　　皆当归灭尽
　　大渊海陂池　　不久皆干竭
　　名宝须弥山　　亦必当崩颠
佛本行经卷第六
调达入地狱品第二十七
　　佛天师世祐　　身心俱清净
　　愍众诣江浴　　着澡衣而立
　　尔时佛世尊　　始入清流江
　　犹如日天子　　在天华浴池
　　如祠金刚柱　　妙宝以挍饰
　　譬天刻镂师　　众相悉明备
　　佛世尊身形　　妙好亦如是
　　此皆宿善行　　工匠所为作
　　百福德相备　　宿善所印明
　　或如然妙指　　晃昱或如言
　　以说本善行　　佛形相如是
　　水陆空中虫　　莫不愕然观
　　各自舍怨慊　　皆慈心相向
　　悉不相茹食　　住目于佛相
　　视之无厌足　　时佛告阿难
　　视此众生类　　皆共观佛相
　　虽虫兽无慧　　不识别善恶
　　观佛身相好　　如视镜中照
　　已下善本种　　阿难报佛言
　　唯然观调达　　燋然其身本
　　释种子勤修　　学法能乘空
　　为王阿阇世　　所事最上师
　　受无极荣宠　　恭敬盛大器
　　不审因何故　　欲变成恶器
　　时佛告阿难　　广施博学问
　　净行勤自守　　心怀恶行者
　　是必不可保　　心恶习众恶
　　忘失其善行　　自秽善根本
　　愚人得荣禄　　甚以自庆喜
　　但以招自杀　　犹如骡怀妊
　　其以自消尽　　众善之根本
　　无余一毛善　　可牵拔济出
　　吾之爱众生　　慈加于一切
　　投山入炽火　　救众苦危者
　　不吝惜己身　　罗云是吾子
　　调达山堆我　　是二等慈愍
　　不久于王舍　　恶行斗斛满
　　调达得重病　　种种方便救
　　尽呼其弟子　　今可致我往
　　诣摩竭国王　　是我旧亲友
　　于是诸弟子　　方便舁致往
　　其舆三桄折　　堕地可膝伤
　　更易坐一舆　　舆诣王宫门
　　行道逢种种　　诸不祥征应
　　特牛吼来迎　　角抵地且行
　　后脚跑地土　　扬尘坌辱之
　　群乌于上鸣　　犹如人语声
　　今汝所图计　　终不以谐偶
　　到门即启王　　王命敕傍臣
　　恶人是地分　　复来相惑耶
　　反以恶烧我　　又复还自烧
　　如雹害万物　　已寻消化尽
　　还致罪物去　　吾等不宜见
　　此亲所不用　　众人所弃舍
　　拒逆佛世尊　　为祀吉祥天
　　若入无择狱　　恐连曳吾等
　　其有敬重吾　　及自爱身者
　　速逐使出朝　　恶复闻见是
　　吾每叹佛德　　从天师求愿
　　誓所生之处　　莫与恶友俱
　　侍臣敕朝师　　速逐遣罪人
　　调达谄意思　　为饰诸弟子
　　如吾自思惟　　唯佛于吾亲
　　能相济厄耳　　余无可恃者
　　速致吾诣佛　　堕者还依本
　　如坠因地起　　地故载育之
　　诸弟子谓之　　师误失无限
　　怀恶意向佛　　犯种种罪过
　　调达疑怖言　　吾虽犯负佛
　　不犯舍恶人　　善者故不怙
　　于是其弟子　　见师以如是
　　畏调达之故　　便速舆出去
　　震动王舍城　　众人大集观
　　时催逐调达　　解所怀疑结
　　见调达遭厄　　颜色甚憔悴
　　每行恶不呰　　今乃获祸对
　　如海船欲覆　　垂入摩竭口
　　犹如大幢倾　　临坠强于地
　　危譬屠家羊　　喻天福尽应
　　调达危如是　　垂入死门口
　　如日盖山荫　　渐速普覆地
　　调达恶行荫　　追逐覆不置
　　城中诸观人　　见其如是应
　　各各转相谓　　若干异同群
　　痛哉视世恶　　合偶卒永离
　　何智当贡高　　于其恶生死
　　此则是由来　　变现妭怪者
　　令摩竭国王　　迷惑为逆恶
　　每乘金宝车　　光曜如天帝
　　将从状如天　　王趣出临观
　　若来入宫时　　每现从空下
　　所食之御厨　　吹五百烧器
　　在阿阇世膝　　变已作婴儿
　　现戏吮王唾　　王意终不厌
　　王每常敬待　　谓之胜于佛
　　游逐不停门　　一何可怜伤
　　此今意退没　　怀苦惑无智
　　欲往见世尊　　悔己过向佛
　　今甚怀恼热　　躁扰自投掷
　　不久于阿鼻　　当受诸苦痛
　　或言情性恶　　或言用贵为
　　不见佛受法　　及于贤圣众
　　不自护己身　　亦不护余人
　　学不虑今世　　亦不顾后世
　　咄荣禄甚苦　　咄多求亦苦
　　凡未见谛者　　无一可恃怙
　　愚痴甚垢恶　　覆蔽一切眼
　　爱着大苦痛　　普诳惑世间
　　以虚遘向王　　怀慊烧坏人
　　嫉佞侵损他　　恶如阎罗王
　　宿对便来至　　以力强牵曳
　　王不遣人助　　亦无来救者
　　如为称悦人　　不虑已后时
　　举价广轻用　　财债皆滋倍
　　债主急迫切　　诸共衣费者
　　皆驰弃藏避　　今停当独偿
　　于是甚劳苦　　致到舍卫城
　　舍卫城中人　　集会观调达
　　男女诸大小　　空舍皆驰走
　　大聚无央数　　随逐调达行
　　人展转相谓　　弊怨重地上
　　每施恶于佛　　强颜而无惭
　　云何欲见佛　　中有覆面者
　　损耗之积聚　　是不宜观见
　　有甚惊悚者　　或悲怜伤之
　　或悲叹堕泣　　或有默立视
　　或有称叹佛　　慈心之功德
　　故能含容受　　如是毒恶物
　　其弟子劳疲　　小住顿息曰
　　是地之重担　　奈何堪胜之
　　适小停于地　　众人悉围绕
　　死应之表识　　渐渐为之现
　　斯须地震动　　响遍国界言
　　吾不胜恶人　　如觉悟世间
　　于是虚空中　　有大雷震动
　　又有若干种　　可畏恶音响
　　诸天告祇洹　　恶行来在近
　　故地动声云　　示其恶缘对
　　不胜恶行者　　阿难前白佛
　　云调达来至　　求欲见世尊
　　时佛以梵音　　而告阿难曰
　　调达罪厚重　　不能来见吾
　　假随蓝风吹　　不能令动来
　　正使龙索引　　龙绝不可动
　　佛说决定言　　调达不见吾
　　即时战汗出　　颜色即变恶
　　犹如金翅鸟　　欲搏食龙王
　　为死所捉持　　战动不自止
　　见阎王使召　　怖恐无所识
　　地开如鱼口　　火塞满其中
　　张口甚可畏　　如欲吞调达
　　火炎拔如舌　　煜煜舐其身
　　热火所缠綶　　牵曳向恶趣
　　高举其两手　　大声呼称佛
　　呜呼天中天　　众生所恃怙
　　每怀慈愍心　　于一切众生
　　我愚虽过失　　仁善不改动
　　如须弥山王　　风终不能摧
　　慈爱无限量　　称世光见照
　　若蒙尊晖晖　　冀待小停息
　　以悟三千界　　梵音见告语
　　缘是深妙声　　得脱地狱苦
　　愿得佛世尊　　着足之尘土
　　戴之于顶上　　或必有所济
　　世尊不自来　　愿遣余弟子
　　舍利弗目连　　迦叶阿那律
　　幸趣遣此等　　唯弟贤阿难
　　骨肉族不远　　如何便相舍
　　兄弟相恼苦　　众僧亦复尔
　　王以下群臣　　知识及宗亲
　　余唯有恶对　　终不舍远我
　　不得小动离　　如影随其形
　　人众满地上　　诸天塞虚空
　　皆住观调达　　宛转毒痛中
　　犹如两力士　　对共捔力斗
　　宿对之力士　　众中擒调达
　　天人同声唤　　宠禄今安在
　　善恶报彰显　　为火所牵曳
　　时无央数人　　悚然畏恶对
　　佛尚不能救　　何况其余者
　　称佛屈己礼　　彻骨自归命
　　未及说半言　　便为火所缠
　　火如璎珞像　　遍布其身体
　　奄忽便没去　　如饿鱼所吞
　　忽至无择狱　　于是鬼狱卒
　　头然甚可畏　　力大身如山
　　怀毒甚瞋恚　　捷疾寻来至
　　如金鸟取龙　　共来接擎去
　　以燃热铁索　　反缚其两臂
　　牵曳骂数过　　将来启阎罗
　　此则是世间　　凶暴弊恶物
　　怀慊嫉虚谄　　反戾逆正理
　　记恶不反覆　　不慈勤为恶
　　主求人长短　　无惭广结怨
　　强专独权势　　耗乱越分理
　　是法言非法　　非法言是法
　　寂灭之川谷　　慧宝体充满
　　佛之须弥山　　斯放石欲坏
　　定意清净水　　贤圣众海渊
　　本清澄且深　　此耗令扰浊
　　无辜生怨杀　　莲花比丘尼
　　拔尽善根本　　悉令无有余
　　冥如野云雾　　众善日损缩
　　喻之月垂竟　　消转尽晦闇
　　积罪地所吞　　今至恶对口
　　王宜处其罪　　罪重叵散放
　　王闻其所启　　求处当以法
　　尽恚呵折之　　与决了言教
　　咄尔族姓贵　　乃为下贱事
　　甘蔗王苗裔　　汝唐丧失之
　　汝为狂迷耶　　乃作是大过
　　垂饮翻甘露　　自吞其害毒
　　为是反戾事　　欲啮吾杖乎
　　欲吞天帝杵　　欲手持空耶
　　汝为欲缚束　　躁动性散风
　　将欲为是事　　故极意造恶
　　汝欲以手掌　　障蔽佛日光
　　复欲以一指　　举佛之须弥
　　汝欲饮大海　　令竭无有余
　　事至自牢强　　语已呼狱卒
　　便为所可作　　鬼卒大叫呼
　　罪人皆大惊　　展转自谓言
　　行恶者今至　　缘是恶物故
　　当益加我等　　若干种苦毒
　　都来趣会此　　共毒治恶物
　　剥皮臼捣磨　　生脍而杀之
　　消散其身体　　鬼卒如所说
　　毒治令备悉　　逼见诸苦痛
　　狱鬼以烧然　　铁括强括口
　　洋铜灌其咽　　次啖烧铁丸
　　都合诸地狱　　其中处楚毒
　　就于无择中　　加害于调达
　　无择狱烧治　　与罪人俱受
　　调达私罪对　　响响竞来现
　　大有金刚山　　炎出甚热炽
　　堕调达头上　　令身碎如尘
　　山如有识瞋　　恒自起自堕
　　声似唱和言　　深策碎其骨
　　罪人闻是声　　皆恐怖惊张
　　奔波星散走　　无地可匿藏
　　覆眼面拍地　　大呼相谓言
　　行恶一何剧　　令俱受毒痛
　　恶者今来到　　负重剧殃对
　　以是恶物故　　益我等痛怖
　　调达毒痛狂　　谓诸罪人言
　　毒痛普尔也　　于我独剧乎
　　狱中诸守鬼　　答骂调达言
　　且听弊恶物　　于短逆暴物
　　一切智药光　　法宝慧众多
　　佛十八岩谷　　慈悲之渊池
　　佛山妙如是　　汝以山堆之
　　以是殃罪故　　诸山雨汝上
　　自然金刚山　　雨调达头首
　　山岩父燋杵　　淋雨无断绝
　　锻其身碎末　　寻还生如故
　　于是复叫呼　　惊动地狱中
　　石象有百足　　譬一由延山
　　黑如冥雾云　　疾踰劫尽风
　　鸣吼如雷震　　调达见惊怖
　　失声大叫呼　　便说是言曰
　　汝等何恶剧　　以象相逼迫
　　来欲相怖死　　今来相践蹈
　　狱鬼问之曰　　识践汝者不
　　汝以象恐怖　　故罪象践汝
　　斯须复更有　　地狱铁身鬼
　　形状大如山　　各负然铁杵
　　譬方一由延　　来至调达所
　　举五百铁杵　　次下调达上
　　捣碎调达身　　犹如小蚁虫
　　狱鬼恚骂曰　　是罪何足言
　　汝碎得道人　　莲华女之首
　　坐犯是罪殃　　杵今舂汝头
　　复有然铁车　　然炭以牛驾
　　臂脚各系车　　分以为两分
　　打车各自去　　分裂调达身
　　车各分其身　　毒痛不可言
　　狱鬼复骂曰　　今始车裂汝
　　分以为两分　　甫当裂汝身
　　八十六千万　　汝坐诽圣众
　　别以此两部　　故今裂汝身
　　调达叫声彻　　红华狱如向
　　瞿和离识声　　寻便骂詈言
　　宁遭炽火烧　　若利剑中毒
　　恶贼虺蟒蛇　　莫遇恶邪友
　　施方便求助　　可脱斯诸祸
　　恶友无方便　　致止宿地狱
　　以遭狱守鬼　　无逮解脱路
　　四种之方便　　其术不复行
　　捐名称譬　　如日竭水　　消众善行
　　如火焚野　　伤智慧明　　犹花遇霜
　　秽坏禁戒　　净意之香
　　障蔽心之明　　犹月如遭蚀
　　调达以友根　　于我为毒怨
　　狱卒加毒治　　甚痛大叫呼
　　调达识声闻　　瞿和离声耶
　　鬼卒逆骂曰　　地狱之火烬
　　入他罪科中　　何须复问为
　　缘汝恶友行　　强致绀花狱
　　以邪反逆道　　堕堑受艰难
　　汝为恶船师　　将导入洄澓
　　长终始回旋　　永不知出路
　　调达怀痛曰　　瞿和离已至
　　我余诸亲友　　皆到地狱耶
　　弊友一何剧　　导我至恶道
　　以皆执随我　　来止宿地狱
　　佛弟子目连　　神足得自在
　　慈愍三恶道　　行因见调达
　　见王阿阇世　　王稽首敬礼
　　尊目犍连足　　已便问之曰
　　承王恶道观　　唯师愿说之
　　颇见恶调达　　受苦痛何类
　　目连答王言　　调达之所受
　　苦痛甚兼备　　难可仓卒陈
　　有八大地狱　　狱有十六城
　　百二十八狱　　合此诸楚痛
　　独一阿鼻痛　　喻此诸狱苦
　　苦无须臾安　　故名无择狱
　　受苦甚弊恶　　毒痛重余者
　　又偿私别罪　　终无休息时
　　十六盛火炎　　缠绕其身体
　　为诸苦痛箭　　所射之准的
　　如尔时阎王　　具责数调达
　　狱卒重骂詈　　悉以向王说
　　王闻心悚然　　举体衣毛竖
　　惊意向目连　　叉手而倾屈
　　王心即时萎　　如花如狱火
　　目泪交其面　　譬芙蓉得雨
　　怀恐怖且悲　　向于目犍连
　　自责己由来　　所作之不善
　　咄心可知惭　　免难远恶友
　　今悔策千万　　如策进良马
　　意譬如麻油　　值香则便香
　　得臭则受臭　　汝心亦复然
　　目连告王曰　　觉悔最第一
　　悔责病津液　　佛良医能愈
　　王闻其告教　　甚怖畏地狱
　　唯恃赖于佛　　如病归良医
　　敕立宝楼观　　挍以众琦妙
　　如天善法殿　　四宝为栏楯
　　四方宝梯陛　　四方四浴池
　　以四宝为花　　种种微妙好
　　于上饰宝树　　诸王尽技巧
　　法忉利释宫　　如天昼度树
　　于下设高座　　如忉利天帝
　　右昼度树下　　释之大御座
　　王请佛至宫　　佛出如日现
　　奋千妙光明　　王躬自出迎
　　四宝幢盖幡　　花香众[仁-二+(敲-高)]乐
　　种种奇妙珍　　敬意奉迎佛
　　即时普震击　　二十亿众鼓
　　天人普散花　　如雨遍覆地
　　佛即时来至　　上殿坐高座
　　犹如梵天音　　处第一梵宫
　　王无量敬意　　形容甚微妙
　　犹如日宫殿　　处在须弥侧
　　手执金澡瓶　　以手灌佛手
　　如来敷藕花　　相轮皎然明
　　王手奉肴馔　　百味甘饭食
　　其香洁清净　　如天善施食
　　佛与诸弟子　　饭食已毕讫
　　澡漱手涤钵　　清净如佛意
　　楼观殿高显　　人众亿无数
　　如诸天观佛　　于昼度树宫
　　天帝怀愁惨　　与诸天俱来
　　自观当降神　　受形于驴胎
　　王怀惨犹如　　谛见地狱苦
　　摩竭大国王　　与诸婇女俱
　　服饰甚绮丽　　晃煜如云电
　　翼从王而来　　敬意稽首佛
　　或持杂宝花　　或持金银花
　　金粟或银粟　　种种杂珍宝
　　又复有诸女　　手执金银器
　　皆盛满泽香　　及吉祥宝瓶
　　以杂名香汁　　洒地令掩尘
　　若干杂色花　　散普遍覆地
　　以诸名衣服　　杂宝之璎珞
　　皆脱以惠施　　地成大积聚
　　王与大众人　　身投于佛前
　　佛慈护众生　　愿垂覆恶类
　　佛见诸天人　　心皆怀悚然
　　大众数亿千　　皆愿欲得度
　　即时为之说　　微妙深法要
　　四谛之甘露　　解脱决定法
　　有六亿众生　　解谛见道迹
　　余无数众生　　皆发大道意
现乳哺品第二十八
　　佛以入无为　　灭身诸苦痛
　　与无著弟子　　出妙维耶离
　　行历诸村落　　安详以次第
　　觉悟众生类　　令植善德本
　　为无数众生　　显露宿善行
　　度脱无央数　　令服甘露味
　　次至成有城　　力士所生土
　　与诸弟子俱　　止宿其土界
　　去彼土不远　　拘夷那竭城
　　城门中有山　　五百力士集
　　还共论议言　　是山妨城门
　　共合力举徙　　显我等盛力
　　后世流名称　　驰周遍四方
　　精勤力备具　　无有断绝时
　　议已便共出　　将象青牛马
　　挓材木绳索　　共行诣山下
　　设若干方便　　系山于畜颈
　　各手引绳索　　以材木捩撮
　　皆共举声嚾　　同一时出力
　　大声震一国　　不能动摇山
　　佛将弟子众　　行次至其所
　　诸力士见佛　　金色之光明
　　霍如千日出　　妙相三十二
　　见佛怀喜踊　　舍山往行诣
　　敬意礼佛足　　右绕三匝已
　　佛因问之曰　　诸壮士何故
　　聚会在此也　　同共白佛言
　　我等生土地　　种类号力士
　　是山妨城门　　吾等共集议
　　欲移徙是山　　令城门道平
　　流名于后世　　显示力士力
　　故牵致象畜　　及自竭其力
　　尽大方便势　　山永不可动
　　佛与大众俱　　行往诣其下
　　捡摄其衣服　　以左手举山
　　置于右手中　　便挑掷虚空
　　乃上至梵天　　山中声出言
　　世间皆无常　　诸法皆无我
　　唯无为灭苦　　山从上来下
　　还住佛右掌　　佛以口气吹
　　皆令碎为尘　　又还收合聚
　　还复如本山　　徙之着余方
　　于是诸力士　　见世尊大士
　　心喜踊无量　　举身毛衣竖
　　加敬意于佛　　皆前礼佛足
　　长跪叉手言　　唯然天中天
　　向者所用力　　为是乳哺力
　　是神足力者　　是道定力乎
　　佛告诸壮士　　谛听受所言
　　吾左手取山　　置于右手中
　　掷虚空中者　　是吾乳哺力
　　乃上至梵天　　山中有声出
　　一切世无常　　一切皆无我
　　独无为灭苦　　又重叉手白
　　唯愿天中天　　劳神重敷演
　　父母乳哺力　　畅达其限量
　　告诸力士曰　　汝等必欲闻
　　佛乳哺力耶　　对曰唯愿闻
　　世尊乳哺力　　佛言乐者听
　　十凡牛之力　　等一青牛力
　　十青牛之力　　等一牦牛力
　　十牦牛之力　　等独角牛力
　　十独角牛力　　等一凡象力
　　十凡象之力　　等一数生象
　　十数生象力　　等一左象力
　　十左象之力　　等一音象力
　　如十音象力　　等大德象力
　　十大德象力　　等一杵牙象
　　十杵牙象力　　等一龙象力
　　如十龙象力　　等广肩力士
　　十广肩力士　　等一天节力
　　十天节力士　　等一士乘天
　　士三百二十　　等佛一指节
　　父母乳哺力　　佛之乳哺力
　　其喻状如是　　已过去诸佛
　　及诸当来佛　　如吾今现在
　　一切皆平等　　等音声等称
　　等量等相好　　等福等报应
　　等觉等智慧　　等戒等定意
　　唯二事不等　　形体及寿命
　　尔时诸力士　　稽首礼佛足
　　叉手白佛言　　今已见世尊
　　父母乳哺力　　愿垂愍劳神
　　颁宣敷演说　　佛功德福力
　　佛告诸力士　　乐闻者谛听
　　唯然乐欲闻　　佛告诸力士
　　普一阎浮提　　众生福德力
　　以比一方城　　力转轮圣王
　　善本福德力　　百倍及千倍
　　万倍巨亿倍　　不得相比喻
　　二方转轮王　　三方转轮王
　　四方转轮王　　一方铁轮现
　　二方铜轮现　　三方银轮现
　　四方金轮现　　轮具有千辐
　　七宝杂错厕　　照然明如日
　　二方福祐力　　喻所倍如前
　　三方王福力　　亦喻其所领
　　四方王福力　　喻所领众生
　　众生福德力　　百倍千万倍
　　计其功德力　　终不可为喻
　　假令四方域　　一切众生类
　　皆为转轮王　　合此福德力
　　以比四天王　　所有功德力
　　百千巨亿万　　终不得为喻
　　普四王天人　　皆为四天王
　　以比天帝释　　所有福德力
　　百千万巨亿　　不得为譬喻
　　忉利诸天人　　德如天帝释
　　不比焰天王　　所有功德力
　　百千万巨亿　　不可相比喻
　　假令焰天人　　如焰天王福
　　不比家天王　　所有福德力
　　令兜术天人　　德如其王力
　　不比乐化天　　王之功德力
　　使乐化天人　　德如乐化王
　　不比化应声　　天王福德力
　　化应声天人　　德力如天王
　　不比第一梵　　所有功德力
　　假令诸梵天　　如第一梵力
　　不及大梵天　　所有福德力
　　百千万巨亿　　不得为譬喻
　　假令大梵王　　无数不可计
　　不比一缘觉　　所有功德力
　　百千万巨亿　　不仿佛为喻
　　三千大千界　　所有众生类
　　德力如缘觉　　不比一菩萨
　　所有福德力　　十方众生类
　　皆使为菩萨　　福德力具足
　　不得佛一相　　所有功德力
　　百千万亿亿　　不可以为喻
　　其过去诸佛　　及甫当来者
　　又吾今现在　　德力皆平等
　　等音等称量　　等相等福德
　　等诸报应法　　唯形寿不等
　　时诸力士等　　稽首礼佛足
　　长跪叉手言
　　唯然天中天　　已见乳哺力
　　具闻福德力　　唯愿重闻听
　　佛之智慧力
　　佛告诸力士　　乐者静心听
　　今当具畅说　　佛之智慧力
　　此阎浮提地　　广七千由延
　　地形有三角　　西方瞿耶尼
　　广八千由延　　其地形方正
　　东方弗于逮　　广九千由延
　　地形如月减　　北方郁单越
　　广纵万由延　　地形如月满
　　其此四方域　　诸生草树木
　　尽以用作笔　　大海所有水
　　深广长三百　　三十六万里
　　以水和书墨　　须弥山入地
　　下至金刚际　　亦复有三百
　　三十六万里　　齐水以上现
　　亦复有三百　　三十六万里
　　四方四宝成　　北方以黄金
　　东方以白银　　南方绀琉璃
　　西方以水精　　犹如须弥山
　　皆使为素帛　　书尽树木笔
　　尽竭诸海水　　遍书此素帛
　　不尽一弟子　　舍利弗智慧
　　日月明所照　　如是千国土
　　千日及千月　　千四方土域
　　千东西南北　　千须弥山王
　　及千四天王　　千忉利帝天
　　千兜率天王　　千诸炎天王
　　千乐化天王　　千化自在天
　　及千诸天王　　是名千世界
　　如是千世界　　是名曰小千
　　千千小千界　　名第二中千
　　如第二中千　　其数满千千
　　以是故名曰　　三千大千界
　　假令此三千　　大千千世界
　　所有众生类　　慧如舍利弗
　　以比佛智慧　　百倍及千倍
　　万万巨亿倍　　无可计为喻
　　佛慧力如是
　　已过去诸佛　　及甫当兴者
　　如吾今现在　　一切皆平等
　　等音等称量　　等德等相好
　　及等诸报应　　尔时诸力士
　　重稽首佛足　　叉手白佛言
　　唯然天中天　　已见乳哺力
　　闻功德慧力　　唯愿垂解说
　　佛神足之力　　佛告诸力士
　　乐闻者静听　　唯然愿听受
　　佛谓诸壮士　　昔有谷勇贵
　　人民皆饥饿　　诸弟子乞求
　　不能自存活　　坐禅意不定
　　不能遵修善　　时弟子目连
　　便来诣吾所　　稽首佛足已
　　却于一面坐　　叉手白佛言
　　忆昔从佛闻　　是地皆可食
　　众生薄福故　　地肥下沉入
　　砾石沙碱出　　如我今谛知
　　地肥故在下　　众生可怜愍
　　今欲取此地　　反上以着下
　　反下以着上　　吾时呵目连
　　莫劳动为此　　是众生前世
　　不修众善本　　无有是功德
　　应食此地肥　　弟子目揵连
　　能以左手举　　三千世界地
　　置于右掌中　　擎着他世界
　　一切众生类　　无有觉知者
　　亦不怀恐怖　　如是三千土
　　大千之世界　　此三千世界
　　满中众生类　　神力如目连
　　比佛身神力　　百千万巨亿
　　终不得相喻　　使十方众生
　　神力如缘觉　　诸弟子神力
　　并佛身神力　　以比佛意力
　　百千万亿倍　　无量不可计
　　终不得为喻　　尔时诸力士
　　稽首礼佛足　　叉手白佛言
　　唯然天中天　　已见乳哺力
　　福慧神足力　　唯说定意力
　　解畅其境界　　佛告诸力士
　　乐闻者静听　　唯然当听受
　　佛告诸力士　　须弥四方域
　　诸龙上升天　　同时降暴雨
　　周遍四天下　　是四方大水
　　皆流入大海　　佛皆别识知
　　是诸雨水渧　　初堕某方域
　　某方某村落　　某家某园田
　　某树某枝叶　　某花某果实
　　因流来入海　　此四方大域
　　一切所有水　　佛之定意力
　　悉能分别知　　诸水渧原由
　　所从来方面　　是为佛定意
　　微妙之神力　　前已过去佛
　　甫当兴世者　　吾今现说法
　　一切皆平等　　等音等称量
　　等德等相好　　等诸报应法
　　唯二事不等　　形体及寿命
　　何故二不等　　世人寿长时
　　人形体长大　　佛亦顺世俗
　　寿长形体大　　末世人寿短
　　形体丑短小　　佛亦随世俗
　　寿短形体小　　以故诸佛兴
　　以二事不等　　佛告诸力士
　　吾已为汝等　　颁宣具解说
　　佛之乳哺力　　福德智慧力
　　神足定意力　　是所说诸力
　　当于今暮夜　　为无常大力
　　所击坏碎灭　　如是诸人等
　　世间归无常　　一切有形类
　　皆当归别离　　坏散灭亡法
　　生者归于死　　成者必当败
　　合者有别离　　聚者当各散
　　立者必倾堕　　佛为诸力士
　　因说要偈言　　有为归无常
　　兴起归尽法　　诸兴衰自然
　　勤求寂灭安　　有为归无常
　　兴起归尽法　　佛最第一尊
　　寿亦有终尽　　于是短寿命
　　如梦忽便过　　自纵不勤学
　　是愚可愍伤　　譬如山水峻
　　速往终不返　　人命亦如是
　　逝者不复还　　如弓之遣箭
　　已逝不中返　　人命犹如此
　　去者不复还　　众苦苦起原
　　当勤求灭苦　　觉八贤圣路
　　致吉服甘露　　时佛说是已
　　三千大千界　　地六返震动
　　无数兆垓天　　忽舍其宫殿
　　测塞虚空中　　雨诸天华香
　　末金银栴檀　　诸天鼓妓乐
　　梵天礼佛足　　叉手于佛前
　　因说此偈言　　诸佛难值见
　　正觉意难有　　如花优昙钵
　　佛又难于此　　勇健趋难遇
　　人上释师子　　与诸天人众
　　今故叉手礼　　于时天帝释
　　便前礼佛足　　长跪于佛前
　　因说是颂言　　令我得眼净
　　照曜于法炬　　闭塞邪趣门
　　不畏堕恶路　　大慈世之师
　　因愍伤众生　　故与诸天众
　　于前叉手礼　　时六万诸天
　　见谛得道迹　　礼佛绕三匝
　　忽还归天宫　　时大会众人
　　归命于三尊　　佛法贤圣众
　　尽毕其寿命　　奉戒修十善
　　离着出家学　　受戒为沙门
　　见谛证沟港　　往还不还道
　　或成无著真　　或发缘觉乘
　　发大道意者　　无限不可量
　　又有众生类　　未曾有善本
　　始初发道意　　无央数众生
　　勤摄身口心　　念佛天人师
　　今当就无为　　已见大恐惧
　　人身甚难得　　其行离众苦
　　犹救头上火　　因此行众善
　　勤行无懈惓　　免离众苦恼
　　逮无为清凉
佛本行经卷第七
大灭品第二十九
　　时佛与大众　　游至双树林
　　梵音告阿难　　诣双树敷床
　　佛便在绳床　　右胁而倚卧
　　面向于西方　　首北而累足
　　时贤善须跋　　修仁除躁性
　　欲见佛求度　　来谓阿难言
　　我觉天人师　　时至欲灭度
　　故来诣难见　　觉知一切法
　　今求欲礼觐　　云何尽苦原
　　今若不及见　　如日入永冥
　　请阿难通入　　阿难心烦毒
　　便谓须跋言　　今非见师时
　　佛以一切智　　彻照应度者
　　百福德相貌　　慈意视须跋
　　佛以柔软音　　告语阿难言
　　莫违来现者　　吾出世为善
　　须跋得所愿　　甚怀喜踊跃
　　即往至佛所　　果必蒙解脱
　　尔时贤须跋　　谦敬尊佛德
　　倾屈而敬礼　　逊辞白世尊
　　前师觉世间　　云尊从得道
　　己已得解脱　　又复度众生
　　愿以见开示　　傥能蒙觉悟
　　故来敬礼尊　　不敢称智力
　　佛见须跋来　　心怀甚喜敬
　　为说以贤圣　　示灭苦无为
　　时须跋闻之　　寻即得解脱
　　邪迷意觉悟　　逮得解脱道
　　本执邪倒见　　故从迷生死
　　倒见六十二　　以是世沉没
　　彼尽无有余　　白衣致得道
　　漏尽成罗汉　　济此无往受
　　觉佛所往路　　普世缘爱生
　　爱渴两俱灭　　灭意诸苦结
　　觉佛之所说　　深正真言教
　　以除意染着　　心净无余漏
　　觉世之生死　　须跋谛思惟
　　谓世间断灭　　是见眼脱除
　　世本归灭亡　　意觉如是已
　　世间有常见　　邪疑霍然除
　　彼前所执持　　舍是诸倒见
　　闻佛真善言　　开慈心受持
　　因其前世时　　所修诸善本
　　愿入泥洹城　　故速疾解脱
　　已得善无为　　除冥觉正真
　　建立永甘露　　除尽诸尘劳
　　时见佛世尊　　欲舍就灭度
　　以慈心视佛　　意便起是念
　　我今理不宜　　见佛舍寿行
　　普世之炬耀　　众生所恃怙
　　施善于一切　　愿我先舍身
　　曼佛天中天　　未舍寿之顷
　　心善踊无量　　起五情投地
　　稽首礼佛足　　生定意如山
　　即时寻速灭　　犹如兴大云
　　普雨降甘润　　灭尽小野火
　　佛告敕比丘　　供养须跋身
　　佛末后弟子　　度立泥洹城
　　因即右胁倚　　卧于绳床上
　　欲放舍佛身　　尽受命之数
　　初夜时欲过　　星月光明损
　　林薮鸟兽寂　　佛告诸弟子
　　卿等敬具戒　　如尊师炬耀
　　吾去世之后　　顺从莫违犯
　　净摄身口心　　舍利求大安
　　田役畜乘仆　　仓藏园莫为
　　无种殖树木　　亦莫斩伐伤
　　不得为己身　　造立垣墙壁
　　无仰观历数　　合和汤药方
　　知时限节食　　修己莫望敬
　　无身隐短秽　　无行咒自活
　　无为王者使　　无瞻相吉凶
　　汝等后当足　　衣食疾汤药
　　每摄意知足　　守限节忍苦
　　汝等但能勤　　奉持是禁戒
　　具戒之根株　　相载之泥洹
　　从是起定慧　　禁戒具谐偶
　　守护能备悉　　智慧增长益
　　除灭诸尘劳　　缘是致泥洹
　　此言戒印封　　因识守戒者
　　其戒具不缺　　备悉无短少
　　彼则清净善　　脱尘劳寂灭
　　无有禁戒者　　彼则无沙门
　　因禁戒地立　　成沙门善妙
　　已立净戒具　　心不走诸欲
　　勉则制令住　　伏使忍不起
　　如回牛离苗　　纵情念邪者
　　差失净禁戒　　颠坠大衰耗
　　若遇恶贼对　　一世受苦身
　　随从诸欲者　　今世及后世
　　具受诸苦毒　　故不当从欲
　　悦可诸欲者　　后必遭大苦
　　人不当畏惧　　炽火之所烧
　　莫畏蛇虺毒　　及凶弊恶贼
　　害夺人命者　　当自畏痴意
　　如愚见岩蜜　　不顾碎身患
　　如无钩醉象　　躁跳如猕猴
　　心昼夜随欲　　莫听随所便
　　不灭其心者　　身不得休息
　　已能调伏心　　不邪屈泥洹
　　得食如服药　　不当起爱憎
　　所得方便食　　趣愈饥支形
　　喻如众蜂集　　采花之精味
　　以时度施食　　无坏人慈敬
　　莫烦好施者　　莫数役良畜
　　好施烦则厌　　良畜数役疲
　　汝等昼夜勤　　方便加建进
　　莫自纵睡眠　　损耗难得命
　　普世死所烧　　谁通夜安寐
　　怨贼所围绕　　恐怖焉得安
　　可舍尘劳垢　　陈宿久居者
　　尘劳盖安寐　　觉寐灭尘劳
　　惭愧为衣服　　璎珞象之钩
　　放舍惭愧者　　众德善所弃
　　执持惭愧者　　以故名为人
　　强颜不知惭　　是名为畜兽
　　若节节支解　　心不当起乱
　　亦莫违禁戒　　口发粗穬言
　　戒则是忍辱　　亦是其强力
　　不忍他粗言　　终不得解脱
　　恚坏法失名　　善心悦颜怨
　　心毒不当听　　令止宿斯须
　　诸善之强敌　　无过于瞋恚
　　捷疾无为喻　　毁坏仁禁戒
　　居家有爱着　　虽恚愆不重
　　守戒恚愆重　　如冷水出火
　　剃头被法衣　　执钵行乞食
　　威仪以持世　　不宜与恚俱
　　慢增则善损　　居家者尚尔
　　况舍家离着　　调伏定心者
　　中平正真法　　不与邪伪合
　　正法建善事　　邪伪者虚欺
　　积财圣忧恼　　少欲者离苦
　　是故吾弟子　　少求增众善
　　卿等当知足　　尔乃心安定
　　知足人间乐　　无厌生天苦
　　饶财无厌贫　　财贪知足富
　　无厌贫驰骋　　知足者所怜
　　欲求解脱者　　莫依众愦闹
　　天帝释以下　　敬礼独静者
　　卿等除亲爱　　亲爱苦止宿
　　舍家恋亲爱　　如老象没泥
　　志意勇进者　　众事无疑难
　　水性彻柔弱　　渐渧能穿石
　　钻火数休息　　不能得致火
　　勤钻寻致火　　精进者谐偶
　　故当建精进　　趣向泥洹门
　　邪违无为道　　汝等慎莫为
　　守志不错乱　　众邪不得下
　　守志沙门友　　失志忘众善
　　志被钾仗备　　敌莫能得胜
　　心专服德铠　　尘劳无能胜
　　专精定意者　　谛了世生死
　　是故当定意　　意定苦不起
　　若欲度流水　　因桥梁浮材
　　欲度一切苦　　定意第一舡
　　卿等慧离者　　今故显世法
　　有是则得度　　法外者不爱
　　不谓为舍家　　铠良药利器
　　舟船度流江　　智慧度生死
　　是故常听法　　当从法言教
　　慧见者见正　　无慧者盲冥
　　心与尘劳俱　　终不得解脱
　　审欲求度者　　勤除去尘劳
　　沙门学调心　　除去放逸意
　　天帝心调乐　　阿须伦无乐
　　吾教汝等善　　卿等当勤修
　　广设众方便　　便令至泥洹
　　静寂山岩间　　林薮空闲舍
　　于中学定意　　吾去后莫恨
　　良医尽方术　　合和若干药
　　病者服得瘳　　医不自还服
　　导师引导正　　从者无忧患
　　违失者有损　　不顾虑患故
　　吾已为汝等　　敷演四正谛
　　怀疑者便问　　今正是其时
　　时佛令如是　　弟子默无言
　　阿那律知念　　于大众中曰
　　日可令凉冷　　月可使炎热
　　是四谛真正　　终不可违故
　　苦谛苦所逼　　终爱则有苦
　　诸佛之所说　　灭尽谛灭爱
　　甘露八正道　　寂灭为泥洹
　　觉是沙门众　　佛后末度厄
　　众会未度者　　初入道老少
　　佛粗说罗汉　　如冥电照道
　　其已得解脱　　度于生死者
　　众共怀悲恨　　师灭一何速
　　佛闻阿那律　　如是正谛语
　　欲坚众生意　　慈悲说是言
　　假令有劫寿　　必当终归尽
　　吾以具施善　　何用长寿为
　　世间及天上　　吾所应度者
　　半度半示道　　转教法得住
　　汝等当觉制　　不足追念吾
　　但勤说方便　　莫遭离别痛
　　以慧灯除冥　　觉世无牢强
　　垂终心怀悦　　犹如重患除
　　慧者脱凶衰　　远离弊恶人
　　得舍是二患　　何缘得怀忧
　　汝等勤修善　　一切次当死
　　吾入泥洹城　　时今已近到
　　于是舍寿行　　是吾末后言
　　佛于是思惟　　第一离欲禅
　　从第一禅起　　思惟第二禅
　　如是历四禅　　如是周遍历
　　往返于九禅　　逆顺尽端绪
　　世尊天中天　　还至第一禅
　　从第一禅起　　重思至四禅
　　佛时审谛思　　逆顺历禅观
　　又还从是起　　微震动其意
　　然后舍寿行　　奄入泥洹城
　　佛适舍寿行　　地六返震动
　　空中有大炬　　如劫尽烧火
　　四方有大火　　犹如阿修罗
　　烧天林树泽　　名曰爱尽乐
　　暴雨雹其尘　　电光如吐炎
　　普世如大火　　雷震甚可畏
　　卒暴尘雾风　　折树崩山岩
　　犹如劫尽风　　所摧伤无限
　　白日无精光　　星月闇不明
　　日月俱失光　　譬如泥所涂
　　日月虽俱照　　黤黮不精明
　　莫能识东西　　昼夜不可知
　　世尊冥所覆　　江河皆逆流
　　佛树侧双林　　忧感花零落
　　江河水皆热　　犹如沸釜汤
　　双树为之萎　　屈覆世尊身
　　五头大龙王　　悲痛身放缓
　　或闷热视佛　　啼哭眼皆赤
　　即时吐热气　　郁毒不可言
　　烧热其咽喉　　如吐心重患
　　观世都无常　　自谏强除忧
　　自意王将从　　念法制啼泣
　　净居诸天子　　解道心调定
　　寂然不啼泣　　愍世或起灭
　　第一执乐神　　龙王大力神
　　爱重法天神　　悲感塞虚空
　　普为忧所覆　　周慞走哀动
　　杂类之大声　　遍满于世间
　　魔已得其愿　　及恶兵属喜
　　舞调雷震鼓　　种种放洪声
　　大叫传令言　　吾主强敌亡
　　自今谁复能　　越其境界者
　　佛德树崩堕　　如大象牙折
　　如高山岩摧　　如大牛角脱
　　佛今舍身寿　　世间诸天人
　　无所复归仰　　失恃怙如是
　　如虚空无日　　如国失仓藏
　　如华池被霜　　众华皆摧伤
　　世尊舍躯命　　寂潜于泥洹
　　一切有形类　　莫不失精荣
叹无为品第三十
　　于时从空中　　天宝宫照耀
　　驾以千象车　　悬虚而在上
　　敬心熟视佛　　舍命卧身形
　　怀感而悲叹　　因说是辞曰
　　处在大生死　　一切皆无常
　　始生现兴盛　　卒衰损灭亡
　　回旋向所乐　　便生种种苦
　　都灭尽诸苦　　无为第一快
　　生死杂种薪　　烧令无有余
　　慧炎德称烟　　流遍天世间
　　无常水忽至　　灭佛盛光明
　　犹如野猛火　　卒遇大暴雨
　　复有天仙人　　敏善心调良
　　止处净居宫　　清净除诸欲
　　见佛甚爱敬　　啼泣如云雨
　　意重如须弥　　便发是言曰
　　世间终不有　　生而不死者
　　自古来未曾　　生而有长存
　　上中下究畅　　决定无不知
　　是尚不得免　　其余难长在
　　是世间大导　　去邪示正路
　　慧眼最第一　　观世转上下
　　如是世慧灭　　当还往邪导
　　犹如盲无目　　迷失平正路
　　弟子天眼最　　号名阿难律
　　爱憎意已竭　　劳尽生死断
　　见佛已灭度　　世间当闇冥
　　诸根寂意灭　　便叹是辞言
　　处在大生死　　慧义不得畅
　　世间如雾气　　斯须空不现
　　无常金刚杵　　击佛宝须弥
　　忽然尽崩坏　　今坠堕于地
　　生世何轻脆　　无一可恃怙
　　恍惚无坚要　　躁动合则散
　　普世灭亡法　　如梦无吾我
　　佛师子能伏　　尘劳象自堕
　　未逮道迹者　　何能不畏是
　　观世叵恃怙　　如朝露聚沫
　　佛号天人师　　金刚之大柱
　　忽然坏在地　　其力安所在
　　六种生五枝　　一萌五果实
　　俱溉是三株　　劳意固难伐
　　佛大力之象　　突坏尘劳树
　　碎散令无余　　然后自堕地
　　千目执金刚　　天帝蒙时雨
　　立之于正法　　灭其苦清凉
　　德称弥弘广　　普覆于世间
　　诸圣贤之师　　寂然而隐灭
　　名德无不周　　微妙法澹润
　　犹如秋时雨　　法水满江河
　　天师垂济护　　自意王营从
　　授以无为道　　潜身如日没
　　兴云降是雨　　秋冬雨雪霜
　　炽火之炽炎　　莫之为之灭
　　如祠竟火灭　　今诸天师火
　　霍灭寂无光　　世间永长冥
　　断解脱者望　　违本愿失欢
　　善名德流布　　周遍满十方
　　怀四等大慈　　愍众如赤子
　　莫不蒙其善　　如何寂然灭
　　得妙无著道　　诸佛之所生
　　无碍诸善法　　寂然而自觉
　　以神足轻举　　觉身是苦灭
　　以是故速疾　　舍身安无为
　　除一切心冥　　如日千光明
　　灭心之淫垢　　如雨掩地尘
　　不复遭众苦　　不为恼所迫
　　已度广无边　　无涯底海渊
　　出兴显于世　　坏诸苦毒患
　　愍伤于世间　　欲求寂灭者
　　众好甚明曜　　寂如梵天王
　　大智慧普备　　为世天人师
　　转众生以善　　练尘劳离恶
　　昼夜增诸善　　如月之初生
　　每长养众善　　德称弘广普
　　在家时已解　　况其舍家后
　　乃往古自誓　　当为尘劳战
　　愍诸贫贱者　　誓充其所愿
　　佛以平等心　　食不却疏恶
　　亦无所专著　　于精细美味
　　惠施难放舍　　人所不能者
　　不受取于人　　亦不求利益
　　相好大名称　　自然如向应
　　广采众善意　　决定于善听
　　故现相姿好　　见者三垢灭
　　发言成法律　　长益众生善
　　以行忍相明　　与尘劳为怨
　　积功德无量　　不免于无常
　　所生积功德　　受报无有限
　　决定得正道　　如薪尽火灭
　　示众生善道　　伐尽尘劳林
　　制御于一切　　生死缚著者
　　舍八胜五趣　　睹见于三趣
　　伐三审尽三　　因得净三眼
　　隐一觉知一　　逮一至重七
　　散令无有余　　乃誓于无碍
　　以甘露充世　　言辞断瞋恚
　　用善染众生　　世间难悟者
　　每殖众善本　　不施恶于恶
　　建立正法幢　　于一切世间
　　鹿野转法轮　　普喜悦世间
　　成就诸解脱　　净诸自爱者
　　见所未曾见　　普与清净合
　　觉诸难觉事　　诸未曾觉法
　　告世以无常　　所生辄有苦
　　告世以无我　　无彼长迷惑
　　建立法幢幡　　坏破贡高山
　　犹如七宝柱　　于祠祀中崩
　　面毁不怀恨　　不悦于叹誉
　　厌生受天福　　方便求不生
　　自度生死海　　又度脱一切
　　自以慧逮觉　　又觉悟众生
　　如觉时润云　　如山林薮花
　　脱见如日出　　又授以正见
　　虽生于世间　　不染于世事
　　涉世之险路　　不同其所趣
　　心未曾犯非　　得善道尚灭
　　普世遭艰难　　无恃怙可伤
　　愚痴蔽其眼　　终无所顾虑
　　不思设方便　　求出生死要
　　生老病死苦　　迫世间无免
　　唯佛能救苦　　授之以甘露
　　往昔天魔兵　　不能胜天师
　　自然无常力　　无常忽胜之
　　世尊耳所听　　三千世界声
　　神足然升降　　乃至梵居天
　　觉众生心念　　下至无择狱
　　诸生死起灭　　悉审谛见了
　　天师从始生　　轮转所周更
　　谛忆如面见　　尽生死漏原
　　具足六通慧　　备悉觉决定
　　今尽罢舍置　　弃身余寿行
　　世爱流生死　　谁说法令息
　　世俗愚无智　　谁当觉慧灭
　　犹如车无御　　江海船失师
　　笃病离良医　　如何当自持
　　如言离诚信　　无觉意求智
　　王者失容饰　　行善不忍辱
　　已离是四事　　其功不显现
　　今佛舍世间　　无济难成事
　　如夏五六月　　清净无风云
　　亢阳相薄烧　　及至诸虫物
　　众生应度者　　今当普遭难
　　世尊舍寿命　　何一甚苦痛
　　时天怀悲心　　慈愍说是辞
　　淫怒痴薄故　　叹师毁生死
　　弟子未脱者　　悲痛[口　　睪]啼哭
　　已得解脱者　　谛计兴衰数
　　声流闻诸国　　拘夷诸力士
　　悲勇速驰赴　　集诣双树间
　　哀踊自投壁　　种种叹佛德
　　其声甚悲痛　　如群鹄遇鹰
　　倒见佛无光　　寂灭叵复觉
　　同声悲啼叫　　宛转如旱鱼
　　见佛奄然卧　　支体皆展直
　　犹转轮王崩　　诸国靡不[口　　睪]
　　人民无央数　　出城诣佛所
　　诸男女长幼　　怀悲毒狂乱
　　或掣裂衣裳　　痛感口自啮
　　或自搣头发　　爬[國　　瓜]坏面目
　　又复无数人　　懊恼自投掷
　　椎胸向天[口　　睪]　　叹佛德无量
　　呜呼天人师　　众生所仰赖
　　相舍弃何疾　　永绝无复望
　　大众悲啼哭　　各尽所堪任
　　诸力士之王　　毒痛[口　　睪]叹言
　　觉法悟世师　　已卧不复起
　　犹如大军罢　　大幢不复现
　　所办事已办　　应觉佛已觉
　　于世犹如眼　　今奄然长眠
　　佛是度苦桥　　以济駃流江
　　大桥卒破坏　　因何度苦痛
　　佛慧光照曜　　心明精进晖
　　昔佛日现耀　　令天地普明
　　今便隐光潜　　无为之大山
　　世间便当还　　奄入长衰冥
　　或悲[口　　睪]寱语　　或怀闷熟视
　　或有尽声哭　　或有面掩地
　　众生怀恼毒　　啼哭形不同
　　莫不怀恋慕　　疼痛心惕灼
　　于是七宝挍　　象牙之辇舆
　　诸力士舆佛　　擎置宝辇上
　　华香之杂珍　　种种众奇妙
　　诸力士[口　　睪]哭　　供养佛舍利
　　诸贵姓少女　　体婉手柔弱
　　执持七宝幔　　微妙如天缯
　　明珠挍宝盖　　或持宝垂珠
　　或捉宝拂扇　　供养佛舍利
　　诸力士擎舆　　啼哭眼皆赤
　　空中雷震声　　称耳悦意乐
　　天散诸意花　　续下如淋雨
　　诸天堕花地　　鲜明始如敷
　　诸天塞虚空　　众宝供养佛
　　畅发悲楚辞　　追叹佛功德
　　诸执乐神女　　洒栴檀香汁
　　散璎珞宝衣　　供养佛舍利
　　诸力士擎舆　　携至城中央
　　天人恭敬礼　　追慕而啼哭
　　缯彩宝幢幡　　严饰其城郭
　　华香及伎乐　　供养尊舍利
　　供养擎宝舆　　从城西门出
　　至城西便度　　宝底流江水
　　上于甘树下　　以种种香木
　　积为大薪[卄/積]　　及若干种香
　　若干种花香　　及种种泽香
　　各各秉炬火　　欲烧佛薪[卄/積]
　　三烧佛薪[卄/積]　　火终不肯燃
　　众人咸怀疑　　不知其缘故
　　大迦叶不远　　怀慈往见佛
　　时火以是故　　共吹终不然
　　时迦叶速至　　礼敬佛[卄/積]已
　　于是佛薪[卄/積]　　即时自然燃
　　尘劳不损佛　　今为火所燃
　　肌体虽然尽　　骨如故不燋
　　尔时诸力士　　以乳浇灭火
　　以香汤洗骨　　金瓶盛舍利
　　犹往昔天帝　　欲烧金刚山
　　以其功德大　　故火不能烧
　　今以大炽火　　不能烧佛骨
　　诸力士展转　　说此喻相谓
　　四等心所生　　灭除淫欲火
　　尊骨寂清凉　　我等心燋燃
　　诸天神力士　　不能胜佛身
　　忽今遭无常　　我以能担行
　　佛力强无比　　声流闻十方
　　如何便恍惚　　盛之在金罂
　　佛辉辉喻日　　未曾以贡高
　　遭遇无常火　　唯留其神骨
　　以金刚慧杵　　坏尘劳强山
　　遭苦不舍忍　　心坚定不动
　　断尽诸苦本　　灭不更受身
　　如是之妙体　　永终于火中
　　力士每所至　　力伏令人啼
　　人来归伏者　　能慰沃使悦
　　假其遭艰难　　恃力未曾泣
　　念慈敬佛德　　啼哭担舍利
　　力强勇武备　　志精怀自大
　　啼哭还入城　　意谦除贡高
　　幡盖授大殿　　施七宝高座
　　舍利置其上　　一切礼供养
八王分舍利品第三十一
　　诸力士悲感　　在于王殿上
　　供养尊舍利　　如是至数日
　　邻侧七国王　　时各寻遣使
　　皆共同一时　　如会至城下
　　各通其王命　　诸力士相闻
　　皆陈其敬意　　求得舍利分
　　诸力士答言　　佛于我国灭
　　自供养舍利　　不能以相与
　　尔时诸国使　　相闻至数返
　　力士擎舍利　　又恃其力强
　　使不肯还返　　当遣以威力
　　意各赍贡高　　无心分舍利
　　诸使还返命　　诸王各起意
　　寻即兴师众　　风发至其城
　　以无数军众　　围绕力士城
　　军来趣其城　　如霖雨暴水
　　人民入城底　　莫不怀恐怖
　　人众甚繁多　　城中不能容
　　七国王军众　　象吼马鸣声
　　震动其城墎　　人民战如波
　　于是七王军　　各于其部分
　　精练甚壮勇　　战士及象马
　　于是诸国王　　力任各严办
　　四种之战阵　　象马车步兵
　　力士亦严施　　城上拒战具
　　修治其池堑　　杜塞诸城门
　　即便皆建立　　军阵大行旗
　　国内诸细民　　莫不怀恐怖
　　于时七国王　　计议同一心
　　各与无数众　　器钾精锐备
　　犹如七星宿　　同夜俱出现
　　七王之兵众　　俱时到城下
　　大众起黄尘　　坌塞人众眼
　　但象之气臭　　塞鼻不得息
　　鼓角吹贝声　　塞耳无所闻
　　妇女诸幼小　　惶怖皆失色
　　对设火攻具　　消铜铁为汤
　　皆贯胄被钾　　当仗严进战
　　象马皆被钾　　整阵当对战
　　力士没体命　　不图分舍利
　　城里皆令催　　执仗上城战
　　诸力士齐心　　决定战不退
　　皆立于城上　　楼橹却敌间
　　看城外诸王　　军众无央数
　　军奋作威势　　同时大叫呼
　　一时大叫呼　　声向震天地
　　拔露剑掷弄　　晃昱曜天日
　　或有跳勇走　　捷疾欲向城
　　外军见力士　　严备自束带
　　决定欲对战　　殊无退却意
　　各与其妻息　　辞别当进战
　　诸战士妻息　　怀怖心惊波
　　又有父母者　　心爱恋其子
　　见子被钾铠　　欲出诣战场
　　垂泣皆啼哭　　咒树请神祇
　　子见父母悲　　心皆怀遗疑
　　或有诸妇女　　默然怀愁闷
　　或持天弓箭　　啼遮不令战
　　见妻子啼哭　　心猛锐果敢
　　掣夺取弓箭　　必欲战不疑
　　诸力士自恃　　意决必欲战
　　如藏虺在器　　怀怒毒炽盛
　　心意皆决定　　必欲战不疑
　　七王亦严办　　对阵垂当战
　　皆以素严办　　四部之兵众
　　象兵及马兵　　车步之兵众
　　有贵姓梵志　　厥名香草性
　　性博慧笃慈　　喻谏诸王言
　　观诸王威势　　利器剑战备
　　欲伏强力敌　　灭尽形势命
　　居城自守者　　不易可得胜
　　力士得城内　　皆共同一心
　　如今重围闭　　意必欲获胜
　　唯愿诸大王　　幸回隆盛威
　　省其城中有　　遵善调良者
　　诸王皆共悉　　何辜横加恼
　　以力所闭者　　必果不独胜
　　或时堕围者　　方便胜外敌
　　毒虺自济命　　入穴藏其形
　　无故手探者　　毒螫或死伤
　　自觉有威势　　能震彼令恐
　　集聚入城藏　　坚固修守备
　　虽素力薄弱　　入城成大力
　　如灯火垂灭　　得膏薪还炽
　　若其城中有　　戒具神真者
　　以其戒德重　　外敌自坏散
　　犹昔重怨王　　用兵力竭尽
　　清明王有德　　胜外强怨敌
　　往过去诸王　　以力广土地
　　欲以恣其情　　驰名至无外
　　王食禄忽过　　如牛饮冰水
　　诸王尽过去　　国土地续存
　　是故当熟思　　世间正真理
　　设方便和同　　得舍利为贵
　　以矢力胜怨　　生仇逆返迫
　　以和顺取胜　　终已不起返
　　虽所言愚鄙　　诚无可采纳
　　诸王力盛强　　能消伏微敌
　　如所敬尊师　　奉法者为上
　　今宜追念师　　受行忍辱教
　　今时彼梵志　　尽其体所知
　　和顺正真言　　慈心谏诸王
　　皆回降诸王　　隆盛猛锐心
　　于是诸王便　　顺辞答梵志
　　所言得时宜　　和顺知方便
　　今所说善理　　笃厚存终始
　　汝当审吾等　　心悟善法力
　　心之所求欲　　不劳恣世俗
　　或以愿以力　　或以忿恚恨
　　已诤今斗者　　曼当对战者
　　如我等今意　　纯求以佛德
　　执仗求舍利　　不贪国财宝
　　往古烈力士　　贡高答曰大
　　战诤于仙林　　死伤难呰计
　　佛布教世间　　除劳灭自大
　　如何不为佛　　爱危脆命为
　　往古诸帝王　　迷惑贤女色
　　兴师相讨罚　　诸王死无数
　　佛教诚世间　　灭除贪淫意
　　而我不为佛　　爱危脆命为
　　往日有兄弟　　愚嫉兴嫌诤
　　还共相伤杀　　令尽无有余
　　佛兴显于世　　灭除愚嫉心
　　如何不为佛　　惜命而不战
　　昔手臂力士　　挟嫌结瞋恚
　　便执持武备　　欲尽诸王种
　　佛出于世间　　能除尽恚害
　　我等为佛故　　爱此躯命为
　　昔者华上子　　号曰十头神
　　坚固着色欲　　缘丧没身命
　　佛出于世间　　解一切缚着
　　我等为佛故　　着此身命为
　　往昔诸愚人　　以痴诤水虫
　　以其愚痴盛　　求其相杀害
　　佛兴出于世　　除一切愚痴
　　我等为佛故　　愚爱是身为
　　古来愚不达　　所诤诸臭秽
　　无有一坚要　　相害不可计
　　佛出除世患　　吾等为佛故
　　当与阎罗斗　　岂当疑世战
　　吾等心坚正　　终不疑于战
　　劳人使入城　　至诸力士所
　　尽意设方便　　陈吾等至意
　　其委仰于仁　　必令一对战
　　吾等错利矢　　克意当交战
　　闻仁说善法　　正真之言辞
　　内心即退灭　　瞋恚之恶毒
　　犹如虺被咒　　毒害灭无余
　　尔时其梵志　　承诸王教命
　　便即行入城　　至诸力士所
　　欲见诸力士　　贵重有势者
　　便以谦恪意　　宣诸王教命
　　城外诸王兵　　皆各严备仗
　　贯丳被宝钾　　晧晧曜天日
　　发心欲同声　　以尽其武力
　　意勇如师子　　张目向城看
　　摩拭豫严张　　金宝错涂弓
　　意勇无疲极　　昼夜不脱铠
　　卒发心忆念　　佛之慈明法
　　劳以义相让　　不疑畏战斗
　　不以诤土地　　来至此城下
　　不自大贪吝　　不以瞋慊来
　　敬佛功德故　　来到汝此耳
　　客以善义来　　主人宜敬待
　　佛为一切师　　吾等同敬事
　　欲供养舍利　　故来至此城
　　共为法兄弟　　幸可分舍利
　　广可令众生　　各各得供养
　　悭惜财宝者　　是不为秽耻
　　悭惜善法者　　是乃为愧耻
　　爱吝之为物　　必有丑秽名
　　除悭施善者　　圣贤之所叹
　　仁等若执意　　不与舍利者
　　今便可出城　　与客共捔力
　　居城依门扇　　不执杖出战
　　是则不为王　　非贵非勇士
　　城外诸王意　　如向来所说
　　鄙俱有善心　　等义示二家
　　又别有私意　　欲以向仁等
　　幸小垂听采　　请说正真法
　　唯仁等莫必　　专意求欲战
　　古来战诤中　　无善义无利
　　佛天师每叹　　忍辱德第一
　　今诸仁何故　　炽然怒求战
　　若忿诤六欲　　若诤宝财货
　　若以此战诤　　事理犹可通
　　以福德之故　　是善法叹誉
　　善与诤为怨　　是义当审思
　　每以普慈心　　和调安隐性
　　佛天师导教　　当慈加众生
　　莫杀害众生　　而行敬事佛
　　终无有利义　　是事不宜尔
　　仁等宜开意　　分诸王舍利
　　善法当流布　　因此为无始
　　若能为是者　　则无复战诤
　　可逮二善义　　福德及名称
　　其有专己见　　离正入邪道
　　善人尽方便　　当牵入正路
　　诸王设方便　　欲广建善法
　　欲普导世间　　牵至天人道
　　世尊每叹誉　　众施法最善
　　所至则为师　　天人之所叹
　　普观诸世间　　财施者不少
　　以法惠施者　　时有或无有
　　法施名称博　　广安隐世间
　　是诸力士众　　闻是善法言
　　心内窃怀惭　　默然熟相视
　　以谦爱敬辞　　而谓梵志言
　　仁乃善方便　　加爱敬于众
　　为梵志不妄　　勤建立着善
　　能降下我等　　善行者道中
　　犹御不调马　　不令入兽中
　　便可相从意　　如师所开示
　　爱厚笃敬信　　我等可用耳
　　忽舍忠怒言　　正直善谏者
　　事败遇艰难　　后追悔无及
　　即时以金罂　　分圣尊舍利
　　别以为八分　　安谛一平等
　　于是诸力士　　从中取一分
　　致其余七分　　送与七国王
　　尔时诸力士　　上宾待诸王
　　诸王得舍利　　悲喜各归国
　　于是七国王　　各各自于国
　　兴师建神塔　　高乃至云际
　　梵志草香性　　欲己聚起塔
　　便从诸力士　　乞量舍利罂
　　界内贵梵志　　乞佛积灰炭
　　皆共收拾聚　　恭敬立神塔
　　诸王造初起　　以舍利神塔
　　于阎浮提地　　巍巍德如山
　　梵志所建立　　金罂塔第九
　　佛积炭灰塔　　满十妙巍巍
　　华香宝幡盖　　表显供养塔
　　挍饰甚妙好　　如香熏山岩
　　邻侧诸国邑　　无央数人集
　　或喜悲啼哭　　礼事敬神塔
　　皆共追恋慕　　忆念佛功德
　　辛酸悲楚毒　　永逝一何剧
　　以善施世间　　众生所恃赖
　　迷失路者导　　重病者良医
　　寒者之春阳　　旱热者凉池
　　三界之覆盖　　忽便寂然灭
　　三界失覆盖　　无恃可痛怜
　　当迷失正路　　随邪遭艰难
　　世失正倾邪　　流入三恶趣
　　世谁有大力　　能制令还者
　　世间诸众生　　愚痴蔽其眼
　　贪淫瞋恚火　　之所见烧然
　　一切世众生　　婴尘劳重病
　　世尊普慈心　　为三界良医
　　佛日盛光明　　始出现世时
　　普奋大光明　　照三千世界
　　普开敷世间　　天人芙蓉花
　　犹如诸池花　　蒙日光而开
　　诸天世人民　　及诸大国王
　　悲泣追叹慕　　向塔咏佛德
　　唯世大覆护　　第一慈悲师
　　忽孤弃众生　　一何甚速疾
　　佛日之光明　　忽然而潜入
　　愚雾弥覆世　　当何从见明
　　谁当导众生　　示以正谛路
　　使至泥洹城　　寂静无恐惧
　　时密迹力士　　广为诸天人
　　以次说是法　　宣佛本行德
　　诸天闻所说　　悚然毛衣竖
　　思惟所说理　　追寻佛功德
　　所积众善本　　无限无有量
　　从难计数劫　　善行之积聚
　　行六度无极　　大海渊之地
　　众宝德相慧　　充满甚盈溢
　　今此贤劫中　　所兴千菩萨
　　假令诸罗汉　　慧如舍利弗
　　寿劫叹佛德　　不能令终竟
　　况吾智浅末　　限陈所见闻
　　时诸会天人　　闻其所说法
　　心中忽明悟　　意如面见佛
　　皆共怀悲感　　恻怆追慕佛
　　愿志大乘意　　写情心专固
　　稽首归命佛　　忽然各飞去


