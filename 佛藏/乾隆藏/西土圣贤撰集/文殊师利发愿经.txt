文殊师利发愿经一卷


西土圣贤撰集
文殊师利发愿经一卷
东晋三藏佛陀跋陀罗译


　　

文殊师利发愿经
　　身口意清净　　除灭诸垢秽
　　一心恭敬礼　　十方三世佛
　　普贤愿力故　　悉睹见诸佛
　　一一如来所　　一切刹尘礼
　　于一微尘中　　见一切诸佛
　　菩萨众围绕　　法界尘亦然
　　以众妙音声　　宣扬诸最胜
　　无量功德海　　不可得穷尽
　　以普贤行力　　无上众供具
　　供养于十方　　三世一切佛
　　以妙香华鬘　　种种诸伎乐
　　一切妙庄严　　普供养诸佛
　　我以贪恚痴　　造一切恶行
　　身口意不善　　悔过悉除灭
　　一切众生福　　诸声闻缘觉
　　菩萨及诸佛　　功德悉随喜
　　十方一切佛　　初成等正觉
　　我令悉劝请　　转无上法轮
　　示现涅槃者　　合掌恭敬请
　　住一切尘劫　　安乐诸群生
　　我所集功德　　回向施众生
　　究竟菩萨行　　逮无上菩提
　　悉供养过去　　现在十方佛
　　愿未来世尊　　速成菩提道
　　普庄严十方　　一切诸佛刹
　　如来坐道场　　菩萨众充满
　　令十方众生　　除灭诸烦恼
　　深解真实义　　常得安乐住
　　我修菩萨行　　成就宿命智
　　除灭一切障　　永尽无有余
　　悉远离生死　　诸魔烦恼业
　　犹日处虚空　　莲花不着水
　　遍行游十方　　教化诸群生
　　除灭恶道苦　　具足菩萨行
　　虽随顺世间　　不舍菩萨道
　　尽未来际劫　　具修普贤行
　　若有同行者　　愿常集一处
　　身口意善业　　皆悉令同等
　　若遇善知识　　开示普贤行
　　于此菩萨所　　亲近常不离
　　常见一切佛　　菩萨众围绕
　　尽未来际劫　　悉恭敬供养
　　守护诸佛法　　赞叹菩萨行
　　尽未来劫修　　究竟普贤道
　　虽在生死中　　具无尽功德
　　智慧巧方便　　诸三昧解脱
　　一一微尘中　　见不思议刹
　　于一一刹中　　见不思议佛
　　见如是十方　　一切世界海
　　一一世界海　　悉见诸佛海
　　于一言音中　　具一切妙音
　　一一妙音中　　具足最胜音
　　甚深智慧力　　入无尽妙音
　　转三世诸佛　　清净正法轮
　　一切未来劫　　悉能作一念
　　三世一切劫　　悉为一念际
　　一念中悉见　　三世诸如来
　　亦普分别知　　解脱及境界
　　于一微尘中　　出三世净刹
　　一切十方尘　　庄严刹亦然
　　悉见未来佛　　成道转法轮
　　究竟佛事已　　示现入涅槃
　　神力遍游行　　大乘力普门
　　慈力覆一切　　行力功德满
　　功德力清净　　智慧力无碍
　　三昧方便力　　逮得菩提力
　　清净善业力　　除灭烦恼力
　　坏散诸魔力　　具普贤行力
　　严净佛刹海　　度脱众生海
　　分别诸业海　　穷尽智慧海
　　清净诸行海　　满足诸愿海
　　悉见诸佛海　　我于劫海行
　　三世诸佛行　　及无量大愿
　　我皆悉具足　　普贤行成佛
　　普贤菩萨名　　诸佛第一子
　　我善根回向　　愿悉与彼同
　　身口意清净　　自在庄严刹
　　逮成等正觉　　皆悉同普贤
　　如文殊师利　　普贤菩萨行
　　我所有善根　　回向亦如是
　　三世诸如来　　所叹回向道
　　我回向善根　　成满普贤行
　　愿我命终时　　除灭诸障碍
　　面见阿弥陀　　往生安乐国
　　生彼佛国已　　成满诸大愿
　　阿弥陀如来　　现前授我记
　　严净普贤行　　满足文殊愿
　　尽未来际劫　　究竟菩萨行

