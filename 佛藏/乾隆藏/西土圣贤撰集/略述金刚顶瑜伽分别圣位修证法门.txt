略述金刚顶瑜伽分别圣位修证法门一卷


西土圣贤撰集
略述金刚顶瑜伽分别圣位修证法门一卷
唐三藏沙门大广智不空译


　　

略述金刚顶瑜伽分别圣位修证法门
　　夫真言陀罗尼宗者。是一切如来秘奥之教。自觉圣智顿证法门。亦是菩萨。具受净戒无量威仪。入一切如来海会坛。受菩萨职位。超过三界。受佛教敕三摩地门。具足因缘。顿集功德广大智慧。于无上菩提。皆不退转。离诸天魔一切烦恼及诸罪障。念念消融。证佛四种身。谓自性身受用身变化身等流身。满足五智三十七等不共佛法。然如来变化身。于阎浮提摩竭陀国菩提场。中成等正觉。为地前菩萨声闻缘觉凡夫。说三乘教法。或依他意趣说。或自意趣说。种种根器种种方便。如法修行。得人天果报。或得三乘解脱果。或进或退。于无上菩提。三无数大劫。修行勤苦。方得成佛。王宫生双林灭。遗身舍利起塔供养。感受人天胜妙果报。及涅槃因。不同报身毗卢遮那。于色界顶第四禅阿迦尼吒天宫。云集尽虚空遍法界一切诸佛。十地满足诸大菩萨证明。警觉身心。顿证无上菩提。自受用佛。从心流出无量菩萨。皆同一性。谓金刚性。对遍照如来。受灌顶职位。彼等菩萨。各说三密门。以献毗卢遮那及一切如来。便请加持教敕。毗卢遮那佛言。汝等将来。于无量世界。为最上乘者。令得现生世出世间悉地成就。彼诸菩萨受如来敕已。顶礼佛足。围绕毗卢遮那佛已。各还本方本位。成为五轮。本愿幖帜。若见若闻。若入轮坛。能断有情五趣轮转生死业障。于五解脱轮中。从一佛至一佛。供养承事。皆令获得无上菩提。成决定性。犹如金刚不可沮坏。此即毗卢遮那圣众集会。便为现证窣堵波塔。一一菩萨一一金刚。各住本三昧。住自解脱。皆住大悲愿力。广利有情。若见若闻。悉证三昧。功德智慧顿集成就矣。
　　尔时金刚界毗卢遮那佛。在色界顶阿迦尼吒天宫。初受用身成等正觉。证得一切如来平等智。即入一切如来金刚平等智印三昧耶。即证一切如来法平等自性光明智藏。成等正觉已。一切如来。从萨埵金刚。出虚空藏大摩尼宝。以灌其顶。令发生观自在法王智。安立一切如来毗首羯磨善巧智。令往诣须弥山顶金刚摩尼宝峰楼阁。集圣众已。于是毗卢遮那佛。加持一切如来。施设四方坐师子座。时不动如来。宝生如来。观自在王如来。不空成就如来。复加持毗卢遮那佛。然受用身有二种。一自受用。二他受用。毗卢遮那佛于内心。证得自受用四智。大圆镜智。平等性智。妙观察智。成所作智。外令十地满足菩萨他受用故。从四智中。流出四佛。各住本方坐本座。毗卢遮那佛于内心。证得五峰金刚菩提心三摩地智。自受用故。从五峰金刚菩提心三摩地智中。流出金刚光明。遍照十方世界。净一切众生大菩提心。还来收一体。为令一切菩萨。受用三摩地智故。成金刚波罗蜜形。住毗卢遮那如来前月轮。
　　毗卢遮那佛于内心。证得虚空宝大摩尼功德三摩地智。自受用故。从虚空宝大摩尼功德三摩地智。流出虚空宝光明。遍照十方世界。令一切众生功德圆满。还来收一体。为令一切菩萨。受用三摩地智故。成金刚宝波罗蜜形。住毗卢遮那如来右边月轮。
　　毗卢遮那佛于内心。证得羯磨金刚大精进三摩地智。自受用故。从羯磨金刚大精进三摩地智。流出羯磨光明。遍照十方世界。令一切众生除一切懈怠。成大精进还来收一体。为令一切菩萨。受用三摩地智故。成羯磨波罗蜜形。住毗卢遮那如来左边月轮。
　　毗卢遮那佛于内心。证得大莲花智慧三摩地智。自受用故。从大莲花智慧三摩地智。流出莲花光明。遍照十方世界净一切众生。客尘烦恼。还来收一体。为令一切菩萨。受用三摩地智故。成法波罗蜜形。住毗卢遮那如来后边月轮。
　　毗卢遮那佛于内心。证得金刚萨埵勇猛菩提心三摩地智。自受用故。从金刚萨埵勇猛菩提心三摩地智。流出五峰金刚光明。遍照十方世界。令一切众生。顿证普贤行。还来收一体。为令一切菩萨。受用三摩地智故。成金刚萨埵菩萨形。住阿閦如来前月轮。
　　毗卢遮那佛于内心。证得金刚钩四摄三摩地智。自受用故。从金刚钩四摄三摩地智。流出金刚光明。遍照十方世界。以四摄法摄一切众生。安于无上菩提。还来收一体。为令一切菩萨。受用三摩地智故。成金刚王菩萨形。住阿閦如来右边月轮。
　　毗卢遮那佛于内心。证得金刚爱大悲箭三摩地智。自受用故。从金刚爱大悲箭三摩地智。流出金刚箭光明。遍照十方世界。射害一切众生。于无上菩提。厌离心者。还来收一体。为令一切菩萨。受用三摩地智故。成金刚爱菩萨形。住阿閦如来左边月轮。
　　毗卢遮那佛于内心。证得金刚善哉欢喜王勇跃三摩地智。自受用故。从金刚善哉欢喜勇跃三摩地智。流出金刚善哉印光明。遍照十方世界。照一切众生忧戚。于普贤行。生劣意者。令得身心以勇跃。智还来收一体。为令一切菩萨。受用三摩地智故。成金刚善哉菩萨形。住阿閦如来后月轮。
　　毗卢遮那佛于内心。证得金刚宝灌顶三摩地智。自受用故。从金刚宝灌顶三摩地智。流出金刚宝光明。遍照十方世界。灌洒一切众生顶。获得菩萨不退转职位。还来收一体。为令一切菩萨。受用三摩地智故。成金刚宝菩萨形。住宝生如来前月轮。
　　毗卢遮那佛于内心。证得金刚威光三摩地智。自受用故。从金刚威光三摩地智。流出金刚日光明。遍照十方世界。破一切众生无明愚暗发大智光。还来收一体。为令一切菩萨。受用三摩地智故。成金刚威光菩萨形。住宝生如来右边月轮。
　　毗卢遮那佛于内心。证得金刚宝幢三摩地智。自受用故从金刚宝幢三摩地智。流出金刚幢光明。遍照十方世界。满一切众生意愿还来收一体。为令一切菩萨受用三摩地智故。成金刚幢菩萨形。住宝生如来左边月轮。
　　毗卢遮那佛于内心。证得金刚笑印授记三摩地智。自受用故。从金刚笑印授记三摩地智。流出金刚笑印光明。遍照十方世界。不定性众生。授与平等无上菩提记。还来收一体。为令一切菩萨。受用三摩地智故。成金刚笑菩萨形。住宝生如来后边月轮。
　　毗卢遮那佛于内心。证得金刚法清净无染三摩地智。自受用故。从金刚法清净无染三摩地智。流出金刚法光明。遍照十方世界。净除一切众生五欲身心。清净犹如莲花不染尘垢。还来收一体。为令一切菩萨。受用三摩地智故。成金刚法菩萨形。住观自在王如来前月轮。
　　毗卢遮那佛于内心。证得金刚利剑般若波罗蜜三摩地智。自受用故。从金刚利剑波罗蜜三摩地智。流出金刚利剑光明。遍照十方世界。断一切众生结使。离诸苦恼。还来收一体。为令一切菩萨。受用三摩地智故。成金刚剑菩萨形。住观自在王如来右边月轮。
　　毗卢遮那佛于内心。证得金刚因转法轮三摩地智。自受用故。从金刚因转法轮三摩地智。流出金刚轮光明。遍照十方世界以四摄摄一切众生。安于无上菩提。还来收一体。为令一切菩萨。受用三摩地智故。成金刚因菩萨形。住观自在王如来左边月轮。
　　毗卢遮那佛于内心。证得金刚密语离言说三摩地智。自受用故。从金刚密语离言说三摩地智。流出金刚舌相光明。遍照十方世界。能除十方一切众生恶慧。令得四无碍解乐说辩才。还来收一体。为令一切菩萨受用三摩地智故。成金刚语菩萨形。住观自在王如来后边月轮。
　　毗卢遮那佛于内心。证得金刚业虚空库藏三摩地智。自受用故。从金刚业虚空库藏三摩地智。流出金刚业光明。遍照十方世界。令一切众生。于一切如来诸菩萨所。成广大供养。还来收一体。为令一切菩萨。受用三摩地智故。成金刚业菩萨形。住不空成就如来前月轮。
　　毗卢遮那佛于内心。证得金刚护大慈庄严甲胄三摩地智。自受用故。从金刚护大慈庄严甲胄三摩地智。流出金刚甲胄光明。遍照十方世界。能除暴恶恚怒众生。速获大慈心。还来收一体。为令一切菩萨受用三摩地智故。成金刚护菩萨形。住不空成就如来右边月轮。
　　毗卢遮那佛于内心。证得金刚药叉方便恐怖三摩地智。自受用故。从金刚药叉方便恐怖三摩地智。流出金刚牙光明。遍照十方世界。降伏刚强难化众生安置于菩提道。还来收一体。为令一切菩萨。受用三摩地智故。成金刚药叉菩萨形。住不空成就如来左边月轮。
　　毗卢遮那佛于内心。证得金刚拳印威灵感应三摩地智。自受用故。从金刚拳威灵感应三摩地智。流出金刚拳光明。遍照十方世界。令一切众生除其业障。速获世出世间悉地圆满。还来收一体。为令一切菩萨受用三摩地智故。成金刚拳菩萨形。住不空成就如来后边月轮。
　　毗卢遮那佛于内心。证得金刚嬉戏法乐幖帜三摩地智。自受用故。从金刚嬉戏法乐幖帜三摩地智。流出金刚嬉戏幖帜光明。遍照十方世界。供养一切如来。及破凡夫贪染世乐。获得嬉戏法园安乐。还来收一体。为令一切菩萨。受用三摩地智故。成金刚嬉戏天女形菩萨。住毗卢遮那如来东南隅月轮。
　　毗卢遮那佛于内心。证得金刚花鬘菩提分法三摩地智。自受用故。从金刚花鬘菩提分法三摩地智。流出金刚花鬘光明。遍照十方世界。供养一切如来。除诸众生丑陋之形。获得三十二相八十种随形好身。还来收一体。为令一切菩萨。受用三摩地智故。成金刚花鬘天女形菩萨。住毗卢遮那佛西南隅月轮。
　　毗卢遮那佛于内心。证得金刚歌咏净妙法音三摩地智。自受用故。从金刚歌咏净妙法轮三摩地智。流出金刚歌光明。遍照十方世界。供养一切如来。能令众生。破除语业戏论。获得六十四种梵音具足。还来收一体。为令一切菩萨。受用三摩地智故。成金刚歌咏天女形菩萨。住毗卢遮那佛西北隅月轮。
　　毗卢遮那佛于内心。证得金刚法舞神通游戏三摩地智。自受用故。从金刚法舞神通游戏三摩地智。流出金刚舞光明。遍照十方世界。供养一切如来。及破一切众生无智无明。获得六通自在游戏。还来收一体。为令一切菩萨。受用三摩地智故。成金刚法舞天女形菩萨。住毗卢遮那佛东北隅月轮。
　　毗卢遮那佛于内心。证得金刚焚香云海三摩地智。自受用故。从金刚焚香云海三摩地智。流出金刚焚香。光明遍照十方世界。供养一切如来。及破除一切众生臭秽烦恼。获得适悦无碍智香。还来收一体。为令一切菩萨。受用三摩地智故。成金刚焚香侍女菩萨形。住东南角金刚宝楼阁。
　　毗卢遮那佛于内心。证得金刚觉花云海三摩地智。自受用故。从金刚觉花云海三摩地智。流出金刚觉花光明。遍照十方世界。供养一切如来。及破一切众生迷惑。开敷心花。证无染智。还来收一体。为令一切菩萨。受用三摩地智故。成金刚觉花侍女菩萨形。住西南角金刚宝楼阁。
　　毗卢遮那佛于内心。证得金刚灯明云海三摩地智。自受用故。从金刚灯明云海三摩地智。流出金刚灯明光明。遍照十方世界。供养一切如来。及破一切众生无明住地。获得如来五眼清净还来收一体。为令一切菩萨。受用三摩地智故。成金刚灯明侍女菩萨形。住西北角金刚宝楼阁。
　　毗卢遮那佛于内心。证得金刚涂香云海三摩地智。自受用故。从金刚涂香云海三摩地智。流出金刚涂香光明。遍照十方世界。供养一切如来。及破一切众生身口意业非律仪过。获得五分无漏法身。还来收一体。为令一切菩萨。受用三摩地智故。成金刚涂香侍女菩萨形。住东北角金刚宝楼阁。
　　毗卢遮那佛于内心。证得请召金刚钩三摩地智。自受用故。从请召金刚钩三摩地智。流出金刚钩光明。遍照十方世界。请召一切如来金刚界道场。及拔一切众生恶趣。安于无住涅槃之城。还来收一体。为令一切菩萨。受用三摩地智故。成守菩提心户金刚钩菩萨形。住东门月轮。
　　毗卢遮那佛于内心。证得金刚引入方便罥索三摩地智。自受用故。从引入方便罥索三摩地智。流出金刚罥索光明。遍照十方世界。引入一切如来圣众。及罥索一切众生。沈于二乘实际三摩地智淤泥。安置觉王法界宫殿。还来收一体。为令一切菩萨。受用三摩地智故。成卫护功德户金刚罥索菩萨形。住南门月轮。
　　毗卢遮那佛于内心。证得坚固金刚锁械三摩地智。自受用故。从坚固金刚锁械三摩地智。流出金刚锁械光明。遍照十方世界。令已入一切如来圣众金刚界道场。以大悲誓。系缚而住。及摧一切众生外道诸见。住无上菩提不退坚固无畏大城。还来收一体。为令一切菩萨。受用三摩地智故。成金刚锁械菩萨形。守智慧户。住西门月轮。
　　毗卢遮那佛于内心。证得般若波罗蜜金刚铃三摩地智。自受用故。从般若波罗蜜金刚铃三摩地智。流出金刚铃光明。遍照十方世界。欢喜一切如来海会圣众。住金刚界道场者。及破一切众生二乘异见。安置般若波罗蜜宫。还来收一体。为令一切菩萨。受用三摩地智故。成金刚铃菩萨形。守精进户。住北门月轮。
　　若依次第说。前后有差据报身佛。顿证身口意三种净业。遍周法界。于一一法门一一理趣一一毛孔身分相好。尽虚空界。不相障碍。各居本位。以成遍照光明毗卢遮那自受用身他受用身。若依二乘。次第而说。若不具修三十七菩提分法。证得道果。无有是处。若证自受用身佛。必须三十七三摩地智。以成佛果。梵本入楞伽偈颂品云。自性及受用。变化并等流。佛德三十六。皆同自性身。并法界身。总成三十七也。
　　最初于无上乘。发菩提心。由阿閦佛加持故。证得圆满菩提心。由证菩提。外感空中宝生佛灌顶。受三界法王位。由观自在王佛加持。语轮能说无量修多罗法门。由不空成就佛加持。于诸佛事及有情事。所行利乐皆悉成就。由金刚波罗蜜加持故。证得圆满周法界遍虚空大圆镜智。由宝波罗蜜加持故。于无边众生世间及无边器世间。证得平等性智。由法波罗蜜加持故。于无量三昧陀罗尼门诸解脱法。得妙观察智。由羯磨波罗蜜加持故。于无量安立杂染世界清净世界。证得成所作智。由金刚萨埵菩萨加持故。刹那猛利心顿证无上菩提。由金刚王菩萨加持故。于诸有情利乐门中。被具四摄法门。由金刚爱菩萨加持故。于无边有情。无缘大悲曾无间断。由金刚善哉菩萨加持故。于诸善法。渴仰无厌。见微少善便为称美。由金刚宝菩萨加持故。证无染智。犹如虚空广大圆满。由金刚光明菩萨加持故。证得慧光。喻若日轮无不照曜。由金刚幢菩萨加持故。能满有情世出世间所有希愿。如真多摩尼宝幢。心无分别。皆令满足。由金刚笑菩萨加持故。一切有情若见若闻。心生踊跃。于法决定。受法利乐。由金刚法菩萨加持故。证得法本性清净。悉能演说微妙法门知一切法皆如筏喻。由金刚利菩萨加持故。以般若波罗蜜剑。能断自他无量杂染结使诸苦。由金刚因菩萨加持故。于无量诸佛世界。请一切如来转妙法轮。由金刚语菩萨加持故。以六十四种法音。遍至十方。随众生类皆成法益。由金刚业菩萨加持故。于无边佛刹海会。成大供养仪。由金刚护菩萨加持故。被大誓愿庄严甲胄。返入生死。广作菩萨。引育有情。置于佛法。由金刚药叉菩萨加持故。能摧天魔一切外道。能羸无始烦恼怨敌。由金刚拳菩萨加持故。于三密门无量真言三昧印契。合成一体。由金刚嬉戏菩萨加持故。于受用法。圆满快乐。得受用智自在。由金刚鬘菩萨加持故。得菩提分法花鬘。以为庄严。由金刚歌菩萨加持故。得如来微妙音声。闻者无厌。于圣德解脱。了觉诸法。犹如呼响。由金刚舞菩萨加持故。得刹那迅疾分身。顿至无边世界。由金刚焱香菩萨加持故。得如来悦意无碍智香。由金刚花菩萨加持故。能开众生烦恼淤泥觉意妙花。由金刚灯明菩萨加持故。获得五眼清净。自利利他照法自在。由金刚涂香菩萨加持故。得佛五种无漏净身。由金刚钩菩萨加持故。得召集一切圣众速疾三昧。由金刚罥索菩萨加持故。得如虚空无障碍善巧智。由金刚锁菩萨加持故。得佛坚固无染观察大悲解脱。由金刚铃菩萨加持故。得如来般若波罗蜜音声。闻者能摧藏识中诸恶种子。
　　以此三十七内证无上金刚界分智威力加持。顿证毗卢遮那之身。从无见顶相。流出无量佛顶法身。云集空中。以成法会。光明遍覆如塔相轮。十地满足莫能睹见。冥加有情。身心罪障悉令殄灭。无能知者。虽不能觉知。能息诸苦而生善趣。从光明流出十六菩萨及八方等内外大护。展转出光。照触恶趣。以成窣睹波阶级。卫护诸佛窣睹波法界宫殿。成为相轮令身。现证金刚界如来毗卢遮那遍照之身也。

