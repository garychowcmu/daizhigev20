无量寿如来观行供养仪轨一卷


西土圣贤撰集
无量寿如来观行供养仪轨一卷
唐三藏沙门大广智不空奉诏译


　　

无量寿如来观行供养仪轨
　　尔时金刚手菩萨。在毗卢遮那佛大集会中。从座而起合掌恭敬。白佛言。世尊。我为当来末法杂染世界恶业众生。说无量寿佛陀罗尼。修三密门证念佛三昧得生净土入菩萨正位。不以少福无慧方便得生彼刹。是故依此教法正念修行。决定生于极乐世界上品上生。获得初地。若在家出家愿生净土者。应先入曼茶罗得灌顶已。然后从师受念诵仪轨。或于胜地或随所居。涂拭清净建立方坛。上张天盖周匝悬幡。坛上分布八曼茶罗。磨白檀香用涂圣位。于檀西面而安无量寿像。持诵者于坛东坐。面西对像而坐。或敷茅荐或坐卑脚小床。每日三时散种种华烧种种香置二阙伽。或用盆杯及金银铜石瓷瓦等器未经用者。盛满香水置于坛上。于坛四角安四贤瓶。烧香灯明涂香饮食随力所办。一一加持殷重供养。行人每日澡浴着新净衣。或用真言加持以为澡浴。即思惟观察。一切有情本性清净。为诸客尘之所覆蔽。不悟真理。迷失菩提。沦溺生死。受无量苦。是故说此三密加持。令自他皆得清净。即以二手莲花合掌。诵净三业真言三遍。真言曰。
　　唵(引)娑嚩(二合)婆嚩秫(诗聿反)驮(引一)萨嚩达磨(入引二)娑嚩(二合)婆(去)嚩戍(引准上)度唅。
　　由此真言加持故。即成清净内心澡浴。每入道场时。对本尊前端身正立。莲花合掌闭目运心。想在极乐世界。对无量寿如来并诸菩萨眷属。则以身五体投地。想于一一佛菩萨前恭敬作礼。即诵普礼真言曰。
　　唵(引)萨嚩怛他(引)蘖跢(一)播(引)那满娜曩(上)迦噜弭(二)
　　即右膝着地合掌当心。虔诚发露忏悔无始已来一切罪障。则随喜诸佛菩萨声闻缘觉一切有情所修福业。又观十方世界所有如来成等正觉者。请转法轮。所有如来现涅槃者。请久住世不般涅槃。又发愿言。我所积集。礼佛忏悔随喜劝请。无量善根以此福聚回施一切有情。愿皆得生极乐世界。见佛闻法速证无上正等菩提。然后结跏趺坐或半加坐。右押于左。以香涂手。先结佛部三昧耶印。以二手虚心合掌。开二头指微屈。各附中指上节。又开二大指。各捻二头指下第一文。结印成已。想无量寿如来三十二相八十种好了了分明。即诵佛部三昧耶真言曰。
　　唵(引)怛他(引)誐睹(引一)纳婆(二合)嚩(引)耶裟嚩(二合)贺(引)
　　诵三遍或七遍。安印顶上散。由结此印及诵真言。警觉佛部一切诸佛。皆来集会加持护念修真言者。速令获得身业清净。罪障消灭福慧增长。
　　次结莲花部三昧耶印。二手虚心合掌。二大指二小指各头相捻。余六指微屈。如开敷莲花形。即成。结此印已。想观自在菩萨相好端严。并无量俱胝莲花族圣众围绕。即诵莲花部三昧耶真言曰。
　　唵(引)跛那谟(二合引一)纳婆(二合)嚩(引)耶娑嚩(二合)贺(引二)
　　诵三遍或七遍。加持安印于顶右便散。由结此印及诵真言。警觉观自在菩萨及莲花部圣众。皆来加持行者。获得语业清净。言音威肃。令人乐闻得无碍辩才说法自在。
　　次结金刚部三昧耶印。二手左覆右仰。令背相着。以右大指叉左小指。以左大指叉右小指。中间六指缚着手腕。如三股杵形。即成。结印当心。想金刚藏菩萨相好威光。并无量执金刚眷属围绕。即诵金刚部三昧耶真言曰。
　　唵(引)嚩日嚧(二合引一)纳婆(二合)嚩(引)耶娑嚩(二合)贺(引二)
　　诵三遍或七遍。加持安印于顶左便散。由结此印及诵真言。警觉金刚藏菩萨并金刚部圣众。皆来加持行者。获得意业清净证菩提心。三昧现前速得解脱。
　　次结被甲护身印。二小指二无名指。右压左内相叉。二中指直竖头相拄。二头指屈如钩形。附中指背勿令相着。二大指并竖捻名指。即成。结印当心诵真言。印身五处各诵一遍。先印额。次右肩。次左肩。印心及喉。是为五处。即起大慈悲心遍缘一切有情。愿皆被大慈悲庄严甲胄。速令离诸障难。证得世间出世间上上殊胜成就。如是观已。即成被金刚甲。一切诸魔不敢障难。护身真言曰。
　　唵(引)嚩日啰(二合引)儗儞(二合一)钵啰(二合)捻(万协反引)跛跢(二合)野娑嚩(二合)贺(引二)
　　由结此印诵真言。慈心愍念力故。一切天魔及诸障者。悉见行人威光赫奕由如日轮。各起慈心不能障碍。及以恶人无能得便。烦恼业障身不染着。亦护当来诸恶趣苦。疾证无上菩提。次结地界金刚橛印。先以右中指入左头中指间。右名指入左名小指间。皆头外出。以左中指缴右中指背。入右头中指间。以左名指缴右名指背。入右名小指间。二小指二头指各头相拄。二大指下相捻。即成。结此印已。想印如金刚杵形。以二大指向地触之。诵真言一遍一印于地。如是至三。即成坚固金刚之座。下方真言曰。
　　唵(引)抧里抧里(一)嚩日啰(二合)嚩日哩(二合二)步(引)啰满驮满驮(三)吽发吒(四)
　　由结此印及诵真言加持力故。下至金刚轮际。成金刚不坏之界。大力诸魔不能摇动。少施功力大获成就。地中所有其恶秽物。由加持力故悉皆清净。其界随心大小即成。
　　次结金刚墙印。准前地界印。开掌搩竖二大指。如墙形即成。想从印流出炽焰。以印右旋绕身三转。称前地界。即成金刚坚固之城。墙界真言曰。
　　唵(引)萨啰萨啰(一)嚩日啰(二合)钵啰(二合二)迦啰吽(引)发吒(半音三)
　　由结此印诵真言及观行力故。随心大小。成金刚光焰方隅墙界。诸魔恶人虎狼师子。及诸毒虫不能辅近。
　　次结大虚空藏菩萨印。二手合掌。二中指右押左外相叉。缚着手背。二头指相蹙如宝形。即成。想从印流出无量诸供养具衣服饮食宫殿楼阁等。如瑜伽广说。即诵大虚空藏菩萨真言曰。
　　唵(引)誐誐曩三(去)婆嚩(一)嚩日啰(二合)斛(引二)
　　修行者纵使观念力微。由此印及真言加持力故。诸供养物皆成真实。一如极乐世界中行广大供养者。次想坛中有纥哩(二合入引)字。放大光明如红颇梨色。遍照十方世界。其中有情遇斯光者。无不皆得罪障消灭。
　　次结如来拳印。以左手四指握拳。直竖大指。以右手作金刚拳。握左大指甲。即成。以此拳印印地。诵真言加持七遍。变其世界。如来拳真言曰。
　　唵(引)步(引入)欠(一)
　　由结此印及诵真言加持威力故。即变此三千大千世界。成极乐刹土。七宝为地。水鸟树林皆演法音。无量庄严如经所说。即诵伽他曰。
　　以我功德力　　如来加持力
　　及以法界力　　愿成安乐刹
　　行者由数习此定。现生每于定中。见极乐世界无量寿如来在大菩萨众会。闻说无量契经。临命终时心不散乱。三昧现前。刹那迅速则生彼土。莲花化生证菩萨位。
　　次结宝车辂印。二手仰相叉。右押左。以二头指侧相拄。二大指捻二头指下第一文。即成。送车辂真言曰。
　　唵(引)睹噜睹噜吽(引)
　　由结此印。想成七宝庄严车辂。往彼极乐世界。请无量寿如来并诸菩萨眷属乘此车辂。不散此印。以二大指向身。拨二中指头。便诵车辂真言曰。
　　曩莫(入)悉底哩耶(四合一)地尾(二合)迦南(引二)怛他(引)蘖跢(引)南(引)(三)唵(引)嚩日朗(二合引)儗(妍以反)娘迦啰洒(二合)耶娑嚩(二合)贺(引)
　　则想车辂来至道场住虚空中。
　　次结迎请圣众印。二手右押左内相叉。作拳。令掌相着。左大指屈入掌。右大指曲如钩。向身招之。即诵迎请真言曰。
　　唵(引)阿(去)嚧(引)力迦(半音)[目　　壹]醯呬娑嚩(二合)贺(引)
　　由结此印诵真言奉请故。无量寿如来不舍悲愿。赴此三摩地所成净土道场。并无量俱胝大菩萨众。受修行者供养速令得上上成就。
　　次结马头观自在菩萨印。作辟除结界二手合掌。二头指二无名指屈入掌。各自相背。并二大指微屈。勿着头指。即成。诵马头明王真言曰。
　　唵(引)阿蜜栗(二合)姤纳婆(二合)嚩吽(引)发吒娑嚩(二合)贺(引)
　　诵三遍。即以印左转三匝。辟除一切诸魔皆自退散。以印右旋三匝。即成坚固大界。
　　次结金刚网印。准前地界印。以二大指。捻二头指下第一文。即成。诵真言三遍。随诵以印于顶上右旋便散。网界真言曰。
　　唵(引)尾娑普(二合)啰捺啰(二合)乞洒(二合)嚩日啰(二合)半惹啰吽(引)发吒(半音)
　　由结此印及诵真言加持力故。即于上方。覆以金刚坚固之网。乃至他化自在诸天不能违越而生障难。行者身心安乐。三摩地易得成就。
　　次结金刚火院界印。以左手掌掩右手背。令相着搩竖二大指即成。想从印流出无量光焰。火以印右旋三匝。则于金刚墙外。便有火焰围绕。即成坚固清净火院大界。火院真言曰。
　　唵(引)阿三(去)莽儗(妍以反)儞吽(引)发吒(半音)
　　次结献阏伽香水印。以二手捧阏伽器。当额奉献。诵真言三遍。想浴圣众双足。阏伽真言曰。
　　曩莫(入)三满多没驮喃(引一)誐誐曩三摩糁么娑嚩(二合)贺(引)
　　由献阏伽香水供养。令修行者三业清净。洗除一切烦恼罪垢。从胜解行地。至十地及如来地。当证如是地波罗蜜时。得一切如来甘露法水受与灌顶。
　　次结花座印。准前莲花部三昧耶印。稍屈指令圆满即是。结此印已。想从印流出无量金刚莲华。遍此极乐世界中。无量寿如来及诸大菩萨一切圣众。各皆得此金刚莲花为座。莲花座真言曰。
　　唵(引)迦么攞娑嚩(二合)贺(引)
　　由结莲花座印诵真言加持。行者获得十地满足当得金刚之座。三业坚固犹若金刚。次结广大不空摩尼供养印。二手金刚合掌。二头指蹙如宝形。并竖二大指即成。诵广大不空摩尼供养陀罗尼曰。
　　唵(引)阿谟(引)伽(去)布惹(自攞反一)么抳钵纳么(二合)嚩日[口　　(隸-木+士)](二合二)怛他(去)蘖哆尾路(引)抧帝(三)三(去)满多钵(上)啰(二合)萨啰吽(引四)
　　此广大不空摩尼供养陀罗尼。才诵三遍。即成于无量寿如来集会及微尘刹中。雨无量广大供养。所谓种种涂香云海。种种华鬘云海。种种烧香云海。种种天妙饮食云海。种种天妙衣服云海。种种摩尼灯烛光明云海。种种幢幡宝帐宝盖云海。种种天妙音乐云海。普于诸佛菩萨众会。成真实广大供养。皆由结印诵此真言供养故。获得无量福聚。犹如虚空无有边际。世世常生一切如来大集会中。莲花化生得五神通。分身百亿。能于杂染世界。拔济受苦众生。皆安隐利益。即于现世受无量果报。当来得生净土。次应澄心定意专注一缘。观无量寿如来。了了分明如对目前。具诸相好。并无量眷属及彼刹土。念念忻慕。现前获得三昧成就。虔诚一心愿生彼国。心不异缘念念相续。即诵无量寿如来赞叹三遍。赞曰。
　　曩谟(引)弭跢婆(去引)野(一)曩谟(引)弭跢庾晒(引二)曩谟(引)曩么(引)进底野(二合)麌拏迦啰答么(二合)宁(引三)曩谟(引)弭跢婆野尔曩野帝母宁(引)素佉(引去)嚩底淫(二合)夜(引)儞多嚩弩(鼻声)剑婆野(引)素佉缚底孕(二合引)迦曩迦尾唧怛啰(二合)迦(引)曩喃(引六)么弩啰[牟　　含](引)素蘖多素带(引)啰棱(去)讫哩(二合)耽(引七)哆嚩室啰(二合)夜(引)答钵啰(二合)体多麌拏写地么(上)多(都各反八)钵啰(二合)夜(引)弭担(引)么护麌拏(上)啰怛曩(二合)散左琰(引九)
　　修行者每日三时。常诵此赞叹佛功德。警觉无量寿如来。不舍悲愿。以无量光明照触行者。业障重罪悉皆消灭。身心安乐澄寂悦意。久坐念诵不生疲惓。心得清净疾证三昧。即入观自在菩萨三摩地。闭目澄心。观自身中圆满洁白。犹如净月仰在心中。于净月上。想日哩(二合)字放大光明。其字变成八叶莲花。于莲花上有观自在菩萨。相好分明。左手持莲花。右手作开敷叶势。是菩萨作是思惟。一切有情身中。具有此觉悟莲花。清净法界不染烦恼。于其莲花八叶上。各有如来入定结跏趺坐。面向观自在菩萨。项佩圆光。身如金色光明晃耀。即想此八叶莲花。渐舒渐大量等虚空。即作是思惟。以此觉花照触如来海会。愿成广大供养。若心不移此定。则于无边有情深起悲愍。以此觉花蒙照触者。于苦烦恼悉皆解脱。等同观自在菩萨。即想莲花渐渐收敛量等己身。即结观自在菩萨印。加持四处。所谓心额喉顶。其印以二手外相叉。二头指相柱如莲花叶。二大指并竖即成。即诵观自在菩萨真言曰。
　　唵(引)嚩日啰(二合)达磨纥哩(二合入引)
　　由结此印及诵真言加持故。即自身同观自在菩萨。等无有异。
　　次结无量寿如来根本印。二手外相叉。作拳竖二中指头相跓。如莲华叶形。结成印已。诵无量寿如来陀罗尼七遍。以印于顶上散。无量寿如来根本陀罗尼曰。
　　曩谟(引)啰怛曩(二合)怛啰(二合)夜(引)耶(一)曩莫(入)阿(去)哩野(二合)弭跢婆耶(二)怛他(引)檗跢(引)夜(引)啰贺(引)帝(引)三(去)藐三(去)没驮(引)耶(三)怛儞也(二合)他(引四)唵(引)阿蜜[口　　栗](二合)帝(五)阿蜜[口　　栗](二合)妒(引)纳婆(二合)吠(微闭反六)阿蜜[口　　栗](二合)多三(去)婆吠(七)阿(上)蜜[口　　栗](二合)多蘖陛(八)阿(上)蜜[口　　栗](二合)多悉第(九)阿蜜[口　　栗](二合)多帝际(自曳反十)阿蜜[口　　栗](二合)多尾讫磷(二合)帝(十一)阿蜜[口　　栗](二合)多尾讫磷(二合)多誐(引)弭宁(引十二)阿(上)蜜[口　　栗](二合)多誐誐曩吉底迦[口　　(隸-木+士)](十三)阿蜜[口　　栗](二合)多嫰(上)努批娑嚩(二合)[口　　(隸-木+士)](十四)萨缚(引)啰他(二合)娑(引)驮宁(十五)萨缚(引)羯磨讫礼(二合引)舍乞洒(二合)孕迦隶娑缚(二合)贺(引)
　　此无量寿如来陀罗尼。才诵一遍。即灭身中十恶四重五无间罪。一切业障悉皆消灭。若苾刍苾刍尼犯根本罪。诵七遍已。即时还得戒品清净。诵满一万遍。获得不废忘菩提心三摩地。菩提心显现身中。皎洁圆明犹如净月。临命终时。见无量寿如来与无量俱胝菩萨众。围绕来迎行者。安慰身心即生极乐世界上品上生。证菩萨位。即取莲子念珠。安于手中。二手捧珠合掌。如未敷莲华形。以千转念珠真言加持七遍。真言曰。
　　唵(引)缚日啰(二合)狱呬耶(二合)惹(自攞反引)跛三(去)么曳(引)吽(引)
　　加持已。即捧珠顶戴心发是愿。愿一切有情所求世间出世间殊胜大愿。速得成就。则以二手当心。各聚五指如未敷莲华。左手持珠。以右手大指名指移珠。诵陀罗尼一遍。与娑嚩(二合)贺(引)字声。齐移一珠。念诵声不缓不急不高不下。不应出声。称呼真言字令一一分明。心观此三摩地所成净土。及前所请来无量寿佛。相好圆满在于坛中。如是观行了了分明。专注念诵不令间断。远离散动。一坐念诵或百或千。若不满一百八遍。则不充析愿遍数。无量寿如来加持故。则身心清净。乃至开目闭目。常见无量寿如来。即于定中闻说甚深妙法。于一一字一一句。悟无量三摩地门无量陀罗尼门无量解脱门。此身等同观自在菩萨。速能至于彼国。念诵数毕。捧珠顶戴发是愿言。愿一切有情。得生极乐世界。见佛闻法。速证无上菩提。
　　次结定印。即观身中菩提心。皎洁圆明犹如满月。复作是思惟。菩提心体离一切物。无蕴界处及离能取所取。法无我故一相平等。心本不生自性空自性空故。即于圆满清净月轮上。想有纥哩(二合)字门。从字流出无量光明。于一一光明道。观成极乐世界。圣众围绕无量寿佛(如观经所说)
　　如是念诵修习三摩地已。欲出道场。即结本尊印。诵根本陀罗尼七遍。以印顶上散。即诵赞叹真言。赞叹真言已。次结普供养印。诵广大不空摩尼供养陀罗尼。又献阏伽。心中所有祈愿启白圣众。唯愿圣者不越本誓成就我愿。如是念诵供养发愿已。即结前火院印。左转一匝解前所结界。复结宝车辂印。以二大指向外。拨二中指头。诵本真言奉送圣众。次结三部三昧耶印。各诵真言三遍。然后结被甲护身印。印身五处。即对本尊前。虔诚发愿礼佛。任出道场随意经行。常应读诵无量寿经。勿怀上慢意乐精勤念诵。印佛印塔乐行坛施。修持禁戒忍辱精进禅定智慧。所修善品皆悉回向。共诸众生同生净土上品上生。证欢喜地获得无上菩提记莂。
　　无量寿如来心真言。
　　唵(引)路计湿嚩(二合)啰啰惹讫哩(二合入引)
　　此真言诵一遍。敌诵阿弥陀经一遍不可说遍秘故胜故。破重障难(不能具说)
　　唵阿蜜[口　　栗](二合)多帝[目　　曳]贺啰吽。
　　此法通一切莲华部　无量寿如来念诵法。诵十万遍满。得见阿弥陀如来。命终决定得生极乐世界。
　　无量寿如来发愿陀罗尼。
　　迦哩迦噌沙迦哩多儞也儞鲁计(一)摩以儞针多睹(二)尾母唧旦都鲁迦(三)么么左素左哩帝曩(四)[日　　作]萨缚怛缚(二合)跛啰么素契曩(五)素佉缚底孕(二合)钵啰(二合)演睹。


