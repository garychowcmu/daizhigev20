虚空藏菩萨神咒经一卷


大乘大集部
虚空藏菩萨神咒经一卷
刘宋罽宾三藏昙摩蜜多译


虚空藏菩萨神咒经
　　如是我闻：一时，佛住佉罗山依正觉仙所住之处，与无数大比丘声闻众俱，亦与无量阿僧祇恒河沙等菩萨摩诃萨，演说如来功德经已。
　　尔时，西方有如意宝现，以无量百千释迦毗楞伽宝周匝庄严。是宝珠光隐蔽一切余色光明，唯见如来及如意宝，余无量无边不可说色见如虚空，如来威光极更明显。此诸会众，不睹自身各不相见，大众诸色悉灭无余，不与眼对，不得色身及以所触，随所观视唯见虚空，亦不见于日月星辰、地界、水界、火界、风界，不与眼对，耳不闻声，鼻不嗅香，无心心数，无我我所及六入起想，瞻睹他方不得诸大，在在方所唯见佛身色相光明，亦复遥见如意宝珠，以无量百千释迦毗楞伽宝周匝庄严，余无所见。于此众中有住十地菩萨摩诃萨，得首楞严三昧，一生补处最后有身，见如是相不惊怖畏，解诸法空如实际性，是故不惊不怖不畏。余诸菩萨摩诃萨、声闻、天、龙、夜叉、乾闼婆、阿修罗、紧那罗、拘槃茶、毗舍遮、富单那、迦罗富单那、人及非人，在会中者，极惊怖畏生于忧愁，此彼闇蔽其心动乱，各不相见睹无问处：“其事云何？何因缘尔？为是谁力？”
　　尔时，众中有菩萨摩诃萨，名曰梵德，合掌向佛而说偈言：
　　“一切法如性，人无有知者，
　　依住于色阴，六情根闇蔽，
　　不见于一阴，思惟求色阴，
　　于佛法有疑，此中有是人。
　　如此彼亦尔，总知虚空相，
　　彼三昧勇健，其身不可说，
　　如意大宝珠，见在其顶上，
　　释迦毗楞宝，皆遥远见彼。
　　是大慧众生，度首楞三昧，
　　一切大慧者，欲来见世尊，
　　今说甚深法，决定无有疑。
　　安慰于此众，悉来归世尊，
　　勇健者行处，教化熟众生。”
　　尔时，世尊而说偈言：
　　“如是如汝说，三昧者行处，
　　若闻正住处，是慧众生住。
　　此是虚空藏，菩萨所行处，
　　无依无戏论，彼三昧示现。
　　众生著二见，常为所劫夺，
　　著断常二见，彼此常闇蔽。
　　如是二见等，将欲得解脱，
　　其性不可说，速疾证诸地。
　　“复次，善男子，是初发心菩萨摩诃萨，说初境界相，谓六波罗蜜，乃至知诸大生灭如实之性，然后知于一切诸法不可言说，无性无生无灭无境界，不动不摇，如是修行一切诸行，如是悉离断常二见不生怖畏，于一切法不起境界心，疾得具足六波罗蜜，更不复住断常见中。”佛说是已，一切大众见闻觉知如本色相。
　　尔时，世尊申其右臂说如是言：“是虚空藏菩萨摩诃萨来。”作是语已，告诸大众言：“是菩萨得诸三昧犹如大海，持菩萨戒如须弥山，智所通达犹如虚空，勤行精进犹如疾风，修行于忍犹如金刚，其慧如空，诸菩萨中犹如胜幢，向涅槃者导，是一切善根之藏，贫者得瓶，入闇者日，失道者月，是怖畏者大须弥山，是烦恼燋热者甘露，是一切种善根者栽，是趣大涅槃者桥，是堕恶道者船，生天者梯，是诽谤恶口者救，热恼者盖，于诸外道如师子王，摄取诸见犹如水镜，魔怨中铠，毁戒者药，是诸善本行之地，造鬘者华，具行者藏，无惭愧者上妙衣服，病者良医，饥者得食，渴者月珠，疲极者床，修三昧正行者日，向菩提者大车，游禅定者胜地，助菩提者宝轮。善男子，此是向波罗蜜者果报，是善男子又是进修行十地者如意宝珠，是善男子是进行首楞严三昧者波利质多罗树，是断邪见结使者刀，破诸习气犹如金刚，能降诸魔是良方便，是开发意，是诸一切佛法所依，是缘觉华鬘、声闻衣服、诸天眼目、人之正道，是畜生归，是饿鬼护、地狱尊救，是一切众生福田，是诸菩萨摩诃萨大车，是善男子是三世如来应供正遍知最大辅臣、护法城门，是善男子乃至具足十八不共法以自庄严得于佛智成就具足，是善男子悉是一切众生应供，唯除如来，诸余一切应供中最。汝等大众，皆应奉仰各随力能应办供具，供养恭敬而尊重之，种种珍宝、幢幡宝盖、涂香末香、衣服璎珞、种种杂物，净治道路种种庄严，以种种赞叹而赞叹之。汝等一切不久当得是功德器！”
　　尔时，一切大会皆共和合，从坐而起，向虚空藏菩萨摩诃萨所现之方，叉手合掌，其心欢喜颜貌怡悦，以清净目谛观视之。于时众中，诸大菩萨及大声闻，天主、龙王、夜叉主、阿修罗主、伽留罗主、紧那罗主、摩睺罗伽主及五通仙，各作是念：“当设何等最上最胜供具供养是善男子？”
　　尔时，虚空藏菩萨摩诃萨，变娑婆界，地平如掌，七宝庄严，除去诸山、旷野堆埠、墙壁瓦砾、灰粪臭秽、尘雾云雷、乾闼婆声，一切树木变成七宝，华叶果香皆悉具足，依地草木枝节茎叶亦变化成七宝，尽娑婆世界除一切病，一切地狱、畜生、饿鬼无诸苦恼，皆得衣服饮食璎珞之具。娑婆世中一切众生，得成如意妙色端严威德第一肢体具足，除诸结使心得寂静，于诸善根其心欣乐，以清净心安住三宝。此所集众，两手自然有化如意宝，一一如意宝各出光明，遍照于此娑婆世界。又是宝珠出妙乐音，雨种种宝、种种妙衣、种种璎珞，雨种种金锁璎珞、真珠璎珞，又雨种种妙华、青莲、红莲、赤莲、白莲及水坚华，复雨多摩钵香、牛头栴檀末香，庄严于道。其道二边，化七宝堂如帝释堂。于其堂内化诸婇女犹如魔后，作于五乐欢娱受乐。当于佛上虚空之中，化天宝盖满百由旬，清妙鲜洁宝网庄严，垂真珠贯庄严其中，作众伎乐过于天乐。田地草木树林华叶诸果实中，各出妙音殊过天乐，有闻音者，于阿耨多罗三藐三菩提得不退转。
　　尔时，一切诸大会众，见虚空藏菩萨摩诃萨作是庄严，得未曾有，作是念言：“我等云何为是善丈夫，于世尊前当设何座？”
　　尔时，佛前出宝莲华，白银为茎，黄金为叶，码碯为台，梵摩尼宝以为其须，纵广十里。复有如是无量百千诸宝莲华，周匝围绕。见虚空藏菩萨摩诃萨忽在华上结跏趺坐，见其顶上如意宝珠。见虚空藏所将眷属，亦各坐余莲华台上。
　　尔时，弥勒菩萨摩诃萨，以偈问于药王菩萨：
　　“如诸本先来，大名称菩萨，
　　恭敬礼世尊，然后乃就坐。
　　是善丈夫来，示现大庄严，
　　不敬礼世尊，忽见其已坐。”
　　尔时，药王菩萨以偈答于弥勒菩萨：
　　“见是大丈夫，善住于佛法，
　　是不见众生，不依一切想。”
　　尔时，弥勒菩萨复以偈言：
　　“若不见众生，安住于实际，
　　何义故庄严？为我显现说。”
　　尔时，药王菩萨复以偈答：
　　“是方便勇健，教化众生故，
　　不知第一义，凡夫妄想行。
　　世谛聪慧者，迷真故受苦，
　　为脱是等故，现如是庄严。”
　　尔时，世尊赞药王菩萨言：“善哉！善哉！是善丈夫，如汝所说。假令一切诸凡夫，不能知一须陀洹解脱行处；一切众生得须陀洹，不能知一斯陀含解脱行处；一切斯陀含、阿那含、阿罗汉，亦复不知一辟支佛解脱行处；一切众生作辟支佛独一骐麟，亦不知一无生忍菩萨摩诃萨善行方便教化众生；一切众生得无生忍，不知一得首楞严三昧无碍辩才菩萨摩诃萨第一义谛解脱之行。善男子，是虚空藏得无生忍，得无碍辩，得首楞严三昧，知此大众过无量劫心之善根，应当现于大庄严故，住离欲地故。此善男子从西方没而来至此，示现同诸声闻、缘觉，入于无量空处三昧，现于神通，一切众生生奇特心，复于世谛示现庄严，教化无量诸众生故。是善男子若现第一义谛无生庄严，乃至天人皆当惊怖迷惑失心，至八地菩萨亦复失心，无有能见其行相貌，入如是等深功德法。是善男子善知方便，度于一切诸佛法海，断于疑惑，自然善知诸方便度，于一切菩萨摩诃萨中犹如王幢。
　　“善男子，是虚空藏菩萨摩诃萨，示诸众生天道、涅槃道，能解众生结使心病，亦治四大身内增损诸患。若有众生诸邪见逼，迷于生死旷野之中不知方便。云何名为天道、涅槃道？是诸众生，若称虚空藏菩萨名，礼拜供养烧众名香；是善男子观心善根见结覆心，及知过去心种善根，亦知现在供养佛法僧宝修施戒德如是诸事，或于梦中方便示现正直之道；方便力故，及于一切恶见、恶事、恶愿、恶求、恶归、恶趣，心得解脱，身口意行悉皆正直，所愿正直，得近正直真善知识，疾得解脱诸恶臭结、恶见诸病，速疾得尽恶道恶业，所愿善故，行善业故，速疾得作心自在者，住甚深忍。若有众生，种种诸病逼切，其身其心散乱，聋盲喑哑诸根不具，支节各异将有死相如是等事，一心称是虚空藏菩萨名，除诸病故，欲无病故，烧沉水香、坚黑沉水，若多竭流香，礼虚空藏；是善大丈夫于夜梦中，作婆罗门像在其人前，或现释像、大功德天像、妙音天像、刹利像、大臣像、兵使像、良医像，或父母像、或男女像，于夜梦中在病人前如实为说种种随病汤药，病者一服所患悉除。复有如是所营求事，欲多闻义，若欲寂静，欲修禅得慧，欲得名称，欲求工巧，欲得自在，欲得妙色，欲得封邑，欲得势力，欲得才能，欲得妙声，欲得子息，欲得眷属，欲得功德，欲得布施、持戒、忍辱、精进、禅、慧，欲得美语，欲人恭敬，欲脱诸恶安止于施乃至住慧，欲得长寿，欲得种种所须之具得已能用，欲劝悭人令行布施，欲令破戒安住持戒，欲令懈怠安住精进，欲劝愚痴令住于慧，未定乘者劝住声闻，自摄乘者劝住缘觉，是善男子作是方便示诸众生。若有众生舍离大悲，自护己身心舍众生，若有是心：‘我何方便能劝彼人，令住阿耨多罗三藐三菩提，安住方便四梵行处，乃至令其住于大悲？’是人敬礼虚空藏菩萨摩诃萨，若阿练若处、若在林中、若露地，烧沉水香、坚黑沉水，若多竭流香，至心合掌，五体投地遍礼十方，尔时说是陀罗尼句：
　　“阿弥隶奢阿弥隶奢迦留尼迦(一)　遮罗遮罗毗遮罗珊遮罗迦留尼迦(二)　罗茂罗罗茂罗毗伽陁隶(三)　摩懵呿复阇摩那伽留尼迦(四)　真陁摩尼富罗移迦留尼迦(五)　萨婆阿奢弥咃罗[口+皮]离移(六)　阿漬陁梨(七)　破仇破仇(八)　留抵脾脾伽仇(九)　儨致脾脾伽仇迦留尼迦(十)　富隶移埵摩阿奢(十一)　萨埵波咃罗遮阿输迦竭抵莎呵(十二)。
　　“是善男子为于彼人，现人色像、鹿色像、马色像或天色像，随彼功德现于如是色像言说示一方便；是方便故，能教化无量百千那由他众生，不定乘者、声闻乘者、缘觉乘者，令是众生于一时中一弹指顷少方便慧，能令安住无碍大乘得不退转，乃至得于种种三昧，得陀罗尼，亦得于忍安住十地。是虚空藏菩萨摩诃萨，成就如是不可思议方便智慧大悲之力。善男子，假使能得虚空边际，无有能知是善男子智慧方便大慈大悲三昧之力，教化众生得其边者。是虚空藏菩萨摩诃萨，成就如是不可思议无边功德。善男子，若有众生，无谄幻惑正行威仪，成就正见质直无诳，不自赞誉离于嫉妒，无有奸诈善心成就，如是等人，是善男子而怜愍之，示方便智正行精进；以是方便智慧正行精进力故，脱诸苦恼，发阿耨多罗三藐三菩提心，一切善根悉皆回向于无上道，得不退转，以精进力满足六波罗蜜故，大勤进行速疾正觉阿耨多罗三藐三菩提。虚空藏菩萨摩诃萨，成就如是不可思议无量功德，教化众生。”
　　尔时，弥勒菩萨摩诃萨白佛言：“世尊，何缘独见此善男子顶上如意宝，极为妙色端严赫焰非余菩萨？”
　　佛言：“善男子，是虚空藏菩萨摩诃萨成就大悲，为利众生脱大苦事。若有众生犯根本重罪当堕恶道，拔断一切诸善根行；如是众生，是善男子为作妙药。若有众生堕大无明，闇蔽恶见牢狱系闭，为大照明犹之如日，令其悔过断根本恶，能除众生疑心毒箭。或有众生破坏心器犯根本重罪，失诸善法当堕恶道，无归无趣，一切明慧之所舍弃；是善男子能示是等罪闇众生，安于善道犹如宝杖，又能洗一切臭恶结使，能转恶道安止人天，逮涅槃乐犹如大车。若有众生多欲所转，极多嗔恚忿怒心乱，或多愚痴无明覆蔽，说无因果不见不怖，不畏后世贪财无厌，乃至常行十种恶业；如是众生，是善男子为闭恶道安止天人，逮涅槃乐犹如大车。以是缘故，一切天人皆应供养是善男子，唯除如来应供正遍知。”
　　尔时，弥勒菩萨白佛言：“世尊，何等名为犯根本罪？众生犯是根本罪已，拔断一切诸善根行，当堕恶道；犯堕根本罪故，离于一切人天之乐。复因由是善男子故，令彼众生具满人天涅槃之乐？”
　　佛言：“善男子，灌顶刹利王犯根本重罪有五事。灌顶刹利王犯五根本罪已，诸先所种一切善根悉皆败坏，犯堕根本罪故，离于一切人天之乐，当堕恶道。何等为五？善男子，若灌顶刹利，劫夺塔物，或夺僧物、若招提僧物，若自取、若使人取，是名初犯根本重罪。若诽谤法故，闻佛为声闻说、为缘觉说、为大乘说，诽谤遮固不令流布，是名犯第二根本重罪。若为我出家，剃除须发被服袈裟，或能持戒、或不持戒，或破戒、或不破戒，脱其袈裟罢令还俗，或捶打其身而谪罚之，收闭囹圄，或断其命，是名第三犯根本重罪。若刹利王以自在力，作五无间罪，劝他人作五无间罪，于五无间罪随作一罪，是名第四犯根本重罪。若刹利王说无因果舍于他世，行于十恶，劝多众生作十恶业，是名第五犯根本重罪。
　　“善男子，若灌顶王于此五根本重罪之中，若犯一一，则破过去一切善根，犯堕重罪，离于一切人天之乐，当堕恶道。以是缘故，虚空藏菩萨摩诃萨现生边地，或现沙门形服威仪，或现婆罗门形服威仪，在在现生随彼彼处，为诸刹利说未曾闻法，如一切智说甚深经典，说陀罗尼及忍辱地，敷演开示。以是缘故，灌顶王先所作恶不善之业，惭愧悔过更不复作，安住布施，寂静调伏，大勤进行，趣向大道。
　　“复次，大臣亦有五事犯根本重罪。何等为五？若彼大臣劫夺塔物，及夺僧物、招提僧物，是名第一犯根本重罪。若大臣破于国城村邑聚落，是名第二犯根本重罪。若大臣诽谤正法，闻佛为声闻说、为缘觉说、为行一切智者说，诽谤遮固藏匿隐覆，是名第三犯根本重罪。若诸大臣见人为佛出家，剃除须发被服袈裟，若持戒、若不持戒，若破戒、若不破戒，脱其法服罢令还俗，挝打其身谪罚系闭，若断其命，是名第四犯根本重罪。若大臣犯五无间一一恶业，是名第五犯根本重罪。
　　“善男子，若大臣犯一一五根本重罪，则坏过去一切善根，离于一切人天之乐，当堕地狱。以是缘故，是虚空藏为是等故现生边地，作沙门形色，若婆罗门乃至男女等像而为说法，在在处处为于大臣说甚深法，如一切智说诸甚深经典及陀罗尼忍辱之行，开示演说。大臣闻已，所造恶业惭愧悔过更不敢作，安住布施，寂静调伏，勤行精进，趣向大道。
　　“善男子，声闻弟子犯根本重罪亦有五事。何等为五？杀生、淫欲、偷盗、妄语、若出佛身血，是名声闻犯五根本重罪。若有声闻犯一一根本重罪，疑箭在心燋灭诸根，必定趣向恶道。虚空藏菩萨为是等故，在在现生，或作沙门形色威仪乃至男子等像而为说法，令求声闻人惭愧悔过更不敢作，安住寂静，调伏趣向无上大道。
　　“善男子，初向大乘善男子，犯根本等重罪有八。何等为八？若有众生，恶业因缘生五浊世，以少善根近善知识，闻此大乘甚深妙法，少觉少知少善根故，发阿耨多罗三藐三菩提心，闻第一无相等经，转为凡愚分别解说。是凡愚人闻已惊畏，退失阿耨多罗三藐三菩提心，愿求声闻乘，是名初发心菩萨犯初根本重罪。以是罪故所修善根一切破坏，犯堕重罪，离于天人及涅槃乐，退菩提心当堕恶道。是故菩萨应知他心及善根已如应说法，如度大海渐渐深广。是故虚空藏现生其土，同彼色像而为说法。是名初犯根本重罪。
　　“行者欲见虚空藏菩萨忏悔所犯恶罪，于夜后分，烧沉水、坚黑沉水、若多竭流香，合掌称虚空藏菩萨名。是善男子随功德分，见虚空藏所现形色，若见其身，若沙门、若婆罗门、若男、若女，种种形色而为说法。是初发心菩萨所犯根本重罪即得忏悔，堪忍无上大方便行三昧忍辱及陀罗尼，至安住地能断恶道，于阿耨多罗三藐三菩提得不退转，于六波罗蜜得大精进力犹如金刚，当疾觉于阿耨多罗三藐三菩提。若于其前不现身者，是初行菩萨，明星出时从坐而起，向于明星说如是言：‘南无呵喽那！南无阿喽那！成就大悲！今者初出于阎浮提，愿以大悲覆护于我。以我言说白大悲虚空藏菩萨，于夜梦中示我方便。’以是缘故，得悔所犯根本重罪，成就大乘方便智眼。寻于眠中明星出时，虚空藏菩萨即于梦中自现色身令其悔过，灭除诸恶已即得三昧，名不忘菩提之心，善住大乘具六波罗蜜。
　　“若初行菩萨语余人言：‘汝等不能行六波罗蜜，亦不能觉阿耨多罗三藐三菩提。汝等速发声闻辟支佛心，可得度于生死。’余如上说，是名初行第二犯根本重罪。
　　“复次，初行者或说是言：‘汝用善持调伏戒为？但当速发菩提之心。汝当读诵大乘经典，身口意恶当得清净无有恶报。’余如上说，是名初行第三犯根本重罪。
　　“复次，初行者若说是言：‘汝有大德，应离声闻法，勿听，勿读，勿为他说。汝善男子，当隐藏声闻经法。声闻法中不得大乘，不能令汝使得边际。唯当听受大乘经典为他人说，汝诸恶业当得清净疾成佛道。’若受是语摄取是见，二俱犯罪。是名初行菩萨第四犯根本重罪。
　　“复次，初行者妄语两舌，异思说大乘异经典，为于名誉利养受持读诵，如其所闻为他广说，作如是言：‘我知大乘非余人也。’见他得利心生嫉妒，说他恶名诽谤毁呰，自说得过人法，是人破坏犯堕重罪，离大乘法当堕恶道。如人入海求宝船败没死，是初行者亦复如是。是名初行第五犯根本重罪。
　　“复次，未来当有若在家出家初行菩萨，读诵方广经典，为利养故言：‘我解是妙法，愍汝等故为汝等说。’是初行菩萨实无饶益众生之心。如人饥乏，入大果林舍诸美果服毒果而死；是初行菩萨亦复如是，得入大乘正觉宝林，为利养名誉故说大乘经，犯根本重罪，为诸智者之所呵责，人天四众不应亲近。是名初行第六根本重罪。
　　“复次，刹利王有国相旃陀罗、臣旃陀罗、兵吏旃陀罗、医旃陀罗，如是痴人自持财宝虽行施惠，放逸憍慢破坏众僧，因倚王臣劫夺僧物。是名初行第七犯根本重罪。
　　“复次，若刹利旃陀罗、臣旃陀罗、比丘旃陀罗等，嗔嫌沙门，法说非法，非法说法，舍诸经律，非时义论，非法立制，断学般若，恼乱比丘，令诸沙门失净信心坏破威仪，实非沙门自言沙门，实非梵行自言梵行，令诸四众增致供养。是王臣及比丘二俱得罪，是名初行第八犯根本重罪。是初行菩萨犯此根罪，不名修行，断诸善根，离人天乐当堕恶道。
　　“善男子，虚空藏菩萨为是等故，随形入类现同色像，而为说首楞严等种种经律，令犯罪者悔诸恶业，成就善根究竟涅槃。若善男子礼拜称赞虚空藏菩萨，是人现在得大功德。复次，若有众生，闻虚空藏菩萨名，造立形像，供养恭敬尊重赞叹，种种供养具而以供养。是人现身水不能漂，火不能烧，刀不能伤，毒不能害，人与非人无有能害，亦无病痛饥渴之患；临命终时，是虚空藏现其所事种种天像、日月等像，令诸众生各见所归充满其愿，说如是偈：
　　“‘是四圣谛，慧者若见，知生死过，
度诸有流。’
　　“若有众生深心信佛，即现佛身，而说是偈：
　　“‘佛智真实，若度诸有，得证佛智，
脱一切苦。’
　　“是诸众生临命终时，得见佛身深心爱乐欢喜踊跃，既命终已离五浊世，生净佛土见佛闻法。善男子，是虚空藏菩萨摩诃萨，成就如是不可思议功德。若欲增长修诸禅定智慧自在，当澡浴清洁，于夜后分礼虚空藏已设诸供养，作如是言：‘于诸众生大慈悲者，愿施与我念定方便。’即说陀罗尼句：
　　“留牟兰那唅(一)　颰钵尼隶(二)　茂呢阿婆多隶(三)　那那移(四)　那移摩诃迦留尼迦(五)　阿猱婆阎婆[口+蜜]呧(六)　阿迦阇婆[口+蜜]呧(七)　跋阇阎婆[口+蜜]呧(八)　路奢[口+蜜]栗呧(九)　阿那摩[口+蜜]呧(十)　复多句[口+致][口+蜜]呧莎呵(十一)。
　　“即与彼人念定方便。若欲读诵种种经论，亦于明星出时，供养礼拜虚空藏菩萨已，作如是言：‘大悲虚空藏极拯济诸众生，愿愍念于我，与我念慧力。’即说陀罗尼句：
　　“阿弥罗阇鞞(一)　唅蒱沙阇鞞(二)　咃婆那阇鞞(三)　唻差三弥(四)　癹咤罗阇师(五)　悉[口+炭]那[口+束+頁]鞞(六)　世罗迦尼(七)　呼摩呼摩(八)　摩诃迦留尼迦莎呵(九)。
　　“若欲渡海，欲求伏藏，欲求仙道，若系闭，若有别离，若怨憎会，若水若火，若刀若毒，若病蛊道，师子、虎、狼、毒蛇、盗贼等，种种怖畏及所须之物，是人应当称虚空藏菩萨名礼拜供养，应于彼起大慈父想，说如是偈：
　　“愍我愍我大悲称，利益世间虚空藏，
　　愿以大悲谛观我，救我如是诸怖畏。
　　大德施我功德利，我今苦逼最贫穷，
　　归依我尊大寂静，愿得现乐及来世。”
　　尔时，虚空藏菩萨或现自身，或现他身，种种形色而安慰之令得解脱，所须之物亦悉具足。若复王子欲绍王位，婆罗门处、长者工巧处、大威德处、大思惟处、大解脱处；是人亦于夜后分，称虚空藏菩萨名，礼拜供养诚心归依。虚空藏菩萨清净天耳远闻音声，往其人前而为说法令满所愿。善男子，虚空藏成就如是不可思议功德智慧方便。假令众生数知海水，不能得知虚空藏菩萨功德之量。复有众生能知十方虚空边际，亦不能知虚空藏菩萨神通变化权智之力。是故虚空藏顶上宝珠光色如是。”
　　尔时，会众闻佛所说，欢喜踊跃顶礼佛足，白佛言：“世尊，云何能于五浊恶世教化众生？”
　　佛言：“善男子，犹如虚空，无缚无解无嗔无爱，其性清净。善男子，如来亦尔，于第一义空心得自在其性清净，虽处浊世，不为尘垢之所染污，为化众生故出现于世。善男子，而是虚空依于六识而得住耶？”
　　“不也，世尊。”虚空藏白佛言，“世尊，各不相依各无行处，一切法空无有积聚，本际如实犹如虚空，无坏无成，无忆想分别，无动无爱，无子无果，无报无有文字。世尊，菩萨摩诃萨如是知诸法性得无生忍，如是，世尊。”即说咒曰：
　　“卑婆罗阇(一)　摩[少/兔][口+飲]移(二)　慎那阇移(三)　禅那尼摩(四)　牟尼呵罗(五)　阿那咃(六)　破罗仇呵(七)　竭婆尼摩(八)　阿毗咃(九)　修婆奢奢阇婆(十)　舍那舍那(十一)　舍那哆咃(十二)　剑摩舍摩(十三)　祢摩浮摩(十四)　毗沙舍摩(十五)　遮那咃那(十六)　翅疑唵蒱三[口+輸]四泥莎呵(十七)。”
　　佛言：“善哉！善哉！善男子，汝今能说是降伏眼师子吼步水陀罗尼，令诸众生临命终时，破烦恼障、业障、报障得生净土。汝能愍念众生游诸佛土，示现色身利益众生，说大乘经能断诸恶，令王旃陀罗乃至沙门旃陀罗修诸善法。”
　　佛说此经时，无量阿僧祇人得天种种三昧陀罗尼，住于诸忍得地十智，十千人得无生法忍。佛说偈言：
　　“若众生诤讼，因根本所摄，
　　能摄诸根本，速疾得见彼。”
　　佛说经已，一切大众欢喜奉行。
　　
 
