无言童子经二卷


大乘大集部
无言童子经二卷
西晋三藏法师竺法护译


无言童子经卷上
　　闻如是。一时佛游罗阅只耆阇崛山中。与大比丘众千二百五十人俱。摩诃菩萨无央数。尔时城中。师子将军。第一夫人孕有德男。天虚空唱大音声而告之曰。童子。汝当怀抱道教思惟经典。慎莫宣说世之言谈。晓了方便度世之法。少言鲜辞舍方俗事。当归正义不取美辞严饰之说。童子遥闻如是音教。未曾啼泣亦不出声。初不自现婴儿之相。至于七日颜貌悦豫无有憔瘁。众人来观视之无厌。或有人言。此儿无声用为育养。父母答曰。是非随宿吾当育之。所以者何。今观此儿威容颜貌端正姝妙巍巍难量。非是凡庶之所能及。实不虚妄。于时父母亲属知识见儿无声。因共字之号曰无言。
　　于是无言童子。渐遂长大至于八岁。四方众人来观察者无有懈厌。其有方面。或有法会分别义者。辄诣其所咨受法言。寂然静思亦无所说。时彼童子而于异日。与其父母五种亲属朋友知识。至耆阇崛山而诣佛所。稽首足下右绕三匝。于世尊前叉手而立。睹无央数十方世界诸菩萨会亿百千垓各各处于严净之座。心大欢然善意生焉。时舍利弗前白佛言。唯天中天。是无言者师子将军之子。端正姝好威光难量巍巍如此。离于言谈而无所说。其人前世有何余殃。生无有声又不能言。佛告舍利弗。止止勿得辄慢无言童子。所以者何。此人则是菩萨大士。于过去佛殖众德本。供养无数诸佛正觉。稽首足下得不退转。当成无上正真之道。初生之时。天于虚空宣扬大音。童子。汝当抱道意。思惟经典勿有世谈。以是之故。今此菩萨寂然不言。受柔顺教于兹八岁。一心结舌而无所说。以斯憺怕奉行四禅。世尊复告舍利弗言。其有众生。若能睹无言菩萨。悉顺道教由此无言。以是之故。今有大会。当说经法开化导利。于无央数不可称人民之众。于是无言菩萨即如其象。三昧正受而现瑞应。令诸声闻及众菩萨天龙鬼神揵沓和阿须伦伽留罗真陀罗摩睺勒比丘比丘尼优婆塞优婆夷一切众会。各于右掌化生莲华大如车轮。其色若干微妙鲜好。其香难量见者心欢。彼莲华上则有自然诸化菩萨。结加趺坐。三十二相庄严其身。无言菩萨见大神足。稽首世尊重自归命其莲华上诸坐菩萨。叉手卑身。亦三自归。无言菩萨。口适宣此稽首归命。应时自然恒边沙等诸佛世界六反震动。大音普闻。天于空中叹若雷震。则雨众华。箜篌乐器不鼓自鸣。无言菩萨承佛威神。大愿所致踊在空中。去地四丈九尺。大菩萨众亦复如是。无言大士而于中。与菩萨异口同音。以偈赞佛。
　　无形而现形　　亦不住于色
　　欲以开化众　　现身而有教
　　佛者无色会　　亦不著有为
　　皆度一切数　　导师故现身
　　显相三十二　　奇好八十种
　　以严其身体　　为众讲说法
　　法者则无相　　亦无有音响
　　无声不可得　　无念寂微妙
　　佛法觉了法　　处在佛树下
　　彼道无言教　　言辞无所说
　　其法无形法　　求相不可得
　　以无相之法　　安可有所说
　　愍伤于群生　　此佛之大恩
　　分别无所获　　所说不失时
　　晓了无所得　　解空无所获
　　能如此养者　　佛义无名字
　　有为之言教　　诸佛因所说
　　彼数无所有　　无为无自然
　　如无常形色　　导师缘见象
　　此法无所有　　为众说此经
　　又始至八岁　　口未曾有言
　　我初生之时　　诸天唱大音
　　以入惟经典　　其耳不闻声
　　如是怀道业　　口亦无所说
　　无言假有教　　辞语无所畅
　　以言谓有说　　清净妙光曜
　　念誓愿佛道　　志在于大乘
　　当宣于尊教　　得佛人中上
　　道心不可获　　无言无相念
　　是故曰道空　　解结成晖曜
　　于是童子。谓诸众会。道与言教等无有异。不可见。不可持。所可说无能睹。口说志道。人计于道而有所求。其所处愿斯无所有。不可得处则无所住。如是住者道之所立也。诸度无极亦复如是。及余无数众德之本。说于言教亦无所说。但是音声无有言辞。又说布施者。以施当施者。惠与有所向。道住一切等。口说愍哀。施道教亦行慈。其道为自然。平均如虚空。心所晓了有所说。计彼一切悉为清净。其道为普虚端如是。身行口言心有所思。舍施施斯一切尘劳。是乃名曰施度无极。所可劝助亦复如是。布施非是道之恩惠。有计道者不依布施。是二事者但假声耳。永无所著亦无形像。假使如是受道教者。为菩萨行。彼乃名曰施度无极。于布施主则为清净。有所惠与不想报故。耳闻禁戒不住于色。则无所生亦无所灭。是为戒者。亦复如是。身口心事若无所造。悉无所有而反分别。所讲说因缘合成。口有所说因名曰戒。如口所说戒亦如是。此二事者俱无形像。诸禁戒业。一切假言语无章句。计于道者无所言说。其口所畅及心意。以业是禁戒劝助道德。言戒为道欲曜于戒。一切无像犹如虚空。能晓了此。是谓独步报行禁戒。所可游志超绝无侣。入平等觉。亹亹深妙难及之道。于是赞曰。
　　如言道亦然　　无持不可见
　　所说无所睹　　我宣者佛道
　　誓愿求于道　　所愿无所住
　　无住无处所　　道所立亦然
　　诸度无极然　　及所作众德
　　言辞托音声　　所说无所说
　　所可谓布施　　所施当所施
　　方当所宪者　　悉住平等道
　　口所畅布施　　敷演于道事
　　彼道亦自然　　等犹如虚空
　　若能晓了心　　口之所说者
　　彼一切清净　　闻净皆至道
　　身口及心念　　舍一切尘劳
　　所劝亦如斯　　是施度无极
　　布施不归道　　道不倚于施
　　此二者假名　　无著亦无象
　　若无所依倚　　其受道若斯
　　若不望想报　　是名曰布施
　　而假闻禁戒　　不住于形色
　　不起无所灭　　是为戒之相
　　不行戒亦尔　　身口心无异
　　无作无所有　　假有言说耳
　　因缘合有辞　　说号禁戒耳
　　如吾戒正等　　此二事无漏
　　诸可禁戒事　　一切假于言
　　道义所获者　　无言亦无业
　　口说心所作　　禁戒劝助道
　　计戒及道教　　一切如虚空
　　若晓了此者　　独步普入戒
　　则游居于道　　深妙难解句
　　童子又谓诸来会者。所可谓言。忍辱教者亦是言辞。解空空义乃为忍辱。忍如平等三界亦如。说忍形类无像无见。等心于此乃名曰忍。若能虚静为忍辱根。音声香味因缘合成。彼无所有但文字耳。是故宣畅言忍辱矣。如来正觉。说有三忍身口心念。若能晓了此忍辱者。是曰为忍。解断其身节节离散。心无嗔恚。恩爱及身譬如墙壁。察身如是为忍辱。远闻恶口所畅说。若能堪任。于诸言辞不味所说。乃为忍辱。若复游志一切瑕秽。其心静然而无忧结。意能分别诸文字者。心乃入于忍辱。计如忍道亦如此。身口意俱同尔。乃名曰道。宣传于圣教。多所劝助者。一切精进上妙细微。及诸中间。亿劫合集而不可得至于成就。假使精进不可逮得。计于道德亦无所获。不得诸法。是曰精进。所修精进。设能如是不怀怯弱。亦无恐懅是谓极上通大精进猛勇菩萨仁义备悉。于是童子重颂曰。
　　可所谓忍辱　　口之所宣畅
　　空空义故忍　　如忍等三世
　　说于忍色像　　不貌不可见
　　若心等于斯　　尔乃名曰忍
　　忍类为空静　　缘合声香味
　　彼无有文字　　此乃名曰忍
　　讲宣此三忍　　身口及心念
　　若人晓了此　　畅乃名曰忍
　　节节解其身　　而心不怀恚
　　身受如墙壁　　是为身忍辱
　　远闻有恶言　　不报于骂辞
　　入此音乃忍　　悉能住所说
　　若于诸瑕疵　　心不怀爱结
　　设能了字空　　是心入忍辱
　　如忍道亦然　　身口意如是
　　此乃名曰道　　名所而劝助
　　若诸所精进　　最上中微下
　　合集亿垓劫　　不得便成就
　　精进不可得　　道亦无所获
　　不逮一切法　　是曰为精进
　　若勤力行此　　无怯不怀难
　　彼则大精进　　为猛勇菩萨
　　童子复谓诸来会者。所谓禅思亦不有念。计于禅者亦无所住。弃一切想。是乃名曰寂度无极。则能寂然澹泊无言无放逸。离诸漏而烧灭一切尘。是名曰寂度无极。心于诸法不遣往反。于心离心是则名曰寂度无极。心及禅定常至道意。恒以平等观此众事。若能平等。于诸所观无有邪正。斯谓佛道不为难得。无有文字亦无所说。不可究竟亦无所有。无有放逸亦不自恣。此乃曰智度无极。无有此际不度彼岸。又于此彼而无所住。正立法界以无所住。亦无所著。亦无文字。无所颁宣。无文字已。不复举假一切思想。若能启受于此法者。尔乃名曰智度无极。六度无极亦复如是。假使有人等观此义。则能均平一切诸法。亦能等于一切众生。若能同象一切诸法。则能均平一切众生。若能平均一切众生。则能平等一切诸佛。等诸佛已。则能奉修于一切智。是故菩萨勇猛无畏。犹斯名曰无极智慧。若能顺从此教命者。则顺法眼不可思议。于是童子以偈颂曰。
　　禅行无所思　　专心不有住
　　断一切诸想　　名寂度无极
　　寂然而澹泊　　不逸无诸漏
　　弃捐众尘劳　　是寂度无极
　　其心一切法　　未曾遣往反
　　无心脱于心　　寂然度彼岸
　　计心及与道　　观之悉平等
　　若能察平等　　佛道不难得
　　舍文字无言　　无本无所有
　　不乐不自恣　　乃名为智慧
　　无此不度岸　　不住彼此际
　　正立于法界　　不住无所著
　　文字无班宣　　不与一切想
　　以是受诸法　　乃名曰智慧
　　诸度无极然　　所见一同类
　　则能等诸法　　平均于众生
　　以能等诸法　　则能等众生
　　亦等于诸法　　便等一切智
　　是故大智慧　　菩萨其勇猛
　　能随此教令　　法眼不可议
　　彼诸正士。说此章句分别所趣。以千二百人皆发无上正真道意。六万菩萨得无所从生法忍。时莲华上诸坐菩萨。寻即退下稽首佛足。及复礼于无言菩萨。俱共启白。无言菩萨。吾等以报圣师之恩。钦乐正法奉事经典。修行孝顺而有反复。贤者舍利弗。前白佛言。唯然世尊。此诸菩萨。何故口宣如来言辞。吾等孝顺而有反复。佛告舍利弗。此诸菩萨。悉是无言菩萨大士之所劝发。令宣道教演于恩慈仁义礼节。无上正真大乘之教。开化未闻令发道意。是为孝顺而有反复报师之恩。今者故来行供养德。亦欲睹见于此大会奉觐佛圣。听省经典咨受所闻。
　　于是无言菩萨。白世尊曰。我欲启问如来至真等正觉所怀疑结。设见听者。乃敢自陈。世尊即告无言菩萨。恣意所问。诸不了者。如来一一当为发遣可悦其心令无余疑。时舍利弗。语无言菩萨。汝族姓子。不能语言。云何欲问如来义乎。无言答曰。一切语法。悉无文字亦无言辞。所以者何。一切众生皆悉自然。无诸言教及众想念。唯舍利弗。因心所念口说言辞。若无所思则无所言。心所念者悉虚无实。言不可说。不可示人。亦不可得。咨问行念。其想著者悉无所有。而无文字。其虚无者亦无想念。亦不宣畅文字之说。其诸行念不自想言。吾当宣布文字之说。文字不念当行想念畅文字说。唯舍利弗。十二缘起深奥难逮。巍巍如是。因缘所生。彼则自然了无所有。假使自然无所有者。彼则无有逮成道者。唯舍利弗。一切诸法无所成因缘之事。依无所住有所造作。因于缘合。是故因缘无所兴立。唯舍利弗。一切诸法悉无有主。而君长亦无常主。无有志念。因己思想多所驰骋。从对有念处于众想。颠倒之党从其起生。彼若有问见难问者。所想知一切此法。有想无想悉为一相。谓无有想。彼所以问。是为菩萨行于大哀。唯舍利弗。吾以是故。兴发大哀咨问如来。不以言辞声音问事倚口言教。住于大哀菩萨所问。舍利弗问。若族姓子。设无众生无有人物。何因菩萨。而于众生兴大哀乎。无言答曰。唯舍利弗。设使众生不求成就至于道者。尔乃菩萨。不于众生兴发大哀。然而众生。无有众生起众生想。是故菩萨处于众生兴发大哀。设说有人则反逆矣。一切五趣犹如幻化。呜呼痛哉诸人颠倒。无有众生想。是故为彼讲说经道。使无我本末皆空。由是菩萨为诸众生兴发大哀。无所破坏不毁所有。不坏吾我及人寿命。故曰菩萨入于大哀导利众生。见畅审如分别空事。为诸客尘之所沾污。所可游入等一切色。而自观见本悉清净。是故菩萨而于众生兴发大哀。时舍利弗。赞无言菩萨曰。善哉善哉。族姓子。实如所云一无有异。又从仁贤。向者听者。所讲辩才。故欲发问。当从正士启受如是不可思议。所班宣法。设问所说。当令弊魔不得其便。使如来法得久存立。此诸众会。天龙鬼干沓和阿须伦加留罗真陀罗摩睺勒等人非人。逮得无量道法光明。于是无言菩萨。前白佛言。世尊。常说修正见者。有二因缘。从他闻音思惟其行。善哉大圣。唯愿如来至真正觉。分别宣扬。何谓菩萨承于他音。何谓思惟何贤圣之正见也。佛告无言菩萨。族姓子。谛听善思念之。今当分别。犹如菩萨承他音声。因而思惟。奉顺贤圣之正见。善哉世尊愿乐欲闻。无言菩萨与大众会。受教而听。佛言。族姓子。若有菩萨。劝化众生入于佛道。是为菩萨承于他音。设令其人心不怀乱。是为思惟。假使等观于道意者。是为贤圣之正见也。又若听省柔顺道法。此承他音。若能奉持佛之道义。是为思惟。若能奉行菩萨之道逮得法忍。是为贤圣之正见也。
　　复次无言。若能宣于所闻微妙之慧无上正真。承此他音。假使能通达不计吾我。是为思惟。志性清净无有谀谄发起洪业。是为贤圣之正见也。所闻顺义而不违法。是承他音。修众德本是为思惟。所行微妙劝助于道。是为贤圣之正见也。专精听受是承他音求殊特义。是为思惟。劝助道意未曾忘舍。是为贤圣之正见也。顺念如应劝助道意。初不废退等观贤圣。放舍一切所可闻念是承他音。一切所有敢可尊敬。悉能施与无所爱惜。是为思惟。不望其报。不贪着道。至于大乘。是为贤圣之正见也。闻于禁戒弘雅之教。此承他音。所执戒心无所习舍。是为思惟。戒无所行。笃信至真劝助于道。是为贤圣之正见也。听省忍辱仁义大慈。此承他音。而怀愍伤无有害心。是为思惟。究竟闲静。信诸法尽劝助佛道。是为贤圣之正见也。听省精进则而顺之。是承他音。其心不住懈怠垢秽。是为思惟。无合无散无所违失。殷勤精进以劝助道。是为贤圣之正见也。令闻禅定三脱之门三昧正受此承他音。心所为事而不可得观察心本。是为思惟。所修禅定不堕颠倒劝助佛道。是为贤圣之正见也。听闻智慧身根华实。此承他音。所闻法观察本末之所归趣。是为思惟。弃捐诸流众崖底源开化之意。是为贤圣之正见。示以四恩。听摄所闻了无所著。此承他音。未曾放废四恩之教。是为思惟。所可救济恩及众生。斯平等义。开度立之于一切智。是为贤圣之正见也。修四梵行慈悲喜护。此承他音。而不坏除愍爱众类亦无所毁。所可奉行不求名称。是为思惟。遵乐空无。为众生故而修愍哀。以法之故而行欢悦。为二报故劝助道德。是为贤圣之正见也。设令听省四分别辩。此承他音。观察诸法威仪礼节。是为思惟。从法义等于平均。所行具足劝发道意。是为贤圣之正见也。若闻所当奉行微妙导利之事。此承他音。念御顺行而不远离。是为思惟。章句道迹。所由处所宣布佛道。是为贤圣之正见也。若能令闻三十七品正觉之法。此承他音。修于意止悉不愦乱。行于断意。未曾惑随不善之心。而常顺从德义之志。其神足者。精进禅定不怀怯弱。笃信如是。明解章句而不退还。慧能寻对一一观察。心由力不行尘劳。入觉意法等于道心。是为思惟。假使无意无所思念。于四意止不起不灭。于四意断柔和身心。于四神足审如真谛。晓了如是。所趣若斯。执智慧刀截断众垢。情欲不散入于正法。而于觉意下入等观无有二事。所归径路劝助道心。是为贤圣之正见也。若使听闻四圣谛者。此承他音。五阴苦患。恩爱之难。灭尽所习因缘之报。入于径路。是为思惟。虽处诸苦慧无所起。于诸所习慧无所习。于诸所尽慧究竟尽。由于径路慧无所著。劝发大道。是为贤圣之正见也。若以听受于三脱门。此承他音。笃信于空不畏无相。而于无愿无所志求。是为思惟。不生空行开化诸见兴于无相教导一切。诸所相行发于无愿。所生至诚。是为贤圣之正见也。令初发意顺从大业。此承他音。修菩萨行不舍一切。是为思惟。不退转地当成正觉。是为贤圣之正见也。得善知识而从其教。此承他音。目见世尊咨受圣路。是为思惟。如口所言不违所言身口相应。是为贤圣之正见也。听所讲法等于惑乱。此承他音。观察诸法义之所归。是为思惟。奉行法义不失道教。是为贤圣之正见也。亲近如来咨受所宣。此承他音。识分别道心不舍大猷。是为思惟。受奉行有所开化能使成就。是为贤圣之正见也。设能听受八万四千诸道品法。此承他音。晓了分别八万四千诸佛之行也。是为思惟。八万四千众生之类各异根者。如应说法。是为贤圣之正见也。在在所由悉无所乐。发功德心。此承他音。假使其心不舍功德。是为思惟。以是德心专精劝助于一切智。是为贤圣之正见也。此族姓子。设随顺念则为长命。寿不可极无始无终。贤圣正见。所以者何。五趣周旋。如幻化梦影响野马水月芭蕉。晓了若斯。是承他音。一切诸法悉为平等而无偏邪。是为思惟。若致平等。乃为贤圣之正见也。名曰思惟。不举不下。于一切法无应不应。无进不进。无处不处。无行不行。无念不念。无想不想。无意不意。无惟不惟。无心意教。是为名曰不二入法门。晓了一品。无合无散无违无顺。晓了深念本性清净。极为显曜而当讲说。无冥无明。无浊无清。无有品第。则为法界无所破坏。而于本际不为动摇。入于无本。处于三世而无所处。无我无人无寿无命。无音无声等诸文字。义无所获。无有财业。无所毕置。得诸所尽。一切所行无有众念。离一切想。皆悉断于放逸之事。灭除一切诸所惟行。而无所著舍诸所著。巍巍乃至如来所叹。无为之事。刈去众想是为平等。无有形貌一如应思惟。假使行者从三昧起。则以此法而为众生及他人说。便于其所推求斯本。如应思惟而疗治之。无所动摇。是为名曰立于大哀贤圣正见。佛说贤圣正见之时。一万菩萨寻即逮得贤圣正见。于是舍利弗。谓无言菩萨。仁族姓子。从何闻法乃能兴此贤圣正见。无言答曰。唯舍利弗。吾所从闻法无所造。不从过去心得至于道。亦不当来。亦不现在。平等三世等一切法。有所有趣者而无所归。亦无有法亦无所等。吾从于彼而听闻法。不有为不无为。无识无住无心意识。于一切法莫有所奉。制止一切众生之心。可悦诸人。义无所获亦不动摇。于无力毒而无著。吾正从彼而听闻法。见生于世者不生不起。一切法若不所兴。分别无本而无所说。吾正从彼而听闻法。其住法界等御人界。法界人界及虚空界不以差别。平等诸界而无所生。不造若干。吾正从彼而听闻法。不处道场。不坐树下。亦不经行。亦不得佛。不倚于道。不舍于俗。不令诸着人民之等作是念心。如来得道亦不得道。得于相好若不得相。作证不作证。悉从本净自然之性。惟舍利弗。法者无持。而不可捉则无有身。以无有身无所成就。以无所成就则无所生。以无所生则无所起。以无所起则无终没。以无终没则无所著。以无所著则不动摇。以不动摇则无所作。以无所作则游驶水。已游驶水则无所得。已无所得身度彼岸。已度彼岸无下。不下则无有器。已无有器则无所应。已无所应则离爱欲。已离爱欲则无有想。已无有想则断众乱。已断众乱本性清净。以至清净则无有垢。已无有垢则无尘劳。已无尘劳则无同像。以无同像则住平等。以住本平等则立无动。以立无动则无所求。以无所求则如真谛。已如真谛则如审实。以如审实则无所有。以无所有则于诸缘而无有缘。以于诸缘无有缘者则度境界。以度诸界所起无起则无所举。以无所举则无所下。以无所下则无有门。以无有门便离言教。以离言教则度识句。以度识句则不复还。以不复还则无有处。以无有处则无非处。以无非处。则无种稷。以无种稷则无根芽。以无根芽则无为。超度诸识之迹。寂之然。以至寂然究竟澹泊。已至澹泊则至无惟然。以无惟然究竟无恨。已至无恨则至了意。以至了意不复更兴。以不复兴。则归平等无为之道。是为法。唯舍利弗。法如是比说经如兹。其正见者为何像类。其正见者。等于己身。以等己身则离合会。以离合会。于诸平等不见平等。睹诸所见若无所想。是舍利弗。宣畅法律贤圣正见。
　　无言菩萨。谓舍利弗。如等无明恩爱之着。亦等慧明解脱之事。等于灭度无作不作。是为等致贤圣正见。若有所睹不取异见。是为贤圣之正见也。复次念舍利弗。若能等于淫怒愚痴。亦等于空。无相无愿解脱之相则为一相。谓归无相已能归此平等事者。是为贤圣之正见也。复次处正见者。于诸平等不造二事。已无二事不住相应。已无相应不有所住逮得诸法。一切平等而无差特。是为贤圣之正见也。复次等无二者则等众生。则等诸佛。则等诸法。已等诸法则等国土。已等国土则等虚空。其于此等若不转移。能于此等平等住者。修无所处。是为贤圣之正见也。是故舍利弗。如法像类。听者亦然。正见若兹。又舍利弗。耆年为兴正见乎。从何闻法。所见何类。舍利弗答曰。如我于今族姓子。闻所说法。察其义归。有所讲说皆堕短乏。无言答曰。如是如是。舍利弗。敢有言辞皆顾短乏。舍利弗又问。族姓子。如来至真无量福会有所宣畅。其所说者岂堕短乏。无言答曰。如是说者而无所说。不堕短乏。所以者何。如来至真不兴名德。不当慕于如来上福。所以者何。其如来者无德无称。若如来义无本。如来亦复如是。在于无本而不动转。若有不欲如来上德。彼所慕者则无平等。亦无偏邪于欲无欲。有所慕者则堕短乏。舍利弗问。唯族姓子。何谓于法而无短乏。无言答曰。无大五阴六入。不以顶受。无所招致。悉无所行。不有言辞。无诲不诲。而于道法。令心意识无所起生。是法无短。假使有起心意识者。则堕短乏。若于诸法有作无作。则堕短乏。设于诸法无作不作。乃无短乏。复次若于诸法有所分别有所蠲除。而有所行有所造证。则堕短乏。若无晓了无除所去。亦无所行不有造证。乃无短乏。假有所见无所闻说。教化获致识知所趣。则堕短乏。于一切界而无所行。乃无短乏。其有睹见功德瑕秽。则堕短乏。设使所行无有瑕秽。无有德称。亦无所见。乃无短乏。时佛嗟叹无言菩萨。善哉善哉。族姓子。若欲讲法当作是说。是时万二千菩萨。逮得无所从生法忍。
　　无言菩萨。复白佛言。我识如来为诸菩萨讲说四力。一曰信力。二曰精进力。三曰意力。四曰智力。唯如来至真正等正觉。广分别说此四品力。何谓菩萨笃信精进意智慧力。佛告无言菩萨。谛听善念。善哉世尊。愿乐欲闻。无言菩萨受教而听。佛言族姓子。假使菩萨信诸佛法。爱乐顺从不怀狐疑。亦无犹豫。是为信力。诸佛精进本求道时。志慕此典不以懈废。不怀怯弱亦不退转。是为精进力。若摄其志合集德本无所忘失。其意不乱不舍道心。所可兴废真正之心劝助于道。是为意力。所修智明于一切法。不须他慧而得自在。慧无所碍。是为智慧力。佛复告无言菩萨。信于贤圣。独步三界无所疑难。是为信力。所施精勤恭敬奉顺。是为精进力。心之所念常思贤圣之所班宣。未曾忘舍。是为意力。若从至圣。所闻智慧经典之本则能奉行。是为智力。复次假使笃信罪福之报而不疑乱。是为信力。若能勤行不当作而不为之。是为精进力。念所兴业终无腐朽。是为意力。若能晓了无有罪福报应。有能分别一切诸法。是为智力。
　　佛复告无言菩萨。假使其心清澄无秽。能摄其意顺道教者。是为信力。意所启受而将养之。是精进力。若令其心常顺志一。是为意力。心观诸法一切如幻。是为智力。复次信一切法皆悉为空。是为信力。所修精进解诸见缚。是为精进力。于内外空不怀恐怖。是为意力。观究竟空本末悉空。为智慧力。无相无愿于一切法无所造行。是为信力。以此道法而为他人分别说者。是精进力。设使于此念于诸法所行安详。是为意力。昔所讲说方当宣畅令班宣者。一切推求永不可得。是为慧力。一切所有心自当思。欲以放舍信布施处。是为信力。有所放舍不怀懈倦。未曾怯劣大道。未曾违。舍施与发布施。又劝助道意。是为意力。不得施者亦无受者。不蒙想报。是智慧力。奉顺禁戒成就真正信戒果实。是为信力。以所精进灭除诸毁戒之心。是为精进力。若以道心念之不忘。所尊禁戒。皆以劝助于一切智。是为意力。观身如影言如呼响心如幻化。察于禁戒而无所行。是为智力。成就忍辱信于威势。是为信力。所行精进不听众想。不演粗辞欲加于人从邪径。假使令支解割截身肉。集忍辱力。未曾怀嗔。慈心忍辱。是为精进力。所行忍辱则以劝助于一切智。是为意力。无身意识不得身心。是智慧力。道为精进不为懈怠。信于此者而心欢乐兴盛笃信。是为信力。常行精进不舍须臾。亦无所著用化众生。将护正典殖众德本。奉事于佛供养随顺。皆为一切众生之故。修治佛土庄严清净名德之称。是精进力。蠲除一切众生嗔恚懈怠垢秽。以被德铠所修精进。则以劝助于一切智。是为意力。若不殷勤望想于道。不失威仪礼节之正。选择精进。不得一切诸法处所。是智慧力。乐于闲居宴静独处。不慕众会发兴悦力。是为信力。所行精进修于禅定。兴发脱门三昧正受。是精进力。因由所从致禅思者而不动摇。是为意力。于彼一心观于无常苦空非身。而不乱禅。不轻慢禅。不退转禅。晓了善权方谋宜适。是为善权方便诱进牵致至于智力。闻于一切诸度无极道品之法。若能信此是为信力。一切所闻执持不忘。能为他人嗟叹方便。设于彼法。若能奉遵若不奉遵。自察本末。是精进力。处于众生其心不乱。游于爱欲譬如莲华。教化一切。是为意力。察三界空犹如泡沫芭蕉野马影响幻化。开示未闻。是为智力。以清澄心慈向众生仁靡不周。是为信力。信于大哀。心所兴造不以懈怠。是精进力。心好正典不舍法乐常执奉行。是为意力。心无所著而不怀害。不造有二。无进不进。逮得静观修行正法。是智慧力。思惟人身。以无央数众恶瑕秽荒乱众力。不得久存。供养于此[怡-台+龍]悷蛇蚖。因由邪行。晓了如此。是为信力。若速众没苦痛之患众恼并至。此则为是死生之义。观察佛法。是精进力。假使心变在于不善终不听从。心亦不随声闻缘觉。又心不随尘欲贪嫉。心亦不从毁戒恶智。是为意力。若入法慧分别慧句。入于宣畅体解之慧过去当来今现在慧。是为智力。欢乐为信相。不退精进相。观为意相。晓了为智相。行于信力。不舍进力。不失意力。修智慧力。为人说法应病与药。晓了挂碍则为笃信。度诸挂碍而为精进。无所复着。是名曰意。而审晓碍则为智慧。好喜佛法兴于笃信。以兴笃信即发道意。是为信力。奉修众行合集积累道品之法。是精进力。柔顺法忍则为意力。设使逮得无所从生法忍。是则智力。信根为忍。则为意力。设使逮得无所从生法忍。是则智力。信根为信力。进根为精进力。意根为意力。禅思伏根。大圣达根。靡不周至。是智慧力。佛说是时。八千菩萨逮得无所从生法忍。四万二千人皆发无上正真道意。
无言童子经卷下
　　尔时会中有一菩萨。名莲华净。问无言菩萨。如族姓子属者兴意。白问如来。宁见答解及微妙行。如受法染可悦心乎。无言答曰。唯族姓子。吾始以来未曾问法。亦无所受。当以何缘而致法染可染心耶。曰族姓子。仁为不曾因于如来听受法乎。答曰不也。又问何故。答曰。非其器故。又问。仁于讲法为非器乎。答曰如是。又问。仁何所器。答曰。吾于诸法之类而为非器。无复奇异。又问族姓子。若为非器。何因当逮无上正真之道成最正觉。答曰道者。非为法器。又问。察其道者非佛法器乎。答曰。假使其道离佛法者佛法非器。又其道者不离佛法。又计佛法则为是道。又其道者则为佛法故。族姓子。吾不欲令诸佛道法离于尘劳。常不志道。况乐佛法离于道乎。所以者何。有佛法者不离尘劳。又其尘劳不离于道。觉了欲尘则名曰道。吾以是故不计我所不别佛道。其异意者各各计别。不当异处而求道也。假使有人于异处求。此等诸异。设复有人。无有异求不以为别。又问。以何为异。答曰。谓吾我别与道不同。是名曰异。谓四大异我人寿命。而心意异。淫怒痴异。是谓为异。若能晓了。吾我自然本末清净。道者自然本末清净。乃谓无异我人寿命。淫怒愚痴自然清净。道亦自然究竟清净。乃谓无异。假使异者。不可求异。则当于此四大之身于吾我中求一切法。如是求者。求无所得。设无所得中造所著。无所著者则无处所。一切诸法悉无所住。无有本际。设无本际则真本际。以真本际无断绝际。不计当际。无有限际。无无量际。一切诸法本际如是。若入此际则不有念亦不无念。不在生死亦不灭度。究竟灭度了一切法。若以此法而灭度者则逮寂然。诸不灭度令得灭度。如世尊曰。不能调己不寂灭脱。而不随教不得灭度。欲开化人令得灭度。未之有也。其自寂然解脱随律。得度无为能度未度。此事如言是菩萨行。设使欲得至灭度法。辄当遵修菩萨之行。则能晓了一切诸行。达法界相。如是行者便能皆见众德之本。目不复睹诸魔官属轮迹之行。当遵修此合集佛法不失三昧。如是行者开化众生。宣畅一切诸界度于无我。如是行者受一切法。皆使尘劳自然悉除。如是行者虽行于世不着方俗。如是行者执持五阴不住于识。如是行者受诸四大立于法界而不动摇。如是行者摄于诸入致解脱门。如是行者所现诸界而度无极。独步大猷入于三界。示现尘劳而无垢秽。如是行者施度无极。不想无极亦无所住。戒忍精进一心智慧。慧度无极不想智慧亦无所住。如是行者不舍众行。所修审谛究竟清净。如是行者修菩萨行。所可遵习道无若干。行菩萨者则无有二。无有二者乃菩萨行。行菩萨道无有吾我及与我所。不计有身亦无所受乃菩萨行。其修道者无有结滞。除诸福废乃为菩萨。其修道者不患危害。觉了分别无会无为乃为菩萨。又问何谓正号为菩萨乎。答曰。为不晓了道义者故。因曰菩萨。顺从道教兴发寂然不毁佛教。奉持法言将护圣众。而于道心则不动转。心不住于声闻缘觉。不乱净性而不宣说无称之辞。究竟要誓。度诸未度。安诸不安。诸不灭度令得灭度。受持尘劳不堕无欲。观于无生所生。而审观于空无将济群生。观于无相不想着道。行于无愿随俗而生。求于佛身不为众欲之所沾染。观于有为觉了所会。亦无所失而不愚颠。得世间慧。执智兵仗降五阴贼六衰之难。开化憍慢。施自庄严。严净佛土。戒庄严心所愿具足。被忍辱铠教授嗔恚。精进坚强能成就已犹如金刚。处于愦乱志执禅定而无所著。智慧明了。而不恶厌所生之秽。行权方便。所在一切推极道源。修于慈心安详柔和。发起众生行于大悲。见于众生未得度者。抚育使安遵修行喜。常为无依令护诸根。行于护观不永寂灭修于观也。遵承深奥难及之事。声闻缘觉所不能逮。念本义藏不思世典。多所将顺一切群生。庄严其身以相饰姿。庄严其口言行相应。庄严其心不舍道意。神通娱乐普能示现。一切所住持心如地。一切众生之所戴仰。洗一切垢。譬如火烧焦一切。艰难衰入譬若如火。心犹若风无有恼热游步无碍。心如虚空未曾愁想。着一切诸法逮得总持。一切所闻识念不忘。辩才具足可悦众生欢然解释。而为诸佛之所建立。能自修心则令清净。顺于法界晓了四食。不想诸应。威仪礼节清修己身。威仪礼节径路清净。为修正业。行步进止具足成就而修空行。乐于闲居开化众生。而不秽厌于诸聚会。乐于禅思不患其意。未曾贫匮。备悉一切诸贤圣财。修于祠祀伏弊恶心。游旷野者修于坚强。其心刚毅不可毁坏。遵行仁慈究竟灭度。身顺反复而不虚尽。往宿德本志常随顺。报前所由念行思好。为众生故所学精勤。选择举要劝化无智。所修善业无烦恼热。悉能分别行于大哀。一切普游导于三乘不怀狐疑。于一切法众所瞻察。所问能答靡不戴仰。辩才无碍莫不受言。本愿所立明说和雅。所至到处靡不欢悦。所语随时未曾失节。功勋布施人所钦仰如月盛满。志性柔和辞无粗犷。得对能忍诸根不悴。善修其意等度往来犹如桥梁。度脱众生于四使水譬如大舡。亦如导师将导一切诸行来者。常主救济一切异学。为众群黎兴立佛事。故曰菩萨。而不退转如是众行及余德勋。不可思议具足导慧。乃谓菩萨。
　　于是莲华净菩萨白佛言。唯然世尊。今我观察无言菩萨智慧辩才宣畅道教如是。不久当成无上正真之道为最正觉。当转弘广无上法轮。若复有人。得闻无言菩萨所说。信乐爱敬顺而不讪不久亦当具足致此功德之法。佛言。如是如汝所言。诚无有异。无言菩萨逮得慧明三昧。发意之顷以一句法于百千劫分别说之。义不可尽。莲华净菩萨复白佛言。善哉世尊。愍伤我等及此众会。宿之本德众人云集。为经典故当令庄严。惟愿如来至真等正觉。敷演说此慧明三昧。若有菩萨得闻此教。悉当逮得慧明三昧。设有受者多所将济一切群生。疾成无上正真之道为最正觉。
　　佛告莲华净菩萨。谛听善思。当为善说慧明三昧。善哉世尊。愿乐欲闻。莲华净菩萨受教而听。佛言。族姓子。所云慧明圣曜之谓。所以名曰慧明。圣曜者何。蠲除众覆蔽结垢闇通过诸碍。离于秽浊荏若之谓。故曰慧明三昧。解法无二。所观明彻无有犹豫。慧无有侣。不戴仰人。灭众瑕疵。卒发寻对。分别灭度。晓了一慧。解畅过去当来现在三世之慧。严净三场。明识三界。体三脱门。通三达智。广布三宝。畅示三乘。净于三眼。毁三垢本。明三峻聚。决定未定处耶。此谓三峻聚也。识畅入于心意识中。分别阴种诸入之事。觉了因缘和合报应。断不调定沉疑邪见。解知法界能说本无。审如本际最上第一方便至圣。明识一切文字音响。其所入处。若崇讲说言无所毁。辩才无碍莫能制止。若敷演法无能抑者。知识一切诸根各异。决断柔劣中容之源。有明无明入于三教。执持所应入于总持。班宣光晖归趣日行三昧。无量颂三昧。分别宣畅金刚道场三昧。如金刚三昧。觉无嗔三昧。意勇三昧。降除魔场三昧。日光明三昧。曜魔不照无境界三昧。慧无齐限入无想念幢英至三昧。淳淑亲近一切诸法照明华三昧。放无量光入音三昧。了别一切音声所趣德事三昧。普能示现一切功勋善住三昧。知一切法所立之处光曜三昧。等入一切众生之心尽尊王三昧。分别诸法一切悉尽无住三昧。了众平等无恚三昧。一切诸法究竟永无无动三昧。不着诸法钩锁三昧。开化诸见超表三昧。于一切慧无所蔽碍。佛言。族姓子。如是等类六万三昧。吾于往昔见定光佛而见授决。寻时逮得此诸三昧。又计于此六万三昧门。皆来入于慧明三昧。慧明三昧则为元首。入于此中乃致大明。
　　佛告族姓子。如日宫殿照于水中。显现未曾兴立四事。何谓为四。灭除一切闇冥蔽碍。放其光明所照广远。示现一切诸色形像。所当作者。皆由是日兴业安。慧明三昧亦复如是。若有菩萨住此定者。现昔未有。亦兴四事。何谓为四。灭除一切尘劳垢冥。照曜无量广远智慧。察见一切众生心行像貌诸色。随其所学三乘之行。名为指示建立道业。
　　佛告族姓子。譬如八角大如意珠。妙光晖善清净玄妙。无诸瑕垢无有秽恶。建于幢首曜四十由旬。众人所志敢有所求皆令得愿。各各得所不失其侥。大如意珠无所爱吝。若有菩萨。得立于此慧明三昧。圣智超绝巍巍如是。清净鲜明若如意珠除诸尘劳结秽众垢。住八清净微妙禁戒三昧之定。智慧解脱度知见品。诚谛鲜洁。善权方便。总持辩才。分别忍辱。靡所不畅。彼以清净。莫能当明。离于瑕疵。无极大哀以为大幢。照曜一切无量佛土。各随众生心本所愿悉得解释。菩萨如是。救济五趣三处之碍。皆至大道。亦无想念。
　　佛告族姓子。譬如虚空。虚空无际悉能容受一切佛土。执持众水。一切诸火劫烧之时。一切众生无进退处。听其所归为作处所。虚空之域广远玄旷。不可限量无所挂碍。慧明三昧。亦复如是。若有菩萨住此定者。为诸众生一切诸法示导处所。无所归者为受其归。殖众德本因缘之报。开解己心。为无央数一切众生。导示径路教化与眼。强于因缘。未得解脱永处邪见群萌之类。听示处所。假使有人。不兴德本。不反道器。不在无本。各各开化为示弘器。显发无上正真道意。而示声闻缘觉处所。闻吾说法寻受奉行。则获果报。声闻缘觉之所慕乘。当为宣畅曾所忘失六典之要。令入法门。缘是之故。诸菩萨众欲求道者。当为颁宣六度无极四等之恩。善权方便劝助指道。各各为畅令心欢然。使不退转逮成无上正真之道。是为一切众生之类开示处所。于彼何谓为一切法示现处所。假使菩萨口自敷演八万四千经典法藏。若有众人心怀狐疑犹豫不决来启问者。菩萨皆常秉志一心。一一为人决其结滞。一句之义亿百千垓。难限劫数普演分别。其慧无量玄旷广远。无所挂碍而不可尽。无有边际。是为一切示法处所。佛告族姓子。譬如大炬光明照远。诸有覆蔽曀匿形色悉为现矣。炬之光曜所益如此。慧明定意亦复如是。若有菩萨住此定者。则能以一慧明之心显示章句。十方无量不可计会诸佛国土。诸佛菩萨一切众生。莫不睹见。亦不违远志不动移。慧明之心所察无边。
　　佛告族姓子。慧明之宅处于意止见诸法源于四意断未发意者。为兴慧源。于诸神足身意寂源。而于诸根处圣达源。所谓力者。云智慧力。于觉意法入于慧源。所谓道者。处正见源。寂然观者观察憺怕。行真诚者善灭之源。其圣谛者善寂慧源。所归念者如义趣源。分别道者法义之源。神通达者漏尽之源。修梵行者兴于大哀四等心源。一切普念思法之源。诸度无极。智度无极以为源首。善权方便应众生心源。十种力者知限无限有处无处。以此为源。无所畏者。晓了平等佛道之源。不共法者。而于三世无所碍源。所言眼者。谓佛之眼庄严其身。眉间顶相无能睹源。庄严口者。颁宣经法无侵损源。庄严其心。行三昧定而不移源。是族姓子。一切诸法皆以归趣智慧之源。是则名曰慧明三昧一切诸法之源首。说是语时。莲华净菩萨逮得是慧明三昧。复有万菩萨亦逮斯三昧。三千大千世界六反震动。其大光明普照十方。尔时诸来一切众会。诸天人民各各赍华供养散佛。于时会中诸菩萨众志大乘者。悉白佛言。我等本来未曾得闻此三昧名。何况广解分别义者。今所可供世尊之福。愿令我等逮是三昧渐渐进行。缘是所誓逮此定意。必获无疑。吾等善利为致善庆。乃能遭遇闻是三昧。若有逮闻于是三昧而欢喜信。功祚难限。未曾违失菩萨之心。亦当不久致此三昧。佛言。如是如仁所言。而无有异。无德之人不种善本。不能值遇此三昧矣。何况得闻。欢喜信者未之有也。假使在于善知识边。若随明师。乃能信乐此定意耳。
　　佛说是语向欲竟时。世尊脐中一菩萨出。紫磨金色三十二相庄严其身。八十种好而饰其姿。适出于脐。其菩萨身。寻即演放巍巍光明无极弘曜。皆悉覆蔽一切众明。唯世尊光独得显现。时彼菩萨。稽首佛足右绕七匝。则在前住。启白佛言。唯然世尊。执慧曜如来至真等正觉。敬问无量。进止康强游步轻利力势安乎。使我宣传问于大圣。斯六十亿垓数菩萨。来诣此会听说经典。奉觐世尊稽首咨受。又复欲见十方世界大会菩萨。无言菩萨。智慧辩才所可宣畅。启受未闻听是慧明三昧之定。唯天中天。为诸菩萨如应说法。使逮得是慧明三昧。获致无极大法光曜。而数周旋诣此佛土。
　　于是舍利弗前问佛言。唯然世尊。执慧曜如来至真等正觉。为在何方。今宁现世讲说法乎。去是远近。国土何类。并说于此正士名号。及六十亿垓数菩萨。为何所处。佛告舍利弗。东方去此恒河沙等诸佛国土。有世界名住于坚固金刚之根。执慧曜如来。在于彼土今者现在。佛告舍利弗。彼之世界。何故名曰住于坚固金刚之根。其国下地从底至上。坚固甚牢不可破坏。悉是金刚。斯皆其佛本愿所致。所以者何。其佛坚固金刚之行独步无难。及诸菩萨造金刚行。勇猛牢固无能坏者。己身威力巍巍具足乃如是也。假使世界泥土成者。则当破坏碎落微散。若其有人生彼世界。身如金刚皆亦坚固不可破坏。是故彼土。名曰住于坚固金刚之根。又舍利弗。卿属所问。今此菩萨名曰何等。号金刚脐。此金刚脐菩萨。一发意顷通过铁围大铁围山。越江沙等诸佛国土。各各在于江河沙等诸佛脐出。悉是诸佛威神功德之所建立。亦复是己六通之慧神足之力。是故菩萨号金刚脐。又舍利弗。向者复问六十亿垓诸菩萨众为处何所。卿当以此问于正士。为汝发遣。贤者舍利弗问金刚脐菩萨。唯族姓子。六十亿垓诸菩萨众为住何所。金刚脐答曰。佛叹耆年智慧最尊。贤者舍利弗。以智慧眼推索本末。此诸菩萨为在何所。时舍利弗。以圣慧眼周遍普求。诸菩萨等不知所在。金刚脐菩萨答曰。尊者舍利弗。自有等类同学志脱。令求所在。即舍利弗。谓阿那律。佛叹耆年天眼最尊。求其所在。时阿那律。则以天眼清净之目超越天人。于是三千大千世界遍察求之。如观掌中果及宝珠。索诸菩萨永不能知。亦复不见之所住处。贤者阿那律报舍利弗。吾普推索。永不能知此诸菩萨为何所处。金刚脐菩萨谓舍利弗。诸贤者等。但有肉眼。不可复言谓有天眼。云何思惟共三昧禅。遍观诸国而不睹见诸国。而不睹诸菩萨众为何所住。舍利弗问。仁族姓子。天眼何类。谓我等辈所未见焉。金刚脐曰。唯舍利弗我之天眼未曾见色。舍利弗等及众弟子诸大声闻。从本以来不能见我。天眼之德为何等类。亦无能当巍巍之明。舍利弗又问族姓子。说所见形像为何等类。而言我等本来未睹。金刚脐曰。耆年曾见住于坚固金刚世界及执慧曜如来至真。舍利弗答曰。今日造闻彼世界名。何因得见。金刚脐曰。唯舍利弗。如是等类。不可称计诸佛国土及众菩萨人民众生。各各异趣所生不同。菩萨大士则以天眼。皆悉见之无有遗脱而不遍者。一切缘觉虽有天眼所不能睹。何况声闻而能及见乎。说是语时。有六万人。曾求声闻缘一觉乘。欢然大悦。寻发无上正真道意。同时发声如嗟叹言。令吾等身得佛法眼。不用声闻及缘一觉之天眼也。荫蔽挂碍。佛之法眼无有限齐。亦无所碍。于是金刚脐菩萨。即如其像。三昧正受建立感应。而现神足佛之圣旨。金刚脐菩萨。威德之变。宿福善本巍巍之力不可称限。普令一切诸来会者。皆共目见六十亿垓诸菩萨众。在于佛身。各处莲华结加趺坐。叉手听经。不近佛身。亦复不远。皆是如来弘恩无极之感应也。又世尊身不增不减无所挂碍。悉现如故若前不损。一切众会惊喜踊跃。得未曾有。一心叉手礼佛而立。各各叹言。难及难及。诸佛世尊。身形广长威圣无量。神变功德不可称限。乃能容受六十亿垓。在于佛身而坐听经。见本圣之体不增不减。时金刚脐菩萨。普察众会而举声告。以是之故当共知之。如来至真等正觉身。则为法身广长无极。无有相好而不方圆。身无边际不可度量。如来至真发意之顷。欲令三千大千世界诸有众水大海江河川流泉源国土州域丛林草木诸山土地。悉入佛身不增不减。悉现如故。又诸贤者。诸无央数亿百千垓诸佛国土众菩萨等若千万数。遥睹世尊微妙光明相好清净无有尘垢。咸皆发来欲见圣尊咨受经典。悉为天下。劝诸天人民释梵四天王。使蒙拥护。令得自归故往听经。设不来者。不见道变不能发心。佛欲开化度众生故。是以如来。取诸菩萨着于身内。而听受法不见挂碍。无所疑难。或有菩萨住于地里。入宝交露。而自省见坐于莲华。皆佛威神之所感动。道德高远巍巍难量。时诸菩萨承佛圣旨及金刚脐至愿威力。六十亿垓一切同时皆从大圣毛孔中出。稽首佛足右绕七匝。各以威德神足之力。化微妙床身处其上。
　　于是金刚脐菩萨前白佛言。唯然世尊。无言菩萨何故字无言。佛言。汝自以是问于正士。当为汝说。时金刚脐问无言曰。仁族姓子。何故自号为无言耶。无言默然。如是问三。亦不答报。时金刚脐复重问曰。何故三问而不相答。无言答曰。我求此辞永不得处。以是之故不相答耳。又于族姓子。理不宜问于无言者。用何以故而字无言。计其无言则无辞说。亦无音声。金刚齐又问。设无有言。今何以故口有所说。无言答曰。吾悉法效诸佛所说。亦复效于众生所语。又问。云何法于诸佛所说。答曰。如一切佛所讲经法。吾以意力承其威神。亦复如之。以是之故。吾今悉法诸佛所说。假其音声而等文字无所毁坏。演说经法。是为法于诸佛所说。又问。云何复效众生之言。答曰。随一切人众生之类音响言语。而为说法。是为效于一切众生人民所言。又问。卿族姓子。失言以来为几何乎。答曰。从失心念以来。又问。族姓子。此言何谓。答曰。以是之故不亲心念。亦非不乐。心无所念口则无言。又问。族姓子。言从何出。为从心出从身出乎。答曰。不从身出。亦不从心出。所以者何。身非常存不得自在。其心如幻。以是之故。不从身出亦不从心。又问。为从何出。答曰。设欲问之。所讲言辞为从何出。为从空出。空无有色亦不可见。今仁问吾。为何由乎。曰实因于空无见无像。答曰。是故族姓子。言如虚空而不可见。所问亦如其所言辞。亦如虚空而不可见。虚空如是永不可睹。亦无有相。以是之故。求一切法及所言辞。都不可得。如求言辞不可得者。一切诸法寂寞澹泊。论语音辞亦复如是。一切诸法亦如人言。忽不知处。言如虚空无能见处。一切诸法亦如虚空。亦无处所。所言辞者因缘合成。一切诸法亦从缘起。推求诸法根源所在。缘从何起而不可得。其不可得则无所起。便无所生。又无所起则无所兴。其无所兴者则无所发。其无所发彼无眼迹亦无色迹。亦无识迹。亦无耳鼻口身意之迹。亦无法迹。无意识迹。其无迹者无去无来。无去来者名曰独步。其独步者则无所去。于一切行而无所见。当作是观。宁当睹见本所不见乎。又问。本何不见。答曰。不生不起。又问。云何不生不起。答曰。所不可察无有来者。又问。何谓所不可察无有来者。答曰。虚空不可见。无有来者。虚空平等。一切诸法亦等如空。以是之故。诸法平等亦如虚空。故曰不遍一切诸法等如虚空。又问。何谓诸法等如虚空。答曰。无有侣故。以用诸佛平等之故。一切诸法究竟平等。过去本等。来本亦等。中本亦等。无有分别。计此诸等。以一切诸法本际。如是如真。本际无本。本际如真。本际如审。本际无本。本际等无有异。是则名曰无有二际亦无若干。何谓言二。用计吾我则名曰二。若不贪身不计吾我。则无有二。何谓有二。有眼有色则名曰二。耳声鼻香舌味身更意法。是名曰二。取要言之。若有计着一切诸法。故名曰二。从使有二亦不可得。所以者何。观无所此得则无二。亦无言辞。其法心意及所有识。假使不修于此三事。是名无二。此之无二不当讲说。所以者何。有所说者不离于二。无所言者乃无有二。又问。所云无二谁为造二。答曰其无二者不可造二。所以者何。正使兴发若干方便。欲变无二使有二者。终不可辩。又问。所说法律为是二乎为无二耶。答曰。其法律者无有二也。坚固难移。所以者何。无言乱相亦无所御。以无言说而开导之。无能破坏。不可毁缺用不可坏。是故名曰坚固导御。则无有二。于是金刚齐菩萨前白佛言。唯然世尊。无言菩萨所可宣畅。皆是慧明三昧勇猛之恩德也。佛言。汝所言皆慧明三昧之威恩也。尔时执慧曜国土诸菩萨来者。问于无言。仁族姓子。为学何法。辩才之慧巍巍无量乃如是乎。无言答曰。如佛所说。一切诸法皆从诫立。又复问曰。唯族姓子。宁可垂意顾愍我等。分别敷演建立诫者。答曰。贤者其不住身。不住口心。是为立诫。不住内外亦无中间。是为立诫。若无思想无所惟念。及与教令言辞之事。是曰立诫。无应不应。无念不念。亦无异念。是曰立诫。不住于善亦无不善。不处于世亦不度世。无在不在。无害不害。无漏不漏。无为不为。无生死无灭度。此曰立诫。假使建立如是比像。住于诫者。于一切法则无所住。不住诸法。不作是念。吾有所说宣畅分别。是故贤者。是名曰诫。有所说者则住于二。其真本际。及其住处并至无本。又法界处。吾以住彼而有所论。有所论者永不可得。斯所语者亦无所念。其所宣畅亦无所想。又问。族姓子。其不可得无所念者及无所想。有何言说。答曰自然之数而不可获。亦无所念无有思想。自然说之。又问。其所辞者谁为说之。答曰。贤者吾所辞者。即时灭尽亦无所生。所以者何。向者诸所讲法皆归于尽。一切诸法悉无所生。所生法不可知处。现在有形悉无有形。不可得处。所以者何。斯闲尽而无诸相。其本际者无有言教。故世尊曰。不可想像取过去心。当来现在亦复如之。即起即灭碎散消尽。卒暴易转。不可捉持形像何类。彼欲取想着念虚伪。倚受思想悉如化幻。是故推极一切所言。悉虚无实其义无获。亦不可以有所讲说。不可口宣若心念矣。所以者何。无所造作亦无所行。其有解识兴趣此义。则不复用口之言辞。亦不以心有所念也。有所宣畅分别说者。犹如呼响音声之报。如化如来有所颁宣。其人所讲亦复如兹。是为诸佛及众菩萨一切世人所可保义。不可思议。善权方便无能制止。辩才之辞所建立法。不可动移。时诸菩萨赞无言曰。善哉善哉族姓子。快说斯言。是入法门我等亦闻。所归于门实无有门。等如虚空。其佛世尊及诸菩萨。现说如是。吾等所受亦复如此。
　　于是金刚齐菩萨问无言曰。来族姓子。俱共往至住于坚固金刚根世界。见执慧曜如来至真等正觉。观彼国土。无言答曰。又族姓子。斯闻则是住于坚固金刚根世界。执慧曜世尊亦复在此。吾身何为舍此就彼。金刚齐问曰。今此世界泥土所成。非为金刚。无言答曰。汝族姓子。发意之顷。越恒沙等诸佛国土。通过铁围无所蔽碍。为能堪任取是佛土举一土尘。不尔乃当知而此世界泥土所成。无言菩萨。寻声则以金刚道场三昧正受。应时于此三千大千世界自然化成。甚大坚固不可伤毁。悉为金刚。于是金刚齐。作大威力兴显神变。被大坚固诫德之铠。欲举此地一土之尘而不能胜。心自念言。怪未曾有。为是大圣之所建立巍巍之变。斯是无言之所感兴。前白佛言。唯然世尊。我者前时发心之顷。通过铁围大铁围山。越恒沙等诸佛国土。今者欲举于此土地一土之尘而不能胜。唯天中天。此谁威神之所兴立。是天中天。慈恩圣旨。为是无言之所变动乎。佛言。无言菩萨之所建立也。所以者何。无言菩萨。金刚道场三昧正受。使此三千大千世界甚大坚固。不可毁缺悉成金刚。若有菩萨住是三昧。自恣其意。欲变几何诸佛国土悉成金刚。辄如所志。智慧圣心兴显道德。以是三昧而以正受。令诸佛土悉成金刚无能毁触。皆是三昧威神境界。于是金刚齐及其所从六十亿垓菩萨前白佛言。菩萨行何法。乃能逮得金刚道场三昧。佛告族姓子。菩萨有四法。逮得于此金刚道场三昧。何谓为四。一曰持志坚如金刚。常怀道心超越一切诸功德本。二曰性行具足无央数劫修治方便庄严大业。三曰入于深法分别十二缘起之原。四曰圣慧备悉无所缺漏。是为四。复有四而自欢娱。何谓为四。一曰超度慧德具足五通。二曰空无相愿一心脱门。三昧正受心不戏逸而自娱乐。三曰建立于戒而住法界。所处无源成就慧明。四曰究竟至诚如深之义。晓了经义寂灭诸法靡所不达。复有四。何谓为四。一曰遵于大哀修四梵行。二曰奉行般若波罗蜜及六度无极。三曰行善权方便三十有七道品之法。四曰为诸众生修诸脱门及四圣谛。是为四。复有四。何谓为四。一曰身所造业犹如金刚。二曰口之所言清微柔和亦如金刚。三曰执心坚固不可动转亦如金刚。四曰志性秉毅不可毁坏。是为四法。菩萨所行速疾逮是金刚道场三昧。说是语时。是诸菩萨寻即获此金刚道场三昧。于是无言菩萨自白其父师子将军。大人岂见诸佛兴出。德馨之称威圣无量。道慧高远超绝无侣。得未曾有难及难及。如是比像不可譬喻。本所悲忆今悉现矣。为无央数众生之类。导示灭度至于大安。惟愿大人。发于无上正真道意。师子将军报无言曰。子当知之。生七日后天来相令而见告语发大道意。佛天中天。道目所观知我志操。其心夙夜念于佛道。无复异师发心可归。惟当归命无极大圣。师子将军及正夫人。男女内外亲属五百群从。皆发无上正真道意。无言菩萨自报父母兄弟姊妹及其亲族并大众人。仁者今日以发大意。当精进行庄严道心。即时问言。何谓发意庄严道心。无言答曰。有四十事庄严道心。何谓四十事。至信佛道心不疑毁(一)。喜乐于法而令久存(二)。不慢圣众恭敬谦逊(三)。常当习善友(四)。见诸菩萨视之如佛(五)。未曾怀害向于众生(六)。恭敬奉事尊长众祐(七)。等心爱憎(八)。入法无厌(九)。勤听经典(十)。闻趣尊习(一)。为他人说(二)。无希翼心(三)。法无有师(四)。所念如应(五)。奉行无本(六)。一切所爱而不珍惜(七)。奉顺禁戒未曾缺漏(八)。宣畅分布忍辱之力(九)。所行精进靡不周遍(二十)。令备修习禅定一心而顺念于智慧之品(二)。以权方便开化众生(三)。所可劝助未曾忘舍(四)。随护群黎(五)。自调其心降伏他意(六本阙一法第七)。于欲教授不着尘劳(八)。常弃愦闹乐于寂静(九)。思处闲居以为德称(三十)。修贤圣行而知节限(一)。常行止足不可动移(二)。在于俗法不与同尘(三)。而以顺从六坚之法(四)。又不舍废于四恩行(五)。而常奉遵坚固志愿(六)。恒不毁失善德之本(七)。所学业者而不放逸(八)。不乐小乘(九)。道心无动(四十)。笃信微妙志不怯弱。舍一切恶无所犯负。皆悉具足一切功勋。合集名称无量福会。怀佩道法处于道场。而不退转是为丈夫四十事行。显发一切诸通慧矣。珍宝道心。以此功德而自庄严。发意之顷三千大千佛之境界所兴德本悉现目前不复远求。譬如日殿处于虚空靡所不曜。师子将军报其子曰。正士汝当数数往来念亲相见。因告示诫将济拥护。令不退转究竟无上正真之道。无言答曰。大人欲知。复有十法菩萨所行。诸佛大士所见常念。何谓为十。恒行精进欲安众生。不念己身独获大安。身力坚强多所诱进。见羸弱人而以慰喻。所造德本皆以放舍施一切人。未曾怀忧。所可化人劝发道者。被大德铠而自誓愿。此诸众生若得佛道受于正法。当以供养而奉事之。然后我乃取最正觉。用正法故没弃身命。不舍正典。宣畅分别一品之义。于百千劫流布一切。被大德铠不以懈惓不怀怯弱。一切诸法皆悉本净。设闻此言不以恐惧。不限大道。不舍佛法。不以为空。所观睹者适知不虚。等于吾我亦等众生。已等众生则等于法。以等经法则便信乐。虚空平等不堕止观。不复堕落生老病死恼患之径。为诸世间所见动转。无央数众勤苦瑕秽。诸魔波旬所可兴者来说众难故诫诽谤。佛道难得。经法难遇。不如早求声闻而速度矣。菩萨闻此。坚持一心发无极志。不以懈厌。不退不转。不舍大乘。住于真正审谛之法。言行相应未曾虚妄。身行至诚不欺己身。诸天众生及十方佛。是为大人十法之事。菩萨所行则为诸佛及诸正士所见常念。说是语时。师子将军及与眷属。寻时逮得柔顺法忍。
　　尔时世尊告贤者何难。受是经法持讽诵读。具足广普为他人说。所以者何。过去当来今诸佛大圣道德所兴。皆出是法经典藏门。无言菩萨今来至此。思惟真谛宣畅于斯无量法门。劝化无数一切人民。令学佛道也。是故阿难。欲奉过去当来现在诸佛世尊启受法藏。当奉此经怀抱在心。广为人说是法藏门发无央数众生人民。使成佛道。如来在世灭度之后。假使有人受此经者。悉是佛旨建立所致。持讽诵读行如上教。佛语阿难则有三事福不可量。何谓为三。一曰将护正法。二曰身知道心。三曰未发意者劝发道心。是为三。功德之福不可限量。假使如来叹其功勋而不可尽。何况声闻。尔时会中有七亿垓诸菩萨众。闻佛所说皆从坐起。欲护正法。各各说言。我等辈类。当共奉持世尊正典广远流布。持此经卷为他人说劝发道意。无言菩萨前白佛言。唯然世尊。所可解畅建正觉者。彼法宁可受取持乎。佛言不也。又问。佛言。以何等故。诸族姓子。向者佛说此。诸菩萨悉起住立。欲护正法。佛言。吾以将育诸族姓子故。以是像欲有所护。彼无为事不可得法而为颁宣。因文字教言护于法将顺其意。所言护者。不以言问。不用文字而行道也。是则名曰护于正法。又族姓子则有二事护于正法。何谓为二。一曰不可得者乃逮正法。所当拥护常将顺之。不以所说而拥护也。二曰亦不将济于诸虚妄。闻所说者即能奉行。不以慢恣求于名称。是为二。时诸菩萨欲供养佛无言菩萨及此经典。普雨天华散于佛上及诸菩萨。周遍大会。口宣此言。愿令世尊释迦文尼久在世间。使此经法自然流布遍阎浮利。佛说如是。无言菩萨师子将军与诸群从金刚齐菩萨及六十亿垓诸菩萨等舍利弗大目揵连阿难诸天世人阿须伦。闻佛所说莫不欢喜。

 
