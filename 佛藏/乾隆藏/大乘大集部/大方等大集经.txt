大方等大集经三十卷


大乘大集部
大方等大集经三十卷
北凉天竺三藏昙无谶译


大方等大集经卷第一序品第一
　　如是我闻：一时，佛在王舍城耆阇崛山中，往古诸佛本所住处大塔之中。诸大菩萨之所赞叹，其地洁净微妙最胜诸佛法座。诸天、龙、鬼、乾闼婆等常行称咏，又能增长无量善根，常有诸佛微妙光明，成就无量无边功德，具足诸佛所行之处。如来得成菩提道已，转妙法轮，调伏无量无边众生，于一切法而得自在。世尊逮得一切法中无碍智慧，能善分别一切众生诸根利钝，永断一切烦恼习气，不待庄严了知诸法。
　　与大比丘僧六万八千，一切调伏断烦恼习气，皆是佛子善解深义，悉是福田能断诸有，得净戒果不生不灭。复有无量诸菩萨僧，具无碍智、甚深智、无知智，大慈大悲降注法雨，能施一切甘露法味；于诸众生等心如地，增长成就助菩提法，智慧光明能破黑闇，悉能照明善恶之道；能开众生善心莲华，能令众生善根成熟，增长善芽，干烦恼海，具智慧翼游空无碍；喻之如日，善能增损众生善恶；喻之如月，为诸善本如须弥山；至心寂静修行梵行，不为世论之所动转，安住无上出家之法，能见诸佛一切世界；积善法藏犹如大海，具足成就诸陀罗尼，寂静圣行及大慈悲，清净庄严定慧二目；久已远离深法怖畏，无量劫中所修菩提，未毕竟者终不休息，成就菩萨所有功德。其名曰：慧光无碍眼菩萨摩诃萨、见一切田庄严璎珞菩萨摩诃萨、不断如来性出世意菩萨摩诃萨、为诸众生示现细行神足菩萨摩诃萨、无量乐说无碍神足幢名称菩萨摩诃萨、净众光自在王菩萨摩诃萨、善能论解字义广说论义神足菩萨摩诃萨、无量功德智慧庄严住菩萨摩诃萨。如是等菩萨摩诃萨，常与如来同止共住，如来常为分别宣说菩萨所行法门之法。
　　尔时，如来成得佛道，始十六年，广知众中多修梵行悉来大集，堪任受持菩萨法藏。尔时，如来即作是念：“我今当于如是无量象王众中宣说菩萨所行之法，先当示现诸佛如来大神通力，为诸菩萨令知诸佛深境界故。”尔时，世尊即入三昧，其三昧名佛境神通实见众生。以佛功德威神力故，于欲、色天二界中间出大坊庭，犹如三千大千世界，定慧二力之所成就，其处堪任佛所游居。复出大光其明清净，遍照十方诸佛世界，能令众生得知足心。于诸天宫最为殊胜，能劝十方放逸菩萨。其坊四匝白琉璃树，真金为墙，功德宝室，玛瑙垂檐，杂宝栏楯，白真珠网以覆其上，种种幡盖以为庄严，众香涂地，烧散杂香，十方世界众生所有上妙庄严悉于中现。安置无量百千万亿师子法座，其座各有无量杂色柔软敷具，能令众生欢喜爱乐。诸四天下各以七宝作四梯梐，金刚阶蹬广十由旬，如其行时出微妙音。如四天下，三千大千世界亦复如是。
　　尔时，世尊从三昧起，大千世界六种振动，亦放无胜最大光明；即与声闻、菩萨大众，前后围绕欲往彼坊。一切诸天尊重赞叹，香华、伎乐、涂末烧香、曼陀罗华、摩诃曼陀罗华、曼殊沙华、摩诃曼殊沙华等以为供养，能动无量无边世界，光明遍照无不大明，示现诸佛神通福德。当尔之时，耆阇崛山一切大众忽然不现，蹬中阶节上升虚空。时，无量亿诸天龙等，及不护神、伎乐神、非天神、金翅鸟舞神、腹行神、嗜肉神、善饿鬼神、瓮耳鬼神、住厕罗刹、厌人鬼、能狂鬼、影鬼、产乳罗刹、持发鬼、常醉鬼，如是等众悉侍从佛，以天香华微妙天乐而供养之。
　　尔时，四天王合掌长跪，以偈赞佛：
　　“如来光明胜一切，　能坏三恶道黑闇，
　　今我归依乐依止，　萨婆悉达无上尊！”
　　时，四天王与诸天人，偈赞佛已，寻侍佛后。
　　尔时，帝释与忉利天人，于其界次阶上见佛，以天香华、微妙伎乐而供养之，以偈赞佛：
　　“如来具足六神通，　所得大悲无能胜，
　　以佛功德严十方，　我今敬礼无与等！”
　　时，帝释与忉利天，偈赞佛已，寻侍佛后。
　　尔时，夜摩天王与夜摩天子，于其界次阶上见佛，以天香华、微妙伎乐而供养之，以偈赞佛：
　　“无碍智慧无有边，　善解众生三世事，
　　一心能知无量心，　是故稽首礼无上！”
　　时，夜摩天王与夜摩天子，偈赞佛已，寻侍佛后。
　　尔时，兜率天王与兜率天子，于其界次阶上见佛，以天华香、微妙伎乐而供养之，以偈赞佛：
　　“佛知诸法如幻炎，　无受无作无字说，
　　愍众故说不可说，　记说无我知法性。”
　　时，兜率陀天王与兜率天子，偈赞佛已，寻侍佛后。
　　尔时，化乐天王与善化乐天子，于其界次阶上见佛，以天华香、微妙伎乐而供养之，以偈赞佛：
　　“如来具足得十力，　知诸法界如虚空，
　　无色哀愍示形色，　其心平等视众生。
　　如来常行世尊行，　为众生故行世行，
　　开无分别诸法界，　我今敬礼非天人！”
　　时，化乐天王与诸天子，偈赞佛已，寻侍佛后。
　　尔时，他化自在天王与他化自在天子，于其界次阶上见佛，以天香华、微妙伎乐而供养之，以偈赞佛：
　　“如戒而住寂静地，　修集无上三昧定，
　　其智无碍无有边，　我礼毕竟解脱者！
　　大慈大悲微妙语，　真实能知道非道，
　　勇健精进力无胜，　我今敬礼无能动！
　　常能修集三解脱，　无能称赞尽其德，
　　乌虽不同金鸟飞，　亦能任力而游翔。
　　我今如乌任力赞，　唯愿哀愍受微叹，
　　不种不收其果实，　不赞如来无解脱。
　　怜愍为叶智慧华，　三昧为须解脱敷，
　　菩萨蜂王食甘露，　我今礼佛法莲华！
　　大悲智慧光圆满，　能破众生无明闇，
　　其戒清净众乐见，　我今敬礼佛法月！
　　其心平等如虚空，　香涂割刺心无二，
　　能净无量众生垢，　我今敬礼佛法河！”
　　时，他化自在天王与诸天子，偈赞佛已，即寻佛后。
　　诸天各各赞叹佛已，尔时如来示现无量神通道力，渐渐至彼七宝坊中。如四天下见佛上升，三千大千世界所见亦复如是。尔时，世尊至宝坊中升师子座，声闻、菩萨各各次第坐于宝座。
　　尔时，世尊入佛三昧，其三昧名无碍解脱，一一毛孔放大光明，其数无量如恒沙等，照于东方无量世界，南西北方、四维、上、下亦复如是。地狱蒙光众苦得息，其余众生除贪恚痴，慈心相向如父如子。尔时，以佛功德力故，其光明中说如是偈，为劝放逸诸菩萨故：
　　“如来精进无量边，　精进力过无量劫，
　　谁能赞佛光明德？　唯有十方诸世尊！
　　为劝十方诸菩萨，　乐于放逸不修禅，
　　释迦如来放是光，　召诸菩萨集此界。
　　成就具足佛十力，　能破世界诸魔王，
　　世法不污如莲华，　是其光明无有量。
　　如来转此无上轮，　诸天世人所不能，
　　为诸众生转法轮，　如本十方佛所转。
　　如来今者集大会，　难见犹如优昙华，
　　若有信心成就者，　悉为听法至佛所。”
　　是光明中所说偈颂遍告十方，劝喻一切诸菩萨等，振动一切世界大地，普施一切众生安乐，能净一切众生烦恼，破坏众生无明痴闇，能蔽一切天魔宫殿，光遍十方还从顶入。
　　尔时，东方有佛世界，名无量功德宝聚神通；有佛世尊，号净大净光七菩提分宝华无断光王。彼有菩萨，名诸法自在功德华子，遇斯光已，与十恒河沙等诸大菩萨俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华而供养佛，即于佛前以偈赞曰：
　　“一切功德到彼岸，　常为十方佛所称，
　　无碍名号遍十方，　大慈大悲释师子。
　　如来法界无差别，　为钝根者说差别，
　　宣说一法为无量，　如大幻师示众事。”
　　时，诸菩萨偈赞叹佛头面礼已，以己神力，于佛东边化作床座次第而坐。
　　尔时，南方有佛世界，名曰佛光；有佛世尊，号无量功德宝。彼有菩萨名曰宝杖，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华而供养佛，即于佛前以偈赞曰：
　　“大慈法云降法雨，　常说无常空无义，
　　以八正水灭结火，　能长众生诸善根。
　　佛光能破无明闇，　能诲放逸诸菩萨，
　　能焦三有诸爱种，　能示真实道非道。”
　　时，诸菩萨偈赞叹佛头面礼已，以己神力，于佛南边化作床座次第而坐。
　　尔时，西方有佛世界，名曰光明，佛号普光。彼有菩萨名称力王，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：
　　“于无量劫发善愿，　是故得身净无漏，
　　如来行业如虚空，　无碍音声遍十方，
　　如来梵声如雷音，　此声无业非因出，
　　无听无受无众生，　大悲何故音声说！”
　　时，诸菩萨偈赞叹佛头面礼已，以己神力，于佛西边化作床座次第而坐。
　　尔时，北方有佛世界，名宝庄严，佛号无量功德庄严。彼有菩萨名大海智，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈叹曰：
　　“如来无上金光明，　能坏一切世间闇，
　　若有众生遇斯光，　遇者悉能坏烦恼。
　　设身高出大千界，　神通道力无边际，
　　是人不能见顶相，　大悲旷世造何业。”
　　时，诸菩萨偈赞叹佛头面礼已，以己神力，于佛北边化作床座次第而坐。
　　尔时，东南方有佛世界，名曰无忧，佛号能坏一切闇。彼有菩萨名无胜光，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：
　　“无量界入一毛孔，　亦不娆害诸众生，
　　如来境界无知者，　是故神通难思议。
　　能令一身作无量，　而其真身无增减，
　　虽为众生现神变，　然其内心无憍慢。”
　　时，诸菩萨偈赞叹佛头面礼已，以己神力，于佛东南化作床座次第而坐。
　　尔时，西南方有佛世界，名曰善见，佛号心平等。彼有菩萨名大悲心，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：
　　“无量世中护禁戒，　犹如牦牛爱其尾，
　　见有毁戒生悲心，　亦不憍慢赞己身。
　　如来之心如须弥，　十方邪见不能动，
　　智慧甚深无得底，　犹如大海难思议。
　　佛自解脱一切有，　亦令苦缚得解脱，
　　所得解脱实无差，　随道行时有别异。”
　　时，诸菩萨偈赞叹佛头面礼已，以己神力，于佛西南化作床座次第而坐。
　　尔时，西北方有佛世界，名曰坏闇，佛号大神通王。彼有菩萨名曰宝网，遇斯光已，即与十恒河沙等诸菩萨众俱共发来，至娑婆世界大宝坊中，见释迦牟尼佛，头面礼敬，右绕万匝，以妙香华供养于佛，复于佛前以偈赞曰：
　　“如来世尊犹如幻，　而为众生说幻事，
　　宝无真物故名幻，　无有众生说众生。
　　如人梦中见诸色，　寤已真实无色相，
　　为度众生示世行，　如来真实无世行。”
　　时，诸菩萨偈赞叹佛头面礼已，以己神力，于佛西北化作床座次第而坐。
　　尔时，东北方有佛世界，名曰净住，佛号心同虚空。彼有菩萨名无边净意，遇斯光已，即与十恒河沙等诸菩萨众俱共发来，至娑婆世界，见释迦牟尼佛，头面作礼，右绕万匝，以妙香华供养于佛，复于佛前以偈赞曰：
　　“佛知甚深诸法界，　常乐寂静修无想，
　　及知众生诸心想，　亦说诸法如虚空，
　　住一心中知三世，　亦复能知种种业，
　　不生心想众生想，　无量世修无相想。”
　　时，诸菩萨偈赞叹佛头面礼已，以己神力，于佛东北化作床座次第而坐。
　　尔时，下方有佛世界，名曰乐光，佛号宝优钵华。彼有菩萨名庄严乐说，遇斯光已，即与十恒河沙等诸大菩萨俱共发来，至娑婆世界，见释迦牟尼佛，头面礼敬，右绕万匝，以妙香华而供养佛，复于佛前以偈赞曰：
　　“无量智者佛真子，　数如十方微尘等，
　　于无量劫咨问佛，　不尽如来一字义。
　　是故如来智无边，　功德总持亦如是，
　　名称力势无边际，　犹如大海十方界。”
　　时，诸菩萨偈赞叹佛头面作礼，以己神力，于如来下方化作床座次第而坐。
　　尔时，上方有佛世界，名璎珞庄严，佛号大名称。彼有菩萨名一切法神通王，遇斯光已，即与十恒河沙等诸菩萨众俱共发来，至娑婆世界，见释迦牟尼佛，头面礼敬，右绕万匝，以妙香华而供养佛，即于佛前以偈赞曰：
　　“佛身身业无边际，　心口及业亦如是，
　　唯佛能知佛三业，　余不知如虚空边。
　　如来无师无教者，　是故众生称大师，
　　诸佛法界叵思议，　菩提法轮入涅槃。”
　　时，诸菩萨偈赞叹佛头面礼已，以己神力，于佛上方化作床座次第而坐。
　　尔时，一念中间十方无量诸大菩萨，一时云集大宝坊中。尔时，世尊即从三昧安详而起，謦欬之声彻于十方，一切众生悉得闻之，闻已即于佛法僧宝生信敬心。十方世界所有比丘、比丘尼、优婆塞、优婆夷，若人非人，闻佛声已身心寂静，以佛功德威神力故，悉得睹见宝阶梯蹬，于一念顷悉蹬宝阶至宝坊中，各随其位次第而坐。诸梵天人亦闻其音，梵天、大梵天、梵师天、梵众天、光天、少光天、无量光天、净天、少净天、无量净天、无云天、福德天、广果天、无诳天、无热天、善见天、乐见天、阿迦尼吒天，亦一念顷俱至宝坊，见佛世尊头面礼已，次第而坐化作床座。
　　尔时，世尊见诸大众皆已集会，放眉间光，其光名曰示菩萨力，绕诸菩萨七匝已，于诸菩萨顶髻而入。尔时，会中有一菩萨，名诸法自在功德华子，即入三昧，其三昧名璎珞庄严；以三昧力故，于宝坊中出师子座，座高八万亿多罗树，七宝庄严散种种华，为诸众生之所乐见，能净一切众生之心。尔时，诸法自在功德华子菩萨摩诃萨，化作如是师子座已，从其三昧安详而起，合掌恭敬，头面作礼，即于佛前以偈赞曰：
　　“日月光明坏现冥，　佛光能坏三世闇，
　　如来具足神通力，　胜于一切诸天光。
　　佛了法界无觉知，　如幻水月无去来，
　　无生无受无作者，　真实知已为众说。
　　知色心中无色心，　方便为众说色心，
　　如来神通犹如幻，　知诸法界亦复然。
　　一切众生心常净，　或时为客烦恼污，
　　诸佛如来得解脱，　示现神通等如幻。
　　虚空无地无住处，　如来之心亦如是，
　　为众故升师子座，　如先诸佛说甘露。
　　一切大众无去来，　亦无听说无受者，
　　诸法悉皆如虚空，　唯愿开阐真实界。
　　世尊受我师子座，　愿为众生师子吼，
　　愍众故演梵音声，　炽然智灯破痴闇。
　　十方诸来听法众，　悉来集会此宝坊，
　　愿佛当施大法施，　破无量世贫穷际。”
　　尔时，世尊以大慈悲怜愍诸法自在功德华子菩萨摩诃萨，升其所奉师子宝座，欲说一切诸菩萨行无碍法门，具足一切佛法十力、四无所畏，入一切法自在陀罗尼法门，入四无碍智法门，入大神通法门、不退转法轮、不退住处，摄一切乘具一切法界无分别法界，善知一切众生心根，法界真实坚固难沮，能坏一切四魔怨仇，调伏一切恶见烦恼，获得不共善权方便，得大平等心无二故，一切诸佛等入之处无挂碍处，说一切法悉真实故，演说诸法非觉非非觉故，十二因缘平等相观故，具足智慧大庄严故，庄严佛身佛音声故，无尽念意行智慧故，演说真实四圣谛故，能令声闻身心净故，令辟支佛坐绍位床故，大乘菩萨得法自在故，广宣诸佛所有功德故，解说宣示一佛法故，说诸菩萨大功德故，裂诸众生疑网心故，摧灭一切恶邪论故，增长如来佛正法故，显示众生佛神力故，以如是等诸因缘故，如来升于师子宝座。
　　尔时，宝杖菩萨承佛神力，入佛璎珞庄严三昧；以三昧力故，能令大众悉得种种璎珞庄严。时，称力王菩萨复承佛神力，入莲华三昧；以三昧力故，悉令大众皆得妙华，供养于佛及诸菩萨。时，大海慧智菩萨亦承佛神力，入妙香三昧；以三昧力故，能令大众皆得妙香，供养于佛及诸菩萨。时，宝网菩萨亦承佛力，入光明三昧；以三昧力故，悉令大众身得光明。时，悲心菩萨亦承佛神力，入无瞬三昧；以三昧力故，悉令大众仰瞻如来目未曾瞬。时，无边净意菩萨亦承佛神力，入喜三昧；以三昧力，悉令大众喜乐听法。时，庄严乐说菩萨亦承佛神力，入寂静意三昧；以三昧力，悉令大众远离五盖。时，一切法神足王菩萨亦承佛神力，入不忘三昧；以三昧力，悉令大众专念菩提，心不忘失。时，勇健菩萨亦承佛神力，入无胜三昧；以三昧力，悉令大众摧伏诸魔。
　　时，破魔菩萨亦承佛神力，入坏魔三昧；以三昧力，召此三千大千世界一亿魔王，来集宝坊至于佛所，头面作礼，合掌恭敬，咸作是言：“唯愿如来，广为众生开甘露门！我等皆因破魔菩萨威神力故，当得远离一切魔业，于诸大众心无妨碍。”
　　佛言：“善哉！善哉！善男子，汝等今已得离魔业；以是因缘，于未来世复当得离一切魔业。善男子，譬如一处百年闇室，一灯能破；汝等亦尔，无量世中无明黑闇，今日能破。如日月宝光，住信、戒、施、慧、禅定亦尔。善男子，汝等今者请佛说法，以是因缘，汝等当得破无明闇，为诸众生作智慧明。”
　　尔时，众中有一菩萨名法自在王，白佛言：“世尊，如来境界不可思议。何以故？如来发心将欲说法，能令一切大众云集！为菩提故作大庄严大法神通，无量世间得大名称，身心寂静获得解脱，及得不可思议法界十方诸佛之所赞叹，具足一切十波罗蜜，成就通达善权方便，能裂一切诸魔疑网，能灭众生恶邪诸论，能善分别一切法界，逮得具足无碍智慧，具念意行智慧勇健，具足获得四无碍智，善知众生诸根利钝，知众生界随意说法，常能宣说清净法界，善解一切方俗之言，能得一切清净梵音，具足成就慈悲之心，诸邪异见不能令动，不可破坏如金刚山，具修三相建立法幢，已渡甚深十二因缘河，断断常见能调大众，无量劫中得不可思议法聚，能疗众病如大医王，闻深法已不生怖畏，三十二相、八十种好庄严其身，具足成就三十七品及八解脱，身口意业纯善无杂，能令众生悉来听法，世间之法所不能污，常受安乐常修法界，惠施法宝于法无厌，于诸有法心不染著，犹如莲华尘水不染，明胜诸光智深如海，绍三宝性调众生界，能开佛藏护持佛法，具足无量功德智慧，无量劫中修集庄严无量功德，常欲获得一行之心一色一处，具如是等功德菩萨悉来集会。
　　“唯愿如来，说菩萨行无碍法门，利益过去、未来、现在诸菩萨等，令初发心得不退故，久发心者得增长故，行菩提道得净意故，不退菩萨学佛法故，一生菩萨璎珞庄严故，后身菩萨得阿耨多罗三藐三菩提故，定性众生增长因缘故，未定性者作因缘故，未入佛法者令得入故，已入佛法者敬佛法故，乐三乘者说一乘故，施于世间人天乐故。世尊，如来出世，有如是等不可思议事。世尊，今此大众一一菩萨，悉能示现诸大神通，是故诸佛及诸菩萨不可思议。
　　“世尊，云何众生无明爱重，虽见菩萨如是神通，而故生于声闻、缘觉卑下之心？世尊，菩萨初发菩提心时，已胜一切声闻、缘觉。世尊，譬如有人舍诸琉璃，取于水精；一切众生亦复如是，舍于大乘，喜乐声闻、辟支佛乘。若有众生已发欲发阿耨多罗三藐三菩提心者，如是之人悉当获得如是功德。”
　　尔时，会中有三十亿那由他百千万亿众生天与人，发阿耨多罗三藐三菩提心。陀罗尼自在王菩萨品第二之一
　　尔时，世尊知诸菩萨悉已大集，作是思惟：“今日如是善丈夫等，咸欲得知诸法实义，能持如来甚深法藏，欲得闻受诸菩萨行无碍法门。”寻放眉间白毫光明，名无所畏，绕诸大众满七匝已，于陀罗尼自在王菩萨顶上而入。
　　尔时，陀罗尼自在王菩萨，承佛神力，化作宝盖，犹如三千大千世界，七宝庄严，以覆如来宝座之上，头面作礼，合掌长跪，说偈赞佛：
　　“如来于法得自在，　其光能破世间闇，
　　世尊佛眼无挂碍，　能见诸法真实义。
　　具足无量诸功德，　无师独悟诸法界，
　　如来放光为众生，　今入我身何因缘？
　　我本所知念不明，　陀罗尼根亦如是，
　　此光今来入我身，　了了得知诸法界。
　　身心获得大清净，　受乐无上无有边，
　　我今已知佛境界，　亦得乐说无碍辩。
　　十方诸佛亲近难，　愚者不能师事之，
　　我今承佛神力故，　欲少发问利众生：
　　何因缘发菩提心？　复以何义佛出世？
　　何缘放光遍十方？　复以何因示神通？
　　何缘佛为众授记？　愿为大众分别说。
　　今此大众胜无上，　悉能受持佛法界，
　　此众无魔及魔业，　唯有开示佛法藏。
　　我智浅近有边崖，　何能咨请无上尊？
　　今问如来无边智，　云何得知诸方便？
　　愿今教诲诸弟子，　我学已得法自在，
　　得已能施大法雨，　当报十方诸佛恩。
　　“世尊，诸佛如来不可思议，菩萨所行无有边际，是故我今欲问如来无上法王大慈悲聚，为利众生问甚深义：云何名为菩萨之行？以何璎珞庄严菩萨，能令菩萨所行清净？云何能坏愚痴诸闇？云何能断疑网之心？云何菩萨为诸众生修慈悲心？云何菩萨拥护众生？云何菩萨真实能修菩萨之业善业不诲业？唯愿如来哀愍宣说！又此大众利根智慧，能解佛语能知法界，能达菩萨所行无碍法门，能坏一切魔及魔业，破大疑心能解诸佛甚深境界，知众生界众生心性，能见无量诸佛世界，能护如来无上正法，能于诸法得大自在。”
　　尔时，佛赞陀罗尼自在王菩萨言：“善哉！善哉！善男子，能问如来甚深之义！能善行佛无量行者，乃能如汝发斯深问。汝今至心，当为汝说。菩萨若能成就具足如是功德，当于诸法得大自在。”
　　“世尊，今正是时，唯垂宣说。”
　　佛言：“善男子，菩萨有四璎珞庄严：一者、戒璎珞庄严，二者、三昧璎珞庄严，三者、智慧璎珞庄严，四者、陀罗尼璎珞庄严。
　　“戒璎珞庄严有一种，谓于众生无有害心。菩萨若无恶害之心，一切众生常所乐见。复有二种：一者、闭塞恶道，二者、能开善门。复有三种：一者、身净，二者、口净，三者、意净。复有四种：一者、所求悉得，二者、所愿具足，三者、所愿成就，四者、所欲能作。复有五种：一者、信，二者、戒，三者、定，四者、念，五者、慧。复有六种：一、不破戒，二、不漏戒，三、不杂戒，四、不悔戒，五、自在戒，六、无属戒。复有七种，所谓七净：一者、施净，二者、忍净，三者、精进净，四者、禅定净，五者、智慧净，六者、方便净，七者、善方便净。复有八种，谓八具足：一者、无作具足，二者、地具足，三者、不忘心具足，四者、不缓具足，五者、诸根具足，六者、佛世具足，七者、离难具足，八者、善友具足。复有九种：一者、不动，二者、不畏，三者、定智，四者、寂静，五者、至心，六者、清净，七者、结缓，八者、调心，九者、住调伏地。复有十种：一者、净身，为三十二相故；二者、净口，为言无二故；三者、净意，为解脱故；四者、净田，为令众生福德增故；五者、净心，为调众生故；六者、净有，为行化众生故；七者、菩萨名净，为得如来诸功德故；八者、净慧，大神通故；九者、净方便，破诸魔众故；十者、净戒，为不共法故。善男子，如是等事，名戒璎珞庄严。
　　“三昧璎珞庄严有一种，所谓为诸众生修集慈心。复有二种：一者、质直，二者、柔软。复有三种：一、不虚诳，二、不粗犷，三、不邪谄。复有四种：一者、不爱行，二者、不瞋行，三、不畏行，四、不痴行。复有五种，所谓远离五盖三昧。复有六种，所谓修集六念三昧。复有七种，所谓修集七觉三昧。复有八种，所谓修集八正三昧。复有九种：一者、菩萨修集菩提心及大慈悲心，于一切无量众生修集念心，远离恶欲不善之法，有觉有观寂静喜乐得初禅；二者、远离觉观内得喜心，至心思惟无觉无观，定生喜乐得第二禅；三者、离喜修舍具足念心，无有放逸身受安乐得第三禅；四者、远离苦乐灭忧喜心，非苦非乐修集舍念，寂静念得第四禅；五者、远离色相，修无量空相；六者、远离空相，修无量识相；七者、远离识相，修无所有相；八者、远离无所有相，修非想非非想相；九者、虽未成就善方便智，以三昧力教化众生。复有十种：一者、观法无有错谬，二者、具足成就舍摩他，三者、精进无有休息，四者、善能了知时节，五者、至心受持善法，六者、寂静其心，七者、观身，八者、常观法界，九者、心得自在，十者、获得圣性。是名三昧璎珞庄严。
　　“善男子，智慧璎珞庄严有一种，所谓心无疑网。复有二种：一者、远离疑心，二者、远离瞋心。复有三种：一者、远离无明，二者、破无明[穀-禾+卵]，三者、作大光明。复有四种：一者、知苦，二者、断集，三者、证灭，四者、修道。复有五种：一者、戒众清净，二者、定众清净，三者、慧众清净，四者、解脱众清净，五者、解脱知见众清净。复有六种：一者、净檀波罗蜜有三种：一者、内净观法如幻，二者、众生净观之如梦，三者、菩提净不求果报。二者、净尸波罗蜜有三种：一者、观身如影，二者、观口如响，三者、观心如幻。三者、净羼提波罗蜜有三种：一者、闻毁不瞋，二者、闻赞不喜，三者、若被割截及夺命时能观法界。四者、净毗梨耶波罗蜜复有三种：一者、不想，二者、坚固，三者、不见法相。五者、净禅波罗蜜有三种：一者、不著诸法，二者、心不退转，三者、所缘清净。六者、净方便波罗蜜有三种：一者、摄取众生，为解脱故；二者、净陀罗尼，为持法故；三者、所愿清净，为净佛土故。复有七种：一者、修四念处不取不著，二者、修四正勤不出不灭，三者、修四神足身心清净，四者、修于五根知根无根，五者、修于五力能破烦恼，六者、修菩提分知法界真实，七者、修集圣道无有去来。复有八种：一者、修定，为毕竟净故；二者、修智，为坏闇故；三者、修知阴智，为知法众故；四者、修知界智，为解法界等虚空故；五者、修知入智，为知法性平等故；六者、修知十二因缘智，观无我、无我所故；七者、修观谛智，坏四倒故；八者、修集分别知法界智，为知真实故。复有九种：一者、观无常想，二者、观无常苦想，三者、观苦无我想，四者、观食不净想，五者、观于世间不可乐想，六者、观诸生死多过患想，七者、观解脱想，八者、观离贪想，九者、观于尽想。复有十种：一者、观于诸法犹如幻想，二、如梦想，三、如炎想，四、如响想，五、如芭蕉树想，六、如水中月想，七、如影想，八者、观于法界无增减想，九者、观诸法界无有去住，十者、观于无为无有生灭。是名为慧璎珞庄严。
　　“善男子，陀罗尼璎珞庄严有一种，所谓念心。复有二种：一者、先受，二者、毕竟能持。复有三种：一者、知义，二者、知字，三者、知说。复有四种：一者、正语，二者、了语，三者、无碍语，四者、不谬语。复有五种。所谓五依：一者、依义不依于字，二者、依智不依于识，三者、依了义经不依不了义经，四者、依法不依于人，五者、依出世不依于世。复有六种：一者、如说而持，二者、所言诚实，三者、发言人所乐闻，四者、怜愍语，五者、生善芽语，六者、时语。复有七种：一者、利语，二者、庄严语，三者、无碍语，四者、无滞语，五者、无二语，六者、先知而语，七者、了语。复有八种：一者、知方俗语，二者、知鬼神语，三者、知诸天语，四者、知诸龙语，五者、知乾闼婆语，六者、知阿修罗语，七者、知金翅鸟语，八者、知畜生语。复有九种：一者、无畏语，二者、无缩语，三者、无难语，四者、知解说语，五者、知如法答语，六者、知广说语，七者、知次第语，八者、说无常语，九者、无尽语。复有十语：一者、坏疑网语，二者、开示界语，三者、开法门语，四者、开智慧语，五者、破闇冥语，六者、解一一字语，七者、赞叹佛语，八者、呵烦恼语，九者、分别根利钝语，十者、开佛功德妙语。善男子，是名陀罗尼璎珞庄严。”
　　尔时，世尊欲重宣此义，以偈颂曰：
　　“四庄严璎珞，　能端严大乘，
　　所谓戒定慧，　无上陀罗尼。
　　能令三业净，　一切人所爱，
　　永断三恶道，　是名戒璎珞。
　　如愿得具足，　获得人天身，
　　能修勤精进，　是名戒璎珞。
　　能修无上定，　得二种解脱，
　　见无上涅槃，　是名戒璎珞。
　　其戒不破漏，　无上戒不杂，
　　能得大自在，　名璎珞庄严。
　　戒净能净施，　戒净能净忍，
　　戒净净五度，　名戒璎珞严。
　　戒净能净有，　净大不放逸，
　　无畏心不悔，　是名戒璎珞。
　　戒净得圣性，　亦能净身心，
　　获得无边定，　是名戒璎珞。
　　不怖畏不动，　定得清净有，
　　能断烦恼缚，　是名戒璎珞。
　　能调难调根，　能得大名称，
　　庄严自在心，　是名戒璎珞。
　　能如说而作，　能净口四种，
　　远离诸烦恼，　名璎珞庄严。
　　能净自佛土，　能调诸众生，
　　能修大慈悲，　名璎珞庄严。
　　不作诸恶业，　修于菩萨行，
　　能大力无畏，　名璎珞庄严。
　　能严大涅槃，　能得大因果，
　　慈心满众生，　名璎珞庄严。
　　能离悭诳心，　修柔软四摄，
　　断爱瞋怖痴，　名璎珞庄严。
　　能破五恶盖，　修集十念心，
　　助道不放逸，　名璎珞庄严。
　　具足于二翼，　如法思惟义，
　　乐素住寂静，　名璎珞庄严。
　　于法无所疑，　亦无痴乱心，
　　真实解四谛，　名璎珞庄严。
　　持戒心无著，　亦复不生慢，
　　不取戒戒者，　名璎珞庄严。
　　无上慧净定，　亦知二净慧，
　　能了知三界，　名璎珞庄严。
　　意净不生慢，　见不净不轻，
　　知法不可说，　名璎珞庄严。
　　慧能庄严智，　智亦庄严慧，
　　自他菩提净，　名璎珞庄严。
　　知法如梦幻，　不说诸法无，
　　能随世间说，　名璎珞庄严。
　　慧能庄严戒，　戒能璎珞慧，
　　身口菩提净，　名璎珞庄严。
　　见法如水月，　亦如热时炎，
　　说法如响相，　如乾闼婆城，
　　非法不作法，　名慧璎珞严。
　　慧能庄严忍，　忍能庄严慧，
　　身口菩提净，　名璎珞庄严。
　　随法不增减，　解已调众生，
　　至心观法身，　名璎珞庄严。
　　慧能庄严进，　进能庄严慧，
　　不悔动心净，　名璎珞庄严。
　　慧能庄严定，　定能庄严慧，
　　能说深法界，　得无胜神通，
　　能知诸方便，　得无上总持，
　　法土众生净，　名璎珞庄严。
　　知众根利钝，　坏烦恼诸魔，
　　身心得自在，　名璎珞庄严。
　　道无有去来，　亦无去来者，
　　非过非未来，　非现非修者，
　　不分别法界，　能净毕竟定，
　　知诸阴入界，　名慧炬庄严。
　　阴入界如空，　无我无我所，
　　生灭因十二，　是名智慧净。
　　谛知第一义，　亦知阴入界，
　　于法不生诤，　知三世无碍。
　　分别三聚众，　能为说三乘，
　　能以三宝教，　修三无相定。
　　无相知一相，　非幻知如幻，
　　无说能为说，　空说于不空。
　　诸法非常变，　不毁坏法界，
　　和合因缘故，　流布于法界，
　　是名为真智。　不分别法界，
　　知二动不动，　知于二浅深，
　　知二常无常，　是名大净智。
　　常不失念心，　了知于法界，
　　知字及知义，　于世谛无闇。
　　一闻能持法，　解了众生语，
　　能坏诸邪道，　修于无上智。
　　依无上四依，　璎珞大总持，
　　我说功德鬘，　为严菩提心。
　　于众说无畏，　善解天神语，
　　能坏众疑网，　能开诸法界，
　　能赞于三宝，　劝人令供养，
　　亲近佛与众，　修集无上智。
　　我说四璎珞，　能严佛菩萨，
　　若有至心信，　即得是庄严。”
大方等大集经卷第二陀罗尼自在王菩萨品第二之二
　　佛复告陀罗尼自在王菩萨：“善男子，菩萨摩诃萨有八光明，以是八明能坏诸闇净菩萨行。何等为八？一者、念光，二者、意光，三者、行光，四者、法光，五者、智光，六者、实光，七者、神通光，八者、无碍智光。
　　“念光有八种：一者、不失过去善法；二者、作未来善；三者、闻法不忘；四者、思惟实义；五者、不为六尘所坏；六者、忆持如守门人遮止恶法，为真善法守善法城门；七者、不为邪法之所诳惑；八者、能大增长纯善之法。是名念光八种。
　　“意光亦有八种：一者、义意非字意，二者、智慧意非识意，三者、法意非人意，四者、实意非虚意，五者、菩萨意非声闻意，六者、上意非下意，七者、佛意非退意，八者、怜愍意非害意。是名意光八种。
　　“行光亦有八种：一者、法行，二者、一切行，三者、众生行，四者、众生心行，五者、十二因缘行，六者、广说行，七者、行行，八者、一切佛法行。是名行光八种。
　　“法光亦有八种：一者、世法光，二者、出世法光，三者、无漏法光，四者、无为法光，五者、解脱法光，六者、心解脱法光，七者、毕竟解脱法光，八者、破无明慧法光。是名法光八种。
　　“智光亦有八种：一者、八正智光，二者、须陀洹智光，三者、斯陀含智光，四者、阿那含智光，五者、阿罗汉智光，六者、辟支佛智光，七者、菩萨智光，八者、正觉智光。是名智光八种。
　　“实光亦有八种：一者、正定行，二者、得须陀洹果，三者、斯陀含果，四者、阿那含果，五者、阿罗汉果，六者、辟支佛果，七者、菩萨，八者、佛菩提。是名实光八种。
　　“神通光亦有八种：一者、眼光，能见正色；二者、耳光，能闻正声；三者、念光，能念过去阿僧祇劫所有众生；四者、性光，为观性净众生之心；五者、虚空光，以大神通光，遍到十方无量世界；六者、方便光，具无漏智故；七者、功德庄严光，为利益一切众生故；八者、智慧庄严光，为坏一切众生疑心故。是名神通光八种。
　　“无碍智光亦有八种：一者、智光，二者、意光，三者、慧光，四者、佛光，五者、正见光，六者、净众生心光，七者、解脱光，八者、毕竟光。是名八无碍智光。”
　　尔时，世尊欲重宣此义，而说偈言：
　　“修集于念心，　不忘善恶业，
　　乐闻赞诵经，　修集不放逸。
　　能调伏诸根，　安住于寂静，
　　增长于善法，　修集于念光。
　　能遮止恶法，　犹善守门者，
　　能守护法城，　不令四魔入。
　　不随逐音声，　思惟真实义，
　　亲近善知识，　喜乐如法住。
　　其意无边上，　永断诸烦恼，
　　邪法不能动，　恶世不生谤。
　　诚心念菩提，　不说小乘心，
　　常乐念上意，　为众破下意。
　　不畏魔烦恼，　修集大慈悲，
　　不念害众生，　其得大智光。
　　能坏诸疑心，　解了甚深义，
　　知真实方便，　修四无碍智。
　　乐观十二缘，　众生之所因，
　　知无作受者，　能修大光法。
　　能知诸佛法，　行世出世行，
　　能到十方土，　了知人天业。
　　修集无上智，　说三归一乘，
　　修集八正道，　为坏三世法。
　　于有漏无漏，　如实而知之，
　　能利益人天，　令断有漏法。
　　不谬为无为，　真实而知之，
　　寂静光无暗，　不著有为相。
　　知结入出缘，　知众心性净，
　　若有大乘定，　即知如是法，
　　乐住无漏流，　了四沙门果。
　　知菩提道行，　故修无碍智，
　　破邪修实光，　入众无所畏。
　　乐说真实义，　为破生死法，
　　眼耳净无障，　能见闻色声。
　　过去念不谬，　亦了知他心，
　　到十方无碍，　知法如虚空。
　　得无漏智慧，　为调诸众生，
　　具功德智慧，　为利诸众生，
　　于无量世中，　求是二庄严。
　　乐受持净戒，　乐护于佛法，
　　修集真实光，　为于如法住。
　　我说无量光，　为令众生得，
　　有信此经者，　即得此诸光。”
　　尔时，世尊复告陀罗尼自在王菩萨：“善男子，菩萨摩诃萨修集大悲，有十六事。何等十六？
　　“一者、菩萨摩诃萨见诸众生贪著我见，以我见故增长诸见，常为生死之所系缚，是故菩萨为此众生修大悲心，悲因缘故宣说法化，为坏众生如是妄见。
　　“二者、见诸众生心怀颠倒，常见无常，无常见常；苦见于乐，乐见于苦；净见不净，不净见净；我见无我，无我见我。是故菩萨为此众生修集悲心，悲因缘故宣说法要，为坏众生如是四倒。
　　“三者、见诸众生心怀憍慢，实无有物而生物想，实无有事而生事想，以是因缘起七种慢，以是慢故增长恶法，是故菩萨于此众生修集悲心，悲因缘故宣说法要，破坏众生如是憍慢。
　　“四者、见诸众生五盖所覆，以覆盖故，心多生疑不解深义，是故菩萨于此众生修集悲心，悲因缘故宣说法要，为坏众生如是五盖。
　　“五者、见诸众生沉六入海，眼取色相，耳取声相，鼻取香相，舌取味相，身取触相，意取法相，是名为沉。是故菩萨于此众生修集悲心，悲因缘故宣说正法，为拔众生如是沉没。
　　“六者、见诸众生有七种慢：一者、慢，二者、大慢，三者、慢慢，四者、我慢，五者、增上慢，六者、下慢，七者、邪慢。菩萨摩诃萨于下慢者，自言胜汝；于慢慢者，自言最胜，我色胜乃至识胜；于增上慢者，菩萨语言：‘汝实非圣，不应便起圣人之想。’为邪慢者，宣说正见。是故菩萨于此众生修集悲心，悲因缘故宣说正法，为断众生如是憍慢。
　　“七者、见诸众生离于圣道，乐行世道恶道，是故菩萨于此众生修集悲心，悲因缘故宣说正法，为断众生世道恶道。
　　“八者、见诸众生造恶道行，属无明爱妻息所系不得自在，是故菩萨于此众生修集悲心，悲因缘故宣说正法，为断众生如是系缚，出离恶道。
　　“九者、见诸众生亲近恶友，远离善友，其心甘乐造作恶业，是故菩萨于此众生修集悲心，悲因缘故宣说正法，为断众生如是恶业，远离恶友，亲近善友。
　　“十者、见诸众生造作悭贪，于无明爱心无厌足为施智慧，是故菩萨于此众生修集悲心，悲因缘故宣说正法，为断众生如是悭贪、无明及爱，施与智慧。
　　“十一者、见诸众生我见、断见，为施众生十二因缘真智慧故，菩萨于此而生悲心，悲因缘故宣说正法，为断众生我见、断见，施与十二因缘智故。
　　“十二者、见诸众生行无明闇——我见、众生见、命见、士夫见、别异见、邪见、著见，菩萨为施智光明故，于此众生而生悲心，悲因缘故宣说正法，为断众生如是所见。
　　“十三者、见诸众生乐于生死，于五聚阴而生亲想，是故菩萨于此众生修集悲心，悲因缘故宣说正法，为断众生如是三有。
　　“十四者、见诸众生为魔所缚，是故菩萨于此众生修集悲心，悲因缘故宣说正法，为坏众生如是魔网。
　　“十五者、见诸众生甘乐快乐，而不能知真实乐因，是故菩萨于此众生修集悲心，悲因缘故宣说正法，示诸众生真实乐因。
　　“十六者、见诸众生求涅槃门不能知处，是故菩萨于此众生修集悲心，悲因缘故宣说正法，为此众生开涅槃门。
　　“善男子，菩萨修悲，悉因如是十六因缘。
　　“善男子，一切众生有三十二不善之业，菩萨见已修集善业，为坏众生如是恶业。何等三十二？
　　“一者、有诸众生无明睡眠，菩萨见已修集智慧，为悟众生如是睡眠。
　　“二者、见诸众生下解下欲，菩萨见已修集上解上欲，为以大乘而教化之。
　　“三者、有诸众生乐为非法，菩萨见已修集正法，为令众生于诸法中得大自在。
　　“四者、有诸众生修集邪命，菩萨见已修于正命，为坏众生如是邪命。
　　“五者、有诸众生入于邪林，菩萨见已修集正见，为令众生出邪林故。
　　“六者、有诸众生乐为放逸，菩萨见已修不放逸，为令众生离放逸故。
　　“七者、有诸众生乐为粗穬，菩萨见已修如法住，为坏众生如是粗穬。
　　“八者、有诸众生悭贪吝惜，菩萨见已修一切施，为坏众生悭贪心故。
　　“九者、有诸众生毁犯禁戒，菩萨见已修持净戒，为破众生毁禁心故。
　　“十者、有诸众生心常瞋恨，菩萨见已修慈悲忍，为坏众生如是瞋恨。
　　“十一者、有诸众生懒惰懈怠，菩萨见已修勤精进，为坏众生如是懈怠。
　　“十二者、有诸众生其心狂乱，菩萨见已修集定心，为坏众生如是狂乱。
　　“十三者、有诸众生邪智覆心，菩萨见已修集正智，为坏众生如是邪智。
　　“十四者、有诸众生说义颠倒，菩萨见已思惟正义，为坏众生如是颠倒。
　　“十五者、有诸众生乐造世行，菩萨见已修善方便，为坏众生乐世行故。
　　“十六者、有诸众生系属烦恼，菩萨见已先自除断，为坏众生烦恼系缚。
　　“十七者、有诸众生我见所缚，菩萨见已自除我见，为断众生如是我见。
　　“十八者、有诸众生诸根不调，菩萨见已自调诸根，为调众生如是不调。
　　“十九者、有诸众生说言无作无有受者，菩萨见已宣说有作及有受者，为坏众生如是邪说。
　　“二十者、有诸众生不知恩义，菩萨见已说知恩法，为坏众生如是不知恩义。
　　“二十一者、有诸众生未得谓得，菩萨见已修集正法，为坏如是增上慢故。
　　“二十二者、有诸众生恶口粗穬，菩萨见已修善口语，为坏众生如是恶口。
　　“二十三者、有诸众生贪无厌足，菩萨见已修集知足，为坏众生不知足故。
　　“二十四者、有诸众生不能恭敬父母师长，菩萨见已修不放逸，为令众生供养恭敬父母师长。
　　“二十五者、有诸众生贫穷困苦，菩萨见已修集七财，为坏众生如是贫穷。
　　“二十六者、有诸众生常为四大毒蛇所病，菩萨见已修身念处，为令众生远离如是四大毒病。
　　“二十七者、有诸众生行无明闇，菩萨见已修集智慧，为令众生燃慧灯故。
　　“二十八者、有诸众生乐三有狱，菩萨见已修出离道，为示众生知出离故。
　　“二十九者、有诸众生常行左道，菩萨见已修集右道，为令众生舍左道故。
　　“三十者、有诸众生贪著身命，菩萨见已于自身命修不贪著，为令众生舍贪著故。
　　“三十一者、有诸众生不能恭敬供养三宝，菩萨见已修集信心，为令众生信三宝故。
　　“三十二者、有诸众生实非世尊，自谓世尊，菩萨见已修集六念，为令彼等知真实法故。
　　“善男子，是名众生三十二业。菩萨见已修治自业，成就具足一切善法坏诸恶业，劝诸众生令行善业。善男子，菩萨摩诃萨有无量业。何以故？众生烦恼有无量门，为闭众生烦恼门故，菩萨修集无量善业。善男子，如恒河沙等世界众生，悉住声闻、辟支佛乘，欲比菩萨初发心业，百分千分不可为喻。何以故？二乘之人自为解脱观于烦恼，菩萨不尔，常为众生得解脱故观诸烦恼。善男子，菩萨摩诃萨所作诸业，于诸凡夫、二乘业中最为殊胜。何以故？众生之业性是颠倒，二乘之业有边际故，菩萨之业无边无量，是故菩萨胜于一切声闻、缘觉。”
　　尔时，陀罗尼自在王菩萨闻是法已，心生欢喜踊跃无量，白佛言：“世尊，甚奇！甚特！快说如是不可思议。如来于此已说菩萨璎珞庄严、菩萨光明、菩萨大悲、菩萨善业。唯愿宣说，云何如来观诸众生起于大悲？云何名悲？悲有何行，有何相貌，何因缘起？云何名佛业？佛业有何行，有何相貌，有何因缘起？善哉！世尊，一切知见，唯愿广说如来之业。”
　　佛言：“善哉！善哉！善男子，汝今谛听！善思念之，吾当为汝分别解说。善男子，一切如来所有大悲不出不行。何以故？常不变故，无量劫中修集得故，是故大悲不行不转，不修不舍，亦能为于一切众生。善男子，一切诸佛所有大悲，无量无边，其心平等，从久远来，无量舌力不能宣说。善男子，如来世尊，未尝远离如是大悲！无上菩提及与大悲，如是二法等无差别。如来所得无上菩提无根无住。根名我见，住名四颠倒，如来世尊知根知住，是故菩提无根无住。一切众生皆悉无有无根无住，欲施众生无根无住起大悲心，如来于此欲令知故演说正法。
　　“善男子，夫菩提者，清净寂静。云行为净？云何寂静？净名为内，寂静名外。内名眼空，空名无我、无有我所。何以故？性是一故。乃至意亦如是。何以故？性是一故。知眼空已，不著于色，不著色心，是名寂静。乃至意法亦复如是。一切众生不知菩提清净寂静，如来于此而起大悲，演说正法为令知故。善男子，一切众生心性本净。性本净者，烦恼诸结不能染著，犹若虚空不可沾污。心性、空性等无有二。众生不知心性净故，为欲烦恼之所系缚，如来于此而起大悲，演说正法欲令知故。
　　“善男子，夫菩提者，不取不舍。云何不取？如来不见一切诸法此岸、彼岸。何以故？一切诸法离此、彼故，如来世尊如实知之，是名不取。云何不舍？一切众生不知法界，如来教令了了知故，是名不舍。如来于此而起大悲，演说正法为令众生知是二法。
　　“善男子，夫菩提者，无想无缘。云何无想？不见眼识乃至意识，不见色相乃至法相。于是法中不知不见故无取著，是名无缘。无想无缘是名圣行。云何圣行？所谓不行三界之行。善男子，如是不行名为圣行，一切圣人不行于行。众生不行如是圣行，如来于此而起大悲，演说正法欲令知故。
　　“善男子，夫菩提者，非是三世；非三世者，名为三等。过去意、未来识、现在贪，是名三分。以能了了知三分故，意、识及贪无有住处。以是义故，不念过去，不求未来，不爱现在，若见三世悉平等者，是名正见。如来为令一切众生得如是等平等正见，而起大悲演说正法。
　　“善男子，夫菩提者，无身无为。非眼识界，乃至非意识界，是名无身。不生不灭，不尽不住，无有三相，是为无为。善男子，一切法性是名无性，若无性者则无有二，是故菩提无身无为。一切众生不知菩提无身无为，如来为令了了知故，而起大悲演说正法。
　　“善男子，夫菩提者，无有分别，无有句义。云何分别？云何句义？无所住者名无分别，字不摄故名无句义；非有二故名无分别，不入法界名无句义；无动摇故名无分别，不变易故名无句义；不可说故名无句义，空故名无分别；无觉观故名无分别，无相故名无句义；不发故名无分别，无愿故名无句义；知众生界同于虚空名无分别，无众生界名无句义；不生故名无分别，无宅故名无句义；不灭故名无分别，无为故名无句义；不行故名无分别，平等故名无句义；知平等故名无分别，寂静故名无句义。众生不知如是等义，如来为令了了知故，而起大悲演说正法。
　　“善男子，夫菩提者，不可以身得，不可以心得。何以故？身、心如幻故。若能了知身心真实，是名菩提。为流布故名为菩提，而其性相实不可说。
　　“善男子，夫菩提者，不可说身，不可说心；不可说法，不可说非法；不可说有，不可说无；不可说实，不可说空。何以故？性不可说故。菩提者无有住处，不可宣说犹如虚空。为真实知一切诸法，不可宣说。字中无法，法中无字，为流布故，故可宣说。一切凡夫不知真实，是故如来于此众生而起大悲，演说正法为令知故。
　　“善男子，夫菩提者，无取无缘。云何无取？云何无缘？知眼真实名为无取，知眼无境名为无缘；乃至知意真实名为无取，知意无境名为无缘。如来世尊以如是义，知于菩提无取著故名为无取，无屋宅故名为无缘。眼识不住于彼色中名无屋宅，乃至意识亦复如是。一切众生心无住处，如来世尊如实而知心无住处。无住处者有四种——色、受、想、行，于是四法心无所住，是名心无住处。是故名为一切诸法悉无住处，如来世尊如实知之，一切凡夫不能知故，如来于此而起大悲演说正法。
　　“善男子，夫菩提者，名之为空。而菩提中无有空相，是故名空。一切法空，菩提亦尔。如来世尊真实能知如是之空，是故如来名为知空。诸佛名觉，一切诸法而不觉知，空中之空亦能了知。无上菩提空及菩提即是一如，空与菩提是一非二。离空，菩提别有法者可得说二；以无二故，名之为空。无名字故名之为空，无相貌故名之为空，无威仪故名之为空，无修行故名之为空，无言说故名之为空。善男子，第一义者谓无诸法，云何说空？善男子，譬如虚空无言无说，无言无说故，故名虚空；无言说中无有言说，是名为空。一切诸法亦复如是，无名字法说为名字，如是名字亦无住处；若名无住处，名下之法亦复如是。如来真实知如是法不生不灭，以真知故名得解脱。本无系缚，云何说言名得解脱？是故如来无缚无解。如是等法，一切凡夫不能知见，如来于此而起大悲，演说正法为令知故。
　　“善男子，夫菩提者，同于虚空。虚空之性，不平不下，菩提亦尔。若法无性，不可说言有平有下。如来世尊知一切法无平无下，乃至微尘不作平下。若法有性即如实智，如实智者，知一切法本无今有，已有还无，出时、灭时无所系属，从缘而出，从缘而灭，以是义故名之为道，断是道故名为菩提。凡夫众生不知如是真实道故，如来于此而起大悲，宣说正法为令知故。
　　“善男子，夫菩提者，名真实句。真实句者，即是菩提。色亦如是，如是二句等无差别；受想行识，地水火风，眼界、色界、眼识界乃至意界、法界、意识界，亦复如是。是名法流布，真实觉知如是阴入界法无有颠倒。不颠倒者，知过去法不生不灭，未来之法不生不灭，现在之法亦不生不灭。如是知已，名不颠倒名真实句。真实句者，如一法，一切法亦如是；如一切法，一法亦如是。是真实句，凡夫不知，如来于此而起大悲，演说正法为令知故。
　　“善男子，夫菩提者，非内非外。云何为内？云何为外？非内者，无所造作；非外者，无所觉知。内者谓作，外者谓相，菩提之体非作非相，是故名为非内非外。又非内者，非身口意业；非外者，非三业缘。非内者，无相解脱门；非外者，空解脱门。如是等义凡夫不知，如来于此而起大悲，演说正法为令知故。
　　“善男子，夫菩提者，无漏无取。云何无漏？云何无取？无漏者远离四流，四流者——欲流、有流、无明流、见流。无取者远离四取，四取者——欲取、有取、见取、戒取。而诸众生无明所覆行于四取，以渴爱故作我我所。如来了知我取根本，是故我净，我净故能净众生。我净者，则不觉知一切诸法，亦不思惟一切非法，不起无明，不起无明因缘故不起十二因缘有，十二因缘有不起故则不生，不生故入决定聚，入决定聚者名为了义，了义者名第一义，第一义者名无众生，无众生义者名不可说，不可说义者即十二因缘义，十二因缘义者即是法义，法义者即是如来。以是义故我经中说，若有得见十二因缘则为见法，见法者为见如来，见如来者即无所见。所见是邪，夫邪见者谓想数法。如来无想亦无想数，以是义故见如来者为无所见。若见如来无想无作、无知无觉，是名真实见于如来。如来亦尔，觉知一切诸法平等。如法界无取，一切凡夫不能觉知，如来于此而起大悲，演说正法为令知故。
　　“善男子，夫菩提者，清净、寂静、光明、无诤。云何为净？云何寂静？云何光明？云何无诤？不杂烦恼名之为净，空解脱门名之寂静，无相无愿名为光明，无生无灭名为无诤。又无生者名之为净，无灭者名为寂静，无取者名光明，不出者名无诤。性名为净，无诸烦恼名为寂静、光明、无诤。法界名净，真实之性名曰寂静、光明、无诤。虚空之性名之曰净，无分别法界名曰寂静、光明、无诤。内外清净名之为净，于内外法不取不著，名为寂静、光明、无诤。真知五阴名之为净，真实知界名为寂静、光明，远离诸入名为无诤。见过去尽名之为净，见未来不生名为寂静，见现在法住于法界无有动转，名光明、无诤。清净、寂静、光明、无诤，如是四法等入一界、一法、一句，如是三法即是涅槃。远烦恼故名之为净，毕竟净故名曰寂静，无闇冥故名曰光明，不可说故名为无诤，以是故言释迦如来默无所说。
　　“善男子，夫菩提者即是虚空，虚空者名之为法。如法，众生亦尔；如众生，福田亦尔；如福田，涅槃亦尔。以是义故，一切诸法同于涅槃。如来能觉如是法界，是故名佛。修集具足清净、寂静、光明、无诤如是四句，名之为佛。如来能知善方便故，初得菩提默然而住，无所宣说待梵王请。尔时，尸弃梵王与六万八千诸梵天人来至我所，头面作礼，合掌而言：‘唯愿如来，为诸众生转正法轮。’而说偈曰：
　　“‘如来法离净寂静，　大光无碍无有诤，
　　　无字无声亦无说，　真实觉知如法界。
　　　佛为众生无量劫，　苦行受持世间戒，
　　　为悟无明睡众生，　久行放逸迷实义。
　　　又此会中无量众，　于无量佛积善根，
　　　能解甚深真实义，　唯愿转于无上轮。
　　　此众已调一切魔，　欲令开阐甘露门，
　　　如来号为真导师，　示闇众生无上道。
　　　如来虽有大慈悲，　怜愍众生如一子，
　　　我今劝请法应尔，　愿转无上正法轮。
　　　如往三佛转法轮，　唯愿如来亦复尔，
　　　毕竟导师无退转，　示暗众生一真道。
　　　如雨润长诸草木，　令诸众生除热渴，
　　　佛施法雨于众生，　为得无上无异果。
　　　如来初生发誓言，　我当救彼苦众生，
　　　众生渴仰甘露味，　愿大施主施法雨。’
　　“尔时，世尊既受请已，往波罗奈鹿野林中仙人住处，转正法轮。如是法轮，诸天、魔、梵及余沙门、婆罗门等所不能转。尔时，世尊说四谛时，憍陈如比丘得法眼净。其声遍闻三千大千世界，尔时世尊说优陀那：
　　“‘甚深之义不可说，　第一实义无声字，
　　　憍陈比丘于诸法，　获得真实之知见；
　　　即是我往无量世，　所得菩提今已得。’
　　“如来转是正法轮时，无量众生悉得调伏。示现如是大悲神通，众生见已，阿僧祇人发阿耨多罗三藐三菩提心。善男子，如来如是十六大悲，悉为众生而修起之。如来以是悲因缘故，为一一众生，于恒河沙劫大地狱中，受诸苦恼心不悔退，而其悲心亦无损减，以是义故，如来大悲不可思议。
　　“善男子，声闻人悲犹如画皮，菩萨大悲犹如破肉，如来大悲破骨彻髓；声闻之悲赞佛所知，菩萨大悲劝他令行，如来大悲授人阿耨多罗三藐三菩提记；声闻悲心为慈因缘，菩萨大悲为调众生，如来大悲为毕竟度；声闻悲心因粗苦生，菩萨大悲因离苦生，如来大悲因断一切因缘而生。善男子，如来修集如是大悲，若为一人住经一劫、百劫、千劫、万劫，至无量劫终不毕竟入于涅槃。善男子，如来大悲成就如是无量功德。
　　“善男子，乃往过去无量无边阿僧祇劫，时世有佛号栴檀窟，界名大香，劫名上香。尔时，世尊于三百三十二万劫中，常以正法教诸声闻。时佛身上一一毛孔所出香气，遍满三千大千世界。尔时，此界无有臭秽名，所有草木山河之属悉栴檀香；众生身香亦复如是，一切无有身口意恶，诸佛弟子闻此香已即得四禅。尔时，乃有一万诸佛次第兴世，皆同一号，号栴檀窟，是故彼劫名曰上香。尔时，如来作佛事已欲入涅槃，观诸众生谁未调者我当调之？尔时，如来以净天眼，见有一人在非有想非无想处，已于先佛种下上善根，定当因佛而得度脱，非因声闻得解脱也；寿过八万四千劫已，乃当下生来受五欲，当得闻于大乘经典，发阿耨多罗三藐三菩提心安住不退。尔时，世尊以大悲故起大方便，告诸比丘：‘我涅槃时到。’作是言已，即便入于不悔三昧，示诸众生令知涅槃。既知如来入涅槃已，令诸大众广设供养，正法住世满足六十八万四千岁。当尔之时，佛诸弟子，乃至无有一人于正法所作邪法想。
　　“尔时，世尊以定力故，八万四千劫隐密此身不令众见。过是劫已，彼人即下生于人中大长者家，经八十年彼佛即从三昧而起诣长者家。其家大小悉无见者，唯是童子独得见之。尔时，世尊为令彼人于五欲中心生厌离，而为说法。彼人闻已，即得不退阿耨多罗三藐三菩提心。如来知已，即为授记：‘善男子，汝于来世过七万二千阿僧祇百千劫，当得成于阿耨多罗三藐三菩提，号曰宝上。’如是音声余无闻者，唯有一万二千诸天同得闻之，闻已悉发阿耨多罗三藐三菩提心，俱作是言：‘愿彼宝上成佛之时，我等当于是佛法中，咨受正法而为弟子。’尔时，如来知是事已复与授记：‘宝上如来成作佛时，汝等当作受法弟子，彼佛亦当授汝阿耨多罗三藐三菩提记。’时栴檀窟佛授彼记已，尔乃毕竟入于涅槃，一切诸天大设供养。
　　“善男子，如来具足如是大悲，非诸声闻、缘觉所知。善男子，尔时彼佛不断佛种，若有众生供养三宝亦复如是。”
　　佛说如是大悲功德时，此会众中有三恒沙等众生发阿耨多罗三藐三菩提心，半会大众得成于忍，半中之半得具如是十六大悲，其余半半得佛法忍。尔时，一切诸天世人闻法欢喜，同声赞叹：“善哉！善哉！甚奇！甚特！快说如是大悲法门。”
大方等大集经卷第三陀罗尼自在王菩萨品第二之三
　　“善男子，如来复有三十二业。何等三十二？善男子，如来能知是处、非处。云何是处？云何非处？善男子，若有造作身口意恶，得受安乐无有是处，是名非处；若有造作身口意善，受乐果者，斯有是处，是名是处。若习悭贪得大富者，无有是处；修行惠施得大富者，斯有是处。毁破禁戒得受天身，无有是处；护持净戒得受天身，斯有是处。瞋恨之人得身端正，无有是处；修集忍辱得身端正，斯有是处。懈怠之人得大神通，无有是处；勤修精进得大神通，斯有是处。放心散乱得定地者，无有是处；摄心不乱得定地者，斯有是处。愚痴之人断烦恼气，无有是处；修智之人断烦恼气，斯有是处。若作五逆得无漏者，无有是处；若无五逆得无漏者，斯有是处。以女人身作转轮王，无有是处；以男子身得转轮王，斯有是处；帝、释、梵王、佛亦如是。若转轮王非法治国，无有是处；转轮圣王正法治化，斯有是处。郁单曰人堕三恶道，无有是处；郁单曰人寿终生天，斯有是处。杀生因缘得长寿者，无有是处；以是因缘寿命促短，斯有是处。若有邪见得圣道者，无有是处；若有正见得圣道者，斯有是处。须陀洹人得第八有，无有是处；须陀洹人即涅槃者，亦无是处；阿那含人受欲有身，亦无是处；阿罗汉人受后有者，无有是处；贤圣之人咨承异师，无有是处；得不退忍退菩提者，无有是处；菩萨坐于菩提树下，不得菩提而起去者，无有是处；如来若有烦恼习者，亦无是处；诸佛世尊知有障碍，无有是处；若有能见如来顶者，亦无是处；若有众生能知如来心境界者，无有是处；如来之心不常定者，亦无是处；如来世尊有二语者，无有是处；如来世尊有过失者，亦无是处。善男子，是名如来第一之业。”
　　尔时，世尊即说颂曰：
　　“大地可说动转相，　猛风可说停住相，
　　虚空可说有色相，　佛不说处为非处。
　　虚空可说作界像，　佛不说处为非处。
　　如来演说处非处，　下中上分悉真实，
　　不说是处非处一，　如是二处各无二。
　　如来亦说下中上，　各各无有三种相，
　　佛知是处非处已，　故能宣说无上法。
　　如来了知众生心，　善能分别细微相；
　　沙门梵志闇处行，　不知是处非处因。
　　众生不知处非处，　是故不能得解脱；
　　如来悉知处非处，　是故称为无上尊。
　　若诸众生无法器，　如来于是修舍心，
　　设大方便待时节，　为令彼得真解脱。
　　如来世尊智无上，　是则名为第一法，
　　如是清净第一业，　为令众生得调伏。
　　如来说是第一力，　甚深难测无能知，
　　如是妙法难可宣，　为破邪见怜愍说。
　　“复次，善男子，如来世尊善知去来现在众生所有诸业，知业知报，知恩知处。若过去业是不善因，如来知是未来之世得不善果。若未来业有退因缘，如来了知实是退因。若未来业能增长法，如来悉知以是因缘能增长法。若现在业若进若退，如来悉知以是因缘有进有退。若有作业是声闻因、是缘觉因、是菩萨因、是如来因，如来悉知以是因缘，是声闻因、是缘觉因、是菩萨因、是如来因。是名如来第二之业。”
　　尔时，世尊复说颂曰：
　　“如来获得无上智，　是故能知业因果，
　　智知三世非三摄，　能知众生三世业，
　　善解众生安乐因，　亦能了知苦恼因。
　　如来坏邪无因果，　是故修集第二业，
　　通达进退二法因，　善恶业果亦复然。
　　如来知见无障碍，　如观掌中庵罗果，
　　知下中上真实相，　三乘所因亦复然。
　　如来善知众生业，　亦知善恶诸业果，
　　众生业果三世摄，　知见不谬名正觉。
　　“复次，善男子，如来世尊知诸众生种种欲解，若贪欲、若瞋恚、若愚痴：现在世贪起，未来世贪、恚、愚痴；现在世瞋起，未来世贪、瞋、恚痴；现在世痴起，未来世贪、瞋、恚痴。如来悉知，现在住善欲，未来恶欲；现在住恶欲，未来善欲。如来悉知，现在住下欲，未来世下中上分；现在住中欲，未来世下中上分；现在住上欲，未来世下中上分。如来悉知，邪聚众生能作正聚，不定众生住于正定。如来悉知，欲界众生有色、无色界欲解，知声闻人有缘觉欲解、有佛欲解。如来真实通达知故而为说法。是名如来第三之业。”
　　尔时，世尊即说颂曰：
　　“众生欲解有种种，　其意若干非一徒；
　　如来真实知诸欲，　故能随意演说法。
　　贪欲瞋恚愚痴性，　随相而知无颠倒，
　　下中上品亦如是，　善恶业因果真实。
　　通达三聚无有定，　一切三乘亦复然，
　　智知三世非三摄，　为诸众生说三力。
　　“复次，善男子，如来悉知无量世界，若修善行、若行恶法、若无碍行。云何名知？内空、外空、内外空故。复次，如来知眼知色及知眼识。云何而知？如虚空故。复次，如来知欲、色界及无色界。云何而知？如觉观故。复次，如来知于行界。云何而知？如行性故。复次，如来知烦恼界。云何而知？客尘性故。复次，如来知不污界。云何而知？一切诸法性本净故。复次，如来知生死界。云何而知？无明缘故。复次，如来知涅槃界。云何而知？实思惟故。复次，如来知世住界，知世爱界，知世瞋界，知世痴界，知世净界，知世净心界，以知界故能实说法。是名如来第四之业。”
　　尔时，世尊即说颂曰：
　　“如来人中师子王，　能真实知众生界，
　　如来智慧无有边，　是故能知世无边。
　　知善恶行解脱行，　亦知眼色眼识行，
　　通达一切无量法，　其性本来常清净。
　　内外真实无所有，　五阴诸入十八界，
　　身口意业及四大，　如是诸法悉无实。
　　知如是等众生界，　皆悉同于虚空境，
　　三界性相无真实，　诸烦恼界亦如是。
　　烦恼性相无坚牢，　无漏解脱亦复然，
　　如来虽知真实界，　终不言知而生慢。
　　虚空无量无边际，　一切众生界亦然，
　　如来智慧无边际，　远离三种有为相。
　　佛智无上甚深奥，　一切众生不能知，
　　如来怜愍众生故，　宣说如是第四力。
　　“复次，善男子，如来善知一切众生诸根利钝。云何而知？知上中下，知增知减，亦知贪欲有一亿种，瞋恚愚痴各一亿种，知贪欲重、知贪欲轻，知瞋恚重、知瞋恚轻，知愚痴重、知愚痴轻，知一种根能增生死，知一种根能灭生死，了知善根、知不善根，知非善、非不善根，知解脱根，知六情根、男根、女根、命根、苦根、乐根、忧根、喜根、舍根、信根、进根、念根、定根、慧根、未知欲知根，知根、知已根，知眼根因乃至意根因，知耳根因作眼根缘，知鼻根因作舌根缘，知舌根因作身根缘，知戒庄严能修于施，知施庄严能修于戒。
　　“如来悉知谁可说施，谁可说戒，乃至智慧亦复如是；知谁可为说四念处，乃至八圣道分；谁可为说声闻之乘、辟支佛乘、无上佛乘；知缘觉根学声闻乘，知正觉根学声闻乘、辟支佛乘；知下根人能修上根，上根之人修于下根；知众生根，未可调者则生舍心，可调伏者为说正法。如来悉知熟不熟相、不熟熟相、不熟不熟相、熟有熟相，知生死根，知解脱根，知庄严根，知具足根，一切根性、因缘、果报悉知悉见。是名如来第五之业。”
　　尔时，世尊即说颂曰：
　　“如来知根到彼岸，　故知众生种种解，
　　亦了知根下中上，　并及诸业亦如是。
　　亦知烦恼轻重相，　及知诸根难易调，
　　知乐生死及解脱，　了知眼根至意根。
　　知根行处及灭处，　了知一切三乘根，
　　有可转者不可转，　知众生根熟不熟。
　　随其意种为说法，　善知呵责软语调；
　　知有不受教诲者，　则于其人修舍心。
　　如来善知诸方便，　为破烦恼庄严智，
　　为破众生烦恼故，　演说如来第五业。
　　“复次，善男子，如来真实知至处道。云何而知？知正定聚，知邪定聚及不定聚，知于因力及果报力，知过去世福德因缘，知现在世庄严因缘，难调、易调，略说广解、广说略解，知是众生能得解脱、不得解脱，知不定者遇善知识住正定聚，不得善友则无解脱。如来知已，随其意趣而为说法。彼闻法已，系念思惟获得善果。如来出世惟为不定，终不为彼邪定说法。何以故？非是器故，不能获得真解脱故，是名如来于是人所修集舍心。菩萨摩诃萨真实知已勤修庄严，为破如是邪定众生，是故菩萨发阿耨多罗三藐三菩提心。
　　“如来善知贪有三种：一者、因见净故，二者、受因缘故，三者、本因缘故。瞋有三种：一者、瞋因缘故，二者、受因缘故，三者、本因缘故。痴亦三种：一者、无明因缘，二者、我见因缘，三者、疑网因缘。复次，如来知诸众生苦迟得通、苦速得通，知苦迟者能得乐速，知乐速者能得苦迟，知乐迟者能得乐速；知有修力，知有智力，又知有道具足修力、不具智力，有具智力、不具修力，有具修力及以智力，不具修力、不具智力；又知有道能作净心、不能庄严，有能庄严、不能净心，有作净心、能具庄严，有不具净心、不具庄严；又知有道能净其身、不净口意，有净口意、不净其身，有身口意净，有身口意不净。是名如来第六之业。”
　　尔时，世尊即说颂曰：
　　“如来善知所至处，　亦知众生诸因缘，
　　亦能了知定不定，　通达明晓调不调；
　　不为邪定演说法，　亦不调伏下根者。
　　知贪瞋痴三种说，　亦知诸结轻重相，
　　知于四道转不转，　是故佛知道毕竟。
　　修力智力真实知，　下中上力亦如是，
　　知身口意净不净，　心及庄严亦复然。
　　众生诸根烦恼界，　如来知已为破坏，
　　为彼无明闇众生，　宣说如来第六业。
　　“复次，善男子，如来知禅解脱三昧烦恼解脱。云何而知？知诸众生以因缘故贪乐生死，以因缘故贪乐涅槃。云何名因？云何名缘？若诸众生思惟不善，是名生死因缘；因不善思惟故生长无明，是故不善为因，无明为缘；因无明故则生于行，是故无明为因，诸行为缘；因诸行故则生于识，是故行则为因，识则为缘；因识故则生名色，是故识则为因，名色为缘；因名色故则生六入，是故名色为因，六入为缘；因六入故则生于触，是故六入为因，触则为缘；因触生受，是故触则为因，受则为缘；因受生爱，是故受则为因，爱则为缘；因爱生取，是故爱则为因，取则为缘；因取生有，是故取则为因，有则为缘；因有生生，是故有则为因，生则为缘；因生则有老死等苦，是故生则为因，老死为缘。烦恼为因，诸业为缘；诸见为因，爱结为缘；烦恼为因，五盖为缘，是名为因，是名为缘。而诸众生以是因缘贪乐生死。
　　“何因缘故贪乐涅槃？有二因、二缘，令诸众生乐于涅槃：一者、乐喜听法，二者、乐正思惟。复有二种：一者、舍摩他，二者、毗婆舍那。复有二种：一者、不去智，二者、不来智。复有二种：一者、观生死，二者、观涅槃。复有二种：一者、如法持，二者、得证。复有二种：一者、修解脱门，二者、得解脱果。复有二种：一者、尽智，二者、无生智。复有二种：一者、谛智，二者、观十二因缘。是名为因，是名为缘，而诸众生以是因缘乐于涅槃。
　　“如来悉知如是等禅三昧解脱，既了知已，舍离欲恶不善之法，有观有觉，离生喜乐，入于初禅；入初禅出灭定，入灭定出初禅，乃至八解脱亦复如是。一切众生悉不能知如来世尊出入之处，如来悉知住定平等及以上下。众生谓佛入一三昧，而佛实入一切三昧；众生见佛起一切定，而佛实入一定三昧。如来三昧无有次第，然非不定，一切声闻、缘觉、菩萨悉不能知。如来又知说法因缘，得声闻三昧说法因缘，得缘觉三昧说法因缘，得菩萨三昧，知已随意而为演说。是名如来第七之业。”
　　尔时，世尊即说颂曰：
　　“如来了知生死因，　亦复通达解脱因，
　　既了知已为说法，　破坏生死不善因。
　　不善思惟无明因，　无明因缘长生死，
　　烦恼因缘受业果，　诸见因缘增爱结。
　　若得亲近善知识，　至心听受无上法，
　　观察内外空三昧，　即能越度生死海。
　　修集无上定智慧，　观法平等无去来，
　　若能观见无出灭，　即得了了寂静眼。
　　修集无上三脱门，　具足尽智无生智，
　　既自获得无碍智，　复能为诸众生说。
　　入于初禅出灭定，　入于灭定随意出，
　　如来三昧无次第，　是故名为常在定。
　　如来所入种种定，　与诸法界无差别，
　　二乘不知佛住处，　菩萨不知甚深定。
　　众生常行无明闇，　不知如来入出处，
　　无上世尊怜众生，　是故宣说第七业。
　　“复次，善男子，如来善知自身所有过去世业，若一生、二生至无量生，一灾、二灾至无量灾，一劫、二劫至无量劫，忆念生名种姓、饮食、色貌、形质、苦乐、寿命。念他有灭，生于他有；如自身，他亦如是。亦知众生所有业因，是诸众生造是业因得他有身，是诸众生造是业因得此有身。知众生心及因缘，是心灭已次第生心。如是等事恒沙众生所不能知，佛宿命智悉知三世无有始终，如是智慧不可称量。劝诸众生汝今当念，过去世中所更善恶，以佛力故悉得忆念。往昔所种无量善根，若佛边种，若于声闻、缘觉边种，既忆念已，如来即为随意说法令不退转。是名如来第八之业。”
　　尔时，世尊即说颂曰：
　　“如来忆念无量世，　若自若他善恶业，
　　明见无量劫中事，　犹观掌中庵罗果。
　　种姓生名悉能知，　色劫生灭亦如是，
　　亦知寿命及住处，　善恶业因亦复然。
　　知众无量次第心，　及知心因生灭处，
　　遍知无量劫中生，　亦不尽于无碍智。
　　佛智无量不可称，　二乘不知其境界，
　　为令众生念过去，　随意宣说第八业。
　　“复次，善男子，如来天眼清净微妙，见诸众生生灭堕落，若受善色、若受恶色，若生善有、若生恶有，亦能明了知诸业因：知是众生身口意恶，诽谤圣人增长邪见，以恶业故，舍此身已即堕地狱；知是众生身口意善，不谤圣人增长正见，以是业缘，舍此身已即生善有。如来天眼能见十方诸佛世界，无有边际犹如虚空，无有限量犹如法界，悉见众生生时灭时，见诸世界成时坏时，亦知众生发菩提心生时灭时；见一切佛始成正觉，转正法轮入涅槃时；见诸声闻证得解脱，得解脱已取涅槃时；见诸缘觉以神通力，报诸众生信施恩时。如是等事，一切五通、声闻、缘觉及诸菩萨所不能见。如来天眼成就如是无量功德，以天眼故观诸众生，谁应为佛之所化度，谁复应为声闻、缘觉之所化度，若应从佛而得度者，如来即为示现其身，其余众生悉无见者。是名如来第九之业。”
　　尔时，世尊即说颂曰：
　　“无量劫中修善业，　获得如是净天眼，
　　能见十方诸众生，　具足成就善恶色，
　　见上中下诸众生，　亦见受于善恶有，
　　能知身口意善业，　业因所得诸果报。
　　亦知声闻辟支佛，　菩萨之人善法境，
　　见十方佛破魔兵，　转正法轮入涅槃，
　　见诸声闻得解脱，　教化众生取灭度，
　　见辟支佛示神通，　以报施主之恩德。
　　如来所说真实法，　闻已能度生死海，
　　声闻缘觉及菩萨，　不能知佛所见处。
　　如来睹见细微尘，　亦见无量无边界，
　　如来教化佛所度，　是故宣说第九业。
　　“复次，善男子，如来世尊知诸漏尽毕竟解脱：我生已尽，梵行已立，所作已办，更无后有。佛漏尽智清净微妙，言清净者无诸习气。声闻之智有边有量。何以故？有习气故。辟支佛智亦有边量。何以故？无大悲故。佛漏尽智无量无边。何以故？知一切行故，具足成就一切智故，永断一切诸习气故，摄取大慈大悲，庄严四无所畏，于一切法无取相习，一切世间所不能胜，行住坐卧无诸过失。犹如虚空，清净明了不杂烟云；佛漏尽智亦复如是，不杂一切诸烦恼习。如来成就清净具足是漏尽智，能为众生敷扬宣说，令彼闻者断诸烦恼，菩萨闻已发大庄严为断烦恼。是名如来第十之业。”
　　尔时，世尊即说颂曰：
　　“佛漏尽智无有边，　清净不杂烦恼习，
　　声闻缘觉习结气，　是故漏尽智不净。
　　如来具足大慈悲，　是故其智无边际，
　　具足成就一切行，　故知众生漏行处。
　　所可演说无常我，　令众生知空无乐，
　　修善思惟得净眼，　知无众生无士夫。
　　大悲怜愍诸众生，　具足十力四无畏，
　　为断烦恼智无碍，　是故宣说第十业。
　　“复次，善男子，如来具足四无所畏，成如来业。如来业者，悉已觉知一切诸法，若天、若人、若魔、若梵、若沙门、若婆罗门，如实而言如来不觉不知法者，无有是处。何以故？如来世尊名为正觉，觉平等法。若凡夫法、若圣人法，若声闻法、若缘觉法、若菩萨法、若佛法，若学法、若无学法，若世法、若出世法，若善法、若不善法，若有漏法、若无漏法，若有为法、若无为法，如是等法平等觉知，故名正觉。言平等者，见空平等法真实故，无相平等坏诸相故，无愿平等不著三界故，不生平等无生性故，无行平等无行性故，无出平等无出性故，无至处平等无至处性故，真实平等无三世性故，智解脱平等无无明性故，涅槃平等无生死性故，见如是法皆悉平等，是故如来名为正觉。如是观已以大慈悲，为诸众生称扬宣说。若非世尊作世尊想，若非正觉作正觉想，若非漏尽作漏尽想，如来具足四无所畏，能坏如是诸恶想等。是名如来第十一业。”
　　尔时，世尊即说颂曰：
　　“佛知一切法平等，　是故得名一切智。
　　凡圣菩萨及佛业，　世与出世善恶业，
　　空无相愿无生灭，　一切悉见其真实，
　　如来悉见平等故，　为众演说十一业。
　　“复次，善男子，如来真实永尽诸漏，是故唱言：我尽诸漏，我都不见人、天、魔、梵、沙门、婆罗门，真实而言佛漏未尽。云何名为如来漏尽？佛于欲漏，心得解脱；有漏、无明漏、一切习气一切见漏，心得解脱，是故如来名为漏尽。第一义中圣人真知，无觉无断，无证无修，为流布故说言尽漏。何以故？尽者即是无生无灭，无尽者不可宣说，不可说故名之无为，夫无为者无出灭住。佛若出世、不出于世，法性常住。如来不觉我及我断，如来住于大慈大悲，为众生故宣说我断。是名如来第十二业。”
　　尔时，世尊即说颂曰：
　　“如来永断诸漏结，　及以无边诸习气，
　　是故世法不能污，　如华处水泥不著。
　　大悲人中师子王，　为众生故说流布，
　　真实而知无出灭，　无我我所亦复然。
　　一切诸法无增减，　随其性相真实说，
　　如来得大自在力，　为众故说十二业。
　　“复次，善男子，如来真实说遮道法，我都不见人、天、魔、梵、沙门、婆罗门，说言是法不能遮。云何名遮？云何不遮？有一法能遮道，所谓放逸。复有二法，所谓无惭、无愧。复有三法，谓身、口、意恶。复有四法，所谓欲、瞋、怖、痴。复有五法，所谓杀生、偷盗、淫泆、妄语、饮酒。复有六法，所谓不敬佛、法、僧、戒、三昧、不放逸。复有七法：一者、慢，二者、大慢，三者、慢慢，四者、邪慢，五者、邪语，六者、邪命，七者、邪念。复有八法：一者、邪见，二者、邪思惟，三者、邪语，四者、邪业，五者、邪命，六者、邪方便，七者、邪念，八者、邪定。复有九法，所谓有人欲作诸恶，现作作已加于己亲，有人以善加于己怨，有人以恶加于己身，亦复如是，是名为九。复有十法。所谓十恶：一者、杀生，二者、偷盗，三者、淫泆，四者、妄语，五者、两舌，六者、恶口，七者、无义语，八者、贪嫉，九者、瞋害，十者、邪见。若有比丘起恶思惟，以是因缘，不知有为多诸过咎，以不知故生颠倒心，颠倒因缘增长五盖，五盖增故令诸烦恼遮障善法，烦恼因缘身口意业造作诸恶。如来如实知如是法能遮于道，既自知已为众演说，为坏如是遮障道法。是名如来第十三业。”
　　尔时，世尊即说颂曰：
　　“若有修集于放逸，　真实不能得解脱。
　　身口意等诸恶业，　无惭无愧诸烦恼，
　　亲近恶法能遮道；　善觉对治不对治，
　　为坏烦恼故演说，　大慈大悲十三业。
　　“复次，善男子，如来实说圣道毕竟，若有众生亲近正念必得解脱，我都不见人、天、魔、梵、沙门、婆罗门，真实记言修道者不得毕竟无上解脱。云何名为真实圣道？有一种，所谓一乘。复有二种，谓舍摩他、毗婆舍那。复有三种，谓空三昧、无相、无愿。复有四种，谓四念处。复有五种，谓信等五根。复有六种，谓六念处。复有七种，谓七觉分。复有八种，谓八正道。复有九种，所谓初禅乃至灭定。复有十种，所谓十善。是名毕竟真实圣道。又毕竟道者，无有能作增减、取舍，无执无放，非正非邪，非一非二，是名真实毕竟之道。如来世尊怜愍一切，为诸众生说如是道。是名如来第十四业。”
　　尔时，世尊即说颂曰：
　　“如来了知寂静法，　有亲近者得解脱，
　　如来无师无教者，　自然而得甘露味。
　　有修三十七助法，　烦恼结灭得解脱，
　　思惟善知真实法，　不著法性真解脱。
　　如来见法如虚空，　犹如幻化热时焰，
　　具足十力无边身，　为众故说十四业。
　　“复次，善男子，如来身业无有过失，若愚若智，无能宣说佛有过失。何以故？如来若行若坐若住，著衣持钵，若受饮食，若见若闻，若有所说，入出城邑村落舍宅，足不蹈地，常行千叶莲华之上。若有众生遇触佛影，七日安乐无饮食想，舍是身已生于善有。如来衣服离身四寸，暴猛风力所不能动。如来虽有如是等事，而其内心未尝不定，是故如来身无过失。善男子，如来口业亦无过失。何以故？时语、真语、实语、正语、期语、义语、不多语、如持而语、净语、解一切语、微妙语、无异语、一音语，是故如来无口过失。如来意业亦无过失。何以故？如来常作一切佛事，而其内心初无憍慢，不役智虑而知法尽，是名如来无挂碍智，是故如来意无过失。为坏众生如是过失故宣说法。是名如来第十五业。”
　　尔时，世尊即说颂曰：
　　“如来身口意寂静，　是故无能说有过，
　　实不可说为流布，　是业非业说为业。
　　“复次，善男子，如来不与天、人、魔、梵、沙门、婆罗门而生诤讼。何以故？离爱恚故。一切世间供养恭敬，心不生高亦不欢喜；一切世间毁呰轻慢，不生愁恼。凡所造善，事无不成，终不造作不善之业。如来实无世间诤事，亦常修集无诤三昧，如来无我、无有我所，为坏众生是非诤讼，说如是业。是名如来第十六业。”
　　尔时，世尊即说颂曰：
　　“如来修集无诤定，　是故其心无瞋喜，
　　如来为断众烦恼，　是故宣说十六业。
　　“复次，善男子，如来之心无有忘误，于八解脱不失念心，常观一切众生意行，观已复能随宜说法；于四无碍亦无念失，于三世中忆念不忘，既自不失忆念之心，复为众生说是念法。是名如来第十七业。”
　　尔时，世尊即说颂曰：
　　“如来修集八解脱，　故于诸法不失念，
　　知众生心随意说，　为令得念说是业。
　　“复次，善男子，如来真实无不定心，若行、若住、若坐、若卧、若语、若默，常知诸法深妙之义。一切世间若有入定、若不入定，悉无能知如来心也。唯除诸佛借其道力，欲令一切无量众生常在定故，说如是业。是名如来第十八业。”
　　尔时，世尊即说颂曰：
　　“如来正觉常在定，　所作诸事无散乱，
　　常入三昧无知者，　是故宣说十八业。
　　“复次，善男子，如来真实无种种想，所谓无分别福田、非福田想，亦无分别诸众生想及以法想、正觉之想及法界想，分别持戒及毁戒想，亦无分别怨想、亲想、受不受想，分别正见、邪见之想。是故如来无种种想，为坏众生如是诸想，宣说是业。是名如来第十九业。”
　　尔时，世尊即说颂曰：
　　“如来永断一切想，　是故了知诸法界，
　　为破众生若干想，　宣说如来十九业。
　　“复次，善男子，如来从智舍心，无不知舍。何以故？修身故，修戒故，修心故，修慧故，断痴故，如来舍心出于世间，即是圣舍，是毕竟舍，转梵轮舍，共大悲舍，为利众生舍，知对治舍。如是等舍，无增无减，不高不下，不杂烦恼，不一不二，不观时节，无碍无对，不住不动，不隐不显，真实不虚。如来成就如是大舍，而能为诸众生说法。是名如来第二十业。”
　　尔时，世尊即说颂曰：
　　“如来修身戒心慧，　从于智慧修舍心，
　　于诸众生无爱恚，　不动不住真实舍。
　　大慈大悲无上尊，　具足如是之大舍，
　　无碍智慧调众生，　演说清净二十业。
　　“复次，善男子，如来欲业无增无减。何等名欲？欲于善法，所谓大慈大悲，说法度人安住寂静，劝诸菩萨学菩提道，令三乘种相继不绝。如是诸欲，不随欲出，随智而生，欲令一切众生具足阿耨多罗三藐三菩提故，演说正法。是名如来二十一业。”
　　尔时，世尊即说颂曰：
　　“如来欲者无增减，　大慈大悲故说法，
　　不断三乘无边身，　为众演说如是业。
　　“复次，善男子，如来精进无有休息。云何不息？所谓调伏众生说法化度。假使有一人能无量劫佛边听法，如来当为说不休息。若有一佛于无量劫演说法者，如来亦听心无懈废。若过无量恒沙世界，有一众生应受化者，如来要当随逐不舍，不食不息，不生疲倦悔退之心，常劝众生令勤精进。是名如来二十二业。”
　　尔时，世尊即说颂曰：
　　“具精进人师子王，　于大众中赞精进，
　　精进说法无休息，　是故进业二十二。
　　“复次，善男子，如来念心无有增减。何以故？如来初得阿耨多罗三藐三菩提时，遍观一切去来现在众生之心，后说法时不失先念，念本三聚及三种根，凡所演说无不作念。是名如来二十三业。”
　　尔时，世尊即说颂曰：
　　“如来初得菩提时，　遍观众生如实心，
　　凡所说法不失念，　二十三业佛所说。
　　“复次，善男子，如来三昧于一切法平等无减，是故诸佛一切平等，于一亿种贪欲恚痴，及一亿种无贪恚痴，其心平等无有差别；有为无为、生死涅槃亦复如是。具如是等平等三昧，不杂眼、耳、鼻、舌、身、意，四大三界非此非彼，亦非一切非增非减。为令众生得是三昧，宣说正法。是名如来二十四业。”
　　尔时，世尊即说颂曰：
　　“如来等观一切法，　是故常定心无乱，
　　不为三界之所摄，　诸根四大亦如是。
　　一切诸法无差别，　平等观察善不善，
　　如来所说如是业，　为诸众生得是定。
　　“复次，善男子，如来智慧常无减少，以是智力知一切法，能随众生意趣说法得无碍智，知一切义，知一切字，知一切句，于无量劫演一句法，出无量义断一切疑，说三乘法并及八万四千法门，亦说八万四千法聚，是名无量无边智慧。为令众生得是智故，宣说正法。是名如来二十五业。”
　　尔时，世尊即说颂曰：
　　“佛智无碍无有边，　能说无碍无边法，
　　演一字作无量句，　演一句作无量义，
　　说八万四千法门，　亦及尔所诸法聚，
　　为令众得无碍智，　是故宣说如是业。
　　“复次，善男子，如来解脱无有减少。声闻之人从他闻故而得解脱；缘觉之人从因缘故而得解脱；如来无师自然觉悟，永断烦恼及以习气，过去不断，未来不著，现在不住，亦不贪著眼、色二法，乃至意法亦复如是，知心性净，是故唱言如来一念得阿耨多罗三藐三菩提。为令众生一念得成阿耨多罗三藐三菩提故，演说正法。是名如来二十六业。”
　　尔时，世尊即说颂曰：
　　“为诸声闻闻解脱，　亦为缘觉因缘悟，
　　如来解脱不著有，　不著三世心性净，
　　凡所演说为解脱，　劝诸众生无上道，
　　二十六业非业故，　大慈大悲处众说。
　　“复次，善男子，如来身业随智慧行，智所围绕；以是业故，众生闻见说法、默然、行住坐卧、饮食、出入城邑聚落，三十二相、八十种好悉得调伏，是故如来一切身业随智慧行。是名如来二十七业。”
　　尔时，世尊即说颂曰：
　　“如来身业为众生，　故示种种妙相好，
　　凡所举动调众生，　大悲为众说是业。
　　“复次，善男子，如来口业随智慧行。何以故？说法净故，无脱失故，真正语、易解语、易知语、非高语、非下语、非曲语、非粗语、非恶语、非闇语、柔软语、非轻语、非疾语、非畏语、非不解义语、非恶声语、非缓语、甘露语、可爱语、次第语、庄严语、恭敬语、乐闻语、不贪语、不垢语、清净语、毕竟语、不诳语、不痴语、无碍语、广语、真实语、不作语、不尽语、安乐语、身寂静语、心寂静语、贪寂静语、瞋寂静语、痴寂静语、坏魔语、破邪论语、梵声、迦陵频伽声、释声、大海潮声、拘仑阇声、秋月孔雀声、拘枳罗声、命命鸟声、鹅王声、鹿王声、琴声、鼓声、贝声、伎乐声、人乐闻声、耳根乐声、增善法语、句义无尽语、合字句义语、时语、略语、知足语、调诸根语、施庄严语、清净戒语、共忍行语、精进神通语、远离欲界语、具足智慧语、慈语、悲语、喜语、舍语、说三乘语、不断三宝语、解三聚语、解三世语、解三解脱语、分别四谛语、修集语、赞叹语、佛语、圣语、无边语、无行语。善男子，如来成就如是等语，是故如来所有口业随智慧行。是名如来二十八业。”
　　尔时，世尊即说颂曰：
　　“如来所说如净珠，　成就无量诸功德，
　　其声遍满十方界，　一音能令种种解。
　　凡所演说不作念，　更不观众心境界，
　　如来音声如响相，　无说无闻亦如是。
　　大慈大悲清净语，　为众生解种种法，
　　是故宣说如来业，　二十八业如先佛。
　　“复次，善男子，如来意业随智慧行。何以故？如来了知一切众生心意识等，亦不随意、随缘、随贪、随恚、随痴，远离诳惑及我、我所、无明闇翳，平等清净，无有边际犹如虚空，是故如来所修意业随智慧行。是名如来二十九业。”
　　尔时，世尊即说颂曰：
　　“如来之心不可量，　如以毫毛举须弥，
　　常观众生心所缘，　远离说魔烦恼界。
　　人中象王说善业，　为坏众生种种恶，
　　为净众生身口意，　二十九业今已说。
　　“复次，善男子，如来智慧知过去世，其智无碍亦无障者。云何为智？知过去佛无量无数，及其世界所有草木众生之数，其心所缘种种音声，亦知其佛说几所法，有几众生得声闻乘、辟支佛乘及菩萨乘，亦知彼佛所有世界寿命修短，众数多少、名字种种、喘息饮食，众生根界、意界、法界、心界、行界，其心次第生灭出没，如实了知，知其数量，非比智知。是名如来第三十业。”
　　尔时，世尊即说颂曰：
　　“佛智无碍无障者，　故能悉知无量土，
　　了知一切诸佛事，　众生诸根及法界。
　　人师子王知过去，　如观掌中阿摩勒，
　　无边身说三十业，　为令众生知过世。
　　“复次，善男子，如来智慧知未来世，其智无碍亦无障者。云何为智？知未来世若出若灭，一切世界几劫水灾、几劫火灾、几劫风灾成坏之数，几佛世界，几佛出世，世界之中有几微尘，有几声闻、缘觉、菩萨；亦知彼佛几食几息、几行几住、几坐几卧，几人获得声闻解脱，几人获得缘觉解脱，几人获得正觉解脱，几人修集慈悲喜舍；亦复了知几所众生次第心生、次第心灭，了了能知如是等事，亦非比智。是名如来三十一业。”
　　尔时，世尊即说颂曰：
　　“如来了知未来世，　一切诸法之出没，
　　知佛世界及以佛，　众心次第生灭等，
　　既得知已无憍慢，　名三十一如来业。
　　“复次，善男子，如来智慧知现在世，其智无碍亦无障者。云何为智？如来悉知十方现在世界，诸佛、声闻、缘觉、菩萨众数，日月星宿、草木微尘、地水火风四大海渧，众生毛发种种形色，心意次第生灭出没；亦知地狱、畜生、饿鬼现业果报，几时住世，几时解脱；亦知人天业果因缘，几时住世，几时解脱；知烦恼界及诸根界、意界、法界。如来虽复种种知已，不生高心，口亦不出二种之言。是名如来三十二业。”
　　尔时，世尊即说颂曰：
　　“无上如来叵思议，　无有知佛所缘境，
　　如来所知如虚空，　无量无称无边界。
　　所说微妙第一义，　为令众生得是业，
　　总持自在能问佛，　无上世尊随意答。
　　“善男子，如来世尊具足如是三十二业，则能调伏无量众生。善男子，如来世尊虽为众生说是诸业，而如来业真实无量不可称计。善男子，如来业者，一切世间所有众生，不能思惟，不能了知，不能宣说。如是业者，悉能等知一切国土犹如虚空。何以故？十方诸佛悉平等故。善男子，诸佛所说，观察众生及佛世界，解脱涅槃等无差别。佛观法界皆一味已，转不可转正法之轮。
　　“善男子，譬如善识真宝之匠，于宝山中获得一珠，得以水渍从渍出已，置酢浆中从酢浆出已，置之豆汁意犹不已复置苦酒，苦酒出已置众药中，从药出已以氀毼磨，是名真正青琉璃珠。善男子，如来亦尔，知众生界不明净故，说无常、苦及以不净，为坏贪乐生死之心。如来精进无有休息，复为演说空无相愿，为令了知佛之正法。如来精进犹不休息，复为说法令其不退菩提之心，知三世法成菩提道，名大珍宝良祐福田。是故当知，如来诸业不可思惟，不可称量，不可宣说。如来具足三十二业，虽知己身犹如虚空，而于世界示现其身，亦复宣说不可说法，永断一切心之因缘，悉知一切众生心界，亦知一切菩萨境界。善男子，如来世尊真实业者，终不断绝菩萨授记，是名如来真实之业。”
　　尔时，世尊说是业时，十方世界六种震动，大光普照，雨于无量无边香华。诸在此坊天人大众、阿修罗、迦楼罗、紧那罗、摩睺罗伽、人及非人，闻如来业心大欢喜，复以种种香华、伎乐、宝幢、幡盖供养之具而供养佛。其中或以周罗宝顶、宝发手玔、杂宝璎珞、日珠、月珠、指环珠带、宝佩发饰，或以耳环以奉如来，谓青琉璃及莲华珠、金翅鸟珠、阎浮宝珠、帝释宝珠、火珠、光珠、无量光珠、无量色珠、柔软净珠、金刚宝珠及白真珠；复以杂香，所谓末香、金沙和杂栴檀之香、多伽罗香、沉水弥佉多摩罗跋香；复散诸华，所谓曼陀罗华、摩诃曼陀罗华、曼殊沙华、摩诃曼殊沙华、拘毗陀罗华、波利质多罗华、乐华、娑罗华、大娑罗华、百叶华、千叶华、饶叶华、大光华、香叶华、乐香华、乐见华、无量色华、无定色华、水生华、优波罗华、波头摩华、拘物头华、分陀利华、陆生华、婆利师华、摩梨华、须曼那华、育坻华、檀内伽梨华、阿提目多伽华、瞻婆华、阿叔迦华，种种伎乐，种种幢幡盖。十方界诸来菩萨，各升虚空宝坊之上，放身投下供养于佛，投身散已其身不现，化七宝网遍覆其上，复现其身在珠网中。尔时，十方一切诸佛，各各遣一波利之树，以用供养释迦如来，以佛力故，一一诸树各至宝坊庄严其处。
　　尔时，会中无量众生发阿耨多罗三藐三菩提心，无量众生得无生法忍。
大方等大集经卷第四陀罗尼自在王菩萨品第二之四
　　尔时，世尊举身顾眄观诸大众，如象王迴而作是言：“诸善男子，谁能守护如是供具及此宝坊，令不毁坏、灭没、损减，以待弥勒成正觉已，十六年后供养彼佛及贤劫中五百如来？”
　　是时，会中有一菩萨，名诸法神通自在王，即从坐起，胡跪合掌而作是言：“世尊，我能守护如是供具及此宝坊，令不毁坏、灭没、损减，以待弥勒成正觉已，十六年后供养彼佛及贤劫中五百如来。”
　　尔时，众中有一魔王，名曰神通，其所住国名四天下，语诸法神通自在王菩萨言：“善男子，汝今安置如是供具并及宝坊，置何器中而守护之令不毁坏？”
　　“善男子，凡言器者，性是无常，而我此身常住无变。善男子，汝今应当谛观我身。”
　　尔时，魔王闻是语已，如教谛观，见其脐中，有一世界名水王光，有佛世尊号宝优钵罗。其世界中有大宝山，如来处中结跏趺坐，与诸菩萨宣说正法。尔时，魔王见是事已，心甚奇讶，即礼诸法神通自在王菩萨，赞言：“善哉！善哉！大士，我今始知汝有妙器，堪任护持如是供具及此宝坊令不毁灭。”
　　尔时，魔王即白佛言：“世尊，我往未见如是菩萨，未闻如是微妙法时，欲学声闻入于涅槃。我今既见诸法神通自在王菩萨威神之力，即发阿耨多罗三藐三菩提心。世尊，假使我身恒沙劫中受地狱苦，然后乃成无上道者，亦终不舍菩提之心。”
　　佛言：“善哉！善哉！善男子，汝能善发阿耨多罗三藐三菩提心，汝亦当得如是无量神通之力。”
　　是时，会中复有菩萨名师子幢，语陀罗尼自在王菩萨言：“善男子，菩萨摩诃萨获得何等陀罗尼门，而能受持一切佛语，凡所演说字句及义无有穷尽？”
　　陀罗尼自在王菩萨言：“善男子，有八陀罗尼，菩萨摩诃萨若有得者，则能受持一切佛语，凡所演说字句及义而无穷尽。何等为八？一者、净声光明陀罗尼，二者、无尽器陀罗尼，三者、无量际陀罗尼，四者、大海陀罗尼，五者、莲华陀罗尼，六者、入无碍门陀罗尼，七者、四无碍智陀罗尼，八者、佛庄严璎珞陀罗尼。是名为八。若有菩萨安住如是八陀罗尼，则能受持一切佛语，凡所演说字句及义而无穷尽。”
　　师子幢菩萨言：“善哉！大士，唯愿广说，菩萨闻已当得受持一切佛法。”
　　陀罗尼自在王菩萨言：“善男子，谛听！谛听！当为汝说。
　　“净声光明陀罗尼者，菩萨摩诃萨若得住者，能于无量无边佛所，具足成就无量功德得净四大。以是因缘，其声微妙，宣说法时，其音遍满一佛世界、二佛世界、五佛世界、十佛世界、二十佛世界、三十佛世界、四十佛世界、五十佛世界、百佛世界、千佛世界、万佛世界乃至百千万佛世界，不可称，不可数，随所说法即得遍闻。其说法时，所坐法座师子之床，或一由旬，或如须弥，或如梵处，坐如是处。设有十方无量诸佛讲宣道化，普得闻之受持不忘，善解字句及其义味。自说法时及听佛说，于是二事各无妨碍。于一字中说一切法，一字者所谓为阿，阿者诸字之初。菩萨摩诃萨说阿字时，即能演说一切诸法。阿之言无，无者，诸法无根，诸法无生，诸法无初，诸法无边，诸法无尽，诸法无作，诸法无来，诸法无去，诸法无住，诸法无性，诸法无出，诸法无行，诸法无增，诸法无高，诸法无减，诸法无主，诸法无用，诸法无愿；诸法无戏论亦无觉观，无说无听，无处无入；诸法无我及无众生，无净无命，无名无主，无有士夫，无内无外，无常无相，无亿无量，无为无迹，无句无字，无碍无共，无随他无随己，无执无放，无取无舍，无数无身，无净无秽，无转无变，无受无声，无相无结，无污无狂，无漏无有，无覆无浊无对，无色无受无想无行无识，无因无果，无阴入界，无因缘无境界无受，无欲无色无无色，无诱导，无黑无白，无滓无思惟，无时无归，无净无杂，无烧无习，无屋无支，无动无住，无坚无脆，无可见无可触，无光无闇，无曲无罪，无实无虚，无痴无观，无见无修，无见无闻，无觉无智，无触无识。
　　“善男子，菩萨摩诃萨，获得如是净声光明陀罗尼时，于此一字说一切法。菩萨于此一字之中说无量义，无有错谬，不坏法界，不失字义。菩萨得是陀罗尼已，身口意净，举动进止众生乐见，是名身净；凡所演说众生乐闻，是名口净；修集慈悲喜舍之心，是名意净。菩萨得是陀罗尼已，能净二施——财施、法施；能净于戒，见毁戒者不生恶心；能净于忍，见害众生不生瞋恼；能净精进，修行善法无有休息；能净禅定，坏憍慢故；能净智慧，除无明故；能净于业，坏恶因故；能净于眼，得三眼故；能净于耳，获得天耳闻佛声故；能净于鼻，悉嗅诸佛净戒香故；能净于口，于甘露味不贪著故；能净于身，得化身故；能净于意，善思惟故；能净于色，三十二相故；能净于声，说妙法故；能净于香，戒闻施等得清净故；能净于味，得无上味故；能净于触，修集无上诸三昧故；能净于法，观诸法界无分别故；能净于念，如所闻法不忘失故；能净于意，永不系属诸魔党故；能净于行，观察甚深诸法界故。善男子，菩萨住是陀罗尼已，随说音声所至之处，身之光明亦如是照。善男子，是陀罗尼成就如是无量功德。
　　“无尽器陀罗尼者，菩萨住是陀罗尼已，说色无常不可穷尽；说色是苦亦不可尽；说色无我，说色如沫，如幻、水月、梦、响、影、焰，亦不可尽；说色无性亦不可尽；说色无相，空不可说、不可愿求、不可造作，不生不灭，非是过去、未来、现在，非内非外，非净非秽，非我我所，非去非来，非对非碍，非一非二，非是众生，亦非寿命，亦非丈夫，非贪瞋痴，非有非无，非漏非无漏，非有为非无为，非盲非聋，非跛非躄，非狂非乱，非草木石，非树非地，非水火风，非舍非宅，非城非郭，非大村落非山，非圆非方，非四大造，非作非受，非声非闻，非是可说，十二因缘，不可穷尽；非常非断，无业无果，非阴入界，非住欲界、色无色界，非同非异，亦非烦恼，非净非污，非平非曲，菩萨摩诃萨说色如是不可穷尽。善男子，是无尽器陀罗尼者，有无量无边不可说分。分此一分以为千分，我于如是千分之中，唯说一分犹不能尽。
　　“无量际陀罗尼者，际者，所谓常见、断见；无量者，谓十二因缘。际者，所谓无明行识，乃至老死众苦聚集；又无量者，所谓生死。又复际者，谓无始终；又复际者，谓无取舍；又复际者，无出无灭；又复际者，无污无净，其性净故；又复际者，所谓可见；又复际者，所谓名色；又复际者，有为无为；又复际者，所谓三世内外业果，无业无果、善及不善、有漏无漏、业及烦恼、我以无我、生死涅槃。善男子，夫无量者，所谓微尘；际者，所谓地水火风。是名无量际陀罗尼。菩萨住是陀罗尼已，无量劫中为众说法，而其所说字句义味不可穷尽，是陀罗尼成就如是无量功德。
　　“大海陀罗尼者，善男子，犹如大海，四天下中所有诸色，众生卉木、药树谷子、日月星宿、云气雷电、国邑聚落、城郭殿堂、园池山河，如是一切诸种种色悉于中现。菩萨住是陀罗尼已亦复如是，一切众生身口意业，各各于是菩萨身中一一印现。十方世界所有众生所有口业，悉于菩萨口中印现，是故菩萨有所言说皆悉真实。印者名无所有，谓诸法无有觉观，无说无边，无作无贪，是名第一真实之义。复有遮印，遮之言眼，眼即无常可净可见。复有那印，那之言名，一切诸法流布故名真实无名。复有逻印，逻之言世，一切世间属爱无明。复有陀印，陀之言十，佛具十力能化众生。复有波印，波之言五，如来远离除灭五欲，得阿耨多罗三藐三菩提。复有杀印，杀之言六，如来真实了知六入故，能调伏一切众生。复有杀印，杀之言六，如来具足六念处故，得大自在。复有杀印，杀之言六，如来具足六神通故，能以神通教化众生。复有婆印，婆之言左，如来世尊离左道故，得阿耨多罗三藐三菩提。复有多印，多之言实，如来善觉真实之性故名正觉。复有耶印，耶之言彼，如来等知此彼平等。复有婆印，婆之言结，如来远离诸烦恼故名阿梨呵。复有阇印，阇言生老，如来已过生老之分故名世尊。复有昙印，昙之言法，如来说法清净无垢。复有奢印，奢之言奢摩他，如来成就修奢摩他。复有佉印，佉之言虚空，如来知见一切诸法同于虚空。复有迦印，迦言苦行，如来远离一切苦行。复有婆印，婆之言实，如来所说四真谛者即是真实。复有摩印，摩之言道，如来能说八正之道。复有伽印，伽之言深，如来所说其义甚深。复有羼印，羼之言忍，如来具足忍波罗蜜。复有呼印，呼之言赞，如来常赞十方诸佛。复有若印，若之言遍知，是故如来名一切智。复有婆印，婆之言有，如来已解一切诸有。复有车印，车之言欲，如来欲于一切善法。复有波印，波之言前，如来常为一切众生现前说法。复有颇印，颇之言果，如来常说四沙门果。善男子，因如是字演说诸法，所有诸字悉于菩萨口业印现，是名大海陀罗尼也。
　　“莲华陀罗尼者，菩萨住是陀罗尼已，所说法处常出七宝净妙莲华以为法座，菩萨坐上宣说法化。又复多雨无量莲华，是诸莲华亦出种种清净法音，其音深广多诸方喻，十二部音、清净之音、断烦恼音。尔时，菩萨默然而住，是诸莲华皆能演法，亦出种种无量光明，一切众生皆见菩萨坐诸华台施作佛事，是名莲华陀罗尼也。
　　“入无碍门陀罗尼者，菩萨摩诃萨说一法时无有挂碍，若说二法、三法、四法，乃至百千无量无边恒沙等法，如四天下微尘等法，乃至三千大千世界微尘等法，乃至恒河沙等诸佛世界微尘等法，于字句义亦无挂碍，是名入无碍门陀罗尼也。
　　“四无碍智陀罗尼者，所谓法无碍智、义无碍智、辞无碍智、乐说无碍智。东方无量世界众生有问法者，菩萨随以法无碍答；南方无量世界众生有问义者，菩萨随以义无碍答；西法无量世界众生有问辞者，菩萨随以辞无碍答；北方无量世界众生问乐说者，菩萨随以乐说智答。是名四无碍智陀罗尼也。
　　“佛璎珞庄严陀罗尼者，若有菩萨获得如是七陀罗尼，其顶髻上有佛像现，其色真金，有大光明，三十二相、八十种好。尔时，菩萨身口意等悉作佛业，其所思念如佛所念。菩萨具足如是佛业，能知大众种种之心，知已随意而为说法，若一日、若二日，乃至无量百千万岁，不能尽其所知法门文字句义。又复具足四种智慧。何等为四？一者、知众生心，二者、知诸字句，三者、知所说无尽，四者、知于真实。菩萨具足如是四智，能调众生为阿耨多罗三藐三菩提。善男子，是名佛璎珞庄严陀罗尼也。
　　“善男子，是八陀罗尼其分无量。于是分中分其一分以为千分，于是分中唯说一分犹不能尽，是陀罗尼成就如是无量功德。”
　　尔时，陀罗尼自在王菩萨，即说颂曰：
　　“如来说八陀罗尼，　若有菩萨具得者，
　　能解诸经种种义，　其辞句义不可尽，
　　具足善业得妙声，　能令无量世间闻，
　　众生闻已修善法，　修已获得于解脱。
　　无量劫中说无法，　因一法根说无尽，
　　亦因一字解多义，　是名如来说际持。
　　人中牛王断二际，　说中道义无有边，
　　具足智慧平等观，　虽成是持无得者。
　　四方色等现大海，　一切字印印菩萨，
　　说法之时无障碍，　成就大海陀罗尼。
　　坐宝莲华演说法，　亦雨莲华散大众，
　　莲华亦说无量法，　是名寂静莲华持。
　　说于一字无障碍，　无量字中亦如是，
　　说无量义无有滞，　具足如是无碍持。
　　说法深义无有尽，　辞及乐说无有边，
　　能破众生疑网心，　获得无上智总持。
　　顶髻常出如来像，　身口意业佛无异，
　　若具如是八持者，　穷劫赞叹不可尽。
　　具足是八陀罗尼，　处世不污如莲华，
　　在世最高如须弥，　不可称计亦如是。
　　世邪不动亦复然，　是人具足如是持，
　　能坏世道诸邪见，　犹如师子兽中吼。
　　若得无上陀罗尼，　能达世间清净行，
　　能增无量诸善法，　亦能教化多众生。
　　具足如是陀罗尼，　能坏众生无明闇，
　　作大光明如朝日，　亦能除破诸黑闇。
　　说法无碍如虚空，　为众生行如猛风，
　　施于法药坏烦恼，　如世良医救病者。
　　若得具足无上持，　有赞功德不能尽，
　　能作清凉如秋月，　增长善法亦如是。
　　菩萨成就如是持，　能化无量诸众生，
　　若具如是陀罗尼，　获得自在如大王，
　　能化众生于大乘，　能施法财破贫穷，
　　能降法雨如龙王，　摧灭烦恼如恶雹。
　　若得如是陀罗尼，　能化众生于菩提，
　　不能说过如帝释，　字义不尽如虚空。
　　若得成就陀罗尼，　一切大众乐见闻，
　　其意不散常在定，　修集无量慈悲心，
　　清净梵行游神通，　是四皆如大梵天。
　　若得成就陀罗尼，　即能供养十方佛，
　　了了观见十方界，　于其世界化众生。
　　若具如是陀罗尼，　即得具足佛功德，
　　常为十方佛所念，　亦如父母念一子。
　　若有菩萨得是持，　能赞功德无量鬘，
　　具足成就戒念慧，　能解众生心所行。
　　若得成就陀罗尼，　无有憍慢及悭贪，
　　善知方便调众生，　修集慈悲坏烦恼。
　　若得成就陀罗尼，　烦恼不污如虚空，
　　善解众生随意语，　亦能随意演说法。
　　若具如是陀罗尼，　悉能了知众生根，
　　能解众生种种解，　随其所解而说法，
　　随对治门为说法，　三十七品调众生。
　　若得如是陀罗尼，　修奢摩他无有边。
　　若得如是陀罗尼，　具足六度如诸佛，
　　了知一切烦恼界，　通达寂静而坏之，
　　身口意业悉寂静，　行住坐卧亦如是。
　　若得成就如是持，　无复烦恼诸习气，
　　得净法身无有边，　非生所生常化生，
　　身口意业随智行，　所有定念亦如是。
　　若得成就如是持，　有赞叹者不能尽！”
　　尔时，世尊赞陀罗尼自在王菩萨：“善哉！善哉！善男子，汝已久得是陀罗尼，是故能善分别解说所有无量功德之义。不但今日，已于过去无量佛所亦作如是分别解说。
　　“善男子，过去无量阿僧祇劫，尔时有佛号净光明，世界名净劫，亦名净纯。净琉璃以为世界犹如明镜，地平如掌，所有林树七宝所成，妙宝莲华大如车轮，清净鲜洁人所乐见。其土人民，悉处七宝楼殿堂阁如天无异，贪欲恚痴渐已经微。土无日月，唯有佛光，青莲华开则知是夜，赤莲华敷则知是昼。时彼佛有六万百亿大菩萨僧，出家之人不可称计，皆悉志乐无上大乘，世界乃至无二乘名，一切皆是不退菩萨。其佛寿命具足半劫。人之与天无有差别，在地为人，处空为天。无有王者，除佛法王。其土人民，无有宗事诸天邪神及归依者，亦无女身、毁戒之名，具足三戒。何等为三？一、从戒戒，二、从心戒，三、从慧戒。发菩提心，厌悔生死，名从戒戒；修三昧慧，名从心戒；修集智慧得大智慧，名从慧戒。
　　“尔时，众中有一菩萨，名曰光顶，从坐而起，头面礼足，右绕恭敬，长跪合掌，而白佛言：‘世尊，所言陀罗尼者，云何名为陀罗尼也？菩萨住何陀罗尼中，能持一切诸佛名号，为诸众生分别解说？’佛言：‘善男子，有陀罗尼名曰宝炬，菩萨住是陀罗尼中，能持一切诸佛名号，为诸众生分别解说，随诸众生种种语言。’光顶菩萨复白佛言：‘唯愿世尊分别广说，我等闻已当得修持。’佛言：‘善哉！善哉！善男子，至心谛听，吾当为汝分别解说。’尔时，世尊即说偈言：
　　“‘远离一切诸烦恼，　清净无垢犹真实，
　　　其心能作大光明，　是名宝炬陀罗尼。
　　　身口意业悉寂静，　犹如秋月之明净，
　　　修集大慈心平等，　是名宝炬陀罗尼。
　　　其心无有诸觉观，　悉得远离于二见，
　　　亦非有想非无想，　是名宝炬陀罗尼。
　　　具足成就念意慧，　能入无上大法门，
　　　清净无垢如虚空，　是名宝炬陀罗尼。
　　　远离三种尘劳垢，　成就三种清净慧，
　　　已于三有得解脱，　是名宝炬陀罗尼。
　　　能悉破坏贪恚痴，　亦得远离烦恼浊，
　　　除灭无明诸邪闇，　是名宝炬陀罗尼。
　　　众生音声上中下，　一切悉能了了知，
　　　能随众生意说法，　是名宝炬陀罗尼。
　　　具足甚深无量义，　亦复具足诸字句，
　　　远离于我及我所，　是名宝炬陀罗尼。
　　　具足成就四依法，　亦复具四无碍智，
　　　其心常在于四禅，　是名宝炬陀罗尼。
　　　能广分别第一义，　具足而得四梵行，
　　　修集具足五神通，　是名宝炬陀罗尼。
　　　受持专忆四念处，　精进获得四正勤，
　　　庄严成就四如意，　是名宝炬陀罗尼。
　　　成就五根及五力，　一切邪风不能动，
　　　修集无上七觉分，　是名宝炬陀罗尼。
　　　成就定慧二翅翼，　游翔平坦八正路，
　　　趣向无上智解脱，　是名宝炬陀罗尼。
　　　能践菩萨之道地，　及住无上真解脱，
　　　永断一切烦恼习，　是名宝炬陀罗尼。
　　　能作无量大光明，　犹如世间之日月，
　　　能净三种清净眼，　是名宝炬陀罗尼。
　　　能净一切诸烦恼，　亦得远离诸魔业，
　　　观察五阴味过咎，　是名宝炬陀罗尼。
　　　善知调伏诸众生，　永离六根之因缘，
　　　为众说法令得念，　是名宝炬陀罗尼。
　　　住于如是陀罗尼，　能到十方佛世界，
　　　见佛至心听受法，　亦能广说如是法；
　　　既闻法已至心持，　能为众生说字义，
　　　以大念力因缘故，　能解诸佛微妙语；
　　　能说无常苦无我，　诸法悉从缘得果，
　　　了了观察诸法界，　是名宝炬陀罗尼。
　　　成就乐说无碍智，　三明三慧亦如是，
　　　若有住是总持者，　乃能得八解脱义。
　　　佛说无量陀罗尼，　悉来摄在此持中，
　　　若得如是陀罗尼，　是名成就无量持。
　　　若入无量诸禅定，　及得无量诸神通，
　　　皆由如是总持力，　是故名为持中王。
　　　如四大海无障碍，　一切河泉皆投之，
　　　诸法众流亦如是，　皆悉归趣是持海。
　　　得身无边意无尽，　能广分别说法界，
　　　成就无量功德者，　乃能获是陀罗尼。
　　　若得如是微妙持，　即得三十二相好，
　　　其色殊胜上种性，　多饶财宝得自在，
　　　于诸有中得无生，　能广分别诸法义，
　　　安住不动不退地，　皆由得是陀罗尼。
　　　菩萨若欲修菩提，　当修如是陀罗尼，
　　　得是持已修道易，　能演说法调众生，
　　　于无量劫说法时，　字义二法不可尽，
　　　能净众生诸烦恼，　以得如是陀罗尼。
　　　能转无上正法轮，　能令众生脱众苦，
　　　能进众生无上道，　以得如是陀罗尼。
　　　若有众生千万口，　一口而有千万舌，
　　　不能宣说成持者，　所得无量之功德。’
　　“善男子，尔时净光明佛说是法时，光顶菩萨及与三万二千菩萨悉皆获得是陀罗尼。善男子，汝知尔时光顶菩萨，岂异人乎？即汝身是。是故汝今能广分别是陀罗尼。是大众中得是持者，汝最第一。”
　　尔时，会中有一菩萨，名曰慧聚，白佛言：“世尊，云何菩萨得宝炬陀罗尼，得已不失，能以此法调伏众生？”
　　“善男子，若有菩萨安住慧根，造作慧业，如是菩萨能得是持，得已不失，能以此法调伏众生。”
　　慧聚菩萨复作是言：“善哉！世尊，唯愿演说，云何慧根？云何慧业？”
　　佛言：“善哉！善哉！善男子，至心谛听，吾当为汝分别解说。善男子，若有善男子、善女人，未闻智慧而得闻之是名为根，闻已广说名之为业；始观诸法名之为根，观已广说名之为业；初观善根名之为根，转以化人名之为业；观不放逸名之为根，转以化人名之为业；调伏自心名之为根，调伏他心名之为业；住于寂静名之为根，净身口意名之为业；知于一乘名之为根，为众生说名之为业；修奢摩他名之为根，具三种慧名之为业；修三解脱名之为根，证得三慧名之为业；修四念处名之为根，不念于念名之为业；修四正勤名之为根，离烦恼性名之为业；修四如意名之为根，知无如意名之为业；修集信心名之为根，放舍一切名之为业；修无所畏名之为根，能广说之名之为业；修集三昧名之为根，知定次第名之为业；修集智慧名之为根，知一切法名之为业；庄严菩提名之为根，得菩提时名之为业；证苦习道名之为根，证尽灭时名之为业；不依不了义名之为根，依了义经名之为业；初听受法名之为根，依止其义名之为业；不依于人名之为根，依止于法名之为业；见法无常名之为根，法无生灭名之为业；知诸法苦名之为根，知法无作名之为业；知法无我名之为根，知法性净名之为业；知涅槃净名之为根，知法本净名之为业；闻义不畏名之为根，依止于义名之为业；闻真不怖名之为根，依止真法是名为业；知字不畏名之为根，知已乐说名之为业；闻说如来无碍智力，不生怖畏名之为根，依止如来无碍智力名之为业；生法二缘名之为根，无缘之慈名之为业；怜愍众生名之为根，能为坏苦名之为业；思善得喜名之为根，心不著法名之为业；无爱恚舍名之为根，无一无二名之为业；念佛名根，念于法身名之为业；念法名根，知法性净名之为业；念僧名根，知僧无为名之为业；念戒名根，知无持者名之为业；念施名根，能舍烦恼名之为业；念天名根，获得净天名之为业；闻已思惟名之为根，不著世间名之为业；知本无今作名之为根，无作无受名之为业；知于涅槃名之为根，得大解脱名之为业；自利名根，自利利他名之为业；受持八万四千法聚名之为根，通达其义名之为业；能演说法名之为根，解无明等名之为业；劝诸众生于菩提道名之为根，劝修智慧方便不退名之为业；不畏诸有名之为根，愿生诸有名之为业；从闻得忍名之为根，思惟得者名之为业；随意得忍名之为根，因不生得名之为业；余一生在名之为根，最后边身名之为业；坐菩提树名之为根，了知诸法名之为业。”说是慧根慧业之时，一切十方诸佛世界，及此宝坊六种震动。
　　尔时，慧聚菩萨摩诃萨白佛言：“世尊，何因缘故十方世界及此虚空七宝坊庭如是震动？”
　　“善男子，是慧根、慧业，亦是过去诸佛所说，是故此地为大震动。”
　　尔时，具足四无碍智菩萨白佛言：“世尊，何四缘故，慧聚菩萨名之为聚？”
　　佛言：“善男子，过去无量阿僧祇劫，有佛出世，号功德藏如来、应、正遍知、明行足、善逝、世间解、无上士、调御丈夫、天人师、佛世尊，土名善生，劫名无垢，其土众生一切纯善。尔时，佛有三万二千大菩萨众，八万四千声闻大众。尔时，世尊欲试菩萨，以百亿事问诸菩萨：‘诸善男子，于是众中，谁能解说如是等义？’其中有言：‘我当思惟，经一月日乃能解之。’或复有言‘我过半月’，复有言曰‘我过七日’，或言‘我过一日一夜’，乃能解之。
　　“尔时，众中有一菩萨，名曰念意，白佛言：‘世尊，我今不起此坐能解是义。’尔时，菩萨于大众中师子吼已，其地即时六种震动，放大光明，劝诸地神乃至阿迦尼吒诸天，一切悉来诣如来所。尔时，大众所坐之处，纵广满足百万由旬。念意菩萨见诸大众悉以集会，以神通力、智慧念力、陀罗尼力、四无碍力、无所畏力、佛神力故，于是百亿一一事中解百亿义，不豫思惟无有停滞。说是义已，是大众中六万众生发阿耨多罗三藐三菩提心，四万众生得无生忍。从地神诸天乃至阿迦尼吒天，一切悉闻说法之声。
　　“善男子，汝知尔时念意菩萨，岂异人乎？即慧聚是。以是因缘，名为慧聚。”
　　尔时，世尊即说颂曰：
　　“闻说法故名为根，　演说法故名为业。
　　思惟诸善名为根，　解说深义名为业。
　　如法而住名为根，　随意说法名为业。
　　修奢摩他名为根，　具三种慧名为业。
　　四种念处名为根，　四正勤法名为业。
　　信等五根名为根，　信等五力名为业。
　　七菩提分名为根，　八正道分名为业。
　　不依止字名为根，　依止于义名为业。
　　不依于人名为根，　依止于法名为业。
　　不依不了名为根，　依止了义名为业。
　　不依于识名为根，　依于智慧名为业。
　　了知无作名为根，　通达无生名为业。
　　生法二慈名为根，　无缘之慈名为业。
　　无所畏惧名为根，　能宣正法名为业。
　　六思念处名为根，　六念之义名为业。
　　能自利益名为根，　自利利他名为业。
　　受持正法名为根，　能为人说名为业。
　　余一生在名为根，　最后边身名为业。
　　若菩萨心得不退，　即解了知慧根业，
　　能得无生之上忍，　能开无上菩提门。”
　　尔时，陀罗尼自在王菩萨白佛言：“世尊，佛所说法不可思议，无上菩提亦不可思议。何以故？非字说故，非字摄故，如来所说无量无边故，入无量无边法门故，十二因缘深难解故，著二法者不能知故，利智之人渐渐知故，非是六情所知见故，亦非二乘智境界故。世尊，如是菩提，悉是一切诸法之印，不可造作犹如虚空，非是屋宅离屋宅故，知一切行、一切众生所有因果，一切智慧广大无边，庄严一切无量善法，能为善法而作应器，能以神通显示于人，住二道者示以无二，示一切佛平等无差、无字无义，不可宣说，不可听闻，能示众生三宝正聚，及三脱门解脱三界，示三种慧金刚定因，住于一切诸佛正法，悉闻一切诸佛智慧，利一切众亦能宣说一切诸佛。世尊，若有善男子、善女人，能作如是赞叹菩提所有功德，得闻如是方等经典，受持读诵，书写演说，是名能报诸佛之恩。”
　　佛言：“如是，如是，善男子，如汝所说，得无量功德。善男子，一切十方诸佛世界满中七宝以献如来，若有人能受持是经，书写读诵，解说其义，所得福德无有差别。”
　　尔时，世尊告诸菩萨：“善男子，于此众中，谁能于我灭度之后，护持如是无上菩提，广说是义，令法久住？”
　　尔时，众中有诸菩萨及诸天人各六万亿同声而言：“我等能于如来灭后，护持如是无上菩提，广说是经，令法久住，唯愿如来加之愿力！”
　　尔时，世尊即说偈言：
　　“若我实同十方佛，　永渡生死大苦海，
　　如是功德无上法，　应当久住无毁灭。
　　若我无量世修慈，　真实为于诸众生，
　　观众平等无有二，　是故正法得久住。
　　若我具足二庄严，　无量世中利众生，
　　以是二法化众生，　是故正法得久住。
　　若能破坏烦恼结，　并及除灭诸邪见，
　　具足一切诸善法，　故能善发是愿力。
　　“善男子，不独汝等一切人天、一切魔梵，于我灭后，悉能护持如是正法。善男子，虚空可作色，色可同虚空，我愿神通力不可得令异。”
　　尔时，四天王作如是言：“若有人能于佛灭后，受持是经，读诵书写，解说其义，我等常当随逐守护。”
　　诸梵天言：“我等当舍禅定妙乐守护是人。”
　　兜率天言：“我等亦当守护如是持经弟子。”
　　时，魔波旬复作是言：“世尊，若有人能受持是经，我于其人终不造作魔业魔事。”
　　功德藏天子言：“世尊，一切诸佛所得菩提悉在是经。若有人能受持读诵，书写解说，当知是人即得菩提。”
　　弥勒菩萨言：“世尊，我当于彼兜术天上，广宣如是无上经典。”
　　大德迦叶复作是言：“世尊，我声闻人智慧虽微，应当任力受持读诵，宣说其义。”
　　阿难复言：“世尊，我于此经真实受持，乃至不失一字一句，如佛口出无有异也。若有众生发菩提心，我亦能为是人广说。”
　　佛言：“善哉！善哉！善男子，汝等悉能于我灭后，护持正法不令毁灭。善男子，若有众生求于大乘，未得法忍，受持是经，当知是人不过七佛便得授记。若声闻人有受持者，弥勒成佛在初会中。若缘觉人有受持者，于我灭后得成道证。”
　　说是法时，无量众生发阿耨多罗三藐三菩提心，无量众生成就忍辱，无量众生得不退心，无量世界六种震动。十方世界诸来菩萨，以好香华、伎乐、幡盖供养于佛，咸作是言：“我等来此七宝坊中得大善利！若我脱有少福德力，愿以此力令释迦如来久住于世，如是正典流布遍满十方世界无有毁灭。若有优婆塞、优婆夷等持是经者，令离一切忧愁怖畏无诸病苦。”
　　尔时，陀罗尼自在王菩萨言：“世尊，今所说法无量无边，不可思议，一切邪法不能倾动，乃是一切善法之本三乘根栽，复是一切诸法初门。若有众生来问我言：‘是法何名？云何受持？’当云何答？唯愿说之。”
　　佛言：“善男子，是名大悲，说大悲法，名如来业，受菩萨记，当如是持。”
　　说是经已，人天大众欢喜顶戴，信受奉行。
大方等大集经卷第五宝女品第三之一
　　尔时，世尊故在欲、色二界中间，大宝坊中师子座上，与诸大众围绕说法。
　　尔时，会中有一童女，名曰宝女，即从坐起，右手执持白真珠贯，而作是言：“若我真实能于十方无量世界，受持如是大集正典，读诵书写，演说其义，广流布者，愿此珠贯著佛顶髻及诸菩萨！”说是语已即掷珠贯，以佛神力及以诚言，珠贯即在如来顶上，亦遍一切诸菩萨首。
　　而诸菩萨各各自于首贯珠中，见其来世成佛之时所有世界菩提之树，众生调伏及往愿力了了见知，见已各各生奇特想，白佛言：“世尊，是宝女者，云何乃有如是无量大功德也？我于无量阿僧祇劫所有誓愿，今于一念悉见了了。”
　　佛言：“善哉！善哉！善男子，实如所言。是宝女者，已于过去九万六亿那由他佛，种诸善根，发大善愿，所生之处常得真实。是故是女凡所思念，言无虚发。若欲令此大千世界满中宝华，即言而有。若言欲令满此三千大千世界种种妙香，言已即有。若欲示现种种形色，转轮王色、四天王色、天帝释色、梵天王色，或沙门色、婆罗门色，或比丘色、比丘尼色、优婆塞色、优婆夷色，如言即得。若风灾起时转为火灾，火灾起时转为水灾，水灾起时转为风灾，如言即转。若有魔王将诸兵众，执持刀杖、弓弩、箭矢、鉾槊、戈楯，欲令转变成宝华者，如言即成。若于空旷无水多乏，为诸众生发大誓愿，其中即有城邑聚落，人民大小浆水无乏。若愿三千大千世界所有诸色如如来色，即如其言成佛妙色。若言一切所有大众悉住虚空，言已即住。善男子，若是宝女，欲于此处虚空之中，遍闻十方诸佛所说，如言即闻。善男子，宝女童女成就如是无量无边诸大功德。”
　　尔时，宝女即于佛前说偈叹曰：
　　“我今成就大宝聚，　故能赞叹无上尊，
　　远离一切诸烦恼，　是足大宝助菩提。
　　如来具足无上宝，　大光能照无边世，
　　无上宝幢佛世尊，　我今献宝以供养。
　　砗磲玛瑙青琉璃，　金刚真珠日月宝，
　　以如是宝供养佛，　为令众生成菩提。
　　世尊身光胜诸宝，　众生乐见无疲厌，
　　处在一方见十方，　令众各见前有佛。
　　有见如来身行住，　或见坐卧及说法，
　　或见默然无所宣，　或见入定修智慧。
　　如来一一毛孔光，　能照十方诸世界，
　　光明清净最无上，　犹如秋月净莲华。”
　　尔时，宝女偈赞佛已复作是言：“世尊，我今于此大集经中欲少问义。如来若许，乃敢咨启。”
　　佛言：“善哉！善哉！宝女，随意发问。若有疑网，我当为汝而除灭之。”
　　尔时，宝女即白佛言：“世尊，云何实语？云何为实？云何法语？云何为法？”
　　佛言：“善哉！善哉！至心谛听，吾当为汝分别解说。宝女，菩萨摩诃萨有三种实。何等为三？一者、不诳诸佛，二者、不诳己身，三者、不诳众生。云何名为不诳诸佛、己身、众生？宝女，若有菩萨发阿耨多罗三藐三菩提心已，贪著声闻、辟支佛乘，是则名为欺诳诸佛、己身、众生。云何不诳？宝女，若有菩萨发阿耨多罗三藐三菩提心已，若在地狱受大苦恼，若遇魔业邪见同止，若生恶国起恶烦恼，身遇刀槊、斫刺、烧炙，于如是时终不舍离菩提之心，不休不息，不畏不悔，令菩提心遂更增广，为诸众生受大苦恼，见受苦者心更增广，勤修精进欲得菩提，不为邪语之所诳惑，一切邪风不能倾动，是名菩萨不诳诸佛、己身、众生。
　　“宝女，若有菩萨不诳诸佛、己身、众生，是名菩萨真实之实。宝女，不诳诸佛复有四事：一者、其心坚固，二者、住于至处，三者、具足势力，四者、勤修精进。不诳己身亦有四事：一者、净心，二者、至心，三者、不诳，四者、不曲。不诳众生亦有四事：一者、庄严，二者、修慈，三者、修悲，四者、摄取。宝女，是名菩萨第一之实。菩萨实者，初发愿时不舍众生。复次，宝女，菩萨实者，不多语、守护语、不粗语、真实语。若在独处、大众、王边发言诚实，非为财物而故妄语，非为自在而故妄语。若有三千大千世界满中七宝，尚不为之而生妄语，况复小事而妄语也？
　　“宝女，如是实者，有三十二净。何等三十二？一者、惭语，二者、功德语，三者、愧语，四者、柔软语，五者、不虚语，六者、无讥呵语，七者、不贪著语，八者、不畏语，九者、闭诸恶道语，十者、开诸善道语，十一者、圣行语，十二者、慧行语，十三者、内净语，十四者、外净语，十五者、乐受语，十六者、乐听语，十七者、不涩语，十八者、微妙语，十九者、分别语，二十者、妙音语，二十一者、纯善语，二十二者、不诳语，二十三者、不热语，二十四者、欢喜语，二十五者、自劝喻语，二十六者、劝喻他语，二十七者、不失语，二十八者、安隐语，二十九者、福田语，三十者、如佛语，三十一者、实围绕语，三十二者、净口语。
　　“复次，宝女，菩萨实者，凡所言说口意相称。云何名为口意相称？修集施故获得菩提，非因悭贪而能得之，是名意口相称而语，能施一切名之为实。修集净戒获得菩提，非因毁戒而能得之，是名意口相称而语，如戒而住名之为实。修集忍辱获得菩提，非因瞋恚而能得之，是名意口相称而语，具足修忍是名为实。勤行精进获得菩提，非因懈怠而能得之，是名意口相称而语，修精进故名之为实。修集禅定获得菩提，非因乱心而能得之，是名意口相称而语，修集定心名之为实。修于智慧获得菩提，非因愚痴而能得之，是名意口相称而语，修智慧故名之为实。三十七助菩提之法，四无量心亦复如是。
　　“复次，宝女，夫真实者，所谓圣行。圣行者，苦无常行。又复圣行，所谓知苦、远集、证灭、修道。知于五阴无出生相，是名知苦。五阴因者，所谓爱结毕竟远离，不贪不著，不赞不求，不去不来，是名离集。灭一切相，然其灭时无一法灭，不平等法作平等法，是名证灭观。奢摩他、毗婆舍那，其相平等，无觉无观，无有平等，无系无取，无作无变，是名修道。真实了知，如是等谛又能分别广说其义，是名菩萨摩诃萨实说是真实法。”
　　时，十千菩萨得真实忍。
　　“宝女，法语者，凡所演说依法而语，观法、念法，奉行于法，行至处法，求法、欲法、乐法、修法，法幢、法杖、庄严法器，法灯、法明、法念、法意、法有、法疑，庄严璎珞法床、法仪、法护、法财，法无穷尽，广大无边，法事、法身、法口、法意。菩萨摩诃萨具足成就如是等法，是名法语。法者，真实之语，守护法语，教人供养父母、和尚、耆旧有德，赞叹菩提及菩提道，令人不舍菩提之心，至心系念不忘菩提，不离庄严修菩提法，亲近贤圣善知识等，修集信心专念听法，慕求正法勤于精进，不贪著法，知恩报恩，乐于寂静不断圣种，教化头陀勤行十善，赞叹惠施一切善法愿向菩提，至心受持清净戒律，修集忍辱，除去懈怠，修净禅定，智慧方便，慈悲喜舍，修四真谛趣向于谛，四无碍智得大神通，随顺法施修四念处，乃至修集八圣道分、定慧二法得智解脱，如法解脱声闻、缘觉、菩萨诸乘，赞说一切所有福德，当观十二甚深因缘，分别空门、无相、无愿无所畏惧，说五阴如幻如化，说十八界如虚空相，说诸入性同于空性，常说七财、六念、六敬，解说具足六波罗蜜，说六常行，修六神通，具足五眼说第一义，流布世间成就业语，一切众生其心平等赞叹佛语。
　　“宝女，若有菩萨具足如是法语，口终不说我语、不说众生语、不说寿命语、不说士夫语，不说断语、不说常语，不说有见语、不说无见语，不说两断语，不著中语，不说聚语，不说灭语，不说诤语，不说偏语，不觉知语，不颠倒语，不增疑心语，不逆法语，观法界语，破憍慢语。说法菩萨如法而住，如法而说实语、法语、不断语、不折语。说法菩萨，一切世间不能共论，见者怖畏。法语菩萨能演说空、无相、无愿，不著三界及以诸有，不从他乞，无心意识，无有尘垢，无明无闇，不系属他，不系属自，无有高下，不杂一切境界因缘。清净寂静无有导首，难知难觉，不可思惟，不思惟行，清净智者，乃能知之。无受受者永断诸受，过于三世不灭无灭相，不生无生相，无有丰俭，无生无断，无增无减，无当有无已有，非修非见，非魔见非真实见，非相非非相，非一相而亦一相，非有屋宅远离屋宅，非近非远，非离非别，非缚非解，非有漏非无漏亦非相似，非苦非乐，非具足非不具足，非名非色，非著非脱，非破非完，虽非金刚不可坏相真实如尔，非近非远，无色无因，亦非顽嚚，非此非彼，非内非外，非自非他，非见非闻，非忆非忘，非识非知，非识境界非知境界。宝女，是名为法。若能广说如是等法，是名说法。
　　“复次，宝女，法语菩萨不与一切世间诤竞，不轻不慢于他未学，心不轻笑，不生高心，不自赞叹，不谤他说，不以饮食为他说法，不遮他善令生疑惑；见他犯罪终不说之，于他法中不生轻贱，不遮止他所修行法。凡所说法，不离于空、无相、无愿，终不分别一切法界，不动法界，不动实性，不依字、识、人、不了义，虽不依止亦不诽谤，于自他众不生分别，亦不诽谤十二因缘，非在世间净于世间，非法净法无贪无悭，无有毁戒不舍破戒，无瞋无妒无有懈怠，不失道心不忘菩提，为欲庄严无上智慧，不休不息心不生悔，于他法中心无妒嫉，不以著于非修多罗谤修多罗，毗尼摩耶亦复如是；于正法所终不见非，不因于慢而增长慢，不谤因果及业果报，于正法中心无退转，知恩念恩报之不忘，终不怀抱瞋恨之心，不著我见，不嫉他利，于怨亲中无有二想，得他讥刺终不报之，不作两舌斗乱彼此，不怀谄曲显异惑众，不为他喜受菩萨戒、比丘戒、比丘尼戒、式叉摩那戒、沙弥戒、沙弥尼戒、优婆塞戒、优婆夷戒，住空闲处思惟寂默，勤心受读十二部经，不为胜他故受持守护如是等戒，不为供养现作知足，不为显他不知足故自修知足，不言诸佛无上菩提他之所作，不造恶业邪恶活命，不舍七财，不贪于食，不断圣种，不诽谤他，不自赞叹，于佛法中不作数量，赞叹大乘心无厌足，是名法语。”
　　尔时，世尊复告宝女：“菩萨义者，云何名义？所谓信心修庄严时无有虚诳，为欲庄严一切善根，至心专念修行善法，破众生疑不求果报，施诸众生安隐快乐，护持禁戒不失忍心，勤修精进增长善法，修寂静定摄诸散乱，具无上智破无明闇；修集慈心等诸众生，修集悲心随众所作亲往营理，修集喜心施众法喜，修集舍心不观苦乐；舍财法已心无悔吝，所言柔软坏众恶心，利益于他具足甚深，修行同事劝发大乘，以是四摄调伏众生；见一切行皆是无常、苦、空、无我，净诸烦恼；依止于义不依于字，依止于智不依于识，依了义经舍不了义，依止于法不依于人；说义无碍无有穷尽，而于法界无所分别，说辞无碍获得解脱，说乐说无碍如法而说；庄严惠施不知厌足，庄严于戒善愿成就，庄严多闻如法而作，庄严功德具足相好，庄严智慧知诸众生上中下根差别之相，庄严于定为心清净，庄严于智得三种慧；修四念处为心不散乱，修四正勤为得善根，修四如意往来诸方，修集五根辩分别句，修集五力为坏烦恼，修七觉分为知诸法，修八正道不为恶动，修集神通为不退失。菩萨摩诃萨解如是义，是名为义。若有菩萨能说是义，是名说义。
　　“复次，宝女，又复义者，修集空定坏诸有法，修集无相坏诸法相，修集无愿不求三界；若能演说如是三空，是名说义。一切诸行不可修行，是名为义；菩萨说是不可修行，是名说义。断一切生，是名为义；菩萨若说诸法无生，是名说义。诸有无出，是名为义；如是说者，是名说义。四真谛者，名之为义；如是说者，是名说义。无我我所，名之为义；如是说者，是名说义。字不可说，名之为义；如是说者，是名说义。真实之义，名之为义；如是说者，是名说义。一切菩提之法，不可称计，是名为义；菩萨摩诃萨如是说者，是名说义。多闻之人如法而作，是名为义；如是说者，是名说义。一切诸乘大乘为最，是名为义；能如是说，是名说义。
　　“复次，宝女，无所分别，名之为义。无有众生，亦无受命，一味不动不尽，一事不生不出，不来不去，不灭不二，不可观见，无有造作，无为无作，心不谄曲，三世平等，三分无差，不失不得，不热不冷，不净不秽，不行如尔，不取不舍，非道示道，非常非断，亦非中道，不瞋不浊，不观于法及以非法，非一切字音声辞语，无心意识，于贪瞋痴不生分别，一切诸法作相有相，空无相愿是三即空，真实入法等与不等皆悉平等，因于智慧获得解脱。宝女，菩萨若能如是具义，是名为义。说如是义，是名说义。
　　“宝女，云何菩萨说于毗尼？佛说毗尼凡有二种。何等为二？一者、犯毗尼，二者、烦恼毗尼。云何为犯？云何毗尼？犯已寻觉不善思惟，因于无明颠倒虚妄欺诳烦恼著我众生疑心，不得解脱，掉悔、憍慢、放逸、寡闻，因如是等是名为犯。若破疑心获得解脱，得解脱故见有犯处，即是非处亦非非处，非身口意，不取不舍不可睹见，非是身作及心、口作。若是三作，即是灭法；若是灭法，谁作谁犯？如犯，一切诸法亦复如是。诸法无根无作无处，若能破坏如是等疑，是名为净，是名不热，随师教作，是名有信，是名有定，是名毗尼。云何烦恼？云何毗尼？十二有支，所谓无明乃至老死，是名烦恼性。能调伏一切烦恼，是名毗尼。何以故？空无相愿能调诸法。若法是空、无有性相、不可愿者，云何而有贪恚痴等？无作能调一切诸法，若一切法不可作者，云何而有烦恼诸结？一切诸法从因缘生，若从缘生，云何可见？见如是等十二有支，亦知烦恼及烦恼相。若是空智能观菩提，即以此空空于烦恼。若能观察如是平等，是名毗尼。若能如是演说义者，是名菩萨能说毗尼。若是毗尼能知我者，即是了知烦恼毗尼。云何名为知我毗尼？谓观无我，观于我性，知我净、我实，知我分别、我空、我修，知我不动、不说不著、不生不灭。若能如是知于我者，即是了知烦恼毗尼。若实无我而作我想，于无烦恼作烦恼想，亦复如是。若我本无，烦恼亦尔。若有具足毗婆舍那，则能如是观察了知，是名知我烦恼毗尼。烦恼者，非过去、未来、现在，若能不作不念不求，是名知于烦恼毗尼。毗尼亦非去来现在，如心非色，非内、非外亦非中间；烦恼亦尔非色，非内、外及以中间。何以故？无觉知故，无诤竞故，无清净故，无造作故。若能如是知诸烦恼，不出不灭，是名了知烦恼毗尼。宝女，菩萨若得如是等知烦恼毗尼，亦为众生说如是法，是名菩萨演说毗尼。”
　　说是法时，十千菩萨得无生忍。
　　尔时，宝女心大欢喜，前白佛言：“世尊，如来所说真实法义，及以毗尼不可思议。若有菩萨能如是说，是人则能实知实见。”
　　尔时，舍利弗语宝女言：“汝今已具如是等法，能演说不？”
　　宝女答言：“大德舍利弗，实名无贪，无贪即义，如是义者即不可说，不可说者即是毗尼。大德，若如是者，云何可说？复次，舍利弗，实者即灭，灭者即法，法者即净，净者即义，义者即毗尼。如是等法无有文字，若无文字，云何可说？大德，实者即如，如者即法，法即无二，无二即义。夫无二者亦不可调，若不可调，云何名调？如是等法悉无所有，若无所有，云何可说？”
　　舍利弗言：“汝今成就何等宝故，立如是名，名宝女耶？”
　　答言：“大德，有三十二菩萨宝心，如是心中悉无声闻、辟支佛心。何等三十二？一者、发心为度一切诸众生故；二者、发心为令佛种不断绝故；三者、发心为持佛法不灭尽故；四者、发心守护僧故；五者、发心为施众生圣法之乐；六者、发心为诸众生修集大慈，令众远离烦恼诸苦；七者、发心修集大悲，舍内外物；八者、发心护持禁戒，调毁戒故；九者、发心修忍，破坏不忍憍慢恶心、颠心、醉心、狂心、放逸自在心故；十者、发心精进，为破懈怠畏退悔心，调伏懈怠诸众生故；十一者、发心修定，为破乱心、狂心、妄念，为令众生获得四禅及八解脱，调伏欲界诸众生故；十二者、发心修智破一切闇，真实知见入于法界；十三者、发心为知众生平等无二，皆一味故；十四者、发心为得无贪、无瞋利衰毁誉，其心无二，安住善法，苦乐不动，为如是等护众生故；十五者、发心为得无怖无畏，欲解甚深十二因缘，离一切见；十六者、发心为欲庄严智慧，及以功德无有厌足；十七者、发心为欲不离见佛常闻法故；十八者、发心为欲如闻而说；十九者、发心为得广大法聚，心无贪吝；二十者、发心为欲赞叹净戒，如闻而住，教化慰喻毁禁人故；二十一者、发心为破一切众生七种慢故；二十二者、发心为知一切众生上中下根；二十三者、发心为破诸魔恶业；二十四者、发心为施众生安乐；二十五者、发心为欲坏破众生，所有众苦心不生悔；二十六者、发心为欲具足成就得佛法故；二十七者、发心为知有为之法，一切无常、苦、无我故，知已不离心无厌悔；二十八者、发心为乐修集一切助菩提法；二十九者、发心为见空无相愿，以众生故而不取证；三十者、发心为于虽畏诸有亦护诸有；三十一者、发心为于见生死过而不厌悔；三十二者、发心为于若近菩提受无上乐舍，是妙乐为众生故受贫穷苦。舍利弗，是三十二发心之宝，悉无声闻、辟支佛心，是故菩萨名为宝聚。”
　　尔时，世尊赞宝女言：“善哉！善哉！汝真实说菩萨摩诃萨发菩提心。而菩提心成就无量无边功德，不可齐说三十二事。何以故？非声闻宝能得佛宝，非缘觉宝能得佛宝；以菩萨宝能得佛宝，得佛宝已，则得声闻、辟支佛宝、菩萨佛宝，是故菩萨名为宝聚。”
　　尔时，舍利弗白佛言：“世尊，宝女所说不可思议。我观其说，是女似得四无碍智。”
　　佛告舍利弗：“汝今方谓，是女未得四无碍耶？是女久已成就具足。宝女说法字不可尽，文句义味亦不可尽。”
　　时，舍利弗语宝女言：“仁者今当广分别说四无碍智，于一切法悉成其事。”
　　“大德，菩提心者，名无碍句。何以故？菩提心中摄诸义故，是名义无碍智；一切法界入菩提心，是名法无碍智；实无文字而说文字，是名辞无碍智；不可说法说不断绝，是名乐说无碍智。义不可说，名义无碍；一切诸法皆如幻相，名法无碍；无言说业，名辞无碍；于六入界无有障碍，名乐说无碍。了达于义，名义无碍；乐于寂静，名法无碍；字不含法，法不含义，名辞无碍；说即是声，名乐说无碍。如来正觉即菩提义，名义无碍；菩提义者能生于法，名法无碍；法可作句，名辞无碍；说已得义，名乐说无碍。法义者，名义无碍；解脱者，名法无碍；演说法相非有法性，名辞无碍；分别法界及非法界，名乐说无碍。僧即无为，名义无碍；诸僧一味，名法无碍；和合僧故，名辞无碍；说僧功德，名乐说无碍。大德，是四无碍遍一切法。”
　　时，舍利弗言：“世尊，是女人者发心已来为久近耶？在何佛边种诸善根？”
　　佛言：“舍利弗，过去无量阿僧祇劫，尔时有佛，号分别见如来、应、正遍知、明行足、善逝、世间解、无上士、调御丈夫、天人师、佛世尊，土名大净，如兜率天。与菩萨僧七万六千，一切皆是清净梵行，得不退转陀罗尼门。尔时，有转轮圣王，名净德报王，千世界而得自在，后宫婇女八万四千，千子具足，其力皆等莲华力士。尔时，圣王于三万六千亿岁，种种供养佛及菩萨，所谓房舍、卧具、衣服、饮食、病瘦医药。”
　　舍利弗言：“世尊，不审彼佛寿命几时？”
　　“舍利弗，其佛寿命满十中劫。时，转轮王与其后宫眷属婇女及外人民九万二千亿那由他，赍持种种无量无边供养之具，往至佛所，以八千亿上妙珍宝而散佛上，头面作礼，长跪合掌，口宣是言：‘世尊，我今所设供养之具，颇复更有殊胜供养胜我者不？’时佛答言：‘大王，有异供养胜诸供养，如是供养于此供养，百分、千分、万分、百千万分不及其一。’王言：‘世尊，是何供养？愿乐欲闻，唯愿说之。’尔时，世尊即说偈曰：
　　“‘如恒河沙等世界，　满中妙宝持用施，
　　　虽有如是无量福，　不如怜愍发菩提。
　　　无量亿等恒沙佛，　净妙华香以供养，
　　　如是福德犹不如，　发菩提心七步退。
　　　如是发心即为施，　戒忍精进禅智慧，
　　　若为怜愍发大心，　其福无量不可尽。
　　　上色力财上族姓，　是人乃能发菩提，
　　　主千世界至梵天，　得大自在乃能发。
　　　若乐喜发菩提心，　如是乃能断恶有，
　　　能为人天开正路，　能开八正邪崄径。
　　　诸根具足不盲聋，　皆由至心发菩提，
　　　能见十方诸世尊，　能闻天上甘露味。
　　　若能至心发菩提，　是人能破疑憍慢，
　　　无量智慧得自在，　能为众生说法界。
　　　众生见之如父母，　亦如良医师友想，
　　　能疗众生烦恼病，　教诲令趣菩提道。’
　　“尔时，圣王闻佛说是发菩提心所得功德，其心欢喜，踊跃无量，与其眷属内外人民，悉发阿耨多罗三藐三菩提心，即于佛前而说偈言：
　　“‘我今怜愍于众生，　是故发此菩提心！
　　　若欲获得大自在，　不应于此生退转。
　　　生死无量受苦恼，　而于自他无利益，
　　　宁发于此受大苦，　非以不发受安乐。
　　　若有众生发菩提，　即得人天圣王乐，
　　　亦得寂静无漏乐，　及得无上菩提乐，
　　　最上慧忍三昧定，　具四无量及六度，
　　　三种净慧六神通，　四无碍智大自在，
　　　无上十力四无畏，　及三念处及大悲，
　　　成就具足十八法，　如是皆由发菩提。
　　　能动十方诸世界，　亦知十方众生心，
　　　能度无量诸众生，　皆由发于菩提心。’
　　“舍利弗，说是偈时，四万夫人、无量众生皆发阿耨多罗三藐三菩提心。尔时，圣王复于万亿年中供养彼佛，供养佛已厌世出家，既出家已思惟四句：一者、实句，二者、法句，三者、义句，四者、调句。于一亿年常思如是四句之义。舍利弗，汝知尔时转轮圣王，岂异人乎？即宝女是也。”
　　舍利弗言：“世尊，何业缘故受是女身？”
　　佛言：“舍利弗，一切菩萨不以女业而受身也，乃以神通智慧之力示女身耳！为欲调伏诸众生故。舍利弗，汝今实谓宝女菩萨是女身耶？莫造斯观！何以故？受女身者，即是慧力、神通之力。舍利弗，是女久已于无量劫中离男女身。如是身者，非是过去，亦非未来、现在，此身即方便身。是方便身，化此世界九万二千诸女人等，发阿耨多罗三藐三菩提心，是故示现是方便身。”
　　尔时，宝女语舍利弗：“大德，汝今能以女人之身说正法耶？”
　　舍利弗言：“我于男身尚生厌悔，况女身乎？”
　　“舍利弗，汝于男身生厌悔耶？”
　　舍利弗言：“如是，如是。”
　　“大德，是故菩萨胜诸声闻、辟支佛等。何以故？汝诸声闻所厌悔处，菩萨于中受乐不悔；声闻之人不求诸有，菩萨于中甘乐受之；声闻之人于诸功德生知足想，菩萨之人无有厌足；声闻之人厌离烦恼，菩萨之人处而不惧。”
　　舍利弗言：“宝女，菩萨之人有何等力，以是力故心无厌离？”
　　宝女答言：“大德，菩萨摩诃萨有八种力处之无厌。何等为八？一者、慈力，心无碍故；二者、悲力，为调伏故；三者、实力，不诳诸佛以众生故；四者、慧力，离烦恼故；五者、方便力，心不悔故；六者、功德力，无所畏故；七者、智力，坏无明故；八者、精进力，破放逸故。是名八力，菩萨具足如是八力，其心不悔。”
　　舍利弗言：“宝女，汝今已具足八力耶？”
　　答言：“大德，言具足者即是颠倒，颠倒者即是二相，二相者即是有为，有为者即无所有，无所有者即是平等。大德，若平等者，云何有力？云何无力？云何可说一二之数？大德，一切诸法皆如虚空，而是虚空，不可说内、不可说外，不可说明、不可说闇。一切诸法亦复如是，若一切法同虚空者，云何可说有力、无力、一二之数？大德，菩萨摩诃萨亦有力、亦无力，云何有力？云何无力？无烦恼力，有智慧力；无悭吝力，有惠施力；无破戒力，有持戒力；无瞋恚力，有忍辱力；无懈怠力，有精进力；无乱意力，有禅定力；无无明力，有智慧力。是故菩萨远离恶法，修集善法。是故菩萨无恶法力，有善法力。”
　　尔时，世尊赞宝女言：“善哉！善哉！若有善男子、善女人，能如是说，即是实说。”
　　宝女菩萨说是法时，五百菩萨成就忍心。
大方等大集经卷第六宝女品第三之二
　　尔时，宝女复白佛言：“世尊，如经中说，如来具足十神力者，为即十力是世尊耶？为离十力有世尊乎？若即十力是世尊者，是名二法；若是二者，即是无常。若离十力有世尊者，云何如来说诸法等？世尊，若一力中具十力者，何故如来不说百力？若不说百，当知一力非十非百。”
　　尔时，世尊赞宝女言：“善哉！善哉！如来世尊，非一非二；若非一二，云何言十？云何言百？菩萨摩诃萨远离一二，得阿耨多罗三藐三菩提。如来世尊非即十力，非离十力，能说十事，故名如来具足十力。如来虽说如是十力，而一力中具无量力，为流布故说言十力。”
　　宝女复言：“善哉！世尊，唯愿广说如是十力。”
　　佛言：“宝女，至心谛听，吾当为汝分别解说。宝女，菩萨修行菩提道时，求声闻乘及造恶业，无有是处；以是坚心，得菩提时成就初力。如来成就如是力故，于大众中作师子吼能转法轮，如是法轮，天、人、魔、梵、沙门、婆罗门所不能转。
　　“复次，宝女，菩萨修行菩提道时，了知诸业悉是一业；以是力故，了知过去、未来、现在一切诸业业因缘处及以非处，得菩提时成第二力。
　　“复次，宝女，菩萨修行菩提道时，了众生根知已说法，以是力故，得菩提时成第三力。
　　“复次，宝女，菩萨修行菩提道时，观众生界，观已随界而为说法；以观界故，得菩提时成第四力。
　　“复次，宝女，菩萨修行菩提道时，观诸众生上中下根，观已随解而为说法；以知解故，得菩提时成第五力。
　　“复次，宝女，菩萨修行菩提道时，观至处道，若有为道、若无为道，若声闻道、若缘觉道、若菩萨道；以观道故，得菩提时成第六力。
　　“复次，宝女，菩萨修行菩提道时，恭敬尊重，修诸禅定，为调众生而说法要；以修集故，得菩提时成第七力。
　　“复次，宝女，菩萨修行菩提道时，于过去善根不生诽谤，成就念心不作放逸；不放逸故，得菩提时成第八力。
　　“复次，宝女，菩萨修行菩提道时，见未学者不生轻心，自既学已不生憍慢，能施众生智慧光明；以施明故。得菩提时成第九力。
　　“复次，宝女，菩萨修行菩提道时，教诸众生远离漏法不令增长，赞叹解脱修无漏道，亦为众生说无漏道；以修无漏故，得菩提时成第十力。
　　“宝女，菩萨修集如是十力，能具如来十种之力。”
　　宝女复言：“世尊，菩萨摩诃萨修行何法，得四无畏及十八法？”
　　佛告宝女：“菩萨修行菩提道时，所得妙法不生贪吝，不作是念：‘若我教彼，彼则胜我。’于诸众生其心平等，能舍内外施于一切，观察法界无种种相；以是因缘，得菩提时成初无畏。
　　“复次，宝女，菩萨修行菩提道时，诸遮道法了了而知，以了知故，不行不随如是遮法，亦不称赞不以教人，知遮道已而远离之；以是因缘，得菩提时成二无畏。
　　“复次，宝女，菩萨修行菩提道时，常修净道，常说净法，修治庄严得净法故，如是庄严亦自修治，亦教众生；以是因缘，得菩提时成三无畏。
　　“复次，宝女，菩萨修行菩提道时，终不起于憍慢之心，终不自说我知我见，覆藏功德，显露罪过；以是因缘，得菩提时成四无畏。
　　“复次，宝女，菩萨修行菩提道时，失道众生示以正道，除去道路瓦石恶刺，津途崄绝施作桥梁，闇冥之处为设灯明，见犯罪者能令调伏，能除众生所有疑悔，于非犯者不强言犯，除坏众生疑法之心，施法光明劝请说法，见说法者称赞善哉，恭敬尊重不生轻心，欲解一切众生言音，不正语者心不轻之；以是因缘，得菩提时成初无失。
　　“复次，宝女，菩萨修行菩提道时，实语、法语、义语、时语、调伏语、不错语、离诸恶语、圣人之语，若闻法已转为他说，为于自利及利他故，说时不轻，不生诤讼，信佛法僧，亦令众生信佛法僧，观诸法界不可宣说；以是因缘，得菩提时知一切语，得无量门总持方便，是故其身一切相好一一毛孔，悉出如来微妙音声。
　　“复次，宝女，菩萨修行菩提道时，常修六念，亦化众生令修六念；以是因缘，得菩提时不失念心，亦得法证总持方便，无量众生于无量劫，思惟深义一时来问，如来不假思惟之力，而能一时各随问答。
　　“复次，宝女，菩萨修行菩提道时，常护一切众生之心，不与众生作乱心因、诸苦恼因，见诸众生行善法时不遮不乱，善知诸法悉如幻相，于诸众生其心平等，知诸法界同于一味；以是因缘，得菩提时其心常定，得无边闻总持方便，得是持已，心常在定而作佛事。
　　“复次，宝女，菩萨修行菩提道时，想不颠倒，心不颠倒；以不倒故，于无我中不作我想。众生命人士夫、男女、憍慢烦恼、常断、有无、善恶、垢净、有漏无漏、世间出世间、生死涅槃等想，一切众生有颠倒故，有如是想。若无颠倒，则无是想，行于中道。以是因缘，得菩提时成就一想，无有二想。修是定故，得无尽器总持方便。以是持力，心常修集无想三昧，怜愍众生修集大悲，说法不息。
　　“复次，宝女，菩萨修行菩提道时，修集舍心，舍于苦乐，不苦不乐，不喜不愁，不爱不瞋。以是因缘，利衰毁誉心无有二，常观无常、苦、无我等，亦化众生修如是舍。以是因缘，得菩提时名为大舍。得是舍已，得大海印总持方便。以是持力，虽得人、天、阿修罗、乾闼婆、迦楼罗、紧那罗、摩睺罗伽、释、天、梵天恭敬供养，不以为欣；邪见恶人轻慢骂辱，不以为戚。其心平等，如地水火风，不上不下，不动不浊，修大慈悲。
　　“复次，宝女，菩萨修行菩提道时，至心求菩提甚深之法种种善根，不求声闻乘，修集大悲，如是等心无有退转。以是因缘，得菩提时成如来欲，无增无减，得金刚幢总持方便，得大自在，知云何说，知说何事，知何时说，知何处说，知为何众生。
　　“复次，宝女，菩萨修行菩提道时，常勤精进，于诸善法不知厌足，恭敬供养和尚善友，亦常亲近乐听正法，随闻而持。如是精进，为调众生，为欲供养无量诸佛，为令无量无边众生得无上道，亦令获得如是精进入于法门。以是因缘，得闻佛法总持方便。是故菩萨得菩提时，成就如是精进无减，以精进故具足神通。
　　“复次，宝女，菩萨修行菩提道时，具足念心修四念处，观内外身无常、苦、无我，受、心、法念亦复如是。修空、无相、无愿三昧，为如来身，观身念处不证解脱。以是因缘，得菩提时成就如来念心无减，得知心通知诸众生根界，解业烦恼行习心处，善根恶根果报生灭诸有次第，诸佛世界，诸乘大众，菩萨诸行得授记莂，父母、亲族、师长、和尚，知如是等心不失念。
　　“复次，宝女，菩萨修行菩提道时，常修智慧、利慧、疾慧、无边慧、甚深慧、解慧、净慧、不动慧、无碍慧、无胜慧、了知声闻缘觉乘慧、无上慧、不知足慧，具足如是等慧，求慧求法，持法说法，甘乐于法。以乐法故，于内外物不生贪著，于师和尚能忍众苦，以所须物奉献贡上，为于一字一句之义，能以十方世界珍宝奉施法主，一偈因缘舍于身命。虽于无量恒河沙等劫修行布施，不如一闻菩提之事心生欢喜。于正法所乐闻乐说，常为诸佛、诸天所念。以念力故，世间所有经典书论悉能通达。以是因缘，得菩提时，成佛智慧无增无减，如是等智名为无碍。知众生心，善不善无记、有漏无漏、世间出世间、垢法净法、生死涅槃，一切法门，一切菩提事，一切菩提道，一切世界，一切劫，一切微尘去来现在，于如是事通达无碍说时无尽。以是因缘，如来能于一法之中说无量法。
　　“复次，宝女，菩萨修行菩提道时，不乐在家求受五欲，乐处空闲修出家法，乐修深义及三脱门。以是修力，得无碍法门、无挂碍智，过魔境界庄严具足，远离烦恼及诸恶见，说甚深义破众疑心，除去一切诸恶觉观，破于欲界、色无色界，为贪众生演说正法令离贪心，为喜瞋者演说慈心令离瞋恚，为愚痴者说十二因缘令离无明，为悭贪者说檀波罗蜜，为破戒者说尸波罗蜜，为瞋恚者说羼提波罗蜜，为懈怠者说毗梨耶波罗蜜，为乱心者说禅波罗蜜，为无智者说般若波罗蜜，为凡夫人说四真谛，为颠倒者说无常、无净、无乐、无我，为结缚者说三十七助菩提法。菩萨具足如是等法，以是因缘，得菩提时成就解脱无增无减。如是解脱，无能动者，毕竟清净，毕竟解脱，能知能见一切声闻、辟支佛乘，亦得清净总持方便，以持力故能说解脱，于一切法得大自在。
　　“复次，宝女，菩萨修行菩提道时，恭敬智慧，得智势力，得智光明，知眷属智，知无贪心，知无瞋心，知无痴心，知无爱心，知无垢心，知无诤心，知无食心，知无贪心，知无上心，知无碍心，知无记心，知善心，知不善心，知恶心，知净心，知不净心。大心小心、狭心广心、遍知心不遍知心、贪心舍心、持戒心破戒心、忍心不忍心、懈怠心精进心、定心乱心、痴心慧心、凡心圣心、正定聚心、邪定聚心、不定聚心、声闻心、缘觉心、菩萨心、苦谛心、集谛心、灭谛心、道谛心，虽知如是而不取证，为调众生常说正法，谓四真谛、十二因缘，远离断见及以我见，说因缘果从缘而生，非因于我、众、生命等。了知无明因缘于行，行因缘识，识因缘名色，名色因缘六处，六处因缘触，触因缘受，受因缘取，取因缘爱，爱因缘有，有因缘生，生因缘老死忧悲苦聚；无明灭故行灭，行灭故识灭，识灭故名色灭，名色灭故六处灭，六处灭故触灭，触灭故受灭，受灭故取灭，取灭故爱灭，爱灭故有灭，有灭故生老死忧悲苦恼灭，大苦聚灭。作是观已，复作是念：‘如是等法，实非我作、众生寿命士夫等作，非常非断。若非众生、士夫等作，是名为空。如其空者，即是无我、众生、寿命及以士夫，无常无断；若无常断，无生无灭；无生灭者三世不摄；三世不摄即名为无；如其无者不可算数；无算数故即第一义；第一义者即是如来语；如来语者即无斗诤；无斗诤者名沙门法；沙门法者即是虚空。’若能了知如是等法，名真实知。若观思惟诸恶因缘，则生无明至大苦聚；恶思惟灭则无明灭，乃至大苦聚灭。作是观已，不著常见，不著断见，知一切法从缘而生，从缘而灭；知一切法无我、众生、寿命、士夫，不见此、彼及以中间。何以故？若无彼、此，云何有中？是故菩萨如是说法。以是因缘，得菩提时成解脱智无增无减，亦得无边总持方便。以得持故，依于法界观虚空界，说是处非处，至漏尽、力、四无所畏、大慈大悲，宣说甚深秘密之藏，兼以是法化于众生，是名不与二乘共之，身口意等具足神通。
　　“复次，宝女，菩萨修行菩提道时，一切身业随智慧行，不欺众生而作妨碍，不贪不悭无有害心，梵行清净勤修精进，集助道法不惜身命，为诸众生起大慈悲。以是因缘，得菩提时名为如来，一切身业随智慧行，得一切光总持方便。以是持力，能作种种方便之身，所谓天身、龙身、阿修罗身、迦楼罗身、乾闼婆身、紧那罗身、摩睺罗伽身、梵身、释身、四天王身、刹利身、婆罗门身、毗舍身、首陀身，比丘、比丘尼、优婆塞、优婆夷身。示现如是种种身已，为诸大众随意说法，说法既竟即灭不现，令一切众不知所在，或身灭已而故说法。一切众生六情瞻对而无厌足，若不见时，心常缘念。
　　“复次，宝女，菩萨修行菩提道时，一切口业随智慧行，不欺众生、妄语、两舌、恶口、无义语，常安隐语、法语、毗尼语、不热语、佛语、义语、喜闻语、乐见语。以是因缘，得菩提时名为如来一切口业随智慧行，获得三分总持方便。以是持力，善解一切众生语言，说诸众生所有之业。佛所出言是真实语、十二因缘语、随解脱语、不贪语、寂静语、因缘语。
　　“复次，宝女，菩萨修行菩提道时，一切意业随智慧行，不欺众生，不妒不害，不作邪见，修于正见，起大慈悲，于诸众生其心平等，终不忘失菩提之心，具足智慧，捐除憍慢。以是因缘，得菩提时，名为如来一切意业随智慧行，获得无垢总持方便。以是持力，住一心中能知一切众生诸心，观众生心悉皆平等，如幻化相本性清净；观诸众生身业平等，皆如水月；见诸众生悉在己身，己身亦在众生身中，犹如影现；能令众生悉作佛身，亦令己身作众生身，一切无有能动转者。
　　“复次，宝女，菩萨修行菩提道时，信过去世诸佛智慧，善身口意业无有疑网，若闻佛事不可思议不惊不怖；信过去佛世界众生，已得调伏；信如来身游十方界往返无碍，能解一切众生言语，随其种种而为说法，一切三世智慧无碍，了知过去一切法界、一切诸乘，知诸众生业果神通，知他心智，于如是等心信无疑，亦化众生令同已信。以是因缘，得菩提时，名为如来知过去世智慧无碍，因往修集勇健三昧，获得健行总持方便。以是持力，能知过去诸佛世尊寿命、种姓，亦知过去菩萨、声闻、辟支佛等，一切众生业果神通，亦知过去所有诸劫，有佛出者、无佛出者，及其名字净以不净，若广若狭，若粗若细，若微尘等，若倒若顺，于如是等悉得了知，如观掌中庵摩罗果。
　　“复次，宝女，菩萨修行菩提道时，信未来世诸佛智慧，善身口意业无有疑网，若闻佛事不可思议不生惊怖；信未来世界众生，悉当调伏；信于如来游十方世界往返无碍，能解一切众生语言，随其种种而为说法，一切三世智慧无碍，了知未来一切法界、一切诸乘，知诸众生业果神通，知他心智，于如是等心信无疑，亦化众生令同已信。以是因缘，得菩提时，名为如来知未来世智慧无碍，因修悲定得师子吼总持方便。以是持力，能知未来诸佛世尊寿命、种姓，亦知未来菩萨、声闻、辟支佛等，一切众生业果神通，亦知未来所有诸劫，有佛出者、无佛出者，及其名字净以不净，若广若狭，若粗若细，若微尘等，若倒若顺，于如是等悉得了知，如观掌中庵摩罗果。
　　“复次，宝女，菩萨修行菩提道时，信现在世诸佛智慧，善身口意业无有疑网，若闻佛事不可思议不惊不怖；信现在佛世界众生，悉得调伏；信如来身游十方界往返无碍，能解一切众生言语，随其种种而为说法，一切三世智慧无碍，了知现在一切法界、一切诸乘，知诸众生业果神通，知他心智，于如是事心信无疑，亦化众生令同己信。以是因缘，得菩提时，名为如来知现在世智慧无碍，因修净定获得金刚总持方便。以是持力，能知现在诸佛世尊寿命、种姓，亦知现在菩萨、声闻、辟支佛等，一切众生业果神通，亦知现在所有诸劫，有佛出者、无佛出者，及其名字净以不净，若广若狭，若粗若细，若微尘等，若倒若顺，于如是等悉能了知，如观掌中庵摩罗果。
　　“宝女，是名十八不共之法。如来复有不共之法，谓无见顶。何以故？无边身故。无能胜者，名不共法。何以故？一切事具故。见者除恼，名不共法。何以故？身如药树故。处众无畏，名不共法。何以故？一切清净故。处众无怯，名不共法。何以故？四无畏故。知众生心，名不共法。何以故？随意说法故。徒众寂静，名不共法。何以故？随师教故。出言清净，名不共法。何以故？不说无义语故。凡所宣说，闻者欢喜，名不共法。何以故？离怨亲想故。说法之声齐众而闻，名不共法。何以故？余无利益故。各各见佛正在已前，瞻对之时目未曾眴，名不共法。何以故？身不可思议故。闻佛所说要生善芽，名不共法。何以故？成就无量诸功德故。见者无厌，名不共法。何以故？觉一切法故。举身回顾如象王视，名不共法。何以故？威仪清净故。大师子吼，名不共法。何以故？具足大力故。威仪纯善，名不共法。何以故？所有身业随智行故。口业纯善，名不共法。何以故？所有口业随智行故。一切眼目，名不共法。何以故？所有意业随智行故。众生乐闻，名不共法。何以故？语微妙故。受上供养，名不共法。何以故？无上福田故。无尽功德，名不共法。何以故？不求果报故。无能坏者，名不共法。何以故？一一节中有那罗延力故。记事不虚，名不共法。何以故？知诸根故。为一切师，名不共法。何以故？通达一切故。寿命无尽，名不共法。何以故？得法身故。有亲近者得大利益，名不共法。何以故？成就一切诸善法故。所得智慧无能浊者，名不共法。何以故？知三世智性清净故。出身血者得五逆罪，名不共法。何以故？成就一切诸善根故。烦恼习尽，名不共法。何以故？了知一切烦恼因故。知一切行，名不共法。何以故？觉一切法故。宝女，是名如来不共之法。”
　　尔时，宝女复白佛言：“世尊，如来所得三十二相，是何业因之所成就？”
　　佛告宝女：“如来成就无量功德，是故得成三十二相。我今于是无量事中，当略说之。如来至心护持净戒，得足下平相；修行种种惠施业故，得千辐轮相；不欺一切诸众生故，得足跟佣相；护正法故，得指纤长相；不坏他众故，得网缦相；妙服奉施故，得手足软相；净饮食施故，得七处满相；喜闻佛法故，得鹿王[跳-兆+尃]相；覆藏他过故，得阴藏相；修善法故，得上身如师子相；常以善法化众生故，得缺骨平满相；救护怖畏故，得臂肘佣相；见他事业乐佐助故，得手摩膝相；常修十善故，得清净身相；常施病药故，得所食之物至喉悉现相；常发庄严修善法故，得师子颊相；于诸众生其心平等故，得四十齿相；和合诤讼故，得齿密相；珍宝施故，得齿齐相；身口意净故，得二牙白相；护口四过故，得广长舌相；成就无量功德故，得味中上味相；于众生中常柔软语故，得梵音相；修集慈心故，得绀色目相；至心求于无上菩提故，得牛王睫相；赞叹他人所有功德故，得白毫相；恭敬父母师长和尚故，得肉髻相；乐说深法故，得身柔软相；施敷具故，得金光相；远离聚说世间事故，得一一孔一毛生相；乐受善友师长教敕故，得身毛上靡相；不以恶事加众生故，得发色金精相；常劝众生修三昧故，得身圆满如尼拘陀相；生生之处作佛像故，得那罗延力相。宝女，菩萨摩诃萨成就如是无量功德，获得如是三十二相。”
　　宝女复言：“世尊，菩萨摩诃萨不可思议。快哉！如来善说佛法。”
　　尔时，世尊赞宝女言：“善哉！善哉！如汝所说，一切众生闻是义者，即得具足无量功德；闻已信者，亦得成就无量功德。”
　　说是法时，十方无量无边世界六种震动，无量众生发菩提心，五千菩萨得无生忍，虚空诸天雨种种华，鼓众伎乐以供养佛。
　　“若有众生已于无量无边佛所植众德本，乃得闻是如来十力、四无所畏、不共之法、三十二相。是人闻已能生深信，信已能于大众之中作师子吼说如是法。何以故？下劣之人不能得闻如是正法，假使得闻未必得信。上人持戒智慧具足乃能得闻，闻已敬信，信已不久当得阿耨多罗三藐三菩提。”
　　宝女复言：“世尊，佛不可思议，法、僧亦尔不可思议，闻信是经亦不可思议。若有信者，是人定得阿耨多罗三藐三菩提。世尊，云何菩萨修行法行？”
　　“宝女，菩萨摩诃萨不舍亲旧，知恩报恩怜愍一切，有归依者终不舍弃，至心念于菩提之道，修于忍辱，难施能施摄取众生，慈心护戒，思惟善义，护持正法，乐法念法，持法乐静，独处空闲心无悔退，善护众生净身口意，为四无量发大庄严，常劝众生于菩提道，凡所讲论先赞大乘，不先许人后生悔心，清净其行知足少欲，不悭不妒，不断圣种，心无诤讼了知因果，信、闻、戒、施、惭愧、智慧，亲近善友随师长教，心无憍慢，恭敬礼拜长老有德，离贪恚痴、我及我所，常念佛、法、僧、施、戒、天，得供养时其心不高，常勤修行六波罗蜜、空无相愿、诸善方便，不见我常、众生、寿命、士夫之相，修四念处乃至八正道分，是名菩萨修行法行。又法行者，无眼无色无色想行，无耳无声无声想行，无鼻无香无香想行，无舌无味无味想行，无身无触无触想行，无意无法无法想行；非色行，非色非非色行；非色苦行，非色非非色苦行；非色我行，非色非非色我行；非色空行，非色非非色空行；非色无相行，非色无愿行；非色无行行；非色性行；非色实行；非色寂行；非色生行；非色出行；非色因缘行；非色聚行，是名法行。受、想、行、识亦复如是。
　　“宝女，若无如是阴、入、界行，是名法行。无欲界行、色界行、无色界行，无住无脱，是名法行。无去无来，无有住处，无心意识，无见无闻，无知无识，无有身业、口业、意业，非法非非法，非一非二，非去来现在，非垢非净，非聚非散，非我、众生、寿命、士夫，非常非断，非我非我所，非始非终，是名法行，是名我法，是名住处，是名法性，是名法处，是名空处非处，名毕竟处。不动不住，无有相貌，无出无灭，无所修行，无取无舍，无受无施，若能知见如是等法，是名真知，是名实知，是名法知。若有菩萨能作是学，为诸众生行于生死，而于涅槃无所动转，是名菩萨真实法行。”
　　说是法时，八千菩萨成就忍辱。
　　尔时，宝女复以种种珍宝杂物，供养于佛而作是言：“世尊，若有菩萨行是法行，即是修行一切佛行，即得授记坐菩提树，成就阿耨多罗三藐三菩提。”
　　尔时，舍利弗语宝女言：“汝知菩萨不退印耶？”
　　尔时，宝女即说偈言：
　　“诸众生界及法界，　若能平等观无异，
　　不生分别一一数，　是名菩萨不退印。
　　过去未来及现在，　十方世界诸世尊，
　　皆悉平等观法界，　是名菩萨不退印。
　　观有为界皆无常，　有漏无漏亦如是，
　　知一切法本性净，　是名菩萨不退印。
　　观于生死无有量，　不可称计知其数，
　　若能一念通达知，　是名菩萨不退印。
　　一切世间诸法界，　及以出世诸圣法，
　　若知平等悉真实，　是名菩萨不退印。
　　若能了知诸佛界，　及以诸魔波旬界，
　　通达是二无差别，　是名菩萨不退印。
　　贪欲瞋恚愚痴等，　一切众生诸烦恼，
　　知从颠倒因缘生，　是名菩萨不退印。
　　生死之法及涅槃，　无上正道及菩提，
　　观察是法无差别，　是名菩萨不退印。
　　知是五阴如菩提，　如菩提性入界然，
　　观是诸法无有二，　是名菩萨不退印。
　　地水火风及造色，　观之犹如虚空等，
　　如是即得真实印，　亦如十方诸佛印。
　　如眼界等菩提然，　是二平等无差别，
　　自能受持为他说，　是名菩萨不退印。
　　知诸众生所有心，　能为一切心因缘，
　　如是因缘无障碍，　是名菩萨不退印。
　　能遍观察诸众生，　所有诸根上中下，
　　能观生死尽彼岸，　是名菩萨不退印。
　　所有字义句无尽，　于无量劫而演说，
　　无能破坏作障碍，　是名菩萨不退印。
　　虚空边际尚可尽，　世间猛风可系缚，
　　菩萨所有不退心，　一切世间不能转。
　　成就无量陀罗尼，　于诸法中不失念，
　　次第演说诸法义，　如佛口出无有异。
　　十方世界佛世尊，　为度众生说无量，
　　悉能受持解深义，　是名菩萨不退印。
　　无量劫中所闻法，　犹如现闻而演说，
　　无量世学陀罗尼，　获得如是无尽印。
　　成就具足如是持，　及以无上真知慧，
　　若得菩萨不退印，　则能宣说如是法。
　　若观一切诸法空，　亦不亲近不远离，
　　若有成就不退心，　当知是人有空印。
　　一切诸法虚空印，　其性本来无生灭，
　　若能了知是法界，　是名菩萨不退印。
　　诸法皆从因缘有，　离于众缘无法界，
　　若能了知如是者，　当知是有不退印。
　　所有威仪诸色声，　能空一念悉示现，
　　为欲教化诸众生，　即是菩萨不退印。
　　惠施之心如虚空，　无量劫中不可尽，
　　成就无量诸功德，　即是菩萨不退印。
　　修集净戒为佛戒，　获得佛戒如虚空，
　　成就如是无上戒，　即是菩萨不退印。
　　一切众生所有戒，　及以学戒无学戒，
　　虽有如是无量戒，　不及不退十六一。
　　若得最上无生忍，　成就无量无有边，
　　若得如是无生忍，　如过去佛之所得。
　　为众生故善庄严，　无量世中不休息，
　　常勤修集精进行，　即是菩萨不退印。
　　常乐修集诸禅定，　亦为众生宣说法，
　　虽复示现诸威仪，　而其内心不离定。
　　具足无上正知见，　远离一切烦恼习，
　　若有成就不退心，　则能近于佛境界。
　　具足三种之神通，　及其如来善方便，
　　若有成就不退心，　是人欲得正觉印。
　　一切众生不能知，　是人心行及境界，
　　为诸众生无量行，　即是菩萨不退印。
　　其实未得无上道，　而能示现如来身，
　　生及成道转法轮，　处众示现大涅槃。
　　未舍菩萨不退印，　亦能获得如来印，
　　犹如虚空无有边，　所得佛印亦如是。”
　　说是偈时，三千大千佛之世界六种震动，五千菩萨得不退印。
　　尔时，世尊赞宝女言：“善哉！善哉！快说菩萨不退转印。”
　　尔时，须菩提白佛言：“世尊，宝女定得不退转印，是故能作如是宣说。若不证者，何能如是？”
　　佛告须菩提：“如是，如是，如汝所说，宝女久已得不退印，忍辱成就，已尽大乘甚深边底。”
　　尔时，宝女白佛言：“世尊，何故名大乘？”
　　佛言：“其乘广大故名大乘，于诸众生无挂碍故故名大乘，是一切智善根根本故名大乘，无有烦恼诸结黑闇故名大乘，所有光明无处不遍故名大乘，周遍其边有眼目故故名大乘，本性常净初无沾污故名大乘，断诸烦恼一切习气故名大乘。护持禁戒故名清净，修集定故名为安住，修智慧故名为无漏，修解脱故名无系缚，示一切法等无二故名解脱智，摄十力故名无能动，具四无畏故名无怖惧，摄取十八不共法故名为无碍，修集大慈故名平等，破坏一切诸魔众故名为最胜，摧烦恼魔故名寂静，坏阴魔故名不可数，破死魔故名为常住，具足檀那波罗蜜故名为富足，具足尸罗波罗蜜故名为无热，具足羼提波罗蜜故名为无怨，具足精进波罗蜜故名为无动，具足禅那波罗蜜故名无漏无转，具足般若波罗蜜故名胜一切世间出世间，具足方便波罗蜜故名为摄取，一切诸乘断诸有故名无有，有因八道得故名为安，具定慧翼所往无碍调诸根故名大神通，修正勤故能见一切诸佛世界，修念处故远离恶法亲近善法，修七觉分远离一切诸烦恼结，无为无漏，无胜无上，无能见顶，无能知者，无有遮障，无有听闻，无入出处，大众大堂一味不作，不作数量平等无二，得大名称十方无碍，一切人天之所恭敬，成就无量无边功德，永断一切悭吝、破戒、害心、懈怠、乱心、无明，能令众生获得多闻，为作安乐断一切苦，能令作善业，佛智、无碍智、无上智、平等智、一切智，是名大乘。”
　　说是法时，万二千众生发阿耨多罗三藐三菩提心，既发心已，复作是言：“若有众生能发如是大乘心者，即得无量善法利益。”
　　尔时，宝女白佛言：“世尊，何障碍故，不令众生疾得大乘？”
　　佛告宝女：“有三十二事，以是因缘为作障碍。何等三十二？一者、乐声闻乘，二者、乐缘觉乘，三者、乐释身故，四者、乐梵身故，五者、乐为世乐受持禁戒，六者、乐修一善，七者、常怀嫉妒，八者、多财贪著悭吝，九者、不乐劝化众生令修善法，十者、心憍慢故，十一者、不求菩提心故，十二者、畏菩提心故，十三者、于一法中生著心故，十四者、不善思惟故，十五者、不能亲近师长和尚善知识故，十六者、诽谤余部故，十七者、不能净于身口意业故，十八者、不能护持无上法故，十九者、得少法味吝不说故，二十者、少解法义生大慢故，二十一者、远离四摄故，二十二者、不能恭敬同师同学故，二十三者、不乐念于六波罗蜜故，二十四者、远离三聚故，二十五者、不发愿故，二十六者、少善根故，二十七者、倒解义故，二十八者、不叹三宝故，二十九者、诽谤大乘菩提事故，三十者、自不解义诽他说故，三十一者、不觉了知诸魔事故，三十二者、乐生死故。是名三十二事，障碍大乘，不令众生疾得大乘。宝女，如是障碍其事无量，我于今者但略说耳！大乘所有功德无量，障碍之事亦复如是；亦如涅槃功德无量，障碍之事亦复无量；如生死过无量无边，即是大乘之障碍也。宝女，若有人能远离如是无量恶法，当知是人即得大乘。宝女，若有菩萨能得净心，是人即能获得大乘。”
　　“世尊，众生云何速得成就无上大乘？”
　　“宝女，有三十二事，众生修集能速得之。何等三十二？一者、众生不请而往亲附；二者、见他福德不生妒心；三者、至心修集无量善根；四者、营他事业不生愁恼；五者、至心不浊身口业净；六者、不为利养改四威仪；七者、如说而住；八者、于诸众生其心清净；九者、终不放舍菩提之心；十者、清净庄严檀波罗蜜；十一者、清净尸波罗蜜，怜愍毁禁故；十二者、净忍波罗蜜，不惜身命故；十三者、净精进波罗蜜，得十力无畏故；十四者、净禅波罗蜜，远离烦恼故；十五者、净般若波罗蜜，除烦恼习故；十六者、修勇健定，坏诸魔业故；十七者、至心度脱诸众生故；十八者、修四摄故；十九者、心平等故；二十者、不舍一切诸众生故；二十一者、知恩报故；二十二者、护持正法故；二十三者、修助道法不休息故；二十四者、于诸善法无厌足故；二十五者、破憍慢故；二十六者、供养三宝故；二十七者、于一切法不生诤故；二十八者、善解十二深因缘故；二十九者、具七财故；三十者、于一切法得自在故；三十一者、修六神通故；三十二者、修集定慧故。是名三十二众生修集疾得菩提。”
　　说是法时，七万二千众生发阿耨多罗三藐三菩提心，万二千菩萨得无生法忍。
　　一切诸天以诸华香、种种伎乐，供养于佛，尊重赞叹，作如是言：“若有得闻如是等经，当知是人定得阿耨多罗三藐三菩提。”
　　尔时，梵天、释天、四天王天白佛言：“世尊，如来今者演说如是无限量义、了了之义、坏烦恼义，摧诸魔业，破诸邪见，能持一切无上正法。我等亦能受持读诵，书写解说。若佛弟子有能受持读诵、书写广说之者，我等亦当为作卫护。若有恶鬼欲为是人作娆害事，我当遮止不令成就。”
　　佛言：“善哉！善哉！善男子，汝于尔时，若能护我诸弟子者，即是护持我之正法。如是护者，法则久住。”
　　尔时，世尊告阿难言：“阿难，汝当受持拥护演说如是经典。若有菩萨于无量劫乐修惠施，复有菩萨受持是经，读诵书写，为人广说，修大慈悲，兼以此义劝人令学，其人所得福多于彼，亦能速疾获得大乘。”
　　阿难白佛言：“世尊，是经何名？云何奉持？”
　　佛言：“阿难，是经名为《真实法义毗尼方便》、《成就发心无量宝聚》、《无量陀罗尼十力四无畏不共法聚》、《菩萨摩诃萨不退转印广说大乘宝女所问》，如是等名汝当奉持。”
　　尔时，阿难及诸人天，闻经欢喜，信受奉行。
大方等大集经卷第七不眴菩萨品第四
　　尔时，世尊故在欲、色二界中间大宝坊中，与诸大众围绕说法。尔时，众中有金色光，其光明净遍照三千大千世界，悉蔽一切日月、四天、释、梵光明，照已即灭。一切大众瞻睹如来，目未曾眴。当尔之时，寂然无声，亦无声欬、出入气息。
　　尔时，大德须菩提白佛言：“世尊，今何因缘有是光明？一切大众瞻睹如来，目未曾眴？”
　　尔时，佛告须菩提言：“东方过于无量世界，彼有菩萨，名曰不眴，与万菩萨俱共发来，欲听如来微妙方等大集经典，是其光明。”所言未讫，不眴菩萨已至佛所，大宝坊中赍持种种香华伎乐供养于佛，头面礼足，恭敬右绕，却坐一面宝莲华上。
　　尔时，须菩提复白佛言：“世尊，不眴菩萨，所来世界去此远近？国土何名？佛号何等？”
　　佛言：“须菩提，东方去此七万二千恒河沙等诸佛世界，土名不眴，佛号普贤如来、应供、正遍知、明行足、善逝、世间解、无上士、调御丈夫、天人师、佛世尊，不眴菩萨从彼而来。”
　　尔时，不眴菩萨摩诃萨长跪合掌，说偈赞佛：
　　“如来世尊众宝聚，　具足一切波罗蜜，
　　无上法师天中天，　为众生故我敬礼。
　　寂静戒定不可动，　无上智慧调诸根，
　　为诸众生说大集，　故我归依师子王。
　　乐施天人诸安乐，　众生喜见如满月，
　　具足力势破魔众，　我今归依大药树。
　　成就善根施甘露，　能度众生生死海，
　　我今归依无上尊，　具足妙相三十二。
　　世尊庄严此大众，　犹如须弥显四域，
　　名称无碍遍十方，　人中象王我敬礼。
　　如来智慧如虚空，　通达三世无障碍，
　　随众生根而说法，　我今敬礼自在王。
　　过无量劫勤精进，　超胜同业诸菩萨，
　　所得佛法如先佛，　我今敬礼一切觉。
　　十方诸佛悉赞叹，　精进殊胜无边量，
　　无量众生得闻已，　悉皆同发菩提心。
　　于正法中无厌足，　兼以劝化诸众生，
　　能说清净法之性，　我今稽首大法王。”
　　尔时，不眴菩萨偈赞佛已，白佛言：“世尊，我等于此大集经中欲少发问，唯愿如来垂哀听许。”
　　佛言：“善哉！善哉！善男子，随意发问，吾当为汝分别宣说，除却汝等疑网之心。”
　　不眴菩萨既蒙听许，心大欢喜，白佛言：“世尊，菩萨摩诃萨修何三昧，速得成就阿耨多罗三藐三菩提？得大念心、大智、大意，惭愧勇健，修施教戒，被忍辱铠，建精进幢，游戏神通，庄严慈悲，深乐法喜，登陟舍山，能说能答，摧伏魔怨，坏诸邪见，不离诸佛，菩萨善友常得化身，不失念心深信大乘，乐施众生无上智光，不为世法之所染污，同于四大，如地利益一切众生，如水能洗一切垢秽，如火能熟众生善根，如风能于戒闻慧等无所障碍，修集慈悲犹如虚空，慧眼无量犹如帝释，心得自在如自在天，正法化世如转轮王，聚大福德如须弥山，于善无厌聚众珍宝犹如大海，思惟十二因缘深义亦复如是，无所畏惧如师子王，具善法财犹如商主，一切依止如大医王，能作光明犹如庭燎，破闇如日，清凉如月，烦恼不污犹如莲华，具足一切诸佛妙法犹如满月。”
　　佛言：“善哉！善哉！善男子，能以此义咨启如来。至心谛听，吾当为汝分别解说。善男子，有三昧名一切法自在，菩萨修集是三昧者，则能获得如是等事，亦得无量无边福德，疾成阿耨多罗三藐三菩提，成佛之时世界所有一切具足。善男子，一切法自在三昧者，所谓信佛法僧、苦集灭道、阴入界等、空无相愿、出生灭没、十二因缘、内外因果、业及果报，信于开塞观一切法如幻、如化、如焰、如响、如水中月、龟毛、兔角、空中之华、石女之子，如著影衣、梦乘白象，若有若无及以有无，非有非无，非常非断，非生非灭，非内非外，非见非断；信如是等，则能信佛菩萨大事而不自轻。
　　“菩萨事业虽复广大，我亦能知，心得自在能大惠施，护持禁戒不妨外事，怜愍众生常修忍辱，为不退故勤行精进，为令众生离烦恼故修集智慧，为坏一切分别想故修集三昧，得妙音声一切乐闻；修于念佛，观诸如来平等无二；修于念法，观一切法同一性相；修于念僧，观一切僧无有退转；修于念舍，舍诸烦恼；修于念戒，常念佛戒；修于念天，念后边身。净身口意不随他人，戒、定、智慧、清净施已，能得具足三十二相；施种种物，具足成就八十种好；为欲庄严出世智慧，具四念处；为欲远离一切烦恼故，具四正勤；为令其心得自在故，具四如意；为欲坏破诸魔怨故，修集信根；为不颠倒一切法故，修精进根；劝令忆念诸罪过故，修集念根；为诸众生心清净故，修集定根；为于一切诸法顶故，修集慧根；为无坏故，修集五力；为真实知一切法故，修七觉分；为真实知道非道故，修八正道。乐于寂静，少欲知足，远离恶友。虽复通达一切事业，终不于中生独师想。于诸烦恼心不贪著，不瞋众生，不疑诸见，于我我所心不生著，常修欲度众生之心。于师、和尚、父母、善友生念恩心，常思报答往昔之恩。见毁禁者不生讥刺，舍弃重担真观阴故。不竞不诤护法持戒，摄取持戒及护法者。听法、念法、供养于法，于正法中心无疑网。凡所演说不为饮食，至心演说，说时不轻亦不自高，为出善芽所闻不失。瞻病所须，供给走使，供养法师不说其短，不观种姓、戒与非戒。常乐闻法至心不忘，不失时节常请法师敷扬道化，有所讲说不生憍慢，闻已解义亦不自大，不观他人所有过失，所可听法为知足故，为不断绝三宝种故，为得无碍宿命智故，为得真实见法性故，为发无上菩提心故，为护如来真实法故，为得上族好种姓故，为见佛法比丘僧故，为得坚固不退心故，为行圣行入圣数故，为得无尽大财宝故，为得无边大功德故，为得清净梵音声故，为得具足佛功德故，为得具足菩萨法故，为欲受持读诵书写菩萨法藏及摩夷故，为欲受持如是等法广宣说故。善男子，菩萨摩诃萨获得一切法自在三昧者，于一切事无能教者。”
　　尔时，世尊即说颂曰：
　　“其心敬信佛法僧，　亦复明信四真谛，
　　若得智慧无挂碍，　是名诸法自在定。
　　能知于苦第一谛，　亦能远离于集因，
　　证获第三真灭谛，　修集无上圣道谛。
　　具足成就大念心，　真实观阴如虚空，
　　其身威仪大寂静，　是名诸法自在定。
　　能观六入性相空，　亦能调柔于诸根，
　　能坏众生疑网心，　是名诸法自在定。
　　能修集空无相愿，　破坏一切诸憍慢，
　　所行诸行无黑闇，　是名诸法自在定。
　　远离断见及我见，　令身口意业寂静，
　　其心不著有无法，　是名诸法自在定。
　　所说正义无颠倒，　调伏一切众生心，
　　既说法已无憍慢，　是名诸法自在定。
　　修集一切诸善根，　不为烦恼之所污，
　　其心无热亦无浊，　是名诸法自在定。
　　不为他喜求菩提，　亦不虚诳修善法，
　　十方诸佛观其心，　是名诸法自在定。
　　常乐惠施护持戒，　怜愍心故忍诸恶，
　　精进修定及智慧，　是名诸法自在定。
　　为诸众生修慈心，　亦无分别怨亲想，
　　乐施众生无上乐，　是名诸法自在定。
　　调伏众生于菩提，　修舍离欲得安乐，
　　常乐修集五神通，　是名诸法自在定。
　　所说正法众乐闻，　其义难尽如大海，
　　真实了知于法性，　是名诸法自在定。
　　观察佛身如诸法，　佛性法性无差别，
　　护法之心无退转，　是名诸法自在定。
　　身口意业得寂静，　具足戒定心无为，
　　远离一切烦恼习，　是名诸法自在定。
　　能证无上真解脱，　亦能获得实知见，
　　修集定慧无有边，　是名诸法自在定。
　　不净之物不以施，　不受一切不净戒，
　　三十二相具足成，　是名诸法自在定。
　　修行种种诸惠施，　是故获得八十好，
　　于佛法中得自在，　是名诸法自在定。
　　修集具足四念处，　正勤能坏诸烦恼，
　　为调众生修如意，　是名诸法自在定。
　　为入佛法修信根，　为坏魔众修五力，
　　为知诸法修七觉，　是名诸法自在定。
　　修八正道破邪径，　施于众生无上乐，
　　心无憍慢一师想，　是名诸法自在定。
　　若得修集自在定，　是人则能离烦恼，
　　亲近诸佛菩萨等，　乐修少欲知足行，
　　为在无上圣人数，　以众生故修大悲，
　　不为饮食演说法，　是名诸法自在定。
　　为法不惜于身命，　护持正法不吝财，
　　常乐修行二种施，　是名诸法自在定。
　　常劝众生令听法，　如其未解心不轻，
　　不为胜他护持戒，　是名诸法自在定。
　　无量世中所闻法，　至心受持为他说，
　　无上法师大名称，　不观时节戒非戒，
　　演说不休亦不息，　不失时节随意说，
　　所说诸法如幻相，　是名诸法自在定。
　　所言真实甘乐闻，　闻已如说而安住，
　　其心无贪无嫉妒，　是名诸法自在定。
　　有问无瞋无轻慢，　常修怜愍无二相，
　　能自净除诸过失，　是名诸法自在定。
　　具足七种无上财，　成就寿命无上命，
　　具足十力四无畏，　是名诸法自在定。
　　常乐闻法善思惟，　善思惟已如法住，
　　如法住已为众说，　是名诸法自在定。
　　不忘菩提上种性，　供养三宝得化身，
　　劝化大众具菩提，　是名诸法自在定。
　　其目清净见诸佛，　得梵音声无上边，
　　其音遍满十方界，　是名诸法自在定。
　　财宝惠施无有尽，　智慧演说无穷竭，
　　供养父母师和尚，　是名诸法自在定。
　　成就具足宿命智，　不失无上菩提心，
　　六波罗蜜无厌足，　是名诸法自在定。
　　为欲利益众生故，　受菩萨藏及摩夷，
　　乐为众生广分别，　是名诸法自在定。
　　远离一切恶思惟，　了了睹见十方界，
　　一心能知无量心，　是名诸法自在定。
　　一心了知三世事，　修集无量诸神通，
　　得后边身智无碍，　是名诸法自在定。
　　怜愍众生修大悲，　观察诸根随意说，
　　一切佛法得自在，　是名诸法自在定。
　　若有得闻如是事，　至心受持生信顺，
　　即能获得无上道，　亦如往世诸世尊。”
　　尔时，不眴菩萨白佛言：“世尊，菩萨摩诃萨成就何法，获得如是一切诸法自在三昧？”
　　佛言：“善男子，菩萨摩诃萨具足一法，则能获得如是三昧，所谓不著一切诸法。复有一法，不著于戒。何以故？若不著戒，则能不著一切善法。具足戒故则能成就一切佛法，得大利益无上大道，是故我言：‘戒是一切善法根本，戒名大灯。’若著戒者，是人则于菩提障碍，非菩提道。若于诸法生贪著者，去菩提道则为大远；若不贪著，则为邻近。复有二法，菩萨具足则能获得如是三昧：一者、为于菩提方便，修集舍摩他；二者、为于善法方便，修集毗婆舍那。复有三法，菩萨具足得是三昧。何等为三？一者、不舍众生修空三昧，二者、不舍于法修无相三昧，三者、求于诸有修无愿三昧。”
　　尔时，世尊即说颂曰：
　　“调伏众生修集空，　护持法故修无相，
　　不舍诸有修无愿，　是人则得是三昧。
　　“复次，善男子，复有四法，菩萨具足则能获得如是三昧。何等为四？一者、具足四谛方便，二者、具足四无量心，三者、具足四无碍智，四者、具足四摄之法。复有五法，菩萨具足得是三昧。何等为五？一者、具足五神通，二者、具足五根，三者、具足五力，四者、具足真智观于五阴，五者、具足五眼。复有六法，菩萨具足得是三昧。何等为六？一者、具足六波罗蜜，二者、具足六念，三者、具足智慧观于六入，四者、具足远离六道，五者、具足六通，六者、具足六和敬法。复有七法，菩萨具足得是三昧。何等为七？一者、无贪远离烦恼，二者、于众生所无有瞋恚，三者、于诸法中无有疑心，四者、具无碍智无有五盖，五者、观十二因缘无有疑网，六者、成就无上智慧，七者、成就无上三昧。复有八法，菩萨具足得是三昧。何等为八？一者、修集八正道分，二者、离八邪道，三者、远离八难，四者、具足八大人觉，五者、具八解脱，六者、具八胜处，七者、专念菩提，八者、断烦恼习。复有九法，菩萨具足得是三昧。何等为九？一者、不失念心，二者、解甚深义，三者、破坏魔业，四者、具佛三昧，五者、净身口意，六者、具足方便，七者、威仪纯善，八者、勤行精进具六波罗蜜，九者、远离声闻、辟支佛道。复有十法，菩萨具足得是三昧。何等为十？一者、具足佛智，二者、具足法界无分别智，三者、于真实性无有动转，四者、具足三世平等智慧，五者、具足众生心平等智，六者、具知诸根上中下智，七者、具足四无碍智，八者、具足三解脱门，九者、具足诸法同一味智，十者、具足诸法无生灭智。”
　　说是法时，三万二千菩萨摩诃萨得是三昧。
　　尔时，须菩提语不眴菩萨言：“是大众中三万二千诸菩萨等，皆悉获得如是三昧。善男子，汝今得耶？”
　　不眴菩萨言：“大德，乃至无有一法可得名为三昧，我云何得？凡言得者即是颠倒，夫颠倒者即我我所。菩萨若著我我所者，则不能得如是三昧。”
　　须菩提言：“菩萨摩诃萨住于何处得是三昧？”
　　不眴菩萨言：“如须菩提所住之法得解脱者，我如是住得是三昧。”
　　须菩提言：“我实不住一切法中而得解脱。”
　　“大德，菩萨摩诃萨亦复如是，不住诸法得是三昧。”
　　须菩提言：“善男子，菩萨摩诃萨将不住于空无相愿得三昧耶？”
　　不眴菩萨言：“空无相愿可得住耶？”
　　“不也，善男子。”
　　“大德，是故空无相愿所住之处，得是三昧。”
　　“善男子，如是三昧住在何处？”
　　不眴菩萨言：“如一切法真实性住，住是三昧者亦如是。住一切诸法真实性者名圣解脱，圣解脱者名无所住，无住之住住一切法，一切诸法不住烦恼、不住解脱。大德，得解脱者，为具烦恼、不具烦恼？”
　　“善男子，我亦不具，非不具也。”
　　“大德，若仁不具，非不具者，为何所得言解脱也？”
　　须菩提言：“善男子，若使法界有缚系者，我则解脱。而法界性无缚解相，非相非非相，非种种相，非一相非多相；如法界相，解脱亦尔。”
　　时，须菩提说是法时，八千比丘得阿罗汉果。须菩提语不眴菩萨言：“善男子，如佛所说，若能具足如是等法得是三昧，汝今具足是三昧不？”
　　不眴菩萨言：“大德，一切诸法无有根住，若法无根即是无住，夫无住者名为无作，若无作者云何可住？”
　　须菩提言：“若无住者，何故如来常作是言：‘住如是法得无生忍’？”
　　不眴菩萨言：“大德，无所住者亦名为住，是故如来亦说住贪而得解脱，而智慧性不能坏贪住于解脱。若有菩萨能知如是不住之住，是名无生智慧；住是无生智慧中已，则能获得无生法忍。
　　“复次，大德，若有菩萨不离凡夫能知圣法，以凡夫心观察圣法，以圣法性观察于忍，忍性观忍，复以是忍观一切法，知如是等名无生忍。
　　“复次，大德，若有菩萨观二种界：一、众生界，二者、法界。以法界性观众生性，以众生性观法界性，若离法界无众生界，法界、众生界无生无灭。若能如是通达知者，名无生智；无生智者即无生忍。
　　“复次，大德，菩萨摩诃萨知从十二因缘生法，从六境界作六因缘，若善不善，是善不善即无生灭。何以故？境界之性不能生法，六入亦尔不能生法。何以故？无生性故。如其六入能生法者，则应常生，不须外缘。若外境界性能生者，亦应常生，不假于内。若俱生者则有二相，二相之法性无真实。通达了知如是等者，名无生忍。若得如是真智慧者，是名菩萨得无生忍。
　　“复次，大德，若有菩萨具足成就二种庄严功德智慧，观是二事平等无二。虽如是知不言我知，亦于此知不生贪著，是名无生忍。
　　“复次，大德，菩萨摩诃萨身意寂静观法寂静，法寂静已观菩提静，菩提静已观忍寂静，亦不随他，不著内外，是名菩萨无生法忍。”
　　说是法时，不眴菩萨等五百菩萨得无生法忍。
　　尔时，世尊赞不眴菩萨言：“善哉！善哉！善男子，汝所演说无生法忍，即是真实如先佛说。复次，善男子，菩萨若得心自在者，即得诸法自在三昧。云何名为心自在耶？善男子，若有菩萨远离贪爱，得帝释身或转轮王身，虽为无量诸众生等说五欲乐，而其内心实不贪著，是名菩萨心得自在。复次，善男子，若有菩萨修集三昧、四无量心求诸有时，不以有心，以智慧心，虽生欲界不因欲心，其心常不远离三宝，修集庄严诸波罗蜜，以四摄法摄取众生、调伏众生，修三十七助道之法，是名菩萨心得自在。复次，善男子，若有菩萨修空无相愿，自不证于空无相愿，亦为众生说如是法。为调声闻、辟支佛等，入于无生正定之聚而为说法，彼既闻已即得解脱，自不证之，亦令众生不舍菩提，是名菩萨心得自在。复次，善男子，若有菩萨为调声闻、辟支佛故，入无生灭正定之聚，亦得灭定，又能通达一切三昧出入相行。虽得如是通达自在，亦不证于灭尽三昧。何以故？未具佛法故。是名菩萨心得自在。复次，善男子，若有菩萨以平等智观于法界，种种世间、种种众生、种种说法、种种方便，是名菩萨心得自在。复次，善男子，若有菩萨生长寿天未尽天寿，其身亦生短命之中，为欲调伏诸众生故，是名菩萨心得自在。复次，善男子，若有菩萨具足快乐，舍是乐已为诸众生受大苦恼，护众生故，护菩提故，是名菩萨心得自在。复次，善男子，若有菩萨同于声闻、辟支佛行，而心护念菩提之道，亦修菩提微妙之行，为诸声闻、缘觉之人，随意说法而亦不证，是名菩萨心得自在。复次，善男子，若有菩萨解八万四千法门，亦复通达烦恼行处，为断众生诸烦恼故，处中说法，亦不为诸烦恼所污，是名菩萨心得自在。复次，善男子，若有菩萨具足神通，若有众生盲聋跛躄，菩萨摩诃萨自变其身，亦同其像而为说法，是名菩萨心得自在。复次，善男子，若有菩萨具足智慧，通达外典善解邪论，而其内心不为邪见，为欲调伏诸众生故修集其道，是名菩萨心得自在。善男子，菩萨具足如是等事，名心自在，亦名得一切法自在三昧。”
　　须菩提言：“世尊，不眴菩萨得是三昧，为久近耶？”
　　佛言：“过去无量阿僧祇劫，尔时有佛，号自在王如来、应、正遍知、明行足、善逝、世间解、无上士、调御丈夫、天人师、佛世尊，世界名净，劫亦名净。其佛国土地平如掌，金、银、琉璃、玻瓈庄严，常有幡盖，如兜率天多饶饮食。尔时，众生所有贪欲、瞋恚、愚痴无有势力，多有利智能解佛语，一切悉乐无上大乘。尔时，世尊与八万四千大菩萨众，三万二千声闻大众。
　　“尔时，世有转轮圣王，名曰广持，号曰法士，成就七宝——轮宝、象宝、马宝、女宝、珠宝、兵宝、主藏之臣，千子具足，王四天下，治以正法不加刀杖，怜愍众生教以十善，一切众生亦乐受之。尔时，千子悉发阿耨多罗三藐三菩提心。尔时，圣王供养如来、菩萨、声闻一切大众，衣服、饮食、卧具、汤药、房舍资生，经万岁已发阿耨多罗三藐三菩提心，为无上道修三十七助道之法。
　　“尔时，彼佛寿命满足八万四千岁。王有一子名曰法语，于彼佛法信心出家，勤行精进，清净持戒，为得无上菩提道故。尔时，法语比丘二万年中无有睡眠，如弹指顷不生贪心、瞋心、痴心不善觉观，不念父母、宗亲、眷属、饮食、衣服、房舍、卧具、资生之物，亦不觉知昼夜之相，二万年中常修念佛。须菩提，法语比丘勤精进故，获得四禅、四无量心、四无色定，过二万年已往诣佛所，头面礼敬，右绕三匝，却住一面白佛言：‘世尊，我发阿耨多罗三藐三菩提心，为施一切众生安乐，为欲调伏一切众生。唯愿世尊哀愍示导，云何令我化诸众生宣说正法？’
　　“佛言：‘比丘，有八陀罗尼门，若成就者得无碍语，则能为诸众生说法。何等为八？一者、念佛，知法身故；二者、念法，知净法故；三者、念僧，知无碍故；四者、真实思惟，破恶觉观故；五者、知字，不可说故；六者、修舍摩他，为知诸法同一昧故；七者、修毗婆舍那，为知诸法本性净故；八者、修方便智，为得忍故。比丘，具如是八陀罗尼门，则能堪任宣说正法化诸众生。比丘，复有八精进，菩萨具者能宣说法化诸众生：一者、求法勤行精进，二者、持法勤行精进，三者、观法勤行精进，四者、说法勤行精进，五者、护法勤行精进，六者、供养法师勤行精进，七者、护受法者勤行精进，八者、如法而住勤行精进。是名为八。复有八法，菩萨具足能化众生。何等为八？一者、修慈等观众生故，二者、修悲调伏众生故，三者、观法得无上法故，四者、观智破憍慢故，五者、护诸众生施安乐故，六者、善思惟坏诸烦恼故，七者、修助道法庄严菩提故，八者、护法具足六度故。’
　　“须菩提，菩萨摩诃萨若能具足如是等法，则能教化一切众生。尔时，比丘闻是法已，于十千年系心思惟，勤行精进为得是法。以精进故，即得无尽器陀罗尼，善解一切众生语言随语为说，得是持已，复有无尽辩才；成就如是陀罗尼已，周遍城国村邑聚落，化无量众于三乘道，为其父母、兄弟、眷属、宗族说法，悉令获得随顺法忍。
　　“须菩提，尔时比丘复往佛所，头面敬礼，右绕三匝，却住一面白佛言：‘世尊，如佛先说，我已证得，佛神力故得圣智慧。世尊，颇有三昧菩萨修已，心不退转增长善法？’佛言：‘比丘，有三昧名一切法自在，菩萨修已其心不退，亦得增长无量善法。’尔时，比丘闻三昧名，即白佛言：‘世尊，菩萨云何行？云何修？云何学？而能获得如是三昧？’‘比丘，有八法、八庄严、八发心，菩萨具已得是三昧。何等为八？一者、净心，二者、至心，三者、施心，四者、离烦恼心，五者、观六界，六者、修忍，七者、勤精进，八者、修定身心寂静。是名八法。八庄严者：一者、舍，二者、戒，三者、功德，四者、智，五者、舍摩他，六者、毗婆舍那，七者、发菩提心，八者、庄严一切佛法。是名八庄严。八发心者：一者发心，无有众生、寿命、士夫，一切诸法亦复如是；二者发心，一切诸法无常、苦、无我；三者发心，一切诸法空无相愿；四者发心，未来之法无有住处；五者发心，现在之法无有住处；六者发心，一切诸法无业果报；七者发心，一切诸法无有作者，无有受者；八者发心，一切诸法无有系属。菩萨具足如是等法，得是三昧。’比丘闻已进修不久，即得如是一切法自在三昧；得三昧已即放光明，遍照三千大千世界。
　　“尔时，比丘即往佛所，头面作礼，右绕三匝，上升虚空一多罗树，结跏趺坐满一千年，不动不摇，法喜为食，获得比智，乐说无碍，令三万六千亿众生得不退心，无量众生安住三乘。尔时，法语比丘过千年已，从座而起，作如是言：‘如来世尊勤精进故，得阿耨多罗三藐三菩提，非懈怠也。’
　　“善男子，汝于无量无边世中，成就无量无边功德，故能速得如是神通。善男子，汝已于往七万六千亿佛所，种诸善根，净修梵行，是故因此过去善根，获得如是现在善果。”
　　佛告须菩提：“汝知尔时法语比丘得三昧者，岂异人乎？即是今之不眴菩萨，成就如是无量功德。”
　　尔时，世尊为须菩提说是菩萨往因缘时，三万二千众生发阿耨多罗三藐三菩提心。虚空之中诸天、龙、神、乾闼婆等，雨诸华香以用供养不眴菩萨，而作是言：“我等今日见此菩萨，得大利益！”
　　尔时，须菩提语不眴菩萨言：“善男子，汝已久修清净梵行。”
　　不眴菩萨言：“大德，夫梵行者，非是过去、未来、现在。若非过去、未来、现在即是无作，若无作者即名为行，如是行者名为无生，名为无诤，无有言说及以威仪。大德，非眼行故，名为梵行；非耳、鼻、舌、身、意行故，名为梵行；非色、声、香、味、触、法行故，名为梵行；亦非色、受、想、行、识行故，名为梵行；非相非缘，非见非闻，非知非觉。大德，如是等法无去来住，无牵无挽，无有数量，无上无下，是名梵行。”
　　须菩提言：“善男子，夫梵行者名八正道。”
　　不眴菩萨言：“大德，云何八正道名为梵行？若以正见为梵行者，不见诸法名为正见，等见诸法名为正见，不见之见乃名正见；若不见者，云何得名为正见耶？若无正见，云何得名为梵行乎？无有思惟名正思惟，夫思惟者名为颠倒；若颠倒者，云何得言正思惟耶？一切音声皆悉平等，若善若恶，若一若二，若过去、若未来、若现在，若一切字、若一切声，是名为响；若是响者，云何得言为正语耶？声平等者，一切行法皆悉无常，是苦、无我，涅槃寂静。若能等观一切诸法，如涅槃相及演说者，是名正语。无身无身业，无口无口业，无意无意业。何以故？无业处故。若有业处则有我我所，若无我我所则无业果。若如是观，名为正业。若为寿命行于邪命，远离邪命故名正命。若观是等无我我所，无有众生、寿命、士夫；如其无者，何故得名为正命耶？于眼识色不生染著，眼识性空，以识性空故眼色亦空；若眼色识空，至意识法亦复如是。若如是观，是名正命。无有颠倒，断诸精进，名正精进。无精进法，无精进者，无有具足成就精进，无有精进为利益者。若能观察如是等法，是名正精进。若能等念一切诸法平等如空，一切诸法亦复如是。如一切法，阴、入、界等亦复如是。若能观于如是等法，是名正念。观一切法皆悉平等，无我我所。若能如是平等观者，是名正定。大德，若能如是观一切法性平等者，名八正道，是名梵行。非以数故名八正道，非八正道名为梵行，非世道故名为梵行，非著心故名为梵行，非二相故名为梵行，无作相故名为梵行。若见诸法无有住处，乃名梵行。”
　　尔时，不眴菩萨为诸大众说如是等梵行法时，五百比丘离诸烦恼，得阿罗汉果。
　　须菩提言：“善哉！善哉！善男子，快说是法！如离烦恼阿罗汉人，其所宣说等无有异。”
　　“大德，我今亦是远离烦恼，亦是阿罗汉，我亦远离声闻、缘觉烦恼诸法，我如法住故名阿罗汉。”
　　尔时，须菩提白佛言：“世尊，是不眴菩萨，乐说无碍，不可思议辩才利智，随问而答。”
　　佛言：“须菩提，不眴菩萨得一切法自在三昧，以是故能随问而答。若有菩萨得是三昧，一切世间人、天、魔、梵，不能障其乐说无碍。”
　　尔时，帝释白佛言：“世尊，若有人于无量世中，具足功德乃能得见不眴菩萨，闻其所说。世尊，若有比丘、比丘尼、优婆塞、优婆夷，受持是经，读诵书写，为人解说及闻法者，悉发阿耨多罗三藐三菩提心。当知是辈，一切皆当如不眴菩萨作师子吼。世尊，我当拥护如是等人。”
　　佛言：“善哉！善哉！憍尸迦，汝今至心护持正法。”
　　尔时，梵王复白佛言：“世尊，我当乐修舍定三昧，舍禅定乐，来护佛法及说法者令离病苦。随何国土有说法处，我当往彼至心听受。若有国土信受此经，供养三宝，我亦当为除灭恶相，令其土境清净安怗，正法治化。”
　　佛言：“善哉！善哉！梵王，汝真护法。若有人能如是护法，当知是人终不远离三宝之宝。”
　　尔时，四天王复白佛言：“世尊，我亦能护受持读诵、书写解说如是法者。”
　　佛言：“善哉！善哉！善男子，若知法者，是人乃能拥护是法。汝于我所得闻法已，即获法眼，断诸恶道。若复至心护持正法，不久当断一切诸有。”
　　尔时，世尊告阿难言：“汝当受持如是经典，为四部众广说其义。”
　　阿难白佛言：“世尊，我能受持如是经典，如佛所说等无有异，广为四众宣释分别。”
　　尔时，人、天、阿修罗、乾闼婆一切大众，闻经欢喜，赞叹善哉。
大方等大集经卷第八海慧菩萨品第五之一
　　尔时，世尊故在欲、色二界中间大宝坊中，与诸大众围绕说法。是时，三千大千世界大水盈满犹如大海，又如劫尽水灾起时。然诸世界国邑村落、城郭舍宅、山林树木，上至色界，无所娆害悉皆如故，而诸大众皆见是水。尔时，水中出生无量分陀利华，青琉璃茎，真金为叶，功德宝台，帝释宝须，周匝多有无量之华，纵广十里在宝坊中，高一多罗树。尔时，大众各各自见在此华上。其华尔时出大光明，遍照十方无量世界。尔时，大众心生欢喜：“我等今者必当得闻殊胜妙法。”
　　尔时，弥勒菩萨即从坐起，前礼佛足，右绕三匝，于莲华上长跪合掌，白佛言：“世尊，何因缘故，如是三千大千世界满中大水犹如大海，又如劫尽水灾起时，复出无量分陀利华，大光如是遍照十方无量世界？”
　　佛言：“弥勒，下方过于三千大千世界微尘等国，有一世界名宝庄严，其土有佛，号海智神通如来、应、正遍知、明行足、善逝、世间解、无上士、调御丈夫、天人师、佛世尊。彼有菩萨名曰海慧，欲来至此大宝坊中，与无数菩萨俱共已断一切数想，欲来听是大集经典。”
　　时，舍利弗白佛言：“世尊，彼佛世界去此甚远，海慧在彼，颇得闻此佛所说不？”
　　佛言：“舍利弗，如汝今于我前所闻，彼亦如是。如汝今日及诸大众睹见于我，海慧菩萨见我亦尔。”
　　“世尊，菩萨摩诃萨所有神通不可思议，住于极远无量世界，而有如是无碍天眼、无障耳通。世尊，谁有闻是不思议事，而当不发阿耨多罗三藐三菩提心？唯除下劣不肖人耳！”
　　尔时，海慧菩萨具足无量神通之力，于一念中在彼国灭，忽然现此大宝坊中。即入三昧，令此大众悉得遥见，彼佛世界所有人民，城邑聚落、屋舍殿堂、山林树木、飞鸟走兽，及见彼佛与诸大众围绕说法。现是事已，即从三昧安详而起，前礼佛足，右绕三匝，以其世界所有香华、种种伎乐，供养于佛，作如是言：“下方世界海慧神通如来，致问无量，如来身命及以大众悉安隐不？”却坐一面宝莲华上。
　　时，有梵王名曰修悲，作是思惟：“何因缘故有是大水，满此三千大千世界而非水灾？我今当往问于世尊。”即与六万八千梵俱诣如来所，头面敬礼，右绕三匝，长跪合掌，白佛言：“世尊，何因缘故，此中三千大千世界，七宝莲华庄严遍满，无量菩萨各各次第坐宝华上，三千世界大水盈满？”
　　佛言：“梵天，善男子，此是海慧菩萨摩诃萨神通之力。”
　　梵天言：“世尊，如来所说大集妙典，犹未讫耶？”
　　佛言：“梵天，如来所有乐说无碍不可穷尽。梵天，佛与无量菩萨大众，观察法界，讲论法界，法乐微妙亦不可尽。”
　　梵天言：“世尊，如来所言海慧菩萨，其谁是耶？”
　　佛言：“梵天，汝今不见坐宝莲华，其华纵广满十由旬，为诸菩萨之所恭敬赞叹者乎？其身色像光明炜烨，唯除如来，余无及者。”
　　尔时，梵天见已即生恭敬之心，头面礼拜，作如是言：“若有得见如是正士，得大利益！我今遇之，亦复如是。世尊，如是正法当久近住？”
　　佛言：“善男子，如是正法如如来寿。我涅槃后，是诸菩萨亦护是法。何以故？此经即是过去、未来、现在佛印。”
　　尔时，海慧菩萨踊在空中高七多罗树，示现己身智慧之力，为令大众生信心故，庄严此经故，而说偈言：
　　“下方有土过尘数，　有佛海智神通尊，
　　常为众生演说法，　我闻能受为人说。
　　我今来此大众中，　供养恭敬十力尊，
　　所来眷属诸菩萨，　为破法中细疑心。
　　我今敬礼最无胜，　如法而作上供养，
　　为欲庄严上菩提，　教化众生无上道。
　　若观诸色无有相，　亦能断离三种受，
　　若无相貌及种性，　是人能礼无上尊。
　　若不贪著我我所，　亦复修集于中道，
　　观一切法如虚空，　是人能礼无上尊。
　　若不贪著诸境界，　亦能寂静于内入，
　　于诸法界不生著，　是人能礼无上尊。
　　若见如来真法身，　能竖无上大法幢，
　　见一切法如幻相，　是人能礼无上尊。
　　若见无施无受者，　无作无受亦如是，
　　若无正见及邪见，　是人能礼无上尊。
　　亦不定在菩提中，　又不决定在生死，
　　远离一切诸烦恼，　是人能礼于如来。
　　若有至心修善法，　净身口意三业等，
　　亦能调伏于诸根，　是人能礼无上尊。
　　若忍诸法无有我，　不成菩提舍众生，
　　为菩提故持净戒，　是人能礼无上尊。
　　若观诸法犹如焰，　众生平等如虚空，
　　净心不作诸心想，　是人能礼无上尊。
　　为诸众生受大苦，　为菩提故修忍辱，
　　观一切法如水月，　是人能礼于正觉。
　　观无众生命士夫，　亦为众生修菩提，
　　观法念念灭尽相，　是人能礼无上尊。
　　受地狱苦心不退，　勤加精进修集道，
　　闻诸法空心不怖，　是人能礼无上尊。
　　一切境界无挂碍，　犹如空中动手者，
　　亦观三世相平等，　是人能礼无上尊。
　　若魔不能知其心，　是人能得大神通，
　　若说法字义无尽，　是人能礼无上尊。
　　若能遍闻诸佛音，　闻已受持广宣说，
　　不见三宝差别相，　是人能礼无上尊。
　　如来具六波罗蜜，　无有去来如虚空，
　　了了知诸众生界，　是故我礼无上尊。
　　如来成就大功德，　终不生于似我慢，
　　我今敬礼佛色像，　是身世间不能作。
　　佛光胜于一切光，　其意殊妙亦最上，
　　一切众生不见顶，　是故我礼一切胜。
　　如来知诸众生解，　随解而为演说法，
　　能知烦恼之对治，　是故我礼于世尊。”
　　尔时，海慧菩萨偈赞佛已，从空而下，白佛言：“世尊，我今于此欲少咨问，唯愿如来哀愍听许。”
　　佛言：“善哉！善哉！善男子，随意致问，吾当为汝分别解说。”
　　海慧菩萨言：“世尊，我先闻有净印三昧，若有菩萨住是三昧，即得阿耨多罗三藐三菩提。唯愿如来说是三昧，令诸菩萨普皆得闻，闻已皆当庄严修行，为阿耨多罗三藐三菩提故。”
　　佛言：“善男子，至心谛听，吾今当说。善男子，如净宝珠，匠者琢磨，价值无量，人所珍重。善男子，菩萨初发菩提心已，修集善法多闻思惟，观察法界净于初心，初心既净咸为诸佛菩萨敬念，即便获得净印三昧。
　　“善男子，净宝珠者离九种宝。何等为九？一者、金性，二者、银性，三者、琉璃性，四者、玻瓈性，五者、玛瑙性，六者、莲华性，七者、砗磲性，八者、功德宝性，九者、珊瑚性。是名为九离。是九性名净宝珠，其价无量，转轮圣王之所受用。是珠光明，余光不及。
　　“善男子，菩萨摩诃萨发菩提心亦复如是，离九种性得净印三昧。何等为九？一者、凡夫性，二者、信行性，三者、法行性，四者、八忍性，五者、须陀洹性，六者、斯陀含性，七者、阿那含性，八者、阿罗汉性，九者、辟支佛性。离是九性，入佛种性，得净印三昧。以其净故，胜于一切声闻、缘觉，施于一切众生光明。
　　“善男子，净宝珠者耐磨穿押，是故此珠名无瑕玼。善男子，净印三昧亦复如是。善男子，云何净印三昧？修集五戒，具十善法，修行慈悲怜愍众生，见他事业亲往营理，爱念一切修舍意净，常念众生以四摄法，摄取一切专念六念，调伏诸根少欲知足，不断圣种息诸斗讼，坏于憍慢，恭敬供养诸师、和尚、耆旧长宿，不轻于他，求法护法，远离恶法，于佛法僧信心无坏，心常缘念一切善法，不赞己身常称他德，知恩报恩净诸威仪，具于忍辱，求舍摩他，修陀罗尼，心等如风、地、水、火、空，常乐出家，修集寂静、持戒、精进，亲近善友，净于诸根，眼、耳、鼻、舌、身、心无碍，观于不净为坏贪结，修集慈心为破怨亲，观十二缘为坏无明，远离一切障碍之法，施法无吝，具足成就六波罗蜜，不求余乘，内外清净观生死过，于菩提道心不悔退，教化众生于大乘中。善男子，菩萨具足如是等法，净不净意，发阿耨多罗三藐三菩提心，是名宝珠。”
　　尔时，世尊即说颂曰：
　　“若有修集大慈心，　具足成满十善法，
　　是人定见弥勒佛，　故菩提心难思议。
　　修集大悲为众生，　亦常教化于大乘，
　　为除烦恼修舍心，　故菩提心难思议。
　　具足修集念智慧，　及能调伏于自心，
　　能修知足及少欲，　是故菩提心最胜。
　　远离一切诸恶法，　其心柔软于众生，
　　增长一切诸善法，　是故菩提心最胜。
　　恭敬供养师和尚，　绍继增长圣种性，
　　远离一切诸憍慢，　是故菩提心最胜。
　　其心质直不欺诳，　常乐寂静化众生，
　　除去憍慢不轻他，　是故菩提心最胜。
　　护持正法能听说，　化诸众生离烦恼，
　　至心专念无上乘，　是故菩提心最胜。
　　供养三宝信四谛，　远离诸恶修善法，
　　不瞋不恚于众生，　是故菩提心最胜。
　　客烦恼起生惭愧，　即向十方佛忏悔，
　　修集善法调诸根，　是故菩提心最胜。
　　净身口意知业果，　知恩念恩知酬报，
　　信十二缘净威仪，　是故菩提心最胜。
　　具舍摩陀修智慧，　具足持戒乐菩提，
　　受大苦恼心不动，　是故菩提心最胜。
　　其心平等如四大，　视诸众生如虚空，
　　常乐出家修菩提，　是故菩提心最胜。
　　贪乐寂静净身心，　修行法行观四谛，
　　实语法语真义语，　是故菩提心最胜。
　　有所说法而安住，　勤修精进坏魔业，
　　于所修法无懈怠，　是故菩提心最胜。
　　亲近善友佛菩提，　能度众生生死海，
　　能净一切六境界，　是故菩提心最胜。
　　远离障碍除五盖，　诸根清净无憍慢，
　　贪欲瞋恚痴对治，　是故菩提心最胜。
　　观善思惟具念心，　修助菩提得神通，
　　不畏生死乐涅槃，　是故菩提心最胜。
　　凡所说法不为食，　于诸法中心无吝，
　　修行善法不求报，　是故菩提心最胜。
　　不以余乘摄众生，　所说众乐而受持，
　　其心无量无有边，　是故菩提心最胜。
　　内外清净无过咎，　不畏生死修菩提，
　　修菩提时心不悔，　是故菩提心最胜。
　　知众生界净国土，　庄严菩提不自为，
　　迷惑众生示正道，　是故菩提心最胜。
　　善知法界真实性，　无分别智不可说，
　　能破众生怖畏想，　是故菩提心最胜。
　　若能具足如是法，　是能净发菩提心，
　　不为世法之所污，　烦恼魔业亦复然。
　　若有能发菩提心，　是则能胜一切乘，
　　能净一切众生心，　亦能演说无上道。
　　“善男子，云何名为菩提之心押而不坏？押者名为大悲，缘于一切众生，绍三宝种不令断绝，为佛法故庄严善根，三十二相、八十种好严净世界，为护正法不惜身命。善男子，若为诸恶众生打触恼乱娆害，悉当忍之，亦应不舍一切众生，心不生悔不愁不恼，为调众生勤加精进。若遇骂辱、瞋恚、打掷，默然受之终不加报，应作是念：‘夫大乘者与世共诤。何以故？一切众生顺生死流，大乘之法逆生死流。一切众生各各诤讼，大乘之法破坏斗诤。一切众生瞋恚炽盛，大乘之法除灭瞋心。一切众生各各虚诳，大乘之法质直无虚。十方世界若有众生，以诸刀杖随逐菩萨，而作是言：‘谁有发此菩提心者？我当叚叚支解其身如胡麻许。’菩萨闻此终不退转菩提之心，亦不放舍慈悲喜舍、惠施、持戒、忍辱、精进、禅定、智慧。何以故？菩萨思惟：‘我于无量无边世中，受大地狱、畜生、饿鬼、人、天等身，受行恶法不能自利及利他人。若我或于无量世中，为彼恶人刀杖随逐节节支解，我终不舍于菩提心及诸众生。何以故？若我不能忍受如是世中苦者，何能堪忍地狱诸苦？行善法时，多有恶法来作障碍，我若不忍，云何能作种种善法？一切众生施我恶事，我要当以善法施之。众生施我刀杖骂辱，我以无上大忍施之。’菩萨摩诃萨若能如是思惟观者，当知不久得阿耨多罗三藐三菩提。如是观已能忍三押，谓身、口、意。
　　“云何押身？若菩萨身被支解时，尔时依法将顺恶人，具足六波罗蜜。云何菩萨身被支解，而得具足六波罗蜜？菩萨若被支解身体不惜身命，尔时具足檀波罗蜜；于彼恶人修集慈心，尔时具足尸波罗蜜；不瞋不骂，不以恶事还往加之，尔时具足忍波罗蜜；为诸众生勤行精进，终不舍离菩提之心，尔时具足精进波罗蜜；若他瞋打其心不动，不失正念其意清净，尔时具足禅波罗蜜；观身无常、苦、空、无我，犹如草木瓦石等类，尔时具足般若波罗蜜。具足如是六波罗蜜已，押而不坏，是名押身。
　　“云何押口？忍于一切恶言骂辱，若实不实，但责己身烦恼诸结，终不怨他，为诸众生修集慈悲。菩萨摩诃萨修集如是，忍恶骂时，即得具足忍波罗蜜。菩萨摩诃萨遇骂辱时即作是念：‘是人往世悭贪因缘，亲近恶友得是恶心。我破悭贪，修集惠施，亲近善友，是故我能舍是瞋恚。’尔时具足檀波罗蜜。菩萨摩诃萨遇骂辱时作是念言：‘是人破戒不信业果，是故骂我。我受持戒信于业报，是故修忍念于菩提，护持正法将顺众生。’尔时具足尸波罗蜜。菩萨摩诃萨遇骂辱时作是思惟：‘是人懈怠不修善法，是故骂我。我勤精进修集善法，舍离瞋心，于善法所心无厌足。我今要当设大方便，先令是人坐菩提树，然后我当取菩提果。’尔时具足精进波罗蜜。菩萨摩诃萨遇骂辱时复作是念：‘是人失念狂乱放逸，烦恼所污。我今破坏一切烦恼，为如是等诸恶众生发菩提心。若诸众生悉清净者，我复何缘发菩提心？’是故专心缘念菩提，心不匆务，尔时具足禅波罗蜜。菩萨摩诃萨遇骂辱时复作是念：‘是人著我我所、众生、寿命、士夫。我依法界，法界之中唯骂谁受？我亦不见一法是骂及以骂者。’尔时具足般若波罗蜜。若能至心受持修行五波罗蜜，尔时具足忍波罗蜜，是名押口。
　　“云何押心？不畏魔众退菩提心，不畏一切众邪异见退菩提心，不畏地狱、饿鬼、畜生种种诸苦退菩提心。若见佛像来作是言：‘汝亦不能发菩提心。菩提之道甚为难得，不如早修声闻乘法，速证涅槃，受大安乐！’菩萨尔时闻是语已，即自思惟：‘菩提之道难之与易，我终不退，定当得到菩提树下坐金刚床。我昔己请一切众生，许当以法而惠施之。我今未与，云何欺诳？我当随顺一切佛心，堪忍如是押心之事，不诳诸佛、人、天、大众及以已身。’是名押心。”
　　尔时，世尊即说颂曰：
　　“向菩提道心不坏，　大慈大悲亦复然，
　　又不断绝三宝种，　无量庄严为菩提。
　　为佛十力四无畏，　三十二相八十好，
　　无量世中舍财施，　亦受种种大苦恼。
　　为得三宝诸功德，　受持正法而广说，
　　为度众生生死海，　是故堪受种种苦。
　　十方世界恶众生，　执持刀杖逼我身，
　　心终不动失菩提，　怜愍一切众生故。
　　无量劫中受苦恼，　不能自利及利他，
　　今我此忍大利益，　亦能得佛无量德。
　　为佛功德碎其身，　犹如胡麻心不悔，
　　心亦不退无上道，　多受诸苦为菩提。
　　行住坐卧念菩提，　其心寂静离烦恼，
　　若欲起瞋于众生，　先当怨己及烦恼。
　　三恶道中受诸苦，　为诸众生得佛道，
　　不求人天上快乐，　甘乐为众受诸苦。
　　若于人中所受苦，　不及地狱百千一，
　　虽受三恶无量苦，　亦不退失菩提心。
　　观身无常及无我，　四大之性如四蛇，
　　至心放舍如是身，　能得智慧无上道。
　　流转诸有受诸苦，　以不能观身真实，
　　菩萨能观身真实，　是故永离诸苦恼。
　　行恶之时无妨碍，　修行善法多留难，
　　诸佛世尊为证知，　是故我受种种苦。
　　我今能忍如是等，　身口意业无量苦，
　　以是因缘菩提心，　坚牢毕竟不可动。
　　舍身具六波罗蜜，　于身无贪具足檀，
　　于彼恶人生慈心，　是故具足于尸罗。
　　割身能忍不生瞋，　以是因缘具羼提，
　　受苦时心不动转，　是故具足毗黎耶。
　　不失念心乐寂静，　是故具足于禅那，
　　观身无我无我所，　尔时具足于般若。
　　若我能作是庄严，　不久定得无上道，
　　若我不忍恶口业，　云何能坏众烦恼？
　　若我调伏身口意，　则能忍受众苦逼，
　　能坏一切诸魔众，　虽有众邪我不动。
　　若欲具足波罗蜜，　如来十力四无畏，
　　获得无上无价宝，　当学调伏身口意。
　　“善男子，云何名为穿菩提心？菩萨既发菩提心已，终不生于相似我慢，不著菩提心，不贪菩提心，不爱菩提心，不观菩提心，如是则能令心寂静，观深法界，观诸佛法。深法界者，谓十二因缘，远离二边，一切诸法性自无我，观于我性、一切法性空无有主，住空三昧、无相、无愿，知诸行法无所造作；观色如沫、受如水泡、想如热焰、行如芭蕉、识则如幻，观界无作无有动摇，入如聋盲；心无暂住，憍慢之结都无生处；诸法无二无有分别，一味、一乘、一道、一源；观一切声无有声相，一切音声次第不合，一切诸法不可宣说；了知苦相，集无我所，于灭无增，知道毕竟；无障碍故，观身念处知去来受，念心出灭知于法界，观界非界故修正勤，欲得自在故修如意；离诸烦恼名为信根，乐于寂静名精进根，非有念故名为念根，非思惟故名为定根，远离一切名为慧根；不随他故名为信力，无障碍故名精进力，不退转故名为念力，心得自在名为定力，不观善恶名为慧力；不放逸故名念觉分，入诸法故名择法觉分，如法行故名进觉分，远离恶故名喜觉分，身心寂静名除觉分，知实三昧名定觉分，不观于二名舍觉分；远离诸见名为正见，离诸觉观名正思惟，知诸声性名为正语，于身口意不生贪著名为正业，离嫉妒心名为正命，不增不减名正精进，于善不善不生贪著是名正念，观诸心界是名正定；实相之性其性寂静，毕竟义者名无常、苦、无我；假名清净大净能调心者名之为施，身心清净名之为戒，诸法无常名之为忍，勤修是智名为精进，内外清净名为三昧，观真实故名为智慧；知诸众生心性本净是名为慈，观于一切等如虚空是名为悲，断一切喜名为喜心，远一切行名为舍心；一切诸法未来世净，过去种种现在无我。善男子，若能真实观察了知如是等法，是名为穿菩提心宝。菩萨观察如是法已，次第得一切法自在陀罗尼。
　　“善男子，譬如日月不作往来照明之心，以诸众生福德力故，自行往返坏诸闇冥。善男子，菩萨摩诃萨若能观了如是等法，亦复如是不作是念‘我当利益无量众生’，而令众生大得利益。善男子，若菩萨摩诃萨能作是观，是名禅波罗蜜、般若波罗蜜。何以故？入定乃能作如是观，乱心不能。定者即是禅波罗蜜，观者即是般若波罗蜜，如是乃能观于真实，了了见于一切法相。云何名见一切法相？一切法相名无相相，言无相者即是无作，即此无作名之为相，若能永断如是无相即无相相。又无相者名无生相，无相相者名无灭相，无生无灭名无相、无相相。若见无生、无灭、无作、无一无二、无瞋无诤、无有，如尔不动不转知于法性，是名真性，是名法性，是名实性。善男子，菩萨摩诃萨若真实知如是等法，名非住住。”
　　说是法时，十二那由他众生发阿耨多罗三藐三菩提心，万六千天得无生忍。
　　尔时，世尊即说颂曰：
　　“能破一切诸法相，　清净无上菩提心，
　　若能如是观察者，　即得不著一切法。
　　明见甚深诸法界，　亦不怖畏于涅槃，
　　以是不怖因缘故，　则能增长于佛法。
　　明信于因及果报，　十二因缘亦如是，
　　远离二边常断见，　随意种种说正法。
　　于常无常心不著，　又能演说于中道，
　　知一切法是空性，　无有众生无寿命。
　　一切诸法空无相，　亦复无有次第生，
　　其性本来常寂静，　无有能作如虚空。
　　不观一切诸法相，　了了觉知无有生，
　　观色如沫受如泡，　想如热焰行芭蕉。
　　观心如幻四大空，　观入犹如聋盲者，
　　又观心意无内外，　心无住处界无二。
　　不著诸法色色相，　虽有是知无憍慢，
　　观一切法皆平等，　一味一乘一道源。
　　能知如是真实义，　了了能观于法界，
　　无有音声能观声，　无有心意能观心。
　　无有文字观文字，　是能真实知法界，
　　一切法义不可说，　声及文字亦复然。
　　真实知苦集灭道，　具足系心四念处，
　　于诸法界无分别，　其心能得大自在。
　　远离一切诸烦恼，　修四正勤行精进。
　　为得无碍大自在，　勤心修集四如意。
　　于一切法不贪著，　为于如是修信根；
　　常乐住于大寂静，　是故修集精进根；
　　心无念虑知真实，　是故修集于念根；
　　悉能调伏诸心想，　是故修集于定根；
　　为能观察于法界，　是故修集于慧根。
　　为欲了知诸法界，　是故修集七觉分。
　　不观诸法一二数，　是故修集八正道。
　　如意能以财物施，　亦能如意受持戒，
　　又能清净于内外，　是则名为大神通。
　　一切诸法本性净，　是故修集于慈悲，
　　断一切喜诸烦恼，　是故修集于喜心。
　　一切诸法本性净，　去来现在亦复然，
　　若观诸法无生灭，　是人即得真实知。”
　　尔时，世尊复告海慧菩萨言：“菩萨得是净大净已，其心真实，无有欺诳，于诸众生平等无二，得真实智、毕竟大智、净印三昧，安住净印三昧根本。云何名为三昧根本？为诸众生修大慈悲，虽得供养其心不高，瞋恚毁辱心亦不下。心不高故，则能生于不憍法性、不憍名字，亦不生于相似我慢，身口意业从智慧生，是故一切所作诸业非不随智。
　　“云何菩萨身业随智？所得身形殊胜微妙，众生见者即得调伏，身四威仪亦能调伏。离诸身过、身曲、身滓，其身清净相好庄严，诸根具足无有缺减，不恃此身而生憍慢，见下色者心亦不轻，自于其身不生贪著。观身法界及以身业，知是色已，念于法身，不求食身，以定为食，为调众生现受其施。常修圣行，所谓非为贪欲、瞋恚、愚痴受持清净戒拥护正法。菩萨摩诃萨具足如是随智身业，得大神力、无所畏力。以是力故，于诸佛土普示其身，如此世界所示色身，余诸世界亦复如是；放大光明遍照十方无量世界，其光柔软，众生遇者离烦恼热，离烦恼已受大快乐。是名菩萨身业随智。
　　“云何菩萨口业随智？所谓远离六十四种恶口之业，粗语、浊语、非时语、妄语、漏语、大语、高语、轻语、破语、不了语、散语、低语、仰语、错语、恶语、畏语、吃语、诤语、讇语、调语、诳语、恼语、怯语、邪语、罪语、哑语、入语、烧语、地狱语、虚语、慢语、轻语、不爱语、说罪咎语、失语、别离语、利恶语、两舌语、无义语、无护语、喜语、狂语、杀语、害语、系语闭语、缚语、打语、歌语、非法语、自赞叹语、说他过语、谤三宝语，是名六十四。善男子，菩萨摩诃萨远离如是恶口等事，凡有所说，说实、说真、说解脱、说如实、说随谛、说利众生、说随众生心实不实、说众乐闻、说一切声、说一切语、说净众生根、说令众生离于烦恼、说于佛语、说于甘露其声遍闻十方世界、说令众生永离苦恼、说于深义、说调众生、说不造作恶，是名菩萨口业随知。
　　“云何菩萨意业随智？住一心中能知一切众生之心，常在禅定现诸威仪，一切众魔、声闻、缘觉悉不能知心所缘处，终不生心欲自毁害方便害他，了一切法通达无碍，得如是心不受能受亦不证灭，是名菩萨意业随智。
　　“是名净印三昧根本。如是根本复有十种：一者、净初发心，二者、净菩提道，三者、净六波罗蜜，四者、净干慧故修于三昧，五者、净相，六者、净好，七者、净陀罗尼，八者、净如法住，九者、净于无失，十者、净三十七助道之法。是名为十。善男子，净印三昧具三十法：一者、内净，二者、外净，三者、心净，四者、憍慢净，五者、身净，六者、眼净，七者、一切众生无众生净，八者、一切法本性净，九者、一切法同一味净，十者、空无相愿净，十一者、解脱法门净，十二者、一切诸法入法界净，十三者、一切诸法入一性净，十四者、信心无坏净，十五者、无障碍净，十六者、一切解脱净，十七者、无为净，十八者、观十二因缘净，十九者、十力四无所畏净，二十者、无胜净，二十一者、一切法智净，二十二者、过去业净，二十三者、慈悲净，二十四者、不舍众生净，二十五者、破诸魔业净，二十六者、离内贪净，二十七者、离诸习气净，二十八者、一念知一切法净，二十九者、不失念心净，三十者、具足庄严净。菩萨具足如是等法，名净印三昧；得是三昧已，得八不共法。何等为八？所得世界金刚为地；一树之上种种枝叶、种种华果；一切众生不起烦恼；地狱、饿鬼、畜生之类，悉见菩萨坐菩提树，见已即得微妙快乐；金光遍照无量世界；一切大地六种振动；无一众生有娆害者；一念之智知一切法。是名为八。”
　　尔时，世尊即说颂曰：
　　“若知诸法如虚空，　净于本性不生灭，
　　即能净于如来印，　亦得住于定根本。
　　虽得供养心不喜，　呵责骂辱心不瞋，
　　修集慈悲心平等，　是则名为净印定。
　　远离一切诸憍慢，　离已其心不自高，
　　能呵烦恼诸结缚，　是则名为净印定。
　　其身永离诸恶业，　庄严妙相三十二，
　　具足清净于诸根，　亦复不生憍慢结。
　　见有下色丑陋者，　贫穷斯下心不轻，
　　为菩提故净说法，　是则名为净印定。
　　观察于身真实性，　坏于众生贪身想，
　　是故获得上法身，　远离一切杂食身。
　　常在禅定法喜食，　为众生故受揣食，
　　甘露上味增法命，　是则名为净印定。
　　爱乐圣行持佛戒，　远离贪欲恚痴等，
　　菩萨先自调其身，　然后复为众生说。
　　神通遍游诸十方，　为调众生演说法，
　　如彼色像示其身，　随其意趣为说法。
　　身出无量金色光，　遍照十方诸世界，
　　能坏众生烦恼热，　增长菩提心功德。
　　若有三恶苦众生，　遇已悉得无上乐，
　　皆得远离恶道苦，　信心成就修善业。
　　如来所说身净业，　为令众生净佛身，
　　若有能修如是业，　获得净身如先佛。
　　若有远离恶口业，　即得从智微妙声，
　　凡所演说众乐闻，　闻者皆得生善芽。
　　远离六十四恶口，　是人则能说甘露，
　　能说无为之大乘，　亦得善解众生语。
　　能离贪欲恚痴语，　演说甚深真实义，
　　其声遍闻十方界，　为众宣说实解说。
　　呵毁打害不瞋诤，　心常怜愍柔软语，
　　为众演说不可说，　说已其心不生慢。
　　若能清净如是业，　是人远离口诸恶，
　　如来所说口净业，　为令众生广长舌。
　　若有修集善意业，　是人一念知诸心，
　　常在禅定示威仪，　坏诸魔业心不高。
　　不受能受为众生，　了知真实不证灭，
　　一切众魔不知心，　声闻缘觉亦复然。
　　不生害心于自他，　能观甚深诸法界，
　　若欲得是净印定，　常当修集于十法。
　　清净庄严佛境界，　净于善法及六度，
　　具足功德及身相，　得无碍说陀罗尼。
　　如法而住净其心，　不失念心说无我，
　　离一切障慧无碍，　其意无失具功德。
　　修助菩提无放逸，　为诸众生说菩提，
　　无量世界身无碍，　演说正法化众生。
　　具足八种不共法，　获得无上大利益，
　　金刚为地树种种，　悉见菩萨坐菩提。
　　若欲具足如是德，　当修净印三昧定，
　　如来修集是定故，　获得功德不可议。
大方等大集经卷第九海慧菩萨品第五之二
　　“善男子，菩萨摩诃萨若欲获得净印三昧，应当修集净于菩提，远离一切滓浊之心。善男子，若不能见诸法性净，则为渴爱烦恼所污。一切诸法不可思惟，不作不行，清净寂静，无有尘垢亦无过失，毕竟清净如解脱性。法界不坏无有分别，实性法性无有差别。一切诸法空无相愿，如解脱性无碍平等，一切诸法亦复如是。若能如是正观察者，是名无浊。善男子，菩萨若能为诸众生说如是法，是名无滓。善男子，若有菩萨心无滓浊，是人则得净印三昧。”
　　海慧菩萨言：“世尊，如是三昧，其义甚深，不可说故；不可睹见，断数法故；难可解了，不可见故；是大智慧，摄诸法故；一切菩萨皆悉平等，无垢无滓，无诸障碍，无有住处，微妙难明，不可喻说，其性坚固犹如金刚，不生不灭，不破不坏，不系不缚，是大光明远离闇故；不可思议无垢清净，远离贪故；无有诤讼，修集慈故；不觉不观，离去来故；一切平等，如虚空故。世尊，观何因缘得是三昧？”
　　佛言：“善男子，譬如有人欲游虚空，大自庄严菩萨亦尔，欲得是定当大庄严，平等庄严一切诸法。何以故？世间之法从子得果。善男子，一切有为识为种子，此三昧者无有种子。何以故？而此三昧非眼识识，乃至非意识识，非作非色，非受非想非行非识，观一切法普皆平等，是名三藐三佛陀。善男子，非异相故名为生死，非异相故名为涅槃。善男子，随生死相即涅槃相。何以故？一切诸法本性净故。本性性者名为无性，夫无性者名无性相，若无相性即是无作，如是无作即是法性无有文字，若无文字即名为如；如前，中后亦尔，是名三世。夫三世者即名为空，空即无作，如是无作，何有作者？是故无作名之为空。若无作、作者，当知无法，若无法者，无求无愿；若无愿求，则无身口意业；无身口意业即名无碍；无碍者名为不出，不出不灭不住；不灭不住即无为相；无为相者，是名不住；不住者，谓无一切所作之业，意不住色乃至意不住行。若是四处意无住者是名无住，若无住者则不生于相似我慢，若无如是相似我慢则无增长，若无增长则无有因，若无有因则无觉观，若无觉观是名默然。善男子，如是等法其义甚深，若能信者即得解脱，永离颠倒烦恼障碍，即能受持过去、未来、现在诸佛所有法藏，是大船师、导师、商主、咒师、医师，则能供养三世诸佛，是名佛子，过于魔业，破诸魔众，不久当得净印三昧，能大庄严坚牢船舫，济渡众生于生死海。”
　　“世尊，云何菩萨能坏一切诸魔伴党？”
　　佛言：“菩萨若能不求诸法，尔时则能坏破魔众，不求一切境界因缘。善男子，有四种魔：一者、阴魔，二者、烦恼魔，三者、死魔，四者、天魔。善男子，若能观法如幻相者，是人则能破坏阴魔；若见诸法悉是空相，是人则能坏烦恼魔；若见诸法不生不灭，是人则能破坏死魔；若除憍慢，则坏天魔。复次，善男子，若知苦者能坏阴魔，若远离集破烦恼魔，若证灭者则坏死魔，若修道者则坏天魔。复次，善男子，若见一切有为法苦则坏阴魔，若见诸法真实无常坏烦恼魔，若见诸法真实无我能坏死魔，若见诸法寂静涅槃能坏天魔。复次，善男子，菩萨若能于身无贪，舍身施时回向菩提能坏阴魔；施时远离悭贪之心坏烦恼魔；若观财物一切无常能坏死魔；为众生故修悲布施能坏天魔。复次，善男子，若有菩萨不为我见受持净戒能坏阴魔；不为有贪受持净戒坏烦恼魔；若为远离生死过失受持净戒能坏死魔；若能生心令毁禁者悉持净戒，受持净戒则坏天魔。复次，善男子，若有菩萨不见我忍、我修于忍则坏阴魔，不见众生有修忍者坏烦恼魔，不见生死则坏死魔，不见菩提则坏天魔。复次，善男子，若有菩萨勤修精进，其身寂静则坏阴魔；勤行精进，其心寂静坏烦恼魔；勤行精进，观法无生能坏死魔；勤行精进，为调众生令转生死则坏天魔。复次，善男子，若有菩萨不为五阴修集禅定能坏阴魔，不著界处修集禅定坏烦恼魔，不著入处修集禅定能坏死魔，所有诸善回向菩提能坏天魔。复次，善男子，若有菩萨知阴方便能坏阴魔，知界方便坏烦恼魔，知入方便能坏死魔，以如是等种种方便回向菩提能坏天魔。复次，善男子，若有菩萨观一切法皆是空相能坏阴魔，观一切法悉是无相坏烦恼魔，观一切法悉是无愿能坏死魔，具是三法回向菩提能坏天魔。复次，善男子，若有菩萨观身身处不觉不著能坏阴魔，观受受处不觉不著坏烦恼魔，观心心处不觉不著能坏死魔，观法法处不觉不著能坏天魔。作如是观，终不失于菩提之心，是人则能坏破四魔。
　　“善男子，若著我者则增魔事。菩萨摩诃萨亦知有我，亦知无我。若有法非有我、非无我，如是则无一法增减。一切众生无明所覆，是故菩萨为欲庄严无上大乘，非为我故而发庄严，发庄严已作是思惟：‘谁庄严法坚固不坏？我当庄严！我亦不为坏我、众生、寿命、士夫而行庄严，为破众生著我邪惑、众生、寿命、士夫等见而行庄严。众生颠倒见是五阴常、乐、我、净，我当为说如是无常、苦、空、无我，为令众生得真实智。’若有众生心有愿求，当知是人即名为著。若不愿求则无有著，若不著者是人不诳，若不诳者得真实智，知于过去、未来、现在，不著过去、未来、现在。何以故？过去已尽，未来未至，现在不住。若于三世不作著想，名不颠倒，名菩萨行。了知一切众生诸行，知已了了说业及果，亦知贪行、瞋行、痴行，知有众生行于贪欲庄严于瞋，行于瞋恚庄严于贪，行于愚痴庄严于贪，行于贪欲庄严于痴，行于瞋恚庄严于痴，行于愚痴庄严于瞋。
　　“善男子，有诸众生于色生贪，于声生瞋。复有众生于声生贪，于色生恚。复有众生于香生贪，于味生恚。复有众生于味生贪，于香生恚。复有众生于触生贪，于法生恚。复有众生于法生贪，于触生恚。复有众生贪欲羸劣，瞋恚猛健。复有众生贪欲猛健，瞋恚羸劣。复有贪羸痴健，痴羸贪健，瞋羸痴健，痴羸瞋健。或有众生为色调伏，非为声香味触法等；有为声调伏，非为色香味触法等；有为香调伏，非为色声味触法等；有为味调伏，非为色声香触法等；有为触调伏，非为色声香味法等；有为法调伏，非为色声香味触故。复有众生心寂静故而得调伏，非身寂静而得调伏。或有众生身寂静故而得调伏，非心寂静而得调伏。或有众生闻说无常而得调伏，非因于苦、不净、无我而得调伏。或有众生闻说苦故而得调伏，非因无常、不净、无我而得调伏。或有众生闻说不净而得调伏，非因无常、苦、无我等而得调伏。或有众生闻说无我而得调伏，非因无常、苦、不净等而得调伏。复有众生见身神通而得调伏，非他心智而得调伏；或有众生因他心智而得调伏，非因神通而得调伏。
　　“善男子，有诸众生勤修精进迟得解脱，有少精进速得解脱，有勤精进速得解脱，有少精进迟得解脱，有因解脱非缘解脱，有缘解脱非因解脱，有因缘解脱非因缘解脱。有诸众生观于内法而得解脱，非观于外；有观于外而得解脱，非观于内；有观内外而得解脱；有不观内外而得解脱。有诸众生因乐行故而得解脱，非因苦行；有因苦行而得解脱，非因乐行；或因苦乐而得解脱；或有不因苦行、乐行而得解脱。有诸众生因赞美故而得调伏，非因呵责；或因呵责而得调伏，非因赞美；或因赞毁而得调伏；或有不因而得调伏。有诸众生因逆说法而得调伏，不因顺说；或有因顺而得调伏，不因于逆；或因逆顺而得调伏；或有非因逆顺说法而得调伏。有诸众生因闻略说而得调伏，非因于广；或有因广而得调伏，非因于略；有因广略而得调伏；或有不因广略说法而得调伏。有诸众生因四真谛而得调伏，有因念处而得调伏，有因正勤而得调伏，或因如意而得调伏，或因五根而得调伏，或因五力而得调伏，或因七觉而得调伏，或因八道而得调伏。
　　“善男子，众生之行不可思议，众生之心亦不可思议，众生调伏不可思议，所入法门不可思议，众生境界不可思议。菩萨摩诃萨获得如是不可思议智，然后乃知一切众生所行之行不可思议。善男子，譬如罗网多有诸结，有人在中以咒术力，破网得出随意而去；菩萨摩诃萨亦复如是，入众生中以智咒力，坏烦恼网随意自在，虽未证得阿耨多罗三藐三菩提，而能通达众生所行。”
　　尔时，舍利弗白佛言：“世尊，菩萨摩诃萨初发无上菩提心时，闻诸众生有如是行，不惊不怖，是事实难不可思议。”
　　佛言：“舍利弗，于意云何？如师子子，虽复初产，闻师子吼，有怖畏不？”
　　“不也，世尊。”
　　“菩萨摩诃萨初发无上菩提心时，闻众生行亦复如是。舍利弗，于意云何？火势虽小，畏干薪不？”
　　“不也，世尊。”
　　“菩萨摩诃萨初发无上菩提心已，得智慧火亦复如是。舍利弗，如来今以非喻为喻。舍利弗，譬如猛火与诸干薪，结期七日当大战斗。尔时，一切干树草木种种枝叶悉共聚合如须弥山。尔时，猛火有一亲友而语之言：‘汝今何故，不自庄严多求援助？彼薪众多，汝唯一己，何能当之？’时火答言：‘彼怨虽多，我力能敌，不须伴党。’舍利弗，菩萨摩诃萨亦复如是，虽诸烦恼悉共和合其势炽盛，菩萨智慧力能消伏。舍利弗，菩萨摩诃萨有二种力：一、烦恼力，二、智慧力。菩萨若无烦恼力者，则不能共诸众生行，亦不能知众生行处，亦当证于声闻、缘觉。是故菩萨以烦恼力遍游诸有不生怖畏，是名菩萨行于方便。
　　“舍利弗，如小毒蛇不须伴侣，初发心者亦复如是。舍利弗，譬如萤火虽有无量千万亿数，不能障蔽日之光明；菩萨摩诃萨亦复如是，虽有烦恼无量无数，不能障蔽菩萨智光。舍利弗，如阿伽陀一丸之药能破大毒；菩萨智慧亦复如是，小智慧药能坏无量大烦恼毒。舍利弗，譬如天降一味之水，随地差别得种种味；菩萨摩诃萨一解脱智亦复如是，随众生根说种种异。舍利弗，如阎浮树下有金泥，是金泥中有种种宝；菩萨摩诃萨初发菩提金泥心中，亦复有声闻、辟支佛宝。舍利弗，如余小王，一切悉属转轮圣王；一切人天亦复如是，悉来归属初心菩萨。舍利弗，如薄福人不遇宝雨；若不能于无量佛所种诸善根，则不能发菩提之心。舍利弗，无甘蔗子则无种种石蜜诸味；若无菩提心者，亦无种种三宝诸味。舍利弗，如耆婆医王常作是言：‘天下所有无非是药。’菩萨亦尔，说一切法无非菩提。舍利弗，如阿修罗王尽其势力，不能遮障日月之道；一切魔众亦复如是，尽其势力不能遮障勤行菩萨修菩提道。舍利弗，如色界天宫殿屋宅依空而住；勤行菩萨所得菩提，亦复如是依空而住。舍利弗，譬如虚空悉能容受一切万物，而是虚空初无增减；无量佛法亦复如是，虽有菩萨发心推求，而是佛法亦无增减。舍利弗，譬如有人任力游空，而虚空性无增无减；菩萨亦尔，住其信力行于佛智，而是佛智亦无增减。舍利弗，譬如陶师未成器时不得器名；菩萨善法亦复如是，未发心时亦不得名。舍利弗，如人已见转轮圣王，则不求见诸余小王；菩萨亦尔，若已发起菩提之心，则不更发声闻、缘觉心。舍利弗，如余处中不出众宝，众宝要出于大海中。舍利弗，声闻宝中不出三宝，三宝要从菩萨宝出。舍利弗，譬如太子不名为王，非不名王；菩萨摩诃萨亦复如是，非名为佛，非不名佛。舍利弗，譬如小宝亦不可轻。何以故？如是小宝能作大事，多所利益。菩萨亦尔，初发心时亦不可轻。舍利弗，我今为诸菩萨摩诃萨说如是喻，若有菩萨闻是诸喻即得安乐。”
　　尔时，世尊即说颂曰：
　　“若欲证得于佛道，　应当除灭疑网心，
　　勤修无上信心者，　即能获得于菩提。
　　若修净印三昧者，　宣说诸法皆如梦，
　　无量世中净其心，　即能得证正觉道。
　　佛所得道非身业，　亦非口意二业等，
　　无为真实性亦尔，　是故不可以喻说。
　　佛道无对不可见，　非眼识界如虚空，
　　非是一切诸情根，　又非诸根之境界。
　　非相非阴非入界，　非是心意受想识，
　　非知非知之境界，　是故佛境不可知。
　　诸佛大悲难思议，　无量无边无障碍，
　　无字无声不可说，　是故无能知佛界。
　　若有众生无量世，　亲近善友听正法，
　　闻已即得大福德，　常受妙乐如先佛。
　　一切诸魔不得短，　诸根调伏行乐处，
　　能以方便坏四魔，　如法而住行佛界。
　　若行如是菩提道，　即得菩提为人说，
　　能渡众生生死海，　能破一切大邪见。
　　即得无上相好等，　成就十力四无畏，
　　能知众生烦恼行，　能坏一切诸有道。
　　若有菩萨勤精进，　即能破坏诸烦恼，
　　如火能焚干草木，　菩提心能烧烦恼。”
　　尔时，世尊复告海慧菩萨言：“善男子，菩萨摩诃萨勤行精进，易得阿耨多罗三藐三菩提。谁有修行勤精进者，当知是人即有菩提。谁有精进，是人即具檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，能自利益亦利于他。
　　“善男子，过去无量劫有佛世尊，号勤精进如来、应、正遍知、明行足、善逝、世间解、无上士、调御丈夫、天人师、佛世尊，国名善见，劫名华聚。尔时，世界大水弥满，其水出生八万四千上妙莲华，一一纵广满十由旬，有无量亿金色光明，其香微妙。阿迦腻吒诸天见已，多受安乐，作如是言：‘是世间中多有莲华，当知亦当多有佛出。’是故此劫名曰华聚。是时，彼国寂静无声；以寂静故，无量世界诸菩萨等常乐观察；以观察故，各各皆得喜行三昧，是故彼世名曰善见。其国多有七宝林树楼阁殿舍，众生安乐如兜率天，多饶饮食，易获神通，无有女身一切化生，亦无二道，皆修大乘。
　　“尔时，彼佛有三万六千出家菩萨皆悉获得不退转心，无量人天初发菩提坚固不退。彼佛世尊常乐宣说勤精进行。时大众中有一菩萨，名坚固庄严，从座而起，前礼佛足，长跪合掌，作如是言：‘世尊，云何菩萨勤行精进？’佛言：‘善男子，勤行精进凡有四法。何等为四？一者、发心，二者、作心，三者、观心，四者、如法住。如是四法即是具足佛法因缘。何以故？善男子，发者即是生善法因，作者名为增善法因，观者名为利众生因，如法住者名入一切佛法因缘。又复发者求闻正法，作者闻已能说，观者善思惟义，如法住者如说而住。又复发者调伏悭心，作者能一切施，观者为众生施回向菩提，如法住者不求施果。又复发者求觅受人，作者见来求者生慈愍心，观者观财无常，如法住者不求果报。又复发者如法求财，作者求于净命，观者于不坚物修于坚法，如法住者一切舍时不生憍慢。又复发者离诸恶戒，作者至心受持诸净禁戒，观者至心调伏毁禁之人，如法住者净持禁戒不生憍慢。又复发者净于口业，作者净于身业，观者净于意业，如法住者修集善法。又复发者远离瞋心，作者修集忍辱，观者将护自他，如法住者修忍辱已不生憍慢。又复发者常乐教化邪见众生，作者能坏众生瞋恚之心，观者不见内外，如法住者远离一切烦恼诸结。又复发者远离懈怠，作者勤修精进，观者调伏一切懈怠众生，如法住者劝诸众生令修精进。又复发者名为善慈，作者所作已竟，观者不求余乘，如法住者不失无上菩提之心。又复发者庄严禅支，作者庄严三昧，观者终不生于相似我慢，如法住者破坏众生行恶之心。又复发者庄严念心，作者庄严诸有，观者其意坚固，如法住者勇健无怯。又复发者名如法因，作者名如方便，观者名为门户，如法住者名为解脱。又复发者谓求名字，作者持于文字，观者字不可说，如法住者远离文字。又复发者离恶知识，作者亲近善友，观者于善友所至心听法，如法住者不谬解义。又复发者乐于舍家，作者远离怨亲，观者求于善法，如法住者不随他意。又复发者所谓少欲，作者所谓知足，观者易养易满，如法住者善知时宜。又复发者如戒而学，作者于戒不漏，观者如意学戒，如法住者如慧学戒。又复发者檀波罗蜜、尸波罗蜜，作者羼提波罗蜜、毗梨耶波罗蜜，观者禅波罗蜜、般若波罗蜜，如法住者智波罗蜜、方便波罗蜜。又复发者行施摄取，作者软语摄取，观者利他摄取，如法住者同利摄取。又复发者所谓大慈，作者所谓大悲，观者所谓大喜，如法住者所谓大舍。又复发者护持正法，作者净于福田，观者庄严相好，如法住者调伏众生。又复发者实知阴魔，作者离烦恼魔，观者坏于死魔，如法住者摧伏天魔。又复发者谓身念处，作者谓受念处，观者谓心念处，如法住者谓法念处。又复发者了了知苦，作者远离于集，观者证真实灭，如法住者谓修于道。又复发者所谓信根，作者谓精进根，观者所谓念根，如法住者所谓慧根。又复发者谓七觉分，作者谓八正道，观者谓舍摩他，如法住者毗婆舍那。善男子，如一切行皆名为发，修一切善悉名为作，一切净心名之为观，知一切业名如法住。’
　　“善男子，彼佛复告坚固庄严：‘善男子，勤精进者寂静其心，心若寂静即是精进，若坏贪身即是精进，若知身意即是精进，断我我所即是精进，断诸系缚即是精进，障烦恼尽即是精进，若能远离一切障碍即是精进，若能除却十种憍慢即是精进，能坏贪恚即是精进，若能远离无明有爱即是精进，若不放逸者修于善法即是精进，若能真实观内外入即是精进，若真实知阴界诸入即是精进，心寂静者即是精进，破坏疑心即是精进，若于三世不分别者即是精进，若观法界不动转者即是精进，若不漏者即是精进，若不害者即是精进，若不生悔即是精进，若不求者即是精进，若不灭者即是精进，若不作者即是精进，若无增减即是精进，无上无下即是精进，不舍不著即是精进，不缚不解即是精进，不去不来即是精进，不生不灭即是精进，非有放逸非不放逸即是精进，无作作者即是精进，无闇无明即是精进，非见非不见即是精进。’
　　“善男子，彼佛说是精进法时，无量菩萨得无生忍。善男子，今此会中五千菩萨亦得如是无生忍法，七千天人发阿耨多罗三藐三菩提心。善男子，尔时坚固庄严菩萨闻是法已，为得如是无量法故，勤修精进获得下忍，为求法故不坐不卧乃至命终；既舍身已得生梵世，受梵天身于无量世，供养于佛听受正法，于彼劫中，周遍供养八万四千诸佛如来，听受正法勤行精进。善男子，汝知尔时坚固庄严岂异人乎？即我身是。善男子，我久具足是精进故，超弥勒等诸大菩萨先成正觉。是故我言谁有精进，当知是人即有菩提。善男子，我勤精进，犹尚难得阿耨多罗三藐三菩提，况懈怠耶？若有菩萨能精进者，是人则能自利利他。”
　　尔时，世尊即说颂曰：
　　“我念过去无量世，　华聚劫中精进佛，
　　善见世界水弥满，　出生八万四千华。
　　其国犹如兜率天，　丰饶饮食无女身，
　　不由父母悉化生，　亦无二道纯一乘。
　　十方世界诸菩萨，　观善见国受安乐，
　　三万二千出家众，　无量人天发菩提。
　　尔时彼佛赞精进，　唯为坚固菩萨说，
　　若能发心勤修善，　系心思惟如法住。
　　尔时世尊为我故，　分别广说是四句，
　　发菩提心如法行，　思惟得忍如法住。
　　若求正法名初发，　如法而说名为作，
　　受义不谬善思惟，　修集于忍如法住。
　　若勤行施是初发，　求觅受者名为作，
　　明见无常善思惟，　不观二相如法住。
　　如法求财是初发，　清净活命是名作，
　　破坏悭心善思惟，　不求憍慢如法住。
　　远离恶戒是初发，　不漏护戒是名作，
　　调伏毁戒善思惟，　戒净无慢如法住。
　　远离恶口是初发，　其心寂静是名作，
　　其心寂静善思惟，　诸法寂静如法住。
　　远离害心是初发，　修集忍辱是名作，
　　将护自他善思惟，　忍不生慢如法住。
　　诱喻瞋者是初发，　远离恶人是名作，
　　内外寂静善思惟，　不著我心如法住。
　　远离懈怠是初发，　勤修精进是名作，
　　知于真实善思惟，　修集于道如法住。
　　始求善法是初发，　求已毕竟是名作，
　　念心受持善思惟，　不失于法如法住。
　　求于禅支是初发，　修集三昧是名作，
　　无相似慢善思惟，　无有过失如法住。
　　念慧之心是初发，　获得法门是名作，
　　拥护正法善思惟，　勇健精进如法住。
　　正念因缘是初发，　修善方便是名作，
　　观于内法善思惟，　得解脱已如法住。
　　始求文字是初发，　通达解了是名作，
　　知不可说善思惟，　了无文字如法住。
　　远离恶友是初发，　亲善知识是名作，
　　闻已如闻善思惟，　不远离法如法住。
　　佛法出家是初发，　除舍怨亲是名作，
　　修集善法善思惟，　不随他意如法住。
　　少欲知足名发作，　乐于寂静善思惟，
　　住寂静已说无诤，　亦自修集如法住。
　　从戒而学是初发，　不行漏戒是名作，
　　无戒之戒善思惟，　从智慧戒如法住。
　　不说世事是初发，　常乐寂静是名作，
　　易养易满善思惟，　观察无常如法住。
　　乐修施戒是初发，　忍辱精进是名作，
　　修禅智慧善思惟，　修智方便如法住。
　　行施摄取是初发，　软语摄取是名作，
　　利益众生善思惟，　自利利他如法住。
　　修集慈悲名发作，　不别三世善思惟，
　　为诸众生净身心，　修集喜舍如法住。
　　获得正法是初发，　清净福田是名作，
　　庄严自身善思惟，　调伏众生如法住。
　　破坏阴魔是初发，　离烦恼魔是名作，
　　能坏死魔善思惟，　摧魔怨敌如法住。
　　修集身念是初发，　修集受念是名作，
　　修集念心善思惟，　修集法念如法住。
　　了了知苦是初发，　远离于集是名作，
　　证灭真实善思惟，　修于正道如法住。
　　修于信根是初发，　修集诸力是名作，
　　修念三昧善思惟，　修于智慧如法住。
　　身心寂静是初发，　远离邪见是名作，
　　观于名色善思惟，　精进不悔如法住。
　　无我我所是名发，　无缚无解是名作，
　　无去无来善思惟，　法性不动如法住。
　　远离憍慢是初发，　除去贪恚是名作，
　　观十二缘善思惟，　离痴有爱如法住。
　　若能远离一切相，　破坏所有诸障碍，
　　具足十力四无畏，　能说功德勤精进。
　　如来说是精进法，　十千众生悟无生，
　　五千菩萨得法忍，　无量人天发菩提。
　　坚固庄严我身是，　精进超过诸菩萨，
　　若欲获得上真道，　当修精进如先佛。”
　　尔时，修悲梵天语海慧菩萨言：“所言佛法，佛法者，云何名佛法？”
　　海慧菩萨言：“梵天，佛法者名一切法，一切法者名为佛法。如佛法性即一切法性，如一切法性即佛法性，佛法性、一切法性无有差别。一切法寂静，佛法亦寂静；一切法空，佛法亦空。梵天，一切法即十二因缘，菩提者亦十二因缘。”
　　梵天言：“善男子，夫佛法者，将不过于三界法耶？”
　　“梵天，三界、佛法性无差别。三界平等，佛法平等，无有二相。善男子，譬如虚空无有增减；佛法亦尔，无增无减，性是空故无上无下。梵天，若善男子欲见佛法，当作是观。复次，梵天，夫佛法者，非处非非处，非生非灭，非青黄赤白班驳琉璃虚空界色、杂色、无色，非有形质方圆修短，无相无相相，无缚无解，无如是相，名为佛法。无相无句无有文字，清净寂静，空义、无相义、无聚义、毕竟无出义、觉知义，不可宣说，不可睹、不可见者名寂静义，寂静义者即是空义，空义者即无聚义，无聚义者即真实义，真实义者即是毕竟不出之义，毕竟不出义者即不灭义，不灭义者即无处义，无处义者即是法性，法性者即是佛法，是名学法、名阿罗汉法、名缘觉法、名为佛法。如是佛法及余诸法，亦无住处不出不灭，无色形质方圆修短，无智相貌，无明无闇，一切诸法等无差别。求佛法者，谓佛佛法及一切法。菩萨摩诃萨坐于道场菩提树下，乃能了了真实知见。何以故？诸佛正法无住处故，一切诸法亦无住处；佛法不可得，一切诸法亦不可得；佛法平等，一切诸法亦复平等。若无因缘即无种性，若无种性即无出灭，若无出灭即名真实，真实知者即是实性。过去、未来、现在诸法即是佛法。何以故？通达三世无障碍故。无障碍者即是佛智，佛智者即是十八不共之法，不共之法者摄一切法，是故诸法即是佛法，诸法、佛法无二无别。”
　　梵天言：“善男子，汝今了了见佛法不？”
　　“梵天，佛法非色不可睹见，汝云何言了了见耶？一切诸法悉不可见。夫了了者即是佛法，无有二相。”
　　梵天言：“善男子，如来何故，说佛知见一切诸法？”
　　“梵天，如来佛法若有定相，可得说言了了知见。”
　　“善男子，佛法无耶？”
　　“梵天，法若无定，不可说有，不可说无。若不可说有无相者，云何得言了了知见？”
　　“善男子，如来云何说于佛法？”
　　“梵天，如说虚空，虚空之性实无定相，佛法亦尔。”
　　“善男子，佛法如是不可思议。菩萨初发菩提心时，闻如是法，不惊不怖，不可思议，正觉之性亦不可思议。”
　　“梵天，佛所说者，乃能发是菩提之心，是故闻之不生怖畏。梵天，若有著者则生怖畏，若不著者不生怖畏；惜身命者则生怖畏，不惜身命无所怖畏；有障碍者则生怖畏，无障碍者无所怖畏；著我我所则生怖畏，断我我所无所怖畏。”
　　“善男子，菩萨摩诃萨有何力故闻深佛法不生怖畏？”
　　“梵天，有八种力，闻深佛法不生怖畏。何等为八？一者、信力，二者、善友力，三者、多闻力，四者、善根力，五者、善思惟力，六者、破憍慢力，七者、大慈悲力，八者、如法住力。梵天，菩萨具足如是八力，闻说深法不生怖畏。”
　　尔时，世尊赞海慧菩萨言：“善哉！善哉！善男子，善能宣说菩萨诸力。实如汝言，菩萨具足如是诸力，闻深佛法不生怖畏。善男子，一切言说名之为声。菩提之性，亦不可说，亦不可见，不可说见名第一义。如来了了知见如是不可宣说，愍众生故而为宣说菩提，非心亦非心数，何况声字？善男子，如来怜愍诸众生故觉甚深法，觉甚深法已，无知无觉，无心心数，无声无字，不可宣说，为众生故说有文字、音声、次第。善男子，譬如虚空非是色法，不可睹见，非对非作。善男子，有人善画，画空作像，若男、若女、若象、若马，如是之人可思议不？”
　　“不也，世尊。”
　　“善男子，是犹可信。如来世尊知不可说，而能演说，是事甚难！虽复说此不可说法，然真实知性不可说。善男子，若闻是法不惊不怖，当知是人久于无量诸如来所种诸善根。善男子，如是经典不可思议。若有人能受持读诵，书写解说，是人则能受持一切诸佛法藏，摄取一切众生解脱。善男子，若有菩萨了了得见无量世界所有诸佛，见已即以上妙七宝满是世界，持用奉献诸佛世尊，是人福德宁为多不？”
　　“甚多，世尊，如是功德难以喻说。”
　　“善男子，不如有人拥护正法为怜愍故，受持读诵解说是经。何以故？法施之施胜于食施。夫食施者即是世施，法施之施是出世施。善男子，若人能护佛正法者，即为四摄。何等为四？一、为佛摄，二、为天摄，三、为福摄，四、为智摄。佛摄众生，复有四事：一者、常得亲近诸佛，二者、诸魔不得其便，三者、获得无尽陀罗尼，四者、得住不退转地。天摄众生，亦有四事：一者、说法之处诸天清净，二者、说法之时众乐受听，三者、终不为他因缘所害，四者、不信者信。福摄众生亦有四事：一者、庄严于身，三十二相、八十种好；二者、庄严于口，凡所演说众生乐闻；三者、庄严佛土；四者、庄严种姓，所谓释、梵、转轮圣王。智摄众生亦有四事：一者、知众生根如意说法，二者、知众生病苦随病施药，三者、得大神通游诸佛土，四者、了了通达法界。善男子，若欲获得如是功德，应当勤心护持正法。”
　　尔时，世尊即说颂曰：
　　“若能护法生怜愍，　受持是经及广说，
　　我说千分中一分，　犹如大海取一渧。
　　知恩念恩念如来，　是人可信付法藏，
　　供养无量十方佛，　如是则能护佛法。
　　虽施无量国珍宝，　不如至心诵一偈，
　　法施最妙胜食施，　是故智者应护法。
　　十方诸佛天龙神，　功德智慧所摄取，
　　庄严修行诸相好，　是人皆由护正法。
　　常遇诸佛善知识，　常闻无上真实道，
　　速得无量陀罗尼，　是人皆由护正法。
　　身口意戒得清净，　具大神通游诸国，
　　不退菩提具六度，　是人皆由护正法。
　　世界微尘可说尽，　护法功德不可量，
　　欲得不可宣说知，　应当坚心护正法。”
　　尔时，众中有一菩萨，名功德宝光，即从坐起，头面敬礼，长跪合掌，前白佛言：“世尊，如来于是大经典中，说言佛法不可宣说。若不可说，云何可护？”
　　佛言：“善哉！善哉！善男子，如是，如是，如来正法实不可说。如来觉知不可说法，如是正法虽不可说而有字句，以字句故可得宣示，如是字句受持读诵、书写解说，是名护法。善男子，复有护法，见有受持读诵、书写解说之者，恭敬供养，亲近礼拜，尊重赞叹，生于师想，拥护供给衣服、饮食、卧具、汤药、房舍、灯烛，闻其所说称赞善哉，护其种姓所住宅舍，亦复护其侍使之等，闻恶隐蔽，闻善称扬。善男子，若能拥护是持法者，是人即能护佛法僧。复次，善男子，若有能修空无相愿，是人即是护持正法。复次。善男子，见有诽谤方等经者，不与同止，言语谈论调伏其罪，是人即是护持正法。复次，善男子，若有人能修集悲心无饮食想，怜愍众生，宣说正法，是名护法。复次，善男子，不惜身命受持读诵、书写解说如是等经，是名护法。复次，善男子，若有听法一字一句，往一由旬乃至七步入出息顷，是名护法。
　　“善男子，过去无量阿僧祇劫，有佛号曰大知声力如来、应、正遍知、明行足、善逝、世间解、无上士、调御丈夫、天人师、佛世尊，国名净光，劫名高显，其土纯是青琉璃宝。诸菩萨众一切成就无量势力，具足神通，智慧无碍。一切菩萨悉受天身，至心听法，无有出家、在家差别。尔时，世尊为护法故，与诸大众颁宣正法。彼时，会中有一菩萨，名曰法慧，白佛言：‘世尊，何等是法而言拥护？’佛言：‘善男子，夫六入者乐求境界，若能遮止是名护法。善男子，眼识于色是名非法，若能远离是名护法；乃至意识于法亦复如是。善男子，若见眼空见已，不观于色，不著于识，是名为法；若能真实知如是法，是名护法。乃至若见意空，见已不观于法，不著于识，是名为法；若能真实知如是法，是名护法。善男子，若法能生法，于是法中不求不取，心不贪著，是名护法。若有见法能生邪见，于是见中不求不取，心不贪著，是名护法。若有无明不能净心，于是垢中不求不取，心不贪著，是名护法。善男子，若有一法求取之后不能施人，此法非法，亦非比尼。若能施者，即是正法，即是比尼。若有无取无求无施，即是正法，即是比尼。夫取求者，即是非道；若不施，即是非法，即非比尼。若能施者，即是正法，即是比尼。不取不求不施，即是不出不生不灭；若非出生灭，云何可施？不可施者乃名为法，乃名比尼。何以故？未生烦恼作障因缘故。是故无尽，无尽者无出，无出者名为法，名为比尼。于如是法不求不取，是名护法。’善男子，尔时彼佛说是法时，三万二千菩萨得无生法忍。
　　“海慧菩萨言：‘世尊，如我解佛所说义者，法及非法是名为法。何以故？若有分别法、非法者，是人不名护持正法。若作法相，是名非法。世尊，若能了达见一切法是无法者，是名第一真实之义。世尊，若无法、无非法即是无数，若无数者即是实性，实性者名为虚空，虚空之性无边无节；法性亦尔，法性、实性无有差别。何以故？无边无节故。若有菩萨见如是等，即真实见。世尊，我不见一法，以不见故，不见有增，不见有减。世尊，我如是见，将不诽谤如来说耶？是实见不？’‘善男子，如是见者，不谤如来，是真实见。’说是法时，海慧菩萨及万天人得无生忍。善男子，汝知尔时海慧菩萨岂异人乎？即我身是。是故我于无量世中，所求正法今以付汝。”
　　尔时，众中有六万亿诸菩萨等，同共发声白佛言：“世尊，我等当共拥护正法，受持广说。”
　　佛言：“善男子，汝今云何如法而住护持正法？”
　　山王菩萨即作是言：“世尊，惜身命者不能护法；我不惜命，如法而住，故能护法。”
　　功德山王菩萨言：“世尊，有贪利者不能护法；我无贪利，故能护法。”
　　宝幢菩萨言：“世尊，若见有法、非法二相，不能护法；我无二相，故能护法。”
　　福德藏菩萨言：“世尊，具烦恼者不能护法；我有智力，已远离之，故能护法。”
　　持炬菩萨言：“世尊，不破闇者不能护法；我今破闇，故能护法。”
　　电光菩萨电光菩萨言：“世尊，若随他心不能护法，我随自意，故能护法。”
　　遍藏菩萨言：“世尊，不调诸根不能护法；我今调伏，故能护法。”
　　净光菩萨言：“世尊，若作种种诸法相者，不能护法；我今于法无种种相，故能护法。”
　　增行菩萨言：“世尊，心狂乱者不能护法；我修三昧，故能护法。”
　　商主菩萨言：“世尊，不知道者不能护法；我今了知，故能护法。”
　　善念菩萨言：“世尊，有疑心者不能护法；我已断疑，故能护法。”
　　善见菩萨言：“世尊，不如法住，不能护法；我如法住，故能护法。”
　　慧光菩萨言：“世尊，愚痴之人不能护法；我今修智，故能护法。”
　　平等菩萨言：“世尊，取怨亲相不能护法；我今平等，故能护法。”
　　法行菩萨言：“世尊，不知众生诸根境界，不能护法；我今知之，故能护法。”
　　神通王菩萨言：“世尊，见我我所不能护法；我今不见。故能护法。”
　　师子吼菩萨言：“世尊，不知佛性，不能护法；我今知之，故能护法。”
　　弥勒菩萨言：“世尊，若远菩提，不能护法；我今已近，故能护法。”
　　功德聚菩萨言：“世尊，若无无量功德聚者，不能护法；我今已有，故能护法。”
　　文殊师利言：“世尊，如是等语悉是谬语。何以故？如来世尊坐于道场菩提树下不得一法，汝云何言‘我当护法’？世尊，我于诸法不取不舍，为众生故修集悲心，不护不舍。”
　　尔时，佛赞文殊师利言：“善哉！善哉！善男子，如来昔坐菩提树下实无所得，无所得故便从中起。”
　　文殊师利言：“如来真实坐于道场菩提树耶？何故而言从坐而起？世尊，如来若坐菩提树下，如来世尊则有二相：一者、如来，二者、菩提。如来世尊已离二相。”
　　佛言：“善男子，菩提、众生一切法性等无差别，一味一性。如来坐于菩提树下见如是法，是故名为逮得菩提。我都不见离菩提外别有一法，见一切法皆悉平等。而是平等不入于数，是故平等名为无碍，以是因缘，如来名为一切无碍。善男子，若能如是见如来者，是人即得如来解脱；得解脱已，则能如是真实知见。”
　　说是法时，海慧菩萨所将眷属诸菩萨等，欢喜踊跃，各作是言：“我等今者得大利益，现见释迦牟尼如来，及见文殊师利菩萨！世尊，随是经典所住世界，当知其土得大利益。若有供养是经典者，及有受持读诵、书写、广说其义，亦得利益。”
　　尔时，世尊告诸菩萨言：“汝今知得何等利益？”
　　诸菩萨言：“世尊，我等当以如是之义咨问文殊。”诸菩萨言：“文殊师利，云何名为得大利益？”
　　文殊师利言：“有十利益。何等为十？佛出于世见已生信，既生信已听受正法，闻正法已永坏疑心，坏疑心已得清净命，得清净命已不为利说法，彼闻法已发菩提心，既发心已坚固不退，心不退已如法而住，如法住已得无生忍。诸善男子，是名十利不可思议。”
　　说是法时，三万六千众生发阿耨多罗三藐三菩提心；三千大千世界大地六种震动，出金色光。
　　尔时，海慧菩萨白佛言：“世尊，是大乘经能多利益无量众生。何以故？一切众生因大乘故，得人天乐及涅槃乐。世尊，夫大乘者，何法摄取？何法利益？何法难得？何法障碍？何因缘故名为大乘？”
　　佛言：“善男子，有一法摄取大乘，所谓初发菩提之心，既发心已修不放逸。复有一法，明信业果。复有一法，观十二缘。复有一法，于诸众生其心平等，乐修大慈。复有一法，谓不退失菩提之心。复有一法，所谓念佛。复有一法，如法住已念于正法。复有一法，以不退心念于众僧。复有一法，不失道心念于净戒。复有一法，远离烦恼心念于舍。复有一法，欲得无量寂静之身专念于天。复有一法，念欲安隐一切众生。复有一法，勤行精进。复有一法，欲令众生悉得解脱，得解脱已受于喜乐。复有一法，乐求正法。复有一法，远离退心为众说法。复有一法，于听法者生爱念心。复有一法，于说法者乐为供养。复有一法，于正法中生药树想。复有一法，于自己身生大医想。复有一法，至心专念护持正法。复有一法，绍隆三宝不令断绝。复有一法，远离懈怠。复有一法，所谓知足。复有一法，于一切财无贪悭想。复有一法，自持戒已能化毁禁。复有一法，自修忍已，能化众生令离瞋心。复有一法，得少利益生大恩想。复有一法，少得恩分生大报想。复有一法，自持净戒不轻毁禁。复有一法，破于憍慢。复有一法，至心求觅听法之人。复有一法，离恶知识。复有一法，至心修善。复有一法，不随他意。复有一法，调伏诸根。复有一法，于法师心如如来想。复有一法，不惜身命护持正法。复有一法，行于世法不为沾污。复有一法，不惜身命求于正法。复有一法，调伏众生受苦不恨。复有一法，如来现在、若涅槃后，供养塔像等无有二。复有一法，众生不请乐为善友。复有一法，于好物中心无贪著。复有一法，乐念出家。复有一法，乐称人善。复有一法，乐求庄严菩提之法。复有一法，于同师同学心无嫉妒。复有一法，教化众生发菩提心心无悔退。复有一法，覆藏他过。复有一法，求一切语。复有一法，求一切作。复有一法，所谓实语。复有一法，发言之后要终其事。复有一法，于善法所心无厌足。复有一法，随所得物悉与人共。复有一法，善知魔界。复有一法，破坏憍慢修真实知。复有一法，心乐寂静。复有一法，离我我所。复有一法，不自赞叹。复有一法，随俗而行。复有一法，修正命已乐于寂静。复有一法，持净戒已思惟善法。复有一法，修多闻已不生憍慢。复有一法，修善行已即住初地。复有一法，修空三昧观于法性。复有一法，得供养已其心不高。复有一法，乐说世者不与同止。复有一法，得如法物与同学共。复有一法，真实方便。复有一法，一切知已不生贪想。复有一法，未学学已心不生悔。复有一法，既学知已心不轻慢。复有一法，遇骂辱已心不生瞋。复有一法，供养骂辱其心无二。复有一法，闻说正法称赞善哉。复有一法，为欲具足六波罗蜜常求庄严。复有一法，信心不退。复有一法，为菩提道求于庄严。复有一法，受供养已常净己心，为令施主得大利益。复有一法，具足七财。复有一法，能破众生贫穷困苦。复有一法，以善方便调伏众生。复有一法，以四摄法摄取众生。复有一法，不与众生而共诤讼。复有一法，闻法之时，于法师所不求其短。复有一法，未得无上沙门果证心不生悔。复有一法，常行世间，不为八法之所染污。复有一法，常观己过。复有一法，于举罪者不生瞋恚。复有一法，见世间法其心生舍。复有一法，不诳善友。复有一法，先净其心教他令净。复有一法，不为利养受持净戒。复有一法，为增善法修集寂静。复有一法，为于善法修净庄严。复有一法，为净功德而修庄严。复有一法，为净智慧而修庄严。复有一法，修集无想三昧方便。复有一法，如法而忍。复有一法，修三解脱。复有一法，知处非处。复有一法，修舍摩他，为欲庄严毗婆舍那。复有一法，知于解脱。复有一法，观于三世等。复有一法，谓不分别一切法界。复有一法，一切法性不生不灭。菩萨摩诃萨观是百法，如是名为摄取大乘。”
大方等大集经卷第十海慧菩萨品第五之三
　　尔时，世尊复告海慧菩萨言：“善男子，有二法利益大乘：一者、乐念佛法，二者、乐离声闻。复有二法：一者、拥护解脱，二者、能演说法。复有二法：一者、求菩提心，二者、调伏众生。复有二法：一者、观菩提心犹如幻相，二者、观诸众生悉无有我。复有二法：一者、不舍菩提之心，二者、观法平等。复有二法：一者、净于善根，二者、无作无净。复有二法：一者、为善法故而修庄严，二者、毕竟。复有二法：一者、自身毕竟，二者、众生毕竟。复有二法：一者、内净，二者、外净。复有二法：一、不作罪，二、作已悔。复有二法：一、能布施，二、不求报。复有二法：一、平等施，二、能回向。复有二法：一者、持戒，二者、不求善果。复有二法：一、不自誉，二、不毁他。复有二法：一者、忍辱，二者、软语。复有二法：一者、于贪不贪，二者、于瞋不瞋。复有二法：一者、为于善法勤修精进，二者、不轻懈怠。复有二法：一、身寂静，二、心寂静。复有二法：一、求禅支，二、调伏心。复有二法：一、乐在禅定，二、不厌欲界。复有二法：一者、求法，二者、乐法。复有二法：一者、乐观法，二者、欲法。复有二法：一者、乐求善友，二者、恭敬供养。复有二法：一、至心听，二、至心受。复有二法：一、数咨问，二、如法住。复有二法：一者、知法，二者、知义。复有二法：一者、闻已无厌，二者、知已无厌。复有二法：一者、修善，二者、离恶。复有二法：一者、乐说正法，二者、于受法者生怜愍心。复有二法：一者、于法无悭吝心，二者、说时无有食想。复有二法：一者、至心听，二、至心受。复有二法：一、离五盖，二、修七觉。复有二法：一者、喜，二者、乐。复有二法：一者、知已，二者、知时。复有二法：一、信果报，二、作善业。复有二法：一者、不断圣性，二者、实语。复有二法：一者、如说而住，二者、不藏如来功德。复有二法：一者、净身，二者、远离三不善根。复有二法：一者、观身犹如草木，二者、为净心故修行善法。复有二法：一者、净口，二者、远离四过。复有二法：一者、观一切法悉不可说，二者、观声如响。复有二法：一者、净心，二者、远离无明嫉妒邪见。复有二法：一者、内净，二者、外无行处。复有二法：一者、修慈，二者、远离亲怨之想。复有二法：一、观众生犹如虚空，二者、修慈。复有二法：一者、不舍悲心，二者、求善不悔。复有二法：一者、能调不调，二者、调时不悔。复有二法：一者、持法，二者、护持法者。复有二法：一者、乐法，二者、护法。复有二法：一者、称扬人善，二者、乐藏他过。复有二法：一者、离贪，二者、离瞋。复有二法：一者、不舍众生，二者、修舍。复有二法：一者、念佛，二者、知无念处。复有二法：一者、观身，二者、求三十二相。复有二法：一者、念法，二者、化诸众生令住法中。复有二法：一者、观无贪处，二者、于贪者所生于悲心。复有二法：一者、念菩萨僧，二者、依无退僧。复有二法：一者、观于无僧，二者、拥护四沙门果。复有二法：一者、念戒，二者、知菩提心不可宣说。复有二法：一者、观戒无住，二者、护毁禁者。复有二法：一者、念施，二者、施已无悔。复有二法：一者、远离烦恼，二者、离烦恼故演说正法。复有二法：一者、念天，二者、乐寂静。复有二法：一者、具足念心，二者、拥护乱心。复有二法：一者、功德庄严，二者、智慧庄严。复有二法：一者、观无造作，二者、乐修善法。复有二法：一者、无缚，二者、缚者解脱。复有二法：一者、远离诳心，二者、至心清净。复有二法：一者、知恩，二者、念恩。复有二法：一者、说一切过，二者、而远离之。复有二法：一者、自修圣行，二者、化他令行。复有二法：一者、愿求善法，二者、心无厌足。复有二法：一者、远离恶法，二者、亲近善法。复有二法：一者、请佛说法，二者、至心听受。复有二法：一者、知一切法不生不灭，二者、说字句义。复有二法：一者、知无众生，二者、以己善根与众生共。复有二法：一者、远离诸相，二者、深求三十二相。复有二法：一者、观空，二者、将护众生。复有二法：一者、修集无愿，二者、及愿众生。复有二法：一者、修一切善，二者、愿诸众生同修善根。复有二法：一者、智慧无碍，二者、受诸有身。复有二法：一者、不动，二者、不悔。复有二法：一者、惭，二者、愧。复有二法：一、乐寂静，二、求静法。复有二法：一者、修集无诤三昧，二者、观无众生。复有二法：一者、少欲，二者、知足。复有二法：一者、覆藏他罪，二者、显露己过。复有二法：一者、观十二因缘，二者、深信。复有二法：一者、无我，二者、无众生。复有二法：一者、防自烦恼，二者、坏他烦恼。复有二法：一者、观无作无受，二者、乐修善法。复有二法：一者、观生死过，二者、不断生死。复有二法：一者、自乐生死，二者、化诸众生令度生死。复有二法：一者、求波罗蜜，二者、求已无处。复有二法：一者、求智，二者、化他令同己智。复有二法：一者、不求供养，二者、为供养故造作诸业。复有二法：一者、于有恩处常欲报之，二者、于恩无恩等而报之。复有二法：一者、修不放逸，二者、修无缘慈。复有二法：一者、入于出家，二者、既出家已心生爱乐。复有二法：一者、自成功德，二者、于无德者生怜愍心。复有二法：一者、修于身念，二者、无有念处。复有二法：一者、念于受处，二者、无有念处。复有二法：一者、念于心处，二者、无有念处。复有二法：一者、念于法处，二者、无有念处。复有二法：一者、远离不善之法，二者、亲近能生善法。复有二法：一者、远离已生恶法，二者、护持已生善法。复有二法：一者、为令未生善法得生，二者、为令增广而拥护之。复有二法：一者、获大神通，二者、得已教化众生。复有二法：一者、安住法界，二者、遍见诸佛世界。复有二法：一者、信心不动，二者、化不信者令同己信。复有二法：一者、净心，二者、教化狂乱之人。复有二法：一、勤精进，二、化懈怠。复有二法：一者、具足无碍智慧，二者、化彼无明众生。复有二法：一者、观界，二者、观缘。复有二法：一者、求智庄严，二者、其心不悔。复有二法：一者、观诸烦恼，二者、出烦恼已了知解脱。复有二法：一者、一切法解脱，二者、烦恼不合三界。复有二法：一者、庄严菩提，二者、修学菩提。复有二法：一者、尽智，二、无生智。复有二法：一者、观圣道方便，二者、观生死方便。复有二法：一者、毕竟道，二者、知退转道。复有二法：一者、如法而住，二者、于诸法中不生著见。复有二法：一者、从缘生灭，二者、从缘解脱。复有二法：一、知魔业，二、知已离。复有二法：一者、于恚生忍，二者、于忍生爱。复有二法：一者、为菩提故而修庄严，二者、虽修庄严心无贪著。复有二法：一者、不舍烦恼，二者、不舍修善庄严。复有二法：一者、知处非处，二者、以诸善根回向菩提。复有二法：一者、观菩提心犹如幻相，二者、修向无上菩提庄严。复有二法：一者、观诸众生及以菩提等无差别，二者、知诸众生因缘菩提而得解脱。复有二法：一者、知法无生，二者、为善法故而修庄严。复有二法：一者、不可说法而能宣说，二者、一切众生悉同一乘。
　　“复有三法：一者、初发菩提之心，二者、亲近善友心不生悔，三者、修集大悲心不退转。复有三法：一者、破坏悭吝，二者、惠施一切，三者、摄取菩提。复有三法：一者、具足净戒，二者、调伏毁禁，三者、回向菩提。复有三法：一者、心不瞋恨，二者、调瞋恚者，三者、回向菩提。复有三法：一者、于生死中心无悔退，二者、甘乐营他所作事业，三者、回向菩提。复有三法：一者、得三昧定，二者、不生憍慢，三者、回向菩提。复有三法：一者、求于多闻，二者、得已不生憍慢，三者、回向菩提。复有三法：一者、生缘，二者、法缘，三者、无缘。复有三法：一者、自悲，二者、悲他，三者、离自他悲。复有三法：一者、为于自利修集智慧，二者、以是智慧转化众生，三者、自利利他。复有三法：一者、知过去已尽，二者、知未来无生，三者、知现在无住。复有三法：一者、为正定者修集慈心，二者、为邪定者修集悲心，三者、为不定者修集解脱。复有三法：一者、净身，二者、净口，三者、净意。复有三法：一者、修不净观为坏贪欲，二者、修慈为坏瞋恚，三者、观十二因缘为坏无明。复有三法：一者、安，二者、乐，三者、知足。复有三法：一者、闻已能持，二者、能广分别文字句义，三者、观察罪过。复有三法：一者、具足七财，二者、能大法施，三者、能施众生。复有三法：一者、实义，二者、真义，三者、不诳义。复有三法：一者、自知，二者、知他，三者、知时。复有三法：一者、五阴法阴平等，二者、诸界法界平等，三者、诸入法入平等。复有三法：一者、修空，二者、无相，三者、无愿。复有三法：一者、不谤因果，二者、方便生法皆从因缘，三者、和合因缘而得名字。复有三法：一者、信佛不可思议，二者、信法不生诽谤，三者、信僧良祐福田。复有三法：一者、远离贪欲，二者、远离瞋恚，三者、远离愚痴。复有三法：一者、世谛，二者、第一义谛，三者、不著二谛。复有三法：一者、远离烦恼，二者、远离憍慢，三者、于福田所礼拜供养。复有三法：一者、不染欲界，二者、不著色界，三者、于无色界不生憍慢。复有三法：一者、供养不喜，二者、毁辱不恚，三者、离世八法。复有三法：一者、藏覆诸根，二者、解了诸根，三者、寂静诸根。复有三法：一者、趣向善地，二者、离善地障，三者、观善地德。复有三法：一者、至心，二者、净心，三者、净庄严。复有三法：一者、学戒戒，二者、学心戒，三者、学慧戒。复有三法：一者、受乐不生贪逸，二者、受苦不生恼恚，三者、不苦不乐修集于舍。复有三法：一者、转因不造作故，二者、转于烦恼不观相故，三者、转于三世无愿求故。复有三法：一者、眼空，二者、色寂静，三者、受无住处。复有三法：一者、藏戒，二者、护定，三者、观慧。复有三法：一者、忆持念法，二者、思惟观法，三者、如法而住。复有三法：一者、音声因缘声闻解脱，二者、十二因缘缘觉解脱，三者、六度因缘菩萨解脱。复有三法：一者、施，二者、大施，三者、毕竟施。复有三法：一者、护法，二者、护持正法，三者、护持大乘。复有三法：一者、行于生死，二者、观其罪过，三者、知已远离。复有三法：一者、至心听法破除五盖，二者、常乐寂静，三者、如法而住。复有三法：一者、依义，二者、依法，三者、依智。复有三法：一者、求多闻已乐于寂静，二者、乐寂静已思惟善法，三者、善思惟已知法平等。复有三法：一者、亲近智者，二者、咨问多闻，三者、护于善人。复有三法：一、无贪心为人说法，二、见听法者慈心视之，三者、一心观于菩提。复有三法：一者、视诸众生其心平等，二者、观心平等，三者、观佛平等。复有三法：一者、过去已尽，二者、未来不合，三者、现在不住。复有三法：一者、观苦无常，二者、诸法无我，三者、涅槃寂静。复有三法：一者、闻已坚持，二者、三昧坚持，三者、智慧坚持。复有三法：一者、犯已不覆，二者、悔先所犯，三者、至心护戒。复有三法：一者、破坏疑心，二者、破坏悔心，三者、破障碍心。复有三法：一者、善欲，二者、离谈世事，三者、乐于寂静。复有三法：一者、忍甚深法，二者、说甚深义，三者、解种种义。复有三法：一者、具足声忍，二者、具思惟忍，三者、具于顺忍。复有三法：一者、智慧方便，二者、大慈，三者、精进坚牢。善男子，菩萨具足如是等法，能利益大乘。
　　“善男子，复有四法障碍大乘。何等为四？一者、听不应听，二者、不欲听受菩萨法藏，三者、行诸魔业，四者、诽谤正法。复有四法：一者、贪欲，二者、瞋恚，三者、愚痴，四者、不乐求法。复有四法：一者、嫉他得利，二者、于财悭贪，三者、乐诳法师，四者、不乐亲近见善知识。复有四法：一者、于善知识生恶友想，二者、于恶知识生善友想，三者、非法法想，四者、法非法想。复有四法：一者、不乐惠施，二者、施已生悔，三者、施已观过，四者、不念菩提心。复有四法：一者、为欲而施，二者、为瞋而施，三者、为痴而施，四者、为怖畏而施。复有四法：一者、为名字施，二者、为本而施，三者、为善友施，四者、为胜故施。复有四法：一者、不至心施，二者、不自手施，三者、不现见施，四者、轻慢施。复有四法：一者、下物施，二、少物施，三者、不至心施，四者、轻慢施。复有四法：一者、毒施，二者、刀施，三者、不净施，四者、无利益施。复有四法：一者、见持戒者生瞋恚心，二者、见毁禁者生爱念心，三者、随恶友语，四者、不念施戒。复有四法：一者、非法求利，二者、如法得财不与人共，三者、断他供养，四者、心不知足。复有四法：一者、为贪利养故摄持威仪，二者、为利养故下声而语，三者、其心谄曲，四者、邪命自活。复有四法：一者、于同学所生瞋恚心，二者、于同乘者生瞋恚心，三者、不知魔业，四者、乐说他过。复有四法：一者、憍慢不听正法，二者、不能恭敬法师，三者、不能礼拜父母师长善友，四者、意随恶业。复有四法：一者、覆他功德，二者、广说他过，三者、增长憍慢，四者、瞋恚坚固。复有四法：一者、懈怠，二者、不乐听闻善语，三者、不随顺语，四者、住于非法。复有四法：一者、不调，二者、不净，三者、不藏，四者、不忍。复有四法：一者、不喜闻受无上善法，二者、乐在城邑聚落村屯，三者、毁破禁戒乐受供养，四者、不能调伏根门。复有四法：一者、不能摄取众生，二者、不能调伏众生，三者、不能护持正法，四者、乐说法师过罪。复有四法：一者、不修信心，二者、不能观察众生罪过，三者、不观恶知识过，四者、不观疑心罪过。复有四法：一者、不观内，二者、不观外，三者、无惭，四者、无愧。复有四法：一、不知恩，二、不报恩，三者、背恩，四者、乐邪见。复有四法：一者、诽谤圣人，二者、将护世人，三者、不信福田，四者、呵毁法施。复有四法：一者、不净身业，二者、不护口业，三者、不舍意业，四者、厌悔大乘。复有四法：一者、为破和合而作两舌，二者、于师和尚出瞋恚语，三者、为坏利益作无义语，四者、欺诳人天而生妄语。复有四法：一者、不护戒因，二者、乱禅定因，三者、不信后世，四者、乐著世事。复有四法：一者、粗穬，二者、憍慢，三者、乐说世间，四者、常乐睡眠。复有四法：一者、假菩萨名而受供养，二者、不能瞻视病苦之人，三者、不种善子，四者、不向菩提。复有四法：一者、自轻，二者、轻法，三者、轻福，四者、数念声闻、辟支佛乘。复有四法：一者、贪身，二者、贪心，三者、贪命，四者、贪戒。复有四法：一者、贪房舍，二者、贪檀越，三者、贪邪见，四者、贪破戒。复有四法：一者、多作，二者、多语，三者、多受，四者、多视。复有四法：一者、我见，二者、邪见，三者、断见，四者、常见。复有四法：一者、不作，二者、作已转，三者、心悔，四者、不乐。复有四法：一者、不向道地，二者、不修禅定，三者、退失智慧，四者、不乐方便。复有四法：一者、障碍于法，二者、障碍善业，三者、烦恼隐碍，四者、魔业障碍。善男子，如是等法名障大乘。”
　　说是法时，四万四千人天发阿耨多罗三藐三菩提心，二万八千菩萨得无生法忍，三千大千世界大地六种震动。虚空之中无量天人，异口同音作如是言：“善哉！善哉！世尊，今日如来大师子吼，怜愍众生开大乘门。世尊，若有众生于是法中得少分者，即得断除三恶道苦，渐渐当得无量法宝。譬如有人于村邑外见大宝聚，见已怜愍，即还入村告语众人：‘谁欲断贫，当与我俱？’是人说时，或有信者，或不信者。其中信者，即与相随俱至宝所，随意采取即破贫苦，而是宝聚亦无增减，亦不念言‘听是人取、不听彼人’、‘破是人贫、不破彼人’、‘听是持去、不听彼持’。如来世尊亦复如是，于无量世勤求如是无上法宝，求已得见生大怜愍，以大梵音语诸众生：‘若有欲坏生死贫穷，当至心听。’有诸众生薄福不信，则不能坏生死贫穷。其中信者，随任智力，取声闻乘、辟支佛乘、菩萨大乘，是大宝聚亦无增减。若有至此宝聚之中，乃至不能取一宝者，是人常住三恶道中。若有能取一字一句，乃至一念受持之者，是人能坏生死贫穷，何况取是大乘经典一品、二品，及其具足听受读诵，为人解说！”
　　尔时，世尊赞诸天人：“善哉！善哉！诸天子，若有受持如是经典，是人则具一切善法，顶戴如来无上佛智，是大智聚，能大利益无量众生。”
　　尔时，世尊以偈颂曰：
　　“诸乘之中大乘最，　犹如虚空无边际，
　　远离一切生死有，　趣菩提树无障碍。
　　若能清净其心意，　所有惠施于一切，
　　至心受持清净戒，　趣菩提树无障碍。
　　于诸众生心平等，　常观烦恼诸罪过，
　　能胜一切下劣乘，　调伏众生于大乘。
　　若有至心受读经，　具足寂静戒忍辱，
　　具足智慧坏魔众，　怜愍众生趣道树。
　　庄严慈悲乘四禅，　智慧利刀摧魔众，
　　道树下观十二缘，　起已愍众说大乘。
　　十方众生乘大乘，　乘无增减如虚空，
　　大乘神通叵思议，　是故如来修集之。
　　安住念处严正勤，　如意为足根势力，
　　游八正路采觉宝，　是故如来趣道树。
　　其心寂静离烦恼，　坏破诸闇获智光，
　　是故梵天及帝释，　敬礼如来乘大乘。
　　具足六度六神通，　具善方便修三脱，
　　能坏诸魔及邪见，　是故如来乘大乘。
　　若有具足诸善根，　及以成就不善根，
　　有信则得破烦恼，　是故大乘难思议。
　　所有一切世间法，　及以无上出世法，
　　若有学法无学法，　一切摄在大乘中。
　　若有众生行恶道，　亲近邪见恶知识，
　　怜愍是辈修方便，　为调伏故说大乘。
　　下劣不乐于大乘，　心迮不能坏人结，
　　常求自乐舍余人，　闻说大乘生恐怖。
　　若有智者具力势，　怜愍众生作利益，
　　闻说大乘心欢喜，　坏众苦恼心不悔。
　　若欲了知众生行，　一切众生诸界根，
　　菩萨一念能通达，　是故大乘难思议。
　　得身寂静相庄严，　得口寂静众乐闻，
　　得心寂静具神通，　如是皆因趣大乘。
　　若有人能行大乘，　是则不断三宝种，
　　能为众生作利益，　破坏贫穷诸苦恼。
　　能到十方诸世界，　现见无量佛世尊，
　　如是趣向大乘者，　是人即得无量福。
　　一切世间无能胜，　趣向无上大乘者，
　　具足大力坏魔众，　是故大乘难思议。
　　得色得力大自在，　梵释转轮圣王身，
　　若有乘此大乘者，　是人受于三界乐。
　　施已终不生悔心，　所重之物不吝著，
　　舍身自施修慈悲，　是故大乘难思议。
　　持戒精进乐梵行，　能以神力障日月，
　　不贪著身善果报，　修如是乘调众生。
　　说法有受不受者，　于是不生瞋爱心，
　　身心勤修大精进，　为得难得之大乘。
　　能得无上大法王，　亦得难忍之忍辱，
　　无量劫中受苦恼，　为得大乘胜一切。
　　勤作利益多众生，　身口意业悉柔软，
　　修集慈悲及神通，　为住大乘大利益。
　　了知法界生住灭，　无我无诤调诸根，
　　若能安住于大乘，　即受安乐如先佛。
　　具足念心及精进，　四如意足大神力，
　　依止正法及真义，　皆由乐住于大乘。
　　具足无上无所畏，　能师子吼无上尊，
　　微妙相好自庄严，　皆由乐住于大乘。
　　具足三种之神通，　调伏教化于众生，
　　其心寂静无憍慢；　若行大乘具忍辱，
　　具足梵音声微妙，　一切众生甚乐闻。
　　若乐修集大乘者，　是人善解众生语，
　　所作诸业为净土，　不久当得无边身。
　　若有至心听是法，　当受无边无上乐，
　　能游虚空达边际；　能知大海水几渧，
　　不能演说大乘德，　是故是乘难思议！”
　　尔时，世尊复告海慧菩萨：“善男子，若欲受持如是等经，欲自寂静其深心者，应当受持门句、法句、金刚句。
　　“至心观察门句者，一切法中而作门户，所谓阿字一切法门，阿者言无，一切诸法皆悉无常。波亦一切法门，波者即第一义。那亦一切法门，那者诸法无碍。陀亦一切法门，陀者性能调伏一切法性。沙亦一切法门，沙者远离一切诸法。多亦一切法门，多者一切法如。迦亦一切法门，迦者一切诸法无作无受。娑亦一切法门，娑者一切诸法无有分别。伽亦一切法门，伽者如来正法甚深无底。阇亦一切法门，阇者远离生相。昙亦一切法门，昙者于法界中不生分别。奢亦一切法门，奢者具奢摩他得八正道。佉亦一切法门，佉者一切诸法犹如虚空。叉亦一切法门，叉者一切法尽。若亦一切法门，若者诸法无碍。咃亦一切法门，咃者一切法是处非处。蛊亦一切法门，蛊者观五阴已得大利益。荼亦一切法门，荼者一切诸法无有毕竟。迦亦一切法门，迦者身寂静故得大利益。至亦一切法门，至者心寂静故离一切恶。优亦一切法门，优者受持拥护清净禁戒。蛇亦一切法门，蛇者善思惟。替亦一切法门，替者住一切法。修亦一切法门，修者一切诸法性是解脱。毗亦一切法门，毗者一切诸法悉是毗尼，毗尼者调伏己身。时亦一切法门，时者一切诸法性者不染污。阿亦一切法门，阿者一切诸法性是光明。娑亦一切法门，娑者修八正道。婆亦一切法门，婆者一切诸法非内非外。善男子，是名门句，能净念心，能净其心，知众生根。
　　“法句者，一切诸法解脱印，一切诸法无二印，一切诸法无常断印，一切诸法无增减印，一切法等如虚空印，一切诸法五眼道印，一切法如虚空印，一切诸法无有分别如虚空印，一切诸法入法界印，一切法如印，一切诸法无去来现在如印，一切诸法本性净印，一切法空印，一切法无相印，一切法无愿印，一切法无处无非处印，一切法苦印，一切法无我印，一切法寂静印，一切法性无过咎印，一切诸法第一义摄取印，一切诸法如法性住印，一切诸法毕竟解脱印，一切诸法无时印，一切诸法过三世印，一切诸法味同一印，一切诸法性无碍印，一切诸法性无生印，一切诸法性无诤印，一切诸法性无觉观印，一切诸法非色不可见印，一切诸法无屋宅印，一切诸法无对治印，一切诸法无业果印，一切诸法无作无受印，一切诸法无出灭印。善男子，是名法句。如是法句，即是过去、未来、现在诸佛菩提。如是法印句，摄取八万四千法聚。善男子，若能如是观法聚者，即能获得无生法忍。善男子，若有未种善根之人，闻是法已，即得种之坏于魔业。善男子，若如是观，即能获得无尽器陀罗尼。如是等法悉能摄取八万四千三昧、八万四千众生行性，是名法句。
　　“金刚句者，其身不坏犹如金刚。何以故？法性不坏故。智慧之性能破无明，是故智慧名金刚句。五逆之罪坏一切善，是故五逆名金刚句。不净之观能坏贪欲，是故不净名金刚句。慈心之观能坏瞋恚，是故慈心名金刚句。观十二缘能坏愚痴，是故观缘名金刚句。一众生心摄取一切众生之心，名金刚句。一众生心一切众生心悉皆平等，名金刚句。一切佛一佛皆悉平等，名金刚句。一福田一切福田无尽平等，名金刚句。一切诸法如虚空等，名金刚句。一切诸法等同一味，名金刚句。一切诸法及以佛法平等无二，名金刚句。金刚三昧能坏一切诸魔恶业，名金刚句。如来妙音坏诸恶声，名金刚句。观无生灭过生老死，名金刚句。善男子，如是等法名金刚句，名坚牢句，名不坏句，名不破句，名平等句，名为实句，名无二句、不退转句、大寂静句、无能作过句、不增不减句、无有有句、无有法句、真句、有句、不谤佛句、依法句、共僧句、如尔句、分别三世句、勇健句、梵句、慈句、心句、虚空句、菩提句、不低句、法相句、无相句、心意识无住句、波旬句、破魔句、无上句、无胜句、广句、行己境界句、入佛境界句、无觉观句、于法界所不分别句、无句句。善男子，若有菩萨能解如是等句义者，必当坐于菩提树下，金刚师子法座之上。”
　　说是法时，八千菩萨得入法门陀罗尼，亦获一切众生平等三昧。
　　尔时，十方诸来菩萨，以妙香华种种伎乐，供养于佛，说偈赞曰：
　　“我今敬礼无上尊，　能知一切众生声，
　　说相无相实一相，　而得妙相三十二。
　　若有众生一一心，　平等摄诸众生心，
　　说行无行实一行，　是故我礼无上尊。
　　如来真实知因果，　故为众生说业报，
　　真如法界非有无，　是故我赞无上尊。
　　一切众生无觉观，　其心本净无有贪，
　　从因缘故生贪欲，　是故我礼真智因。
　　我见佛身种种色，　而如来身实无色，
　　愍众故示无色色，　我礼人中师子王。
　　一切福田入一田，　而是一田无增减，
　　不动法界不转移，　是故我礼人象王。
　　观诸众生心如幻，　诸法菩提亦复然，
　　知一切法皆平等，　是故我礼无平等。
　　观诸法界悉平等，　故说诸法无一二，
　　非有非无是解脱，　是故我礼断二见。
　　日月可说坠落地，　猛风可说索系缚，
　　须弥可说口吹动，　不可说佛有二语。
　　实语真语及净语，　身心清净如虚空，
　　世法不染如莲华，　是故我礼无上尊。
　　若有能赞如是德，　即获如是之功德，
　　我为如是诸功德，　敬礼如是功德聚。”
　　时，诸菩萨既赞叹已，白佛言：“世尊，夫大宝者，所谓佛也。佛出世者即是乐出，佛出世者即是信出，佛出世者即是念出，佛出世者即是智出，佛出世者即是施、戒、忍、精进、禅定、慧出，佛出世者即是慈出、悲喜舍出，佛出世者即是十二因缘法义智出，佛出世者即是念处、正勤、如意、根、力、觉道一切善法出。”
　　尔时，众中有一菩萨名曰慧聚，白佛言：“世尊，生老病死出于世者即是佛出，无明爱出即是佛出，贪恚痴出即是佛出，一切疑网烦恼出者即是佛出。何以故？若如是等法不出世者，佛以何缘出现于世？”
　　佛言：“善哉！善哉！善男子，实如所言。”
　　尔时，海慧菩萨言：“世尊，若有不见如是等法，时如来为出于世、不出于世。”
　　“善男子，菩萨初发菩提心时，真实不知如是等法，是故我为而宣说之。善男子，菩萨有四种：一者、初发菩提之心，二者、修行菩提之道，三者、坚固不退菩提，四者、一生当补佛处。发心菩萨见佛色相，见已即发菩提之心；修行菩萨见佛具足一切善法，见已即发菩提之心；不退菩萨见如来身及一切法皆悉平等；一生菩萨不见如来所有功德及一切法。何以故？所得慧眼了了净故，断二见故，净智慧故。若不见净不净，不见非净非不净，是人即能明见如来。
　　“善男子，我昔如是见燃灯佛，见已即得无生法忍，亦能了了知得无得；得已即时上升虚空，高七多罗树；处空住已，了了得知一切法界，了了知已心无所住；无所住已，得六万三昧门。时，燃灯佛即授我记：‘摩纳，汝于来世当得作佛，号释迦如来、应供、正遍知、明行足、善逝、世间解、无上士、调御丈夫、天人师、佛世尊。’我于尔时都不闻是授记音声，亦无佛想及授记想。我于尔时三种净慧，不见我想，不见佛想及授记想。复有三净，不见于我，不见众生及以正法。复有三净，不见名，不见色，不见因。复有三净，见一切阴悉入法阴，见一切界悉入法界，见一切入悉入法入。复有三净，过去已尽，未来不生，现在不住。复有三净，观身如水月，观声不可说，观心不可见。复有三净，空无相愿。若如是见，即是真实见于授记。善男子，若有菩萨作如是见，是名实见。”





大方等大集经卷第十一海慧菩萨品第五之四
　　尔时，海慧菩萨白佛言：“世尊，菩萨摩诃萨若有具足如是等见发何等愿？”
　　佛言：“善男子，如是之人如本发愿。菩萨摩诃萨若心在定、若不在定，为众生故如本发愿。
　　“善男子，譬如人有甘蔗稻田，具满一顷，其地平正，欲溉灌时，开其水口纵之令去，更不施功自然周遍。善男子，菩萨摩诃萨亦复如是，若在定中系心思惟，若不在定不思惟时，为众生故如本发愿，所作善根，悉皆愿与众生共之，共已回向无上佛法。菩萨心净，戒、忍、定、慧亦复清净，观于佛法及诸众生平等无二，虽有是愿初无有心。是故菩萨虽复无心，于诸众生而誓愿力未常不及，所有善根悉与共之，共已回向无上菩提。
　　“善男子，如娑罗树，有人斫伐根，既断已随斫而倒。善男子，菩萨摩诃萨亦复如是，修集三昧常向菩提。假使有人唱言是树莫斫处堕，是树犹故随斫处倒。菩萨摩诃萨亦复如是，所修善法，欲令不向无上菩提，则无是处。何以故？法性尔故。菩萨摩诃萨所修善法，唯为不断三宝种性，为净佛土；为庄严身，三十二相、八十种好；为庄严口，说法之时众生乐闻；为庄严心，观诸众生平等无二；为得佛法诸佛三昧。菩萨虽不贪如是法，而能自在得如是法。何以故？誓愿力故。
　　“善男子，譬如陶师，泥在轮时不得物名，既成器已，名随物立。菩萨善法亦复如是，未发愿时，则不能得波罗蜜名，是故菩萨一切善法要当发愿。善男子，譬如金师，金未成器亦不得名，及其成已，得璎珞名。菩萨善法亦复如是，未发愿时，则不能得波罗蜜名。善男子，譬如比丘欲入灭定，先立誓愿：‘我今入定，若揵椎鸣乃当起出。’而是定中无揵椎音，以愿力故，鸣揵椎时则便出定。善男子，菩萨摩诃萨亦复如是，怜愍众生作如是愿：‘诸未度者我当度之，诸未脱者我当脱之。’修菩提时入深三昧，以悲力故念诸众生，不证声闻、辟支佛乘，是故菩萨虽复修集三十七品而不得果。
　　“善男子，菩萨所行不可思议，虽入深定亦不证得沙门道果。善男子，譬如二人欲过猛火，其一人者著金刚铠即能过之，其一人者身被干草为火所焚。何以故？草则易烧，金则坚故。菩萨摩诃萨亦复如是，怜愍众生专念菩提，庄严甚深无量三昧，以三昧力能过声闻、缘觉正位不取果证，从定起已得正觉道如来三昧。被干草者喻于声闻，声闻之人厌悔生死，于诸众生无慈悲心，是故不能过于声闻、缘觉正位。何以故？二乘之人于福德中生知足想。菩萨之人于福德中心无厌足，金刚铠喻空无相愿，大猛火者喻诸行法。菩萨摩诃萨观一切法空无相愿，而能不证沙门道果。世尊，菩萨摩诃萨具足是事不可思议，修是三昧而不取证，行生死火不为所烧。菩萨摩诃萨成就方便，入一切定亦不为定之所诳惑，具方便故，虽行诸行心无染著，虽为邪见说沙门果，亦自不证沙门道果。”
　　佛言：“善哉！善哉！实如汝说。善男子，如三染汁盛以一器，所谓罗差、郁金、青黛，染三种物，所谓毳、氎及憍奢耶衣。毳以浆浸则成青色，氎净浣故成于黄色，憍奢耶衣先以灰浸则成赤色。如是三物，虽同一器，受色各异。善男子，三乘之人亦复如是，器者，喻于空无相愿；三种色者，喻于声闻、缘觉、菩萨；随衣受色，喻三种菩提。空无相愿亦不生念，与如是果，不与是果。善男子，毳喻声闻，氎喻缘觉，憍奢耶衣喻菩萨乘。菩萨摩诃萨见一切法，如聋如盲无有众生；如是见时，心无染著，无有悔退；是时心中真实了知，我于众生非有利益、非无利益，亦为众生修集大悲。
　　“善男子，譬如微妙净琉璃宝，虽复在泥经历百年，其性常净出已如本。菩萨摩诃萨亦复如是，了知心相本性清净，客尘烦恼之所障污；而客烦恼实不能污清净之心，犹珠在泥不为泥污。菩萨摩诃萨作如是念：‘若我心性烦恼污者，我当云何能化众生？’是故菩萨常乐修集福德庄严，乐在诸有供养三宝，乐为众生趋走供使，于生贪处不起贪心，护持正法，乐行惠施，具足净戒，庄严忍辱，勤行精进，庄严禅支，修集智慧，多闻无厌清净梵行，修大神通三十七品。善男子，菩萨摩诃萨行如是法，不为烦恼之所染污，不著三界。菩萨摩诃萨行善方便功德力故，虽行三界身心不污。
　　“善男子，譬如长者，唯有一子心甚爱念，其于游戏误坠圊厕。时母见已恶秽不净。父后见之呵责其母，即便入厕牵之令出，出已净洗，爱因缘故忘其臭秽。善男子，长者父母，喻于声闻、缘觉、菩萨；厕喻三界；子喻众生；母不能拔，喻声闻、缘觉；父能拔济，喻诸菩萨；爱因缘者，喻于大悲。菩萨摩诃萨具善方便入于三界，不为三界之所染污，是故道有二种：一者、声闻，二者、菩萨。声闻道者厌于三界，菩萨道者不厌三界。善男子，菩萨修集空无相愿，虽行诸有不堕于有，既不堕有复不取证。行三界者，是名方便；不取证者，是名智慧。善男子，菩萨摩诃萨观一切法无有二相。若观法等众生亦等，如是等者涅槃亦等，是名智慧；若能如是等观众生不证涅槃，是名方便。清净惠施，是名为慧；发愿回向，是名方便。”
　　“世尊，云何名为清净智慧清净方便？”
　　“善男子，菩萨若见无我、众生、寿命、士夫，是名为慧；若修集空无相无愿，以诸善根愿及众生回向菩提，是名方便。复次，善男子，知诸众生下中上根，是名为悲；知已随意而为说法，是名方便。净智慧故，虽行诸有心无染著；净方便故，虽修二乘不证其果。善男子，若能不为一切烦恼之所污染，是名为慧；能调众生悉令趣向阿耨多罗三藐三菩提，是名方便。菩萨发愿，悉令众生得无尽财、无尽福德、增长善根，诸学、无学、声闻、缘觉、一切菩萨随意得法，名净方便；若能受持一切佛法，广分别说，无穷尽说，无障碍说，不空而说，随乐而说，是名净慧。菩萨摩诃萨生生之处不失无上菩提之心，是名净慧；生生之处所作善法愿及众生，名净方便。净慧因缘，知菩提心无住无根；净方便故，化诸众生趣于菩提。”
　　“世尊，菩萨摩诃萨若具如是二净，所作诸业无非菩提。何以故？一切法中悉有闇障，坏闇障故即是菩提。是故菩萨常不远离于菩提也。菩萨若作如是念言‘我离菩提’，当知是人不得菩提。若念‘我今有菩提’者，是人菩提有净不净。若能如是观诸法者即得菩提，即是净智方便也。”
　　“善男子，过去无量阿僧祇劫，有佛出世，号无边光如来、应、正遍知、明行足、善逝、世间解、无上士、调御丈夫、天人师、佛世尊，土名不眴，劫名光味。尔时，世尊初坐道场菩提树下，未成佛时，十方世界一生补处不退菩萨悉来睹见，至其所已，以种种华而供养之，华处空中高七多罗树。成佛道已，放大光明遍照十方，十方世界多有诸天，见佛光已，各作是言：‘无边光佛真实出世。’彼佛世界庄严丽饰，如彼他化自在天宫。彼劫初时过十千年，有佛出世号曰光味，是故此劫名曰光味。
　　“善男子，光味劫中，有十四亿诸佛如来出现于世。其佛世界有九万六千小国，一一国土纵广八万四千由旬，一一国有八万四千城。其城纵广满一由旬，一一城中居止人民八万四千。彼土具足如是等事，其土纯以四宝校饰，所谓金、银、琉璃、玻瓈，多饶饮食无所乏少。其土人民无我、我所，犹如北方郁单越土。其佛寿命满十中劫，声闻大众九万六千亿，菩萨大众万二千亿。土有二城：一名乐，二名净。其佛世尊生于净城，住于乐城。其土有王，名曰净声，七宝具足，统领三千大千世界。后宫婇女三万六千，姿颜端严如天无别。有十万子雄猛勇健，悉皆具半那罗延力，各各成就二十八相，一切皆发阿耨多罗三藐三菩提心。有八万女清净无秽，形容瑰异如天无差，一切亦发阿耨多罗三藐三菩提心。其王尔时经二劫中，供养如来及声闻、菩萨大众。为如来故，造作宝坊满五由旬。是宝坊中复有宝楼其数十万，为供养僧。尔时，圣王与其眷属，一切皆修清净梵行。时，佛教化无量众生于大乘法，复化无数于声闻乘。
　　“尔时，其王供养佛已，与诸眷属俱至佛所，头面礼足，右绕恭敬，长跪合掌，白佛言：‘世尊，云何菩萨修行大乘不随他语？云何菩萨生得毕竟？云何菩萨得无所住？云何菩萨得无动慧？云何菩萨得清净慧？云何菩萨力能远见？云何菩萨诸根猛利？云何菩萨具足佛土？云何菩萨行不放逸？云何菩萨闻甚深法心不怖畏？云何菩萨得名菩萨？’佛言：‘大王，有四事法，修行大乘不随他语。何等为四？一者、具足圣信出于世界，二者、具足智慧观诸法性，三者、具诸神通，四者、修净精进为化众生。大王，菩萨具足如是四法，修行大乘不随他语。复有四法生得毕竟。何等为四？一者、知于善法为调伏心，二者、不贪己乐，三者、为诸众生修集慈悲，四者、常乐大乘。是名为四。大王，复有四法得无所住。何等为四？一、净于心，二、净庄严，三、离虚诳，四、修坚慧为具福德。是名四法。大王，复有四法得净智慧。何等为四？一者、净眼，二者、以四摄法摄取众生，三者、净身三十二相、八十种好，四、净佛土观净法界。是名为四。大王，复有四法，能得远见诸根猛利。何等为四？一者、念菩提树，不舍菩提心；二者、念佛智慧亦不著智；三者、念法身，修集于空、无相、无愿；四者、念佛涅槃，于生死中心无厌悔。是名为四。大王，复有四法，具足佛土行不放逸。何等为四？一者、受帝释身，为化诸天令不放逸；二者、受梵天身，为化诸天令不放逸；三者、受转轮王身，为化众生令不放逸；四者、受于大臣、长者之身具足珍宝，为化众生令不放逸。是名为四。大王，复有四法，闻甚深法心不怖畏。何等为四？一者、亲近善友，二者、善友为说甚深佛法，三者、善能思惟，四者、如法而住。是名为四。大王，复有四法得菩萨名。何等为四？一者、求波罗蜜，二者、为诸众生修集悲心，三者、乐求佛法，四者、化众生时心不厌悔。是名为四。’
　　“善男子，时净声王从彼如来闻是法已，及诸眷属一切皆得无生法忍，舍其国土，于佛法中出家修道。尔时，世尊告彼王言：‘大王，汝今出家即是报佛。若能如是生信舍离，是名大报，是名功德，多所利益。大王，菩萨出家有二十四利益之事。何等为二十四？一者、舍于世事，得大自在；二者、舍于烦恼，获得解脱；三者、身服染衣，得无染道；四者、具足四事，得四性种；五者、乐于头陀，远离一切大欲恶欲；六者、不舍戒聚，受人天乐；七者、不舍菩提，获得佛法；八者、常乐寂静，离世谈语；九者、不著法故，得大净心；十者、具足禅支，得禅定故；十一者、求于多闻，得智慧故；十二者、破坏憍慢，得智慧故；十三者、破除邪见，得正见故；十四者、不生觉观，为真实知诸法界故；十五者、等观众生，得大慈故；十六者、化诸众生心无疲惓，得大悲故；十七者、不惜身命，为护法故；十八者、寂静其心，为得神通故；十九者、念于如来，为见佛故；二十者、修善思惟，为得十二缘深智慧故；二十一者、得于顺忍；二十二者、得无生忍；二十三者、信一切功德；二十四者、得佛智慧。是名二十四。’
　　“善男子，尔时圣王闻是法已，转以教化一切男女眷属臣民。时，彼国中有九万九千亿众生悉共出家。善男子，净声比丘既出家已，复白佛言：‘世尊，我今云何得名出家？’佛言：‘比丘，汝名净声，当净自界；自界既净，则名比丘，则名出家。’尔时，比丘闻佛说已，心乐寂静作是思惟：‘界者即眼观，眼空者即是净界，夫净界者即是佛土；耳鼻舌身亦复如是。意者即界，若观意空即是净界，夫净界者即是佛土，即是一界，即是空界，即众生界，即无相界，即无愿界，即无作界，即无为界。’善男子，净声比丘如是观已，即时获得身轻心轻，身心轻已得无量神通，得神通已得乐说无碍陀罗尼门。
　　“善男子，汝知尔时净声比丘岂异人乎？即汝身是；男女眷属，即汝所将来菩萨听法众是。说是伊帝曰多伽时，万八千人发阿耨多罗三藐三菩提心，八千众生得无生忍。
　　“善男子，若有欲得阿耨多罗三藐三菩提者，当如法说，如说而住。云何名为如法而说，如说而住？善男子，若有人言：‘我当作佛，请诸众生许以法味。’请已不能受持读诵、分别解说微妙经典，不能护持清净禁戒、勤修精进，不修知足于善法中少得知足，是名欺诳，不如法说，不如说住。若有人言：‘我当作佛，请诸众生许以法味。’请已受持读诵演说，护持禁戒，勤修精进，少欲知足，多得善法不生足想，是名不诳，如法而说，如说而住。
　　“善男子，譬如国王多请宾客，请已不设供宾之具，宾客既至方云未办。于是宾客各作是言：‘昨受王请，家不设食。今赴王信，复无所得。’呵责愁恚怨叹啼泣。善男子，菩萨摩诃萨请诸众生许以法食，不求多闻、持戒、精进，不修三十七助道法，众生呵责，人天涕泣。善男子，菩萨摩诃萨若能如作应如作说，不应欺诳一切众生。复次，善男子，复有众生请求菩萨为我说法，菩萨许言：‘当为汝说。’许已放逸，众生既见菩萨放逸，即便劝喻，既劝喻已方为说法，说时或问甚深之义，以放逸故而不能答，不能答故心生惭愧，护于身心诳于众生而便舍离。善男子，菩萨若欲如说而住，无惜身心以护众生。
　　“善男子，过去世有一师子王，住深山窟常作是念：‘我是一切兽中之王，力能视护一切诸兽。’时，彼山中有二猕猴，共生二子。时，猕猴向师子王作如是言：‘王若能护一切兽者，我今二子以相委付，我欲余行求觅饮食。’时，师子王即便许可。时，彼猕猴留其二子，付彼兽王即舍而行。是时，山中有一鹫王名利，见师子王眠，即便搏取猕猴二子处崄而住。时，王寤已，即向鹫王而说偈言：
　　“‘我今启请大鹫王，　唯愿至心受我语，
　　　幸见为故放舍之，　莫令失信生惭耻。’
　　“鹫王说偈报师子王：
　　“‘我能飞行游虚空，　已过汝界心无畏；
　　　若必护是二子者，　为我故应舍是身。’
　　“师子王言：
　　“‘我今为护是二子，　舍身不惜如枯草；
　　　若我护身而妄语，　云何得称如说行？’
　　“说是偈已，即至高处欲舍其身。尔时，鹫王复说偈言：
　　“‘若为他故舍身命，　是人即受无上乐；
　　　我今施汝猕猴子，　愿大法王莫自害。’
　　“善男子，时师子王即我身是，雄猕猴者即迦叶是，雌猕猴者善护比丘尼是，二猕猴子即今阿难、罗睺罗是，时鹫王者即舍利弗是。善男子，菩萨为护是依止者不惜身命。
　　“善男子，云何名为如说而作？菩萨若言我当惠施，即便大施，是名菩萨如说而作。菩萨若言我能持戒，即化一切同己护戒，是名菩萨如说而作。菩萨若言我修忍辱，即化众生同修忍辱，是名菩萨如说而作。菩萨若言我勤精进为于佛法，即化众生同修精进为于佛法，是名菩萨如说而作。菩萨若言我修禅定即化众生，除去乱心修集禅定，是名菩萨如说而作。菩萨若言我修智慧，如法分别，是名菩萨如说而作。善男子，菩萨若言我当坏破一切恶法，即便修集一切善法，是名菩萨如说而作。
　　“善男子，能庄严者名为如说，能毕竟者名为如作；能发心者名为如说，得果证者名为如作；能净心者名为如说，能至心者名为如作；能发心者名为如说，不退心者名为如作；至心听法名为如说，闻已如住名为如作；能净口者名为如说，能净身者名为如作；初受戒者名为如说，至心护持名为如作；发菩提心名为如说，行菩萨道是名如作；得住忍地名为如说，住不退地名为如作；得一生身名为如说，得后边身名为如作；趣菩提树名为如说，得菩提果名为如作。善男子，是名菩萨如法而说，如说而作。”
　　说是法时，五百菩萨住无生忍地。
　　尔时，会中有一菩萨，名曰莲华，白佛言：“世尊，如佛所说，如说、如作不可思议。如佛所住，即是如说，即是如作。”
　　“善男子，汝于是事能了知不？”
　　“已知，世尊。”
　　“若知正法是真实者，名如法住。”
　　山王菩萨言：“世尊，无所住法名如法住。何以故？见一切法无有觉故。以无觉故，不见一法名之为觉。若无一法，云何有住？若如是见，名如法住。”
　　福德王菩萨言：“世尊，若随心者，非如法住。若有菩萨观意如幻，名为无住；若无住者，名如法住。”
　　燃灯菩萨言：“世尊，无有贪心，名如法住。云何贪心？谓于法中有损有益。若无贪心，名如法住。
　　日子菩萨言：“世尊，若有菩萨有所著者，是名为动。若于法中心无所著，是名无动。若无有动，名如法住。”
　　勇健菩萨言：“世尊，一切世间皆随心行，若知心行，名如法住。”
　　乐见菩萨言：“世尊，如佛所说因受受苦。若能不受诸受则断，若能不取诸取则断，虽不受、取，不舍众生，名如法住。”
　　香像王菩萨言：“世尊，一切众生悉有重担，所谓五阴。若有能知五阴真实，为坏阴见弃捐重担，而于诸法亦无担想，名如法住。”
　　持世菩萨言：“世尊，若行世间非如法住，若正庄严名如法住。正庄严者，见一切法等如虚空。”
　　坚意菩萨言：“世尊，若有菩萨，不生于生，不灭于灭，亦复不见生灭之性，名如法住。”
　　光明遍照高贵德王菩萨言：“若能知见真实涅槃，见法是灭及无生灭，一切众生悉有佛性，为趣菩提而修庄严，名如法住。”
　　光无碍菩萨言：“世尊，若有行处即是魔业，非如法住。若无行处则坏魔业，若坏魔业，名如法住。”
　　净进菩萨言：“世尊，若作念言我当得法，为是得法勤行精进，如是精进是空精进。若能观察诸法不定，以是不定勤修精进，名如法住。”
　　过三恶道菩萨言：“世尊，一切诸法无作无变，无觉无观，无觉观者名为心性。若见众生心性本净，名如法住。”
　　不可思惟思惟菩萨言：“世尊，知诸众生一切心性不作心想，名不可思惟而思惟也。若能于是不思惟中而思惟者，名如法住。”
　　乐寂静菩萨言：“世尊，若有菩萨净诸心界，是则能离一切诸漏。若能远离一切漏者，是名正行；若正行者，名如法住。”
　　商主菩萨言：“世尊，菩萨若有清净善法，福德庄严、智慧庄严，观二庄严平等无二。以功德等观智慧等，以智慧等观功德等，无差别者，名如法住。”
　　维摩诘菩萨言：“世尊，不观于二，名如法住。若于法界不坏不别，名如法住。”
　　依义菩萨言：“世尊，若有菩萨依于正义不依于字，为正义故受持读诵，广说八万四千法聚，无失无动，名如法住。”
　　净意菩萨言：“世尊，若有菩萨发菩提心，至心拥护是菩提心，修菩提时知诸法性。夫法性者，非处非非处，名如法住。”
　　毕竟净意菩萨言：“世尊，若有菩萨远离垢秽如浣去垢，能令烦恼不污其心，名毕竟净。其心净已，随菩提行，名如法住。”
　　海慧菩萨言：“世尊，若有亲近恶知识者，非如法住；不修圣法，非如法住；若近恶友，则行魔业堕于魔处。世尊，若有欲离一切魔业、诸魔行处、诸恶法者，当近善友。”
　　佛言：“善男子，汝今真知魔业行不？”
　　“已知，世尊。”
　　“善男子，汝今当为无量菩萨大众而说。”
　　“世尊，夫魔业者即是眼色。若人见色生贪著心即是魔业，乃至意法亦复如是。
　　“复次，世尊，菩萨修行檀波罗蜜时，不爱之物持用惠施，所爱财货贪吝不舍；爱者则施，恚者不与；分别受者及以财物，若有分别如是二者，是名魔业。复次，世尊，菩萨修行尸波罗蜜时，护持禁戒，近持戒者，赞叹己身，毁呰破戒，是名魔业。复次，世尊，菩萨修行忍波罗蜜时，于大力者能生忍辱，于少力者不能生忍，见大力者软语谦下，见小力者粗语轻蔑，是名魔业。复次，世尊，菩萨修行精进波罗蜜时，说声闻乘、说缘觉乘、说菩萨乘，修菩提时，轻慢声闻、辟支佛乘；口不宣说，乐于世行；不乐供养恭敬三宝，所谓华香、幡盖、伎乐，尊重赞叹；不求多闻，见多闻者不能亲近，是名魔业。复次，世尊，菩萨修行禅波罗蜜时，获得禅定，不能调伏一切众生，心生悔厌贪著禅乐，呵说法者不乐讲论，赞叹寂静贪著禅味，呵毁二界爱无色身，寿命极长不见诸佛，不闻正法远离善友，不知方便受舍修舍，是名魔业。复次，世尊，菩萨修行般若波罗蜜时，知于因果，不以四摄摄取众生而调伏之，不知众生上中下根，是名魔业。
　　“复次，世尊，菩萨若乐空闲寂静，乐寂静已受寂静乐，不乐听法说法问疑，以寂静故烦恼不起，以不起故不知知想、不离离想、不证证想、不修修想，不得实义，是名魔业。复次，世尊，菩萨若有修集多闻，好语、乐语、微妙之语、软语、喜语，若为衣食卧具利养而演说法，若有信解能至心听而不为说，若有放逸致供养者便为说之，可为说者而不为说，不可说者反为说之，是名魔业。复次，世尊，若有菩萨说法之时秘藏深义，有诸天人得他心智，知已不悦即作是念：‘我为如来真正法来，不为世间浅近语来。是人欲毁如来正法不能增长。若人有毁佛正法者，我不乐见闻。’其所说即便舍去，是名魔业。
　　“复次，世尊，若有菩萨于恶知识作善友想。恶知识者，不以四摄摄取众生，不修多闻，不化众生，不说出法，乐说世语，不知法、不知时、不知义，是名魔业。复次，世尊，恶知识者，不能开示分别解说声闻、缘觉、菩萨、佛法，不化众生令修慈悲、远离八难、修行施戒、柔软语言、亲近平等、教忍无力，说言佛道甚为难得，无量世中勤苦乃获，是名恶友，名为魔业。
　　“复次，世尊，菩萨若有憍慢之心，以憍慢故，不能供养佛法众僧、师长、和尚、父母、长宿、同学、同师。若见胜己，不能亲近听法问疑，是故虽闻闻已便失，见下己者亲近爱念；是故恶法渐渐增长，恶法增故远离善法。世尊，譬如大海渐渐深故，一切诸流悉共归之；菩萨坏慢亦复如是，渐渐增长一切善法。菩萨若不坏憍慢者，是名魔业。世尊，譬如有人，高原陆地种瞻波树，水常行处复作堤塘，地既高燥又不得水，渐渐枯黄不能增长。世尊，菩萨摩诃萨亦复如是，憍慢增故不亲善友，不闻正法虽闻复失。复次，世尊，菩萨摩诃萨身色具足，端正自在，多有眷属福德庄严，未能具足智慧庄严，以是因缘生于憍慢；以憍慢故，若有菩萨具智庄严，思惟正法身体羸瘠，见已轻慢不能供养，以是因缘复增憍慢，无明放逸不调魔业，如是菩萨为色生慢，是名魔业。”
　　尔时，世尊告海慧菩萨言：“善哉！善哉！善男子，善能分别宣说魔业。善男子，至心谛听，吾今当说坏魔业道。善男子，一切诸法其性空寂；若知诸法其性空已，亦知一切众生皆空；既知空已，而修慈心调伏自身，是名菩萨破坏魔业。若观诸法性是无相，而为众生修集慈心，是名菩萨破坏魔业。若观诸法性是无愿，为诸众生至心求有，既求有已随而调伏，是名菩萨能坏魔业。观一切法性是无贪，众生之性亦复无贪，为调伏贪而摄取之，是名菩萨能坏魔业。若观诸法性是无恚，众生之性亦复无恚，为调伏恚而摄取之，是名菩萨能坏魔业。若观诸法性是无痴，众生之性亦复无痴，为调伏痴而摄取之，是名菩萨能坏魔业。观诸法性无生无灭，坏生灭故宣说正法，是名菩萨能坏魔业。观一切法性是平等，虽说三乘不舍大乘，是名菩萨能坏魔业。若不贪著心意识等，亦能远离一切因缘，为诸众生得解脱故修法庄严，虽过诸行终不舍离菩萨所行，是名菩萨能坏魔业。”
　　说是法时，天魔波旬庄严四兵来趣宝坊，如先趣向菩提树时。如来见已，告海慧言：“汝说魔业，我说坏魔，以是因缘，魔王波旬庄严四兵而来至此。欲设何计以当御之？”
　　海慧菩萨言：“世尊，我今欲持魔王波旬及其眷属置庄严国，我身当住魔所住处。”
　　尔时，舍利弗言：“善男子，庄严世界去此远近？佛号何等？”
　　“舍利弗，在此东方过于十二恒河沙等世界，其土有佛，号破疑净光，今现在世为诸菩萨说净菩萨行。彼国三千大千世界有一亿魔，一一魔王有十千亿人兵眷属。其佛初坐菩提树时，如是诸魔悉共庄严至菩萨所。尔时，菩萨先为诸魔讲宣正典，令其得住不退转地，然后乃成阿耨多罗三藐三菩提转正法轮。彼佛世尊，其大弟子及侍使者亦悉是魔，如是等魔悉能教化调伏众生。是故我今取魔波旬安置彼土，为欲坏其所行魔业，庄严如来无上正法。”
　　时，魔波旬闻是语已心生恐怖，四望顾视欲求退处，四方障碍不得从意，复欲灭身亦不能得，方计不立倍复生懅，白佛言：“世尊，唯愿大慈，少见救护。”
　　佛言：“波旬，我于此事不得自在。汝当归向海慧菩萨，求哀忏悔。”
　　时，魔波旬即向海慧合掌而言：“善男子，我从今日不敢复作如是魔业。唯愿仁者听我忏悔！”
　　海慧菩萨言：“我于汝所都无瞋心，菩萨之法常应忍辱一切众生。波旬，汝可往彼礼觐彼佛，汝身当得无量利益。”
　　尔时，菩萨即以右手摩其顶上，作如是言：“若诸菩萨于诸法中无贪吝者，以我神通令汝必至彼佛世界。”言已，波旬即至彼土。既至彼土，见佛敬礼，却住一面。
　　彼诸菩萨白佛言：“世尊，何等国土有如是等不净之人而来至此？”
　　佛言：“善男子，西方过十二恒河沙等诸佛世界，彼有世界名曰娑婆，佛号释迦牟尼，为过数量诸菩萨等说大集经。彼有菩萨名曰海慧，说魔业时，是魔庄严四种兵众来至会所，海慧菩萨以神通力移来至此。”
　　彼世界中诸菩萨等语波旬言：“善男子，汝今宜发阿耨多罗三藐三菩提心，远离魔业。我当与汝共为同学。”
　　时，魔波旬闻是语已，即发阿耨多罗三藐三菩提心。时，诸菩萨即请波旬升师子座，问波旬言：“承彼如来为诸大众说大集经，斯有何事？惟仁说之。”时，魔波旬以海慧菩萨神通力故宣说所闻，乃至不失一句一字。
　　彼诸菩萨即白佛言：“我等愿乐欲见彼佛释迦牟尼及众菩萨。”
　　彼佛即告诸菩萨言：“且待须臾，自当得见此宝坊中。”
　　诸菩萨等复白佛言：“世尊，我等欲见魔王波旬，于彼世界为何所作？”
　　尔时，世尊观此彼界众生心已，告海慧菩萨言：“善男子，汝今当以此佛世界示彼菩萨。”
　　尔时，海慧菩萨即于十指放大光明，其光即过十二恒河沙等诸佛世界遍照彼土，此间大众悉见彼土佛及菩萨、魔王波旬处师子座说大集经。时，诸菩萨即从座起，向彼如来头面敬礼，散种种华而以供养，所散诸华当彼佛上变成华台。
　　彼诸菩萨见是华台即白佛言：“世尊，如是华台从何处来？”
　　佛言：“善男子，娑婆世界诸菩萨众所散供养。”
　　诸菩萨言：“世尊，云何令我得见彼土娑婆世界？”
　　佛言：“善男子，汝等今当敬礼是光，至心念持，自当得见彼佛世界。”
　　时，彼菩萨如佛所言，敬礼光明，至心念持，即得见此娑婆世界；见已，即起礼释迦牟尼佛，以诸香华遥供养之。又见三千大千世界，净水澄满犹如大海，彼所散华至此世界大宝坊中，当如来上变成宝盖。
　　时，魔波旬白彼佛言：“世尊，我当云何还彼世界？”
　　佛言：“善男子，若欲还者，应当至心念于海慧。”
　　时，魔波旬至心念于海慧菩萨，念已即得还此世界。
　　时，舍利弗见魔波旬即作是言：“波旬，汝得见彼佛世界不？”
　　波旬言：“舍利弗，我已见之，及见彼土清净菩萨所住之处。”
　　舍利弗言：“汝于彼土作魔业不？”
　　“大德，我至彼土至心勤求无上菩提，何缘复得造作魔业？若有至心求菩提时见魔业者，是人则得勤修精进。”
　　此界大众见魔波旬还来至此，六万众生、十千魔众，同共发阿耨多罗三藐三菩提心，作是言：“愿我等辈所受身形，如彼菩萨身形无异。”
　　海慧菩萨言：“世尊，为阿耨多罗三藐三菩提多有怨敌。善哉！世尊，为护法故建立神通，以通力故，是经当得久住于世。”
　　佛言：“善男子，我今所立善愿神通，为诸众生种于善根。”
　　尔时，世尊告四天王：“汝等当知，若我弟子比丘、比丘尼、优婆塞、优婆夷，受持读诵、书写广说如是等经，汝等四王当深护助，无为欲乐而作放逸。吾今出世，为坏放逸，护正法故而说咒曰，所谓：
　　“三咩(一)(免尔切)　三摩三咩(二)　沫顿祢(三)　婆罗跋坻(四)　陀祢(五)　陀那跋坻(六)　投弥陀那跋坻(七)　阿婆散提(八)　阿摩[(匕/矢)+籴)](九)　毗摩[(匕/矢)+籴)](十)　阇毗罗提(十一)　迦罗提(十二)　迦罗那(十三)　阿梨(十四)　阿罗跋坻(十五)　阿[(匕/矢)+籴)]婆散提(十六)　涅伽旦尼(十七)　阿跋坻(十八)　沫提(十九)　摩呼沫提(二十)　摩罗夷提(二十一)　毗首提(二十二)　毗首提跋坻(二十三)　尼萨[(匕/矢)+籴)](二十四)　莫罕泥(二十五)。
　　“善男子，是名四天王咒。若有法师受持是经，当诵是咒；诵已，修慈缘念十方，至心念于四天王等。尔时，四王当示其梦，或自往护。”
　　时，四天王白佛言：“世尊，我等四王闻是咒已，即与眷属至法师所拥护侍卫。若是法师所须资生，我当方便令其得之，远离病苦，身受安乐。”
　　尔时，世尊告海慧菩萨：“善男子，汝今至心听帝释咒，所谓：
　　“阇耶(一)　阇耶末坻(二)　阿跋坻(三)　毗跋坻(四)　摩拘[(匕/矢)+籴)](五)　斯陀跋坻(六)　输泥(七)　膻帝羯[(匕/矢)+籴)](八)　檀提昙摩尼(九)　多迦隶(十)　叉耶叉耶目佉(十一)　阿跋蔕那(十二)　涅伽蔕那(十三)　莎坻(十四)　莎坻散提(十五)。
　　“来！憍尸迦，阿修罗坏，诸天则胜；诸天胜故，佛法增长。憍尸迦，欲受安乐，当护正法。善男子，是名释咒。善男子，若有法师欲说法时，当先洗浴令身净洁，持妙香华正东而礼，一心忆念十方诸佛，慈心普及一切众生，然后乃升师子法座，诵如是咒而作是言：‘憍尸迦来！四天王来！为诸大众除却障碍，消灭烦恼。’尔时，帝释及四天王，念法师故即便共来，是故大众乐闻说法。
　　“善男子，汝今复听十方诸魔及眷属咒，所谓：
　　“奢咩(一)　奢摩跋坻(二)　奢摩密喋(三)　阿浮[(匕/矢)+籴)](四)　摩罗欻坻(五)　瞢崛[(匕/矢)+籴)](六)　婆罗绨(七)　迦由犁(八)　坁祁跋坻(九)　阿盧迦尼(十)　比舍荼尼(十一)　尼末坻(十二)　阿跋持(十三)　区区[(匕/矢)+籴)](十四)　伽罗萨尼(十五)　忧目企(十六)　奢蜜坻(十七)　波罗目企(十八)　槃檀那涅伽熙坻(十九)　奢摩[纟+施](二十)。
　　“如是咒者，力能系缚一切论师、一切魔众，是名佛印，不可破坏，魔眷属怨。善男子，若有法师受持读诵如是等咒升师子座，专念诸佛，慈及众生，自于己身生医师想，于所说法生良药想，于听法者生疾苦想，于如来所生善友想，于正法中生常恒想。若能如是说正法时，其处四边各一由旬魔不能到。”
　　时，魔波旬白佛言：“世尊，若佛弟子有能读诵如是神咒，其身清净，我当拥护不作魔业。我以海慧神通力故舍于魔业，随有国土城邑村落说是法处，我当化身亲往听受。”
　　佛言：“善哉！善哉！波旬，汝若能得如是心者，则坏魔业，亦当获得如是等法。
　　“善男子，复当至心听梵天咒，所谓：
　　“迷多伽[(匕/矢)+籴)](一)　迦楼那伽[(匕/矢)+籴)](二)　无经多伽[(匕/矢)+籴)](三)　忧比叉伽[(匕/矢)+籴)](四)　佛陀伽[(匕/矢)+籴)](五)　昙摩伽[(匕/矢)+籴)](六)　僧伽伽[(匕/矢)+籴)](七)　苏羯多毗阇耶(八)　摩诃毗檀尼(九)　毗兽提目企(十)　尼波[(匕/矢)+籴)]陀耶(十一)　乌阇跋坻(十二)　乌阇严弥(十三)　捺檀尼(十四)　昙摩波坻吒跋尼(十五)　萨遮坻优波跋坻(十六)　毗兽坻(十七)　莎折多优波舍弥(十八)　乌卢迦耶梵摩(十九)　毗卢迦耶梵摩(二十)。
　　“若欲具足受持如是梵天咒者，当行梵行清净持戒，读诵是咒，请召梵天：‘梵天汝来，拥护如是大众，令其至心乐听正法，念于三宝，转正法轮，护持法城。’若有法师能调诸根，至心净护身口意等，勤修戒、忍、精进、多闻，发菩提心，修四无量，升于法座诵如是咒；诵是咒已，梵天王等与诸眷属悉来集会是讲法所。”
　　尔时，梵王白佛言：“世尊，若有法师读诵是咒，我在初禅闻是咒已，当舍定乐而往其所，当施八法。何等为八？一者、施念，持所闻故；二者、施慧，思惟深法故；三者、施解，分别深义故；四者、施乐说无碍，为坏疑心故；五者、施辞无碍，为解一切众生语故；六者、施无所畏，为众无胜故；七者、施法光明，为不谬说故；八者、施其不谬授记。世尊，我等亦能广宣是法。”
　　“善男子，我涅槃后，如是等天当护正法。”
　　海慧菩萨言：“世尊，如来正觉涅槃之后，若有信者，应以此法付嘱其人，令得久住。”
　　尔时，世尊眉间白毫放大光明，遍照三千大千世界，如来化身充满其中，三十二相、八十种好具足庄严，数如三千大千世界一切卉木茎节枝叶。是诸化佛同作是言：“十方诸佛释迦如来，同愿正法久住于世。何以故？虽有一切恶魔眷属，不能破坏如是等法。大地可坏，大海可焦，须弥山王可碎如尘，众生诸心可合，是一虚空可画，四大可转，诸佛誓愿不可变易！”
　　尔时，世尊即告阿难：“汝当受持如是等经，读诵广说。”
　　海慧菩萨言：“世尊，今此会中多有无量诸大菩萨，如来何缘顾命阿难令受持之？”
　　时，诸大众咸有疑心：“海慧、阿难，谁念心多？”
　　尔时，世尊知众会疑，告大迦叶：“三千大千世界众生数为多不？”
　　“甚多，世尊。”
　　“迦叶，假使如是无量众生悉得人身，常问如来，如来所说，不可穷尽，无有障碍。善男子，如天降雨无有障碍，一切众流归集大海，而是大海无增无减；海慧菩萨所可受持十方佛法，亦复如是。迦叶，假使三千大千世界，所有众生具足总持如阿难等，欲比海慧所受持法，百分、千分、百千万分不及其一。”说是语时，百千众生发阿耨多罗三藐三菩提心，以妙华香贡上供养海慧菩萨。
　　尔时，莲华菩萨白佛言：“世尊，若有人能信顺受持，读诵书写，解说其义，供养恭敬如是经者，得几所福？”
　　尔时，世尊即说偈言：
　　“若满三千大千界，　七宝奉施十方佛，
　　不如信顺是经典，　受持读诵福多彼。
　　四法所成诸功德，　佛说无量无边数，
　　发菩提心常法施，　如法而住修集悲。
　　佛说四法无边量，　智者闻已不怖畏，
　　虚空之性众生界，　如来正智菩提心。”
　　说如是等法宝聚时，十方所来诸菩萨等，以妙香华、种种伎乐供养于佛，尊重赞叹，作如是言：“世尊，若有人能受持读诵、书写解说如是等经，所得功德不可称量，十方诸佛说不能尽。何以故？世尊，众生若闻如是等经，无有不发阿耨多罗三藐三菩提心者，是故此经名大宝聚。”
　　尔时，一切大众人天，一切声闻及阿难等，诸迦楼罗、乾闼婆等及世间人，闻经欢喜，信受奉行。
大方等大集经卷第十二虚空藏菩萨所问品第六之一
　　如是我闻：一时，婆伽婆游如来行处妙宝庄严堂上，如来威神大功德庄严众相具足，因于本行佛地得报，菩萨宫宅称无量赞，如来神力之所建立，入无碍智行处生胜喜悦，思念进智分别巧说，众德具足来世所叹。世尊正觉善转法轮，善能调顺无量众生，于诸法中皆得自在，知诸众生心所趣向，善能分别一切诸根，彼岸善断，结习永尽无余，所施佛事自然成办。与大比丘众六百万人俱，其心调柔，结习已断，皆是如来法王之子，行甚深法，善能解了无所有法，殊妙端正威仪具足，是大福田，正住如来所教法中。复与大菩萨僧俱，度一切诸行，不舍菩萨所行，得无我忍，于诸众生不舍大悲，过诸世间而顺世法勤化众生，亦能善入如来行地，又复不离菩萨行地，其名曰：普明菩萨摩诃萨、无碍明菩萨、于一切法自在王菩萨、无碍行处菩萨、分别辩觉菩萨、净无量网明灯王菩萨、不染行处菩萨、坏魔界放光明菩萨，如是等不可计、阿僧祇、不可思、不可称、不可量、无齐限、不可说菩萨摩诃萨俱。
　　尔时，世尊说诸菩萨出要之行，名无碍法门庄严菩萨道，成就佛法诸力无畏，得知诸法自在，入陀罗尼印门，入分别诸辨门，入大神通门，入说不退转轮诸乘平等门，入一相法界无分别门，入说随众生根所解差别门，入坚法分别坏诸魔界善顺思惟门，入断诸结及见无碍智慧门，入无等愿方便智门，入诸佛等智门，入诸法无滞碍如实分别门，入无变异平等法门，入甚深十二因缘门，入功德智慧庄严佛身口意坚固思进念专无尽门；入四圣谛门，为调伏声闻故；入远离身心行门，为调伏辟支佛故；入授一切智记门，为调伏菩萨故；入诸法自在门，为显佛功德故。所谓开示解说显现令解，教读施设次序开张，分别令易随顺正说。
　　尔时，世尊如是善分别大法方便时，于此三千大千世界一切诸色像，若铁围山、大铁围山、须弥山王及诸黑山，四天下及阎浮提聚落城邑舍宅、大海江河、泉源陂池、药草树木及诸丛林，诸龙、夜叉、乾闼婆、阿修罗、迦楼罗、紧那罗、摩睺罗伽等宫殿，地神宫殿，虚空中诸神宫殿，四天王天、三十三天、夜摩天、兜率陀天、化乐天、他化自在天及梵天宫殿，上至阿迦腻吒天宫殿，一切大地及欲界色身众生，悉皆隐蔽，眼所不见。喻如劫尽火灾起后，大地焦尽，大水未出，当尔之时，乃无一色与眼作对。尔时，三千大千世界，亦复如是亦无少色。是欲、色界所摄，唯除妙宝庄严堂中所见色像。
　　尔时，于妙宝庄严堂中虚空中，无所依著，自然成无量百千那由他宝台，微妙庄严世所乐见，喻如大妙庄严世界，一宝庄严佛土菩萨所住宝台，此诸宝台亦复如是，见诸大众坐宝台中。于妙宝庄严堂内，自然踊出净妙真金师子之座，高十千由旬。此师子座出妙净光明，普照此三千大千世界，映诸菩萨光明令不明显。
　　尔时，大众欢喜踊跃，心情悦豫，叹未曾有，合掌向佛，作如是言：“今者如来必说大法现此瑞应！”
　　尔时，舍利弗承佛威神，从宝台起，更整衣服，偏袒右肩，右膝著地，合掌向佛而白佛言：“世尊，是何瑞相，有如是等生胜喜悦现大神变？世尊，此诸大众皆生疑惑！愿如来说何因何缘，现此未曾有事？”
　　尔时，佛告舍利弗：“东方去此过八佛世界微尘数等佛土，有世界名大庄严，彼国有佛，号一宝庄严如来、应供、正遍知、明行足、善逝、世间解、无上士、调御丈夫、天人师、佛世尊，今现在说法。以何因缘世界名大庄严？若广说彼世界庄严事者一劫不尽，是故彼土名大庄严。何因缘故，彼佛名为一宝庄严？舍利弗，彼如来因一宝说法，所谓无上大乘之宝，是故彼佛名一宝庄严。彼佛与诸菩萨众各升师子座，踊在空中高八十亿多摩树，为诸菩萨说虚空印法门。何谓虚空印法门？如一切法以虚空为门，无住处故；一切法无住处门，无形相故；一切法无形相门，过诸行处故；一切法无行处门，内外净故；一切法净门，性无染故；一切法无染门，自性寂静故；一切法寂静门，心意识本无故；一切法本无门，离物非物故；一切法无物门，无教相故；一切法无教门，无形段故；一切法无形段门，离因缘境界故；一切法无因缘境界门，寂灭相故；一切法寂灭门，离二相故；一切法无二门，舍别异故；一切法无别异门，入一相故；一切法一相门，自相净故；一切法自相净门，过三世故；一切法过三世门，不离平等故；一切法不离平等门，幻化相非相故；一切法幻化相门，体不实故；一切法无体门，无作相故；一切法无作门，身心远离故；一切法远离门，离相无相故；一切法无相门，相不动故；一切法不动相门，无依处故；一切法无依处门，住无际故；一切法无际门，无樔窟故；一切法无樔窟门，无我、无我所故；一切法无我、无我所门，无主故；一切法无主门，性无我故；一切法无我门，内清净故。舍利弗，彼一宝庄严如来，为诸菩萨广说如是虚空印法门。彼如来说是法时，无量阿僧祇诸菩萨，解知诸法性与虚空等，于诸法中得无生忍。
　　“舍利弗，彼大庄严刹土一宝庄严佛所，有一菩萨摩诃萨名虚空藏，以大庄严而自庄严，于诸不思议愿最为殊胜，得一切功德中之威德无碍知见，不可思议菩萨功德以自庄严。以诸相好，庄严其身；以善说法，随所应度，庄严其口；不退于定，庄严其心；以诸总持，庄严其念；入诸微细法，庄严其意；顺观法性，庄严于进；以坚固誓，庄严淳至；以必成办，庄严所作。以从一地至一地庄严毕竟，舍诸所有，庄严于施；以净心善语，庄严于戒；于诸众生心无有碍，庄严忍辱；众事备足，庄严精进；入定游戏神通，庄严于禅；善知烦恼习，庄严般若。为救护众生，庄严于慈；住不舍众生，庄严于悲；心无犹豫，庄严于喜；离于憎爱，庄严于舍。游戏诸定，庄严神通；得无尽宝手，庄严功德；分别诸众生心行，庄严于智；教众生善法，庄严于觉；得慧明净，庄严慧明；得义法辞应，庄严诸辩；坏魔外道，庄严诸无畏。得佛无量功德而自庄严，常以诸毛孔说法，庄严于法；见诸佛法明，庄严自明；能照诸佛国，庄严光明；说不错谬，庄严所记；神通随所乐说，庄严教授；神通到四神足彼岸，庄严变化；神通入佛密处，庄严诸如来护持；自悟正智，庄严法自在；如说而行无能坏者，庄严一切善法坚固。彼虚空藏菩萨，成就如是等无量功德，与十二亿菩萨摩诃萨俱，发意欲来诣此娑婆世界见我，礼拜供养，恭敬围绕。亦为此大普集经分别少法门分故，又为此十方诸来会菩萨生大法明故，又为增益开大乘法故，又为受持如来法故，又为无量众生善根出生故，又为以善法调伏诸魔外道故，又为示现菩萨师子游戏神通故，彼虚空藏菩萨，欲来至此，是其瑞应。”
　　尔时，世尊说此事已，即时虚空藏菩萨，与十二亿菩萨摩诃萨恭敬围绕，诣一宝庄严佛所，白佛言：“世尊，我欲诣娑婆世界，见释迦牟尼佛，礼拜供养。”彼佛报言：“欲往随意，宜知是时。”即顶礼一宝庄严如来足下已，右绕七匝，承佛游戏无作神足，于彼大庄严国土忽然不现，以一念顷与诸菩萨众俱，来至此娑婆世界宝庄严堂妙宝台上。
　　尔时，虚空藏菩萨雨妙华香，供养世尊，及此大宝集经，所谓曼陀罗华、摩诃曼陀罗华、波利质多罗华、摩诃波利质多罗华、曼殊沙华、摩诃曼殊沙华、卢遮那华、摩诃卢遮那华，水陆诸华大如车轮，百叶、千叶、百千叶，皆出光明，香气普薰，妙香适意，开敷鲜净，杂色光耀眼所乐见，雨如是等种种无量妙华满妙宝堂中，高一多罗树。作诸天乐，其音皆出无量百千法门之声，与檀波罗蜜相应声，尸罗、羼提、毗梨耶、禅那、般若波罗蜜相应声，与四无量相应声，与四摄法相应声，与助道法相应声，与三脱门相应声，与四圣谛相应声，与十二因缘相应声。
　　尔时，虚空藏菩萨供养世尊，顶礼佛足，绕七匝已，在一面立，白佛言：“世尊，彼一宝庄严如来应正遍知致问无量，少病少恼，起居轻利，安乐行不？彼一宝庄严如来又言：‘有十二亿菩萨，与虚空藏菩萨俱往，至彼娑婆世界。愿世尊说如是如是法，使诸菩萨得自然智，亦使成就大法光明已还来至此。所以者何？以世尊昔来已曾化此善男子等发菩提心。’”
　　尔时，虚空藏菩萨当世尊顶上，化作大宝盖，广十千由旬，以青琉璃为轩，真珊瑚宝为子，以琉璃及阎浮檀金为升垂，杂妙真珠缦网璎珞，宝铃和鸣。其盖光明普照十方，与诸妙华互相绮错。
　　尔时，虚空藏菩萨于如来不思议功德深生敬重，合掌向佛，以偈赞言：
　　“法义智慧最胜尊，　本净无垢无所著，
　　喻如虚空无染污，　我礼不动圣足下。
　　行无与等无涯底，　现法严身最殊胜；
　　佛真法身如虚空，　普生大悲而济度，
　　人中师子能示现，　百福庄严世尊身。
　　断诸言语无音响，　离诸言说无戏论，
　　虽知如是而现说，　无性众生令悦豫。
　　众心非心得此心，　能知非心幻化心，
　　善知众生心行性，　而能不住彼我心。
　　示现威仪济众生，　善逝身无作不作，
　　佛知众生随所乐，　即能示现如是形。
　　世尊于法不计我，　不生忆想著于法，
　　能知以何法受教，　而随所悟应时说。
　　大众渴仰瞻世尊，　世所希有最无比，
　　世尊无心于示现，　无能令诸大众悦。
　　此等诸法从缘生，　虚无寂寞非真实，
　　世尊善知如是法，　得至清凉泥洹道。
　　去离二边不著中，　知虚非真无自性，
　　此等诸法无作者，　善说业报非断常。
　　法无众生命及人，　寂静不名如虚空，
　　如实分别无众生，　而安多众至甘露。
　　昔行多劫不思议，　求进势力胜菩提，
　　所为妙行今已成，　至无至义觉无余。
　　一切诸法上中下，　悉知平等常无异，
　　智者所知知不著，　是故世尊定不乱。
　　阴入诸界如幻化，　三界皆如水中月，
　　众生虚伪性如梦，　以智分别说是法。
　　世人假称名得道，　实无有得无得相，
　　如道无得轮无转，　如轮无转无度者，
　　故能度众于四流，　自度度彼系颠倒，
　　善能安慰苦恼者，　自灭灭彼至无为。
　　众生无生无涅槃，　众生本净不可得，
　　道及众生犹如幻，　自觉此际觉多众。
　　如虚空中不见色，　一切群生色亦尔，
　　诸法离色及色相，　能知此色则得离。
　　作诸妙喻以赞佛，　执见而赞是其毁，
　　佛德如空无差别，　无所限量是赞佛。
　　故礼净尊净他者，　无缘无心入微心，
　　如佛功德世尊知，　如如功德我今礼。
　　能知众生无我者，　知诸法际离欲者，
　　见法身者则见佛，　即为供养十方佛。”
　　虚空藏菩萨说此偈已，即时妙宝庄严堂及虚空中诸宝台六变振动。一切大众心净悦豫，踊跃欢喜，叹未曾有，皆言：“虚空藏菩萨，善能说此妙偈。若有善男子、善女人能行此法者，乃至梦中不见有法，以渐皆当得师子吼如虚空藏菩萨。”
　　尔时，虚空藏菩萨以如斯妙偈赞如来已，白佛言：“世尊，欲少所问，唯愿听许。若听问者，尔乃敢问。所以者何？世尊有无量知见，能知众生诸根，有淳熟、未淳熟者。世尊明达，去诸闇冥故；世尊了义，善说分别诸句义故；世尊知时，不过限故；世尊所记不谬，如说不错故；世尊知时，随诸众生行说法故；世尊善游戏，通达诸神足故；世尊善观，体众生心行故；世尊最无染，于诸法中得自在故；世尊自悟，觉了诸法故；世尊正御邪趣众生，教令入正故；世尊是大医王，能令无始世界众病永断故；世尊大力，成就佛十力故；世尊无畏，成就四无畏故；世尊无胜，成就十八不共法故；世尊大慈，行救一切众生心无碍故；世尊大悲，行知见无我，拔一切众生苦故；世尊大喜，行于禅解脱定，入定到彼岸故；世尊大舍，行断一切憎爱，心如虚空故；世尊得平等觉，了诸佛法无碍故；世尊无憎爱心，毕竟清净毁誉不动故；世尊无希望，智慧满足，于利养赞叹无欲求故；世尊一切知见，一切佛行处，到彼岸故。我知见世尊有如是等无量无边功德成就，是故我欲于法门中少有所问。”
　　虚空藏菩萨作是语已，尔时，世尊告虚空藏菩萨言：“善男子，我当听汝问，随汝欲问，恣汝所问，吾当随汝所问，悦可尔心。”
　　尔时，功德光明王菩萨问虚空藏菩萨言：“善男子，汝为谁故欲问如来？”
　　即时，虚空藏菩萨以偈报功德光明王菩萨言：
　　“一切等心诸众生，　平等能至彼岸者，
　　游戏无垢悲心中，　我为是等问世尊。
　　能到正见无垢秽，　已无犹豫断彼疑，
　　自得了达利众生，　我为是等问世尊。
　　知我无我无与等，　为众发心不著众，
　　能脱众生计我见，　我为是等问世尊。
　　能护威仪慎所行，　其心清净如虚空，
　　坚固不动如须弥，　我为是等问世尊。
　　进心无涯慧无等，　勇健能害烦恼怨，
　　已结已断断彼结，　我为是等问世尊。
　　乐施威仪调伏心，　常住闻进戒忍力，
　　禅定诸通胜慧明，　我为是等问世尊。
　　乐空无相无愿法，　而现受形处生死，
　　无生无终达甘露，　我为是等问世尊。
　　知见甚深无崖际，　声闻缘觉所不及，
　　而知一切众生行，　我为是等问世尊。
　　善能了达乐正行，　于法非法系已断，
　　常处正定心不乱，　我为是等问世尊。
　　不断佛种诸贤士，　能护正法及与僧，
　　多闻三世诸佛赞，　我为是等问世尊。”
　　尔时，虚空藏菩萨以此妙偈答功德光明王菩萨已，白佛言：“世尊，云何菩萨行檀波罗蜜与虚空等？云何行尸波罗蜜、羼提波罗蜜、毗梨耶波罗蜜、禅波罗蜜、般若波罗蜜与虚空等？云何行功德与虚空等？云何行智与虚空等？云何菩萨不离如如，如来所许，念佛、念法、念僧、念施、念戒、念天？云何菩萨修行诸法平等如泥洹？云何菩萨善分别行相？云何菩萨持诸佛法宝藏，随如来所觉法相性，如实知诸法相性已不取不舍？云何菩萨分别众生，从始已来清净而教化众生？云何菩萨善顺发行成就佛法？云何菩萨不退诸通，于诸佛法悉得自在？云何菩萨入甚深法门，诸声闻、辟支佛所不能入？云何菩萨于十二因缘，因善得胜智方便，离二边诸见？云何菩萨为如来印所印，如如不分别智方便？云何菩萨入法界性门，见一切法平等性？云何菩萨淳至坚固犹如金刚，于此大乘心住不动？云何菩萨自净其界如诸佛界？云何菩萨得陀罗尼终不失念？云何菩萨得无障碍如来加持辩？云何菩萨得自在示现受生死？云何菩萨破诸怨敌去离四魔？云何菩萨利益众生庄严功德？云何菩萨世无佛时能作佛事？云何菩萨得海印三昧，善能得知众生心行？云何菩萨能得知诸尘界无碍？云何菩萨威仪行成就，离诸闇冥得胜光明，于诸法中得自然智，速得成就一切智行？”
　　尔时，世尊告虚空藏菩萨言：“善哉！善哉！善男子，汝善能分别问于如来如斯妙义。如汝已曾供养过去无量诸佛种诸善根，心行平等喻如虚空，礼敬诸佛至慧明处，发勤精进欲度一切，诸佛如法不舍一切众生，度大慈悲彼岸，及过诸魔行不离世法，以虚空同量之心，成就此无上大乘妙法虚空藏。汝之功德无有边际，难可校量！汝已曾于过去恒河沙等诸佛世尊所，问如此事，自亦能说。是故，虚空藏，汝今谛听！谛听！善思念之，吾当为汝分别解说。所问诸菩萨事复过于此，能得无上大乘、如来自然智、一切种智。”
　　虚空藏菩萨言：“唯然！快哉！愿乐欲闻。”
　　佛告虚空藏：“善男子，菩萨成就四法，行檀波罗蜜与虚空等。何谓为四？善男子，若菩萨于一切处，无障碍，不分别，行檀波罗蜜，以我净故于施亦净，以施净故于愿亦净，以愿净故于菩提亦净，以菩提净故于一切法亦净。善男子，是为菩萨成就四法，行檀波罗蜜与虚空等。
　　“善男子，若菩萨成就八法能净檀波罗蜜。何等为八？离我能施，离为我施，离爱结施，离无明见施，离彼我菩提相施，离种种想施，离希望报施，离悭嫉施，其心平等如虚空。是为菩萨成就八法能净檀波罗蜜，离此八法是谓净施。喻如虚空无所不至，菩萨慈心行施亦复如是。喻如虚空非色叵见，菩萨所行诸施不依于色亦复如是。喻如虚空不受苦乐，菩萨所行诸施离一切受亦复如是。喻如虚空无有相智，菩萨所行诸施离诸想结亦复如是。喻如虚空是无为相，菩萨所行诸施无为无作亦复如是。喻如虚空虚假无相，菩萨所行诸施不依识想亦复如是。喻如虚空增益一切众生，菩萨所行诸施利益众生亦复如是。喻如虚空不可穷尽，菩萨所行诸施，于生死中无有穷尽亦复如是。善男子，喻如化人给施化人，无有分别，无所戏论，不求果报；菩萨亦复如是，如化人相，去离二边而行诸施，不分别戏论希望果报。善男子，菩萨以智慧舍一切结使，以方便智不舍一切众生，是为菩萨行檀波罗蜜与虚空等。”
　　尔时，会中有一菩萨，名曰灯手，从座而起，偏袒右肩，右膝著地，合掌白佛言：“世尊，何等菩萨能行如是檀波罗蜜？”
　　佛言：“善男子，菩萨若过诸世间，得出世间法，非色，无体无行，知见清净，非闇非明，离一切诸相，至无相智际，成就无尽忍，近如来知见已，绍菩萨决定界分，已得受记为不退转印所印，已得灌顶正位，已得善行知众生行相，至一切处亦无所至，如是菩萨能行是檀波罗蜜。”
　　说此法时，万六千菩萨见诸法性犹如虚空，得无生法忍。
　　佛告虚空藏菩萨言：“善男子，菩萨成就四法，行尸罗波罗蜜与虚空等。何谓为四？善男子，菩萨知身如镜中像，知声如响，知心如幻，知诸法性犹如虚空，是为菩萨成就四法，行尸罗波罗蜜与虚空等。善男子，菩萨成就八法能护净戒。何等为八？善男子，诸菩萨不忘菩提心能护于戒，不求声闻、辟支佛地能护于戒，持戒不限于戒能护于戒，不恃诸戒能护于戒，不舍本愿能护于戒，不依一切生处能护于戒，成就大愿能护于戒，善摄诸根为灭烦恼能护于戒，是为菩萨成就八法能护净戒。善男子，喻如虚空离诸希望，菩萨以无求心能护于戒亦复如是。喻如虚空清净，菩萨持戒清净亦复如是。喻如虚空无有垢污，菩萨持戒无垢亦复如是。喻如虚空无有热恼，菩萨持戒无恼亦复如是。喻如虚空无有高下，菩萨持戒无高无下亦复如是。喻如虚空无有樔窟，菩萨持戒而无所依亦复如是。喻如虚空无生无灭毕竟无变，菩萨持戒无生无灭毕竟无变亦复如是。喻如虚空悉能容受一切众生，菩萨持戒普能运载亦复如是，为利益众生能护正戒。善男子，如水中月，无持戒、破戒；菩萨亦复如是，了知一切诸法犹如月影，无持戒、破戒，是为菩萨行尸波罗蜜与虚空等。
　　“善男子，菩萨成就四法，行羼提波罗蜜与虚空等。何等为四？善男子，若菩萨他骂不报，以分别无我想故；他打不报，以无彼想故；他瞋不报，以离有想故；他怨不报，以去离二见故。是谓菩萨成就四法，行羼提波罗蜜与虚空等。善男子，菩萨成就八法，能净羼提波罗蜜。何等为八？善男子，菩萨善净内纯至，修羼提波罗蜜；善净外不希望，修羼提波罗蜜；于上中下毕竟无障碍，修羼提波罗蜜；随顺法性无所染著，修羼提波罗蜜；离一切诸见应空，修羼提波罗蜜；断一切诸觉应无相，修羼提波罗蜜；舍一切诸愿应无愿，修羼提波罗蜜；除一切诸行应无行，修羼提波罗蜜。是谓菩萨摩诃萨成就八法，能净羼提波罗蜜。善男子，喻如虚空无憎无爱，菩萨修羼提波罗蜜，无憎无爱亦复如是。喻如虚空无有变易，菩萨毕竟心无变易，修羼提波罗蜜亦复如是。善男子，喻如虚空无有亏损，菩萨毕竟修羼提波罗蜜，心无亏损亦复如是。喻如虚空无生无起，菩萨修羼提波罗蜜，心无生起亦复如是。喻如虚空无有戏论，菩萨修羼提波罗蜜，心无戏论亦复如是。喻知虚空不望恩报，菩萨修羼提波罗蜜，于一切众生不望果报亦复如是。喻如虚空无漏无系，菩萨修羼提波罗蜜，离一切漏不系三界亦复如是。善男子，菩萨行羼提波罗蜜时不作是念‘彼来骂我，我能忍受’，亦不见骂者、受骂者及所骂法，不作是观，不作是戏论言‘彼空，我亦空’，亦不作是思惟‘音声如响，何由而出？’，亦复不作是观‘我是彼非’，又复不作是见‘彼无常，我亦无常’，亦复不作是念‘彼愚我智’，亦不作是想‘我等应行忍辱’。善男子，譬如有人求娑罗枝，为娑罗枝故，赍持利斧入娑罗林中，至一大树下斫其一枝，余枝不作是念：‘彼已被斫，不斫我等。’其被斫者亦不作是念：‘我已被斫，余者不斫。’二俱无想，不生憎爱。善男子，菩萨摩诃萨行羼提波罗蜜时，观知一切法性，如草木、墙壁、瓦石等，而示现割截身体，为教化众生故，无憎无爱，无忆想分别。善男子，是为菩萨行羼提波罗蜜与虚空等。
　　“善男子，云何菩萨摩诃萨行毗梨耶波罗蜜与虚空等？善男子，菩萨成就四法，行毗梨耶波罗蜜与虚空等。何谓为四？善男子，若菩萨勤求一切善法，而知一切法自性不成就；以一切最胜供具给侍供养诸佛世尊，然不见如来及所供侍之法；善能受持一切诸佛所说妙法，亦不见文字而可受持；亦能成就无量众生，见众生性即是泥洹，毕竟无生无起。善男子，是为菩萨成就四法，行毗梨耶波罗蜜与虚空等。善男子，若菩萨成就八法，能净毗梨耶波罗蜜。何等为八？善男子，菩萨为净身故发勤精进，知身如影，不著于身；为净口故发勤精进，知口语如响，不著于口；为净意故发勤精进，知意如幻无所分别，不著于意；为具足诸波罗蜜故发勤精进，知诸法无自性，因缘所摄不可戏论；为得助菩提分法故发勤精进，觉了一切法真实性故无所碍著；为净一切佛土故发勤精进，知诸国土如虚空故不恃所净；为得一切陀罗尼故发勤精进，知一切法无念无非念故不作二相；为成就一切佛法故发勤精进，知诸法入一相平等故而不坏法性。善男子，是为菩萨成就八法，能净毗梨耶波罗蜜。善男子，喻如虚空无有疲惓，菩萨于无量劫发勤精进，无有疲厌亦复如是。喻如虚空悉能容受一切诸色，然此虚空无有覆障；菩萨为容受一切众生发勤精进，平等无碍亦得如是。喻如虚空能生一切药草丛林，然此虚空无有住处；菩萨为增益一切众生诸善根故发勤精进，无所依著，无有住处亦复如是。喻如虚空至一切处然无有去，菩萨发勤精进为至一切法故，而无至无不至亦复如是。喻如虚空非色，而于中见种种色；菩萨为一乘故发勤精进，而为成就纯至故，示诸乘差别亦复如是。喻如虚空本性清净，不为客尘所污；菩萨发勤精进本性清净，为众生故现受生死，不为尘累所染亦复如是。喻如虚空性是常法，无有无常；菩萨究竟为不断三宝故，发勤精进亦复如是。喻如虚空无始无终，不取不舍；菩萨发勤精进，无始无终，不取不舍亦复如是。善男子，精进有二种，始发精进、终成精进。菩萨以始发精进习成一切善法，以终成精进分别一切法不得自性；唯所集善根见是平等，所见平等亦非平等。善男子，喻如工匠刻作木人身相备具，所作事业皆能成办，于作不作不生二想；菩萨为成就庄严本愿故，发勤精进修一切业，于作不作不生二想，去离二边亦复如是。善男子，是为菩萨行毗梨耶波罗蜜与虚空等。
　　“善男子，云何菩萨摩诃萨行禅波罗蜜与虚空等？善男子，若菩萨成就四法，行禅波罗蜜与虚空等。何等为四？善男子，若菩萨专其内心，亦不见内心遮缘外界诸心，亦不见外心行处；以己心平等故，知一切众生心平等；亦不依二法心，及平等思惟，法界定性无摄无乱；知一切法性无有戏论。是为菩萨成就四法，行禅波罗蜜与虚空等。善男子，若菩萨成就八法，能净禅波罗蜜。何等为八？善男子，若菩萨不依诸阴修禅，不依诸界修禅，不依诸入修禅，不依三界修禅，不依现世修禅，不依后世修禅，不依道修禅，不依果修禅。是为菩萨成就八法，能净禅波罗蜜。喻如虚空无所依著，菩萨修禅无所依止亦复如是。喻如虚空无所爱恋，菩萨修禅离诸染著亦复如是。喻如虚空不著诸见，菩萨修禅舍离诸见亦复如是。喻如虚空无有诸慢，菩萨修禅离诸憍慢亦复如是。喻如虚空究竟无灭，菩萨修禅善入法性究竟不退亦复如是。喻如虚空不可破坏，菩萨修禅不坏本际亦复如是。喻如虚空无有变易，菩萨修禅不变如如亦复如是。喻如虚空非心离心，菩萨修禅离心意识亦复如是。善男子，菩萨以平等心修禅，非不平等心。云何心平等？若心不高不下，无求无非求，无作无非作，无分别无非分别，无行无非行，无取无舍，无闇无明，无知无念，无非知无非念，不一不异，非二非不二，无动无不动，无去无不去，无修无非修，心不缘于一切境界，是谓平等心。以菩萨心平等故，不取于色，去离眼、色二法而修于禅；以心平故，不取声、香、味、触、法，去离意、法二法而修于禅。善男子，喻如虚空，火灾起时不能焚烧，水灾起时不为所漂；菩萨不为诸烦恼火之所焚烧，不为诸禅解脱三昧所漂，受生自无定乱，乱心众生能令得定，自行已净不舍精进，与平等等示现差别而不见平等及不平等二相，善能遍观智慧真性，其心不为爱见所覆，于诸行中行无所著与虚空等。善男子，是为菩萨行禅波罗蜜与虚空等。
　　“善男子，云何菩萨行般若波罗蜜与虚空等？善男子，若菩萨成就四法，行般若波罗蜜与虚空等。何等为四？善男子，若菩萨以我净故，知众生亦净；以知净故，知识亦净；以义净故，知文字亦净；以法界净故，知一切法亦净。是为菩萨成就四法，行般若波罗蜜与虚空等。善男子，若菩萨摩诃萨成就八法，能净般若波罗蜜。何等为八？善男子，若菩萨精勤欲断一切不善法，而不著断见；精勤欲生一切善法，而不著常见；知一切有为法皆从缘生，而不动于无生忍法；善分别说一切字句，而常平等无有言说；善能辨宣一切有为无常苦法，于无我法界寂静不动；能善分别诸所作业，而知一切法无业无报；善能分别垢法净法，而知一切法性常净；善能筹量三世诸法，而知诸法无去来今。是为菩萨成就八法，能净般若波罗蜜。善男子，喻如虚空非行无行，菩萨行般若离一切行亦复如是。喻如虚空无能破坏，菩萨行般若一切诸魔无能坏者亦复如是。喻如虚空性常寂静，菩萨行般若觉见寂静亦复如是。喻如虚空性常无我，菩萨行般若了知无我亦复如是。喻如虚空性非众生，菩萨行般若离一切众生见亦复如是。喻如虚空性无有命，菩萨行般若离一切命见亦复如是。喻如虚空性无有人，菩萨行般若离一切人见亦复如是。喻如虚空非物非非物，不可名字，菩萨行般若离物非物见亦复如是。善男子，般若是寂静句，义无微觉故；是不作句，义自相净故；是无变句，义无行相故；是真实句，义不发动故；是不诳句，义无有异故；是了达句，义入一相故；是通明句，义断习气故；是满足句，义无欲求故；是通达句，义能正见故；是第一句，义无所得故；是平等句，义无高无下故；是牢固句，义不可坏故；是不动句，义无所依故；是金刚句，义不可摧故；是已度句，义所作办故；是真净句，义本性净故；是无闇句，义不恃明故；是无二句，义不积聚故；是尽句，义究竟尽相故；是无尽句，义无为相故；是无为句，义离生灭故；是虚空句，义无障碍故；是无所有句，义真清净故；是无处句，义无行迹故；是无樔窟句，义无所猗故；是智句，义无识别故；是无降伏句，义无群匹故；是无体句，义不受形故；是知见句，义知苦不生故；是断句，义知集无和合故；是灭句，义究竟无生故；是道句，义无二觉故；是觉句，义觉平等故；是法句，义究竟不变故。善男子，此般若不从他得，自证知见如性行故，知一切文字句义其犹如响，于诸言音随应而报其辩不断，亦不执著文字言语。菩萨摩诃萨如是能于一切言说中善能报答，知诸音声言说如响，解不可得故，不生执著，亦不戏论。善男子，是为菩萨行般若波罗蜜与虚空等。”
　　尔时，世尊欲重明此义，而说偈言：
　　“离著而行施，　普及适众性，
　　终已无碍心，　亦不生分别。
　　我净故施净，　施净故愿净，
　　愿净菩提净，　道净一切净。
　　无我我所想，　离爱及诸见，
　　舍除彼我相，　施心如虚空。
　　去离诸想施，　无有望报心，
　　舍嫉妒心结，　施心如虚空。
　　空非色无猗，　无受想分别，
　　亦无行及识，　施时心亦然。
　　如空益一切，　始终无穷尽，
　　解法施无尽，　利益一切众。
　　如化人相施，　不望所施报，
　　慧者施亦尔，　终不望其报。
　　以慧断结习，　方便不舍众，
　　不见结及众，　如是施如空。
　　知身如镜像，　知声犹如响，
　　知心如幻化，　法性如虚空。
　　不舍胜菩提，　不求于二乘，
　　于过去诸佛，　常敬慎护戒。
　　不舍本愿故，　能于诸趣中，
　　善成就本愿，　摄意护净戒。
　　如空无希望，　无热恼高下，
　　无浊无变易，　净戒者亦尔。
　　如空受一切，　水月不持戒，
　　护戒者如是，　净戒如虚空。
　　骂打瞋怒等，　忍力故不瞋，
　　无我及彼见，　以去离二想。
　　内纯至善净，　外行亦清净，
　　纯至故无瞋，　顺如法能忍。
　　离诸见忍空，　舍觉而离想，
　　无愿无希望，　舍诸行所取。
　　无爱如虚空，　不戏不怀恨，
　　无戏不求报，　无漏忍者尔。
　　无忍无骂者，　彼人声如响，
　　非是及无常，　无如是戏论。
　　彼愚及我智，　无生而示生，
　　虽如是分别，　犹修无生忍。
　　如斫娑罗枝，　余枝不分别，
　　断身无分别，　此忍净如空。
　　勤修无所依，　供佛无佛想，
　　持法不著文，　度众无众想。
　　净身净法身，　净口无言说，
　　净心无意行，　具诸波罗蜜。
　　具助菩提法，　净土如虚空，
　　成就辩总持，　求如是佛法。
　　如空受无惓，　故能生丛林，
　　遍至无形色，　精进亦如空。
　　常净如虚空，　无始亦无终，
　　人精进亦尔，　无始无终成。
　　如机关木人，　所作无分别，
　　行者无二想，　其进如虚空。
　　知止住内心，　摄外境界心，
　　自心彼心等，　依止无心禅。
　　诸法性常空，　以无漏智知，
　　不依阴界入，　亦不依三界。
　　不依于三界，　不依界道果，
　　如空常无依，　修禅者亦尔。
　　空无爱见慢，　修禅者亦尔；
　　空无退坏变，　修禅者亦尔。
　　平等寂解脱，　智者不缘界，
　　无结无禅等，　是故禅如空。
　　我净众生净，　智净识亦净，
　　义净文字净，　法净界亦净。
　　断不善及习，　大士集诸善，
　　知有无缘生，　无生不著灭。
　　善分别文字，　说无常苦法，
　　示现受业报，　言有垢及净。
　　知法性常净，　而筹量三世，
　　空无行非行，　慧无行亦尔。
　　如空无能坏，　无我人寿者，
　　非物非无物，　拔断二边见。
　　知句假不染，　不变真实句，
　　满足通达句，　达义慧等句，
　　等不动牢句，　金刚度净句，
　　明尽无尽句，　无为虚空句，
　　处樔识别句，　降伏体智句，
　　断集灭道句，　法觉智慧句。
　　如响随声应，　无尽辩亦尔，
　　说法无所依，　此慧净如空。”
大方等大集经卷第十三虚空藏菩萨所问品第六之二
　　佛复告虚空藏言：“善男子，何谓菩萨行功德与虚空等者？若菩萨闻佛无量法广大如虚空故，发萨婆若心，彼作是念：‘如萨婆若无量，佛无量，自在觉无量。于如是无量中，生无量欲精进不放逸行，为佛道故，当行无量菩萨所行之法。所以者何？如诸佛无量功德庄严身故，我亦为庄严其身，应成就无量善根。如诸佛无量功德庄严口、庄严意、庄严道场、庄严佛土故，我亦当庄严口、意、道场、佛土，应成就无量善根。我当教化无量众生，为成就善根，我于无量生死中，为成就善根故不生厌惓。诸佛世尊有无量国土、无量智慧、无量神通。彼诸众生无量行、无量心、无量诸根差别，于生死中受无量苦恼聚，起诸烦恼。我为入无量诸佛法，为舍无量众生所行诸根生死苦恼聚故，成就无量善根。’菩萨以如是正观之心，所作功德与诸波罗蜜相应，与四摄法相应，与四无量心相应，与助菩提法相应，成就众生受持正法，恭敬供养诸佛世尊，及净菩萨所行相应法。如是等所作无量功德与虚空等，以众生性无量故，佛智慧无量故，法界无量故，所修亦无量。如虚空众生性，佛智慧法界无处不至，一切众生皆得蒙益。菩萨所作功德亦复如是，至一切处利益众生，以无依著故，以愿方便力故。善男子，菩萨能如是行功德与虚空等。
　　“善男子，云何菩萨行智与虚空等者？若菩萨从善知识得闻法已，善顺思惟，所作诸行终不放逸，修少境界想已受无量想，受无量想已得如是智明，得是智明已得阴方便智，得界方便智，得入方便智，得谛方便智，得十二因缘方便智，知众生垢亦知垢性，知众生净亦知净性。所谓众生有染心，如实知有染心；无染心，如实知无染心；有恚心，如实知有恚心；无恚心，如实知无恚心；有痴心，如实知有痴心；无痴心，如实知无痴心；有诸烦恼心，如实知有诸烦恼心；无诸烦恼心，如实知无诸烦恼心。彼菩萨不见有垢心为卑、无垢心为胜。所以者何？以菩萨入不二性清净法门智故。如法性，我性亦尔；如我性，无我性亦尔；如无我性，诸法亦尔，性清净故。若入一切诸法性清净者，则不求诸法有垢有净，亦不见诸法文字相貌，不受不著故，亦不见诸法障碍盖缠及不障碍盖缠。菩萨思惟无量境界，离心、识二法，名之为智，不名为识。喻如虚空，无心、意识；菩萨亦复如是，离心、意识，知诸法性与虚空等，智行无碍过诸碍故。善男子，是为菩萨行智与虚空等。
　　“善男子，云何菩萨成就不离如如来所许念佛者？菩萨若在阿练若处，或在树下，或在旷野，或在露处，以得定力故能摄心不著诸缘，以不散乱心善摄所念，以行相观如来成就三十二相、八十随形好，庄严其身取一一相貌，为成就己身故，心向一切智地，于如来身忆念放鬘网光明。菩萨以得解希望观如来身，满一由旬、二由旬，三四五十由旬，乃至百由旬，若过百由旬。以得解希望，观坐道场，或见转法轮，或见现种种威仪说法调伏众生，或见于一佛世界施作佛事，或五佛世界，或十、二十、三十、四十、五十，或百佛世界施作佛事，乃至百千无量世界施作佛事。得解希望观自见随意，若听法，若供养给侍诸佛世尊，于余威仪随意自在。菩萨如是观如来色身已，忆念佛功德，或观戒，或观定，或观慧，或观解脱，或观解脱知见，或观力、无所畏，或观佛不共法，或观菩萨本行，或观成就佛地。普忆念如来成就功德已，忆念如来业，何等相貌？云何造业？身造耶？口造耶？意造耶？威仪造耶？可见耶？不可见耶？可说耶？不可说耶？何国造耶？几种身造耶？如是种种忆念胜业，成就不可思议诸善根已，观如来法。诸佛世尊以法身故名为如来，不以色身。彼菩萨不见色是如来，不见相是如来，不见种性是如来，不见阴、界、诸入是如来，不见威仪是如来，不见过去、未来、现在世是如来，不见因是如来，不见缘是如来，不见所以是如来，不见和合是如来，不见有是如来，不见无是如来，不见成就是如来，不见败坏是如来，不见彼有如来，不见此有如来，不见如来在何所，不见如来，不恃如来，不分别如来，不得如来。喻如虚空无有阴、界、入名，非不利益众生；诸佛世尊无有阴、界、入名，亦非不利益众生。善男子，是为菩萨不离如如来所许念佛。
　　“善男子，云何菩萨不离如如来所许念法者？若菩萨念法，所谓四念处、四正勤、四如意足、五根、五力、七觉分、八圣道分、三脱门、四圣谛、甚深十二因缘、六波罗蜜，菩萨所应学藏，不退转轮净三境，是为菩萨所应念法。云何应念？念舍、念欲、离念、灭念，无来无去念，无樔窟念，无自性念，出世间念，解达念、尽念，无生念、无取念，无漏念、无为念，涅槃无自性。作如是念，于诸法中犹有法想。所以者何？以有想故则有动念，有动念故则住颠倒，住颠倒者无有念法。若离念法、非法二想，知一切法是无生已，断法想故得无生忍，得无所得无所有故。善男子，是为不离如如来所许念法。
　　“善男子，云何菩萨不离如如来所许念僧者？僧谓四双八辈，僧中或是阿罗汉向、阿罗汉果，或是阿那含向、阿那含果，或是斯陀含向、斯陀含果，或是须陀洹向、须陀洹果，是为声闻僧。复次有僧，所谓不退转菩萨得决定忍，上圣正位已，离诸相恃著戏论，次得如来功德无间。彼菩萨念如是等大菩萨众，应供养赞叹，合掌给侍，右绕礼敬，是良祐福田，是第一僧入圣众数，是僧所应作事皆已成办。是菩萨念僧，亲近菩萨僧，不亲近声闻僧。彼菩萨虽忆念僧，不取僧数，不取有数，知僧是无为，忆念无行、无变异、无生无灭，作如是忆念，不生心行境界。善男子，是为菩萨不离如如来所许念僧。
　　“善男子，云何菩萨不离如如来所许念舍者？所谓舍财、舍法。复次，有舍身及命，舍一切邪道。复次，有舍不取一切法。所以者何？有取者则无舍；若不取者，名为究竟舍。究竟舍中则无有求，无求者则不望报，不望报故谓为真实舍者。若菩萨行如是坚固舍，随舍发愿，若舍时及发愿时，不见菩提及佛法而专念舍，念：‘过去诸菩萨行道时云何行舍，我今云何行舍，将无不及为智者所讥耶？’即能一切舍，舍已分别所舍：‘谁是舍者？舍何等物？谁作忆念？’如是分别已都无所得，不见舍者、所施物及所忆念。是为菩萨不离如如来所许念舍。
　　“善男子，云何菩萨不离如如来所许念戒者？若菩萨持戒至解脱处威仪行成就，乃至微戒畏如金刚，恒修净命善护持戒。菩萨自念戒摄身口，是无作相而谨慎奉行，修胜正命于萨婆若心终不废舍，纯至不动亦终不舍大慈大悲，摄取教诲破戒众生，宁舍身命不求余乘，是名为戒。菩萨念胜戒、不瑕缺戒、不荒秽戒、不求戒、不染戒、无浊戒、智者所叹戒。菩萨念如是等戒，不恃持戒，不毁破戒，不称己德，不讥彼过；终不舍戒，亦不依戒，亦不住戒；虽舍一切诸所恃著而行色行。是为菩萨不离如如来所许念戒。
　　“善男子，云何菩萨不离如如来所许念天者？若菩萨念天，所谓念欲界天，或色界、或无色界天。念欲界天持戒果报故，受适意色、声、香、味、触，以天五欲游戏娱乐，天衣饮食自恣满足，一向受爱喜适意乐。菩萨作是念：‘此一切兴盛皆当衰灭！是诸天等亦当无常变异，由放逸故不造善根，先有善业今悉当尽。此诸天等虽生天上，犹未脱地狱、畜生、饿鬼之分。’菩萨作是念已，不希望生欲界天处，唯除兜率天宫。兜率宫中有一生补处菩萨，于一切菩萨行以到彼岸，一切诸地、一切神通、一切诸定、一切陀罗尼、一切辩才、一切菩萨事，于一切方便等以度彼岸，但忆念如是功德，于此天中心生欣仰：‘若欲生天者，当愿生如是天中。’菩萨发心言：‘我何时当得如是天身？’菩萨复念色界诸天，此诸天等，由诸禅四无量心果报故生彼天处，已过欲界欲患，一心处定，以喜为食，一向知受第一乐报。菩萨作如是念：‘彼色界诸天，受少味故用为欢喜，无常有常想，苦有乐想，无我有我想，无涅槃有涅槃想。此色界诸天，亦有无常变异，未脱地狱、饿鬼、畜生之分。’是菩萨不愿生色界诸天处，唯除净居天，即彼入涅槃不还此间者。菩萨作是念：‘此是清净诸天，已脱五道流转生死。’是菩萨以如是故，生敬重之心，亦不愿乐求生彼处。菩萨复念无色界诸天，受无色定果报，已过欲界、色界，心处定寂静。菩萨作是念：‘此无色界诸天，离见佛闻法及供养僧。此诸天等，不知求出无色界法。假令久住会当变灭，未脱地狱、饿鬼、畜生之分。’是故于彼天处亦不愿生，但作是念：‘我当作天中天、如来、应供、正遍知。’是菩萨虽念诸天，不依欲界、色界、无色界天处，而于三界众生起大悲心。是为菩萨不离如如来所许念天。
　　“善男子，云何菩萨行诸法平等如涅槃者？若菩萨知入诸法平等如涅槃，见一切众生性同涅槃，知已入涅槃者，无阴、界、诸入。如是菩萨见众生性同涅槃，过诸阴、界、入，见如影如梦，无有生死而现生死。凡夫众生所因结使造烦恼业，造烦恼业已受无量苦报。菩萨以般若波罗蜜力故，善观结使断令不生，亦不因彼作业而受苦报，得至涅槃平等之处，名之无为，过一切算数智道；不舍本愿故，游戏大慈，已到慧方便彼岸，已入佛神通力，已能善知分别诸想，自已得度度未度者，自已得解解未解者，自已得安安未安者，自已得涅槃使未得者得，于涅槃生死无有二想。是为菩萨行诸法平等如涅槃。
　　“善男子，云何菩萨善分别行相者？若菩萨翘勤精进求胜善法，于甚深法门心入筹量，清净通利分布慧明，得大智明门。以此大智明门力故，知一切众生心行所趣，总说一一众生，有八万四千诸行皆能了知，所谓贪欲行二万一千、瞋恚行二万一千、愚痴行二万一千、等分行二万一千，是为八万四千诸行。一一众生皆有是行，若广说者则有无量行。一一行相门中，知有八万四千诸根；一一根门中，知有八万四千种差别解。尽知诸行、诸根、诸解差别相，知所应修习相。云何知差别相？知此诸行、诸根、诸解，是贪欲相，是瞋恚相，是愚痴相，是等分相，是减相，是增相，是住相，是达相，是名知差别相。云何知所应修习相？知诸行、诸根、诸解无常相、苦相、无我相、空相、寂灭相、离相、如实相、涅槃相、相自空相、相自离相。若能知如是等诸行、诸根、诸解，如如来成就诸行无障碍智，知一切众生诸行、诸根、诸解差别相，菩萨亦次如来智知，而不舍菩萨所行，教化众生无有疲惓。是名善分别行相。
　　“善男子，云何菩萨持诸佛法宝藏者？善男子，如来藏无尽亦无量，至一切处，悦可一切众生。如众生诸行、诸根、诸解，无量阿僧祇、不可思议、不可称、不可量；诸佛法宝藏，无量阿僧祇、不可思议、不可称、不可量，亦复如是。佛法宝藏文字，假令一切众生如阿难等，一劫乃至百劫，不能受持读诵，能令通利除义。所以者何？如来一切法宝藏唯有一义，所谓离欲义、寂灭义、涅槃义。若菩萨闻如来法宝藏已，随力所受，受持读诵通利，善顺正观，如所受行。菩萨入法藏门，坚持思惟，不依一切相行，则得陀罗尼门三昧门；得陀罗尼门三昧门已，能持一如来法宝藏文字及义，若二、若三、若四、若五，若十、二十、三十、四十、五十，若百、若千、若百千，乃至无量无边阿僧祇、不可思议、不可称、不可量，无有量过诸量。于一切诸佛法宝藏，心不散乱，受持读诵通利；文字及义广为人说，依义不依文，净意成就；所闻说法，乃至一句文义不失；能净辩门，善能巧说悦可众心，为诸佛所叹；亦能降伏诸魔外道，及供养三宝。乃至不见一法异于法性，不坏本际，不动于如。如来所觉了性法，以知一切法性如如来所觉故，乃至不见一法不入佛法者。所以者何？如来知一切法性如幻无成就故，知一切法性如野马无所取故，知一切法性如镜中像不彼此故，知一切法性如梦不真实故，知一切法性如响从缘起故，知一切法性空虚无实故，知一切法性无相无分别故，知一切法性无愿无发动故。如来如实知一切法性如是相，菩萨如是知一切法性无生，能持诸佛法宝藏，乃至一切非念非不念。是为菩萨持诸佛法宝藏。
　　“善男子，云何菩萨分别众生从始以来清净而教化众生者？若菩萨为教化一切众生故，修于大慈大悲时，作如是思惟：‘何等是众生？’作是念言：‘此诸众生但假名字，颠倒虚假谓为众生。一切众生本际清净，毕竟无生无起，但因虚妄愚痴故造种种业，造种种业已受无量忧悲苦恼。喻如有人梦中劫盗他物，为王者所捉种种苦治，梦作贼人虚妄忆想受诸苦恼。’作是念言：‘我何时当得脱此苦恼？是人梦中实无成就，无所觉知。一切凡夫及一切诸法，皆亦如梦无有觉知，为颠倒所覆，受无量妄想忧悲苦恼，亦复如是。’菩萨作是念言：‘是诸众生，我应令如实觉知诸法，使脱妄想苦恼。’于诸众生中，亦不见众生性，而不舍大悲教化众生。是为菩萨分别众生从始以来清净而教化众生。
　　“善男子，云何菩萨善顺发行成就佛法者？若菩萨闻甚深微妙，于诸世间最胜佛法，发大欲精进：‘我应成就此甚深微妙，于诸世间最胜佛法。’如是善思惟分别：‘是何等法与何法相应？是何等法知何法？’菩萨作是念言：‘无有法与法相应者，无有法与法不相应者，无有法知法者，无有法不知法者，此诸法性钝性无性故。是一切法从因缘生，无有定主，而能随意庄严，有种种果报相，诸法无性故。布施是庄严宝藏大富相，布施得大富不离因故，布施不知大富，大富不能知施。持戒是庄严生天相，持戒得生天不离因故。多闻是庄严智慧相，多闻得智慧不离因故。思惟是庄严断结相，思惟得断结不离因故，思惟不能知断结，断结不能知思惟。’菩萨如是忆念诸法无生能庄严相，是故布施已回向萨婆若，成就檀波罗蜜，行是菩萨檀波罗蜜，则能具足佛法。持戒回向萨婆若，成就尸波罗蜜，行是菩萨尸波罗蜜，则能具足佛法。修羼提波罗蜜回向萨婆若，成就羼提波罗蜜，行是菩萨羼提波罗蜜，则能具足佛法。发毗梨耶回向萨婆若，成就毗梨耶波罗蜜，行是菩萨毗梨耶波罗蜜，则能具足佛法。入禅定回向萨婆若，成就禅波罗蜜，行是菩萨禅波罗蜜，则能具足佛法。净般若回向萨婆若，成就般若波罗蜜，行是菩萨般若波罗蜜，则能具足佛法。菩萨如是善顺行时，不见一法无因无缘而生者，亦不著因缘，自善顺入一切法。如我无生无起，一切法无生无起，亦复如是。如我空，一切法空，亦复如是。如我离，一切法离，亦复如是。知一切法入平等如性，非作非不作。是为菩萨善顺发行成就佛法。
　　“善男子，云何菩萨不退诸通，于诸佛法悉得自在者？若菩萨戒身真净，心定不动，得大智光明，已成就福德智慧资粮，已到诸波罗蜜彼岸，已成就四摄，已修四梵行，已修欲进念慧定，以善修四神足故得五神通。诸菩萨本业净故，勤进不废舍故，常不散乱行故，善伏结使故，离念声闻、辟支佛心故，受持方便故，攀缘上地诸法故，无我无依行故，是以菩萨不退诸通。是故诸菩萨，究竟知诸法无退，知诸法与法性等无有变异如虚空无变。是为菩萨不退诸通，于诸佛法悉得自在。
　　“善男子，云何菩萨入甚深法门，诸声闻、辟支佛所不能入者？若菩萨入甚深因缘法，知逆顺因缘法，善知出知离、知生知灭、知集知尽，善知众生以何因缘故受垢离垢、舍净得净，乃至不见一法有垢有净；知一切法性相清净，亦不得清净法相。以我甚深故知一切法甚深，以我离故知一切法离，以我无二故知一切法无二，以眼、色二俱离故乃至意、法亦离，则入第一义。以世谛故假名诸法，亦不执著真谛、世谛。是为菩萨入甚深法门，诸声闻、辟支佛所不能入。
　　“善男子，云何菩萨于十二因缘，善得胜智方便，离二边诸见者？若菩萨知一切缘生法，属他所摄、属因、属缘、属和合、属所由，所谓诸法皆从境界缘生，各有所因，各有所依，诸法各各九相分别。譬如外诸药草丛林及诸树木等，皆无诸根，无记无知，依诸大故便得增长，各各无相分别；内有诸法亦复如是，依造业增长一切诸法，无我、人、众生、寿命，亦无作者、受者，诸法生时无能生者，灭时无能灭者。菩萨作是念言：‘是诸缘生法各无自性。无自性者他不能生，所因亦无性，所缘亦无性，无自性者则无他性。若法无自性他性者则无生，无能生未生，不可生已，生亦不生。若未生非未生，不生者则究竟无生无能生。是故一切诸法皆无生无起，但以名字故，假名从因缘生，而实无生，亦无断无常。所以者何？若法有生性者，则当有灭，则是断见。若无灭者，即有常见。离断、常见故，当知一切诸法皆无有生。是为菩萨于十二因缘，善得胜智方便，离二边诸见。
　　“善男子，云何菩萨为如来印所印，如如不分别智方便者？若菩萨于甚深法，得现前知见力，离一切倚著，过诸戏论，得无终无始无生法忍。如来尽知诸菩萨所成就根已，以如来印印之，所谓受决定三菩提记。是如来印无错无谬，无诸障碍，无诤竞不可沮坏，无能非者，无能发印者得。如来印愿行成就，智水所灌菩萨为如是印所印，所谓究竟无生无起印、空印、无相印、无愿印、离染印、寂灭印、涅槃印。菩萨智行成就，不坏如性，不变法界，不离本际，于诸法中不见上中下、黑白等差别。菩萨亦见一切众生，为此印之所印，无忆想分别，不舍本大誓愿。是为菩萨为如来印所印，如如不分别智方便。
　　“善男子，云何菩萨入法界性门，见一切法平等性？若菩萨见诸法界，无处不至，无来无去，无生无灭，无相无起，无戏无行。菩萨作如是思惟：‘此诸法等皆同法界。如法界是离欲界，离尘垢界故；是无生界，不可作故；是无灭界，无灭尽故；是无来界，不入根门故；是无去界，无所至故；是不可安界，无形质故；是无樔窟界，无依止故；是真实界，三境分断故。此法界中无眼界、无色界、无眼识界，如法界，一切法界亦如是，是故名一切法入于法界；乃至无意界、法界、意识界，如法界，一切法亦如是，是故名一切法入于法界。是菩萨知一切法入于法界，知地界、法界无二无别，水界、火界、风界、法界亦无二无别，欲界、法界亦平等无二无别，色界、无色界、有为界、无为界、法界亦平等无二无别，如是知无心境界及觉。是为菩萨入法界性门，见一切法平等性。
　　“善男子，云何菩萨淳至坚固，喻如金刚心住不动于此大乘者？若菩萨以直心行，成就净淳至以不退，毕竟不减，勤进以无碍，大慈以无惓，大悲以普至，方便得成就真实观慧，无碍等法皆悉成就。菩萨见一切众生有垢有浊、凡愚粗犷、拒逆不顺，是故菩萨为教化一切群生故不废精进，见此生死有无量过患忧悲苦恼等，不退于来际庄严，亦解无量无边阿僧祇诸佛法，为成就难集、难持、难满诸佛法故，种诸善根而能入如来无量法宝藏。众生性无量故，法性无量故，虚空性无量故，为受持一切如来法宝藏故，不舍精进，闻一切法空、无相、无愿，无作、无生、无起，解了分别观行身证，成就未具足佛法。终不中道证于实际，善入诸禅解脱三昧，亦不厌离欲界而现受生，已离阴、界、诸入，无形、无色、无行，而随众生性，随意示现种种形色而为说法，转菩萨轮，示大涅槃，亦不舍菩萨行。入如是不思议法门，知一切法无性相，不动、不坏、不散，于此大乘不退转。如金刚宝珠能鉴余宝，余宝无能鉴此珠者；诸菩萨亦复如是，能以声闻、辟支佛乘，度无量无边众生令入涅槃，而自不灭度，亦不退究竟大乘。是为菩萨淳至坚固，犹如金刚心住不动于此大乘。
　　“善男子，云何菩萨自净其界如诸佛界者？若菩萨知一切法无界无非界，至一切处无至无不至。若菩萨见法发六情皆知是佛法，亦不见凡夫法、佛法有异，作是念：‘此一切法皆是佛法，佛法至一切处故。一切诸法及佛法但假名字，亦非是法亦非非法，是故我等不应取著。’以自界净故知诸佛界净，此法与平等等。‘眼界是佛界，耳、鼻、舌、身、意、法界是佛界，我不应分别有尊有卑。’菩萨如是至一切法平等界。是为菩萨自净其界如诸佛界。
　　“善男子，云何菩萨得陀罗尼终不失念者？若菩萨已得成就陀罗尼行。云何陀罗尼行？善男子，陀罗尼行有三十二。何等三十二？修于得法为陀罗尼故，修于欲法，修于尊法，修于向法，修敬仰法，修于乐法，修求法无厌，修亲近供养多闻智慧者，修于和尚阿阇梨所无憍慢心尊重给侍，修如来教诲无所拒逆，修于说法人所生世尊想不求其短，修于受持正法开示解说，修所得法无所吝惜，修无希望而行法施，修求智慧根栽，修如所闻法善顺思惟，修于诸法坚固受持，修于梵行无有休息，修乐远离行阿练若行，修心常寂静，修勤行诸念，修顺行六和敬，修于诸长宿无调慢行，修于一切众生中生无碍心，修缘生法得，修顺忍，修三脱门正观心无惊怖，修四圣种顺行不惊疑，修勤受持诸佛正法，修为众生行于大慈，修受持正法不惜身命，修大智行不生憍慢，修常教化众生而无厌惓。善男子，是为三十二种修陀罗尼行。菩萨修已得如是陀罗尼门，以得是陀罗尼门故，能总持一切诸佛所说。不忘不失陀罗尼者，所谓于如所闻法不忘不失，以念而念，以意分别，以进能觉；于诸文字入无边崖，于诸言音随类善解，言辞辩说无有滞碍；于不了义经善能进入，于了义经进入微觉；于世谛有分别智，于第一义谛知无言说，于诸谛有分别智；于四念处有不忘智，于四正勤等无坏智，于四神足有游戏智，于诸根门有差别智，于诸力中得无胜智，于七觉分觉一切法如性智，于八圣道无退没智；于定法中得善住心，于慧法中得遍至智，于明解脱得随顺智，于诸辩中得深入智，于诸神通得生起智，于诸波罗蜜得分别智，于四摄法得方便智，于讲法处授不及智，于诸经义得无分别智，于诸文字得无尽智，于一切众生得称足智，随所受解得说法智，于一切文字得所因辩智，于一切垢净得如实觉智，于一切法得无障翳明智，是为陀罗尼。得陀罗尼平等心者，去离憎爱能堪受法雨，断一切结使热恼，顺诸助道法，是为陀罗尼。菩萨住此陀罗尼故常行无失，是为菩萨得陀罗尼终不失念。
　　“善男子，云何菩萨得无障碍如来加持辩者？若菩萨善净淳至，善护戒众，拔诸慢根，离彼我想。诸佛世尊知如是菩萨，是大法器令持正法，以佛神力及自善根力故，得捷辩，得疾辩，得无碍辩，得无滞辩，得巧说辩，得甚深辩，得众音具足辩，得善庄严辩，得无减辩，得无畏辩，得妙偈赞辩，得快说修多罗辩，得善说譬喻本缘辩，得无坏胜辩，得分别句无尽辩，得圆足辩，得威德无违辩，得说法不唐捐辩，得断众疑辩，得利应辩，得分别文字不错谬辩，得悦可众辩，得问答方便辩，得以法降伏一切外道辩。已成就如是等二十四辩，此诸辩修行二十四种因故能得成就。何等二十四？善男子，若菩萨不违逆师长教故，能得捷辩；不谄曲故，能得疾辩；舍离烦恼故，得无碍辩；无我行故，得无滞辩；离两舌故，得巧说辩；入因缘法无际故，得甚深辩；行种种施故，得众音具足辩；严饰如来塔庙故，得善庄严辩；不舍菩提心故，得无减辩；善护诫众故，得无畏辩；施种种幢幡华盖宝铃故，得妙偈赞辩；恭敬供养给侍诸尊及师长故，得快说修多罗辩；昔植修习无量善根故，得善说譬喻本缘辩；不轻贱恶趣众生故，得无坏胜辩；施无量宝藏故，得分别句无尽辩；真实言说无粗犷故，得圆足辩；讲说法时无诤竞故，得威仪无违辩；以德淳净顺法律行故，得说法不唐捐辩；不吝于法不恃己德故，得断众疑辩；求法之时，不威逼他生恭敬心故，得利应辩；常省己过不讥彼缺故，得分别文字不错谬辩；等润众生不望报故，得悦可众辩；受持大乘，不求小乘故，得问答方便辩；不著我见入平等性故，得以法降伏一切外道辩。是名二十四种成就诸辩因，善能随彼众生所应受解说法无有错谬，所受法者亦不退失。是为菩萨得无障碍如来加持辩。
　　“善男子，云何菩萨得自在示现受生死者？若菩萨成就十二法，得自在示现受生死。何等十二？亲近真善知识故，消除我见故，成就戒身故，善知入出定故，并修智慧方便故，善知深入诸通游戏故，如实亲知诸法无生无起故，净本愿种故，常不舍大慈大悲故，知一切法如幻化故，知一切法如梦想故，一切诸佛加威神故。是为菩萨成就十二法，无生现生，无起现起，而现一切生死，于一切诸佛大会示现其身，在在佛国皆现受生，而常不动于真法身。是为菩萨得自在示现受生死也。
　　“善男子，云何菩萨破诸怨敌去离四魔者？若菩萨翘勤修习，观五阴如幻，得离阴魔；观诸法性净故，得离烦恼魔；观一切法从缘生性不成就故，得离死魔；观一切法缘所庄严是无常败坏相故，得离天魔。菩萨如是观故得离四魔，发趣菩提终不懈息。所有障菩提魔业，菩萨皆能远离。何谓魔业？所谓心向小乘是为魔业，不护菩提心是为魔业，于众生生异想是为魔业，行施望报是为魔业，为受生故持戒是为魔业，有色想行忍是为魔业，为世事精进是为魔业，于禅生著味想是为魔业，于慧生戏论是为魔业，厌惓生死是为魔业，作诸善根而不回向是为魔业，厌恶烦恼是为魔业，犯罪覆藏是为魔业，憎嫉菩萨是为魔业，诽谤正法是为魔业，不受正法是为魔业，不知报恩是为魔业，不进求诸波罗蜜是为魔业，不敬顺法是为魔业，吝惜于法是为魔业，为利养说法是为魔业，不知方便而化众生是为魔业，舍四摄法是为魔业，轻毁禁者是为魔业，嫉持戒者是为魔业，学二乘行是为魔业，希望正位是为魔业，舍离大慈而观无生是为魔业，欲证无为法是为魔业，厌离有为功德是为魔业，不愍众生是为魔业，不谦下尊长是为魔业，习行两舌是为魔业，谀谄多奸是为魔业，显己净行是为魔业，作恶不耻是为魔业，不流布法是为魔业，以少德为足是为魔业，不遮结使是为魔业，不舍心垢是为魔业，忍沙门垢是为魔业。善男子，若亲近行一切不善法，远离一切善法尽是魔业。善男子，是谓诸魔业。行是业者障菩提道，彼诸菩萨已过舍离，能正受行故。云何为正受行？若菩萨成就四法能正受行。何等为四？一者、于诸波罗蜜法无懈退行，二者、不舍欲进及不放逸，三者、正住方便大慈法中，四者、入甚深无爱无樔窟法门。善男子，菩萨成就此四法，正受行故能破诸怨敌。是为菩萨能破诸怨去离四敌。
　　“善男子，云何菩萨庄严功德资粮利益众生者？若菩萨善根回向向无等等，若有所种善根，若布施、若爱语、若利益、若同事，尽以施与一切众生，以净戒众故得自在力；用此自在力故，随诸众生所应受乐而度化之。以种功德无厌故，得无尽宝手；用此无尽宝手，能施众生无量富乐。以求无边智慧资粮故，得无碍陀罗尼辩；用此无碍陀罗尼辩能总持一切诸佛所说，能说妙法悦可众心。以善调身心故，不退于诸通；用此不退诸通力故，能过无量佛刹，以无数方便度多众生。以常勤求法无疲惓故，得一一毛孔出无量法门；用出无量法门力故，能常以法施利益众生。以并修慧方便波罗蜜故，得分身智；用此分身智力故，能于诸趣中在在现身度化群生。常以无相敬侍诸佛故，得无厌见闻；以此无厌见闻力故，其有众生得见闻者，彼诸众生乃至为作大涅槃因。是为菩萨庄严功德资粮利益众生。
　　“善男子，云何菩萨世无佛时能作佛事化度众生者？若菩萨已成就菩萨十力，已于菩萨四无畏中而得自在，已于菩萨十八不共法中不从他受，已修如来力无所畏不共法等，已得游戏首楞严三昧，已于四辩得智力自在，已于诸佛法得灌顶正位，于一切诸菩萨行得次佛神力。若有菩萨成就如是等法者，若诸佛土众生应见佛身而受化者，然彼土世无佛时即于彼国而现入胎，现初生时，现出家时，现坐道场转法轮时，现舍寿命未入涅槃时，亦能示现大涅槃，亦现法住时节久近，亦复不舍菩萨行法，亦不用所化以为满足。是为菩萨世无佛时能作佛事化度群生。
　　“善男子，云何菩萨得海印三昧，能知一切众生心行者？若菩萨多闻如海，成就慧众常勤求法。菩萨为闻法故，尽能施与珍宝库藏；为闻法故，尽能施与仆从给使、妻子眷属；为闻法故，舍家饰好严身之具；为闻法故，谦下给事；为闻法故，舍国土荣位及己身命。菩萨以如是等无数方便，勤求法门而不恃所行。菩萨为闻法故，去至一由旬乃至百由旬，为闻一四句偈受持读诵广为人说，不舍是精进。是菩萨自成就多闻，于一切众生生大悲心、无忧心、不望报心，乃至一众生不生轻贱而为说法；从一日乃至七日而无食想，乃至命终不舍说法。以说法善根回向海印三昧，随所闻法受持读诵通利，善知义趣不依文字，真实坚持终身不舍。菩萨发大欲精进，以此大欲精进力故，不久便得海印三昧；得此三昧已，即得自然无量阿僧祇百千万法门，得无量阿僧祇百千万亿修多罗，不从他闻自然能说一切诸佛所说悉能受持，能了一切众生心行。善男子，喻如阎浮提一切众生身及余外色，如是等色海中皆有印像，以是故名大海印。菩萨亦复如是，得大海印三昧已，能分别见一切众生心行，于一切法门皆得慧明。是为菩萨得海印三昧，见一切众生心行所趣。
　　“善男子，云何菩萨得知诸尘界无碍者？若菩萨以眼空故知色亦空，以色离故知眼亦离，耳、鼻、舌、身亦如是。意空故知法亦空，以法离故知意亦离。菩萨如实知空性离性，于内外法无有障碍，知诸结本性净故则不起使，于一切法无所有著，以不见诸法著处、著法、著者。是为菩萨能得知诸尘界无碍。
　　“善男子，云何菩萨威仪行成就，离诸闇冥得胜光明，于诸法中得自然智，速得成就一切智行者？若菩萨发起所作修习正行，诸业尽是如来所许、智者所赞，所谓身、口、意业。以行此业故，悦可诸佛及余贤圣善知识等，所造诸业无能讥嫌，最胜无上无与等者无能毁损。所作诸业终不悔退，所作诸业不离愚痴，所作诸业皆能观知，所作诸业终不动转，所作诸业究竟吉祥。是菩萨知所作业非憍慢，所造慧所作业非愚痴所造，如是所作善业已，一切三昧诸陀罗尼门，悉现在前不从他闻。菩萨若见诸佛，若不见诸佛，终不退转助菩提道诸善根。若遇适意善知识、不适意善知识，不退菩提法。是菩萨过一切障碍地，离一切诸魔结使修三解脱，般若波罗蜜力故，疾得佛道、自然道、一切智道、如来道。是为菩萨威仪行成就，离诸闇冥得胜光明，于诸法中得自然智，速得成就一切智行。”
　　尔时，世尊欲重宣此义，而说偈言：
　　“已离边无碍，　慧功德庄严，
　　彼离诸著相，　回向无上道。
　　舍我慢憍慢，　慧者庄严智，
　　无障碍解脱，　具足一切智。
　　非色非种性，　念佛非功德，
　　不忆念法身，　是念佛所许。
　　离欲性寂静，　非相非明闇，
　　无心无意行，　如是名念法。
　　圣无为无爱，　无诸烦恼染，
　　以解脱得称，　名念僧无碍。
　　已舍一切受，　无阴界入行，
　　解脱诸动念，　名究竟念舍。
　　不依无漏戒，　不行身口意，
　　不生过三有，　名念无漏戒。
　　如天净无垢，　兜率灌顶天，
　　忆念自业报，　当作天中天。
　　持世尊正法，　舍离诸烦恼，
　　解脱法非法，　是持世尊法。
　　如佛得道相，　受持法亦然，
　　善思惟真际，　无法可摄持。
　　如我性净故，　诸法性亦净，
　　知众生如相，　而教化众生。
　　不见众生增，　亦复不见减，
　　说断颠倒想，　教化无量众。
　　说诸阴界入，　不异于佛界，
　　知如虚空性，　则入于佛界。
　　言语诸文字，　犹如呼声响，
　　知非内非外，　即得陀罗尼。
　　受持读诵利，　进求说诸法，
　　无我无法想，　安住陀罗尼。
　　持诸佛所说，　善说悦众心，
　　不失诸禅定，　是陀罗尼力。
　　不持不诵文，　不积集诸法，
　　常说法无碍，　如龙降大雨。
　　无住无障碍，　说无量契经，
　　不生众生想，　慧者得是辩。
　　以佛力说法，　庄严自威仪，
　　悦众随所乐，　是辩佛所许。
　　知法实性者，　知与虚空等，
　　无我人寿命，　如是持佛法。
　　众生同涅槃，　究竟不生灭，
　　得是不动忍，　是为不放逸。
　　见诸阴如幻，　诸界如法性，
　　六入如空聚，　得离于阴魔。
　　知使如浮云，　究竟无和合，
　　于法无妄想，　则离烦恼魔。
　　知众生不生，　无生则无死，
　　诸法无去来，　如是过死魔。
　　无爱无动者，　行道无道想，
　　无我人行悲，　则能降众魔。
　　知智识平等，　不住为无为，
　　知众心如幻，　心健无能坏。
　　此彼无障碍，　成就胜法船，
　　渡众无众想，　是谓大船师。
　　知空无有我，　净生死渴爱，
　　将导渡众生，　是谓大导师。
　　善知进退相，　随法而依止，
　　方便示涅槃，　佛说善导师。
　　知心心相续，　二心不共俱，
　　是名知心性，　佛赞能护众。
　　知诸法性净，　如空水中月，
　　知者离烦恼，　是谓净众生。
　　知一余亦然，　入诸法如梦，
　　虚空不可取，　得道无染污。”
　　说此分别诸法门时，七十二那由他众生发阿耨多罗三藐三菩提心，三万二千菩萨得无生法忍。
　　时，大宝庄严堂，六种震动，大光普照。诸天于虚空中作百千种伎乐，雨种种天华，说如是言：“此诸众生为如来印所印，已入如来法中，闻此法门心得信解，受持通利，能为他说，如法修行。”白佛言：“世尊，我等一切向此佛土，深心供养，恭敬礼拜。以如来、应供、正遍知出世故，闻说此方便法门，及见此土菩萨。”
　　尔时，虚空藏菩萨闻佛解说已，心净欢喜；心净欢喜已，以无价宝网供养于佛。宝网中放大光明，照十方诸佛国土；供养已，白佛言：“世尊，未曾有也！如来无碍智如是甚深难解。如来、应供、正遍知，如所闻法门，佛以无碍智如实解说，一切大众皆得欢喜。”
大方等大集经卷第十四虚空藏菩萨所问品第六之三
　　尔时，众中有一菩萨，名曰速辩，即从座起，偏袒右肩，右膝著地，合掌向佛，白佛言：“世尊，此虚空藏菩萨，何因缘故名虚空藏？”
　　佛告速辩菩萨：“善男子，譬如大富长者多诸民众，无量库藏财宝充满，能行布施心无悭吝。若行施时，贫穷往者随意所须，开大宝藏悉能给与。彼诸众生皆得适意，长者施已心喜无悔。善男子，虚空藏菩萨亦复如是，常行功德成就方便力回向故，戒身善清净故，得成就神足力故，纯至究竟善清净故，所愿增益成就故，知一切法如幻化故，得如来神足力故，于虚空中随众生所须，若法施、若财施，尽能施与皆令欢喜。以是故，善男子，是贤士以此方便智故，名虚空藏。
　　“复次，善男子，过去无量阿僧祇劫，复过无量阿僧祇劫，不可思议、不可称、不可量、不可算数。尔时，有佛出世，号普光明王如来、应供、正遍知、明行足、善逝、世间解、无上士、调御丈夫、天人师、佛世尊，世界名曰大云清净，劫名虚空净。是大云清净世界，丰足炽盛，安隐快乐，多诸天人。地平如掌，无诸沙砾荆棘，宝绳界道，杂宝庄严，软如天衣阎浮檀金华遍布其地，众宝间错。世界众生无上中下，人天同等如兜率天。彼世界无有村营城邑聚落，是诸天、人各有宝楼台观，人宫在地，天处虚空，以此为异。是普光明王如来寿命十六中劫，纯以菩萨为僧，有六十那由他，皆得神通游戏，于菩萨行悉得自在。
　　“尔时，于三千大千世界处中有一四天下，名曰日明，如来于中成阿耨多罗三藐三菩提，于三千大千世界而作佛事。彼日明四天下中，有转轮圣王，名功德庄严，于四天下而得自在，七宝成就。是大圣王，于四天下中起七宝台，东西八由旬，南北四由旬，周匝有五百园观。是功德庄严圣王，有三十三万六千宫人婇女，端正殊妙如天玉女；有四万童子端正勇健，各与半那罗延力等。尔时，功德庄严王与童子、婇女及诸眷属俱，出诣大乐庄严园游观，作乐歌舞以自娱乐。尔时，众中有二大夫人，一名德威，二名德光，离本坐处诣一树下，思惟诸行无常。当作是思惟时，各有一子化生抱上，端正殊妙，成就第一微妙之色，相好严身观者无厌，身放大光普照园观。于上空中诸天唱言：‘此二童子，一名师子，二名师子进。’从是以来常名师子、师子进。尔时，二子适生不久，说诸妙偈，赞功德庄严王言：
　　“‘昔造善恶不败忘，　供养诸佛亦不失，
　　　纯至不舍菩提心，　坚持所闻不忘智。
　　　调伏自守不失戒，　忍辱软和善防护，
　　　能报恩者造善业，　能勤精进不失道。
　　　善能专心定诸根，　心能分别思惟慧，
　　　以智能造不浊业，　以此净法证菩提。
　　　不为烦恼所染著，　善能分别诸义趣，
　　　是故能舍受胎形，　化生清净莲华中。
　　　我等从上医王佛，　闻此普光明如来，
　　　智慧无等叵思议，　故来至此为法故。
　　　愿共父王到佛所，　礼拜供养大法王，
　　　诸佛世尊甚难值，　亦如优昙波罗华。’
　　“王闻是语甚适意，　时会大众皆欢喜，
　　　百千万种导从王，　俱共发进向佛所。
　　　到已璎珞及杂华，　涂香伎乐诸供具，
　　　供养围绕七匝已，　合掌敬礼在前立。
　　　尔时师子师子进，　顶礼两足天人尊，
　　　以口呜足而赞叹，　言辞妙巧顺法义：
　　‘世尊是舍依止护，　为世盲冥开大明，
　　　体众心行到彼岸，　随所信乐能悦可。
　　　今此大王恃王位，　贪著色声香味法，
　　　是故不来至佛所，　失供养佛不闻法。
　　　快哉世尊生大悲，　愿说无上菩提法，
　　　令此大王发道心，　坚固不退于佛智。’
　　“佛踊八十多罗树，　处在虚空告王言：
　　‘人王汝今至心听，　闻已如法而奉行！
　　　五欲无常喻如梦，　命喻草木如霜露，
　　　王及国邑如幻化，　是故智者不足贪。
　　　习行欲者无厌足，　习欲渴爱更增心，
　　　习犹未足而命终，　唯得圣智者乃足。
　　　汝当善顺观己身，　诸阴如幻不坚固，
　　　四大其犹如毒蛇，　六情无实如空聚。
　　　妻子珍宝及王位，　临命终时无随者，
　　　唯戒及施不放逸，　今世后世为伴侣。
　　　观我神足力无畏，　以诸相好庄严身，
　　　辞应弟子徒众等，　是故王宜发道心。’
　　“大王即时闻法已，　妻子眷属皆欢喜，
　　　七十六千亿众俱，　皆发无上菩提心。
　　　皆言我已发道心，　誓度一切诸众生，
　　　我等涉行为众生，　成正觉已度脱之。
　　“尔时，功德庄严王从佛闻说如斯等偈，及见神变已，复增益坚固菩提之心，顶礼佛足而白佛言：‘唯愿世尊，及菩萨弟子大众，受我八万四千岁请愿，以衣服、饮食、卧具、医药给侍所须。’尔时，世尊及诸大众，为怜愍王故即便受请。于是功德庄严王，知佛受其请已，欢喜踊跃，顶礼佛足，绕已便去。
　　“时，王子师子、师子进，及二万王子，舍世王位，于佛法中剃除须发，出家修道，勤行精进，乐求善法。师子及师子进出家未久，得五神通坚固不退。彼佛知此二人得神通已，加其威神，常为众生演说妙法。彼二比丘，即于彼三千大千世界，从国至国，从四天下至四天下，施作佛事而为说法。彼二比丘，以如是因缘，化度无量阿僧祇众生，令坚固不退于无上大乘。
　　“尔时，功德庄严王于八万四千岁中，以诸乐具供养世尊及大众已，与一切群臣前后侍从，为听法故往至佛所，而作是念：‘我诸子等剃除须发出家修道，常受供养自不行施，亦未见得过人之法，宁可还家舍财布施修诸功德，如我所种善根耶？’尔时，普光明王如来即知功德庄严王心，告师子进菩萨言：‘善男子，现汝自在功德神力，大菩萨变现，使此大众普得见闻，回彼邪心使得正见，为降伏诸魔外道故。’尔时，师子进菩萨即时入定已，现如是等相，使三千大千世界六变振动，于上虚空中雨种种妙物，所谓诸华香、末香、涂香、缯盖、幢幡，作种种天乐，美膳饮食、璎珞衣服、种种珍宝，皆从空中缤纷而下；雨如此宝，满足三千大千世界，众生得未曾有皆大喜悦。
　　“尔时，从地神、诸天上至阿迦腻吒天皆欢喜踊跃，唱如是言：‘此大菩萨，可名虚空藏。所以然者？以从虚空中能雨无量珍宝充足一切。’尔时，世尊即印可其言名虚空藏。于是功德庄严王，见师子进作如是无量神变，心净踊悦得未曾有，舍憍慢心，合掌向佛，作如是言：‘希有世尊！菩萨功德智慧乃能如是，自然而雨无量珍宝，充足一切终无穷尽。世尊，在家者施，所益无几；夫出家者，以神通力施无崖际。在家者施，不称彼意，虽施犹吝以为苦恼；出家者施，能适彼意，亦不吝惜不生苦恼。’尔时，功德庄严王即舍王位与子吉意，以真信心剃除须发，于佛法中出家修道；出家已，为增长善法故常勤精进，出家未久修得四禅、四无量心及五神通。时，吉意王以法治化，国无怨者，精进不废供养世尊。”
　　佛复告速辩菩萨：“善男子，尔时功德庄严王者，岂异人乎？莫造斯观！即拘留孙如来是。尔时师子菩萨者，则我身是。尔时师子进菩萨者，即虚空藏菩萨是。善男子，虚空藏菩萨当乎尔时，初于空中雨无量珍宝，以是因缘常名虚空藏。善男子，尔时王子吉意者，今弥勒菩萨是。尔时二万王子于彼佛法中出家者，今与虚空藏菩萨来此众中听法者是。于彼佛法中先出家者，彼王内外眷属及王子所化众生，今现在十方行菩萨道。是故速辩菩萨，应常净戒众增长本愿，以净戒众增长本愿故，随欲所作皆能成办。”
　　尔时，众中有诸菩萨，渴仰欲见虚空藏神变之力，虚空藏相貌云何。尔时，世尊知众心所念，即告虚空藏菩萨言：“善男子，现汝神变虚空藏相。”尔时，虚空藏菩萨即入称一切众生意三昧，入已以此三昧力故，于此三千大千世界，妙宝庄严堂上虚空中，雨种种妙物，随众生所欲尽给足之。所谓须华雨华，须鬘须香，须末香，须涂香，须缯盖、幢幡，须种种音乐，须严身之具、璎珞衣服，须肴膳饮食，须车乘翼从，须金、银、琉璃、玻瓈、砗渠、玛瑙、真珠、珊瑚，雨如是等种种珍宝随意与之。有须法欲法乐法之者，于虚空中随所乐闻，出众法音悦可耳根，所谓契经、音合偈经、受记经、偈经、结可经、因缘经、双句经、本生经、胜处经、方等经、未曾有经、大教敕法，须如是等经者，尽出应之。须譬喻者，须那罗等变音者，须巧言语音者，须种种杂音者，须甚深音者，须方便浅音者，须如是等音者，尽出应之。须声闻乘度者，出四谛法音应之。须缘觉乘度者，出甚深十二因缘法音应之。须大乘度者，出六波罗蜜不退转法音应之。又于空中出诸妙偈曰：
　　“说诸法性，　如虚空等，　今说其门，　众咸谛听。　
　　如空无高，　亦无有下，　以无高下，　亦无体性。　
　　如空无生，　亦无有灭，　以无生灭，　性不败坏。
　　如空无增，　亦无有减，　以无增减，　同诸法相。　
　　如空无明，　亦无有闇，　以无明闇，　心性亦尔。　
　　如日照空，　亦无有喜，　不照不忧，　智者学尔。
　　如雨鉾箭，　不伤于空，　行者修空，　亦不可伤。　
　　如空水润，　无有喜悦，　智者称利，　亦无喜悦。　
　　如空毁誉，　无有分别，　智者毁誉，　亦复如是。
　　如动大地，　空终不动，　智者无依，　不动法性。　
　　如干大炭，　不烧虚空，　知烦恼者，　不为所烧。　
　　如空常住，　无有败坏，　诸法亦尔，　常住法界。
　　喻如虚空，　受一切色，　法界亦尔，　受一切法。　
　　如空非色，　相不可见，　心性如是，　同空无相。　
　　虚空假名，　无有形貌，　心意识然，　亦假名说。
　　如空无边，　终不可取，　大人智然，　与虚空等。　
　　如鸟行空，　无有足迹，　行菩提然，　行不可见。　
　　身灭过去，　如虚空等，　现在诸阴，　同虚空相。
　　四大亦然，　同如虚空，　如三灾后，　无诸异相。　
　　一切众生，　不能满空，　凡夫如是，　五欲无满。　
　　若有圣智，　知一切法，　彼足无求，　离淫贪著。
　　如空广大，　无有边崖，　佛法亦尔，　无有边际。　
　　知诸法性，　是佛法者，　彼不依物，　亦不舍物。　
　　知物非物，　住于实际，　于物非物，　无有二相。
　　以声明空，　空性非声，　无有音声，　是名为空。　
　　佛虽说空，　终已无说，　空性叵说，　是故名空。　
　　如幻化梦，　野马影响，　诸佛说法，　皆悉如是。
　　为导众生，　说如是喻，　真净之义，　更无譬喻。
　　诸法无相，　以相如说，　相及无相，　法性俱无。　
　　空相为相，　空亦无相，　体此相者，　是为菩萨。
　　无滞无碍，　无戏无动，　无始无终，　是为菩萨。　
　　不离众生，　非众生数，　如众生性，　是为菩萨。　
　　喻如幻师，　杀众幻人，　实无死者，　所度亦尔。
　　幻与众生，　泥洹佛法，　知同一性，　无性无相。　
　　此大士得，　无漏空藏，　充足一切，　不可穷尽。　
　　昔植众德，　故获斯藏，　不有贮聚，　乃能如是。
　　能知诸法，　因缘生者，　其藏无尽，　不可思议。　
　　救世大仙，　说四无尽，　空及道心，　众生佛行。　
　　若财是宝，　则可贮聚，　非宝无宝，　是以无尽。
　　究竟空法，　已尽无尽，　无尽不尽，　是谓无尽。　
　　知此门者，　近于菩提，　住此门故，　速成菩提。”
　　以虚空藏菩萨神力故，于上空中雨如是等妙法及财，令三千大千世界一切众生，得无量不可思议快乐所愿具足。有患苦众生蒙药除愈；孤穷众生得无量珍宝；系闭众生得开悟解脱；诸根不具者悉得具足；应被刑戮者，空中雨诸化人而代受之；亲爱久别悉得欢会；被忧煎众生悉得无忧；堕三塗众生蒙光触身，除一切苦，身心快乐。
　　尔时，此三千大千世界中众生各各饮食游戏，五欲具足，共相娱乐，或有行施作诸功德。一切众生成就如是等乐，各作是言：“乃有此大士能施世乐！此虚空藏菩萨出世故，能施世间甘露，乃能常勤为与一切众生乐无疲惓也。”
　　虚空藏菩萨现如是等神变，悦可一切众生性，示现菩萨神力，以财施、法施摄众生故，令无量阿僧祇众生发阿耨多罗三藐三菩提心，令无量菩萨得无生法忍，复令无量阿僧祇不可说不可说诸菩萨发勤精进故，得成就诸三昧门陀罗尼门，得游戏神通门。
　　尔时，生疑菩萨作是念：“此不可思议未曾有也。虚空藏菩萨，但于娑婆世界示现种种神足也，亦于他方世界现种种神足也？”
　　尔时，虚空藏菩萨知生疑菩萨心所念，即放身光，以此光明力故普照十方无量无边诸佛世界。尔时，生疑菩萨及余菩萨，皆见虚空藏以神变力，于十方无量无边不可思议诸佛世界，应化众生亦如此娑婆世界等无有异，一切声闻、辟支佛所不能为。
　　生疑菩萨见如是神变已，疑网即除，合掌礼虚空藏菩萨而作是言：“希有大士！乃能安此无尽之藏在虚空中，普雨充足无量世界而犹不尽。大士，有安此藏在于空中其已久如？”
　　虚空藏言：“善男子，自我发阿耨多罗三藐三菩提心已来，常有此藏在于空中。”
　　生疑菩萨又问：“大士，发阿耨多罗三藐三菩提心已来几时？”
　　虚空藏答言：“世尊当知，汝可问之。“
　　生疑菩萨即白佛言：“世尊，虚空藏菩萨发阿耨多罗三藐三菩提心已来，为经几时？唯愿说之，除我等疑。”
　　佛告生疑菩萨言：“善男子，此事久远甚深难知。若当说之，令诸天人皆生疑惑，不信佛语，以不信故得无量罪。”
　　生疑菩萨复白佛言：“世尊，唯愿说之。若有久植善根者，必当信受！”
　　佛告生疑菩萨：“善男子，汝已殷勤欲闻，岂得不说？谛听！谛听！善思念之，吾当为汝分别解说，为坚固善根久植德本者生喜悦故。善男子，喻如一恒河沙数等诸恒河沙，以此诸恒河沙一沙为一佛土，末尔所佛土尽为微尘聚著一处，有一长寿之人于此尘聚中，百劫乃取一尘尽此尘数；欲知虚空藏菩萨发心已来劫数，复过于此，非算数所知。善男子，当以此比知虚空藏发心久近。
　　“善男子，乃往过去过恒河沙数等诸恒河沙，以此诸恒河沙一沙为一佛土，末尔所佛土尽为微尘，复过是数百千万劫，尔时有佛，号曰净一切愿威德胜王如来、应供、正遍知、明行足、善逝、世间解、无上士、调御丈夫、天人师、佛世尊。彼世界名曰现无量诸佛刹土，劫名众宝庄严。彼世界何故名曰现无量诸佛刹土？善男子，以彼刹土真净故，能现十方诸佛刹土，喻如无翳净月现于清水。善男子，以是因缘故，十方无量阿僧祇诸佛刹土，及彼诸佛并师子座，众生所作皆现彼国，是故彼世界名为现无量刹土。彼世界与百亿三千大千世界等，广博严净，丰乐安隐，天人炽盛。地平如掌，无有丘陵堆阜秽恶不净。多诸珍宝，间错而成端严可乐，悬诸缯彩、幢幡、华盖庄严，烧栴檀、沉水、众妙杂香，以杂色劫波育张施其上众宝妙华以布其地。在在处处，生宝华树、果树、衣树、璎珞树、伎乐树、宝器树、香树、灯树、药树等，普以庄严。以界八道平正分明，真珠璎珞宝网庄严，观者无厌。彼世界中不假日月光明，以诸灯树及摩尼树，而以照明无有昼夜，唯以宝华开合知有时节。彼世中众生，无盲瞎、偻躄、痤短、跛蹇形体，不具颜貌丑恶污面睐眼，无有如是等丑恶众生，一切众生皆成就三十二相庄严其身。彼世界中乃无三塗、八难诸恶名字，亦不闻外道异学音声。彼世界众生皆必定于阿耨多罗三藐三菩提，亦无声闻、辟支佛名，彼佛纯说诸菩萨乘。彼世界中无女人及胎产者，一切众生结跏趺坐自然化生，无老病名尽彼寿命。命终之后，生余清净佛土，或还生本土。善男子，彼土成就如是无量无边不可思议功德，我若一劫若减一劫，说彼功德终不能尽。
　　“善男子，尔时现无量诸佛刹土中有一转轮圣王，名曰众天灌顶，典领三千大千世界，于诸佛所久植德本，利根慧猛，威德成就。灌顶圣王有三万六千子，皆于莲华中化生，皆于过去诸佛所久植善根。尔时，净一切愿威德胜王如来，与诸天世人大众恭敬围绕，游于众天灌顶圣王住处。诸菩萨众无量无数，非算师及算师弟子所能算知。彼佛寿命百千劫，劫数长短如此贤劫。彼世界众生，经尔所劫谓如一劫。尔时，众天灌顶圣王请净一切愿威德胜王如来及菩萨僧，四十中劫劫数长短，如此中劫供养适意，肴膳饮食、衣服、卧具、房舍台观、园林浴池，如是等种种所须之物，而以供养。尔时，众天灌顶圣王为供养佛故，庄严一小千世界以为妙堂，纯以琉璃宝庄严其地，周匝垣墙众宝合成，以赤栴檀及忧陀罗婆罗栴檀为柱，以砗磲宝为栌欂，间错此堂，以如是等庄严合成甚可爱乐。世尊中食后从三昧起，在此堂中为诸大众讲说妙法。复庄严一堂与一四天下等，欲令如来及菩萨僧于其中食，日日所用食直珍宝如大山[卄/積]。
　　“善男子，尔时众天灌顶转轮圣王，于四十中劫常专一念，未曾放逸不作余事，常以一切乐具，供养如来及菩萨僧，于尔所时所作功德，亦不发愿有所志求。过四十中劫，于最后日，以无价三衣供奉如来、诸菩萨僧，各施一衣。当乎尔日，世尊中后为诸大众广说妙法。于时，众天灌顶圣王侍从围绕，为听法故往诣佛所。尔时，世尊知彼圣王功德淳淑堪任有用。于时，世尊及众天灌顶转轮圣王等，七日七夜都无食想，处师子座身不倾动说大乘经，名摄菩萨净行不退转轮方便。世尊说如是法，为欲令尽受持不忘失故。灌顶圣王于七日七夜心不分散，从佛闻法欢喜踊跃，其心悦豫从座而起，顶礼佛足，右绕七匝，绕七匝已右膝著地，合掌向佛，深心淳至，发阿耨多罗三藐三菩提心已，即说偈言：
　　“‘我发无上心，　请召诸群生，
　　　无救者作救，　冥世开大明。
　　　非为一法行，　非为供一佛，
　　　非为一众生，　愿度无余故。
　　　生老病死苦，　众恼所逼者，
　　　一切莫忧惧，　我誓要当度。
　　　欲瞋痴慢覆，　失道造诸恶，
　　　正断邪恶业，　导至无畏城。
　　　堕三塗众生，　难处受众苦，
　　　强志莫忧惧，　我生施无畏。
　　　无明痴所翳，　不识解脱门，
　　　我为燃法炬，　得明至涅槃。
　　　为四流所漂，　沉溺不得边，
　　　为造胜法船，　令度诸有流。
　　　处生死饥馑，　食先甘业尽，
　　　我为作导师，　当令至安乐。’”
　　佛告生疑菩萨言：“善男子，尔时灌顶圣王说此偈已，彼佛世界即六变振动，光明遍照。于时圣王发道心已，即得菩萨三昧，名曰不退菩提心。以得此三昧力故，常得见诸佛无碍，乃至梦中一切烦恼不为作患。自是已后，其心不与嫉妒共俱，不与破戒俱，不与瞋恚俱，不与懈怠俱，不与散乱俱，其心不与愚痴等俱。彼灌顶圣王，尽其形寿常给侍世尊左右，为闻法故。又常教化三万六千子令发阿耨多罗三藐三菩提心，亦复教化余无量无边众生令发阿耨多罗三藐三菩提心。
　　“善男子，尔时众天灌顶转轮圣王者，岂异人乎？莫造斯观！即今虚空藏菩萨是也。尔时，彼诸王子及诸大众教令发阿耨多罗三藐三菩提心者，我今即见在此会中大力精进大智慧诸菩萨摩诃萨听法者是也。
　　“善男子，虚空藏菩萨发心已来，经如是无量阿僧祇劫行菩萨道。此虚空藏菩萨从发心已来，未曾失菩提心，未曾胎产，常值诸佛听法、供养众僧，于诸佛所受持正法，摄法为首未曾失念，能善分别成就遍行，初发心已得甚深难解菩萨初地能行诸施，成就大悲得无戏论，无有厌惓发勤精进，学一切诸论知一切世法，成就惭愧得坚固念力。此菩萨住于初地，于无量阿僧祇、不可称、不可量、不可思议、不可说、不可说诸劫，能净淳至具足行檀波罗蜜。于诸众生常行大慈，勤修摄法、一切波罗蜜及诸助道法，成就欲进不放逸等，皆随顺檀波罗蜜。是菩萨住于初地，常勤给侍供养诸佛，勤求方便教化众生，净佛国土。住于初地，得入一切地智慧光明而不过初地，然后乃成就无量功德智慧资粮。得如来力持不退神通已，离诸地障碍，而从初地入菩萨第二地，住无量阿僧祇劫净于二地，修尸罗波罗蜜乃至十地。为一一众生所经劫数亦复如是，于一一地中过无量阿僧祇劫成就菩萨行，为诸众生现作佛事，而不舍菩萨所行。善男子，少有菩萨能行如是甚深不思议、殊胜不散乱、淳至勤修进行，如此虚空藏菩萨所行成就者。”
　　尔时，生疑菩萨问虚空藏菩萨言：“希有！善男子，乃能如是发弘誓愿，于此大乘久住生死无疲惓耶？”
　　虚空藏答言：“善男子，此大地运载诸山河石壁、树木丛林、一切药草、百谷苗稼及诸众生有疲惓不？”
　　答言：“不也，大士。”
　　虚空藏言：“善男子，诸菩萨心亦如大地，淳至成就故，行菩萨行无有疲惓亦复如是。”
　　虚空藏复言：“善男子，如此大地住于水上，此水持地无有疲惓；诸菩萨心亦如大水，以大悲力故，教化众生无有疲惓亦复如是。”
　　虚空藏复言：“善男子，如此大水住于风上，此风持水无有疲惓；诸菩萨心亦如大风，以大方便力故，净佛世界无有疲惓亦复如是。”
　　虚空藏复言：“善男子，喻如大风住于空上无所依止，此空持风无所障碍、无有疲惓；诸菩萨心亦如风空，以般若波罗蜜力故，集一切佛法无有懈废疲惓亦复如是。所以者何？菩萨知一切法相所以成就，无生、无作者、无受者，因缘合成故而有所作，所作诸法亦无有实；本际空故，本际离故，实无成就；自性空故，无生无灭。知一切诸法性相如，是故不见有法可生疲厌及疲厌者。所以者何？菩萨知一切法无二故，知生死性与涅槃性等，知涅槃性与一切法性等，知一切法性与无性等故，亦不恃不著，知一切诸法过去际、未来际无自性。以定力故，誓愿力故，不起于定而能现一切所作。”
　　尔时，生疑菩萨问虚空藏菩萨言：“唯愿大士说诸菩萨三昧行业。何谓三昧？何谓行三昧业者？”
　　虚空藏菩萨答生疑菩萨言：“善男子，有八万四千种诸三昧门，此诸三昧门能总摄一切诸余三昧。何等是八万四千三昧门？善男子，菩萨有三昧名曰不忘菩提心，能成就不散乱行。有三昧名曰降伏，能净淳至。有三昧名曰不显行，能究竟成就不退所作。有三昧名曰不依，能增进成就毕竟。有三昧名曰无垢，能成就白心。有三昧名曰照耀，能开示善法。有三昧名曰真净，能回一切魔行。有三昧名曰踊出，终不为外道诸论之所降伏。有三昧名曰舍离，能调伏一切诸烦恼结。有三昧名回伏，能令一切入真实道。有三昧名曰转进，能离声闻、辟支佛地。有三昧名曰乐游，能不厌生死。有三昧名曰趣向，能从一地至一地故。有三昧名曰怡怿，能成就悦可大众故。有三昧名无碍光，能于一切众生成就等心。有三昧名曰知所作，能顺一切所作不逆故。有三昧名曰师子相，能成就大众无所畏。有三昧名曰心勇，能降伏四魔。有三昧名曰莲华庄严，能成就不染世法。有三昧名曰光庄严，能普照诸佛世界。有三昧名曰清凉，能断离憎爱故。有三昧名曰幢相，能成就一切佛法光明故。有三昧名曰炬王，能成就大智慧光明。有三昧名曰日光，能成就断除无明闇冥。有三昧名曰集德，能成就辞辩无尽。有三昧名曰那罗延，能成就金刚身。有三昧名曰坚固，能成就不掉动心。有三昧名曰弥楼幢，能成就不见顶相。有三昧名曰坚自在，能成就度本愿。有三昧名曰金刚士，能成就不退诸通。有三昧名曰金刚场，能成就升于道场。有三昧名曰喻如金刚，善能鉴彻一切诸法。有三昧名曰行王，能观一切众生心行。有三昧名曰慧王，能成就胜智，知诸根满足未满足者。有三昧名曰随类，能成就随众生性而为说法。有三昧名曰修一切诸身，能成就法身。有三昧名曰不眴，能得成就无碍见见诸如来。有三昧名曰无诤，能得分别一切因缘。有三昧名曰无垢轮，能得成就转妙法轮。有三昧名曰电光，能得觉诸法因缘。有三昧名曰善分别，能知诸界尽同一界。有三昧名曰庄严王，能得成就相好。有三昧名曰随解王，能以一音报于一切。有三昧名曰不分别法界，能知一切三昧同一三昧。有三昧名曰坚固，能得不退于诸法性。有三昧名曰不可坏，能知诸法同于法性。有三昧名曰无终，能知本际非际。有三昧名曰无作，能成就如如无有变易。有三昧名曰无动，能知诸法平等如虚空。有三昧名曰净住，能得成就诸波罗蜜。有三昧名曰善摄，能成就四摄法。有三昧名曰等行，能得成就四梵行。有三昧名曰无碍观，能得成就诸助道法。有三昧名曰海印，能得总持诸佛所说。有三昧名曰空，能断一切诸见。有三昧名曰无相，能断一切诸觉。有三昧名曰无愿，能得净成就一切诸愿。有三昧名曰决了，能得成就无生法忍。有三昧名曰不脱，能得成就不失所闻法。有三昧名曰无翳，能以善说悦可众生。有三昧名曰得丰，能得成就宝手。有三昧名曰法云，能雨一切法门。有三昧名曰宝庄严，能得成就不断三宝胜种。有三昧名曰无比，能成就智所作业。有三昧名曰虚空门，能得离一切障碍。有三昧名曰智印，能得遍知一切诸法。有三昧名曰见现在诸佛，能得成就诸如来功德。有三昧名曰选择寂静如意，能得成就离于本际。有三昧名曰分别一相法门，能得成就于未来世说一相法门。有三昧名曰了知一切法平等性，能得成就解了一切经书。有三昧名曰集诸功德，能得润益一切众生。有三昧名曰游戏神通，能得成就不思议解脱。有三昧名曰自觉，能入如来秘密之藏。有三昧名曰首楞严，能于菩萨地中乃至示大涅槃。有三昧名曰遍至，能得成就在在现生。有三昧名曰灌顶王，能得成就菩萨所行无余。有三昧名曰无胜，能得成就如来十力。有三昧名曰无尽，能得成就四无所畏。有三昧名曰无等，能得成就佛不共法。有三昧名曰愿王，能得成就诸所闻法，自利利彼功不唐捐。有三昧名曰善入无垢印，能现前觉了一切佛法。有三昧名曰善知觉，能得成就萨婆若智无有遗余。有三昧名曰尽无边，能得成就一切佛事受行无余。
　　“善男子，此谓八万四千三昧门。以此等为首，菩萨坐道场时，便得八万四千诸三昧门，一一三昧以无量阿僧祇百千万亿三昧以为眷属。善男子，是诸三昧能知八万四千种众生诸所行法，以能显现八万四千法聚。善男子，是为略说诸菩萨行，及诸佛法藏少分，而诸菩萨行无量无边，诸佛法藏不可思议。”
　　尔时，虚空藏菩萨说是法时，有万六千菩萨得柔顺忍无量三昧而现在前，复有八万四千众生发阿耨多罗三藐三菩提心。
　　尔时，世尊赞虚空藏菩萨言：“善哉！善哉！善男子，快说是诸三昧法门，善说如来胜智。如汝自身，证行此法不从他得。”
　　尔时，生疑菩萨合掌白虚空藏言：“希有！大士，乃能成就如是不可思议功德！不从他闻，而能入于如来胜智行处。我亦愿乐欲令一切众生得此不可思议法如来行处。”
　　尔时，大德舍利弗问生疑菩萨言：“善男子，谁为汝作此生疑名也？”
　　生疑菩萨答舍利弗言：“菩提心为我作此生疑名。所以然者？若不发菩提心，于佛法中终不生疑。其有发阿耨多罗三藐三菩提心者，其人于一切佛法则生疑惑，为欲现知明了一切佛法故。譬如灌顶刹利王最大太子，成就王相应作国主，次父之后应绍王位，是故其子每常咨问治国之法：‘我当云何监领国事？’大德舍利弗，菩萨摩诃萨亦复如是，毕竟发阿耨多罗三藐三菩提心者，次如来后亦应绍继无上法王尊位，亦常思惟咨问一切智相应之法：‘我等应当云何持无上法王法也？’是故亦于一切佛法每常生疑。大德舍利弗，当知以此因缘，由菩提心故立此生疑名也。”
　　生疑菩萨复语舍利弗言：“大德，我从昔来不忆值诸佛菩萨及善知识，未曾不问诸佛妙法，是故我真名生疑也。”
大方等大集经卷第十五虚空藏菩萨所问品第六之四
　　尔时，虚空藏菩萨白佛言：“世尊，诸佛行处不可思议，菩萨所应行法亦复无量，是故此行不可以少誓庄严，不可以少言说，不可以小乘道而得成就。快哉！世尊，唯愿说诸菩萨大誓庄严及道庄严。菩萨以大誓庄严及道庄严故，能乘大乘行真实最上出世间道，为当得出世无上大乘，成就一切自然大智。虽未成一切智，能作佛事利益一切。”
　　佛告虚空藏菩萨言：“善男子，谛听！谛听！善思念之。吾当为汝，分别解说诸菩萨大誓庄严、乘庄严、道庄严。”
　　“唯然！世尊，愿乐欲闻。”
　　佛言：“善男子，菩萨有二十庄严法以自庄严，自庄严已能乘大乘。何等为二十？善男子，若有菩萨毕竟发阿耨多罗三藐三菩提心，于一切众生生最胜大悲，生利益众生心；利益众生心已，便能庄严无上大誓。何谓大誓庄严？为度未度者大誓庄严，乘大船舫故；为解未解者大誓庄严，脱虚妄颠倒故；为安未安者大誓庄严，安止无畏道故；为未得涅槃者令得涅槃大誓庄严，舍五阴重担故；为常勤给足众生大誓庄严，精进不懈怠故；为不舍无量生死大誓庄严，不疲厌故；为悦可一切诸佛大誓庄严，现前供养恭敬故；为受持一切佛法大誓庄严，不断三宝种故；为受持一切所闻不忘大誓庄严，得陀罗尼故；为善说法悦可一切众生大誓庄严，得辩才故；为集无量功德资粮大誓庄严，成就相好故；为悦可一切善知识大誓庄严，坚固所行故；为遮驰散心大誓庄严，生诸禅解脱三昧故；为在阿练若处舍离身命大誓庄严，得六通故；为欲大师子吼无所畏惧大誓庄严，现前得无我法故；为欲至一切世界大誓庄严，欲知一切诸法如幻如梦如影故；为普照严饰一切世界大誓庄严，净戒众受持成就力故；为成就如来十力大誓庄严，满足诸波罗蜜故；为得四无所畏大誓庄严，如所说行故；为尽得十八不共法大誓庄严，如所闻菩萨地法不戏论故。善男子，是为诸菩萨二十大誓庄严，以此庄严力故能乘于大乘。菩萨以此自庄严力故，断三恶趣因缘，是名庄严；具足善为诸佛所护持，是名庄严；随所欲至便得往生，是名庄严；舍一切胞胎能化生诸佛前，是名庄严；能行无诤身口意业，是名庄严；住不放逸行，为诸天世人之所恭敬，是名庄严；善通达三脱门而不证实际，是名庄严；一切无我法皆现在前而犹不舍大誓庄严，是名庄严。是为菩萨具足大誓庄严。
　　“云何云为庄严菩萨乘？善男子，乘者，谓无量也，无边崖故，普遍一切喻如虚空，广大容受一切众生故，不与声闻、辟支佛共，是故名大乘。复次，乘者，以正住四摄法为轮，以真净十善业为辐，以净功德资粮为毂，以坚固淳至毕竟为輨辖钉镊，以善成就诸禅解脱三昧为辕，以四无量心为善调，以善知识为御，以知时非时为发动，以无常、苦、空、无我之音为驱策，以七觉宝绳为鞦纼，以净五根为索带，以弘普端直大悲为旒幢，以四正勤为网，以四念处为安详，以四神足为速进，以胜五力为鉴阵，以八圣道为直进，于一切众生无障碍慧明以为轩，以无住六波罗蜜回向萨婆若，以无等四谛度到彼岸，是为大乘。此乘诸佛所受，声闻、辟支佛所观，一切菩萨所乘，释、梵、护世所应敬礼，一切众生所应供养，一切智者所应赞叹，一切世间所应归趣，一切怨憎不能轻毁，一切诸魔不能破坏，一切外道不能测量，一切世智不能与竞。此乘殊胜无能遏者，一切贤圣之所守护。此乘随愿，能至一切佛界故；此乘普照，能放缦网光明故；此乘有大名称，能出法门故；此乘强志，不退还故；此乘坚牢，不懈缓故；此乘正住，不倾动故；此乘众事备具，能满一切所愿故。善男子，是名大乘诸大誓庄严。菩萨乘此乘，乘此乘已能从一地至于一地，是其庄严；能舍诸地过患，是其庄严；能舍诸魔业，是其庄严；能化度众生，是其庄严；能净佛世界，是其庄严；能现菩萨神变，是其庄严；能度生死大饥馑，是其庄严；能入如来行处，是其庄严。
　　“善男子，云何菩萨庄严道？善男子，菩萨大誓庄严及乘大乘，已舍一切邪道，舍一切邪道已趣于真实正道到萨婆若。何谓正道耶？所谓不舍善法故行于大欲，不退菩提道故勤修精进，善根不失故行不放逸，不动淳至不没于所作，必能究竟仰攀上法，求功德资粮无有满足，求智慧资粮终不废舍，是为菩萨正道。复次，善男子，菩萨道者，所谓四禅、四无量心、四空定、五神通、三福业、三学、六应敬、六念、四摄法、四念处、四正勤、四神足、五根、五力、七觉分、八圣道分、三解脱门，知阴方便，知界方便，知入方便，知谛方便，知因缘方便，是名为道。菩萨得成就此道方便，皆能随顺入六波罗蜜道。所以然者？以菩萨六波罗蜜道不与一切声闻、辟支佛共故。此道一切诸佛皆所称叹，从诸如来口出成就方便。
　　“菩萨能知一切法实性者，能住出世间六波罗蜜圣道。云何为住？善男子，若有菩萨成就自然慧方便而求菩提，于此五受阴中为如实觉故求于菩提。是菩萨知色无常而行布施，知色苦，知色无我，知色钝，知色无智，知色如幻，知色如水中月，知色如梦，知色如影，知色如响，知色如旋火轮，知色无我，知色无众生，知色无命，知色无人，知色无主，知色无养，知色空，知色无相，知色无愿，知色无作，知色无生，知色无起，知色无出，知色无形，知色寂静，知色离，知色无终，知色无成，知色与虚空等，知色如涅槃性而行布施。菩萨如是行施时，以施离故知色亦离，以色离故知施亦离，以色施离故知愿亦离，以愿离故知色施亦离，以色施愿离故知菩提亦离，以菩提离故知色施愿离，而知一切法同菩提性。善男子，是为菩萨出世间檀波罗蜜。受、想、行亦如是。知识无常应行布施，知识苦，知识无我，知识钝，知识无智，知识如幻，知识如野马，知识如水中月，知识如梦，知识如影，知识如响，知识如旋火轮，知识无我，知识无众生，知识无命，知识无人，知识无主，知识无养，知识如空，知识无相，知识无愿，知识无作，知识无生，知识无起，知识无出，知识无形，知识寂静，知识离，知识无终，知识无成就，知识与虚空等，知识如涅槃性而行布施。菩萨如是行布施时，以施离故知识亦离，以识离故知施亦离，以识施离故知愿亦离，以愿离故知识施亦离，以识施愿离故知菩提亦离，以菩提离故知识施愿离，而知一切法同菩提性。善男子，是为菩萨出世间檀波罗蜜。复次，善男子，菩萨知色无常而护于戒，乃至知色如涅槃性而护于戒。知受、想、行亦如是。知识无常而护于戒，乃至知识如涅槃性而护于戒，以戒离故知识亦离，知戒离故乃至于识亦离，乃至知一切法同菩提性。善男子，是为菩萨出世间尸罗波罗蜜，羼提波罗蜜、毗梨耶波罗蜜、禅波罗蜜亦如是。知色无常而行于慧，乃至知色如涅槃性而行于慧。知受、想、行无常而行于慧，乃至知识如涅槃性而行于慧。以慧平等故知识平等，以识平等故知慧平等，以慧识平等故知愿平等，以愿平等故知慧识平等，知慧识愿平等故知菩提平等，以菩提平等故知慧识愿平等，即知一切法同菩提性。善男子，是为出世间般若波罗蜜。是为菩萨出世间波罗蜜道，悉能摄取一切诸道，当知一切诸道皆入在中。
　　“何故名之为出世间耶？善男子，五受阴名为世间。菩萨善分别五阴，观是无常乃至如涅槃性，已知此道中无有世间及世间法，知此道是无漏，是出世间，无所系著，是名出世间。善男子，是名菩萨道。复次，道者，所谓如实求一切诸法，分别选择不见一切诸法，相续积聚无二无别，是故名道。而此道者无有憎爱，无憎爱故名为平等，离思惟观察余乘故名为广大，去离谄故名为端直，去离曲心故名为无奸，断除诸盖故名无系滞，去离欲瞋、恚害觉故名无尘垢，不爱色、声、香、味、触故名为安乐，去离诸魔事故名为清凉，去离烦恼众贼故名为无畏，能到涅槃故名为出要，成就静定故名清凉水，慧善解故名为常明，善修慈故名为凉乐，不舍大悲故名进无厌，常行喜故名为悦豫，成就舍故名无过失，顺摄法故名为大富，成就施食波罗蜜力故，得萨婆若智辩诸佛善护持故名过四魔行法，不舍本愿故名进无滞碍，渡一切烦恼流故名无有上，一切世间无能降伏故名无詶对。善男子，此道成就如是等及诸余无量功德。一切大士乘此道故能往来教化无量众生，是为庄严；无诸烦恼现入烦恼，是其庄严；观于生死而不证实际，到空、无相、无作门，而能教化行诸见诸相诸愿众生，是其庄严；现入声闻、辟支佛涅槃而不舍生死，是其庄严；现诸趣受生而不动于法性，现说一切言教而不动于无言，是其庄严；能现一切佛事而不舍菩萨行，是其庄严。
　　“善男子，是为菩萨大誓庄严、大乘庄严、道庄严。菩萨以大誓庄严自庄严故，能乘大乘顺出世间圣道，未得萨婆若为众生故能作佛事。”
　　尔时，众中有菩萨名曰宝德，问虚空藏菩萨言：“善男子，汝已修此出世间圣道耶？”
　　虚空藏答言：“已修。”
　　宝德言：“云何修？”
　　虚空藏答言：“如得清净道如是修？”
　　宝德问言：“云何为清净道？”
　　虚空藏答言：“善男子，我净故道净。”
　　宝德问言：“云何为我净？”
　　虚空藏答言：“如世净。”
　　宝德问言：“云何世净？”
　　虚空藏答言：“善男子，色过去际净。所以然者？以色本际无来故。色未来际亦净。所以然者？以色未来际无去故。色现在际亦净。所以然者？以现在色无住故。善男子，是为世净。受、想、行、识过去际净。所以然者？以识本际无来故。识未来际亦净。所以然者？以识未来际无去故。识现在际亦净。所以然者？以识现在际无住故。善男子，是为世净。善男子，以世中世净故则我净，以我净故是名道净。”
　　宝德言：“善男子，如是净道能何所为？”
　　虚空藏答言：“能作大智慧光明。以此慧明力故，能知一切法过去、未来际。”
　　宝德复问言：“何谓过去、未来法际？”
　　虚空藏答言：“一切法于过去际无生，于未来际无灭，是名知过去、未来际。”
　　宝德复问：“若见过去、未来际者，为何所见？”
　　虚空藏答言：“见二俱离。”
　　宝德复问：“何谓二俱离？”
　　虚空藏答言：“离断常者。善男子，若有见法生及著法者，则是断常见。所以然者？由有生故则有灭，有生灭故则有断常之见。若不见有法从自性、他性生者则见因缘，若见因缘则见法，若见法者则见如来，若见如来者则见如，若见如者则不滞于断亦不执于常，若不常不断者即无生无灭。”
　　宝德复问：“善男子，若无生无灭，云何有名数？”
　　虚空藏答言：“假言说故名之法耳！善男子，犹如有空故，有色差别名，所谓青黄赤白色、紫色、玻瓈色、琉璃色、粗色、细色、长色、短色、方色、圆色。虚空不为如是等法所染，然一切色自性亦空，一切诸法亦复如是，同虚空性，但假言说有名数耳！所谓善法不善法、世间法出世间法、应作法不应作法、有漏法无漏法、有为法无为法。而菩萨亦不作一切非福行，所作福行皆是虚诳，非真不坚固。是菩萨知一切行非行，平等舍离一切相，成就般若波罗蜜力故，回向菩提而亦不见菩提有增有减。不于色中求菩提，亦不于受、想、行、识中求菩提。菩萨以无求故，住于清净戒众，修无愿解脱门，满足一切诸愿，知生死性同涅槃性。虽入究竟涅槃，为断除众生虚妄颠倒故行菩萨行，亦无行法可行。善男子，如是菩萨入于涅槃行菩萨行。善男子，凡有所作皆是生死，无有所作是名涅槃。菩萨所行是无所作，是故菩萨名入涅槃行菩萨行。善男子，凡有染著樔窟妄想戏论取相，是名生死。涅槃者，无染著樔窟妄想戏论取相，是名涅槃。菩萨以修无乐著樔窟妄想戏论取相，行菩萨行，是名菩萨入于涅槃行菩萨行。”
　　当说此法时，有五百菩萨得无生法忍。
　　尔时，世尊赞虚空藏菩萨言：“善哉！善哉！贤士，快说法性称菩萨行真实不异。”
　　虚空藏白佛言：“世尊，此是如来快也。所以者何？由世尊慧明故，我等得斯辩分。世尊，喻如日光照阎浮提，由日威德力故，有眼之者得见色像作诸事业；由于如来大智力故，照一切众生及诸世界亦复如是。诸法实性不可言说，诸言说性与虚空等，是故诸法不可得数。凡有数法则有限量，凡有限量则是有为，凡有有为则可知、可断、可修，凡是可知、可断、可修则有得、有证、有名数法，思惟筹量分别。不见有法可知、可断、可修、可证、可得故，即无有得。所以然者？以一切法无生故。能如是正见诸法，于诸法中不生爱染，以无爱染故则无有著，以无著故则无近，以无近故则无受无取。何谓无受无取？谓色若常若无常，无受无取；受、想、行、识若常若无常，无受无取。色若苦若乐、若有我若无我、若净若不净，无受无取；受、想、行、识若苦若乐、若有我若无我，无受无取。色若空若非空，无受无取；受、想、行、识若空若非空，无受无取。色若离若非离，无受无取；受、想、行、识若离若非离，无受无取。菩萨以无受无取故，得诸法无受三昧；住是三昧已，诸佛世尊以无上心通授是菩萨记。是菩萨虽入涅槃，见一切众生究竟同涅槃性，为教化众生故，不舍大誓庄严及菩萨大悲。云何菩萨入于涅槃行菩萨行？善男子，凡有所作名为生死，凡无所作名为涅槃。菩萨以正智慧，见一切诸行离相。菩萨以法明眼明了见故，能说如来智明。”
　　尔时，宝德菩萨问虚空藏菩萨言：“善男子，汝何为自隐己智，言尽是如来力耶？”
　　虚空藏答宝德言：“善男子，如来岂不说隐善显恶也？善男子，我还问汝，随意答我。善男子，于汝意云何？若无阿那婆达多龙王时，阿耨大池能出四河，使诸众生得受用不？”
　　宝德答言：“不也。”
　　虚空藏言：“善男子，若无如来则无法律，菩萨无由得成大智之海，亦不能利益一切众生。以如来出世故则有法律，诸菩萨得成大智之海，亦能度化一切众生。善男子，是故当知一切菩萨所得辩说，能以利益众生，皆是如来神力。”
　　宝德复问：“善男子，诸如来辩，可得转至菩萨心不？”
　　虚空藏答言：“不也。”
　　宝德言：“云何由如来力故得辩说也？”
　　虚空藏答言：“善男子，喻如巧种果树，因缘和合便得果实；然树非即果，果不离树。善男子，如来所说法，菩萨于此法中善顺行故，便生大智明辩，因佛说得亦无有转。”
　　宝德言：“希有！善男子，因缘生法如是甚深难测。”
　　虚空藏言：“善男子，一切诸法究竟无生。”
　　宝德言：“善男子，诸法谓从缘生。”
　　虚空藏言：“善男子，生已生也，未生生也。”
　　宝德言：“善男子，生已不生，未生亦不生。”
　　虚空藏言：“善男子，是故无生。”
　　宝德言：“善男子，缘中有因耶？”
　　虚空藏答言：“无也。”
　　宝德言：“因中有缘耶？”
　　虚空藏答言：“无也。”
　　宝德言：“于汝意云何？若因若缘自实有性耶？”
　　虚空藏言：“无也。”
　　宝德言：“善男子，于汝意云何？诸法无因缘生耶？”
　　虚空藏答言：“不也。善男子，是故一切法无自性，无生无起无出。是以缘不生因，因不生缘，自性不生自性，他性亦不生他性，自性不生他性，他性不生自性，是故说一切法自性无生。所以者何？以如无生无灭，法性、实际亦无生无灭。如如、法性、实际，如来所觉一切诸法亦复如是无生无灭。”
　　宝德言：“善男子，如来亦不出世也。”
　　虚空藏答言：“此不应说也。所以者何？如来于一切法，尽不可说，不可言出，不得言不出。若有人问言：‘如来出世耶？不出世耶？’智者为不谤如来故应置不答。”
　　宝德问言：“云何应置？”
　　虚空藏言：“如法性住，应如是置。”
　　宝德言：“云何法性住？”
　　虚空藏答言：“如虚空性住，住无所住，法性亦如是住。如法性，众生性亦尔；如众生性，一切法亦尔；如一切法，如来亦如是住，住无所住。无住处故，无住无不住，是故不得言生，不得言灭。”
　　宝德言：“善男子，如来出世事，甚深！甚深！”
　　虚空藏答言：“善男子，若能如实解了缘生法者，名为佛出世。”
　　宝德言：“善男子，谁当解此说也？”
　　虚空藏答言：“若于一切法中不得增减者。”
　　宝德问言：“何谓为增？”
　　虚空藏答言：“增者所谓增上句，谓于无中妄生增上。无增上句者是平等句、无等句、无文字句、无句、无教句。无教之中，无句无增上，亦无心意识，以是故非句。喻如空中鸟迹究竟已无，当无而言鸟迹；于一切法中无有字句亦复如是，无句而假名为句。如无迹假名为迹，如来出世亦无有出，假名为出亦复如是。是故智者不应取著，以无取著故假名为出，而常依无出。所以者何？以无生是一切诸法实性故。无生者则无所有，是故名一切法无所有性，无所有性无有住处，无住处故是无住际。一切诸法及无住际即是实际，实际即是一切法际，是故言一切法与实际等。言实际者是三场分断际、不可坏际、不断不常际、如实际、三世等际，以如是等际等一切法际。所以者何？实际及我际无二无别，实际及众生寿命养育人际无二无别，实际及我见际无二无别。于我见中无有实际，能如是如实知者则无有二十种我见。所以者何？以实际中无一无多故。实际与平等等，无来无去，无尽无减，实际究竟空故，是故言一切法是无尽门无尽际。涅槃者无尽，所谓空故无性故。如涅槃无尽无不尽，一切法亦复如是。以是故言一切法与涅槃等，诸法无等无不等无俦匹故。喻如虚空无有俦匹，一切诸法亦复如是。若见有詶匹言有涅槃者，已言有涅槃，便求涅槃则与贤圣相违。已言有涅槃故，便言此应知、此应断、此应证、此应修、此应生、此应灭，如是行不具者，不能如实知，不能如实见，则不识不解，不知不见；不识不解一切法故，则著于文字，于诸法中妄生诤竞，生诤竞者于佛法中则为可愍。所以然者？如来说言，沙门之法不应诤竞。”
　　尔时，大德阿难白佛言：“希有世尊！此贤士才辩乃能如是甚深明了难解难测也。于一切法不从他受，如身自证能如是说。”
　　虚空藏菩萨即谓阿难言：“大德，我已自身证知，是故如所证知能如是说。何以故？我身即是虚空，以虚空证知一切法，为虚空印所印。大德阿难，凡诸菩萨修身善解身相者，能以此身作诸佛事，现种种色像，而亦不退于真法身，亦复不离结业生身。又复不过于平等性，现变化身悉得自在，于一切佛国普能示现，终已不隐应化之身，如是行者皆可名之为身证行。”
　　阿难问言：“善男子，汝于法颇有证耶？”
　　虚空藏答言：“大德阿难，我不见法离于身、身离于法。”
　　阿难言：“善男子，汝若身证者，汝得阿罗汉果耶？”
　　虚空藏言：“大德，无得不得无所得故，于一切法无恼行故，离贪欲、瞋恚、愚痴故，是谓阿罗汉。”
　　阿难言：“善男子，汝何时当般涅槃耶？”
　　虚空藏言：“大德，阿罗汉者无般涅槃，知一切法究竟是涅槃亦无涅槃相。凡愚之人有如是分别戏论行，言此是生死、此是涅槃。阿罗汉者无是戏论也。”
　　大德阿难言：“善男子，如我解汝所说义。夫菩萨者，不应言是凡夫，亦不应言是学，不应言是无学，去离二相故。”
　　虚空藏言：“大德阿难，善哉！善哉！以非凡夫、非学、非无学故，在在处处皆能示现，于一切处亦不取著。”
　　尔时，五百大声闻各以己身所著忧多罗缯奉上虚空藏，奉上衣已，一时同声说如是言：“其有众生深心发阿耨多罗三藐三菩提者，快得善利！于如是大智法藏中不堕其外。”所上之衣即便不现。
　　彼诸声闻问虚空藏言：“衣何所至也？”
　　虚空藏答言：“入我藏中。”又言：“如来知之，汝等可问。”
　　尔时，诸声闻即白佛言：“世尊，衣何所至也？”
　　佛告诸比丘：“东方去此过无量阿僧祇诸佛刹土，有世界名曰袈裟幢，其界有佛，号曰山王如来，虚空藏已遣此衣至彼世界。”
　　诸声闻即白佛言：“世尊，以何因缘遣衣至彼耶？”
　　佛言：“欲以此衣于彼世界施作佛事。虚空藏菩萨于此所说，如虚空藏等三昧印法门，此三昧于彼衣中当演其义音。彼世界无量阿僧祇诸菩萨，闻此法故当得无生法忍。诸比丘当知，菩萨作如是种种方便利益众生。”
　　说此法时，于上虚空中雨无量金色华，以此诸华遍覆妙宝庄严堂。于诸华中出如是法音：“其有众生信此虚空藏所说法，善顺思惟分别其义者，皆当为不退转印所印，毕定得至无上道场。”
　　尔时，阿难白佛言：“世尊，是何瑞应乃雨此华，出如是妙音安慰众生？”
　　佛告阿难：“有梵天名曰光明庄严，从梵天上与六十八百千梵众俱欲来诣此。”
　　如来说此语已，时诸梵众忽然来至妙宝庄严堂上，顶礼佛足，右绕七匝，绕七匝已在一面立，合掌向佛而白佛言：“希有世尊！虚空藏菩萨不可思议，戒众清净，善修诸定，善分别大智慧，善能游戏诸大神通，善能满足大弘誓愿，善能成就大权方便，善能庄严身、口及意，善能于诸法中成就大自在力。是虚空藏菩萨，身、口及意都无所作，无有分别忆想，而能现此不可思议庄严神变。又能显现无量百千法门，亦能出入百千诸三昧门，从昔以来常乐修习成就诸善法故。世尊，诸菩萨不应于往昔所修善根不知其因，集诸善根亦应无厌。所以者何？是因往昔所种善根果报故，能现如是不可思议神变。”
　　佛告梵天：“如是，如是，如汝所言。诸菩萨已成就善根资粮及出要智方便故，能现如是不可思议功德庄严之事，无忆想分别，亦无不分别。”
　　梵天白佛言：“世尊，云何菩萨集善根资粮及出要智方便？”
　　佛告光明庄严梵天言：“善根有三种。何等为三？所谓无贪善根、无恚善根、无痴善根，是名善根。资粮者，所谓舍一切所有修慈观诸法，是名资粮。方便者，所谓去离凡夫地，不愿乐声闻、辟支佛地，进入诸菩萨地，是名方便。智者，所谓知舍不善法智，知集善法智，知回向菩提智，是名智。菩萨能住如是等正行者，是名出要。
　　“复次，善根者，能发阿耨多罗三藐三菩提心。资粮者，所谓求一切善法。方便者，所谓已作未作善根终不废忘。智者，所谓知心如幻化。如是等法现前了知，是名出要。
　　“复次，善根者，所谓淳至。资粮者，所谓发动。方便者，所谓深心。智者，所谓无持无动。能行如是等法者，是名出要。
　　“复次，善根者，所谓欲善法。资粮者，所谓胜进。方便者，所谓安住不放逸。智者，所谓舍一切依著。能行如是等行者，是名出要。
　　“复次，善根者，所谓正信。资粮者，所谓不舍本愿。方便者，所谓不舍念定。智者，所谓慧。能正住如是等行者，是名成就善根、资粮、智方便、出要。
　　“复次，善根者，所谓悦可诸善知识。资粮者，所谓给侍所须，恭敬供养，尊重利益。方便者，所谓于善知识生世尊想。智者，所谓知时非时而问法。能正住如是等行者，是名出要。
　　“复次，善根者，所谓善顺听法。资粮者，所谓受持不废忘。方便者，所谓随闻能观。智者，所谓随所闻而行。能正住如是等行者，是名出要。
　　“复次，善根者，所谓值佛悦可。资粮者，所谓护一切诸波罗蜜诸摄法及助道法。方便者，所谓能从一地至于一地。智者，所谓得无生法忍。菩萨能正住如是等行者，是名成就善根、资粮、方便智、出要。”
　　尔时，光明庄严梵天白佛言：“希有世尊！如来能以四句义，总说一切菩萨行。世尊，一切佛法应于中求。”
　　尔时，虚空藏菩萨语梵天言：“一句亦能总摄一切佛法。何谓为一？所谓离欲句。所以然者？以一切佛法同于离欲。如佛法，一切法亦然。梵天，是为一句总摄一切佛法。复次，梵天，一空句总摄一切佛法，一切佛法同于空故。如佛法，一切法亦然。梵天，是为一句总摄一切佛法。所谓无相句、无愿句、无作句、无生句、无起句、如句、法性句、真际句、离句、灭句、尽句、涅槃句，总摄一切佛法，以一切佛法同于涅槃故。如佛法，一切法亦然。梵天，是为一句总摄一切佛法。所以者何？以如是等句皆非句故。一切佛法非句，假名为句。复次，梵天，欲是离欲句。所以者何？离欲性即是欲故，一切佛法亦同是性。瞋恚是离瞋句。所以者何？离瞋恚性即是瞋恚故。愚痴是离愚痴句。所以者何？离愚痴性即是愚痴故，一切佛法亦同是性。身见是实际句。所以者何？实际性即是身见，一切佛法亦同是性。无明是明句。所以者何？明性即是无明故，一切佛法亦同是性。乃至苦恼是离苦恼句。所以者何？离苦恼性即是苦恼故，一切佛法亦同是性。色是虚空句。所以者何？虚空性即是色故，一切佛法亦同是性。受、想、行、识是无作句。所以者何？无作性即是识故，一切佛法亦同是性。地大是虚空句。所以者何？虚空即是地大故，一切佛法亦同是性。水大、火大、风大是法界句。所以者何？法界性即是风故，一切佛法亦同是性。眼是涅槃句。所以者何？涅槃性即是眼故，一切佛法亦同是性。耳、鼻、舌、身、意是涅槃句。所以者何？涅槃性即是意故，一切佛法亦同是性。梵天，是为一句总摄一切佛法。菩萨入如是等一一智门，皆见一切佛法入于一句。
　　“梵天，喻如大海能吞众流，一一句中摄一切佛法亦复如是。喻如虚空悉能苞容一切色像，一一句中摄一切佛法亦复如是。如是等一切佛法，若摄若不摄，若说若不说，不增不减，究竟离相故。梵天，喻如算师数数以算筹，布在算局上，然局中无筹，筹中无局。所以者何？究竟不相应故，究竟离故。如是于上一一句中假名数故，言一切佛法皆入一句，而诸佛法不可名数算计，究竟不相应故，究竟离故。梵天，如佛法名数，即是一切法名数。何以故？一切法即是佛法。此法非法非非法，自性空故，自性离故，自性究竟无性故。无性即是虚空，虚空性同一切法性，此法性非生相非灭相，非有处相非无处相，是故一切法名无相无非相。”
　　说如是一法门时，于彼梵众中，有万二千梵天皆发阿耨多罗三藐三菩提心，复有昔植德本五千梵天得无生法忍。
　　尔时，众中有一菩萨，名曰宝手，问虚空藏菩萨言：“希有善男子！一切诸法及如来法，甚深难测不可思议。又善男子，何谓安一切佛法根本耶？”
　　虚空藏菩萨答宝手言：“善男子，菩提心是安一切佛法根本。一切法住菩提心故，便得增长。”
　　宝手菩萨言：“善男子，菩提心者，何法所摄得不忘失，能速至不退转地？”
　　虚空藏言：“善男子，菩提心为二法所摄得不忘失，速至不退转地。何等为二？所谓淳至、毕竟，是名为二法所摄得不忘失，能速至不退转地。”
　　宝手言：“善男子，此二者为几法所摄？”
　　虚空藏言：“此二法为四法所摄。何等为四？所谓淳至者，为不虚诈、不谄曲所摄；毕竟者，为无我及上进所摄。是为二法为四法所摄。”
　　宝手言：“善男子，此四法为几法所摄？”
　　虚空藏言：“善男子，此四法为八法所摄。何等为八？所谓不虚诈者，为不犹豫及体真净所摄；不谄曲者，为正直及正住所摄；无我者，为不退没及进所摄；上进者，为功德资粮及智资粮所摄。是为四法为八法所摄。”
　　宝手言：“善男子，此八法，复为几法所摄？”
　　虚空藏言：“善男子，此八法，复为十六法所摄。何等十六？所谓不犹豫者，为大慈及大悲所摄；体真净者，为身调及心调所摄；正直者，为忍辱及柔和所摄；正住者，为无憍慢及无滞碍所摄；不退没者，为坚固及力所摄；上进者，为如所作及正行所摄；功德资粮者，为始发及究竟不舍所摄；智资粮者，为求多闻及思惟所闻所摄。是为八法为十六法所摄。”
　　宝手言：“善男子，此十六法，复为几法所摄？”
　　虚空藏言：“善男子，是十六法，为三十二法所摄。何等三十二？所谓大慈者，为无碍心及于一切众生等心所摄；大悲者，为无厌惓及勤给足一切众生所摄；身调者，为不触挠及不加害所摄；心调者，为定及寂静所摄；忍辱者，为受正教及顺行所摄；柔和者，为惭及愧所摄；无憍慢者，为谦卑及礼敬所摄；无滞碍者，为无垢秽及不强梁所摄；坚固者，为不犯所行及成就本愿所摄；力者，为住正意及不掉动所摄；如所作者，为如说及能行所摄；正行者，为正发及正进所摄；始发者，为必胜及不退所摄；不舍者，为乐胜及上求所摄；求多闻者，为亲近善知识及悦可善知识所摄；思惟所闻者，为智慧及善观所摄。善男子，是为十六法为三十二法所摄。”
　　宝手言：“善男子，此三十二法，复为几法所摄？”
　　虚空藏答言：“善男子，是三十二法，为六十四法所摄。何等六十四法？所谓无碍心者，为护我及护彼所摄；于一切众生等心者，为无别异及一味所摄；无厌惓者，为如梦观及知生死如幻所摄；勤给足一切众生者，为诸神通及方便所摄；不触娆者，为羞耻及信有业报所摄；不加害者，为少欲及知足所摄；定者，为无发恼及无散失所摄；寂静者，为舍吾我及离我所所摄；受正教者，为求法及欲法所摄；顺行者，为敬重及平等无疲惓所摄；惭者，为内心断除及外不行所摄；愧者，为信乐佛智及在屏处不行恶所摄；谦卑者，为不骜慢及知自下所摄；礼敬者，为身端心直所摄；无垢秽者，为具静定及修智慧所摄；不强梁者，为不粗犷及不两舌所摄；不犯所行者，为不舍菩提心及念道场所摄；成就本愿者，为舍魔事及佛神力持所摄；正住意者，为不轻躁及不掉乱所摄；不掉动者，为如石山及不可移转所摄；如说者，为所作善业及无热恼所摄；能行者，为无虚诳及不舍归趣所摄；正发者，为离边见及顺观甚深因缘所摄；正进者，为善巧及方便所摄；必胜者，为不懈慢及勇猛所摄；不退者，为大欲及增进所摄；乐胜者，为见如来及闻法所摄；上求者，为舍诸地过患及得诸地功德所摄；亲近善知识者，为无憎嫉及信乐所摄；悦可善知识者，为敬顺及不逆教敕所摄；智慧者，为无常观及无我观所摄；善观者，为修无相及不怙涅槃所摄。善男子，是三十二法，为六十四法所摄。”
　　宝手复问：“此六十四法，复为几法所摄？”
　　虚空藏答言：“善男子，此六十四法，为百二十八法所摄。何等为百二十八法？所谓护我者，为断一切恶及成就一切善根所摄；护彼者，为忍辱及柔和所摄；无别异者，为犹如水心及如风心所摄；一味者，为法界观及如如观所摄；如梦观者，为无移转观及无真实观所摄；如幻者，为适性示现及无自性观所摄；诸神通者，为了义及了智所摄；方便者，为大悲及般若波罗蜜所摄；羞耻者，为不覆藏所犯及悔过所摄；信有业报者，为不放逸及畏恶趣所摄；少欲者，为净处有齐限及离宿秽所摄；知足者，为易称及易养所摄；无发恼者，为究竟及究竟边际所摄；无散失者，为得忍及不退转地所摄；舍吾我者，为不计我身及与寿命所摄；离我所者，为无贪及无愚痴所摄；求法者，为智及断所摄；欲法者，为不著五欲及离烦恼所摄；敬重者，为起世尊想及疗救想所摄；无疲惓者，为身轻及翘勤省眠所摄；内心断除者，为身念处及受念处所摄；外不行者，为心念处及法念处所摄；信乐佛智者，为深敬重及净信所摄；在屏处不行恶者，为自证知及诸神天证知所摄；不骜慢者，为不自叹誉不讥彼人所摄；知自下者，为不虚称及不显己德所摄；身端者，为不行三不善业及不犯禁戒所摄；心直者，为常省己过及不说彼短所摄；具静定者，为寂静心及灭烦恼所摄；修智慧者，为选择诸法及知无我所摄；不粗犷者，为常行益事及顺忍所摄；不两舌者，为自足眷属及和合别离者所摄；不舍菩提心者，为众生及为佛智所摄；念道场者，为欲坏于魔众及成正觉所摄；舍魔事者，为正观及不舍菩提志所摄；佛神力持者，为坚固行及善淳至所摄；不轻躁者，为坚护诸根及不舍境界所摄；不掉乱者，为观苦及观空所摄；如石山者，为不高及不下所摄；不可移转者，为断爱及除恚所摄；所作善业者，为智所作业及舍魔事所摄；无热恼者，为净戒及净定所摄；无虚诳者，为诚实语及不望果报所摄；不舍归趣者，为成就贤士业及不行怯弱所摄；离边见者，为观无生及不败坏观所摄；顺观甚深因缘者，为观因及观缘所摄；善巧者，为第一无诤竞及不骜慢所摄；方便者，为离方便及无生方便所摄；不懈慢者，为身力及心力所摄；勇猛者，为胜进心及害怨敌所摄；大欲者，为不求利养及不爱身命所摄；增进者，为无愚冥及不退还所摄；见如来者，为修念佛及清净信所摄；闻法者为乐至讲所及乐请问所摄；舍诸地过患者，为不散乱行及舍离恶知识所摄；得诸地功德者，为方便回向及不舍本行所摄；无憎嫉者，为能施一切及称意而舍所摄；信乐者，为无垢行及不浊心所摄；敬顺者，为知世宜及随顺行所摄；不逆教敕者，为舍除不净及净正行所摄；无常观者，为动转观及败坏观所摄；无我观者，为不得作者及不得受者所摄；修无相者，为不缘境界及除觉所说所摄；不怙涅槃者，为除去无明及断爱著所摄。善男子，是为六十四法，为百二十八法所摄。”
　　尔时，宝手菩萨从虚空藏菩萨，闻分别如是等法门已，欢喜踊跃得未曾有，即白虚空藏菩萨言：“希有大士！汝乃能成就如斯捷疾辩才及巧分别辩，事事所问尽能开解。如我今者，解汝所说义趣及与文字，以如是方便，若一劫若减一劫，说不可尽，辩亦无断。”
　　尔时，佛告宝手菩萨言：“善男子，如是，如是，如汝所言。此虚空藏菩萨若演一句之义，若一劫若减一劫，说不可尽，辩亦无断。虚空藏菩萨有如是无量无边不可思议无尽辩才。”
　　尔时，宝手菩萨以手遍覆妙宝庄严堂，于其手中出无量华香、璎珞、末香、涂香、衣服严身之具及诸幢幡妙盖，雨如是等上妙供具，供养如来及虚空藏。于上空中，百千音乐不鼓自鸣，于诸音中出诸妙偈，以赞如来：
　　“持德开德具百福，　上意调伏念不动，
　　沙门贤士降天人，　十力佛子十方吼。
　　大称威德自在尊，　降伏有畏除痴闇，
　　能度漂流诸天人，　闭恶趣门使清凉。
　　圣尊巧说音微妙，　无错无谬音恬静，
　　三界无等无三垢，　十方所说施众乐。
　　意念坚固乐寂静，　最胜十方降彼力，
　　已舍谄曲得甘露，　无有尘累众归仰。
　　世尊处众不动转，　而化十方无量众，
　　随众生行能随顺，　佛子亦乐修此行。
　　如日无翳能普照，　能令众华得开敷，
　　佛智慧光照长流，　诸子得悟亦如是。
　　如风无碍山不动，　净如虚空照如日，
　　佛子放光雨甘露，　是故我礼佛及子。
　　大千海水尚可量，　十方虚空犹可涉，
　　诸众生心尚可同，　世尊功德不可尽。”
大方等大集经卷第十六虚空藏菩萨所问品第六之五
　　说此偈已，时魔波旬严四种兵来诣佛所，到已化作长者形，前礼佛足，在一面立而白佛言：“希有世尊！此诸大士，乃能成就如是不可思议种种神变，又能示现不可思议庄严之事。世尊，于未来世有几所众生，闻此不可思议神变而得开悟，决定不疑者也？”
　　佛告魔波旬言：“于未来世中，少有众生若一若二，闻此不可思议神变经典，得信解者少耳！波旬，喻如一毛析为百分，以一分毛于大海中取一渧水。于汝意云何？取者多耶？在者多耶？”
　　波旬言：“世尊，取者甚少，在者甚多。”
　　佛复告波旬言：“如海中所取水甚少，众生闻是不可思议神变经典，能信解者少亦如是。如大海中水在者甚多，不信解不可思议神变经典者，多亦如是。”
　　佛复告波旬：“若有一人于恒河沙等劫，日日以满三千大千世界满中珍宝持用布施，不如善男子、善女人闻是不可思议神变经典能信解者，其福甚多！所以者何？波旬，若有信解是经典者，则知其人亲从释迦牟尼如来，闻是经典信解无疑。何以故？波旬，若未种善根众生，闻此世所难信经典，能信解者无有是处。波旬，我般涅槃后法欲灭时，多有憍慢众生，彼诸众生著我所说文字，不知方便故，各各生于诤竞，舍思惟法，舍已正行，为利养、名誉、衣服、饮食自缠缚故，乐论世俗种种诸事及世典文辞，而不论第一实义，不乐玩习佛无上道，反向他人讥论如是等真实深妙经典，则为诽谤诸佛，积集无量大苦恼聚。魔神诸天佐助彼人，为利养恭敬及名闻故，重增放逸骜慢。彼诸人等以骜慢故，若见有持戒贤行比丘受持读诵此经典者，而轻慢憎嫉横生谤毁。彼诸愚人则为现世破犯禁戒。其中或有畏不活者，或惭耻于人者，假被袈裟，或有舍戒还附俗者，如是等人身坏命终，堕阿鼻地狱受诸苦报。”
　　佛复告波旬：“于未来世中，若有求菩萨乘众生，著诸因缘善根微浅，新发道意，但著文字不能了义，于如是等甚深经典，受持读诵为人说时，则为他人所见轻贱陵蔑。以为他人所轻贱陵蔑故，便舍如是等甚深经典，读诵声闻、辟支佛相应经典。为利养、名誉、种种所须之所缠缚故，反诽谤毁呰如是真实甚深经典，又复轻贱受持读诵此经典者，乃至不欲以眼观之，常乐卑行退失菩萨大乘之法，所谓退失淳至心及深心。魔神诸天得如是等人便故，勤作方便坏乱其心，乃至使令不闻如是等经。设当闻者，生大诽谤无有信心。此人亦复积集无量罪聚，成就破法重业，永离三宝，不得见佛闻法及供养僧。所以者何？波旬，以于如来所说法律中生疑犹豫故。”
　　尔时，魔波旬自见有过，忧愁惶恐，前礼佛足在一面立。
　　时，虚空藏菩萨问魔波旬言：“汝何以忧愁憔悸战栗悚息，状如失志人，在一面立耶？”
　　魔波旬答言：“善男子，我从如来闻说如是等可畏之事，是故以为忧愁恐怖，当堕何趣？谁当救我？我于如来所说法律之中，数作无量诸留难事，是故忧耳！”
　　虚空藏言：“波旬，佛法之中有出罪法。汝可来至世尊所，可诚心忏悔所作诸恶，更莫复作。若能如是，可获善利，为不空过。”
　　尔时，天魔波旬即前五体投地，礼世尊足下，仰视如来，流泪涕泣而白佛言：“世尊，我今诚心忏悔，从昔以来于如来所说法律之中，数作无量诸留难事。唯愿世尊起大悲心，以慈愍故愿受忏悔。”
　　佛言：“善哉！善哉！波旬，汝乃能自见所作诸恶，为上善哉！能如是悔过罪者，于佛法中则为弘广如来法藏，诸佛亦受其人悔过。是故汝今勿更复作！”
　　尔时，世尊告众菩萨言：“诸贤士，汝等各说过魔界行法，为生怜愍魔波旬故。”
　　尔时，众中有一菩萨名金山王，在众中坐即白佛言：“世尊，若有防护内界者，则为未过魔界。若复有菩萨见一切诸界同佛界者，知此佛界即是非界，是为菩萨能过魔界。”
　　尔时，宝德菩萨白佛言：“世尊，有依倚樔窟者，是为魔界。若有菩萨不倚樔窟，知一切法无得相者，则能为诸众生说断倚樔窟法，是为菩萨能过魔界。”
　　尔时，宝手菩萨白佛言：“世尊，若有取我、我所者，是为魔界。若有菩萨不取我、我所者则无诤竞，以无诤竞故则无心行，况当有魔界耶？是为菩萨能过诸魔界。”
　　尔时，无诤勇菩萨白佛言：“世尊，若有触有离则有诤讼，有诤讼者魔得其便。若无触无离自不诤讼，亦不令他诤讼，以得无我故，无恼行者能过魔界。”
　　尔时，宝思菩萨白佛言：“世尊，若有妄想分别则是烦恼，及有烦恼处则是魔界。若有菩萨知一切诸法无相貌者，于诸烦恼则无妄想，若内若外亦不别知，去离一切妄想分别故，是为菩萨能过魔界。”
　　尔时，乐作菩萨白佛言：“世尊，若有乐不乐处则有憎有爱，若有憎有爱则是魔界。若有菩萨去离憎爱平等行者，于诸法中则无二想，得入不可思议界，是为菩萨能过魔界。”
　　尔时，离诤菩萨白佛言：“世尊，魔界由我而起。若菩萨能知我者，得无我忍即知我净，知我净故知一切法净，知一切法净故，知诸法性净如虚空，是为菩萨能过魔界。”
　　尔时，法自在菩萨白佛言：“世尊，若顺烦恼法为爱所使者，魔则得其便。世尊，若有菩萨于诸法中最得自在自然开悟，以为诸佛之所授记，于菩提法终不退转，是为菩萨能过魔界。”
　　尔时，山相击音菩萨白佛言：“世尊，若心有缺漏，则是魔界。若菩萨戒无缺漏、心无缺漏，成就一切诸空法行者，是为菩萨能过魔界。”
　　尔时，喜见菩萨白佛言：“世尊，若有不见佛、不闻法者，魔得其便。若有菩萨常见诸佛而不著色像，常听诸法而不著文字，以见法故则为见佛，以无言说故能听诸法，是为菩萨能过魔界。”
　　尔时，帝网菩萨白佛言：“世尊，若有恃有动，则是魔界。若菩萨善相顺精进，知一切法究竟，无成就相故不恃不动，是为菩萨能过魔界。”
　　尔时，德明王菩萨白佛言：“世尊，若有行二法者，则魔得其便。若有菩萨知一切法同于法性，则不见魔界与法性有异解，知法性与魔界等，以不二相故，是为菩萨能过魔界。”
　　尔时，香象菩萨白佛言：“世尊，若有菩萨性弱畏甚深法者，则魔得其便。若勇健菩萨善能通达三解脱门，于甚深法不惊不畏，以能现前证知诸法实性故，是为菩萨能过魔界。”
　　尔时，弥勒菩萨白佛言：“世尊，喻如大海中水，同一碱味；佛法海中亦复如是，同一法味，所谓解脱味、离欲味。若菩萨善解一味法者，是为菩萨能过魔界。”
　　尔时，虚空藏菩萨白佛言：“世尊，喻如虚空究竟无垢，究竟明净，究竟不为一切烟尘云雾之所干绕；菩萨亦复如是，心如虚空，知一切法性常清净，亦复不为客尘烦恼之所干绕，得度般若波罗蜜彼岸，离诸闇冥，于诸法得慧光明者，是为菩萨能过魔界。”
　　尔时，文殊师利法王子菩萨白佛言：“世尊，若有言语则有滞碍，若有滞碍则是魔界。若法不为一切言说所表者，乃无滞碍。何谓法不可言说？所谓第一义，其第一义中亦无文字及义。若菩萨能行第一义谛，于一切法尽无所行，是为菩萨能过魔界，无所过故。”
　　尔时，世尊告波旬言：“汝闻说过魔界法不也？”
　　波旬白佛言：“世尊，唯然已闻。”
　　佛言：“波旬，若有行如是等法者，一切诸魔无如之何！若有诸魔，欲于行人起魔事者，终不能办，而更成就无量罪聚。是故，波旬，汝可发阿耨多罗三藐三菩提心，于如是过魔界法，应坚持奉行。汝若能如是行者，则能过一切诸魔国界。波旬，喻如百千年垢腻，可于一日浣令鲜净；如是于百千劫中所集诸不善业，以佛法力故善顺思惟，于一日一时尽能消灭。波旬，如有干草[卄/積]大如须弥，以少火投中速能烧尽；如是以少慧力故，能除灭无量诸闇冥聚。何以故？波旬，慧明勇猛故，无明劣弱故。”
　　时，魔波旬即作是念：“大慈世尊今怜愍我，而能为我说菩提心法。我今宜应于如来所种少善根。”
　　于是波旬即化作八万四千殊妙宝盖，及无量华鬘、璎珞、末香、涂香，而告己眷属言：“诸佛世尊出世甚难！卿等诸人咸应共来至世尊所，为供养故。”
　　尔时，魔天眷属中，有八万四千众及魔波旬，各共持殊妙宝盖及无量华香、璎珞、末香、涂香，至世尊所设供养已，皆发阿耨多罗三藐三菩提心。诸余魔眷属诸天不发菩提心者，形相嗤笑讥论波旬，复言：“希有波旬！乃能于沙门瞿昙前，诈现如是笃信之相，状如至亲。所以然者？波旬或欲于沙门瞿昙所学咒幻方术，是故今于面前，现善赞誉耳！”
　　尔时，魔子丑面及余魔子等，悉无信心各说是言：“假使沙门瞿昙，以诸方术回转魔王者，我等共当设诸方便令如是等经不得流布。设使流布者，亦当令少有护助，信受行者亦令甚少，当为多人之所薄贱轻弄，常堕边方，不令中国之所宣传。唯使诸无威德贫穷众生当得闻之，常为诸大威德豪富之人不信诽谤也。”
　　尔时，世尊告虚空藏菩萨言：“贤士，汝闻此诸魔子出是恶言不耶？”
　　虚空藏白佛言：“唯然，已闻。”
　　佛言：“善男子，是故汝当安慰护助此妙经典，为降伏诸魔神故。”
　　于是虚空藏菩萨即白佛言：“诸佛世尊皆已护持如是等经，我等亦当安慰受持。”
　　尔时，虚空藏菩萨即说咒曰，所谓：
　　“阿跋低(一)　跋低(二)　毗跋低(三)　婆醯多[少/兔]散提(四)　头楼陀罗尼(五)　涅伽多涅伽多尼(六)　钵伽多尼(七)　迷罗育低(八)　伽楼那涅耐提(九)　萨遮跋低(十)　浮多勒差(十一)　达摩涅折低(十二)　达摩勒差(十三)　郁鸠离(十四)　尸鸠离(十五)　咻楼咻楼咻楼德迦攡(十六)　多婆婆帝低(十七)　尸罗[少/兔]婆帝低(十八)　阿叉夜涅涕池(十九)　枳奢婆迦利拖(二十)　佛驮遏提魅低(二十一)　达摩蔚耆罗泥(二十二)　僧伽[少/兔]铜咩(二十三)　阿[少/兔]头隶(二十四)
　　“不可济度，坏魔眷属。
　　若犯此者，无诸刀杖，顺已处行，圣众所住。
　　吉吉等句，顺流解脱，破诸外论，降伏魔众。
　　四王常护，及天帝释，梵王世主，
奉佛诸天。　
　　护菩提者，如是等神，常当拥护，
降伏诸魔。　
　　利众生故，受持正法，护说法师，尽当拥护。”
　　虚空藏菩萨说此咒已，即时此妙宝庄严堂及三千大千世界六变振动。
　　时，诸魔子见上虚空中，有五百密迹执金刚杵，炽然如火甚可怖畏。时，诸密迹唱如是言：“若有魔子及诸魔神，若闻此咒，其有不发阿耨多罗三藐三菩提心者，吾等当击破其头令作七分。”
　　尔时，魔子及诸眷属，惊怖战悚身毛皆竖，即合掌礼佛而白佛言：“我等今发阿耨多罗三藐三菩提心。善哉！世尊，愿救我等离此恐怖得无畏乐。”
　　尔时，世尊告侍者阿难言：“如向此诸魔子所说言‘我等当于来世于此经典作留难’者，必当称其本誓而作留难如斯经典。唯当以佛神力及诸菩萨受持故，当得流布于世，而无有多人受持读诵分别解说。”
　　佛复告阿难：“汝见此诸魔子为脱恐怖故发阿耨多罗三藐三菩提心不？”
　　阿难白佛言：“世尊，唯然已见。”
　　佛复告阿难言：“此语即为诸魔子，当作离魔事因，以不深心发菩提故。”
　　佛复告阿难：“于未来世，当有佛出现于世，名无垢相如来应正遍知。此魔波旬，于彼佛所乃当不退转发阿耨多罗三藐三菩提心。阿难，彼无垢相如来，知其深心成就故，当授阿耨多罗三藐三菩提记。当于尔时，亦当作魔王，深心敬信于如来正法；如弥勒出时，有魔王名曰导师，深心敬信佛法圣众。此诸五百魔子，亦当于彼生于魔中，当于彼佛所为菩提故种诸善根；乃至波旬成佛之时，当与授阿耨多罗三藐三菩提记。”
　　佛告阿难言：“此魔波旬，今虽发菩提心，犹豫不定，如少叠毳，虽尔当渐渐成就无量功德，为世之尊如今我身。”
　　尔时，众中有无量无边诸天、世人、释、梵、护世，闻授魔波旬记当得成佛，欢喜踊跃，怪未曾有，合掌向佛而作是言：“甚奇希有！其见佛者必得成就无量功德法宝之聚。所以然者？或有不信众生，为欲挠乱如来故而得见佛，或有遇会得见佛者，即为彼众生作因，乃至令得涅槃。”又白佛言：“世尊，自除如来应正遍知，谁能如是分别，知众生根？”
　　佛告诸天人言：“如汝等所言，其有得见如来者，无不蒙益。汝等当知，或有众生善根都尽，于无量阿僧祇那由他劫，无人身分者。如是众生见如来故，即便得作善因乃至涅槃。如来乃能如是，作无量不可思议无上福田。”
　　佛复告诸天人言：“心性常净，而凡愚众生不能如实知见。以不能如实知见故，言是垢；能正知见故，便言是净。而第一实义中，无有一法可净可污。汝等当知，诸烦恼者，无方无处，非内非外，以不善顺思惟故便生烦恼，善顺思惟故则无烦恼；增减不等则生烦恼，无增减者则无烦恼；虚伪妄想便是烦恼，无有妄想则无烦恼。是故我言，如实知邪见则是正见，而邪见亦不即是正见。能如实知者，则无虚妄增减取著，是故名为正见。”
　　佛复告诸天人言：“喻如大地依水界住，大水依风界住，大风依虚空住，虚空无所依住。如是大地无所依住，而假有依住之名。是故汝等当如是知之，苦依于业，业依于结，而苦、业、结都无所依，以心性常净故。如是当知，一切诸法无有根本，都无所住，以假言说故，言有而实无也。是故说一切法本性常净，究竟无生无起。”
　　佛复告诸天人言：“是故汝等当知，此法门名为性常净法门。菩萨通达此门者，不为一切烦恼之所染污，而亦不恃此清净门。以舍一切诸恃动故，便得平等道，能过魔界，入于佛界，亦能得入诸众生界，而不动法界知一切法无界无非界，而能速生一切智界。”
　　当说此法时，有五百菩萨得无生法忍。
　　尔时，申越长者在于众中，从座而起，顶礼佛足，白佛言：“世尊，为我故说如是等甚深经典。我先为触恼世尊故，作大火坑及设毒饭，而大圣如来是不可害者。故我于佛生信敬心，自尔以来，疑悔心结常未能除灭。今者从佛闻此甚深微妙经典，疑悔即除，心无障碍，得安乐行。世尊，是故我信敬心转复增长。今我家中多诸财宝，当以供佛、法、僧，及诸沙门、婆罗门、贫穷孤独、下贱乞儿。世尊，谁当闻是断一切缚甚深经典，而于一切诸物生贪著者乎？”
　　尔时，虚空藏菩萨白佛言：“世尊，诸佛如来无上菩提，甚为甚深，难可测知。若有菩萨于未来世，舍己身命及利养名誉，而能侍佛菩提者，甚为难有！”
　　尔时，众中有六十八亿菩萨，从座而起，合掌向佛，一时同声而说偈言：
　　“世尊灭后，　我等能忍，　舍身寿命，　为护正法。　
　　舍利名誉，　离诸贪著，　愿护正法，　为佛智故。　
　　骂詈呵责，　及讥刺语，　护正法故，　当忍受之。
　　轻贱毁弄，　唱说恶名，　当以慈忍，　为护此经。　
　　来世比丘，　计著诸有，　与魔为党，　诽谤正法。　
　　毁禁行恶，　乐著俗累，　为利所覆，　不乐正法。
　　恃玩俗典，　憍慢放逸，　高叹己利，　蔑正行者。　
　　常舍闲静，　乐处愦闹，　习世文辞，　计著吾我。　
　　不营教化，　不业智慧，　舍离坐禅，　不亲三宝。
　　无有智慧，　群党求利，　动与结俱，　乐受他供。　
　　他慈心施，　惜犹己有，　数往到彼，　说诸世事。　
　　田宅居业，　及贩卖事，　勤求息利，　犹言沙门。
　　骜慢著有，　依邪崄见，　闻性空法，　当大惊怖。　
　　言后长远，　但求现报，　当虚妄说，　非法言法。　
　　如是大灾，　弊恶比丘，　魔及魔子，　复当佐助。
　　经文是一，　说义各异，　各是己论，　愚者当尔，　
　　诸深妙经，　能与解脱，　当拥遏之；　及说浅事，　
　　我胜汝劣，　由胜得果，　于佛法中，　当如是竞。
　　如是竞时，　众生数坏，　为非法王，　之所恼逼。　
　　于是末世，　坏甚可畏！　我持正法，　救世所说；　
　　我常慈心，　不舍法律，　生正大悲，　为世作护。
　　毁禁作恶，　不住正法，　坠堕何道，　我常忧愍。　
　　见故作恶，　谤毁正者，　我终不共，　与为亲党。　
　　常任我力，　善护口过，　见无用人，　不说其短。
　　我住圣种，　头陀护戒，　处定习慧，　常勤修行。　
　　离世愦闹，　乐处闲静，　无著如鹿，　善调知足。　
　　若至聚落，　摄根少语，　见说法者，　共论正法。
　　爱语利益，　以化众生，　又与说法，　令断恶行。　
　　我为正法，　极远当往，　为彼说法，　利益众故。　
　　若见凡愚，　有缺失者，　但当自护，　住法行忍。
　　毁辱恭敬，　当如须弥，　不染世法，　为世导师。　
　　毁禁比丘，　若来呵责，　自省己行，　将是业报。　
　　当为是等，　嫉恶众生，　先意善言，　现为恭敬。
　　彼即生念，　我亦沙门，　成就是德，　无若干恶。　
　　诸毁禁等，　如失志人，　闻是经忧，　如劓照镜。　
　　其作方便，　不欲闻之，　复教余人，　言非正法。　
　　又教国王，　坏臣民心，　诽谤正法，　言非佛说。　
　　我等于时，　以佛力故，　为持正法，　不惜身命。　
　　世尊知我，　言无有二，　当坚护持，　住是正法。
　　作诚实语，　如说而行，　悦可诸佛，　乃成菩提。”
　　尔时，虚空藏菩萨赞诸菩萨言：“善哉！善哉！诸大士，汝等乃能发诚实愿，受持如来甚深微妙无上大法，甚为快也！”
　　虚空藏菩萨白佛言：“世尊，其有善男子、善女人，受持读诵此经典者，得几所福？”
　　佛告虚空藏言：“贤士，譬如东方十三千大千世界，南西北方、四维、上、下各十三千大千世界，尽末为微尘，以尔所尘集为一聚。设有一人成就神足无量威德，寿命长远。此人持诸微尘，过东方尔所尘数世界，乃下一尘；如是展转东行，尽此尘聚，而诸世界犹不可尽。如东方世界，南西北方、四维、上、下，亦过尔所佛土乃下一尘，如是展转诸方世界，尽此尘聚而诸世界犹不可尽。虚空藏。于汝意云何？是诸世界宁为多不？”
　　虚空藏白佛言：“甚多！甚多！世尊，无量无边不可计知。”
　　佛言：“贤士，是诸世界微尘所著处及不著处，尽此微尘所及世界已，还为一大城，纵广高下悉皆同等，于其城中满葶苈子。贤士，是诸葶苈子，可数知不？”
　　虚空藏白佛言：“世尊，假设譬喻犹不能了，况可数知？唯除如来，无能数者。”
　　佛告虚空藏言：“如是，如是，如汝所言，唯如来能知是诸葶苈子，若百数、千数、百千万数。”
　　佛言：“贤士，设有一人成就神足无量威德，能以口吹是诸葶苈布散十方，一葶苈子堕一佛世界，终不过一。贤士，于汝意云何？是诸葶苈所及世界，宁为多不？”
　　虚空藏白佛言：“世尊，是诸世界，乃非心力所能分别。说分别者，令人心迷错乱。”
　　“贤士，我今告汝，若有行菩萨道善男子、善女人，日日以满尔所等世界，无量珍宝持用布施，无有休废不营余事。若复有善男子、善女人，受持读诵书写此甚深经典，不求利养，为菩提故，乃至为一人说，使其人闻已，劝令于阿耨多罗三藐三菩提，乃至发一善念，欲令正法久住世故。此人功德复过于彼布施者上，百倍、千倍、百千万倍，乃至非算数譬喻所及，何况能令住阿耨多罗三藐三菩提者！何以故？贤士，以能说如是无量善根，成就诸菩萨，为护持正法故。贤士，我不见菩萨更有余法能过于是，坚固正行，摄诸善法，教化众生者也。”
　　尔时，虚空藏菩萨白佛言：“世尊，希有如来不可思议，如来大法亦不可思议。如如来大法不可思议，其受持此经典者，所得功德亦不可思议。唯愿世尊，护持此经为当来世，令受持此正法诸善男子、善女人，手得是经，执在胸怀不离是经。若应离生死者，不从他闻，自然得悟菩提；悟菩提已，广为他说。”
　　佛言：“贤士，谛听！谛听！善思念之。吾当为护此经故，当说章句召护世四天王天、帝释、梵天王等诸神。以此章句召故，护世四天王天、帝释、梵天王，皆当拥护诸说法师持此经者，说此世所难信甚深经典时，使无能作留难，所谓若王大臣驱遣出国，若得重病，若斗诤时起，若国土疾疫。如是等事起时，以咒术力故，即令消灭不得成就。何等为咒术章句？所谓：
　　“头头丽(一)　提提丽(二)　陀夜簸帝(三)　陀夜罗伽罗(四)　尼帝提(五)　毗婆知(六)　赊咩(七)　赊弥多毗(八)　目企(九)　膻帝低(十)　尼[山+耆]弩祢(十一)　阿[少/兔]多丽(十二)　鸣多罗尼(十三)　婆簸斯(十四)　钵他输陁尼(十五)　钵陁[少/兔]枳(十六)　钵陀散提(十七)　般若牟丽(十八)　阿娑究丽(十九)　浮陀勒差(二十)　伊那萨枝(二十一)　多婆萨枝(二十二)　多婆钵低(二十三)。
　　“随佛意，顺法性，恭敬僧，世主信。护世四王，为诸佛子，受持此咒，护说法者。”
　　尔时，四天王即从座起，合掌向佛，而白佛言：“世尊，我等当护此诸佛子受持经者。”即说咒曰：
　　“首鞞(一)　首婆钵低(二)　首提帝(三)　因哆拥(四)　陀梨拥(五)　陀罗尼(六)　颇耽糜(七)　阿丘拥怯卑(八)　阿目企(九)　陀罗尼陀拥(十)　薮首晒婆醯那(十一)　脾提脾陀赖散提(十二)　三咩(十三)　婆夜咩(十四)　三摩赖弥(十五)　波扇多[口+第](十六)　休休(十七)　醯醯(十八)　丘楼丘楼丽(十九)。”
　　于时，四大天王自在者，说此不可犯咒已。
　　尔时，天帝释即从座起，心净悦豫，合掌向佛，而说偈言：
　　“末世饥馑时，　大称诸贤士，
　　受持说此经，　我当为给侍。”
　　于是帝释说此偈已，即说咒曰：
　　“弥低(一)　首脾(二)　摩诃弥低(三)　达摩弥低(四)　天多伽丽(五)　三摩弥低(六)　萨遮弥低(七)　那提咩(八)　阿[少/兔]多丽(九)　阿[少/兔]头拥(十)　阿[少/兔]勒差(十一)　萨婆萨埵阿[少/兔]伽醯(十二)　阿那[少/兔]多卑(十三)　修冀低(十四)　阿毗卢提(十五)　阿毗伽醯(十六)　浮提菩舍咩(十七)　腻魑(十八)　遏他尼低(十九)　泥提罗尼(二十)　阿那他婆差帝(二十一)　咩低(二十二)　咩低阇耶私(二十三)　修莎罗(二十四)。
　　“汝等起禅乐，　来护持法者，
　　诸世界世尊，　皆悉共受持。”
　　尔时，梵自在天王即从座起，赞彼释、梵、护世诸天言：“善哉！善哉！汝等乃能为护正法持法说法者故，发大庄严。汝等正应如是，甚得其宜！随如来法律住世久近，于尔所时中，当有识别正行法行。于尔所时中，诸天世人甚当炽盛，充满宫宅。此法灭后，诸天世人转当减少，宫宅空荒。”
　　尔时，世尊告弥勒菩萨言：“弥勒，汝受持此甚深经典，读诵书写，广为人说。弥勒，我今以如斯等甚深经典嘱累于汝，令此大法久住世故，降伏诸魔故，为利益一切众生故，令一切外道不得便故，教敕一切菩萨使亲近此经不远离故，欲令佛法大明久住于世不衰灭故，使佛法僧种不断绝故。”
　　尔时，弥勒菩萨即白佛言：“世尊，我于如来在世及灭度后，常当受持此甚深经典广宣流布。所以者何？受持此法者，则为受持过去、未来、现在诸佛正法，非但受一如来法也。世尊，我亦为自护己法故。世尊，我常与诸天人众，普会处兜率天宫，每为广说如是等甚深经典。我复当令人中，受持读诵此经典者，使手得是经执在胸怀不离经卷。世尊，若复末世法欲灭时，其有受持此经转为人说者，当知皆是弥勒威神之所建立。世尊，当于尔时虽多诸魔事娆乱行人，诸说法者，依烦恼魔为魔所持故，不乐此经，不勤修习，互相是非。我等俱当勤作方便，令说法者爱乐是经，常勤修习，读诵通利，广为人说。”
　　尔时，世尊赞弥勒菩萨言：“善哉！善哉！弥勒，汝乃能为护持正法故作师子吼。汝不但今于我前作师子吼，亦于过去无量阿僧祇诸佛前作师子吼，护持正法。”
　　尔时，世尊告大德阿难言：“阿难，汝受持此经耶？”
　　阿难白佛言：“唯然！世尊，以佛神力故我已受持。”
　　佛言：“阿难，汝常当广为四众分别解说。若有先种善根乐胜法者，如是等人闻已，则能信解受持读诵，广为人说。其人则得无量无边不可思议大功德聚。”
　　阿难即白佛言：“世尊，当何名斯经？云何奉持？”
　　佛言：“阿难，此经名劝发菩萨庄严菩提，当如是奉持之。”
　　尔时，功德庄严菩萨，在于众中即从座起，右膝著地，合掌向佛，白佛言：“希有世尊！如来为拥护正法及说法者故，善能如是快赞此经。世尊，诸新学菩萨为菩提故种诸善根，以种种华香、璎珞、末香、涂香，勤供养如来，而不受持此经，是人颇成以第一供养供如来不？”
　　佛言：“善男子，不成第一供养如来，亦不能以此因缘得无量功德，不如善男子、善女人，受持此经者功德甚多。”
　　尔时，世尊即说偈言：
　　“我以佛眼，　所见佛刹，　周遍十方，　广大无边，　
　　尔所诸界，　盛满珍宝，　菩萨以此，　恒用布施。　
　　若有于此，　甚深妙经，　无所得法，　诸佛所说，
　　而能受持，　为人演说，　此人功德，　复多于彼。　
　　华香璎珞，　涂香末香，　宝盖幢幡，　上妙衣服，　
　　以是供具，　普满诸界，　供养如来，　回向佛道。
　　若后末世，　法欲灭时，　于救世法，　勤修护助，　
　　受持正法，　不放逸行，　此功德聚，　复多于彼。　
　　十方世界，　一切巨海，　尽盛满中，　上妙香油，
　　作大灯炷，　犹如须弥，　燃以供养，　一切诸佛。　
　　法炬若欲，　断灭之时，　知世众生，　无明所覆，　
　　若能燃此，　大法炬者，　此人功德，　复胜于彼。
　　我之所见，　无量诸佛，　虽亿千劫，　种种供养，　
　　诸天上妙，　适意供养，　不能受持，　此妙经典。　
　　若于诸佛，　知有重恩，　拥护三宝，　为报恩故，
　　为欲饶益，　一切众生，　受持此经，　福胜于彼。　
　　我以佛眼，　所见众生，　若有能教，　尽成释梵，　
　　所得功德，　不如书写，　持此经者，　功德甚多。
　　大千世界，　所有众生，　若有能教，　尽成二乘；　
　　若有能发，　菩提心者，　护持此经，　功德复胜。　
　　持经功德，　假令是色，　悉当充满，　十方世界；
　　唯除如来，　无上大智，　更无能知，　此功德者。　
　　如如来智，　无有边际，　虚空法界，　亦无边际；　
　　能持如来，　此经法者，　功德无边，　亦复如是。”
　　尔时，功德庄严菩萨白佛言：“世尊，如我今者，信解如来所说义趣。后五百岁，法欲灭时，诸发大乘众生，其不受此经法者，将知是等为魔所持堕佛法外。世尊，我今堪任如来灭后受持此经，欲令佛法久住世故。”
　　尔时，世尊为嘱累此经法故，放大光明，普照十方无量阿僧祇诸佛世界。彼诸如来，亦为嘱累此经法故，皆放眉间白毫相光，普照十方一切世界，无不周遍说此经已。如来以大神力放光明。时，无量阿僧祇诸佛世界，六变振动。有无量阿僧祇众生发无上道心，无量阿僧祇菩萨得无生法忍，复有无量阿僧祇菩萨得一生补处善根，又复过是无量阿僧祇众生得声闻乘住学无学地。
　　佛说经已，虚空藏菩萨，大德阿难，诸菩萨大众，及诸声闻、诸天世人，闻佛所说，皆大欢喜。
大方等大集经卷第十七无言菩萨品第七
　　尔时，世尊故在欲、色二界中间大宝坊中，与诸大众围绕说法。
　　时，王舍城师子将军家产一子。当其生时，虚空之中多有诸天作如是言：“童子，当应念法，思惟于法！凡所发言莫说世事，常当颁宣出世之法！常当守口慎言少语，莫于世事起诸觉观！当依于义，莫依文字！”
　　尔时，童子闻是语已，不复涕泣无婴儿相，乃至七日色貌和悦，见人欢喜目未曾眴。是时，有人语其父母：“是儿不祥，不应畜养。何以故？喑无声故。”
　　父母答言：“是儿虽复喑不出声，然其身根具足无缺，当知是儿必有福德，非是不祥薄福之人。”因为立字字曰无言。
　　时，无言童子渐渐长大如八岁儿，所游方面人所乐见，随有说法转法轮处，乐往听受口无所宣。尔时，无言童子以佛神力，与其父母眷属宗亲往宝坊所，到已见佛，心生欢喜，礼敬供养，右绕三匝，合掌而立，并见十方诸来菩萨生大喜心。
　　尔时，舍利弗白佛言：“世尊，师子将军所生之子，身根具足而不能语，是何恶业因缘所致？”
　　佛告舍利弗：“汝今不应作如是语轻是童子。何以故？是人即是大菩萨也，已于无量无边佛所种诸善根，不退转于菩提之道。是儿生时，多有诸天来诫敕之：‘善哉！童子，当念正法，思惟正法！无得宣说世间之事，常当颁宣出世之义！常当守口慎言少语，莫于世事起诸觉观！当依于义，莫依文字！’舍利弗，如是童子从天教诲，是故无语默然思惟获得四禅。舍利弗，无言菩萨示如是身，则能调伏无量众生，是故默然无所宣说。舍利弗，我今说是大集经典，无言菩萨当于此中能大利益无量众生。”
　　时，无言菩萨以己愿力、神通道力，令诸天、龙、夜叉、乾闼婆、阿修罗、迦楼罗、紧那罗、摩睺罗伽，比丘、比丘尼、优婆塞、优婆夷，各自见其右手之中有大莲华犹如车轮，色香具足，微妙第一，人所乐见。一一华台有一菩萨结跏趺坐，三十二相、八十种好庄严其身。
　　尔时，无言菩萨现如是等大神通已，低头合掌，作如是言：“南无佛陀！南无佛陀！”诸莲华台中一切菩萨，亦复如是同作是言：“南无佛陀！南无佛陀！”发是言已，十恒河沙等世界大地六种震动，虚空诸天以妙香华种种伎乐供养于佛。尔时，无言以佛神力及己愿力，与诸菩萨踊在虚空高七多罗树，正向于佛而说偈言：
　　“如来无色示现色，　亦复于色无染著。
　　若有众生入佛法，　云何当知真实色？
　　非色聚中有如来，　亦不离色有如来，
　　如来已离诸色聚，　哀愍众生故示色。
　　如来哀愍众生故，　以诸相好庄严色，
　　实无色相为众说，　是故如来难思议。
　　如来正法无文字，　离文字已无有声，
　　无有文字无可说，　甚深寂静无有觉。
　　如佛先在菩提树，　所觉诸法亦如是，
　　此法无字无音声，　亦无造作无可说。
　　如是诸法无相貌，　亦以远离一切相，
　　一切诸法若无相，　如来云何而演说？
　　如来具足大慈悲，　是故怜愍为利益，
　　不可说法而演说，　亦知真实不可说。
　　如来了知不可说，　亦知音声性空寂，
　　真实了知一切义，　是故名佛真实觉。
　　所说之法名世谛，　如来真实觉知之，
　　世谛不出无有性，　不可造作无有期。
　　真实无有色相貌，　为众故示种种色，
　　知法无法无上尊，　为众生故而演说。
　　我初生时受天语，　是故默然无所说，
　　至心念法思惟法，　是故不见色与声。
　　若得入于深法界，　尔时则无色声等，
　　若能远离于心业，　即得远离于口业。
　　无有言说即是语，　虽复言说亦无语，
　　语亦非作亦非说，　言语本性寂静故。
　　我今至心念菩提，　亦复至心修其道，
　　我今说是无上语，　亦当定得真实道。
　　我心不得菩提道，　口及口行亦不得，
　　无上菩提即是空，　其性本来常寂静。
　　如菩提性声亦尔，　不见不取法性故，
　　我声如是不可见，　所求菩提亦如是。
　　为菩提故有修行，　是行亦无所至处，
　　是行如是无至处，　是故菩提处非处。
　　六波罗蜜如菩提，　一切善法亦如是，
　　一切语言无语言，　于无语中能说语。
　　若有惠施妙音声，　惠施之主及财物，
　　如是等施即菩提，　一切皆悉不可说。
　　若是布施可口说，　菩提体亦应可说，
　　菩提之性如虚空，　一切音声亦如是。
　　若有心能真实知，　知已亦能宣说声，
　　随知是声而处灭，　即是菩提真实相。
　　若能远身口意业，　一切烦恼亦复然，
　　即是一切波罗蜜，　如来所说实法性。
　　惠施不在菩提中，　菩提不在惠施中，
　　如是二法即音声，　亦无所住无至处。
　　若有能知如是等，　即是真实大菩萨；
　　若于施时不生慢，　即是无上大施主。
　　护持禁戒即是声，　无有形色无至处，
　　诸法不生及不灭，　即是无上持戒相。
　　如是禁戒无能作，　亦复无身口意业，
　　若不出灭不造作，　云何可说是禁戒？
　　为流布故出音声，　众生立名名禁戒，
　　如诸禁戒声亦尔，　如是二法俱无漏。
　　口之所说为戒故，　而说种种诸庄严，
　　音声实无诸庄严，　真实知之无所有。
　　身业口业及心业，　能回此戒向菩提，
　　禁戒音声及菩提，　如是二法如虚空。
　　若有能作如是知，　是人即行戒行处，
　　即能得到戒彼岸，　彼处甚深难得见。
　　说忍音声即是空，　空性无处无造作，
　　忍辱与空是二法，　无有差别如虚空。
　　忍辱之声非色作，　不可睹见无处所，
　　若有修集平等心，　即是忍之真实相。
　　忍辱虽复念念灭，　而与色身常共行，
　　一切文字皆无漏，　众生立名名忍辱。
　　若有能调身口意，　即是无上之忍辱，
　　若有能忍忍辱者，　是亦即是无上忍。
　　若有众生碎其身，　节节坏末如胡麻，
　　观身犹如干草木，　是则名之为身忍。
　　若闻恶口骂詈时，　其心不动如法住，
　　观察音声如虚空，　即是无上之口忍。
　　若能通达烦恼因，　远离一切诸烦恼，
　　是则名之为心忍，　不为一切烦恼污。
　　如忍即是菩提性，　身口意业亦如是，
　　若能回是向菩提，　是则名为得菩提。
　　若有众生勤精进，　上中下等及粗细，
　　于无量劫修集之，　无所获得无毕竟。
　　若不获得精进者，　是故菩提名无得；
　　若能不得一切法，　即是无上勤精进；
　　若有如是精进者，　不增不减如虚空；
　　如是即是大菩萨，　勤行精进无所畏。
　　一切诸禅无有聚，　无有造作无至处，
　　若有思惟一切法，　即是真禅波罗蜜。
　　远离一切诸恶色，　恶身恶口亦复然，
　　能焦一切诸烦恼，　即是真禅波罗蜜。
　　若能观心真实性，　一切法中亦不见，
　　若能无心远离心，　即是真禅波罗蜜。
　　若能观心及菩提，　即是无上真实见，
　　若有如是真实见，　获得菩提不为难。
　　若能知见无文字，　一切诸法无生灭，
　　若作如是观见者，　是即名为大智慧。
　　虽复口说于智慧，　智慧亦不住口声，
　　若知口声实无声，　即是智慧之真性。
　　若法无有此彼住，　中间亦复无住处，
　　一切法性无住处，　即是无上大智慧。
　　无有文字无有行，　无有相貌无有性，
　　无有取舍等二相，　是名无上大智者。
　　若观一切波罗蜜，　其性平等如虚空，
　　是即名为无平等，　能观一切法平等。
　　若能平等一切法，　亦能观于众生等，
　　悉能等观一切佛，　所得智慧无平等。
　　若诸菩萨有智者，　能观如是无等法，
　　即得无上菩提果，　犹如先佛之所得。”
　　无言菩萨说是偈时，万二千那由他众生发阿耨多罗三藐三菩提心，六万菩萨得无生忍。
　　时，华台中诸菩萨等，悉从座起，头面礼佛，以妙莲华恭敬供养无言菩萨，口宣是言：“我是知恩，我今报恩。”
　　时，舍利弗言：“世尊，如是菩萨何因缘故发如是言：‘我是知恩，我今报恩’？”
　　佛言：“舍利弗，如是菩萨皆悉因于无言菩萨发菩提心，是故说言‘我是知恩，我今报恩’。今复因于无言菩萨听受如是大集经典，并来睹见供养于我。”
　　尔时，无言菩萨白佛言：“世尊，我有所疑，今欲启请，唯愿如来哀愍听许。”
　　佛言：“善男子，随意致问，当为汝说。”
　　时，舍利弗语无言菩萨：“仁者，若无言语，云何得问？”
　　“大德，一切诸法皆悉无言无字无说。何以故？一切众生性无言故。以觉观故而有声出，若无觉观，云何有声？云何可说？云何有字？大德，夫觉观中无字无声，离于觉观亦无声字，觉观之体即非觉观，我作文字亦不觉观，我因觉观有大功德。若能观于如是深法，是则名为十二因缘。若从缘生，即是空寂，则无定相。若有如是真实知者，即是真实知于法性。大德，诸法悉从因缘和合，而和合中实无作者、生者、出者，是故诸法无主、无音、无声、无心，无有觉观非无觉观。何以故？颠倒因缘而有出灭。是故若有问者、听者及解说者，不合不散，一相无相。大德，夫问难者即是大悲，我有大悲是故问佛。如是问者即是悲问，非口问也。夫口问者是声闻问，声闻著声故名声闻，菩萨普悲故无口问。”
　　舍利弗言：“善男子，若一切法性无定者，一切众生性亦无定。若无定者，菩萨为谁而修悲心？”
　　“大德，若诸众生有定性者，一切菩萨终不修悲。一切众生实非众生，以颠倒故作众生想。是故菩萨修集悲心，为坏颠倒宣说无我。大德，菩萨摩诃萨不为坏有而说正法，不为坏我、寿命、士夫而修慈悲宣说正法，为知真实深法界故而宣说法。真法界者，即空三昧、无相、无愿。”
　　舍利弗言：“善哉！善哉！善男子，我亦如是真实了知。所以相问，试汝智耳！为令佛法增长故问，为欲利益众生故问。”
　　尔时，无言菩萨白佛言：“世尊，如经中说有二因缘能生正见，所谓闻声及善思惟。唯愿哀愍，为诸菩萨广宣说之，云何闻声及善思惟生于正见？”
　　佛言：“善男子，至心谛听！吾当为汝分别解说。善男子，为菩提心而听法者，即是闻声；至心忆念菩提之心，是善思惟；观菩提心，是名正见。复次，善男子，为菩提道而听法者，是名闻声；不远离道，是善思惟；如法而住，是名正见。为调伏心而听法者，是名闻声；远离恶心，是善思惟；获得善心，是名正见。为严善法而听法者，是名闻声；修集庄严，是善思惟；愿向菩提，是名正见。为听善法，是名闻声；增长善法，名善思惟；愿向菩提，是名正见。为听惠施，是名闻声；能舍一切，是善思惟；不求果报，是名正见。为听戒聚，是名闻声；至心护戒，名善思惟；愿向菩提，是名正见。为听法忍，是名闻声；打骂不报，是善思惟；愿向菩提，是名正见。为听精进，是名闻声；破坏懈怠，是善思惟；愿向菩提，是名正见。为听三昧，是名闻声；能净身心，是善思惟；愿向菩提，是名正见。为听智聚，是名闻声；闻已正观，是善思惟；愿向菩提，是名正见。听四摄法，是名闻声；摄取众生，是善思惟；知是摄法无取无作，空无所有，是名正见。听五通法，是名闻声；得身心轻，名善思惟；愿向菩提，是名正见。听四无碍，是名闻声；修集无碍，是善思惟；愿向菩提，是名正见。听四依法，是名闻声；勤修四依，名善思惟；愿向菩提，是名正见。听三十七品，是名闻声；若闻演说四念则是念处，说于舍离谓四正勤处，说于定聚谓四如意，说无所畏谓诸根处，说无能坏谓诸力处，说离烦恼谓七觉分，说真知法谓八正道，是善思惟，不著断常；以如是道愿向菩提，是名正见。听四谛法，是名闻声；知苦、离集、证灭、修道，是善思惟；见如是法不生不灭，是名正见。听三解脱，是名闻声；信空三昧，不畏无相，不疑无愿，是善思惟；以如是法愿向菩提，名为正见。修空三昧调心明见，修集无相为除觉观，修集无愿为求诸有，是名正见。听发心法，是名闻声；修菩提道，是善思惟；其心不退，是名正见。得善知识，是名闻声；供养亲近，名善思惟；受其教诲，是名正见。听于法界，是名闻声；观于法界，是善思惟；如法而住，是名正见。见佛世尊，名为闻声；念诸菩萨，名善思惟；得毕竟道，是名正见。初听八万四千法聚，是名闻声；观诸众生如是行处，是名思惟；调伏八万四千诸根，是名正见。
　　“善男子，随何因缘，能生善法是名闻声？闻已不离诸善因缘，名善思惟？以如是法愿向菩提，是名正见？善男子，如是二法无有差别，谓善思惟及以正见。何以故？一切诸法平等无二，是善思惟能观平等是正见故，无增减者即是正见，无取舍者即是正见，无作作者即是正见，无觉观者即是正见，无念念处即是正见，无作无思即是正见，无一无二即是正见。一门、一味、一乘、一行，其性是一。无诸烦恼憍慢等结，无闻无说，无垢无净，法界之性不可分别，如如不动三世平等，无我我所，无有众生、寿命、士夫，无字无声，不可宣说，不知不见，一切法中得知足心，远离诸相，断一切喜觉观屋宅，乃至赞佛不生佛相。若入定时，观如是等甚深法界，名善思惟。从定起已为诸众生，宣说如是甚深法界，是名正见。”
　　说是法时，十千菩萨得是正见。
　　尔时，舍利弗语无言菩萨言：“善男子，从谁闻法而得正见？”
　　无言菩萨言：“大德，若有不得去来现在菩提心者，我从彼闻而得正见。观三世等、一切法等，于一切法不生觉观，其心不住有为无为，远离一切众生之相，而为众生修诸苦行，亦复远离二种之相，一众生相，二者心相，远离二节知实法性，实法性者无有有有，通达一切诸佛深法，不生憍慢自言我知。大德，我从是人听受正法，是人亦不宣说一字，亦令一切而乐闻之，知法真实不可宣说，为众生故而宣说之，出于世间不为世污，毕竟修集无有能知修与不修。我从是人闻受正法，住于法性于众生性不生分别，观众生性、法性、空性皆悉平等。我于如是人边闻法，是人不坐菩提树下，不起不行、不眠不卧、不睡不寤而得菩提，得菩提已终不作相言得菩提，一切众生亦不知彼获得菩提，无得乃得故无得相。
　　“大德，夫正法者无有光明，无光明者即无处所，无处所者即是无身，无身者即是无畏，无畏者即是不出，不出者即是不生，不生者即是不灭，不灭者即是不著，不著者即是不动，不动者即是不变，不变者即无駃无闇，无駃无闇即无觉观，无觉观者即是无世，无世者即是无器，无器者即是无贪，无贪者即是性净，性净者不合烦恼，不合烦恼者即不颠倒，不颠倒者即是平等，平等者即是真实，真实者不生不灭，不生不灭者名从因缘，从因缘者即不去来，不去来者即无境界，无境界者即是无句，无句者即是不狂，不狂者即是无闻，无闻者即是无作，无作者即是无住，无住者即是无字，无字者即是无相，无相者即是过于心意识句，过心意识即是寂静，寂静者即是无热，无热者即是无瞋，无瞋者即毕竟，毕竟者即是无有，无有者即是涅槃，是名为法。大德，即是正法，即是说法，即是闻法，即是正见。
　　“大德，夫正见者不见于身，身行、病行，不见于见，不生贪著，不觉不观，是名佛法圣见、正见。复次，大德，观无明爱与解脱等无有差别，是名正见。如是见已不著不取，是名圣见。复次，大德，观贪恚痴、空无相愿平等无二，不见于相、见无相相，是名圣见。不观一二，等一切法，名圣正见。复次，大德，若能观我及众生等，众生等故如来平等，如来等故佛法平等，佛法等故圣众平等，圣众等故大慈平等，慈平等故虚空平等，以不住住，如是平等名圣正见。大德，如一切法，声亦如是，如声即是圣见，即是正见。大德，圣正见者亦无生出，若无生出，从谁听法？”
　　舍利弗言：“如我解仁所说义者，一切诸法无所语言。”
　　“大德，如是，如是，一切诸法实无言语。善男子，若言如来成就功德，如是言中得何等罪？大德，若如是说，当知是人有大过咎。何以故？如来功德不决定故。所以者何？无福无罪故名如来。若观如来有功德者，是名为欲。夫有欲者即是大欲，有欲、大欲即是过咎。”
　　“善男子，云何得名无过咎耶？”
　　“大德，如第五大，如第七情，如十九界，无出无入，无生无灭，无有造作，无心意识，乃名无过。若有知见，远离证修，是名罪过。若有诸界，是名罪过。若无诸界，是名无过。”
　　尔时，佛赞无言菩萨言：“善哉！善哉！善男子，如汝所说，即是善说。”
　　说是法时，万二千菩萨得无生法忍。
　　无言菩萨复白佛言：“世尊，如佛所说，菩萨摩诃萨有四种力，所谓信力、进力、念力、慧力。唯愿如来广分别说，云何名为菩萨四力？”
　　佛言：“善男子，至心谛听！吾亦当说。若有菩萨于佛正法深信顺解，不作疑心，是名信力。若勤精进求于佛法，不休不息，不生疑悔，是名进力。若有菩萨求于善法，得已不失念菩提心，所作善根愿向菩提，是名念力。若有菩萨内自思惟，不随他语，了知法性，是名慧力。
　　“复次，善男子，若有信心亲近圣人，是名信力。若能供养如是圣人，是名进力。至心听受圣人之言，是名念力。闻圣法已如法而住，是名慧力。
　　“复次，善男子，信业果者，是名信力。既生信已不作诸恶，是名进力。过去善业现世犹增，是名念力。若知诸法有因有果，是名慧力。
　　“复次，善男子，若信心法不可说者有名信力。若因此信能调伏心，是名进力。若能至心，是名念力。观法如幻，是名慧力。
　　“复次，善男子，若见法空，是名信力。若断邪见，是名进力。若见内外悉皆空寂不生怖畏，是名念力。若能观见第一义空，是名慧力。
　　“复次，善男子，若能观见无相无愿，是名信力。为他演说无相无愿，是名进力。至心观察无相无愿，是名念力。了知是法不可宣说，是名慧力。
　　“复次，善男子，能一切施不求果报，是名信力。施已不悔亦不休息常行不绝，是名进力。施时至心念于菩提发愿回向，是名念力。不观财物、受者、施者及以果报，是名慧力。
　　“复次，善男子，若有受持清净禁戒不求果报，是名信力。不生烦恼毁坏禁戒，是名进力。如是净戒至心护持愿向菩提，是名念力。观身口意如水中月、响、幻、炎等，是名慧力。
　　“复次，善男子，若有修行忍辱之法不求其果，是名信力。若有打骂能忍受之，是名进力。为忍辱故修集慈悲及不放逸愿向菩提，是名念力。观身口意都无所忍，是名慧力。
　　“复次，善男子，若有了知勤精进故，得阿耨多罗三藐三菩提，非懈怠得，是名信力。若能调伏一切众生，护持听受供养正法，能为众生趋走给使能净佛土，是名进力。能令众生远离懈怠，勤修精进愿向菩提，是名念力。若修精进不增不减，是名慧力。
　　“复次，善男子，若乐寂静离说世事，是名信力。若住空寂获得四禅及八解脱，是名进力。若于诸禅无有退失，是名念力。若观诸禅无常、苦、无我，是名慧力。
　　“复次，善男子，若闻一切诸波罗蜜、三十七助菩提之法信不生疑，是名信力。闻已转为众生演说，是名进力。心善思惟，是名念力。如法而住，是名慧力。
　　“复次，善男子，为诸众生修集慈心，是名信力。怜愍众生令其离苦，是名进力。观察法已心得大喜，是名念力。于怨亲中其心平等修集大舍，是名慧力。
　　“复次，善男子，观察是身无量众恶之所成就，诳惑凡夫犹如幻相，是名信力。受死苦时，专心系念佛法僧宝不惜身命，是名进力。亦不生于诸恶之心、声闻心、辟支佛心、贪心、瞋心、痴心、妒心、悭心、毁戒心，是名念力。若观法界分别法界观无碍智，亦知过去、未来、现在，是名慧力。
　　“复次，善男子，喜者名信，不退转者名为精进，不狂乱者名为念力，了了知者名为慧力。
　　“复次，善男子，以信力故能有所作，以进力故事得毕竟，以念力故无所漏失，以慧力故能如法说。
　　“复次，善男子，观疑网故，名为信力。远离疑故，是名进力。更不生疑，是名念力。说能坏疑，是名慧力。
　　“复次，善男子，信佛法者，是名信力。为菩提故而修行之，是名进力。得顺忍故，是名念力。得无生忍，是名慧力。
　　“善男子，信根、信力无有差别，进根、进力，念根、念力，慧根、慧力，亦复如是。”
　　说是法时，百千菩萨得无生忍地，四万二千众生发阿耨多罗三藐三菩提心。
　　是时，会中有一菩萨，名曰莲华，语无言菩萨言：“善男子，汝向问佛，佛即为汝分别解说，汝心喜耶？”
　　无言菩萨言：“善男子，我亦不问不听一法，云何生喜？”
　　莲华菩萨言：“善男子，汝于佛所不听法耶？”
　　无言菩萨言：“诸佛如来都无所说，我云何听？何以故？我非法器故。”
　　莲华菩萨言：“汝今若非是法器者，是何等器？”
　　无言菩萨言：“善男子，我身今者尚非法器，况复余器？”
　　莲华菩萨言：“汝若非是真法器者，云何当得阿耨多罗三藐三菩提？”
　　无言菩萨言：“善男子，阿耨多罗三藐三菩提亦非是器。善男子，若离佛法有菩提者，当知有器。一切佛法即是菩提，菩提即是佛法。善男子，是故我若远离烦恼，不见佛法，不见菩提，烦恼、菩提及以佛法无有差别。若烦恼中见菩提者即是如见，若离烦恼见菩提者是名倒见。”
　　莲华菩萨言：“善男子，云何名倒见？”
　　“见我、寿命、士夫、摩纳，离是之外别有贪欲、瞋恚、愚痴，是名倒见。一切法性及菩提性无有差别，无作无受，我性、众生、寿命、士夫、摩纳，即是贪欲、瞋恚、愚痴，如是等法即是菩提，是名如见。即四大中及四大造求于菩提，不余处求。云何名求？求时不见一切诸物，不见者即是无处，无处者即是无住，无住者即是一切诸法之性，一切诸法若无性者即是实相，实相者非常非断名毕竟节。若有能见如是等节，当知是人不流不散，不流不散即无生灭，即是涅槃，即是实知一切诸法。若如是等得涅槃者，即是圣句入于涅槃。是故如来于经中说：自不调伏能调伏他，自不解脱能解脱他，自不寂静能寂静他，自不涅槃令他涅槃，无有是处。若自调伏令他调伏，若自解脱令他解脱，若自寂静令他寂静，若自涅槃令他涅槃，斯有是处。善男子，菩萨摩诃萨修菩提道，解了一切众生所行，于诸法相及以法界不生分别。修行一切善法之时，亦不见有诸魔徒众。虽求佛法不见求者，虽调众生不见我人，虽行诸法烦恼不污，虽顺世法世法不染，负五阴担亦无住处，远离诸界不动法界，修解脱法门不退善法，明见三界不杂烦恼，行檀波罗蜜不生憍慢，乃至般若波罗蜜亦复如是。随一切行实不行于一切诸行，若能修行如是等行，当知即是行菩提道。于菩提道及菩提行不生分别，若行如是菩提道行，于诸法中不见有我，无贪无瞋，无亲无怨，无有障碍。若无障碍即无为行，若无为行即是真实大菩萨也。”
　　莲华菩萨言：“善男子，何因缘故名为菩萨？”
　　“善男子，能觉众生所不觉者故名菩萨，能寤无明睡眠众生故名菩萨，演说随顺菩提之法故名菩萨，能令众生深乐寂静是名菩萨。增长佛语，竖正法幢，护念圣众，于菩提心无有动转，不住声闻、辟支佛心，终不舍离至诚之心，发愿毕竟能度未度、能解未解，为无依者而作归依，能灭未灭，能调烦恼，不脱烦恼观生死过亦求诸有。修空三昧不舍众生，修集无想不舍菩提想，修集无愿深乐诸有。虽乐佛法于贪无贪，知有为法多诸罪咎而其内心不舍有为。虽离诸闇不得大明，得大智慧以为器钾。深乐惠施严施璎珞，净佛世界具足净戒，具足誓愿具足忍辱，能调一切不忍众生，勤修精进求无坏身，能坏欲界乐受下身，虽受诸有其心不悔，善知方便常自调伏求于菩提。为诸众生修习慈心，为坏众苦修集悲心，为调不调修习喜心，非毕竟舍修集舍心。通达了了解甚深义，非诸声闻、缘觉境界，依于义法、了义经智不依世法，亦为众生而作依止。为诸众生庄严身口，如说而作庄严于心。为诸众生庄严神通，利益众生犹如大地。能净一切犹如大水，烧诸烦恼犹如炽火。于法无碍犹如猛风，于法平等犹如虚空。得陀罗尼持一切门，乐说无碍令众喜闻。至心念佛为净心故，能大法施叚食施故。正命自活威仪清净，修无诤三昧深乐寂静。乐调众生离说世语，见乐世者呵啧教诲。具七种财其心柔软，乐行惠施坚固不退。眷属不坏亲近善友，知恩报恩观过去业。随众生意能坏疑心，观察生死多诸过咎。所作至心解一切语，修集大乘不疑三乘。众生乐见随问而答，得无碍智诸佛所念，时节语、不多语。光明清凉犹如秋月，善法具足犹如满月，众生乐见犹如明月，增长善法犹如初月，一味甘甜如月一味，观一切法如水中月，清净无垢如月无翳。易共语言诸根具足，于一切法犹如桥梁，能度众生于四駃水。为诸众生营作佛事，其心初不动菩萨界，以如是义故名菩萨。”
　　尔时，莲华菩萨白佛言：“世尊，无言菩萨作如是说，当知不久得阿耨多罗三藐三菩提，转于无上法宝之轮。若有能信受持如是无言菩萨所说法者，亦复当得如是功德。”
　　佛言：“善哉！善哉！善男子，如汝所说，无言菩萨得慧灯三昧，是故若欲于无量劫说一句义不可穷尽。”
　　莲华菩萨言：“世尊，唯愿如来垂矜哀愍，增长众生诸善法故，庄严无上大集经故，少为大众开示如是慧灯三昧。若有智慧菩萨，闻已亦当获得如是三昧，得已亦当疾得阿耨多罗三藐三菩提。”
　　佛言：“善男子，至心谛听！吾当为汝少分别说。言慧灯者即是智灯，智灯者即是破闇，无闇者即是破疑，破疑者即是慧灯，慧灯者即是诸法无二相也。善男子，了了智、不疑智、不失智、不挽智、不随智、无闇智、圣智、猛利智、捷疾智、分别智、广大智、纯一智、种种智、过去智、未来智、现在智、三世平等智、三界智、三解脱门智、三慧智、三宝智、三乘智、三眼智、三垢智、三滓智、三聚智、心意识智、阴入界智、因缘和合智、见毕竟智、如法界智、自相智、第一义智、方便智、一切声语智、一切字智、无碍智、不坏智、能说法智、知下中上根智、无作无受智、一切咒智、一切医智、一切世事智、庄严陀罗尼智、日月三昧智、入三昧智、圣智、圣三昧智、金刚三昧智、无诤三昧智、心等三昧智、坏魔三昧智、日光三昧智、无想三昧智、宝幢三昧智、一切法门三昧智、一切法器三昧智、无边光三昧智、福德三昧智、无住三昧智、乐见三昧智、善见三昧智、无尽器三昧智、毕竟尽智、一切智、无动智、那罗延三昧智、一切见智，如是等六万三昧门智，我于往昔见燃灯佛，即得如是诸三昧门。如是诸三昧门，一切悉是慧灯三昧之所摄持。
　　“善男子，譬如日出能为四事：一者、有大光明，二者、除灭闇冥，三者、示种种色，四者、令诸众生得造事业。菩萨摩诃萨住是三昧亦复如是，能为四事：一者、破坏一切烦恼闇冥，二者、出大慧光，三者、示诸众生种种诸行，四者、开示众生道非道等。善男子，譬如净宝之珠置之高幢，其明遍照四由延所，施诸众生所须之物，而珠体相无有增减。慧灯三昧亦复如是，住是三昧菩萨摩诃萨，永断一切烦恼习气，净戒、净定、净慧、净身心、净于方便、净陀罗尼，修集大悲放大光明，遍照无量诸佛世界，随众生意而作事业。菩萨虽作如是诸事，而其相性无有增减。
　　“善男子，譬如虚空容受佛土无有障碍，亦不障碍一切雨渧、风火水灾，一切众生无量无边。善男子，慧灯三昧亦复如是，住是三昧诸菩萨等，为诸众生说一切法无有障碍，方便教化一切众生：为因力者演说方便，令其解脱调伏成熟；为邪定者方便演说，令坏邪定；无善子者令种善子；无法器者令作法器。为法器者分别演说阿耨多罗三藐三菩提，求声闻人方便说法，令其获得四沙门果；求缘觉人方便教诲，令其获得辟支佛道；复为方便说法渐进，令其悉发阿耨多罗三藐三菩提心住不退地，通达八万四千法聚。为坏众生疑网心故，种种开示分别解说，解说一事于无量劫不可穷尽。虽作如是无量之事，而是三昧亦无增减。
　　“善男子，譬如一灯力能显示种种诸色，慧灯三昧亦复如是，于一心中能于无量诸佛世界示种种色，而是三昧无有倾动。是故四念处中法念为顶，四正勤中未生善法能生善法名之为顶，四如意中身心寂静名之为顶，五根、五力中慧根、慧力名之为顶，七觉分中择法为顶，八正道中正见为顶，一切外道所有舍摩他、毗婆舍那名之为顶，四真谛中灭谛为顶，四依之中依义为顶，四无碍智义无碍智名之为顶，六神通中漏尽为顶，四无量心悲心为顶，修梵行中智慧为顶，诸波罗蜜中般若为顶，一切方便知众生心名之为顶，一切诸力处非处力名之为顶，诸无畏中初名为顶，不共法中无碍为顶，三十二相无见顶相名之为顶，八十种好不空说法名之为顶，庄严口中解一切语名之为顶，庄严心中破慢为顶，一切法中智慧为顶，是名慧灯三昧。”
　　说是经时，莲华菩萨及万菩萨得是三昧，三千大千世界大地六种震动，一切大众以妙华香、种种伎乐供养于佛尊重赞叹。
　　时会菩萨各作是言：“世尊，我等昔来未曾闻是三昧名字，况得闻其广说分别？我今皆得如是三昧，是故报恩设此供养。若有闻是三昧名字，即能获得大利益事，不失无上菩提之心。”
　　佛言：“善哉！善哉！善男子，如汝所说。若有众生，已于无量无边佛所，植诸善本亲近善友，然后乃得闻是三昧。”
　　尔时，世尊说是法时，于其脐中出一菩萨，身真金色，三十二相、八十种好，放大光明，除佛光明余无及者。是时，菩萨敬礼佛足，右绕七匝，长跪合掌而白佛言：“世尊，慧憍如来致意无量，问讯世尊起居轻利，身无病患，大众安不？我今此界有六万亿诸菩萨等，欲往听受大集妙典，并欲觐见无言菩萨；及以十方诸来菩萨，并复欲闻慧灯三昧。善哉！善哉！释迦牟尼，幸为开示，令诸往者悉得慧灯三昧，还来此土。”
　　时，舍利弗言：“世尊，慧憍如来住何方面？去此远近？世界何名？而是菩萨复名何等？是六万亿诸菩萨等住在何处？”
　　“舍利弗，其佛世界去此东方过一恒河沙等恒河沙世界，世界名曰金刚坚根，佛号慧憍。舍利弗，何因缘故，世界名曰为金刚坚根？舍利弗，彼佛世界地悉金刚，其佛愿力故致如是。其佛身体、众生菩萨身悉金刚，是故世界得如是名。此菩萨者，名金刚脐，是人能于一念之顷，破坏一切金刚诸山，直至无量诸佛世界，示现诸佛脐中而出。以佛神力及已愿力，是故名为金刚脐也。舍利弗，汝向所问如是菩萨住何处者？汝今当问彼金刚脐，自当答汝。”
　　尔时，舍利弗即问金刚脐言：“善男子，汝言六万亿菩萨者，住在何处？”
　　金刚脐言：“如来说汝智慧第一，当以圣智观是菩萨所住之处。”
　　时，舍利弗即以圣智观之不见，语金刚脐：“善男子，我尽圣智不见。”
　　“大德，汝之同学阿尼楼陀，天眼第一，当令观之住在何处。”
　　尔时，阿尼楼陀以天眼观三千大千世界亦不能见，语舍利弗：“我以天眼都不能见。”
　　金刚脐菩萨言：“大德，汝之同学若不能见，不名天眼，应名肉眼。”
　　舍利弗言：“善男子，汝之天眼，其义云何？”
　　“大德，我之天眼，汝诸声闻所不见色我能见之。”
　　舍利弗言：“善男子，何等色法我不能见而汝得见？”
　　“大德，汝今得见金刚坚根世界，慧憍如来及菩萨不？”
　　“不也，善男子，我唯闻名，不能得见。”
　　“大德，如是佛土、如来、菩萨及诸众生，我之天眼悉能得见，是名菩萨清净天眼。如是天眼，一切声闻、辟支佛等之所无有。”
　　说是法时，求声闻者六万众生舍离本志，发阿耨多罗三藐三菩提心，各作是言：“愿我获得无碍佛眼，不用声闻、辟支佛等障碍之眼。”
　　尔时，金刚脐菩萨即入三昧，以佛神通及己力故，令一切众悉见六万亿诸菩萨等，在佛身内坐莲华台，至心专念听佛所说，然不逼触如来之身，而如来身无增无减、无有障碍。
　　时，诸大众见是事已，供养礼敬，欢喜赞叹如来之事不可思议，复作是言：“如来之身智慧三昧，一切悉皆不可思议。何以故？是六万亿诸菩萨等，悉住身内无障碍故。”
　　金刚脐菩萨观诸大众，作如是言：“诸大众，汝等不知如来之身如虚空也，是无边身、无障碍身、广身、法身、无相貌身、无量身耶？诸善男子，如来若欲内一切物，所谓国土城邑、村屯聚落、山河树木置身中者亦无障碍，是故如来不可思议。善男子，十方世界无量净土无量菩萨来诣如来，听大集经成就妙色，具二十八大人之相，如来亦内置其身内。何以故？此土众生梵释诸王，若其见者生愧耻故，是故不令得见一人。”
　　尔时，世尊功德力故，及金刚脐菩萨力故，悉令大众见如是等六万亿菩萨，悉从如来一毛孔出，出已礼佛右绕七匝却坐一面。
　　尔时，金刚脐菩萨白佛言：“世尊，何因缘故，无言菩萨名无言也？”
　　佛言：“善男子，汝自咨问无言菩萨，自当答之。”
　　金刚脐菩萨即问无言菩萨：“善男子，何因缘故字无言耶？”无言菩萨默然而住，二问、三问亦复如是。
　　金刚脐言：“善男子，何故不答？”
　　无言菩萨言：“我求言辞都不可得，是故默然无所宣说。”
　　“善男子，若求言辞不可得者，云何有是不得之言？”
　　“善男子，我答一切佛语、世语。”
　　“云何名为答佛语耶？”
　　“善男子，我以念力受持一切诸佛所说，不忘不失，然都不见音声字句，为流布故而宣说之，亦为众生坏是声字及以文句而宣说法。”
　　“云何名为答世语耶？”
　　“解诸众生种种言音，随其所言而为说法。”
　　“善男子，汝能如是随顺说法为久近耶？”
　　“善男子，我从除灭觉观已来能作是说。”
　　“善男子，何因缘故作如是说？”
　　“善男子，若无觉观，声云何出？以是因缘作如是说。”
　　“善男子，夫声出者，为从身出，从心出耶？”
　　“善男子，夫音声者不在身心。何以故？身如草木，心如幻化，众因缘故有声而出。若从缘出即是无常，若无常者即是无定，无常、无定即是空无。夫音声者犹如虚空，不可睹见、不可宣说如虚空，一切诸法亦复如是。若声无者，声所了法亦复是无。是声空故一切法空，声寂静故诸法寂静，声不可见，一切诸法亦不可见。声不出生，一切诸法亦不出生。若不出生即无去来，若无去来即是甚深十二因缘，甚深因缘无作无属。若无作属即无生出，无生无出即是无句。若无句者即是不生，眼色及识乃至法识，无有生老病死等苦、日月光明亲怨之想，断一切行难可睹见不近不远。”
　　金刚脐言：“善男子，如是等说是何等说？”
　　“善男子，如是即是毕竟不出。”
　　“善男子，何等名为毕竟不出？”
　　“善男子，不近不远是毕竟不出。”
　　“善男子，何等名为不近不远？”
　　“善男子，即是虚空。若见诸法如虚空者，是名平等。”
　　“善男子，以何义故，名一切法如虚空耶？”
　　“善男子，过去之法无有终竟，未来、现在亦无终竟，三世无终，即是实相，即是无二。二者所谓，眼色、耳声、鼻香、舌味、身触、心法是名为二。若有二者即是可说，若无二者即不可说，不可说者即是无识、无心、无意，以是义故不可宣说。夫可说者即是二法，不可说者即是无二。”
　　“善男子，谁作是二？”
　　“善男子，夫无二者，不可作二，二亦不可作于无二。若坚牢者不可作脆，脆亦不可作于坚固。生死之法不作无二，涅槃之法不得作二。正见之性不作邪见，邪见之性不作正见。”
　　金刚脐菩萨白佛言：“世尊，无言菩萨凡所解脱，似得如是慧灯三昧？”
　　佛言：“善哉！善哉！善男子，汝谓无言不得慧灯三昧耶？”
　　尔时，金刚坚根世界慧憍如来、诸菩萨等，语无言菩萨言：“善男子，汝住何地能作是答？”
　　无言菩萨言：“善男子，如佛所说，菩萨摩诃萨若住戒地能如是答。”
　　“善男子，善哉！善哉！唯愿解说如是戒地。”
　　“善男子，若无身住、心住、意住、内住、外住及内外住即是住戒。善男子，若无相、无命、无作、无行即是住戒。若有菩萨住如是戒即是无住，若无住者终不生念‘我能出声有所演说’。善男子，如汝所问，住在何地能如是答者，我住法性实相法界能如是答。若如是知法真实者则无觉观，若无觉观云何有说？”
　　诸菩萨言：“善男子，如是说时为何所说？”
　　“善男子，如是说时即说二法：一者、灭尽，二者、不出；一者、过去，二者、未来、现在不住故不可说。善男子，过去之法不可作相，未来、现在亦复如是。若使有人于三世法而作相者即是颠倒。是故一切诸法之义不可宣说，一切法义身口意等所不能说。何以故？无业无作，无有色貌，无有口业，无有觉观，犹如响相，如佛化故。善男子，诸佛菩萨凡所言说皆逆世语，是故一切诸佛菩萨不可思议，诸佛菩萨所有智慧不可思议、不可穷尽、不动法界。”
　　尔时，一切菩萨摩诃萨同声赞叹无言菩萨：“善哉！善哉！善能分别如是法门，令我等辈得大利益，并得觐见如是无量诸大菩萨。”
　　金刚脐语无言菩萨言：“善男子，我欲与汝俱还金刚坚根世界，觐见供养慧憍如来。”
　　无言菩萨言：“善男子，金刚坚根世界，即是此间娑婆世界；慧憍佛者，即是释迦牟尼如来，我何用往彼佛世界？”
　　金刚脐言：“善男子，此佛世界地非金刚，云何而言即彼世界？”
　　无言菩萨言：“善男子，汝之神通，能坏无量金刚之山直过无碍。汝今试坏此土微尘，如其坏者，然后乃知汝名金刚。”
　　尔时，无言即便入于金刚三昧，悉变此土一切山林草木微尘皆为金刚。时金刚脐尽其神通，乃至不能破一微尘。
　　时，金刚脐白佛言：“世尊，我之神力能坏一切世界金刚及诸山壁，以何因缘今于此土，乃至不能坏是一微尘？为是如来神通之力，为是无言道德力耶？”
　　佛言：“善男子，是无言菩萨入金刚三昧，三昧力故令此三千大千世界一切所有悉为金刚，若欲复使无量世界为金刚者其力亦能。”
　　金刚脐菩萨言：“世尊，菩萨摩诃萨具足几法，能得如是金刚三昧？”
　　佛言：“善男子，菩萨摩诃萨具足四法，则能获得如是三昧。何等为四？一者、至心念于菩提，二者、所作善法毕竟，三者、至心庄严善法愿向菩提，四者、能观十二因缘。是名为四。复有四法：一者、成就神通；二者、修三脱门；三者、持戒精进，常观法界，知一切法无有根本，无有觉观，不可宣说；四者、知义知时，知实知一切法皆悉平等。是名为四。复有四法：一者、从大悲心求大智慧，二者、从善方便求三十七助菩提法，三者、从大慈心观诸众生一切平等，四者、从于舍心观四真谛。复有四法，所谓身、口、意业及菩提心，不可沮坏悉如金刚。善男子，菩萨摩诃萨，具足成就如是等法，则能获得金刚三昧。”
　　说是法时，六万亿菩萨一切悉得金刚三昧。
　　尔时，无言启白其父师子将军：“尊者，佛出世间即是具足无量功德，大功德聚即是如来。佛出世时，无量众生得大利益，大利益者即是涅槃。夫涅槃者常不变易，尊者何故不发阿耨多罗三藐三菩提心？”
　　其父答言：“吾初生时，已发阿耨多罗三藐三菩提心。尔时，亦有无量诸天来劝如汝无异，如是事者唯佛证知。”
　　师子将军所将眷属满五百人，悉发阿耨多罗三藐三菩提心。
　　尔时，无言菩萨赞其眷属：“善哉！善哉！善能庄严菩提之心。”
　　诸眷属言：“云何名为庄严菩提心？”
　　无言菩萨言：“有四十事庄严菩提心。何等四十？所谓信佛不疑，不动法界，供养圣众，亲近善友，于诸菩萨作医王想，于诸众生其心平等，供养恭敬诸师和尚，父母有德顺受其语，护法求法，至心听法，既受持已为人广说，供养恭敬护法之人，为他说法，不生食想，破坏憍慢，知恩报恩，常善思惟，如法而住，能施难施，至心护戒，精进勤修一切善法，具足成就功德庄严，心无嫉妒护诸众生，防制烦恼，调伏其心及以施心，调诸众生能断烦恼，知足寂静，修净梵行，不断圣种，世法不污，供养恭敬说法之人，随顺世间，远离懈怠，无有放逸，不求下乘菩提之心初不动转，处在生死心不厌悔，远离一切不善之法，具足一切纯善妙法庄严梵行，是名四十。”
　　尔时，师子将军言：“汝当时时示现其身，为令我等不退无上菩提之心。”
　　无言菩萨言：“尊者，具足十法常得亲近诸佛菩萨。何等为十？所谓自舍己乐以施众生；修集忍辱护无力者；常劝众生修集善法；化导一切趣向菩提；愿诸众生先得阿耨多罗三藐三菩提，我当供养，听其所说，受持拥护，然后我当成无上道；知实法性不惜身命；为护法故闻深法界不生恐怖；观无菩提无有得者；观己平等一切众生亦复平等，以众生等观法亦等，以法平等观虚空等；观生死苦亦不舍离，见生死过心无悔恨。具足如是诸善法者，常得亲近诸佛菩萨。”
　　说是法时，师子将军及诸眷属得柔顺忍。
　　尔时，世尊告阿难言：“阿难，汝当受持读诵书写如是经典。何以故？是经典中分别演说一切法相，亦令无量无边众生，发阿耨多罗三藐三菩提心。阿难，若有能于无量佛所植诸善本，是人乃能信受是经，持读诵写，广分别义。受是经者有三事：一者、定发阿耨多罗三藐三菩提心，二者、得不退心，三者、能护正法。”
　　尔时，大众闻是语已，有七那由他菩萨，即从座起白佛言：“世尊，我等能于如来灭后，受持是经读诵书写。”
　　无言菩萨言：“世尊，如来世尊得何等法，而令是等受持守护？”
　　“善男子，若能护是持法之人，即是护法。所谓书写读诵，解说文字，文字可说，法不可说。善男子，有二种人能守护法：一者、如法而住，二者、诵是文字。若无文字，法不可说。”
　　尔时，一切大众及师子将军、所将眷属、诸天世人，闻是法已，心大欢喜，信受奉行。
大方等大集经卷第十八不可说菩萨品第八
　　尔时，世尊故在欲、色二界中间大宝坊中，与诸大众围绕说法。是时，会中有一菩萨名不可说，从座而起，更整衣服，偏袒右肩，前礼佛足，长跪合掌而说偈言：
　　“无碍智慧无碍行，　如虚空性不可说，
　　三世平等无觉观，　我今敬礼无上尊。
　　观于无相乐寂静，　调伏诸根远离相，
　　了诸法性无有二，　我礼人中师子王。
　　观众生性及法性，　如是二性无差别，
　　等心观于诸众生，　今我永断一切性。
　　所得菩提无所得，　如菩提性色亦尔，
　　无相庄严庄严相，　我今敬礼无上尊。
　　一切法界无觉观，　凡夫观之有相行，
　　法界之性不破坏，　佛真实智故我礼。
　　如来身业不可说，　口意等业亦如是，
　　一切法性及众生，　无上胜尊了了知。
　　如来住于真实地，　所可演说无声字，
　　众生乐闻得大利，　是故如来难思议。
　　所说诸法无相貌，　调伏众生断诸有，
　　善说众生法性空，　是故我礼大丈夫。”
　　尔时，不可说菩萨偈赞佛已，白佛言：“世尊，此会菩萨，各各当已已咨请竟。我今于是大集经中复欲少问，唯愿如来垂哀听许。”
　　佛言：“善哉！善哉！善男子，随疑致问，吾当为汝分别解说。”
　　尔时，不可说菩萨既蒙许可，即入定意；入定意已，悉令大众处大宝台，上虚空中雨散华香，种种伎乐而以供养，复出是声：“是不可说菩萨摩诃萨，今于是中欲问大事。”
　　尔时，不可说菩萨摩诃萨白佛言：“世尊，诸佛菩提清净寂静，大静无垢，无闇大光，真实如尔，其性平等，微妙甚深无有觉观，远离诸垢不可宣说，无字无句，无有音声，广大无量，无有边际，离一切边不增不减，不前不却无有住止，无峻无平，无有无无，坚固无坏无我我所，无取无舍，无广无狭，无法无众生，无尽毕竟尽，不空空性，非处非非处，非心非作，非生非灭，如地、水、火、风无有边际不可度量，平等遍有无有障碍犹如虚空，非眼识界乃至非意识界，断一切有不可譬喻离一切喻，如一切佛真实知故非不是如。何以故？一切众生皆悉得故非异于如。何以故？一切众生悉平等故其性是有。何以故？是实性故其性是实。何以故？无有去来现在节故。无作无受，无色无心，无想无受断一切受，无想断想，无行断行，无识断识，无阴入界断阴入界，无初中后离诸魔业，无有流布无漏非摄，非行非讼无诤无罪，常住自性无有分别，无生无能生，无灭无能灭，无有根本无上无下，无有屋宅无方无间，非智非慧亦非慧行，非谛所摄非生死摄，无有对治，无具功德，远离诸相。
　　“世尊，若如是义名菩提者，即无变句，即无觉句，即无贪句，即无诤句，即坚固句，即不坏句，即不动句，即不作句，即无身句，即无生句，即无智句，即平等句，即无二句，即是实句、有句、真句、第一义句、无分别句、一味句、一事句、一乘句、无尽句、三世平等句、分别三世句、空句、无相句、无愿句、无行句、寂静句、性句、如句、无生句、无出句、尽句、无屋宅句、法句、实性句、自身性句、无身句、无作句、无想句、无诤句、无断句、无常句、十二因缘句、可观句、定句、上句、胜句、无罪咎句、无上句、毕竟句、净句、无顶句、无胜句、无等句、无依句、念句、无相似句、胜一切世间句、无句句、一切句之所依句。如是菩提，非青、非黄、非赤、非白，非色非非色，非长非短，非圆非方，无有规矩，非三界摄，非道非毕竟，非行非到，非有处所非取非舍，离诸烦恼无有愁畏，断一切喜无真无化，离一切入无我我所，无有众生、寿命、士夫，无量无边不可思议，无有分界犹如虚空，其性毕竟不可宣说，成就如是无量之法乃名菩提。”
　　说是法时，三千大千世界大地六种震动，一切诸天大设供养香华伎乐，各作是言：“善哉！善哉！善男子，快作是说。”
　　尔时，会中有八万四千菩萨，得无尽器陀罗尼，一切法自在三昧无碍解脱法门。若有人能如是信者，是人亦当得是法利。
　　尔时，不可说菩萨复白佛言：“世尊，菩萨之戒不可宣说。何以故？身之本性不可说故，是故身戒不可宣说；口之本性亦不可说，是故口戒不可宣说；意之本性亦不可说，是故意戒不可宣说。世尊，若有菩萨修行无上菩提道时，护十善法亦不可说。若以十善劝诸众生，所劝众生亦不可说。修集慈悲喜舍之心亦不可说。何以故？修集慈心观无众生，修集悲心无作无受，修集喜心离憍慢醉，修集舍心远离二相。世尊，若有菩萨如是修集四无量心，即是修于清净梵行，住于梵道。是梵方便胜一切梵，常为诸梵之所供养。何以故？胜出一切诸梵行故，不修众生因缘慈故，不修诸法因缘悲故，不修二相因缘喜故，不修内外因缘舍故，远离一切世间行故，舍弃世间诸梵行故，是故常为一切诸梵之所供养。
　　“世尊，以是因缘，菩萨之戒不可宣说。菩萨戒者，终不自诳亦不诳佛。何以故？自即无性，无性即无，无即无出，无出即是无有因缘，无因缘者即是无字，无字者即是不可言说。若有菩萨能如是学即不自诳。云何名为不诳？诸佛如来觉了一切诸法非法非非法，若非法非非法者即是平等，如是平等不可宣说。若有菩萨作如是学，是名不诳诸佛如来。复次，自者即是无我、无有我所，知亦无我、无有我所。若能如是修集学者，亦是无我、无有我所。若能如是思惟观者即不自诳。又如来者能随于如，随于如者即随众生，随众生者即是随顺一切诸法，随一切法即是不出不灭不住。若法不出不灭不住即是无为，是故说言无为之法有三种相，所谓无出、无灭、无住。以是义故名为无为，无为即圣，圣名无怨，如来远离一切怨故故名为圣。怨者所谓无明，如来永离一切无明，是故不为一切怨仇之所侵害。凡夫之人具无明故，是故常为怨仇所害。如来世尊能观怨界及智慧界，知烦恼界及寂静界，知生死界及涅槃界，知众生界及法界，了知魔界及以佛界，观于色界及以眼界、耳界、声界、鼻界、香界、舌界、味界、身界、触界、意界、法界，知无明界及智慧界，皆悉平等即是平等。佛界不可说界，生死、涅槃二界平等，即是佛界不可说界。名色界知名色界皆悉平等，即是佛界不可说界。知六入界、六神通界皆悉平等，即是佛界不可说界。触界、灭界皆悉平等，即是佛界不可说界。受界、灭界皆悉平等，即是佛界不可说界。爱界、灭界皆悉平等，即是佛界不可说界。取界、灭界皆悉平等，即是佛界不可说界。有界、灭界皆悉平等，即是佛界不可说界。生界、灭界皆悉平等，即是佛界不可说界。老病死界及以灭界皆悉平等，即是平等佛界不可说界。世尊，菩萨若能作如是等观，即得入于一切诸界。菩萨若入如是等界，见有贪者不生瞋恚，见断贪者亦不生爱；见有瞋者不生瞋心，见断瞋者不生爱心；见有痴者不生恚心，见断痴者不生爱心。何以故？菩萨摩诃萨于如是等三种界中了了知故，如是菩萨了知三聚。世尊，菩萨若欲作是学者不诳如来。何以故？知诸如来所觉诸法，而是菩萨随顺学故，是故菩萨不诳如来。”
　　尔时，众中有一菩萨，名无所畏，问不可说菩萨言：“善男子，菩萨摩诃萨，云何而学名诳如来？”
　　不可说菩萨言：“善男子，若有菩萨自作是言：‘我是持戒，彼是破戒。’如是菩萨名诳如来。‘我是施者，彼是悭贪。我是修忍，彼是瞋恚。我是精进，彼是懈怠。我是定者，彼是乱者。我是智慧，彼是愚痴。我是知足少欲之人，乐于寂静易养易满，乞食粪衣，唯畜三衣，不处众中，多闻诤语所言柔软，众生乐受具念智慧，净诸威仪及以口业，具四摄法慈悲喜舍，真语实语如说而作，知魔境界知已远离，常能修学六波罗蜜，能善说法为诸众生发大誓愿，能化众生不令放逸。’若作如是自赞己身毁呰他者，是名菩萨诳于如来。
　　“复次，善男子，菩萨若言：‘我能观察如是等法远离修灭。’是亦名为诳于如来。何以故？诸佛出世及不出世，法性常住。以常住故，一切法界不可知见，不可远离，不可修灭。菩萨若说我及我所，是亦名为诳于如来。何以故？无二相故。若有说言：‘我已得证，我能远离。’是亦名为诳于如来。何以故？性清净故。若言‘我有四念处’者，是亦名为诳于如来。何以故？如来觉了一切诸法无有念故。若言‘我有四正勤’者，是亦名为诳于如来。何以故？如来觉了一切诸法本性离故。若言‘我有四如意分’，是亦名为诳于如来。何以故？如来觉了一切诸法无分别故。若言‘我具根、力、觉、道’，是亦名为诳于如来。何以故？如来世尊性无为故。若有说言‘我异道异’，是亦名为诳于如来。何以故？身即是道故。若言无明异于有爱，是亦名为诳于如来。何以故？无明与爱即是智慧即解脱故。若言三毒异三解脱门，是亦名为诳于如来。何以故？空无相愿即是贪欲瞋恚痴故。若言四倒异四果者，是亦名为诳于如来。何以故？四倒即是四道果故。若言八邪异于八正，是亦名为诳于如来。何以故？为坏八邪修八正故。若言众生九居止处异九次第，是亦名为诳于如来。何以故？无二性故。若有说言十善异于无学十善，是亦名为诳于如来。何以故？一切诸法无修学故。善男子，菩萨若学如是等法，是名为诳诸佛如来。
　　“善男子，一切众生及一众生无二无别。何以故？性无我故，言一众生、一切诸法无二无别。若言一法、一切法界无二无别，一佛世尊、一切法界无二无别，言一佛界、一切佛界无二无别，言一福田、一切福田无二无别，一切福田及以虚空无二无别，一切圣人远离烦恼，一切凡夫无二无别本性清净，一众生心、一切众生心无二无别本性清净，一界、一切界，一入、一切入，一众生行、一切众生行无二无别。若言诸法乃至无有一念暂住，不造众恶，不著善法，不生憍慢，于不得中不作得想，于不证中不作证想，知于生死及以涅槃无作无受，知诸烦恼无有根本无生无长，随于戒戒、心戒、慧戒，远离烦恼不舍众生，净檀波罗蜜；无戒于戒，净尸波罗蜜；无人于人及无有我，净羼提波罗蜜；无作于作，净毗梨耶波罗蜜；无净于净，净禅波罗蜜；无行于行，净般若波罗蜜。无尽无生获得忍辱，得无记心而受记莂，不入正位亦不退转，一生不生兜率陀天，不从天下而处母胎，于一切法心无所住，亦不自说我已过于生老病死，不行七步，亦不自言我是世间无上之尊，不处中宫婇女娱乐，不习世间技艺之事。示现老人为坏贪身，示现病苦为坏贪寿，示现死相为坏贪欲及我我所，示现沙门为令众生不求释梵人天之身，勤求出世无上之法。踰出宫城，示现出离三界系缚及示悲果，前后顾视示无瞋爱，三十二相庄严其身，为示众生良祐福田。剃除周罗弃舍璎珞，遣马揵陟放阐陀还，示现远离一切烦恼。现剃髭发示不贪著于一切法，受著袈裟示调众生。从郁陀伽阿罗逻边咨问受法，示现破坏自高之心。六年苦行为坏外道，现受饮食示随世法，现受槀草示于知足，坐草蓐上示坏憍慢。诸天龙神赞叹戴仰，示现功德庄严果报。降伏魔怨示勇猛力，右手指地示往福力，大地震动示报恩故。获得无上菩提之道，示现了知一切法相，观诸法等名之为佛，佛之智慧无能胜者。以是义故名为如来，了了知见善不善法名萨婆若，真实语故名天人师，不出诸法名转法轮，无转无说故名转说，无入之入名为法入，无门之门名为法门，无作之作名为法作，无禅之禅名为正禅，无脱之脱名正解脱，一切法性无系无缚。若是灭法即是过去，即是不生，是名佛出，无出之出即名佛出。若有菩萨能作是学，是名不诳诸佛如来。”
　　尔时，世尊赞不可说菩萨摩诃萨言：“善哉！善哉！善男子，善能分别如来出世。若有能信如是佛出，是人不觉一法微相。若不觉者，乃能了知如来出世。何以故？无出之出即是佛出。无作无作者，无受无受者，无漏无漏者，无诤无见，无入无转，无生无灭，无有菩提，无谄无诳，无心意识，无眼无二，无有眼行乃至意行，无说无教，是名佛出。”
　　尔时，无畏菩萨白佛言：“世尊，如佛所说，如来出世及不可说所说佛出，谁当信之？”
　　尔时，宝女语无畏言：“法兄，如来出世不可思议，难可庄严，难可证得。若人懈怠，心不真正，虚伪谄曲，憍慢喜瞋，嫉妒悭贪，不知恩义受恩不报，三戒不净贪著三界，三垢所污不敬三宝不修三脱，粗犷恶口乐说无义不知惭愧，为利养故外现细行，自诳诳他贪于供养诸根不调，乐求声闻、辟支佛乘，心不真实，寡闻愚痴，无念喜忘不知方便，不修慈悲喜舍之心常行魔界，贪著于人、众生、寿命，说无因果无业行缘，其心放逸乐为恶行，舍离头陀乐行世法，自赞己身毁呰他身，贪于身命色等五法，乐于睡眠，喜闻世法不知时节，亲近恶友，不能修行四摄之法。法兄，如是等人不知佛出，不信佛出。”
　　无畏菩萨言：“宝女，汝今已得远离如是恶法不耶？”
　　宝女言：“法兄，我已远离如是恶法。云何远离？如不贪节，云何不贪？犹如贪节。云何贪节？如真实节。云何实节？如我见节。云何我见？如过去节。云何过去？如无明节。云何无明？如贪爱节。云何无明贪爱等节？犹如智慧解脱等节。云何智慧解脱等节？犹如幻节。”
　　无畏菩萨言：“宝女，幻者非心非意，智慧解脱即是心意。”
　　“法兄，一切众生心意智慧，及以解脱悉皆如幻。”
　　无畏菩萨言：“宝女，如不可说菩萨所说，汝能信不？”
　　宝女言：“法兄，不可说者终无所说，如其说者非不可说。若不可说有所说者，云何得名不可说耶？即应是说，以不可说实无所说，是故名为不可说也。若不可说实无所说，我于今者为何所闻？若无所闻，何所信耶？”
　　无畏菩萨言：“宝女，是不可说实有所说，今有证知所谓大众。一切大众皆悉得闻，是不可说之所宣说。”
　　宝女言：“法兄，此大众中，若有言我闻不可说之所说者，即是虚妄。何以故？是不可说实无所说，云何大众而言闻耶？”
　　无畏菩萨言：“宝女，汝于今者信佛语不？”
　　“法兄，若有世间无信之人，即是佛也。何以故？信者即是贪欲瞋恚，如来无有贪欲瞋恚，是故无信，若无信者即是无证。法兄，空无相愿真实无证，是故如来亦无有证。法兄，法界实性无作无为，虚空等法真实无证，是故如来亦无有证。”
　　无畏菩萨言：“宝女，以何为证？”
　　宝女言：“法兄，若有不见无量佛法，如是之人可以为证。”
　　无畏菩萨言：“宝女，此舍利弗、目揵连等是证信不？”
　　宝女言：“法兄，如是，如是，是证是信。何以故？声闻人戒则有边际，如来之戒无有边际。定、慧、解脱、解脱知见亦复如是。”
　　尔时，舍利弗语宝女言：“宝女，声闻亦有三解脱门，如来亦有三解脱门。汝今何故以声闻人而为证信，不以如来？”
　　宝女言：“大德，如阿耨达池，有八味水雨阎浮提而已，一切草木丛林悉得增长，如是雨水有差别不？”
　　舍利弗言：“不也，宝女。”
　　“大德，如阿耨达池水本一味，德人用之则有种种微妙甘味，薄德之人用其味则一粗恶不美。大德，如来、声闻三解脱亦复如是。是故如来、声闻之人则有差别，而法界性实无差别。”
　　尔时，世尊赞宝女言：“善哉！善哉！宝女，善能分别宣说是义。”
　　宝女说是法时，天与人三万二千发阿耨多罗三藐三菩提心。
　　宝女复语舍利弗言：“大德，譬如大海其水一味，多有诸宝，亦有水精下价之珠；法界亦尔，虽复平等，诸佛学之得无价宝，声闻学之得下价宝。大德，如须弥山上，有诸天人多受快乐，或复有天少受快乐，而须弥山实无差别；法界亦尔，虽复无差，如来处之受无量乐，声闻处之受有量乐。大德，如转轮王，虽有千子皆亦不得称绍尊位；声闻之人亦复如是，虽有智慧不名为佛。大德，如燃灯器，金则黄光，铜则赤光，其色虽异，灯无差别；法界亦尔，诸佛燃之智光无边，声闻燃之智光有边，而法界性实无差别。大德，如转轮王入城邑时，一切悉知；薄福之人入城邑时，乃至亲厚犹不觉知。如来世尊入法界时亦复如是，一切天人皆悉觉知，障覆一切外道异学，胜诸声闻、辟支佛等；声闻之人入法界时，声闻犹尚不觉不知，况复余人？大德，譬如山间有师子吼，瞿枳罗鸟、迦陵频伽、孔雀等声，人声、牛声、驴声、马声，响随声发，而是响者实无差别，随声发故响则不同。如来、声闻三解脱门亦复如是，如来能坏一切魔众，能胜一切外道邪见，能知一切众生心念，能知众生种种所行，能调声闻、辟支佛等，能出诸佛如来音声；声闻之人虽同法界，则不能同作如是等事。大德，譬如甘蔗其味虽一，与白石蜜为福德人，出黑石蜜为薄福德人；法界亦尔，菩萨摩诃萨则得大智甘露之味，不杂声闻、辟支佛味，声闻唯得有边智味。大德，譬如三千大千世界多有大海，为利无量无边众生，亦有小河利少众生；法界亦尔。大德，如日月星宿俱游虚空，而星宿明不及日月，是虚空性实无差别；法界亦尔，如来、声闻虽俱游止，智慧光明实不同等，而法界性亦无差别。大德，譬如二人同学一业，一则工巧多得利益，一则疏拙获利无几；如来、声闻法界亦尔。大德，如一叠华无有差别，巧方便故得上价衣，拙方便故得下价衣；法界一性亦复如是，如来乃以智慧方便大慈大悲业因缘故，得大寂静无价智慧，声闻之人得下智慧而不清净。大德，如大海中有罗睺罗阿修罗王，亦有其余众生之类，唯阿修罗王能得其底，余则不得；法界亦尔，如来则得毕竟智慧，声闻不得。大德，譬如大地生千叶华及七叶华，诸天世人见千叶华悉生欢喜；如来、声闻法界亦尔，诸天世人见佛欢喜心生爱乐，非声闻也。大德，以是义故，如来智慧无量无边，声闻智慧有量有边，而法界性实无差别。”
　　无畏菩萨语宝女言：“是不可说菩萨摩诃萨定是汝师，能以妙法调伏于汝。”
　　宝女答言：“善男子，不可说菩萨无所调伏。何以故？如是菩萨，不见自他及以此彼，如其尔者，何所调伏？善男子，若有不觉一切魔界及自境界，如是之人则能调伏。复次，善男子，若能知见一切诸法，不见有我及以我所，如是之人则能调伏。复次，善男子，若有能自勤修苦行，不劝他修，修苦行已心不生高，如是之人则能调伏。复次，善男子，如诸菩萨为众生故，在大生死即得解脱不行涅槃，如是之人则能调伏。是名第一实义调伏。”
　　尔时，世尊告无畏菩萨言：“善男子，是宝女者，真实从彼不可说菩萨而得调伏；以调伏故，未来当得阿耨多罗三藐三菩提。”
　　是时，宝女复白佛言：“世尊，菩萨摩诃萨实无调伏。若调伏者即是大悲，悲能调伏，非是人也。声闻之人则须调伏。何以故？无大悲故。世尊，如庵罗果树上熟者，其味甘美，人所贪嗜；若生郁者，其味则苦，人所薄贱。如来智慧亦复如是，从大悲生，是故自调不由于他。”
　　无畏菩萨语宝女言：“汝亦能报是不可说菩萨恩不？”
　　宝女言：“善男子，我若知恩，何得不报？若有众生不能修行菩提道者，如是之人则不能报。”
　　“宝女，云何名为修菩提道？”
　　宝女言：“善男子，三十二业名菩提行。何等三十二？终不退失菩提之心；不贪声闻、辟支佛心；至心修行无有谄曲；凡所修行无有障碍；为众生行心无厌悔；虽行生死离贪恚心；于诸众生其心平等，悉能教化而调伏之；以四摄法而摄取之；为众得乐修大慈心；为苦众生修行大悲；如说而行精进坚固；终不欺诳一切众生；所修庄严为助菩提；不求一切世间之乐，心不贪著世间利养；不为身故造作众恶；不贪寿命，不见他过；其心调伏净三种戒；庄严修集相好之业；常念出家报往善业；常乐寂静多闻无厌；智慧能利自身他身；凡所说法无有食想；能舍一切不求果报；净于戒聚不生憍慢；终不自赞所有功德；为他人故勤修忍辱；为净土故勤行精进；为知方便求一切智；永断一切烦恼习气；为得神通护持正法；亲近善友善心思惟；远离魔业如法而住，得无生灭微妙智慧。善男子，若有不能行如是法，当知是人不能报恩，亦复不能知如来恩。
　　“善男子，有二种人必死不治，毕竟不能知恩报恩：一者、声闻，二者、缘觉。善男子，譬如有人坠堕深坑，是人不能自利利他；声闻、缘觉亦复如是，堕解脱坑，不能自利及以利他。”
　　尔时，无畏菩萨即脱己身所著上衣，以报宝女说法之恩。尔时，宝女不肯受之。无畏菩萨言：“我为法故，唯愿受之。”
　　“善男子，法离于贪，是故不应说法。而受法者无取，是故不应取供养物。法者无贪，是故不应贪供养物。法者无我及以我所，是故不应以我所物而为供养。法者清净，是故不应以不净物而为供养。法无身心，身心行者非供养也。法非心意识，心意识者非供养也。法无牵挽，有牵挽者非供养也。法非有无，是故有法非供养也。法非诸有，是故有想非供养也。法非觉观，有觉观者非供养也。法无增减，有增减者非供养也。法无高下，有高下者非供养也。法不可说、不可听闻、无有名字，舍一切声远离圣道，是故不可以衣供养。法无境界，非眼境界至意境界，无有屋宅，是故不应以衣供养。法者即是十二因缘，非常非断，是故不应以衣供养。法无障碍，不颠不倒，不可量度，无我、众生、士夫、寿命，不生不灭，不出无为，是故不应以衣供养。”
　　无畏菩萨言：“宝女，如来世尊亦受如是法之供养。”
　　“善男子，如来虽受法之供养，如法界性而不分别。”
　　“宝女，云何名为分别法界？”
　　“善男子，若言法异，法供养异，受施者异，施者亦异，是则名为分别法界。若不分别法及供养、受者、施者，是则不名分别法界。”
　　无畏菩萨言：“宝女，如其法界无分别者，云何说言分别法界不分别耶？”
　　宝女言：“善男子，法界之性虽无分别，而诸众生心颠倒故生于分别。善男子，如有器故，名为完破；若有作业有所取者，则名为破，名为分别。善男子，如器虽坏，器中虚空终不可坏，法界之性亦复如是。”
　　尔时，世尊赞宝女言：“善哉！善哉！若有人能成就是法，如是之人堪受三千大千世界人天供养。”
　　佛说是已，大众诸人各各脱身乌多罗僧奉上宝女。
　　尔时，不可说菩萨摩诃萨白佛言：“世尊，凡可说者即是世间，不可说者即是出世；可宣说者即是爱心，不可说者即是离爱；可宣说者是世间行，不可说者是出世行。世尊，出世之义无所造作，无所作者即无诤讼，无诤讼者即沙门法，沙门法者即出世法，出世法者即无罪过，无罪过者即是不取不生不灭，不生不灭即是出世，出世之法不可宣说不可显示。以是义故，一切诸法不可宣说。”
　　尔时，众中有一天子，名曰胜意，语不可说菩萨言：“善男子，若一切法不可说者，众生云何而得言说不可说言？”
　　“善男子，汝宁知响有言说不？”
　　胜意言：“善男子，响者皆从因缘而有。”
　　“善男子，是响之因，为定在内，为定在外？”
　　天子言：“善男子，如是因者，不定在内，不定在外。”
　　“天子，一切众生强作二想而有所说，诸法之性实不可说。”
　　天子言：“善男子，若不可说，云何如来宣说八万四千法聚，令诸声闻受持读诵？”
　　“天子，如来世尊实无所说，无所说者即是如来。天子，汝知何等为如来也？将不谓色受想行识是如来乎？将不说佛是去来现在，有为无为，阴、界、诸入三界所摄，是因、是果、是和合耶？或想、非想、亦想非想、非想非非想耶？”
　　“不也，善男子。”
　　“天子，若如是等非如来者，云何可说？若不可说，云何而言如来世尊演说八万四千法聚？是故八万四千法聚实不可说，声闻受者亦不可说，不可说者即是正义，义若无说即是真实。若可说者则为不定，若不可说则为可证。若可说者不可为证。何以故？以颠倒故。”
　　尔时，胜意天子白佛言：“世尊，是不可说菩萨所说，谁当信之？”
　　尔时，不可说菩萨以神通力，化作比丘作如是言：“我今深信是不可说菩萨所说。何以故？我如如来亦如法界，如来诸阴不可宣说，我阴亦尔不可宣说；如来界入不可宣说，我之界入亦不可说；如来菩提、我之菩提，亦尔等无差别。如来了知诸众生界，我亦了知诸众生界；如来转于无上法轮，我亦如是转于法轮；如来入于无上涅槃，我亦如是入于涅槃。”
　　天子言：“比丘，汝今将非魔所造耶？而说是言等于如来。”
　　比丘言：“天子，若有人言我异佛异，当知是人即魔弟子。若有说言以我平等观法平等，法平等故众生平等，众生平等如来平等，如是之人即真实知能过魔界。”
　　时，化比丘说是语时，五百比丘漏尽解脱，八千菩萨成就忍辱，即以香华供养比丘。
　　舍利弗言：“诸善男子，何故供养是化比丘？”
　　诸菩萨言：“大德，谁作是化？”
　　“诸善男子，汝今不知是不可说之所化乎？”
　　诸菩萨言：“大德，譬如如来复化如来，有人供养，为供养谁？”
　　“诸善男子，是人即是供养如来。”
　　“大德，若有供养是化比丘，即是供养不可说菩萨。”
　　舍利弗言：“善男子，是不可说菩萨摩诃萨，设何供养任供养之？”
　　“大德，若有智人无有声行，无字无色，无名无作，无所宣说，无自无他，无法非法，无净无秽，如是供养乃任供养。”
　　时，化比丘语舍利弗言：“大德，汝意将无谓我今者异于汝耶？”
　　舍利弗言：“不也，比丘。何以故？如来常说一切诸法皆悉如幻，如来如说，我亦如信。”
　　“大德，若有人能供养如来，即是供养化无异也。”
　　时，舍利弗语不可说菩萨言：“善男子，谁入是化今作是说？”
　　“大德，如镜中像，其谁在中而有像现？”
　　“善男子，无在中者，直以清净四大因缘故有像现。”
　　“大德，化亦如是，法性净故能作此说。”
　　“善男子，若尔者，一切众生何故不能如是宣说？”
　　“大德，镜之背后俱不离镜，像何不现？”
　　“善男子，镜背四大不清净故。”
　　“大德，众生亦尔，不能清净法界性故不能宣说。”
　　“善男子，汝先后语义不相应。何以故？汝常说言，一切法界性自清净，今云何说法界不净？”
　　“大德，若不尔者，汝云何因阿湿比丘得法眼净？”
　　“善男子，我但因其开导，除灭客烦恼故名法眼净，实无所得。善男子，若有人言我得虚空，是义不然。何以故？虚空之性常自清净。若常清净，云何可得？客云覆故众生不见，除客云故名之为见。法界之性亦复如是，是故我实不得法眼。善男子，汝今云何作如是等不相应说，言法界性或净不净？”
　　不可说菩萨言：“大德，汝之所说及我所说者，皆是诸佛如来境界，非是我等之所知见。”
　　舍利弗言：“善男子，若言是说是佛境界非我所知，云何复言法界之性无有分别？若有分别，当知法界则有无量。”
　　不可说言：“大德，法界性一实非无量。”
　　舍利弗言：“善男子，如其法界性是一者，云何说言是佛境界非我所知？若法界一，以何因缘一切众生不名如来？”
　　“大德，汝欲分别众生、如来有异相也？”
　　“善男子，如汝先说，我不欲令众生、如来有别异想。”
　　“大德，汝意定谓有无生耶？”
　　“善男子，有所谓法界。”
　　“大德，汝意复谓有邪正耶？”
　　“不也，善男子，邪正聚者即是颠倒。”
　　“大德，汝谓有法不生生耶？”
　　“不也，善男子，若是不生毕竟不生。”
　　“大德，汝意谓是不生之法有分别耶？”
　　“不也，善男子。”
　　“大德，如其不者，何故说言一切众生非如来耶？若如是者，谁是众生？谁是如来？”
　　“善男子，我以先解如是之义，为显智慧故作此问。善男子，若有不解汝意所说，是诸众生当堕地狱。何以故？以生诽谤故。”
　　不可说菩萨言：“大德，如是法者，无人能诽，无人能受。何以故？若有诽受，当知是人亦当获得如是等法。大德，如大力士，弱劣之人不能生疑；我法亦尔，若有不于无量佛边种善根者，终不能疑，不能受持。”
　　“善男子，如我解汝所说义者，有人信顺如是法语，胜无量劫行檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、世间般若波罗蜜。”
　　尔时，世尊赞舍利弗言：“善哉！善哉！如汝所说。若有信解如是语者，当知是人已于无量阿僧祇劫，修行如是六波罗蜜。若有不能信是语者，则不能得受佛记莂成阿耨多罗三藐三菩提。若能信者，则得受记成阿耨多罗三藐三菩提。舍利弗，我念往昔无量劫中修六波罗蜜，以不能信如是语故不得受记，不成阿耨多罗三藐三菩提；其后信已即得受记，成阿耨多罗三藐三菩提。是故当知，若有人能信解是语，即得受记成阿耨多罗三藐三菩提。”
　　不可说菩萨白佛言：“世尊，以何等分而得受记？若过去分得受记者，是义不然。何以故？是灭法故。若未来分得受记者，是亦不然。何以故？以未生故。若现在分得受记者，是亦不然。何以故？不可说故。若是三分无受记者，云何说言菩萨受记？”
　　佛言：“善男子，若有菩萨摩诃萨，信不可说，知不可说，说不可说，于不可说不生怖畏，知不可说及色二法无有差别；受、想、行、识、眼乃至意，佛法僧宝、生死、解脱、法界不可说亦复如是。是名菩萨得忍辱分，得无生分，得无出分，得无取分，得无污分，得无有分，得无作分；具足成就如是等分，于一切法不生二相、二心、二意、二分、二缘。若有菩萨能如是观，是名不去不来不住，以不住故故无所作，无所作故无所愿求，无愿求故不断不常。若无断常即是中道，中道即是十二因缘，十二因缘无作无求，以是义故名为甚深；无有作者，无有受者，以是义故复名甚深；不生而生，不出而出，以是义故复名甚深。譬如炽火从因缘生，无有作者，无有受者，是火灭已无有去处，无有来处；一切诸法亦复如是，无有作者，无有受者。善男子，若有菩萨能如是知，当知是人则得受记。”
　　尔时，世尊说是法时，八千菩萨得无生法忍；得是忍已，上升虚空七多罗树，合掌恭敬而说偈言：
　　“若能观是色阴分，　及不可说无二相，
　　是人即获平等智，　犹如先佛之所得。
　　若观受想行识阴，　亦复如是无有二，
　　能谛了知不可说，　即得受记如先佛。
　　若欲观察入界等，　及一切法无二相，
　　无声无字无有节，　是故诸法不可说。
　　不可说分三世分，　即是一分无差别，
　　实性真相悉平等，　如是观名义菩萨。
　　贪欲瞋恚及愚痴，　空无相愿悉平等，
　　生死涅槃无差别，　佛法僧宝亦无二。
　　一切法义不可说，　无有生灭如虚空，
　　无作无受如火性，　从缘而生非缘灭。
　　灭已不知去来处，　一切诸法亦如是，
　　诸法皆从因缘生，　因缘断故名为灭。
　　若法不生而不灭，　亦复不常而不断，
　　即是甚深十二缘，　更不从缘而出生。
　　本无有生而今生，　本无有出而今出，
　　无有造作无受者，　无有诸因及果报。
　　亦复非有而非无，　非有彼此二种相，
　　亦不在内非在外，　即是甚深十二缘。
　　是法本无而今有，　已有之法后还无，
　　若是有法三世摄，　当知性相如前说。
　　若是内法外中无，　外法之性内中无，
　　一切诸法亦如是，　是名第一真空义。
　　一切众生心本性，　清净无秽如虚空，
　　凡夫不知心性故，　说客烦恼之所染。
　　若诸烦恼能污心，　终不可净如垢秽，
　　诸客烦恼障覆故，　说言凡夫心不净。
　　如其心性本净者，　一切众生应解脱，
　　以客烦恼障覆故，　是故不得于解脱。
　　心不能生次第心，　心不能见次第心，
　　一切诸心从缘生，　是故次第心不断。
　　若能知见如是心，　犹如虚空及幻相，
　　是人即得心自在，　亦能了知次第心。
　　犹如幻师所作幻，　无量世业师亦尔，
　　如心众生亦复然，　若知即得心自在。
　　若有能得如是忍，　犹如幻法无因缘，
　　若知如是不生贪，　不由因缘得解脱。
　　一切众生诸心性，　如来摄为三世摄，
　　犹如幻物无真性，　众生之心亦复然。
　　心能了知诸众生，　众生亦能了于心，
　　心者非色不可见，　如心众生亦复然。
　　如众生性一切法，　无为之性不可说，
　　如来学得真法性，　是故名为无碍智。
　　一切凡夫不知见，　流转无量生死中，
　　无明所覆迷于实，　不知如尔及法界。
　　法界之性如虚空，　一切世间不能说，
　　如来修集大慈悲，　无字法中而演说。
　　犹如世间六种味，　各各不能自觉知，
　　众生虽说阴入界，　而不能了其性相。
　　众生智慧不生灭，　犹如虚空及以幻，
　　远离一切颠倒故，　是则名为净智慧。
　　如来觉了一切法，　无受无作如草木，
　　若能观察如是法，　是人即得无生忍。
　　若有无量诸菩萨，　获得如是忍辱者，
　　是人即为无量佛，　授其无上菩提记。
　　若能放舍内外物，　乃至不惜于身命，
　　能调一切诸众生，　是人即为佛授记。
　　若能清净诸众生，　既清净已不生慢，
　　说诸众生悉清净，　以是因缘得受记。
　　若知诸法念念灭，　为众生故修忍辱，
　　复能演说众生忍，　因是忍故得受记。
　　远离恶法勤精进，　为修善法不休息，
　　若能演说勤精进，　因精进故得受记。
　　一切诸法本性净，　平等无差如虚空，
　　若能演说是平等，　因三昧故得受记。
　　若能知法不可说，　说时不生于怖畏，
　　能以方便化众生，　因是智故得受记。”
　　尔时，魔王将四种兵——车兵、马兵、象兵、步兵，来至佛所。魔自化身作比丘像，语不可说菩萨言：“善男子，魔王波旬，今将四兵来至佛所，汝今欲设何等方便？”
　　不可说言：“彼若来者，我当令其发阿耨多罗三藐三菩提心。”
　　比丘言：“善男子，彼魔波旬都无善心，云何能令发菩提心？”
　　不可说言：“我当调伏令得善心，得善心已以是因缘，发阿耨多罗三藐三菩提心。云何调伏？我当往彼他化自在王其境界，彼当属我；既属我已，我当随意而调伏之。”
　　尔时，波旬闻是语已，心生忧怖，即欲退还而不能得，复作是念：“我于今者既不被缚，又不得解，亦复不能作神通力。”
　　时，魔即闻空中声曰：“是不可说神通之力。”
　　魔王波旬即时便前向不可说，礼拜忏悔而作是言：“我今舍离一切魔业。”
　　不可说言：“波旬，谁系缚汝？”
　　波旬答言：“善男子，我无系放而不能行。”
　　不可说言：“善男子，如汝今者，不系不放而不能行；一切众生亦复如是，无系无放而不能行。何以故？无明爱等颠倒系缚不得解脱。波旬，汝今若欲坏系缚者，应当速发阿耨多罗三藐三菩提心。”
　　波旬答言：“善男子，一切众生成就几法，能发无上菩提心耶？”
　　“波旬，众生成就十六种法，能发阿耨多罗三藐三菩提心。何等十六？所谓常修上心莹磨诸根，勤修诸善庄严功德，至心持戒不生悔厌，修集大悲怜愍众生，信佛世尊有大慈悲，为诸众生受行诸苦，能坏众生所有苦恼，调伏诸根具足正念，心无所畏不求诸有，乐求佛智不乐二乘，受乐无慢受苦无悔，恭敬智慧破坏憍慢，知恩报恩具足身力，护持正法不断三宝，是名十六。善男子，若有众生具如是法，当知是人能发阿耨多罗三藐三菩提心。”
　　波旬言：“善男子，众生若具如是等法，能发阿耨多罗三藐三菩提心者，我今实无如是等法，云何能发无上道心？”
　　不可说言：“波旬，譬如种树为华果实，初虽未有，当知其后必得不疑。众生若为向菩提心行，亦复如是，虽未现有，渐渐当得是十六法。”
　　波旬言：“善哉！善哉！善男子，如汝所说。”
　　说是法时，天与人众三万二千，发阿耨多罗三藐三菩提心。
　　波旬言：“善男子，云何名为向菩提心行？”
　　“善男子，有三十二法，向菩提心而得增长。何等三十二？一者、至心；二者、定心；三者、净心；四者、欲心；五者、不放逸心；六者、修集善法；七者、庄严趣向无上菩提；八者、能以四摄摄取众生；九者、乐行方便；十者、调伏众生；十一者、能熟众生；十二者、能知因缘；十三者、勤行精进；十四者、亲近善友；十五者、具足信心；十六者、具足信心故便生欢喜；十七者、供养恭敬师长和尚有德之人；十八者、能瞻病苦；十九者、能善思惟；二十者、如法而住；二十一者、为护法故不惜身命；二十二者、成就总持；二十三者、具足念心；二十四者、能说深法；二十五者、具足智慧；二十六者、具足诸力；二十七者、愿于菩提；二十八者、不舍众生；二十九者、修集慈悲喜舍之心；三十者、游于生死心不生悔；三十一者、为受身故庄严福德，为发净愿庄严智慧；三十二者、知一切法不可宣说。是名三十二。菩萨若能增长是法，必得阿耨多罗三藐三菩提。善男子，譬如秋夜，初月增长亦明亦净；众生未发菩提之心，具足如是三十二法，亦复如是。善男子，菩萨若能具足如是三十二法得妙色相，常为天人之所供养，能舍一切不求果报，发大誓愿净于三世，持戒完净不漏不破，修于忍辱得从闻善，无生法忍庄严善法，身心寂静不贪善根，终不修集爱味诸禅，亦不修习缘众生慈，唯修法缘无缘之慈，修集大悲作他所作，知恩报恩不舍众生，乐听正法如闻而说，演说法时无有食想，能调自他离贪恚心，以四摄法摄取众生，修行福智二种庄严，毗婆舍那及舍摩他，具足念心净诸威仪，成就获得四无碍智，身口意业从于智慧，其心坚固无有退转，常能利益一切众生。波旬，为诸众生入佛法故，示有文字音声演说，第一义中都无如是文字声说，是则名为一切法性，一切法性性不可说。”
　　波旬言：“善男子，若一切法不可说者，菩萨云何发大誓愿向于菩提？”
　　不可说言：“波旬，譬如虚空其性无边，是中宁可作井池不？”
　　“不也，善男子。”
　　“波旬，若一切法性无不可说者，终不可证，不可宣说。”
　　波旬言：“云何名为发菩提心？”
　　不可说言：“了知贪性则名发心，若复了知瞋痴悭妒，阴、入、诸界，无明、行、识、名色、六入，乃至生老病死大苦，是名发心。”
　　波旬言：“一切诸法有何等性？”
　　“波旬，一切诸法无出是性。”
　　波旬言：“云何无出？”
　　“夫无出者即无魔迹，魔迹即是我及我所，离我我所是名无出。觉观因缘行想聚取，说想非想、生灭善恶、有漏无漏、有为无为、世及出世即是魔迹。若无如是，即是无出。”
　　说是法时，八千菩萨得无生忍。虚空之中出如是声：“善哉！善哉！波旬，说是法时八千菩萨得无生忍。”
　　波旬言：“善男子，菩萨具足何等法故得无生忍？”
　　空中声曰：“修集具足六波罗蜜得无生忍。”
　　尔时，不可说菩萨白佛言：“世尊，唯愿如来，为诸菩萨说不可说。”
　　佛言：“善男子，若有菩萨行檀波罗蜜时，观身如幻，观受如梦，观于菩提犹如虚空，行施之时不见一法，是名檀波罗蜜不可宣说。
　　“若有菩萨观戒、戒地，毁戒及地，观诸众生无有我性，观于法性，是名持戒不毁破戒；具足戒已不发三眼：一、持戒眼，二、破戒眼，三、菩萨眼。虽复持戒不求一法，不见菩提去来现在，是名尸波罗蜜不可宣说。
　　“善男子，若有菩萨观诸众生，不生不出而修于忍，观于菩提、众生、诸法皆悉空寂，众生空中无瞋喜心，亦复不觉一法怨相而修于忍，亦复不觉远离一法而修于忍，是名羼提波罗蜜不可宣说。
　　“善男子，若有菩萨勤行精进，都不见有身口意等一法是生、一法是灭，而修精进不坏法界；为度众生而修庄严，于空无我不生错乱，为欲具足一切佛法而行庄严；闻说佛法即是无法，于是事中不生恐怖；清净庄严如来世界，虽复庄严观之如空，亦不庄严转于法轮。何以故？一切法性不可说故。是名毗梨耶波罗蜜不可宣说。
　　“善男子，若有菩萨修禅波罗蜜，修已不见过去心性，净本性已不见住处，亦复不见贪恚痴心、上中下心及无贪恚，愚痴、慧心亦不分别。何以故？如贪恚痴性，无贪恚痴亦复如是。如是观已亦入禅定，亦不能作平等平等，亦不能以不平等法而作平等，亦能了知阴界诸入、善恶、净秽、有漏无漏、世间出世间、生死涅槃对治等法。是名禅波罗蜜不可宣说。
　　“善男子，云何名为不可宣说般若波罗蜜？若无慧行，无我、我所、众生、寿命、士夫，常断、有无等见，欲界、色界及无色界，是名无行。无有诤讼，无去无来，是则名为随于慧行。离无明闇及恶邪见，观如是法即真实观。善男子，火灾起时一切烧尽，无有因缘唯除虚空。菩萨行是不可宣说般若波罗蜜时，亦复如是无有因缘，见一切法本性尽灭，以方便故为诸众生宣说涅槃；亦知众生无有名字，以方便故宣说名字；以慧力故知过去、未来说于出灭；虽复了知无有身心，以方便故说于身心；虽知诸法不可宣说，为众生故方便而说；虽知无施及以受者，以方便故说施说受；虽知诸法本性清净，以方便故说有禁戒；虽知诸法本无瞋性，以方便故修集忍辱；虽知无修无有远离，以方便故勤修精进；虽知诸法本性寂静，以方便故修行禅定；虽知无有生死涅槃，以方便故修集智慧；虽知诸法本性自灭，以方便故说于涅槃即是般若。夫般若者，无声名字，不可宣说，不可见闻，无心无识，不取不舍，非我我所，非有处所、形质、规矩，不高不下，非色非见，非对非作，非觉非想，无有住处，非去来现在，非色声香味触法意，非明非闇非是虚空，非内非外，非作非有，非肥非瘦，非增非减，本性清净，非贪恚痴，亦非狂乱，无有边际，不可称量，是名般若波罗蜜不可宣说。”
　　说是法时，魔王波旬于系得脱，心生欢喜即作是言：“如我今闻不可说法而得解脱，若有善男子、善女人闻是法者，亦当如我于颠倒中而得解脱，一切众魔不得其便。”
　　尔时，会中万二千众生发阿耨多罗三藐三菩提心。
　　是时，阿难白佛言：“世尊，如是正法，名字何等？云何奉持？”
　　佛告阿难：“是经名为《方等大集》，亦复名为《不可说法》，亦复名《入一切佛法断一切佛所有名字》。若有人能顶戴受持如是等法，即能获得阿耨多罗三藐三菩提。”
　　尔时，空中多设伎乐香华，供养不可说菩萨。是时，三千大千世界六种震动。
大方等大集经卷第十九宝幢分初魔苦品第一
　　尔时，世尊故在欲、色二界中间大宝坊中，与诸眷属围绕说法，告大众言：“我昔初得阿耨多罗三藐三菩提时，住王舍城迦兰陀长者竹林。尔时，城中有二智人，一名优波提舍，二名拘律陀，具足成就十八种术，五百弟子常相随逐。是时，二人各相谓言：‘若有先得甘露味者，要当相惠。’时，有比丘名曰马星，于其晨朝从禅定起，入王舍城次第乞食，优波提舍中路遥见马星比丘，即作是念：‘我久住是王舍城中，初未曾见若人沙门、婆罗门等威仪庠序，如此人者。我当往问，所事何师？从谁受法？’
　　“时，优波提舍即往趣彼马星比丘，作如是言：‘比丘，汝师是谁？从谁受法？’马星答言：‘善男子，有释迦牟尼如来大士，胜诸出家无上之尊，已度生死获得解脱，能度一切无量众生，名之为佛，能悟众生，善作诸行能干苦河，具足成就如是等法，即是我师，我从受法。’优波提舍言：‘汝师常说何等法义？’‘善男子，汝今谛听！我当为汝分别解说：法从缘生，通达是因，因缘灭故，即是寂静；世间即苦，苦因名集，若修八正，世间集灭；若无苦集，我师说言，名为涅槃。善男子，我师唯说如是等法。’优波提舍闻是语已，得法眼净，名须陀洹，即说偈言：
　　“‘我闻比丘说四谛，　即得过于三恶道，
　　　昔来未闻今得闻，　昔所未得今已得。
　　　我今已过三恶趣，　真实了知道非道，
　　　我今诚心归依佛，　以能宣说是法故。’
　　“说是偈已，复语比丘：‘如是世尊今住何处？’马星答言：‘世尊今在王舍大城迦兰陀长者竹林之中，与迦叶等千比丘俱，菩萨十千，汝可往彼。’优波提舍言：‘比丘，我今先当还问同学及我徒众。’时，优波提舍敬意礼拜马星比丘，右绕三匝还所住处。拘律陀梵志遥见优波提舍，即便问言：‘优波提舍，汝今诸根清净悦豫颜色光泽，将非获得甘露味耶？’‘善男子，我已得矣。谛听！谛听！当为汝说：法从缘生，通达是因，因缘灭故，即是寂静；世间即苦，苦因名集，若修八正，世间集灭；若无苦集，我师说言，名为涅槃。’拘律陀言：‘善男子，如是之言能尽诸苦，即是梵行，能断邪见一切因缘，亦说一切有为皆空。善男子，唯愿更说。’优波提舍复如本说，说已即得须陀洹果。拘律陀言：‘如是之言，能过四流度于生死，通达五阴永灭烦恼，是甘露味我今已得，不宜住此。善男子，如是师者住在何处？’优波提舍言：‘我闻住在王舍大城迦兰陀竹林。’
　　“尔时，优波提舍及拘律陀，告诸弟子：‘此间今有释迦如来，我已咨受其所说法。汝等今者欲何所趣？’尔时，魔王告诸天众：‘鸯伽摩伽陀国有二大人智慧最胜，一名优波提舍，二名拘律陀，今欲为彼瞿昙弟子。若此二人从彼瞿昙沙门受法，我境则空。我今欲往转彼二人出家之心。’尔时，魔王即化其身作马星像，至优波提舍拘律陀所，而作是言：‘善男子，我先所说试汝智耳！汝既无答，释迦如来真实不作如是之言。如来常说，无善业果，无恶业果，若能亲近五欲乐者，是人即得甘露法味。又言无有今世后世，是故无业，若无业者谁作谁受？既无种子，云何得果？释迦如来唯作是说。’尔时，优波提舍与拘律陀，各相谓言：‘如是语者即是魔说，非如来语，又非马星比丘所说。’魔知是已即便灭去。
　　“尔时，二人复告弟子：‘摩纳，汝常谛观生老病死，世无免者。我今已能永灭诸苦，汝等今日欲何志求？’尔时，魔王复更化作马星形像，而作是言：‘谁能破坏生老病死？譬如有人说言：“我能坏彼虚空。”无有是处。若言能坏生老病死，亦复如是。’时，拘律陀语魔王言：‘我欲通达清净之法远离诸苦！一切出家皆悉无有解脱如是烦恼苦者，是故我今欲诣如来。魔王如野狐鸣，而云师子吼。色虽相似，实非师子。魔王汝今虽作比丘形像，汝之所说非比丘说。夫比丘者破诸烦恼，破烦恼语即是清净，言无善恶非比丘语。’时，虚空中一切诸天，各各赞言：‘善哉！善哉！善男子，一切出家佛道最胜，夫佛道者即是涅槃。汝今不受魔之所说，善哉！善哉！’尔时，魔王受大苦恼即便隐灭。
　　“时，诸弟子白二师言：‘如师今受瞿昙沙门无上正法，我等亦尔，当往启受。’时，二大师与五百弟子前后围绕，往迦兰陀长者竹林。尔时，魔王复于其路化作大坑深百由旬，欲令诸人不得诣佛。如来知已即以神通，令彼二人所见平坦无有坑崄。魔复于前化作大山高广千里，如来神力令其不见。时，魔复遣百千师子遮其道路。时，诸师子见优波提舍及拘律陀五百弟子，善心即生默然潜伏。诸人即得前至佛所，到已头面礼敬佛足，却住一面而白佛言：‘世尊，唯愿如来听我出家，我欲修佛清净梵行。’佛言：‘善来！诸善男子，恣意修集清净梵行。’作是言已，具比丘戒。尔时，魔王见是二人得出家已，即便化作自在天像，向于佛所而说偈言：
　　“‘世间若有智慧人，　具足成就世方术，
　　　悉来礼敬供养我，　我亦为彼说净道。
　　　瞿昙若欲度生死，　今当诚心见归依，
　　　我今所说清净道，　如先佛说无有异。’
　　“我时以偈答魔王言：
　　“‘我真实知八正道，　能永远离破诸苦，
　　　汝等真实不能知，　无以狐身师子吼。’
　　“尔时，魔王隐自在天像，复现梵像而说偈言：
　　“‘真实远离诸烦恼，　能过三千大千界，
　　　莫为众生受诸苦，　应当默然受禅乐。
　　　世间乃至无一人，　堪任盛受甘露味，
　　　我今怜愍故告汝，　应当速入于涅槃。’
　　“我时以偈复答魔言：
　　“‘我见世间多众生，　能度生死大崄河，
　　　如是上中下品类，　先得度已我乃灭。’
　　“尔时，魔王受大忧恼，入于苦宅还其所止。其诸眷属各作是言：‘我王何故受是大苦？’虽作是语无能知者。时魔婇女其数五百，身佩璎珞庄严饰好，为魔波旬作诸伎乐，歌舞嬉戏以相娱乐。波旬以手而遮止之，婇女于是默然而住。从二至七，魔亦如是遮止至七。时，有一女名曰电光，语波旬言：‘大王何故如是愁恼？如失天位，火灾起耶？将无有怨不能坏乎？’波旬答言：‘我有大怨谓释种子！是大恶人成就幻术，若不治者我界则空。’诸婇女言：‘彼释种子，以何庄严？有何道力？谁为伴党，能空王界？’魔王答言：‘彼人以戒、施、忍庄严，无常、苦、空以为器甲。若坏众生诸有受生，我莫能知其所住处。具足无上大神通力，大慈大悲而为伴党，能度一切三有众生，是故能令我界空虚。’时诸婇女闻佛功德，赍持香华及诸伎乐，来至佛所尽心供养。是大众中唯佛见之，其余众生悉无睹者。
　　“尔时，大众咸有疑心，即白佛言：‘世尊，如是香华伎乐供养，将非舍利弗、目揵连等力所作耶？’佛言：‘不也。此是波旬五百婇女供养之具，魔王不久当来至此。’时诸婇女闻佛语已，心生欢喜，即得不失菩提之心。尔时，婇女长跪合掌，而说偈言：
　　“‘如来永断诸烦恼，　能施众生净法眼，
　　　令众生度生死河，　是故至心赞叹礼。
　　　一切人天赞供养，　具足无量无边智，
　　　愿佛为我开方便，　令我得解于女身。
　　　世尊修大空三昧，　了了通达第一谛，
　　　具足法宝大商主，　愿坏魔力调我等。’
　　“尔时，婇女说偈赞已，即还魔所而说偈言：
　　“‘王之自在非常我，　亦未离生老病死，
　　　众苦烦恼绕王身，　常行痴闇处恶道。
　　　若欲度生老死河，　当生信心诣如来，
　　　我今欲还至佛所，　咨受甘露断诸味。’
　　“尔时，波旬生大恶心，欲以五系系诸婇女，佛神力故而不能系。时诸婇女即还佛所，波旬眼见不能遮止，复于空中作毗岚风，欲令诸女处处散灭不见于佛，以佛力故不能令坏。尔时，魔王啼哭懊恼，以大音声告其妻子：‘我今丧失大神通力！有一毒树今出于世，为诸众生说于断灭，成就大幻有巧方便。’魔诸眷属闻是语已，悉来聚集至魔王所：‘大王何故生大愁苦？既无退相，又无火灾，欲界之中亦无怨敌。’魔王言子：‘汝今不见，世有一人坐菩提树，坏四兵聚犹如猛火焚烧干草。世间所有一切智人，今已归属如此，即是我之怨敌。汝今不见五百婇女，舍我而去归依彼耶？汝等若不治彼释子，如此三千大千世界，不久当空。汝等各当牢自庄严，咸共尽力除彼释子。’魔子言曰：‘善哉！大王，我当庄严尽其神力。若我能除，善哉快矣！如其不能，复当归依。’魔王复曰：‘恶人汝今云何发如是言？’‘大王，瞿昙沙门往独一己坐菩提树犹难沮坏，况今眷属无量殷多而可除灭？’魔王言：‘爱子若能杀彼瞿昙沙门，甚善！甚善！如其不能，自守土境。’
　　“尔时，四兵其数无量，满阎浮提高八十由延，放大恶风，降注大雨，手拍须弥动四天下，出大恶声如大龙王、夜叉、诸鬼，振动一切河池泉源。一切龙、鬼、人、天之等，咸皆怖畏心惊毛竖。时，彼魔众于须弥山取一大石，欲令覆盖王舍大城迦兰陀林诸善男子。我于尔时即入破魔力势三昧，魔子尔时所雨刀槊箭石火毒，以我力故，皆悉变为忧钵罗华、钵头摩华、拘勿头华、分陀利华堕王舍城，复雨种种微妙好香，变是恶声作如来声、法声、僧声、神通之声、波罗蜜声、不退转声、菩萨之声、破四魔声、涅槃音声，坏其恶风令无遗余。其土所有一切草木，悉皆变为微妙七宝。我身尔时高至初禅，三十二相、八十种好，放大光明悉照三千大千世界。其中所有一切天人，诸龙、夜叉、阿修罗、迦楼罗、紧那罗、摩睺罗伽、人非人等，地狱、畜生、饿鬼等类，皆见我身。无量诸天大设供养，华香幡盖伎乐之属。三恶众生称南无佛，即得解脱受人天身。尔时，魔众见佛示现如是神力皆生信心，生信心已即说偈言：
　　“‘我今归依于如来，　净身口意无上智，
　　　能示魔界八正道，　施闇众生大光明。
　　　具足大力无能胜，　等视一切如子想，
　　　其心平等如虚空，　故我稽首大商主。
　　　烦恼不污修慈悲，　获得吉祥示因果，
　　　能施众生真解脱，　是故我今稽首礼。
　　　大慈大悲天中天，　最胜无上之世尊，
　　　说一切法如水月，　我今敬礼大幻师。
　　　众生遇重烦恼病，　是故归依大医王，
　　　三恶众生贫七财，　今当归依离诸漏。
　　　唯愿哀愍听我忏，　于佛所生诸恶心，
　　　佛是众生慈父母，　我今弃舍诸魔业。
　　　我能请召诸众生，　为其发起菩提心，
　　　愿为我说无上道，　具足何等得菩提？
　　　我今献奉妙香华，　为众生故供养佛，
　　　亲近善友善思惟，　至心听受如法住。’
　　“尔时，五百婇女及魔眷属，以妙香华、幡盖、伎乐，供养于我。此供养具，遍至无量恒河沙等诸佛世界，一时供养无量诸佛。一切魔众悉皆睹见一切诸佛形色、修短、方圆之相，等无有异；唯师子座、世界、树林、所居舍宅，差别不同。魔众见已各心欢喜，坐于佛边至心听法，听受法己还波旬所，启白魔言：‘我等往至彼瞿昙所，尽其神力乃至不能令一毛动。大王当知，我今已属瞿昙沙门。’尔时，波旬心恶生瞋，即作是念：‘我当云何杀彼释子除灭此怨？’尔时，波旬及其眷属，心生忧恼，入于苦宅。宝幢分中往古品第二
　　“尔时，魔众复还我所，而白我言：‘世尊，我欲大乘念于大乘，欲具神通大慈大悲。世尊，菩萨摩诃萨具足几法不近恶友，速得成就阿耨多罗三藐三菩提？’‘善男子，菩萨摩诃萨具足四法不近恶友，速得成就阿耨多罗三藐三菩提。何等为四？一者、若有菩萨不贪诸法、不舍诸法，不受诸法、不觉诸法，亦无有我及以我所想，行于布施不求果报，不生贪著不舍不取，亦无觉知我我所想，乃至般若亦复如是。二者、若有菩萨不见众生、寿命、士夫，亦复不舍于众生界，不贪不取，亦无觉知我我所想。三者、若有菩萨不见色、声、香、味、触、法，不舍色、声、香、味、触、法，不舍不取，亦无觉知我我所想。四者、若有菩萨能深观察如是等法，于佛正智不生觉观。何以故？断一切行，断一切智，名为佛智。无有无乘，无声无想无字，无有无量，无生无出无灭，无想无碍无障，无见寂静，无我无命无名，无明无闇，无处无界，无根无翅，无有思惟，无食无贪，无净无垢，无尘无节，无边无数，无行无受，无业无宅，无取无作，无可显示，无念念灭，即是佛智。犹如虚空，如空无觉不可宣说，无有染著，无有觉知。善男子，菩萨具足如是等法，不亲恶友，速得成就阿耨多罗三藐三菩提。
　　“善男子，若有能求如是智慧，当知是人能观二法，所谓眼、色乃至意、法。复有二法，生死、涅槃。复有二法，一生二有。复有二法，一常二断。复有二法，众生、寿命。复有二法，一此二彼。复有二法，一内二外。诸善男子，若有欲求如是佛智，离是二法，观异法者，当知是人则不能得。善男子，譬如有人求火取水，求水取火，求食取石，求华取铁，求香取尸，求衣取木，求于涂香而取虚空。求佛智者，若离是二更观异法，亦复如是。”
　　是时，宝坊大会之中，有一菩萨名曰地意，闻是语已白佛言：“世尊，不可说义可觉知不？若不可觉，云何得名一切智耶？”
　　“善男子，不可说智即一切智。善男子，我今问汝，随汝意答。于意云何？我得如来一切智时，有所得不？”
　　地意菩萨即便思惟：“我若说有即是常见，如其说无即是断见。我等当远离如是二边，说于中道。”思惟是已，白佛言：“世尊，如是义者亦有亦无。世尊，若不出灭，无数无量，非明非闇，即是佛智。”
　　电意菩萨言：“世尊，若无去来，即是佛智。”
　　善见菩萨言：“世尊，无得无离，无证无修，即是佛智。”
　　无尽意菩萨言：“世尊，若法不为三世所摄，不堕三界，非是三结、三智、三乘、阴入界等，无有增减，即是佛智。”
　　金刚意菩萨言：“世尊，若不分别凡法、圣法，学无学法，声闻、缘觉及以佛法，即是佛智。”
　　坚意菩萨言：“世尊，如法无转，即是佛智。”
　　宝手菩萨言：“世尊，若观诸法生坏之相，观已通达知无得失，即是佛智。”
　　善觉意菩萨言：“世尊，三界众生，从意观意亦不觉意，即是佛智。”
　　分别怨亲菩萨言：“世尊，若有人能不乐烦恼，不厌烦恼，不爱不瞋，不舍不求，不施不念，即是佛智。”
　　莲华子菩萨言：“世尊，不乐罪福得深法忍，不觉不知我及我所。若不觉知我我所者，即是佛智。”
　　月光童子菩萨言：“世尊，若能观察一切诸法，犹如水月，亦不见法有增有减，即是佛智。”
　　无边意童子菩萨言：“世尊，若于诸法不见明闇，于一切心不见生灭，即是佛智。”
　　弥勒菩萨言：“世尊，若能观察四种梵行及不善行平等无二，即是佛智。”
　　无尽意菩萨言：“世尊，若观三世、六波罗蜜二相无差，即是佛智。”
　　文殊师利童子菩萨言：“世尊，若于诸法心无贪瞋，亦观诸法甚深境界，亦不了知非不了知，亦不观法有增有减，不观智慧及以无明，即是佛智。”
　　尔时，众中有一菩萨，名曰乐欲，语文殊师利言：“善男子，如来世尊以何因缘，说如是等甚深之义？”
　　文殊师利言：“善男子，为令众生远离邪见得正见故，得正见已不生染著，无有悭吝，不近恶友，正命自活，不著三结，怜愍众生，不著三宝，不诳一切，于诸众生不舍不著，不著财物，不著三界，众生怖畏能为救护，能坏恶道开示正路，不著忍辱离一切想，灭一切垢，除一切闇，不求果报。善男子，以是因缘求一切智，得是智已，于声字句不生觉观，佛语邪语、佛行余行、佛法余法，阴、界、诸入，功德庄严、智慧庄严，十波罗蜜、三解脱门，业之与果，世智佛智，于如是法不生分别，是故如来说如是等甚深之义。”
　　乐欲菩萨言：“善哉！善哉！文殊师利，实如所言，甚深义者即是佛智。何以故？无所觉故。若无所觉故不可说，不可说者即是佛智。若有能知是不可说，当知是人即得佛智。”
　　佛言：“善哉！善哉！善男子，善能分别宣说佛智。何以故？不著诸法，不生不灭，即是佛智。善男子，不著诸法，即不出边，不破坏边，无明、涅槃真无出边，虚空涅槃、一切诸法、一切众生不可说边，是虚空边、无挂碍边、无有物边、无有阴边、三行空边，法阴、业阴、果非果阴、聚阴无物无物边、虚空边，一切诸法不可说边。菩萨摩诃萨若能具足如是等边，即得佛智。”
　　说是佛智不可说时，一切魔众得无生法忍，舍于粗身获得细身、随心意身、法化之身。复有二万八千众生，于诸法中得无生忍。九万二千菩萨，得无量陀罗尼。一切众魔以妙香华伎乐，供养赞诵如来，作如是言：“世尊，善知识者，即是一切善法根本。我今遇佛善知识故，得大利益。”
　　佛告：“善男子，汝当至心观于诸业。”
　　尔时，世尊即为众会说过去业：“善男子，过去无量阿僧祇劫，劫名电持。时世众生寿命满足六万八千，世界名曰妙香光明。是中有佛，号香功德如来、应、正遍知、明行足、善逝、世间解、无上士、调御丈夫、天人师、佛世尊。尔时，彼世具足五滓，有转轮王名曰华目，王四天下，与诸眷属、大臣、人民至于佛所，以妙香华、幡盖、伎乐，供养于佛及比丘僧，敬意礼拜，右绕三匝，以偈赞佛：
　　“‘佛为人天所赞叹，　远离诸恶乐寂静，
　　　具足七财破贫穷，　云何令众得深智？
　　　修集三种解脱门，　已得离生老病死，
　　　能度三恶道诸生，　云何令众过魔业？’”
　　“佛言：‘大王，具足三法得甚深智。何等为三？一者、至心缘念一切众生；二者、修集大悲破众生苦；三者、见一切法无有众生、寿命、士夫，不生分别。又有三法能过魔业：一者、于诸众生不生恶心；二者、修行施时，不观福田及非福田；三者、观一切法平等无二犹如虚空，不生不灭，无行无物，无有相貌，不可宣说。菩萨具足如是等法，得甚深智能过魔业。’
　　“尔时，圣王有一夫人，名曰善见，与八万四千诸婇女俱共供养佛，既供养已，即说偈言：
　　“‘大千世界无胜者，　常乐寂静修子想，
　　　善行远离诸尘垢，　云何令我离女身？
　　　已得远离一切怨，　真实见生老病死，
　　　唯愿为我演说道，　令我具足男子身。
　　　离诸有得无上有，　能施欢喜增善法，
　　　具足十力四无畏，　云何令我离女身？
　　　摧灭四魔修四梵，　实语具足巧方便，
　　　三十二相八十好，　云何令我离女身？’
　　“佛言：‘善女人，有巧方便，得离女身，能坏女业，乃至得阿耨多罗三藐三菩提，终不复受女人之身，除其誓愿巧方便者，所谓宝幢陀罗尼门。若有能修是陀罗尼，得离女身，净身口意，远离三障。若有闻是陀罗尼名，即离女身受男子身，得具足身微妙智慧，净身口意，乐于善行，具足多闻，远离恶业及受苦报，能灭五逆无间重罪。何以故？如是宝幢陀罗尼者，即是过去无量诸佛之所演说，为破恶业增长善法故；十方现在无量诸佛亦共说之，为破恶业增善法故；未来之世十方诸佛亦共说之，为破恶业增善法故。我今现在亦复宣说如是宝幢陀罗尼门，十方现在无量诸佛悉共赞叹是陀罗尼。善女人，若刹利王所领国土，若有如是陀罗尼名，赞叹受持，读诵书写，其王则为十方现在诸佛世尊护念赞叹，乃至阿迦尼吒诸天亦复护念而赞叹之。是王行住坐卧之处，亦有无量天、龙、夜叉悉共护念，令其国土和安无诤，无有疫病，兵革不起，无恶风雨，不寒不热，谷米丰熟。诸恶鬼神及恶禽兽，悉怀喜心不生恶想。随是经典所住国土，其土若有恶星、不祥恶想恶病，皆悉除灭。若刹利王兴兵攻伐，专念是经，能伏强敌令已得胜，二王俱念，则二兵和同不相侵害。若有国土城邑村落人，若畜生有疫病者，当写是持安著幢头，其土不祥疾疫悉皆除灭。若有法师持戒精进，月十五日净自洗浴，以妙香华供养三宝，升师子座赞陀罗尼，是人能护所住国土，所有恶相寻即消灭，亦能调伏教化众生，得阿耨多罗三藐三菩提。善女人，若有人能读诵此经乃至一偈，如是之人终不复更受女人身，亦得不退菩提之心。’
　　“尔时，香功德佛说是陀罗尼已，足指按地，即时大地六种震动，乃至十方亦复如是。其中所有天、龙、夜叉，以佛如来功德力故心生欢喜，亦见亦闻说陀罗尼。尔时，如来说宝幢陀罗尼曰：
　　“‘南无婆伽婆帝树帝三藐　伽陀婆娑失利头多陀伽多也　那摩舍迦牟那头　多他伽多也　哆陀伽多也　哆陀也　他阇落翅　阇落翅目翅　阇隶　阇罗阇怜泥　阇罗跋赖帝　阇醯隶波罗　富娄沙　三摩奢　阿摩弥　沉摩弥　摩诃弥　阇摩弥　婆罗弥　婆婆毗　婆婆毗　婆婆毗　婆阇毗　婆罗诃　婆隶蓰　阇诃弥　婆罗诃　婆隶蓰　阿罗阇醯　阇斗目呿　婆沛罗　婆沛罗私陀　跋赖坻　檀帝隶　檀帝罗　檀帝隶　修隶毗诃伽　旃陀毗　诃伽　旃陀毗诃伽　斫啾　树提沙毗呵伽　萨婆叉裔　帝多凡修罗毗诃加阇罗阇罗迦奢弥隶呵　奢弥隶呵　奢弥隶呵　奢弥隶呵　奢弥隶呵　奢弥隶呵　毗婆车　陀羯　摩豆宁　豆宁　豆宁　温摩　渥毗婆车提　阇那吃栗多　阿讷婆陀隶　奴鸯崛隶　多崛隶毗婆崛隶究罗呵　因陀婆隶　婆诃那毗婆车陀羯婆　遮婆坻　遮婆坻　遮婆坻　呵暮阿陀舍尼　婆隶跋坻　婆师久摩羯摩树坻　羯阇醯　阇醯树坻　腻迦毗罗娑　毗罗娑　毗罗娑　毗罗娑　毗赖阇　毗赖阇　劫婆摩诃劫婆　醯利嘻隶　嘻隶阿那婆坻　昙摩檀那阇那　阿婆罗弥隶絁　阿罗军陀　波食毗婆坻那帝隶婆凡　羯摩叉帝婆罗咄颇婆　富娄沙多凡　阿三摩　三摩　三摩　毗坻若多陀　阿竭陀　莎诃’
　　“尔时，世尊即为大众说陀罗尼，五百婇女闻已即得男子之身，复有无量人天诸女亦受男子身，及得不退菩提之心，永断一切决定女业。善男子，尔时夫人闻是持已，所将八万四千女人亦转女身得男子身，复有无量人天妇女亦转女身得男子身。尔时，圣王以四天下委付千子，与无量人出家修道。
　　“尔时，复有无量诸天各作是念：‘转轮圣王以何因缘舍国出家？’复相谓言：‘此界如来演说妙法，以法力故女转为男。有人出家能施袈裟，为诸白衣说人天乐，坏三恶苦灭一切有，摧诸魔业令魔受苦，魔既受苦不乐听法。大幻师者，谓香功德沙门是也。’复有说言：‘当知沙门即是魔也。何以故？能转女身得男子身。’时，有大臣名曰善行，作如是言：‘我诸妇女悉为男子。汝等无量妻妾诸女，亦舍本形受男子身，剃除须发，被著袈裟，咸皆归向属彼沙门。唯我一己独住不往，我等当舍是国土去，永不见闻是大恶人。’尔时，诸人闻是语已，唱言：‘善哉！我今若欲不见不闻，远离恶沙门者，当入深山。’尔时，诸人既入山已，舍家修集婆罗门法，作如是言：‘无有解脱，无善恶果。此世今有一沙门出，宣说断见，说于魔业欺诳众生，是大幻师。若人往见听其所说，亲近礼拜，供养恭敬，心即狂乱无所晓知，剃除须发，被著袈裟，舍家所有受乞食制，住于冢间受一食法，于生死中生厌离想，不乐受于五欲之乐及诸香华璎珞伎乐，不乐宣说世间之事，具足如是诸不善法。说斯断见行于魔业，是诸众生之大怨仇，教化无量无边众生，令生断见。若不见闻，得大利益。’
　　“时，华目比丘闻无量人生大邪见，即作是念：‘我若不能调伏如是邪见众生，云何当得阿耨多罗三藐三菩提？’时，华目比丘即便往请香功德佛，与无量比丘僧，周遍国土城邑聚落处处说法，所谓远离恶法，修进善法，或说大乘，或缘觉乘及声闻乘，或沙门果，或比丘戒，或优婆塞戒，或说三归，或复演说转女身法，或说宝幢陀罗尼门，或说十善。说是法时，破除无量众生疑网，生于善心，发于阿耨多罗三藐三菩提心，令无量众生来至佛所。唯除一人，善行大臣向彼华目，发恶誓愿：‘汝若未来成无上道，我当于汝成佛国土而作恶魔，诣菩提树作大恐怖。若成佛已，当坏汝法。若我于汝生信心者，汝便当与我受记莂。’
　　“诸善男子，尔时比丘，即我身是；夫人善见，即弥勒是；善行大臣，魔波旬是。波旬，汝于尔时发是誓愿，若于我所生信心者，当与受记。是故我今称汝本愿，与受阿耨多罗三藐三菩提记。波旬，汝于往昔香功德所，礼拜供养，以是善根，我今与汝授菩提记。”
　　说是法时，五百婇女得男子身，无量众生以三乘法而得调伏。
大方等大集经卷第二十宝幢分中魔调伏品第三
　　尔时，世界百亿魔王悉来集聚，至波旬所。波旬语诸魔王言：“诸善男子，汝等知不？有释种子出现于世作大幻术，六年苦行趣菩提树。我于尔时，将领三万六千亿众，至于彼所然我尽力，乃至不能动金刚座。尔时，瞿昙于菩提树成就幻术，以幻力故，令此三千大千世界六种震动，使我眷属颠倒堕落如树拔根。当尔之时，释子成就无相幻术，以幻力故，十方智人悉皆归属。推求瞿昙所度众生，心相所在莫知其处。若有人能至心归依，尽力不能动其一毛，不可诳惑，不可怖畏。我今婇女五百之众，及诸眷属悉复归向，而我不能遮止动转。汝等今者福德弘大，多有幻力，若能有心见助佐者，然后我能坏彼释子断绝其命，亦能摧破诸归依者，灭沙门法增长魔业，尔时我当受无上乐。”
　　尔时，有魔名曰亲近，即作是言：“彼释子者，悉已成就无量功德，功德庄严，智慧庄严，不住诸有悉能调伏一切众生，能坏种种众苦烦恼，身净心净，汝等不能起恶加害。”
　　波旬言：“我诸眷属为彼释子之所诳惑，汝等若不作方便者，如是世界不久当空。”
　　复有魔言：“如来不住一切诸有，心净身净，远离一切诸恶烦恼，于三界中而得解脱，一切有为不能系缚，是故名为无上寂静。如是寂静，谁能毁害？”
　　波旬言：“若欲界中所有众生，贪著五欲归释子者，是人则能破坏四魔。是等恶人若不治者，汝等云何能治欲界？”
　　复有魔言：“彼释子者如幻如炎，不可宣说，无有处所，无诸障碍，如是之人云何可害？”
　　波旬言：“释子于此欲界之中，受食供养诳惑众生，我当云何而不治耶？”
　　复有魔言：“我今所有神通之力，及我眷属神通之力，不及释子神通之力十六分中一，我当云何而能加害？”
　　波旬言：“若彼瞿昙入城乞食，我当方便令其终日不得一粒，当放大石骂辱使瞋。我唯一己犹望能办，况于汝等多诸眷属！”
　　复有魔言：“设使造作如是等事加彼释子，不能令彼生瞋喜心。若不瞋喜，云何可害？”
　　波旬言：“彼释子者有大智慧，以智力故瞋处不瞋、喜处不喜，修集大慈大悲之心，于诸众生平等无二，是故于我不生瞋喜。”
　　复有魔言：“若为三界所系缚者，我则能害。彼释子者，不为三界之所系缚，我何能害？”
　　波旬复言：“汝等若能随我计者，害彼不难！汝等悉作比丘、比丘尼、优婆塞、优婆夷像，至诸国土城邑聚落，向诸国王、大臣、长者，作如是言：‘我等已属沙门瞿昙。沙门瞿昙实非沙门空言沙门，非婆罗门虚自称言是婆罗门，实非持戒现持戒相，真实破戒不异凡夫。汝等若信，善哉！善哉！如其不信，七日之后，当雨大石、猛火、利刀。’作是言已，便当于空而降雨之。若作如是种种方便，瞿昙眷属将坏不久。”
　　时，诸魔王咸言：“善哉！”尔时，诸魔各自庄严，庄严毕已，趣向鸯伽摩伽陀国。
　　尔时，波旬所有一切弊恶眷属，悉庄严已趣向雪山。时，雪山中有一仙人，名曰光味，眷属五百悉具五通。波旬到已，头面礼敬，作如是言：“沙门瞿昙悉坏一切异见外道，处在大众宣说是言：‘一切众生中实无沙门及婆罗门。’大德，若能与我俱至摩伽陀国，我则能坏沙门瞿昙。沙门瞿昙殊不能与大德论议捔试神力！沙门瞿昙若摧灭已，一切众生悉当恭敬供养于汝。”尔时，波旬作是语已，还来向于无量魔众广说上事。
　　时，有一魔复作是言：“瞿昙沙门入王舍城，乞食之时，我当于其中路，而作师子、虎、狼、罗刹、恶鬼等像，令彼见已生怖畏心，既生怖畏不能论议现神通力。”
　　复有魔言：“我当于彼虚空之中，降雨大石坏破瞿昙。”
　　复有魔言：“我当诈作瞿昙弟子，既为弟子当得亲近，得亲近已当断其命。”
　　复有魔言：“我当现作长者之像，设食请之。彼若受请，我当害之。”
　　复有魔言：“我当现作淫女之像，至诸王所，云彼瞿昙与我交通。”
　　复有魔言：“我当至彼瞿昙沙门，现坏其身而为七分。汝等当言：‘如此尸者瞿昙所杀。’”
　　复有魔言：“我当于彼虚空之中，大声唱言：‘沙门瞿昙是大恶人，若有男女供养之者，命终当生阿鼻地狱。’”
　　尔时，世尊知魔心已，变此三千大千世界悉为金刚，以遮石雨、火雨、刀雨，悉令众生眼不睹见如是魔业。
　　尔时，世尊四大弟子，入王舍城次第乞食。
　　时，舍利弗从东门入，中路值遇五百魔子执持刀杖，语舍利弗：“汝若歌舞，善哉！善哉！如其不者，当断汝命。”舍利弗言：“善哉！童子。我今当歌，汝等当舞。”诸魔子言：“善哉！大德。”
　　时，舍利弗即说偈言：
　　“我今不求阴界入，　无量世中诳惑故；
　　若有求于如是法，　是人终不得解脱。”
　　时，舍利弗说是偈已，复说陀罗尼句：
　　“婆呵罗(一)　婆呵罗(二)　婆罗婆呵啰(三)　摩利至嘙罗呵(四)　萨[多+也]婆啰呵(五)　阿摩嘙呵啰(六)　莎呵(七)。”
　　时，舍利弗说是陀罗尼已，五百魔子心得调伏。得调伏已，礼拜忏悔，即作是言：“大德，我今当发阿耨多罗三藐三菩提心，归依三宝，舍离一切魔之恶业。”
　　尔时，大德大目乾连从南门入，中路亦值五百魔子手执刀杖，语目连言：“汝若歌舞，善哉！善哉！如其不者，当断汝命。”目连答言：“善哉！童子，我今当歌，汝等当舞。”诸魔子言：“善哉！大德。”
　　尔时，目连即说偈言：
　　“我今不求阴界入，　无量世中诳惑故；
　　若有求于如是法，　是人终不得解脱。”
　　时，目乾连说是偈已，复说此陀罗尼句：
　　“阿嘙摩(一)　阿嘙摩(二)　摩啰拏(三)　啰阇(四)　阇呵奢(五)　摩咃(六)　奢摩咃(七)　奢摩咃(八)　伽伽那嘙摩(九)　莎呵(十)。”
　　时，目乾连说是陀罗尼已，五百魔子心得调伏。得调伏已，礼拜忏悔，即作是言：“大德，我今当发阿耨多罗三藐三菩提心，归依三宝，舍离一切恶魔事业。”
　　尔时，弥多罗尼子从西门入，中路亦值五百魔子执持刀杖，语富楼那：“汝若歌舞，善哉！善哉！如其不者，当断如命。”富楼那言：“善哉！童子，我今当歌，汝等当舞。”诸魔子言：“善哉！大德。”
　　时，富楼那即说偈言：
　　“我今不求阴入界，　无量世中诳惑故；
　　若有求于如是法，　是人终不得解脱。”
　　时，富楼那说是偈已，复说此陀罗尼句：
　　“呿竭嘙(一)　呿竭嘙(二)　呿竭嘙(三)　茂遮泞(四)　茂遮泞(五)　阿跋多尼(六)　比跋多尼(七)　莎呵(八)。”
　　时，富楼那说是陀罗尼已，五百魔子心得调伏。得调伏已，礼拜忏悔，即作是言：“大德，我今当发阿耨多罗三藐三菩提心，归依三宝，舍离一切恶魔事业。”
　　时，须菩提从北门入，中路亦值五百魔子执持刀杖，语须菩提：“大德，汝若歌舞，善哉！善哉！如其不者，当断汝命。”须菩提言：“善哉！童子，我今当歌，汝等当舞。”诸魔子言：“善哉！大德。”
　　时，须菩提即说偈言：
　　“我今不求阴入界，　无量世中诳惑故；
　　若有求于如是法，　是人终不得解脱。”
　　时，须菩提说是偈已，复说此陀罗尼句：
　　“娑茂提(一)　比茂睼(二)　茂利蛇阇醯(三)　思隶(四)　思隶(五)　思隶(六)　婆思隶(七)　婆思隶(八)　呵嘙思隶(九)　复多拘置思隶(十)　莎呵(十一)。”
　　时，须菩提说是陀罗尼已，五百魔子心得调伏。得调伏已，礼拜忏悔，即作是言：“大德，我今当发阿耨多罗三藐三菩提心，归依三宝，舍离一切恶魔事业。”
　　尔时，世尊神通力故，令王舍城所有众生一切皆见百由旬地，城四门中各各皆有一大弟子。其城中出一大莲华，纵广满足二十五丈，琉璃为茎，黄金为叶，金刚为须，有无量叶，光明远照。众生皆见高出三丈，四天王处乃至阿迦腻吒天处，亦如是见高出三丈。
　　时，莲华中说如是偈，诸天世人随处皆闻：
　　“此世界中一佛出，　悉能摧伏一切魔，
　　能转无上妙法轮，　调伏此间诸众生。
　　二足中尊能成就，　忧婆提舍拘律陀，
　　能破二种烦恼根，　佛欲来此调众生。
　　了知三世如掌果，　具足三戒所说净，
　　远离三垢愍一切，　佛欲来此调众生。
　　具足如意无所畏，　调伏四众说四果，
　　常乐说法真实义，　圣师子王为我来。
　　具足五力及五根，　成就功德无碍智，
　　无上世尊为众生，　修悲拔出三恶众。
　　调伏六根得上信，　远离六入修六念，
　　具足六通真实语，　世尊欲来调众生。
　　一切众生烦恼缚，　处闇不知解脱道，
　　常行魔路不知实，　贪著颠倒失智慧。
　　不知此彼及生死，　贪五欲故远离禅，
　　是故不能得解脱，　不能修道报昔善。
　　众生不知生老死，　是故不修三解脱，
　　远离一切施戒慧，　是故不出三恶道。
　　众生若离五欲乐，　亲近如来听正法，
　　至心受持一偈义，　是人解脱如先佛。”
　　又复偈音闻于色界十六住处：
　　“若有修集清净法，　远离诤讼修禅定，
　　至心专念诸解脱，　无有散乱坏烦恼，
　　获得十三忍辱法，　远离恶触及乱心，
　　出过一切生老死，　修四无量诸禅定。
　　永断常见及断见，　过三恶道得正定，
　　深观无常无我乐，　获随法忍如先佛。
　　若欲舍乐如涕唾，　观一切空行无异，
　　净于法界及菩提，　于法无碍如虚空，
　　能坏四魔灭烦恼，　修集正道诸方便，
　　不畏邪见如师子，　当亲如来则获之。”
　　出如是等偈音声时，无量众生趣莲华所。尔时，波旬耳闻是偈，又见王舍城中莲华，无量众生悉坐其下，次第乃至阿迦腻吒，亦复如是受大苦恼，告诸魔言：“谛听！谛听！瞿昙沙门作大幻术。汝等不能造作魔业，不久当失所居之处。汝等当雨刀石猛火。”
　　时，有一魔语波旬言：“瞿昙沙门，悉已成就无量功德，具二庄严，所谓功德、智慧。彼神力故，令我狂乱不能造作魔之事业。我今于彼实怀恐惧！”
　　复有一魔语波旬言：“汝今愚痴行于邪道，无心之人若见瞿昙尚生信敬，况有心者！汝今若欲得大利益，应当至心归依宗敬。”
　　复有一魔语波旬言：“波旬，汝今云何常乐恶行造作恶业？汝当远离恶魔之业！汝今不见如来世尊，趣王舍城欲施众生甘露味耶？汝来当共归依瞿昙。”
　　尔时，无量魔众乘空而下至王舍城，或作王像，或转轮王像成就七宝，或复示作自在天像，或作沙门、梵志、尼乾，或作四天王像、日月等像、帝释梵像，或有坐立及以礼拜而赞叹者，或有周遍绕王舍城，或有示现上其城上，或有青色、白衣、白璎珞、白幡、白盖，或有黄色、赤衣、赤璎、赤幡、赤盖，或有白色、种种色衣、种种璎珞、黄幡、黄盖，或有赤色、青衣、青璎、青幡、青盖，或七宝色、七宝衣服、七宝璎珞、七宝幡盖，或琉璃色，或玻瓈色，种种色衣、种种璎珞、种种幡盖，或有向佛散种种华烧香礼拜，或有歌颂赞叹起舞。
　　波旬见已举声啼哭，即作是念：“我今丧失所有福报，一切魔众悉皆归属瞿昙沙门。”
　　尔时，波旬语梵天言：“我虽失福无有伴党，犹故能坏瞿昙沙门。我今当示最后势力，我今能拔如是莲华。”尔时，波旬则趣莲华，虽复目睹捉不能得。如世人言我能捉电，电虽可见而不能捉；莲华亦尔，魔虽得见而不能捉。
　　是时，波旬心生懊恼：“如是莲华捉之尚难，云何可拔？”复作是念：“我今当出无量恶声，令诸四众闻已怖畏，当舍瞿昙迸散而去。”波旬尔时即出大声，一切四众都无闻者，唯魔自闻，闻已复生大怖畏心。尔时，波旬怖畏战栗，两手拍地而不能著，犹如拍空；复欲取杖以打四众，亦不能见；倍生怖畏举身战栗，犹如猛风吹动树叶，复作是念：“我今永失一切功德、一切神力，不如速还本所住处。若不还者，必死不疑。”于是欲去，莫知道径，复作是念：“我今住此，瞿昙沙门多将眷属，今至不久，如其到者必见屠戮。我今正欲沉身此地，复恐此界众生见之。”是时，波旬不能上下四方遁走，即见己身被五系缚，见已涕泣愁忧苦恼。
　　时，有一魔名曰圣道，作转轮王像，向彼波旬而说偈言：
　　“汝以何缘出恶声，　啼哭愁忧受苦恼？
　　如来今将趣莲华，　能坏众生种种苦。
　　汝等若欲受安乐，　当至心依无上尊；
　　汝若不乐五系缚，　应受我语归世尊。”
　　尔时，波旬闻是偈已，即作是念：“为我得脱，当诈归依非实心也。”即向如来所住方面，合掌说偈：
　　“我今归依世中尊，　能坏众生诸苦恼，
　　亦复忏悔一切恶，　于佛眷属更不造。”
　　时，魔波旬说是偈时，于五系缚寻时解脱，得解脱已欲趣己界，复还被缚第二、第三乃至第七。尔时，波旬既不得去，至心听法。　宝幢分中三昧神足品第四
　　是时，如来四大弟子与诸魔子，游王舍城歌舞颂偈。尔时，大地六返震动，无量天人悲感啼泣：“苦哉！苦哉！今者如来犹在于世，而四弟子为诸魔众之所戏弄。”即共和集，往至佛所而作是言：“世尊，唯愿如来放舍舍心。何以故？一切诸魔欲坏佛法。”
　　佛言：“我今当入王舍大城，教化众生欲破坏魔业，示大神通施作佛事。”
　　尔时，佛欲入王舍城。时诸天众悲号，向佛而作是言：“今佛入城实非时也。何以故？无量恶鬼弥满虚空，无量魔众持刀大石。若佛入城，如来法灯将灭不久。”尔时，如来默然不许。复有天言：“世尊，王舍城中，五百魔子执持刀戟欲害如来。”复有一天啼泣而言：“今者释种不久当坏。”复有天言：“无上法船今当散灭，三界众生谁当济渡令至彼岸？”复有天言：“一切众生常为烦恼之所缠绕，无上大师如其灭者，谁当令彼得解脱耶？”复有天言：“世尊，不见空中无量魔众，欲雨刀剑、大石、猛火。唯愿如来，愍众生故且莫入城。”复有天言：“世尊，王舍城中有二万魔，各各示作婆罗门像，执持刀剑欲害如来；复有二万持槊待佛；复有二万执持弓箭；复有二万持大炬火。唯愿如来，受我等语勿复入城。”如来尔时默然不许。
　　尔时，世尊入王舍城门，其守城天啼泣向佛作如是言：“唯愿如来勿复入城。何以故？今此城中恶众弥满。若使如来于此灭者，我当云何见诸天众？魔众今者欲雨刀剑、猛火、大石。如来若灭，众生闇行，灭大法炬，坏大法山，生老病死欢喜受乐。”佛于尔时，虽闻是语亦不许可。时天复言：“世尊若不惜身命，必欲放舍，有六大城，何必于此？如来若于此间灭者，则令我于无量世中得大恶名。”
　　尔时，复有无量诸天俱至佛所，作如是言：“世尊，我已曾见无量诸佛说法教化无量众生，实未曾见如是魔众。世间众生常为无量诸恶烦恼之所围绕，值遇良医通达无量医方方便。如来何故，放舍大慈大悲之心？”复有天言：“如来往昔无量劫中为诸众生修集苦行，今者云何欲舍众生放弃身命？唯愿怜愍演说正法，调伏一切闇昧众生，愿施众生光明，迷行之人示以正路，永断一切三恶道苦。唯愿久住，莫舍身命。”
　　尔时，复有净居诸天，告诸天言：“且勿号哭，放舍愁恼。如来具足十力无畏，今欲摧灭一切魔众。假使无量无边魔众，乃至不能动佛一毛。”
　　尔时，梵王、释提桓因往至佛所，白佛言：“世尊，一切魔众今者定欲毁害如来。唯愿勿往，如来当灭一切众生无明闇行。世尊往昔请诸众生，许以甘露斯事未果，云何便欲放舍身命？莫猗往昔菩提树下坏一魔已轻蔑余者，如来若入王舍城中，即便灭没无复疑也。”
　　尔时，世尊出大梵音声，遍三千大千世界已，而作是言：“谛听！谛听！假使诸魔悉皆遍满十方世界，尽其力势乃至不能动我一毛。我昔已请无量众生许以甘露，今当演说第一义谛，增长善法，说于正道，以称我愿。我于往昔无量世中，为诸众生多受苦恼，放舍一切金、银、琉璃、玻瓈、宝货、国城、妻子、衣服、饮食及以身命，以妙香华、幡盖、灯明供养诸佛，受持净戒，修行忍辱，谁能以恶加于我身？我于众生常修慈悲，谁能令我而灭没耶？如我先已摧魔眷属，当知今者亦能破坏，汝等于此勿怀怖畏！”
　　时，无量天闻是语已，心生喜乐，各各而言：“南无大士如来世尊！坏大魔众，破诸烦恼，永断习气，摧憍慢山，拔生死树，灭死日月，除无明闇，劝化一切邪见众生，焦涸四流，燃大法炬，示菩提道，击大法鼓，施诸众生善法之乐，复令觉悟四真谛相，度生死海入无畏处。”说是语已，以妙香华、幡盖、伎乐供养于佛，复以种种微妙好华散王舍城，所谓曼陀罗华、摩诃曼陀罗华、波楼沙华、摩诃波楼沙华、迦迦罗华、摩诃迦迦罗华、曼殊沙华、摩诃曼殊沙华、瞻婆罗华、摩诃瞻婆罗华、欢喜华、大欢喜华、爱乐华、大爱乐华、波利质多华、俱毗遮罗华、忧婆钵罗华、俱物头华、波头摩华、分陀利华，如是等华庄严遍覆如来行处，于路二边七宝行树高一多罗树，间有八味清泉。上虚空中多有诸天，手持上妙七宝幡盖，雨诸杂华、金、银、玻瓈、琉璃等宝，牛头栴檀及白栴檀，坚鞭沉水种种华香，遍雨如来所行之处。复有种种微妙伎乐，一切人民悉共严治王舍城外如来行处，诸魔眷属庄严城内。
　　时，佛世尊入王舍城，尔时心游首楞严定，示现微妙八十种好。若事象者即现象像，事师子者现师子像，有事牛者即现牛像，事命命鸟现命命像，有事兔者即现兔像，有事鱼、龙、龟、鳖，梵天、自在、建陀、八臂、帝释、阿修罗、迦楼罗，虎、狼、猪、鹿，水、火、风神，日月星宿，国王、大臣，男女大小，沙门、婆罗门，四王、夜叉，菩萨、如来，各随所事而得见之；见已皆称南无南无无上世尊，合掌恭敬礼拜供养。
　　尔时，雪山光味仙人，与其弟子在西门下，侧立待佛。光味仙人睹见佛身，是仙人像，为无量众生之所供养，即作是言：“如是人者，真是大仙，堪受世间人天供养。何以故？福德相故。我云何知彼大我大？我今当问生姓、经书、出家久近。”光味仙人即趣佛所，告其弟子摩纳：“彼仙人者，德相成就了了可知，聪明睿哲能解深义。汝等应当至心生信！如我所见相书所载，是人必能说无上道，彼定能令我度生死。”五百弟子同声叹言：“善哉！善哉！如和尚言。”
　　尔时，光味与五百弟子，前后围绕即至佛所，作如是言：“汝是谁耶？”
　　佛言：“是婆罗门。”
　　光味复言：“姓何等耶？”
　　答言：“我姓瞿昙。”
　　又问：“受何戒耶？”
　　答言：“吾受三戒。”
　　又问：“修集何行？”
　　答言：“吾修三空行。”
　　又问：“出家已来为久近乎？”
　　答言：“具大智时。”
　　又问：“汝颇读诵星宿书不？”
　　答言：“汝今读诵得何利益？”
　　光味复言：“我以此法教诸众生，受我语者多献供养。”
　　佛言：“汝知此书，颇能得过生老死不？”
　　光味复问：“瞿昙，生老病死云何可断？”
　　佛言：“汝若不能断生老死，何用读诵如是星书？”
　　光味复言：“瞿昙，汝若不知星宿书者，身上何故有星行处。如我知者，定谓瞿昙通达如是星宿彼岸。”
　　佛言：“云何名星宿道？”
　　光味答言：“谓二十八宿日月随行，一切众生日月年岁皆悉系属。瞿昙，一切星宿迹有四分。
　　“瞿昙，东方七宿，谓角、亢、氐、房、心、尾、箕。若人生日，属角星者，口阔四指，额广亦尔，其身右边多生黑子，上皆有毛，当知是人多财富贵。广额似像，聪明多智，眷属炽盛。其项短促，脚两指长，左有刀创，多有妻子，恶性轻躁。寻命八十，四十年时一受衰苦，长子不寿，心乐法事，衰患在火。瞿昙，属角星者有如是相。属亢星者，心乐法事，受性多巧，聪明富贵，多怀惭愧，怨不能害，乐欲出家，受性柔软，轻躁确尽无所隐藏，寿六十年，三十五时身遇笃病，绕颈四指，当有疮瘢，不宜子息。瞿昙，属亢星者有如是相。属氐星者，生人受身勇健，臣富豪贵，寿二十五，左有黑子，于父母所恒生恶心，敬出家人，于己眷属不能增长。瞿昙，属氐星者有如是相。属房星人，受性弊恶，愚騃无智，巨富豪贵，右有黑子，寿三十五当被兵死，宜于兄弟。瞿昙，属房星人有如是相。属心星人，富贵多财，愚痴风病，寿三十五，头有疮瘢，有大名声，毒不能中，妻子不乐。瞿昙，属心星人有如是相。属尾星人，具诸相好，雄壮富贵，得大自在，两乳轮相，有大名声，身诸光明胜于日月，聪明大智无能胜者，贪乐出家能调烦恼，增长眷属多有惭愧，寿命百年，四十五时暂一受苦，胸有德相众生乐见，不宜父母。瞿昙，属尾星人有如是相。属箕星人，乐喜诤讼，多犯禁戒，受性弊恶，人不喜见，贪欲炽盛，寿六十年，贫穷困苦，常乐游行，牙齿疏小，胸臆确瘦。瞿昙，属东方宿有如是相。
　　“属井星人，多饶财宝，人所恭敬，心乐于法，脐有疮瘢，寿八十年，慈孝供养父母师长，先父母丧，心无悭吝，多有惭愧，衰祸在水。瞿昙，属井星者有如是相。属鬼星人，悭吝短寿，脐下四指当有黑子，不宜父母，喜乐诤讼。瞿昙，属鬼星者有如是相。属柳星者，富贵持戒，慕乐法事，寿七十五，增长眷属，死已生天，腰有赤子，敬受法者，人所信伏。瞿昙，属柳星者有如是相。属七星者，乐为劫贼，盗物为业，奸伪谄曲，薄福短寿，举动粗犷，愚痴狂骇必被兵死。瞿昙，七星生者有如是相。属张星者，寿命八十，善于音乐，首发稀少，衰二十七及三十三，富贵勇健有大名称，聪明无吝，乐法惭愧，不宜父母及以兄弟，颈有疮瘢，过三十五乃有子息，阴有黑子，髀有黄子。瞿昙，属张星者有如是相。属翼星人，善知算数，悭吝恶性，钝根邪见，右有黑子，寿命三十三，绝无子息。瞿昙，属翼星者有如是相。属轸星人，巨富豪贵，多饶眷属、奴婢、仆使，聪明勇健，乐法爱法，敬受法者，寿命百年，死已生天。瞿昙，属南方星者有如是相。
　　“属奎星者，其人两颊当有黑子，持戒乐法，敬受法者，富贵乐施，身有火疮，寿五十年。瞿昙，属奎星者有如是相。属娄星者，寿命短促，贫穷困苦，乐见毁戒，其心悭吝，膝下疮瘢，寿三十年，不宜于兄。瞿昙，属娄星者有如是相。属胃星者，不宜父母，多失财宝，田业舍宅，膝有黑子，过二十二得大富贵，不悭乐施。瞿昙，属胃星者有如是相。属昴星者，乐于正法，辩口利辞，聪明富贵，多有名称，护持禁戒，人所敬信，死已生天，膝有青子，寿五十年。瞿昙，属昴星者有如是相。属毕星者，人所信伏，恶性喜斗，于己姊妹生于贪心，富贵多怨，常患胸痛，不宜钱财，左有黑子，寿七十年。瞿昙，属毕星者有如是相。属觜星者，富贵乐施，惭愧无贪，无有病苦，众生乐见，死已生天，衰在七十，寿满八十。瞿昙，属觜星者有如是相。属参星者，受性弊恶，多造恶业，作守狱卒，贪欲偏多，聪明贫苦，寿六十五，多有黑子。瞿昙，属西方星有如是相。
　　“属斗星者，受性愚痴，贪不知足，贫穷恶性，寿命短促，当病食死，黑色羸瘦。瞿昙，属斗星者有如是相。属牛星者，性痴贫穷，乐为偷窃，心多嫉妒，寿七十年，无有妻子。瞿昙，属牛星者有如是相。属女星者，持戒乐施，其人足下多有黑子，增长眷属，寿八十年，有大名声，无有病痛，宜于父母及以兄弟。瞿昙，属女星者有如是相。属虚星者，福德富贵，眷属爱乐，悭吝不施，寿六十五，其人足下当有黑子。瞿昙，属虚星者有如是相。属危星者，身无病苦，聪明持戒，通达世事，富贵多财，寿八十年，宜诸眷属。瞿昙，属危星者有如是相。属室星者，受性弊恶，多犯禁戒，为人富贵，寿命百年，死堕恶道，不宜父母及以兄弟。瞿昙，属室生者有如是相。属壁星者，雄猛多力，尊荣富贵，有大名称，眷属增长，不宜父母，寿命千年，名闻无量，乐法出家，敬受法者，聪明多智，善解世事。瞿昙，属北方星有如是相。
　　“若有通达如是相者，到于彼岸得大智慧。”
　　佛言：“众生闇行，著于颠倒烦恼系缚，随逐如是星宿书籍。仙人，星宿虽好，亦复生于牛马狗猪，亦有同属一星生者，而有贫贱富贵参差，是故我知是不定法。仙人，汝虽得禅，我是一切大智之人，何故不问解脱因缘，乃问是事？”
　　光味又言：“汝今现身如世无异，而尊其事与仙无别，我今真实不知汝是天耶仙耶？龙耶？鬼耶？声如梵音，色如古仙，我从昔来未曾见闻如是色相、如是事业，是故今问，汝为是谁？系属于谁？姓氏何等？宣说何事？唯愿广说，我当听受。”
　　尔时，世尊即说偈言：
　　“若有学习著相书，　是人不能知此彼；
　　若有烦恼所缚者，　不得解脱常受苦。
　　我今具足六神通，　是故名大婆罗门；
　　六波罗蜜是我性，　以六和敬调诸根。
　　我已受持三种戒，　行空无相三脱门；
　　我往初发菩提心，　尔时得名大出家。
　　我都不觉一法相，　是故不说星宿书；
　　法无众生无寿命，　是故演说无我净。
　　已度三受三行岸，　断诸根故无有相；
　　我已真实知诸法，　是故获得大寂静。
　　若无挂碍如虚空，　虽行菩提不学法，
　　修集禁戒大忍辱，　即得无想大智慧。
　　若不觉业求果报，　如法不转得菩提！
　　心不贪著一切阴，　亦复不观于此彼，
　　又不觉知菩提道，　是能速得菩提道。
　　无有相貌无想念，　于一切法无觉观，
　　亦不贪著于诸法，　即能获得一切觉。
　　若有修集净梵行，　是人得名婆罗门；
　　观察诸法如虚空，　是人即得名大觉。”
　　于是，世尊说是偈已，光味仙人及诸眷属，一切皆见如来本身；见本身已，往善所追，即各获得宝幢三昧。得是三昧，能遍观察一切三昧，故名为幢；于诸三昧而得自在，游入一切三昧境界，是故名为宝幢三昧。
　　尔时，光味合掌恭敬，持微妙华满其手掬，说偈赞佛：
　　“如来成就无量德，　犹如大海水弥满，
　　功德光明甚微妙，　悉照三千大千界。
　　勇猛精进大智慧，　出胜一切诸众生，
　　具足大慈大悲心，　是故我礼无上尊。
　　如来永断诸烦恼，　故我稽首大仙师，
　　清净金色戒光明，　我今礼敬于佛日。
　　能干众生诸烦恼，　能说真实菩提行，
　　能坏一切烦恼山，　转于无上正法轮。
　　今我修于菩提道，　为得无量大智慧，
　　如来具足一切相，　愿记我等菩提时。
　　我当云何断烦恼，　度脱一切苦众生，
　　演于真实正真道，　平等犹如十方佛？
　　众生三世造恶业，　我当云何令其断？
　　若我身口意善业，　愿此因缘断彼结，
　　永断一切烦恼病，　身受妙乐如先佛。
　　令众妙色诸根具，　远离诸恶修善法，
　　断除众生诸邪见，　修习具足于正见。
　　得识宿命乐善行，　度生死河至彼岸，
　　六波罗蜜得具足，　知佛深法常住世。
　　乐降无上大法雨，　令诸众生离贫渴，
　　若我身口意恶业，　今于佛前悉忏悔。
　　我今所有福德力，　施与众生早成佛，
　　我请一切诸众生，　劝之令种菩提子。
　　我为众生受苦时，　愿不生悔及退转，
　　净于世界及众生，　得无碍智净法界。
　　若我真实得佛道，　愿此所散成华盖！’
　　尔时，光味即以华散，是时三千大千世界六种震动，无量众生生敬喜心。有诸众生奉事象者，见佛是象，作如是言：“云何此象有大福德，令是仙人敬意供养？”乃至若有敬事佛者，见彼仙人敬心供养，见已生信礼拜赞叹。尔时，世尊出首楞严定，从定起已，一切众生悉见佛身，见已心生供养欢喜，各任己力而作供养。
　　尔时，世尊告光味言：“善男子，一切诸天见汝决定发阿耨多罗三藐三菩提心，欢喜踊跃故，令是地六种震动。善男子，汝当成就无量智慧，然后获得无上佛道，乃当复于无量世界燃大法炬。善男子，汝于来世过三阿僧祇劫，当于此土北方世界，名曰香华，其界庄严如阿弥陀，当于彼中得成为佛，名光功德如来、应、正遍知、明行足、善逝、世间解、无上士、调御丈夫、天人师、佛世尊，于无量世宣说大乘，终不说于声闻、缘觉。”
　　尔时，大众耳闻目见光味仙人得受记莂，悉共欢喜供养恭敬。五百弟子、无量众生，发阿耨多罗三藐三菩提心，其意坚固无有退转。




大方等大集经卷第二十一宝幢分中相品第五
　　尔时，佛知诸魔心已即入三昧，三昧力故令王舍城有十二门，一一门中有一如来。尔时，诸魔见十二佛，自现其身为五通像，乃至示现梵天王像，以妙香华、幡盖、伎乐供养于佛。佛入城时足指案地，令此三千大千世界六种震动。其中天、人、阿修罗等，帝释、梵天及四天王一切众生，悉皆得见十方世界十方众生，皆悉来集王舍大城，赍持香华供养于佛。佛神力故，令香华中说如是偈：
　　“若欲永断三恶道，　应当发起菩提心。
　　若于生死独觉者，　是能度脱诸众生。
　　若欲离于恶匆务，　应当修集于正道。
　　若有值遇诸如来，　是人即得受道记。
　　如来大士利众生，　今来入此王舍城，
　　欲摧一切诸魔众，　欲转无上正法轮。
　　佛为五滓诸众生，　宣说三乘首楞严，
　　如来今欲大授记，　欲听实义应往彼。”
　　是偈音声周遍而闻，迦兰陀竹林精舍有诸菩萨、阿罗汉等，悉往集会王舍大城中；乃至十方无量世界、净土秽土、有佛之处及无佛处，一切众生悉来聚集。尔时，世尊入佛庄严璎珞三昧，入三昧已，令此娑婆世界清净庄严，犹如未来遍见如来所有国土。尔时，世尊光明净妙，众生乐见；十方无量微尘世界、净秽等土、有无佛处，一切众生亦复如是，乐见如来净妙光明，亦复乐闻如来音声。尔时，十方一一方面，无量佛土无量菩萨，悉来至此娑婆世界王舍大城。
　　尔时，此界具足多有无量菩萨，如是菩萨悉共供养如来世尊。或有菩萨于娑婆世界雨诸杂香以供佛养，或有菩萨于此世界雨真珠宝以供养佛，或有菩萨于此世界雨妙璎珞，或雨金、银、瑠璃、玻瓈、砗磲、玛瑙，或雨栴檀、沉水诸香，或复有雨牛头栴檀，或雨诸华须曼那华以供养佛。或有菩萨以真实法赞叹于佛，或有现作天帝释像、梵天王像、四天王像、魔王形像、自在天像、犍陀天像、八臂天像、转轮王像、宝像、山像、树林等像，大臣、长者、男女、师宗、牛、羊、象、马、水牛等像，作如是像，趣王舍城大莲华所，以手触华华即为动。
　　是时，一切魔众男女大小及诸眷属，皆悉动摇，生大恐怖，即作是言：“何因缘故我之宫殿如是倾动？我等所尊将不退没，失我天耶？我等复不欲灭堕乎？我往常见如是世界有五滓浊，今者何缘寂然清净？”尔时，诸魔悉见十方清净菩萨皆来集会娑婆世界，见是事已复作是言：“以佛世尊光明严丽，众生乐见之因缘故，乃至不见己之眷属有一人在。”复作是念：“我今何故不往佛所亲近供养？”
　　时，魔波旬即至佛所，合掌恭敬而说偈言：
　　“我今归依于如来，　已得欢喜至心乐，
　　愿见放舍还本处，　还已乃当听正法。”
　　尔时，世尊说偈答言：
　　“我不劝汝以去来，　诸法性相亦如是，
　　汝今若有大神通，　随意自在无遮者。”
　　是时，波旬复说偈言：
　　“如佛世尊真实语，　今者实无遮我者，
　　我适欲还本处时，　寻即见身被五缚。”
　　佛言：“我已永断一切系缚，欲解一切众生系缚，我亦不念众生诸恶，是故得名解脱系缚。”
　　尔时，世尊见十方众生悉来集会，即说偈言：
　　“一切大众至心听，　远离一切疑网心，
　　我今所说不思议，　应当谛观业因缘。
　　无上世尊甚难有，　法僧二宝亦复然；
　　人身难得信亦尔，　施心福田亦复难；
　　无上世尊难得见，　见已闻法亦复难；
　　难得远离于八难，　得如法忍亦复难；
　　其心难得而调伏，　修空三昧亦复难；
　　修善思惟如法住，　如是二事亦复难；
　　一切烦恼难远离，　获得菩提亦复难。
　　我今说趣菩提事，　犹如世人说变化；
　　我之所说远离爱，　能坏闇冥修善法；
　　所示无上正真道，　应当至心勤修行。
　　若欲远离三恶垢，　及余一切诸魔业，
　　不为烦恼之所害，　应当从佛听正法。
　　若欲具足三种戒，　应学具足三脱门，
　　即能破坏三界结，　亦能过于三恶道。
　　若不断绝三宝性，　为于正法丧身命，
　　即能具足无量通，　是人名为如法住。
　　若欲三世无觉观，　亦复不著三世法，
　　是人能过于三界，　亦复获得如法忍。
　　一切凡夫无明覆，　常为四倒所围绕，
　　于无法中作法想，　于无物中作物想，
　　以是因缘名颠倒，　如是之人行邪道。
　　若有说言眼见色，　乃至意能知诸法，
　　如是之人行颠倒，　流转生死无量劫。
　　若有修集四禅定，　是则名为世间慧，
　　能度一切诸颠倒，　亦于生死得解脱。
　　若能调伏诸众生，　亦复远离于四流，
　　如是之人干生死，　亦复能到于彼岸。
　　若能具足四如意，　是名菩萨无所畏，
　　亦能永断于生死，　令诸众生脱恐怖。
　　若能了了知五阴，　是人能到无漏边，
　　了知不生亦不灭，　能令众生到彼岸。
　　若能于佛世尊前，　忏悔发露一切罪，
　　是人远离于邪见，　能到生死之彼岸。
　　若观生死多受苦，　行业因缘迳三恶，
　　以近恶友因缘故，　造作无量之恶业。
　　若能远离恶知识，　亦能远离诸邪见，
　　是人能观生死过，　亦能咨问第一义。
　　若有能观第一空，　是人能服甘露味；
　　我常说于第一义，　至心听者无有相。
　　我说六入真实空，　无有造作无受者，
　　众生颠倒谓有相，　法性真实无所有。
　　若有众生六受爱，　是能生于六触因，
　　如是六触真实空，　一切诸法亦复然。
　　如一法性诸法尔，　如一切法一法然，
　　一切诸法无生灭，　亦无相貌无有物。
　　我所宣说无胜道，　一切诸法如一法，
　　若见诸法无性相，　是人获得真实义。
　　若有修行十三忍，　即能度于生死岸，
　　真知法性众生性，　得无上道如先佛。”
　　于是世尊说是偈时，十方如恒河沙等五滓世界一切众生悉得闻之。一一世界无量众生，闻已即得不退转心，或有获得陀罗尼者，或复有得三昧定者，或有成就得诸忍者。此佛世界无量众生闻已亦得不退转心，教化众生于三乘中。
　　尔时，光味菩萨于莲华边造七宝梯具种种华，合掌恭敬而白佛言：“如来佛日大慈悲光，无量众生多受苦恼，唯愿降注无上法雨，除灭众生烦恼疾病。有诸众生任为法器，堪受如来无上法味，愿说八道净于法眼，上升莲华摧伏众魔，十方世界无量菩萨悉为证人，了了能见诸法空寂，无有相貌犹如虚空，知法无我。唯愿如来忆念往昔初发菩提心时所立誓愿，如来尔时自言：‘我若具足十力、四无所畏，当施众生甘露法味，悉令得度生死大海。’今已果之，唯愿演说清净之法，度诸众生于生死海，化无量人于菩提道。”
　　尔时，世尊即蹬宝梯坐莲华上，遍观十方告波旬言：“波旬，汝亦当生欢乐之心。何以故？以汝因缘有是大集，亦因于汝令我说法。说法因缘断诸生死，度于四流，令诸众生获得正道得虚空相，如是等事皆因于汝。汝当请我，我当说法。”
　　魔波旬言：“瞿昙，若无瞋心、憍慢、嫉妒，何故恼我而宣说法？若有瞋恚、憍慢、嫉妒，云何自言我得解脱？”
　　佛言波旬：“我住母胎经历十月，汝于尔时欲来杀我，我心于汝亦无瞋恚。我初生时地六种动，汝于尔时复降石雨。我饮乳时，汝持毒药置之乳中。我昔初乘香象之时，汝动此地令六种震欲令我堕。我在林野修世禅时，汝将婇女欲来乱我。我乞食时，汝以臭豆持来施我，我时虽受竟不食之。我初出城，汝自变身为黑毒蛇，又作恶贼围城四边。我行虚空，复放风雨。我下马时，雨大猛火。我苦行时，复作恶声故令五人恐怖舍我。我身羸瘦，复放冷风，及其洗浴，放大暴水。我度河已复欲危害，化作无量师子恶兽。受牧牛女所奉乳糜，汝复持毒置之而去。我趣菩提道树之时，复于中路降金刚雨。我坐树下金刚座上，复遣四女来娆乱我。汝虽如是欲来害我，然我于汝都无恶心，如是等事终不能令我心扰乱。复将无量百千万众，造作种种无量恶事，欲令我身不得菩提。我既获得阿耨多罗三藐三菩提已，复来请我令舍寿命。因于汝故，令我于彼娑罗大村乞食不得。又因汝故，令阿阇世放大醉象欲令害我。又因汝故，提婆达多放下大石。又因汝故，令我受彼婆罗门请，三月之中食瞰马麦。又因汝故，令我为彼孙陀利女之所诈谤。又因汝故，尸利鞠多火坑毒食以请于我。汝于尔时，作如是等无量恶事不能害我，今复聚合如是魔众欲来害我，然我于汝都无瞋心。我今当度无量亿魔，我为众生常勤修集慈悲喜舍。汝若不信，十方诸佛、诸大菩萨可为明证。唯为汝故，使我于此恶世之中施作佛事。汝虽于我作无量恶，然我犹故随逐于汝。我今实无瞋妒、憍慢，我于汝所修集慈心，汝于我所生大恶心。善哉！波旬，应离恶心，启请于我说无上法。我欲与汝受菩提记，既受记已，当广为汝宣说法要。汝闻法已，当得远离一切恶业。我常思念种种方便令汝解脱，而汝于我常生恶心。我常于汝生怜愍想，汝今当舍恶见恶意。我当授汝阿耨多罗三藐三菩提记！”
　　尔时，波旬闻是语已，生瞋恶心欲还所止，复还见身被五系缚，欲出大声而不能出，即吐恶气欲歔杀佛。尔时，如来变其恶气成须曼华，佛神力故，令是化华遍至十方恒河沙等诸如来所而以供养，于诸佛上一一化作须曼华盖。
　　尔时，无量诸佛世尊无量菩萨，各各自问其土如来：“如是变化，谁之神力？”
　　无量诸佛各各说言：“娑婆世界释迦如来，欲为具足五滓众生演说法要，所谓法印句门入陀罗尼，能坏一切魔境界力，开显一切佛功德力，竖大法幢不断佛种，能令一切善法增长，能坏一切邪见众生，能坏一切恶梦不祥，能断疾病、刀兵、饥馑、斗讼等事，复能调伏一切天、龙、乾闼婆、人，炽然慧炬示导一切平等之道，能令一切远离恶见，能断一切诸恶种性，能令一切同于一性，能护一切城邑聚落、沙门、婆罗门，能知一切星宿运度，能学一切世间诸事，能令一切远离恶口获无碍辩，观一切法通达其性如法而住，能说大乘安慰菩萨，悉令能得不退转心，能施无上甘露法味，能令获得无生法忍，转正法轮利益调伏无量众生，悉令得住六波罗蜜，能令众生见无上道，能降法雨示诸佛事过四魔界，入大涅槃金刚法心因缘自在陀罗尼。持欲演说如是等法，如过去佛未来诸佛之所宣说。现在十方诸佛世尊，住世说法教化众生，皆是金刚法心因缘自在陀罗尼也，过去、未来诸佛世尊亦复如是。”
　　尔时，诸方无量菩萨各白佛言：“世尊，我初未曾闻金刚法心因缘自在陀罗尼，云何名为金刚法心因缘自在陀罗尼？唯愿如来分别解说，乃至为令入大涅槃，利益无量人天杂类。”
　　尔时，十方诸佛世尊，各各告其诸菩萨言：“善男子，我亦欲见释迦如来听受是法，为欲利益一切众生，为坏一切众生恶业，乃至为欲入大涅槃。”
　　尔时，十方诸佛世尊告诸菩萨言：“善男子，若欲供养一佛世界无量诸佛，各欲听受无上正法、所未闻法，见大集会，宜当往诣娑婆世界释迦如来所住之处。”
　　尔时，无量诸菩萨等，默然而受佛之教敕，各作是言：“我欲于彼一佛世界供养恭敬无量诸佛，亦欲于彼无量佛所听受种种无量法义，亦欲睹见无量神通及以无量不思议事，不知彼土有座处不？若有座处，则得供养听受正法。”
　　尔时，诸佛告诸菩萨言：“善男子，汝等不应于如来所生疑虑心。何以故？诸佛境界不可思议，智慧方便不可思议，为欲调伏一切众生。善男子，娑婆世界释迦如来，智慧方便不可限量。善男子，释迦如来一切众生阴所摄身，一一皆如须弥山王，能令葶苈容其座处，是名如来智慧方便。亦令众见葶苈不宽、所座不迮，而葶苈子其质如本无增减相。复次，善男子，一切世界所有大地，悉令入于一微尘中，亦令微尘无增减相，是名如来智慧方便。复次，善男子，一切世界所有诸水，悉能令入一微尘中，亦令微尘无增减相，是名如来智慧方便。复次，善男子，一切世界所有诸风，悉能令入一毛孔中，亦令毛孔无增减相，是名如来智慧方便。复次，善男子，一切世界所有诸火，悉令入于一毛孔中，亦令毛孔无增减相，是名如来智慧方便。复次，善男子，十方所有一切众生，悉能令入一微尘中，亦令微尘无增减相，是名如来智慧方便。复次，善男子，一切众生三世所有身口意业，三世所受苦受、乐受、无苦乐受，三世众生身口意业所受果报，三世所有地、水、火、风，至一切法界，释迦如来于一念中了了通达，亦不称言我知我觉，又不役虑然后而知。善男子，释迦如来具足如是智慧方便住娑婆世界。”
　　尔时，十方无量佛土无量菩萨，既得闻佛无量功德，即各具足无量神通。宝幢分中陀罗尼品第六
　　尔时，东方有乐世界，佛名阿閦，与诸无量神通菩萨发彼世界，一念来至娑婆世界释迦如来大集之处，到已坐于化莲华上。无量菩萨亦复如是，各各皆坐化莲华上。如是东方无量诸佛、无量菩萨各各来诣娑婆世界，到已皆坐化莲华座。南、北二方亦复如是。
　　尔时，西方安乐世界无量寿佛，亦与无量神通菩萨发彼世界，一念来至娑婆世界释迦如来大集之处，到已坐于化莲华上。无量菩萨亦复如是，各各皆坐化莲华上，各各以己神通福力作供养具，或作金沙和微妙香以散佛上，或作种种微妙香华，或起右绕娑婆世界，或有长跪说偈赞叹，或有系心善思惟者，或雨金华乃至优钵罗华，或以妙眼瞻睹佛身。
　　时，有童子名须菩提，以己神力及佛神力，出大音声而说偈言：
　　“诸佛无量大宝幢，　能坏一切疑网心，
　　我初未曾得见闻，　如是无量大会众。
　　满此世界无量佛，　具足福德诸菩萨，
　　此地即是大宝塔，　皆得供养十方佛。
　　无量诸佛何因缘，　悉来集是恶世界？
　　今此国土恶众生，　亦复不能信佛事。
　　为坏一切大魔业，　为欲具足大功德，
　　为欲示现大神通，　是故诸佛集会此。
　　此会若有诸众生，　至心生于信喜心，
　　若以此心听受法，　是人即能破魔业。
　　若欲通达无上乘，　及欲修行八正道，
　　若欲永断诸烦恼，　应当至心听正法。
　　诸十方佛及菩萨，　皆来至此坐化华，
　　释迦如来欲说法，　为护正法住无量。”
　　如是音声充遍大会，无量菩萨得无量忍，异口同声作如是言：“我今坐已，唯愿如来宣说正法，摄一切法无畏微妙，能坏魔业过于魔道，摧伏魔幢建立胜幡，坏诸烦恼调伏怨敌，裂诸疑网入种智门，过诸怖畏护众菩萨，亦令菩萨一切受乐，得诸菩萨慧方便门，及以一切安乐之处，一切三昧忍辱光明慧方便门，三十七品心陀罗尼。唯愿如来广分别说，为令众生受诸安乐，获得上色、上力、上乐、上触、上辩、上念、上意，为闻法已不忘失故，为坏国土恶瑞应故，受持戒故，修集道故，不失无上菩提心故。唯愿如来为如是事，颁宣广说是陀罗尼，为护法故，不断一切三宝种故，示诸菩萨菩提道故，为不分别虚空法性空相等故，显示明闇、有相无相、观平等相此彼法故，为不分别众生、寿命、士夫等法，不生不灭断一切相，一切变易等相无物，虚空实性故。唯愿释迦牟尼如来及与诸佛广宣分别大陀罗尼，为令无量无边众生真实睹见三宝性故，为令无量无边众生发阿耨多罗三藐三菩提心故。”
　　尔时，一切无量诸佛默然许之，许已即入诸佛上妙境界誓愿功德三昧。尔时，此间娑婆世界，所有地狱、畜生、饿鬼诸苦即灭得见诸佛，有诸众生疑网无信即得净信。一切众生悉见无有贪欲、瞋恚、愚痴、憍慢、恶见疑网、狂乱等病，身心寂静，各各皆作如是念言：“唯我一人独坐佛前听受正法。如来世尊唯为我说，独调伏我断诸烦恼，如我所请而为我说。”
　　尔时，世界一切众生，异口同音作如是言：“愿佛说法，我当顶受。”尔时，释迦如来劝此世界所有众生，令供养佛。尔时，众生既闻劝已，即各供养一切诸佛，香华、幡盖、伎乐、赞叹。
　　尔时，世尊即作是言：“十方诸佛，谛听！谛听！我以往昔本愿力故，在此世界具足五滓恶众生中，成阿耨多罗三藐三菩提。是诸众生迷失正道，无明所覆，失于正念增长烦恼，安处三趣乐作十恶，远离善根舍功德业，喜造五逆耽著非法，诽谤正典毁呰圣人，瞋恚炽盛不乐修慈，招提僧物随意而用，于业果报不能深信，不乐供养师长、和尚、有德之人。为如是等弊恶人故，修集如是大慈悲心，以是因缘，于是世界而得成道。既成道已，常乐修集勤精进法，忍于饥渴寒热等苦，游诸国土城邑聚落，为诸众生宣说正法。或有众生贫穷病苦受身丑陋，为怜愍故，受其所施臭秽之食，为欲增长施主福德，皆悉食之。亦受众生粗涩臭秽弊坏衣服，山间、河涧、空旷林野所有住处悉亦受之。若草、若叶、若石、若塼，为众生故随施受之而卧其上，以勤精进修善方便。为刹利故演说王事，为婆罗门说四毗陀星宿祀天，为诸大臣说治化事，为诸医师演说四大增减等病，为诸农夫商贾之人说护财谷，为诸女人说护璎珞，勤修诸善得不共夫，为出家者说于忍辱。为调伏故说如是法，未得善利劝之令得，未得证者劝令得证，未解脱者劝令解脱。为调众生受诸苦恼，我为众生修集慈悲，然诸众生犹于我所生不善心，或打或骂，或生嫉妒，或有说言：‘沙门瞿昙即是幻士！虽赞持戒自畜妻妇，虽赞慈心而害众生，赞舍富贵自往王家。瞿昙沙门善知方术，虽畜妻妇不生子息。瞿昙沙门能治女身故，令末利生爱重心。瞿昙沙门善知咒术故，令须达生宗敬想。瞿昙沙门善知药法，是故其身常有光明。’得如是等无量恶名。或有以石土木刀毒遥见打掷为欲杀我，为杀我故，放恶象毒蛇，于我住处放大猛火、粪秽不净，造作种种诸恶方便，欲坏我法，为灭我法，为摧法幢，为破法船，为坏法性，为破法藏。
　　“十方诸佛唯愿观察，过去诸佛有于如是五滓世界成得佛道，无有不说如是大集金刚法心因缘自在陀罗尼者，为坏一切诸魔力故，为三宝种不断绝故，为诸众生增善法故，为坏一切佛法怨故，为令众生远离苦故，灭身口意诸恶业故，为令人天性调柔故，为诸国土受安乐故，为破世间诸恶相故，为令众生悉得具足六波罗蜜故，为发无上菩提心故，为教菩萨善方便故，为令菩萨次第住故。以如是等诸因缘故，过去诸佛为如是等五滓众生，说是大集金刚法心因缘自在陀罗尼也。今此世界十方诸佛悉来集会，唯愿诸佛，各说如是陀罗尼咒，为怜愍故，为当流布大乘经故，为此世界法久住故，令诸恶魔不得便故。”
　　尔时，诸佛即皆同声，说此陀罗尼句：
　　“安伽逻(一)　安伽逻(二)　半伽逻(三)　婆婆伽逻(四)　婆逻嘙伽逻(五)　婆虵比呵(六)　曼啰婆毗(七)　阿[口+企](八)　阿佉婆呤(九)　题咩(十)　度慕泯(十一)　翘婆知(十二)　翘由离(十三)　三摩婆阿尼(十四)　三摩多婆提泠(十五)　阿弥(十六)　阿移(十七)　陀摩翘阇(十八)　弥啰[少/兔]破犁(十九)　破罗婆泯(二十)　伽泞(二十一)　伽那婆逻泯(二十二)　希利(二十三)　希提(二十四)　希逻(二十五)　翘希逻(二十六)　谵婆提(二十七)　婆迦斯(二十八)　咤迦泯(二十九)　咤迦婆逻泯(三十)　伽那嘙呵泯(三十一)　希利泯(三十二)　尸利泯(三十三)　频地利嘙泯(三十四)　具婆希(三十五)　酬泠(三十六)　弥啰酬泠(三十七)　酬蓰(三十八)　阿其离(三十九)　阿婆弥(四十)　婆利也(四十一)　多哆旦(四十二)　富流(四十三)　希利(四十四)　战地离(四十五)　摩陀弥(四十六)　陀弥(四十七)　究周流(四十八)　牟周流(四十九)　阿遮吒(五十)　至利(五十一)　至弥利(五十二)　遮婆呵(五十三)　周婆(五十四)　周娄(五十五)　悉啰嘙呵(五十六)　究娄(五十七)　娑罗究洞(五十八)　究侗(五十九)　摩诃娑逻娑(六十)　[豆+斤]侗(六十一)　[豆+斤]侗(六十二)　摩诃萨哆希力陀蛇(六十三)　富罴(六十四)　修富罴(六十五)　度摩波利呵利(六十六)　呵婆移(六十七)　流之泞(六十八)　迦逻叉(六十九)　阿陀摩兜(七十)　比婆呵(七十一)　提提利(七十二)　摩摩利(七十三)　波舍佉(七十四)　或或逻(七十五)　路迦比那蛇迦(七十六)　婆时利(七十七)　嘙时罗陀呤(七十八)　嘙时离陀提(七十九)　斫迦逻婆时离(八十)　遮居离(八十一)　遮迦逻婆提(八十二)　陀呤(八十三)　陀呤(八十四)　婆泠(八十五)　牟离咤呤(八十六)　休休呤(八十七)　多伽频婆呤(八十八)　舍利奢(八十九)　流流周(九十)　之利周利(九十一)　牟呤慕陀呤(九十二)　慕荼泞(九十三)　慕荼泞(九十四)　伽伽逻尼(九十五)　牟荼泞(九十六)　散婆逻牟荼泞(九十七)　提提罗蛇尼(九十八)　摩醯首罗逻蛇尼(九十九)　律师婆尼(一百)　陀逻嘙至(百一)　战荼罗素咩(百二)　萨婆萨写阿提[口+悉]多(百三)　车陀兜嘙阿那(百四)　摩弥尼(百五)　嘙罗逻提(百六)　乌阇其离(百七)　比比那(百八)　嘙那诃逻(百九)　复佛呤(百一十)　仇留(百一十一)　仇留(百一十二)　牟留(百一十三)　牟留(百一十四)　希希(百一十五)　希希(百一十六)　阿逻(百一十七)　阿逻(百一十八)　迦迦荼婆呵(百一十九)　希希多(百二十)　阿由那(百二十一)　鞬荼谵婆斯(百二十二)　竭陀尼(百二十三)　阿婆陀呵泞(百二十四)　末力伽比流(百二十五)　破罗萨哆(百二十六)　阿路沙嘙提(百二十七)　希利希利(百二十八)　夜哆婆阇蛇(百二十九)　莎其罗(百三十)　夜哆波兰遮(百三十一)　希力陀婆呵(百三十二)　萨多波利嘙嘙(百三十三)　末力伽毗卢呵尼(百三十四)　阿遮罗佛提(百三十五)　陀蛇波罗逻遮波遮蛇(百三十六)　宾荼希力陀蛇(百三十七)　战陀逻嘙逻泞(百三十八)　阿遮呤输陀泞(百三十九)　波逻冀逻摩力伽(百四十)　伊罗(百四十一)　波逻冀逻摩力伽(百四十二)　伊罗(百四十三)　伊利呤(百四十四)　波臈脾(百四十五)　婆逻嘙逻冺(百四十六)　萨婆啰多哆多(百四十七)　萨多[少/兔]竭脾(百四十八)　阿那嘙罗那伏律冺(百四十九)　阿罗茶(百五十)　安伽呤(百五十一)　舍弥尼(百五十二)　比婆罗嘙俞希(百五十三)　阿希多(百五十四)　阿婆希(百五十五)　尼逻嘙蛇嘙(百五十六)　阿之逻末力伽(百五十七)　罗嘙那(百五十八)　罗仇婆呤(百五十九)　犁勒那朋舍(百六十)　陀摩伽蛇(百六十一)　阇罗战陀(百六十二)　三牟陀罗嘙提(百六十三)　摩诃复多脾比伽嘙三牟陀(百六十四)　陀罗尼牟陀离那(百六十五)　摩呿牟陀逻(百六十六)　娑逻婆提(百六十七)　思比陀牟陀(百六十八)　阿嘙多尼(百六十九)　娑婆多尼(百七十)　慕迦逻(百七十一)　比豆多逻斯那(百七十二)　厕提牟地离都思(百七十三)　移迦之(百七十四)　卑利痴比迦蛇(百七十五)　嘙呵婆呵冀荼(百七十六)　迦嘙吒(百七十七)　尸逻波逻提多希力陀陀蛇(百七十八)　三牟陀多陀罗尼(百七十九)　陀逻(百八十)　陀逻(百八十一)　陀逻(百八十二)　弹提罗(百八十三)　弹堤罗休尼罗萨婆希力陀蛇勿陀离都思阇吒(百八十四)　阇婆咤(百八十五)　阇呿嘙咤(百八十六)　修摩堤(百八十七)　摩提(百八十八)　摩诃复多勿陀离多(百八十九)　易翅之散迦罗(百九十)　婆荼蛇多那尼(百九十一)　首力多复多(百九十二)　伊弥尼弥尼(百九十三)　裟遮尼(百九十四)　输沙萨遮尼(百九十五)　牟地离多遮利也何堤咩那(百九十六)　婆比哆(百九十七)　阿那若哆(百九十八)　摩诃富若三牟遮蛇嘙多逻摩诃迦留尼迦牟地离多(百九十九)　萨婆三藐波罗提般(二百)　至逻阇罗兜(二百一)　萨婆尼犁(二百二)　萨婆牟尼婆罗沙婆摩诃迦留那三摩堤若那若那婆离难(二百三)　咩啰多竭毗(二百四)　比利也比利也(二百五)　婆犁那提[口+悉]多(二百六)　萨婆复都波蛇(二百七)　莎呵(二百八)。”
　　尔时，娑婆世界一切众生，闻是咒已，各各称言：“南无一切十方诸佛！”第二第三亦复如是：“甚奇！甚特！诸佛大会不可思议，诸菩萨事亦不可思议。我等昔来未曾得闻如是持名，今得闻之，能坏一切魔境界力，绍三宝性，断魔罗网，得诸善法具足佛事，为如是等说是大持，为诸众生著心封印，印诸众生阴入界法，乃至获得大般涅槃。”
　　尔时，会中有一童子菩萨，名曰月光，从莲华起，一心合掌观察十方，以佛力故出大音声，其音遍闻娑婆世界，而说偈言：
　　“如是大集甚难得，　具足智慧亦复难，
　　难得亲近善知识，　如是法印亦难闻。
　　如来怜愍诸众生，　为众生故护正法，
　　说是无上陀罗尼，　为坏种种诸魔力。
　　十方诸佛说是持，　为不断绝三宝性，
　　能和一切诸忿诤，　亦能增长无上忍，
　　增益众生诸善根，　消灭国土诸恶相，
　　能破众生三恶业，　亦令远离诸恶见。
　　如来说是无上持，　为欲显示无上道，
　　亦为具六波罗蜜，　真实修于菩提道。
　　是持即是善方便，　亦能增长无碍智，
　　摄取一切诸善法，　是故名为无上持。
　　具修三十七道品，　是名无垢菩提道，
　　能断一切疑网心，　及断众生诸烦恼，
　　是持即是真实语，　了了睹见菩提道。
　　我今欲说陀罗尼，　是则名为无上胜，
　　为欲拥护说法师，　及以听受是持者。
　　其谁欲受欲听者，　我今当说勿生疑，
　　无上无胜陀罗尼，　即是最上之智慧。”
　　尔时，有恒河沙等菩萨童子，异口同音作如是言：“我等亦欲说陀罗尼！若比丘、比丘尼、优婆塞、优婆夷，先当澡浴，净于身心，著新衣服，以妙香华供养三宝，升于法座说陀罗尼。如是四众，无有众生能起恶事以加之者，身心不浊，四大清净，身诸病苦皆得远离。如是法师，若有过去业因缘病，悉皆消灭。听此法者亦复如是，灭过去业因缘病苦。”
　　尔时，月光童子菩萨，向十方佛，长跪合掌而说咒曰：
　　“那提阿三摩路卑(一)　咩罗素摩嘙泯(二)　伊希那遮久遮尼(三)　那婆久遮尼(四)　那遮久遮尼(五)　牟罗输陀尼(六)　嘙荼呿(七)　嘙荼呿(八)　修罗罗尼(九)　那嘙修罗罗尼(十)　复多拘知(十一)　波利车陀(十二)　阇罗呿(十三)　阇罗呿婆移(十四)　阇罗呿那(十五)　摩叉呿(十六)　迦迦呿(十七)　呵呵(十八)　呵呵(十九)　休休休(二十)　拨施脾陀那利车陀(二十一)　阿摩摩(二十二)　呿摩(二十三)　三牟陀罗(二十四)　阿陀罗呿婆(二十五)　散迦罗尼(二十六)　波利车陀菩提娑厕提比摩(二十七)　比比摩(二十八)　摩诃比比摩(二十九)　复多拘知(三十)　阿迦奢戒婆婆波利车陀(三十一)　莎呵(三十二)。”
　　尔时，娑婆世界十方诸佛、菩萨、声闻、释、梵、龙王、阿修罗王、乾闼婆王、迦楼罗王、紧那罗王、摩睺罗伽王等，同声唱言：“善哉！善哉！菩萨童子，善能说是大陀罗尼，为坏魔业及恶知识身心诸病，是上慧印。”
　　尔时，会中有一梵王，名菩提自在，自变其身而为女像，端严殊特踰于人天，以妙璎珞而自庄饰，在西方佛阿弥陀前，作如是言：“唯愿世尊，加我神力，令我一音遍满此间娑婆世界。我今欲说陀罗尼咒，护说法者及听法者，亦令释迦如来灭后，无有能于是说法者生起恶事。若魔，若魔父母、子息、眷属、亲友、仆使，若天、若龙、若阿修罗、若乾闼婆、若伽楼罗、若紧那罗、若摩睺罗伽、若鸠槃茶，若富单那、迦多富单那、荔[卄/梨]多、毗舍遮、夜叉、罗刹等，父母、子息、眷属、仆使亦复如是，于是法师不能为恶，乃至不能动其一毛之分为其身心而作恶事。唯愿世尊，加我神力，令我音声遍此世界。”
　　尔时，会中有一帝释，名曰高持，语菩提自在梵言：“姊，莫于如来生戏弄心。何以故？夫戏弄者即凡夫法！如来已过凡夫事业，一切有为悉是无常，如来不增有为之法，唯增于空断声字句。姊，如来于汝不生诤讼，但观平等，一相无相，犹如虚空。夫虚空者无三有为，无有觉观，不离有为，无有障碍。如来世尊亦复如是，于一切法无有障碍，如来于欲亦复如是，一切觉观、寿命、士夫、阴界诸入、音声字句，悉皆无碍。姊今云何，于如来所而生戏弄？”
　　无量寿佛告帝释言：“善男子，当先思惟然后发言，无得于后而生悔恨。何以故？是女人者即大丈夫，已于无量诸如来所，久修善本，为欲庄严此大众故，现为女身，实非女也，即是菩萨摩诃萨身！汝云何言称之为姊？”
　　尔时，帝释闻佛语已，即前忏悔。
　　自在梵言：“我受汝忏，令汝不得恶口等果。”
　　尔时，梵天白无量寿佛：“世尊，若彼高持不忏悔者，当得何等恶口果报？”
　　佛言：“善男子，彼若不忏，当于八万四千世中常受女身，其形丑陋，臭秽不净，是故众生应当护口。”
　　尔时，无量寿佛告菩萨言：“我今施汝威神道力，便可说之。”
　　尔时，梵天敬白十方无量诸佛及诸菩萨、一切人天：“唯愿善听！若有欲令如来正法久住于世，拥护说法及听法者，唯愿诸佛悉施我欲。”说是语时，其音遍满娑婆世界。
　　尔时，一切梵王、释王，各作是言：“我施仁欲，并欲受持。”
　　尔时，梵天即说咒曰：
　　“阿摩犁(一)　比摩犁(二)　伽那沙踟(三)　波利战踟(四)　摩诃战踟(五)　遮弥(六)　摩诃遮弥(七)　素咩(八)　多弥(九)　阿嘙呵(十)　比嘙呵(十一)　修伽阇尼啰呿婆(十二)　牟罗波利车陀(十三)　夜叉战踟(十四)　比舍遮战荼(十五)　阿婆阿多尼(十六)　三婆逻哆尼(十七)　娑伽罗尼(十八)　谵婆尼(十九)　慕呵尼(二十)　郁摩遮吒尼(二十一)　呵呵摩摩呵呵(二十二)　阿多遮尼(二十三)　呿伽舍婆(二十四)　阿摩罗(二十五)　阿牟罗(二十六)　牟罗波利跋泯(二十七)　阿娑罗呿婆莎呵(二十八)。”
　　尔时，一切诸天世人，咸皆赞言：“善哉！善哉！是陀罗尼不可思议无能胜者。”
　　尔时，梵王复作是言：“若有不能调伏恶鬼，闻是持已即便能调。若有受持如是咒者，随所住国信心诸王，一切男子、女人、若大、若小、若天、若人，皆于是王不能起恶。若有起恶首为七分，其心干焦，身被癞病，有神通者即便还失，暴风所吹，身陷入地。随是持咒流布之处，我亦当护，令得远离一切诸恶，受者、听者不乏衣食、卧具、医药、资生所须。”
　　尔时，会中有一梵天，名曰正语，亦现女像，复作誓言：“我今于此娑婆世界，现在佛前至心护法，乃至释迦如来灭后亦当护之，随是持咒流布之处，护其国土，说者、听者令离魔业一切恶事。若有法师欲说法者，为调众生，先当读诵是陀罗尼。”即说咒曰：
　　“阿婆咩(一)　比摩咩(二)　庵婆罗(三)　庵婆呤(四)　波利荼(五)　富沙波罗婆呵(六)　阇留迦(七)　摩呿罗蛇(八)　伊利弥利(九)　冀利弥利(十)　冀提遮罗牟蛇离(十一)　牟陀罗目[口+企](十二)　莎呵(十三)。
　　“若有法师，先读诵说如是持者，我以天耳当往听之，闻已身往在其会中，令诸会者远离诸恶，至心听受如是持咒。若我闻已而不往者，则为欺诳过去、未来、十方现在无量诸佛，亦于未来不得成就阿耨多罗三藐三菩提。若我往者，即令法师逮无碍辩，得无所畏；听法之人，远离病苦及疑网心、饥渴寒热、兵革怨敌、虎狼毒兽一切诸恶。唯愿十方一切诸佛加我神力。”
　　尔时，释迦如来白诸佛言：“今我当与此梵天咒，为护法故。”即便说咒：
　　“遮慕踟(一)　慕茶波利车陀(二)　阿牟摩(三)　阿牟摩(四)　阿牟摩(五)　娑罗叉(六)　娑罗究思(七)　弥呿波利嘙呵(八)　遮罗摩(九)　蛇哆嘙(十)　修比呿(十一)　阿牟罗波利车题(十二)　萨婆佛陀阿提[口+悉]汦(十三)　莎呵(十四)。”
　　于是如来说是咒已，即告梵天：“善男子，如是持咒力，能调伏一切众生。”
　　尔时，梵天白佛言：“世尊，我今所以现此女身，为欲调伏一切女人。若有女人欲生男者，当读是持，读是持已即得生男；厌儿息者，便不复生。若有受持读诵之者，我当至心营卫拥护。”
大方等大集经卷第二十二宝幢分中护品第七
　　尔时，会中有一菩萨，名善系意，立于宝光功德佛前，现身如梵，或如帝释，或自在天，或他化自在天像，或兜率天，或夜摩天，或提头赖吒天，或毗楼勒迦，或毗楼博叉，或毗沙门，或作龙王，或阿修罗王，或紧那罗王，或伽楼罗王，或夜叉王，或罗刹王，或毕力迦王，或毗舍阇王，或拘办荼王，或作刹利、婆罗门、毗舍、首陀、比丘、比丘尼、优婆塞、优婆夷，或作师子、象、虎、毒蛇、牛、马之形，复作种种飞鸟之身，一时之中能示八万四千种色。
　　尔时，富楼那弥多罗尼子，白释迦如来言：“世尊，何因缘故，是善男子变现如是八万四千种种诸色？”
　　佛言：“富楼那，是善系意菩萨摩诃萨，所入三昧不可思议，非是声闻、缘觉境界。是善男子，以如是等诸善方便调伏众生，随众生身意色三昧悉能住之。若有众生宗事梵天，敬念梵天，即现梵像为说三乘法；乃至或有奉事佛者，即现佛身为说三乘。若有众生宗事畜兽，即现兽像为说三乘。若有奉事山谷、河涧、树林、百卉，即现其像而调伏之。若有众生贪于财利，先以财施，后为演说三乘之法，为坏贪故。若有病者，随其所须给施医药，若悟时与，若梦中与，令其病者众苦除愈，为调伏故而为说法。富楼那，是善男子于一日夜，能以三乘调伏恒河沙等众生。”
　　富楼那言：“是善男子，发阿耨多罗三藐三菩提心已来，为久近耶？”
　　“富楼那，是善男子已于无量恒河沙等劫中发心。是人得是三昧已来，调伏众生，已经六万四千亿阿僧祇劫。”
　　富楼那言：“世尊，是善男子久近当得成无上道？成道之时在何国土？”
　　“富楼那，此世界中过六大劫，劫名星宿，于是劫中当成正觉，号曰宝髻。是时众生寿四万岁，多造恶逆，具足五滓。成正觉已四十年中，宣说三乘便入涅槃。”
　　富楼那言：“世尊，彼时众生未调伏者，复当云何？”
　　“富楼那，彼时众生无有一人不调伏者。富楼那，如是菩萨常立誓愿：‘十方各各千佛世界所有众生，乃至一人不调伏者，我终不成阿耨多罗三藐三菩提。若我不能了了知见如是世界所有诸佛，亦复不成阿耨多罗三藐三菩提。如是十方千佛世界所有众生，若有一人非我调者，我亦不成阿耨多罗三藐三菩提。若他世界所有恶人愿生我国，生我国已，我当以三乘之法而调伏之。’富楼那，如是菩萨具足如是不思议事。”
　　富楼那言：“世尊，我于今者得大利益，而得见闻如是正士。若有人能至心听受是大集经，是人亦得如是利益。”宝幢分中授记品第八
　　尔时，阿閦佛告大众言：“今是众中梵、释、四王、阿修罗王、人王、非人王，如是等众集会甚难。汝等今日而得值遇，应当至心于诸佛前，随其至乐发深重愿。”
　　时，有魔王名庄严华，现七宝首而为女像，身佩种种微妙璎珞，作如是言：“今我至心于诸佛前立大誓愿，愿于贤劫娑婆世界，以此女身常施众生香华甘果而调伏之，以是因缘，令其成就阿耨多罗三藐三菩提。”
　　尔时，一切十方诸佛同时赞言：“善哉！善哉！善男子，汝有信喜，而于今日大作佛事，当随汝愿悉得成就。”
　　魔王复言：“世尊，随何国土有人受持、读诵、书写、思惟分别是陀罗尼处，我当住中为作种种华果树林、泉源浴池、谷米所须，令无所乏。若有众生于是经中，义说非义，非义说义，我当治之，或令病苦狂乱错谬，国主摈之生瞋害心。此言若虚，则为欺诳十方大众，亦莫令我于未来世得阿耨多罗三藐三菩提。若此世界及他世界佛诸弟子，不得供养利安之者，无有是处，除过去业必应受者。如我所施华果浴池、泉源谷米，即是我之檀波罗蜜；受我施已，获得无上慈善之心，即是我之尸波罗蜜；受我施已，勤修精进集诸善法，即是我之进波罗蜜；受我施已，深观诸法无常之相，即是我之禅波罗蜜；受我施已，能忍一切身口意恶，即是我之忍波罗蜜；受我施已，能观诸法空无相愿，即是我之般若波罗蜜。如是我则具足成就六波罗蜜，唯愿十方无量诸佛令我得之。”
　　尔时，十方无量诸佛默然许可。尔时，慧幢如来赞庄严华：“善哉！善哉！善男子，如汝所愿，当令汝果。汝既果已，当得利益无量众生。”
　　尔时，魔王即以女身说此陀罗尼：
　　“遮弥呿(一)　遮咩呿(二)　遮咩呿(三)　涅伏多阿提(四)　嘙呵(五)　嘙呵(六)　嘙呵(七)　沫罗(八)　沫迦(九)　娑罗知(十)　比婆婆比(十一)　娑罗婆罗娑利地离(十二)　娑罗摩希地离(十三)　娑罗娑时离(十四)　地离多波虵沬迦(十五)　休休休(十六)　阿沙伽阇脾(十七)　多呿(十八)　多呿(十九)　多呿(二十)　婆油婆醯(二十一)　乌波那虵(二十二)　萨多波虵(二十三)　频阇破罗(二十四)　富逋沙陀(二十五)　陀那陀泞那(二十六)　遮居离厕移(二十七)　阇罗嘙呵尼(二十八)　沫罗沫迦(二十九)　三藐波罗提波那婆延(三十)　萨多波陀(三十一)　频阇破罗(三十二)　富逋沙陀(三十三)　陀那陀泞那遮居离厕移(三十四)　阇罗嘙呵尼(三十五)　沫罗沫迦(三十六)　三藐波罗提波那婆延(三十七)　萨多迦利虵摩咩摩咩摩咩阇婆罗(三十八)　莎呵(三十九)。
　　“世尊，是陀罗尼流布之处，若国土城邑、聚落村屯，我当住中调伏众生，悉令具足无上佛道。”
　　尔时，一切十方诸佛、无量菩萨、梵、释、四王、阿修罗、乾闼婆、迦楼罗、紧那罗、摩睺罗伽、人非人等，同声赞言：“善哉！善哉！善男子，汝能以是女人之身，护持如来无上正法调伏众生，修行具足六波罗蜜，演说无量诸佛功德。”
　　尔时，释迦如来告诸大众：“谁能与此同心护法？”
　　尔时，会中无量众生咸作是言：“我等能与是善男子，同共护法，不相舍离如影随形，愿是菩萨成无上道，当复与我授佛道记。”
　　时，庄严华白释迦如来言：“世尊，如来灭后，我当于此护持如来无上正法及受法者。唯愿如来怜愍我故，授我阿耨多罗三藐三菩提记。”
　　佛言：“善男子，汝得阿耨多罗三藐三菩提时，世界名法行，佛名功德意。”时，庄严华既闻记已，即以香华供养如来。
　　尔时，会中有一菩萨，名曰吉意，白娑婆世界十方诸佛言：“世尊，是人已于贤劫之初迦罗鸠孙陀佛所，发大誓愿，愿以女身教化成就无量众生，亦令远离四百四病故，说四百四善方便，根药、果药、散药、丸药、下药、吐药、阿伽陀药、油酥汤药，各四百四，以如是等调伏众生。复于四万四千岁中，供养恭敬迦罗鸠孙陀佛及以众僧，供养佛已即得受记。彼佛告言：‘善男子，未来众生寿命百三十年，当有如来号释迦牟尼，以大愿力，娑婆世界当有十方无量诸佛菩萨集会。是大集时，汝于彼中当得受阿耨多罗三藐三菩提记。迦那牟尼、迦叶等佛，亦复如是。’是人尔时白彼佛言：‘世尊，我以本愿力故，常以女身持种种药，给施一切病苦众生。以我是愿福德力故，一切树木华果悉出甘露之味。若有食者，即是我之檀波罗蜜因；若有食我如是所施华果谷米甘露味者，舍除毁禁，受持净戒，即是我之尸波罗蜜因；受我食已，勤行精进修集善法，即是我之进波罗蜜因；堪忍持戒思惟修善，即是我之羼提波罗蜜因；深观诸法无常之相，即是我之禅波罗蜜因；观法苦、空、无常、无我，即是我之般若波罗蜜因。如此世界女身教化，调伏众生令离病苦，十方世界亦复如是。’世尊，我说是事，令庄严华增长成就精进力势。如来灭后，我当与彼共护佛法。唯愿世尊，于此大众与我授记。”
　　尔时，一切十方诸佛赞言：“善哉！善哉！释迦如来当授汝记。”
　　尔时，世尊告吉意言：“善男子，汝于当来莲华世界，得成为佛，号曰善见。如吉意女，地天、水天、火天、风天、虚空天、种子天、华天、果天、山天、树天、草天、抵天、涧天、宝天、四天下天，乃至六万七千神天，亦复如是，皆是菩萨现受女像为调伏众生。是等女天悉得授记，当成阿耨多罗三藐三菩提。所以现为女像教化，为令众生转女身故。若转男身得女身易，若转女身为男则难，是故以此女身教化。”
　　是等六万七千诸女得授记已，百亿龙王、百千亿夜叉、百万亿阿修罗、七万亿天、九万九千亿魔王，恒河沙等人，所谓刹利、婆罗门、毗舍、首陀，不可数拘办茶等，发阿耨多罗三藐三菩提心。无数众生得不退转菩提之心，不可数众生得菩萨三昧，不可数众生得无生忍，不可数众生得陀罗尼，不可数众生得菩萨地，不可计众生成就忍辱，不可计众生得沙门果，不可计众生得尽诸漏，不可计众生于声闻心无有退转，不可计众生于缘觉心无有退转，不可计众生得不退心。宝幢分中悲品第九
　　尔时，释迦如来白诸佛言：“世尊怜愍我故，悉来集此娑婆世界。”
　　时，庄严华、吉意菩萨，为护法故发深重愿，如愿即得。
　　时，十方佛为二正士大誓愿故，即说咒曰：
　　“树提婆婆(一)　持律提婆婆(二)　牟尼婆婆(三)　萨多婆婆(四)　富若棱伽婆婆(五)　[口+長]那婆婆(六)　摩诃迦留那婆婆(七)　摩诃伏律多婆婆(八)　阿慕呵婆婆(九)　流提婆婆(十)　厕提婆婆(十一)　娑利罗婆婆(十二)　却伽婆婆(十三)　婆由婆婆(十四)　跋多婆婆(十五)　阿提啅那婆婆(十六)　阿摩婆婆(十七)　阿颇那婆婆(十八)　多咃多婆婆(十九)　复多拘置婆婆(二十)　尼提提婆婆(二十一)　梨究舍罗婆婆(二十二)　梨养那婆婆(二十三)　梨陀兜婆婆(二十四)　梨比目叉婆婆(二十五)　梨道居罗婆婆(二十六)　赖吒提那婆婆(二十七)　婆婆(二十八)　婆婆(二十九)　婆婆(三十)　三摩多(三十一)　阿那若三摩多(三十二)　咤咤咤咤咤咤咤咤咤(三十三)　娑咤思提(三十四)　萨婆佛陀究舍罗牟罗阿提啅那(三十五)　莎呵(三十六)。”
　　说是咒已，复告二人：“善男子，汝等若欲教化众生，应当受持如是等咒。”
　　时，庄严华菩萨，与诸菩萨其数十万，作如是言：“十方诸佛为众生故所说神咒，我等要当受持在心。若我今于十方佛前，立大愿已，听是神咒不能受持，则为欺诳诸佛世尊，亦莫令我得阿耨多罗三藐三菩提。若有人天持是咒者，设有于其起恶心者，我若不护，令我不得成无上道。若比丘、比丘尼、优婆塞、优婆夷，受持是咒，亦无有能于是四众起恶心者。”
　　时，十方佛同声赞言：“善哉！善哉！善男子，汝能受持无上法雨。”
　　尔时，释迦如来告魔波旬：“汝于佛法当生信心！以汝因缘，当令无量无数众生得解脱果。汝今失离一切伴侣，谁当与汝复共为恶？我怜愍故，殷勤告教，汝可速发阿耨多罗三藐三菩提心。”
　　魔波旬言：“世尊，我今乃至无一念心发阿耨多罗三藐三菩提心。瞿昙今者，未能永断欲界众生，云何令我失离伴侣？我终不能归依三宝。”宝幢分中护法品第十
　　是时，会中有佛，名曰曼陀罗华微妙香，语释迦牟尼佛：“如过去世十方诸佛，以怜愍故，亦悉集会五滓世界，为护法故，坏魔怨故，怜愍众生故，施大智炬故，为说正道故。十方现在无量诸佛亦复如是，今日十方无量诸佛悉来集会娑婆世界，谁可付嘱释迦佛法？”
　　释迦如来言：“我之正法，可以付嘱频婆娑罗等诸大国王、四王、帝释、梵天王等，如是等众能护我法。若有能发菩提心者，当知是人则能护法。”
　　尔时，一切大众，所有天王、梵王、龙王，异口同声作如是言：“世尊，我等要当至心护法。何以故？如来正法难得难值，一佛界中无量佛会亦复难遇！十方诸佛尚为众生而来集会，我等云何不护正法？”
　　尔时，十方诸佛同声赞言：“善哉！善哉！善男子，若有刹利能护法者，所有国土衰恶之事，四百四病皆令除灭，及其国土所有树木、华果、谷米滋茂丰登，护其人民亲戚眷属令离诸恶；若有比丘、比丘尼、优婆塞、优婆夷，亦当护之。何以故？过去菩萨得成阿耨多罗三藐三菩提者，皆由拥护正法因缘，未来、现在亦复如是。若能护是受者、听者，当知佛法久住不灭。是故娑婆世界天王、人王当守护法，为久住世不断绝故。善男子，若有善男子、善女人，欲令佛法久住于世不灭尽者，应当供养是大集经受者、说者。何以故？是大集经即是十方诸佛印封，若能供养如是大集，即是供养十方诸佛。释迦如来灭度之后，随有是经流布之处，若有听受持、读诵解说、书写经卷乃至一偈一句一字，而其国主一切恶事即得消灭，所有树木、谷米、药草，四大天王降施甘露而以益之，国土王法悉得增长，邻国恶王勤求和同，各各自生喜心、慈心，一切诸天佛弟子者悉来拥护。如是国土王子、夫人及诸大臣，各各生于慈愍之心，谷米丰熟食之无病，亦无斗讼兵革不起，无诸恶兽及恶风雨，远离一切过去恶业。若诸众生有女业者，现受、生受及以后受，即能令灭除五逆罪、谤方等经及以圣人、犯四重禁、一阐提辈、其余恶业如须弥山，悉能远离增长善法，具足诸根身口意善，远离恶见破坏烦恼，修集正道供养诸佛，具足善法及内外事，令诸众生寿命增长，念慧成就。”
　　尔时，弥勒菩萨等九万七千亿菩萨得无生忍者，作如是言：“我等亦能佛灭度后护持正法，为怜愍故，当于都邑城村聚落广说是经。”
　　尔时，娑婆世界无量诸佛，同声赞言：“善哉！善哉！善男子。”
　　娑婆世界一切人天，复作是言：“我等亦能于佛灭度后，护持正法及四部众中受持说者。”
　　时，十方佛复赞叹言：“善哉！善哉！汝等真能护持正法。善男子，汝等若能护持正法，应当供养如是诸佛世尊，我等要当拥护是经流布之处都邑聚落人民眷属及受持者，并令土地谷米丰熟，药木滋茂。何以故？随有是经流布之处，我于是中有大力势，以力势故我能护之，令离一切衰祸之事，亦令是国所有众生远离恶业生于惭愧。”
　　是时，十方诸佛赞言：“善哉！善哉！汝今真能护持正法，亦能供养十方诸佛、护持法者、听受法者。”宝幢分中四天王护法品第十一
　　尔时，释迦牟尼佛告诸梵天、帝释、四王：“善男子，我为如是恶众生故，本愿力故，大怜愍故，于此恶处成就阿耨多罗三藐三菩提，为欲利益无明闇冥渴法众生、常乐增长烦恼众生，破坏魔众，建立法幢，施其法雨，令诸众生离烦恼苦，令不可计无量众生发阿耨多罗三藐三菩提心。无量诸佛及诸菩萨，悉来在此世界集会，为坏众生无量恶业，绍三宝种。我涅槃后所有正法，当付汝等，汝等便当深心守护。若有菩萨福德成就，如是等辈，亦能拥护我之正法。若有众生，已于诸佛种诸善根者，是人于后法欲灭时余五十年，守护正法，信敬受持，读诵书写，解说其义。如是法师，若于都邑城村聚落，欲多饶益无量众生，当净澡浴，著新好衣，庄严香华，于一案上安置种种诸甘味浆，置高座前。汝等尔时若不来集，为护法师，遮诸恶事，听受正法，自利利他，汝则欺诳十方诸佛。”
　　尔时，梵天白佛言：“世尊，随是经典流布之处都邑聚落，我当至心而拥护之。若比丘、比丘尼、优婆塞、优婆夷欲说是经，当净洗浴，著新净衣，聚集香华乃至甘浆，置高座前，我与眷属定往其所。若我不往，则为欺诳十方诸佛世尊。此世界中，随有是经流布之处，当令其地无诸兵革及诸恶事。我今至诚十方佛前立深重誓！”即说咒曰：
　　“安仇呵(一)　登伽(二)　富罗那呵(三)　蛇咩呿(四)　呿呿(五)　婆呿(六)　嘙呿嘙(七)　居离那呿嘙(八)　莎呵(九)。”
　　尔时，释提桓因，即说咒曰：
　　“呿嘙蜜奢(一)　摩奢蜜奢(二)　那罗呿(三)　阿牟若(四)　阿牟嘙呵(五)　阿呿咤(六)　阿呿(七)　阿伽呿时伏律[口+企](八)　莎呵(九)。”
　　尔时，东方天王提头赖吒，即说咒曰：
　　“频头阇那(一)　呿婆阇那(二)　罗牟呿(三)　叉娑罗(四)　富那婆呵(五)　阿末伽婆咤(六)　莎呵(七)。”
　　尔时，南方天王毗留勒叉，即说咒曰：
　　“郁呿那婆阇荼(一)　三牟陀斯若(二)　哆哆周多(三)　婆逻那婆(四)　婆逻阇(五)　莎呵(六)。”
　　尔时，西方天王毗留博叉，即说咒曰：
　　“阇路伽(一)　阿郁伽(二)　阿摩慕伽(三)　阿摩摩逻阇(四)　嘙脾也牟阇(五)　莎呵(六)。”
　　尔时，北方天王毗沙门，即说咒曰：
　　“啾地离(一)　啾[颱-台+秋]啾地离(二)　呿啾地离(三)　阿尼[颱-台+秋]地离(四)　希力多啾地离(五)　娑竭逻希力多啾地离(六)　散究娑啾地离(七)　陀摩叉地离(八)　莎呵(九)。”
　　尔时，十方诸佛赞梵、释、四王等言：“善哉！善哉！汝等今真能护持正法。”
　　时，梵、释、四天王等白佛言：“世尊，我等随是经典流布之处，要当至心护持。”
　　十方诸佛及诸菩萨，同共赞言：“善哉！善哉！毗沙门等，汝能真实护持正法。”
　　尔时，娑婆世界，有万二千大鬼将军护此世界，复有四万四千小将，成就大力及大功德，同音而言：“世尊，我等亦当于未来世，随有是经流布之处，我则随护。若说法时，我亦当往。有听法者，当为坏其种种魔业护说法者，令得增长一切善法。当劝诸王、大臣、长者，施其衣食种种资生所须之物，亦令其土无有兵革寇难之事及恶风雨。若我虚妄，则诳十方无量诸佛。”
　　尔时，娑婆世界有一菩萨，名曰疑心，白释迦牟尼佛言：“世尊，此娑婆世界，有百亿魔不？如其有者，悉来集不？”
　　佛言：“一切都集。”
　　“世尊，若都集者，有信心不？”
　　佛言：“善男子，皆有信心。唯除波旬眷属千人，当于未来破坏我法，常求过罪。是魔波旬及其眷属破坏三宝。何以故？皆是过去恶因缘故，过去不种善根因缘。善男子，我法灭时，是魔波旬及与眷属，于如是法乃得信心，种菩提子修菩萨道，乃至得阿耨多罗三藐三菩提。”
　　尔时，会中有一魔天，名曰太白，已于无量诸如来所成就功德，所有信根无能倾动，奉敬三宝，已于诸佛得受阿耨多罗三藐三菩提记，现仙人像，从坐而起，长跪合掌，以大音声遍诸佛土而白佛言：“世尊，释迦如来本愿因缘，生怜愍故，于此具足五滓世界谤法众中，得成阿耨多罗三藐三菩提。以怜愍故，说三乘法脱三恶道。复为无量无边菩萨说无生忍，不断十方诸佛种性。是故我当于未来世至心拥护，令释迦法久住不灭，令诸魔众不得其便。我终不坏如来正法！若无持者，佛法则灭。若诸四众无说听者，法则衰灭。若未来世善男子、善女人，修立三业，绍三宝性，为坏三界诸恶烦恼修行正道，能坏众生三恶道苦，一切魔众无能为也！唯愿十方无量诸佛，施我功德、智慧二力。我欲诵咒，为坏一切恶魔眷属。”
　　时，十方佛同共赞言：“善哉！善哉！”
　　时，太白魔即说咒曰：
　　“阿摩犁(一)　阿汉呿咩(二)　阿阇婆嘙(三)　阿阇婆婆(四)　阿阇婆婆(五)　牟罗娑犁(六)　脾也呿娑[口+企](七)　阇摩娑犁(八)　呵呵(九)　呵呵(十)　呵呵(十一)　伽罗娑咤(十二)　阇囊却伽(十三)　若蛇却伽(十四)　比若蛇娑呿伽(十五)　阿牟叉逻(十六)　叉叉(十七)　叉叉(十八)　叉叉(十九)　牟逻婆呵呿迦(二十)　莎呿若(二十一)　莎波利婆多(二十二)　牟逻(二十三)　若若(二十四)　战陀修利蛇若若(二十五)　莎提若若(二十六)　那婆呵若若(二十七)　呿逻叉若若(二十八)　那波逻若若(二十九)　复多拘知若若(三十)　哆哆哆若若(三十一)　萨菩婆比若若(三十二)　逻提悉多若若(三十三)　遮居逻摩频婆多叉婆(三十四)　叉摩摩(三十五)　叉波若(三十六)　若比多(三十七)　摩罗比沙蛇(三十八)　莎呵(三十九)。”
　　说是咒时，地六种动，一切魔众心生怖畏。一切天人乃至迦罗富单那皆离怖畏，得不退转菩提之心。
　　尔时，魔王问坚意言：“善男子，是太白魔王从何处来？有何等力？而能破坏一切魔众及诸黑业，增长瞿昙断灭之法？我今睹见，心欲变吐，四方皆闇，身心苦痛，而彼见之甘乐爱著。唯愿怜愍，为我说之。”
　　坚意菩萨言：“波旬，皆是一切诸佛威神，令是太白有如是力，以是力故坏诸魔众，增长如来无上正法。是太白菩萨所有德力，乃至人天无能坏者。波旬，汝于三宝宜应生信，发菩提心，远离一切身口意恶。”
　　波旬言：“大士，我今方欲造成种种身口意恶，实不能发菩提之心。”宝幢分中旷野鬼品第十二
　　尔时，旷野菩萨即现鬼身，散脂菩萨即现鹿身，慧炬菩萨现猕猴身，离爱菩萨现羖羊身，尽漏菩萨现鹅王身，如是五百诸菩萨等各各现受种种诸身，其身悉出大香光明。一一菩萨手执灯明，为欲供养十方诸佛。
　　尔时，疑心菩萨至心观察是五百人，即知悉是菩萨大士，语旷野鬼言：“善男子，汝等何故现如是身供养诸佛？”
　　旷野鬼言：“善男子，往古过去九十一劫，有佛世尊，号毗婆尸如来、应、正遍知、明行足、善逝、世间解、无上士、调御丈夫、天人师、佛世尊，我于尔时，与如是等同一父母共为兄弟，受持五戒勤修精进，聪明智慧心乐善法，种种供具供养彼佛，既供养已，皆发阿耨多罗三藐三菩提心，为欲调伏一切众生。尸弃、毗舍浮、鸠留孙佛，亦复如是，皆供养已。散脂大士于彼佛前立大誓愿：‘愿我来世以鬼神身教化众生！若有弊恶恶鬼众生，我当演说三乘之法而调伏之，乃至无量恒河沙等恶鬼、恶兽悉令调伏，然后乃当成就阿耨多罗三藐三菩提。’亦有一万二千大鬼，于此世界发大誓愿调伏众生。尔时我复发大誓愿：‘若有恶鬼，欲坏如来如是正法，我当治之。’是故我受如是鬼身。若有恶鬼，能杀众生，令其心乱，恶心杀害，深著邪见，能令刹利、婆罗门、毗舍、首陀乱心作恶，于国土中移转日月，错易年岁使国荒乱，寒暑失所变改时节，降恶风雨谷米不登，及坏一切树木果子，愿我悉能调伏教化令住三乘。我亦不害夺其命根，同其受身，与共软语言谈戏笑，以三乘法而教化之令离恶道。若有众生远离善法，行身口意不善之业，舍是身已生三恶道。或有杂作善恶诸业，是人舍命则受鬼身。是故尔时，恶鬼滋多，善鬼鲜少，是故我欲调伏恶鬼现受是身，亦令刹利、婆罗门、毗舍、首陀远离恶心。善男子，有金刚槌咒，以是咒力，一切恶鬼于彼四姓不能为恶。善男子，若有都邑城村聚落有是咒处，一切恶鬼无能为也。是处众生皆修慈心，远离一切不善之事恶病、恶雨、亢旱、斗诤，乃至鸟兽皆生善心，远离一切诸恶怖畏。我今于此十方佛前，发大誓愿，欲说是咒。”
　　尔时，释迦如来告旷野鬼：“善男子，十方诸佛今已施汝神通之力，便可说之。”
　　时，旷鬼即起合掌而说咒曰：
　　“豆摩(一)　豆摩(二)　陀摩(三)　陀摩(四)　豆摩(五)　豆摩(六)　那那罗(七)　尼罗(八)　尼罗(九)　究吒尼(十)　究吒尼(十一)　摩诃究吒尼(十二)　吒吒吒抹(十三)　摩诃吒吒吒(十四)　阿娑婆(十五)　阿比(十六)　利尼(十七)　利尼(十八)　摩诃利尼利尼(十九)　利弥(二十)　利弥(二十一)　利弥(二十二)　陀利蓰(二十三)　摩诃利蓰(二十四)　首流首流(二十五)　摩诃首流首流(二十六)　首流多(二十七)　摩诃首流首流(二十八)　郁究摩(二十九)　仇摩(三十)　仇摩(三十一)　仇摩那(三十二)　利弥(三十三)　利弥(三十四)　希利(三十五)　希利(三十六)　希利(三十七)　希利(三十八)　希利(三十九)　希利(四十)　希利(四十一)　希利(四十二)　希利(四十三)　希利(四十四)　希利(四十五)　希利(四十六)　希利(四十七)　尼弥尼弥(四十八)　希尼(四十九)　希利(五十)　牟尼(五十一)　牟尼(五十二)　牟提尼(五十三)　婆逻婆逻婆逻吒(五十四)　跋迦那利也(五十五)　祇儜(五十六)　时儜力娑婆(五十七)　时那(五十八)　时那(五十九)　时那逻娑婆(六十)　莎呵(六十一)。
　　“世尊，随有国土诵此咒处，彼诸恶鬼虽闻是咒，于诸众生犹怀恶心、凶暴难伏、不受法教、不起慈心者，我为是等诸恶鬼故，更说此咒以调伏之：
　　“阿车(一)　阿车(二)　牟尼(三)　牟尼(四)　尼休休(五)　牟尼(六)　牟尼(七)　摩那逻娑婆(八)　休休(九)　阿尼罗那荼(十)　阿多但荼(十一)　阿多阿提(十二)　流吒(十三)　希尼(十四)　希利(十五)　希利(十六)　希利(十七)　希利(十八)　希利(十九)　希利(二十)　希利(二十一)　郁仇摩(二十二)　仇摩(二十三)　仇摩(二十四)　仇摩(二十五)　希利(二十六)　希利(二十七)　希利(二十八)　尼利(二十九)　尼利(三十)　摩诃尼梨(三十一)　三牟陀呼呿(三十二)　呵吒(三十三)　阿吒(三十四)　阿吒(三十五)　陀罗咩呿(三十六)　叉嘙呿(三十七)　叉嘙呿(三十八)　卑利痴比(三十九)　阿波(四十)　泯阇(四十一)　婆由(四十二)　阿迦奢(四十三)　啅啅啅(四十四)　究脾(四十五)　婆穷脾(四十六)　阿叉穷脾(四十七)　视靴穷脾(四十八)　萨多伽穷脾(四十九)　逻阇穷脾(五十)　萨多兜穷脾(五十一)　莎呵。”宝幢分中还本品第十三
　　于是十方无量诸佛，各各欲还本佛世界，其地即时六种震动，上虚空中雨种种华，微妙伎乐不鼓自鸣，种种诸香而以供养，一切大众悉共合掌礼敬诸佛。
　　尔时，梵天白月香佛言：“世尊，是谁神力？成几福德？于未来世能信、受持、读诵、书写如是经典？”
　　“梵天，皆是十方现在诸佛本愿力故，破坏魔众；除国霜雹、暴风、恶雨，护持正法，为调众生宣示正道，亦是诸佛本愿力故。来世众生成就十法，能于未来护持正法，是人亦为诸天所护。梵天，若有人能具足念心善意方便，是人则能拥护正法，不贪五欲常修习空，忍辱如地得深大忍，以四摄法摄取众生，此彼无碍修行清净菩提道，行宝幢三昧。如是之人，于未来世能护正法，书写、受持、读诵、解说。是人舍身，得见十方现在诸佛及比丘僧、诸菩萨等，亦闻诸佛所说妙法，闻已即得圣人喜乐，灭除一切不善之法，得生清净诸佛国土，常闻演说大乘经典，终不生于五滓世界，常得亲近娑婆世界如是诸佛。是人于后余五十年，以佛力故，则能护持如来正法。”
　　尔时，释迦牟尼佛告梵天言：“随是经典流布之处，其土则无一切恶事、恶雨、疾病，受者、听者身无患苦，衣食无乏。”
　　尔时，华幢佛告诸大众：“若以满此娑婆世界微妙七宝施十方佛，不如有人于佛灭后余五十年受持、读诵、书写是经，所得福多先福德！”
　　佛复告大众：“假使有人，以恒河沙等上妙七宝施十方佛，不如有人于佛灭后余五十年，受持、读诵、书写是经所得福多！”
　　佛说是已，诸天世人闻已欢喜，信受奉行。　
大方等大集经卷第二十三虚空目分声闻品第一
　　尔时，世尊故在欲、色二界中间大宝坊中，与无量比丘僧、诸大菩萨，围绕说法。
　　时，舍利弗、目揵连等，出家未久，以舍利弗、目连因缘，说声闻法杂四真谛。尔时，众中有诸人辈，本是外道，诸根闇钝，自谓有智，起大憍慢，增长色慢、欲慢、无明慢、胜慢、非法慢，未得第二、第三、第四沙门果证，是故如来为如是等宣说中道，为离如是恶烦恼故。如来说是中道义时，如是诸人各各论说断见、我见。
　　尔时，世尊即作是念：“哀哉！诸人本外道故，虽入佛法犹生大慢，于未得中而生得想，于未知中而生知想，于如来法中而不修行。虽顺四谛而不能得四无碍智，乃至不得第四果证。”尔时，世尊二手举捉瞻婆华鬘，发大誓愿，以愿力故，于华鬘中出生四宝：一、帝释宝，二、天光宝，三、金刚光宝，四、胜诸光宝。一一宝中出大光明，遍照此间娑婆世界，光明出已掷之虚空。
　　时，华鬘中说是偈言：
　　“虽除须发不去结，　被服染衣不离染，
　　示佛为师不随教，　如是之人污大众。
　　如来宣说正法时，　而复不能至心听，
　　是人不得真实义，　亦不能离诸烦恼。
　　若能睹见实法性，　是能破坏无明慢；
　　若有亲近善知识，　是人速得甘露味；
　　若能呵责于生死，　是则能得到彼岸；
　　是人具足戒多闻，　亦具禅定智慧聚。
　　若人欲坏烦恼魔，　远离阴魔及死魔，
　　摧伏天魔诸眷属，　常当亲近无上尊。”
　　说是偈已，声闻弟子有憍慢者，咸作是念：“如来知我并有污心，是故为我说如是偈。”即时心中生大惭愧。及四天下佛诸弟子，亦复如是生惭愧心，于一念顷悉来集会。尔时，无量百千万亿声闻大众悉来聚集。于是佛知众会已定，即为宣说杂四真谛。
　　时，此宝鬘直往南方，过九万二千恒河沙等诸佛世界，彼有世界名金刚光藏，其土众生具足五滓。有佛世尊，号金刚光明功德如来、应、正遍知、明行足、善逝、世间解、无上士、调御丈夫、天人师、佛世尊，亦为四众宣说如是杂四真谛法。而彼会中有诸菩萨、声闻，四众比丘、比丘尼、优婆塞、优婆夷，见是宝鬘大光明已，观察四方，仰见宝鬘在佛顶上虚空中住，即白佛言：“世尊，如是宝鬘，从何处来？谁之所遣？”
　　彼佛答曰：“善男子，北方去此九万二千恒河沙等诸佛世界，彼有世界名曰娑婆。有佛世尊，号释迦牟尼如来、应、正遍知、明行足、善逝、世间解、无上士、调御丈夫、天人师、佛世尊，亦为具足五滓众生，宣说开示杂四谛法，如我今于此土无异。善男子，彼佛世界所有众生甚大痴闇，粗犷轻躁，生大憍慢，多作恶业，难调难解。是故释迦牟尼如来为此大集，于大集中演说正法，为坏如是诸大恶事。彼世界中所有众生，于未得中而作得想，于未证中而作证想，于未修中而作修想。是故彼佛为大众说法，如法修行，为坏如是大憍慢故，为得尽智及无生智，将欲宣说虚空目法行，为得声闻、缘觉、佛果，欲开如来无上法藏。是故彼佛遣此宝鬘，从我索欲，我今与之，并欲以是法目陀罗尼赠彼为信，能作无量微妙大明，能干一切诸恶烦恼，能持一切所闻不忘，能净一切心之垢污，能护一切诸善禁戒，能入一切大智慧中，能护一切无上三昧，能护己心生他喜心，受持圣法远离诸病，所求之法如愿即得，增长一切资生所须，亦能长养一切善根，能调恶王及以四姓，诸恶鬼神鸟兽水虫，护持一切诸善根本，能得如来一切诸法，乃至能得十八不共。是故我今欲遣如是法目陀罗尼，至彼世界与释迦如来。”即告金刚山童子言：“善男子，汝可往彼娑婆世界称我名字，问讯彼佛：金刚光明功德如来，以此法目陀罗尼门远赠世尊。”
　　金刚山童子言：“世尊，善哉！善哉！我亦欲往礼觐彼佛，并欲启受所未曾闻虚空目法门。”
　　尔时，复有六万亿菩萨摩诃萨、八十千亿声闻大众，同声而言：“世尊，我等亦欲诣彼世界礼觐彼佛，并欲启受所未曾闻虚空目法门。唯愿如来加我神力令得往返。”
　　彼佛答言：“善哉！善哉！诸善男子，宜知是时。是金刚山童子者，能调伏汝，即是汝等善知识也。”
　　尔时，彼佛即告金刚山童子言：“善男子，谛听！谛听！我当为汝宣说如是法目陀罗尼。”即说咒曰：
　　“阿嘙(一)　阿嘙阿嘙(二)　蘘那虵沙吒(三)　摩诃摩呿(四)　摩诃咃娑婆娑(五)　树喻低(六)　阿咃(七)　那嘙那咃祢(八)　佛阇罗哆(九)　安缕赖哆(十)　阇逻迦咃(十一)　阿那耨德叉(十二)　滼浮婆(十三)　那嘙荼嘙(十四)　勒叉鲁遮那(十五)　莎吒呿嘙(十六)　陀逻尼茂阇(十七)　波逻迦啅嘙(十八)　鞞那厕(十九)　婆那鞞哹(二十)　阿那迦咃(二十一)　栴荼咩修(二十二)　波罗呿多(二十三)　修鲁遮那(二十四)　鲁遮那嘙(二十五)　鲁遮虵蘘嘙嘙斯(二十六)　莎呵。
　　“善男子，汝当受持、读诵、书写是陀罗尼，往彼世界问讯释迦牟尼如来，如我辞曰：‘四部弟子乐受法不？四姓之人能供养不？众生之心不浊乱不？常能亲近于如来不？复能尊重赞叹佛不？增广流布佛正法不？金刚光明功德如来，以此法目陀罗尼门远赠世尊，能作大明，干焦一切诸恶烦恼，乃至获得如来十八不共之法。’”
　　时，金刚山童子受持、读诵、书写如是陀罗尼已，告诸大众：“若欲往彼娑婆世界，觐见释迦牟尼如来，并欲启受所未曾闻虚空目法门者，应当远离一切色想，亦莫念于分别之相，常当修集虚空之相，远离一切取舍等相，放舍一切尘劳等相，解诸结缚专念虚空。”
　　尔时，大众咸作是言：“善哉！善哉！善男子。”即前礼佛礼已，系念观虚空相，于一念顷即来至此娑婆世界，觐见释迦牟尼如来，头面礼足，供养恭敬，尊重赞叹，右绕三匝，却在一面，合掌而立。
　　是时，宝鬘复往西方，过八万亿诸佛世界，彼有世界名曰慧闇，具足五滓。有佛世尊，号曰智幢如来、应、正遍知、明行足、善逝、世间解、无上士、调御丈夫、天人师、佛世尊，亦为四众宣说如是杂四谛法。彼时会中有诸菩萨、声闻，四众比丘、比丘尼、优婆塞、优婆夷，见是宝鬘大光明已，观察四方，仰见宝鬘在佛顶上虚空中住，即白佛言：“世尊，如是宝鬘，从何处来？谁之所遣？”
　　彼佛答言：“善男子，东方去此八万亿诸佛世界，彼有世界名曰娑婆，具足五滓。有佛世尊，号释迦牟尼，十号具足，亦为四众宣说开示杂四谛法，如我今于此土无异。乃至欲开如来法藏，是故彼佛遣此宝鬘，从我索欲，我今与之，并欲赠彼净目陀罗尼，能作大明干焦烦恼，乃至能得如来十八不共之法。是故我今，欲遣如是净目陀罗尼，至彼世界赠彼如来。”
　　彼佛即告胜幢童子：“汝可往彼娑婆世界，称我名字问讯彼佛，并以如是净目陀罗尼门远相赠遗。”
　　时，彼众中复有无量菩萨、声闻，同声而言：“善哉！世尊，我等亦欲诣彼世界礼觐彼佛，并欲听受所未曾闻虚空目法门。”乃至彼佛即说咒曰：
　　“勿力呵(一)　勿力呵(二)　勿力呵(三)　勿力呵(四)　阿婆勿力呵(五)　萨[多+也]勿力呵(六)　修嘙舍勿力呵(七)　那婆勿力呵(八)　修破嘙(九)　阿能伽(十)　柢比叉(十一)　阇蛇私罗(十二)　那婆噢[口+男](十三)　呿伽钵罗(十四)　那逻那[言+阎](十五)　宿沙(十六)　翅奢私罗(十七)　阿嘙罗私罗(十八)　摩诃迫坻阇那(十九)　阿那闪陀罗(二十)　阿嘙呿伽(二十一)　那犹多闪陀罗(二十二)　娑颇啰(二十三)　阿蘘伽伽(二十四)　那啰拏(二十五)　娑遮(二十六)　守留多竭婆侈那(二十七)　莎呵。
　　“善男子，汝当受持、读诵、书写是陀罗尼，往彼世界，乃至一面合掌而立。”
　　是时，宝鬘复至北方，过九万九亿诸佛世界，彼有世界名曰为常，具足五滓。有佛世尊，号发光功德，十号具足，亦为四众宣说开示杂四谛法。而彼会中有诸菩萨、声闻，四众比丘、比丘尼、优婆塞、优婆夷，见是宝鬘大光明已，观察四方，仰见宝鬘在佛顶上虚空中住，即白佛言：“世尊，如是宝鬘，从何处来？谁之所遣？”
　　彼佛答言：“善男子，南方去此九万九亿诸佛世界，彼有世界名曰娑婆，具足五滓。有佛世尊，号释迦牟尼，十号具足，亦为四众宣说开示杂四谛法，如我今于此土无异。乃至欲开如来法藏，是故遣此四宝华鬘，从我索欲，我今与之。并欲赠彼光目陀罗尼，能作大明干焦烦恼，乃至能得如来十八不共之法。是故我今，欲遣如是光目陀罗尼，至彼世界赠彼如来。”
　　彼佛即告胜意童子：“善男子，汝可往彼娑婆世界，称我名字问讯彼佛，以是光目陀罗尼远相赠遗。”
　　时，彼众中复有无量菩萨、声闻，同声而言：“善哉！世尊，我等亦欲诣彼世界礼觐彼佛，并欲启受所未曾闻虚空目法门。”乃至彼佛即说此陀罗尼：
　　“阇婆摩(一)　阇婆摩(二)　阇婆摩(三)　阿驹卢吒(四)　比婆阇婆(五)　摩诃陀摩呿嘙(六)　阿逻阇(七)　珊菩陀(八)　蘘呿嘙(九)　阿啰阇嘙婆(十)　啰阇嘙婆(十一)　阇坻叉虵嘙嘙(十二)　摩醯阇嘙尼畔陀(十三)　比牟遮嘙嘙(十四)　那啰虵拏嘙婆(十五)　斫啾嘙婆(十六)　输卢多嘙婆(十七)　输卢多嘙婆(十八)　伽悢拏嘙婆(十九)　嗜贶嘙婆(二十)　迦虵嘙婆(二十一)　质多嘙婆(二十二)　娑茂陀啰嘙婆(二十三)　[革+丞]啰拏嘙婆(二十四)　叱那修留坻嘙婆(二十五)　莎呵。
　　“善男子，汝当受持、读诵、书写是陀罗尼，往彼世界，乃至一面合掌而立。”
　　是时，宝鬘复至东方，去此六万千亿佛土，彼有世界名曰宝顶，具足五滓。有佛号曰宝盖光明功德，十号具足，亦为四众宣说开示杂四谛法。而彼会中有诸菩萨、声闻，四众比丘、比丘尼、优婆塞、优婆夷，见是宝鬘大光明已，观察四方，仰见宝鬘在佛顶上虚空中住，即白佛言：“如是宝鬘，从何处来？谁之所遣？”
　　彼佛答言：“西方去此六万千亿诸佛世界，彼有世界名曰娑婆，具足五滓。有佛世尊，号释迦牟尼，十号具足，亦为四众宣说开示杂四谛法，如我今于此土无异。乃至欲开如来法藏，是故遣此四宝华鬘，从我索欲，我今与之。并欲赠彼圣目陀罗尼，能作大明干焦烦恼，乃至能得如来十八不共之法。是故我今，欲遣如是圣目陀罗尼，至彼世界赠彼如来。”
　　即告虚空声童子：“善男子，汝可往彼娑婆世界，称我名字问讯彼佛，并以如是圣目陀罗尼远相赠遗。”乃至复有无量菩萨声闻大众，同音而言：“善哉！世尊，我等亦欲诣彼世界礼觐彼佛，并欲启受所未曾闻虚空目法门。”乃至彼佛即说此陀罗尼：
　　“阿罗摩(一)　阿罗摩(二)　阿罗摩(三)　阇虵啰阇(四)　字犁虵罗阇(五)　伽阇哹(六)　嘙啰遮罗(七)　阿那遮(八)　阿呿莎啰(九)　呿伽莎阇那(十)　那乌呵(十一)　那啰咃那乌呵(十二)　摩醯湿波罗遮摩(十三)　阿摩昵呵(十四)　阿虵娑利罗(十五)　斫啾遮摩(十六)　斫啾娑斫啾那(十七)　那嘙那嘙摩阇(十八)　阿嘙呿嘙十九)　车婆那婆(二十)　呿伽禅缕(二十一)　娑啰栴陀啰(二十二)　摩醯湿波罗昵罗那嘙(二十三)　娑檀摩叉虵(二十四)　莎呵。
　　“善男子，汝当受持、读诵、书写是陀罗尼，往彼世界，乃至一面合掌而立。”
　　时，四童子变此世界地平如掌，香华、幡盖、七宝具足，为供养佛。一切天宫、阿修罗宫悉为震动，诸天悦豫多受喜乐，咸以香华、七宝、幡盖、种种伎乐供养于佛。时，四童子作如是等供养佛已，上升虚空高七多罗树，各执四宝说偈赞叹：
　　“佛是清净大法王，　为诸众生说甘露，
　　于诸众生心如地，　大宝商主愍一切。
　　为众生说清净法，　令离诸苦及烦恼，
　　如来心等如虚空，　其语微妙知真道。
　　具足戒禁及智慧，　永灭烦恼降甘露，
　　为渴法者出恶世，　智炬大明能坏闇。
　　虽无修集八圣道，　及以证得解脱者，
　　如来犹故生怜愍，　施诸人天净法眼。
　　能度众生生死岸，　能施无上七财宝，
　　能令众生悔生死，　具修三十七助道。
　　法宝久失佛今示，　是故得名无上尊，
　　四方众生已大集，　唯愿怜愍转法轮。”
　　尔时，一切无量大众心生欢喜，各作是言：“如是无量无边众生从何处来？威仪清净具无量德，惭愧智慧皆悉成就，我从昔来未曾睹见如是妙色五通大仙。”
　　尔时，世尊告憍陈如比丘：“憍陈如，四方多有无量菩萨，悉来集会，为听法故，今当至心清净其意。”
　　尔时，世尊以微妙音告四童子：“诸善男子，善来甚快！从何方面何处而来？”
　　时，四童子敬礼佛足周匝围绕。尔时，金刚山童子言：“世尊，南方去此九万二千亿恒河沙等诸佛世界，彼有世界，名金刚光藏，具足五滓。有佛世尊，号金刚光明功德如来，十号具足，今现在为诸众生，宣说开示杂四谛法。彼佛劝我至此世界，问讯世尊，并欲听受虚空目法门。世尊，彼金刚光明功德如来，致敬殷勤问讯世尊，并遗如是陀罗尼，能作大光明干焦烦恼，乃至能得如来十八不共之法。”即于佛前说如是咒，乃至四童子亦复如是。说是咒已，其地即时六种震动。
　　一切龙王各作是言：“我等亦当共至佛所。”尔时，东方有二龙王，一名牛护，二名宝护，是二龙王与六万龙王。南方亦二，一名为月，二名婆修，与七万龙王来至佛所，头面敬礼，前白佛言：“世尊，我等皆能受持、读诵、书写如是法目陀罗尼。若有比丘、比丘尼、优婆塞、优婆夷，受持、读诵、书写如是法目陀罗尼者，我等皆当诚心守护。”西方、北方亦复如是。
　　尔时，世界一一各有十万龙王，来至佛所头面礼敬。尔时，龟兹国土有一龙王，名曰海德，是阿那婆达多龙王弟，与九万龙王。于阗国土有一龙王，名乐藏宝，亦是阿那婆达多龙王弟，与万八千龙王。波罗越国有一龙王，名曰山德，亦是阿那婆达多龙王弟，与二万龙王。师子国土有一龙王，名曰宝藏，与四万八千龙王。毗茶国土有一龙王，名曰长发，与四万二千龙王。念蜜奢山有一龙王，名曰婆修吉，与八千龙王。乌苌国土有一龙王，名阿钵罗罗，与二万五千龙王。乾陀罗国有一龙王，名伊罗钵多，与三万龙王。真丹国土有一龙王，名曰三角，与万八千龙王。难陀龙王、优波难陀龙王，亦与无量龙王，共至佛所头面礼敬，白佛言：“世尊，我等皆能受持、读诵、书写如是陀罗尼门，乃至不忘不失一字。”
　　佛言：“善哉！善哉！善男子，汝等真实能护正法。”
　　尔时，世尊告正语天女：“天女，汝能守护我正法不？”
　　“世尊，如来在世及灭度后，是陀罗尼流布之处，我当守护。有受持者，随其所求我当与之。若复有欲见我身者，我当现之。世尊，若有比丘、比丘尼、优婆塞、优婆夷欲见我者，当净其身，持戒精进，于一日中三时洗浴，断食三日，独在静处，若佛像边，若在塔中，若处静室，以妙香华、种种幡盖及诸味浆供养于佛，面正东向读诵如是陀罗尼句：
　　“嘙吒置(一)　嘙吒置(二)　休娄(三)　休娄(四)　屯豆娄(五)　屯豆娄(六)　呿吒(七)　呿吒(八)　比莎诃。
　　“是时，四众诵是陀罗尼已，我当随诸四众之所愿求，我悉当令一切成就。若我不来，即为欺诳十方诸佛，亦莫令我成阿耨多罗三藐三菩提。”
　　尔时，佛告罗睺阿修罗王、毗摩质多阿修罗王、毗娄遮那阿修罗王：“我今以此净目陀罗尼，付嘱汝等。何以故？汝有大力，若有众生不信三宝，能令信故。”
　　诸阿修罗言：“善哉！世尊，我等护持。若有四众比丘、比丘尼、优婆塞、优婆夷，若佛在世，若灭度后，受持、读诵、书写广说是陀罗尼，我于是等能施八事。何等为八？一者、健行，二者、乐听受法，三者、心无怖畏，四者、常明无闇，五者、善愿具足，六者、解脱，七者、具足辩才，八者、善法增长。世尊，若阿修罗父母、兄弟、妻子、眷属恼是人者，我等当治。若我不于此世界中护佛法者，则为欺诳十方诸佛。”
　　尔时，世尊观四众已，告憍陈如比丘：“憍陈如，一切大众甚乐闻法！无量世界无量众生，悉为法故来集于此，咸皆欲知法行方便，成大智慧，远离贪欲一切烦恼，真实了知法行方便。”
　　时，憍陈如白佛言：“善哉！世尊，诚如圣教。世尊，四方世界无量菩萨，悉持四佛所与欲来并欲启受虚空目法行。今正是时，唯垂怜愍，为众生故而宣说之。世尊，所言法行，法行比丘，云何名为法行比丘？唯愿世尊，分别演说法行比丘。”
　　佛言：“憍陈如，至心谛听！当为汝说。若有比丘，读诵如来十二部经，谓修多罗乃至优婆提舍，是名乐读，不名法行。复有比丘，读诵如来十二部经，乐为四众敷扬广说，是名乐说，不名法行。复有比丘，读诵如来十二部经，能广演说思惟其义，是名思惟，不名法行。复有比丘，受持读诵十二部经，演说思惟观其义理，是名乐观，不名法行。
　　“憍陈如，若有比丘能观身心，心不贪著外一切相，谦虚下意不生憍慢，不以爱水溉灌业田，亦不于中种识种子，灭觉观心境界都息，永离烦恼其心寂静，如是比丘，我则说之名为法行。如是比丘，若欲获得声闻菩提、缘觉菩提、如来菩提，即能得之。憍陈如，如工陶师埏埴调泥，置之轮上随意成器，法行比丘亦复如是。憍陈如，若有比丘修法行者，当观三事：一者、身，二者、受，三者、心。观三事已得二种智：一者、尽智，二者、无生智。
　　“憍陈如，云何尽智？云何无生智？知尽烦恼名为尽智，知尽有支名无生智。复次，无行行智名曰尽智，无行果智名无生智；尽诸使智名曰尽智，尽烦恼智名无生智。复次，知尽诸行名曰尽智，尽一切有名无生智；分别尽物是名尽智，知诸缚解名无生智；知尽根界名曰尽智，知尽缘界名无生智；不觉观烦恼名曰尽智，不觉观果报名无生智。复次，尽三地智名曰尽智，尽一切漏名无生智。复次，我生已尽，梵行清净，名曰尽智；更无余有，名无生智。如是二智即名一智，亦名一行知于三道。若有比丘能断三道，是名法行。能作是观，是观心、受。云何比丘能观察身？若有比丘观息出入，是名观身、观受、观心。云何名为观息出入？息入出者，名阿那波那，入名阿那，出名波那，观于出入如门如向。若有比丘能如是观，是名法行。若有比丘能观能数，随息入出冷暖长短，若遍满身，系心鼻端，能观新故，分别诸相能观生坏，求舍摩他善入于定，亦能观察息之粗细，乃至观于内身，身作身想，是名比丘修于法行。
　　“憍陈如，修数息时获得二事：一者、离恶觉观，二者、观息相貌。修集随时亦得二事：一者、专念念心，二者、离善觉观。观于冷暖亦得二事：一者、分别出入，二者、观心数相。修观身时亦得二事：一者、身轻，二者、心轻。转观生灭亦得二事：一者、知一切法是无常相，二者、知一切法是无乐相。善男子，法行比丘念入出息系心一处。云何数减？二数为一，三数为二，乃至十数为九，是名数减。云何数增？一数为二，乃至九数为十，是名数增。何故修增？坏一切觉观故。得初禅时观息入出，及以心相。初禅五支：一、觉，二、观，三、离生喜，四者、受乐，五者、定。具五支时离贪恚痴。若有比丘具是五支，是名法行。远离五事，成就五事，修集梵行成大功德。
　　“憍陈如，若有比丘能得二禅，名为法行。若有比丘观息出入，系心一处远离喜乐，得第三禅不喜不乐。何以故？一心系念息入出已，远离喜乐得第四禅。若有比丘观息入出则观五阴，若观五阴是名法行。若比丘见一切法行生灭，乃至见一切烦恼生灭，是名法忍。若比丘见眼空，乃至见意识空，是名空忍。若比丘见眼无相，乃至见意识无相，是名无相忍。若比丘不愿于眼乃至意识，是名无愿忍。若比丘观苦异、乐异、不苦不乐异，是名中谛忍。若为众生行于生死，如是名为随上谛忍。云何随忍、随根、随力、随于觉观乃至随涅槃？于如是法心不著者，是名信忍，是名为信，不名信根。若摄身心不令造恶，是为精进，不名进根。若能专念如是等法，是名为念，不名念根。心心数法能系一缘，是名为定，不名定根。若能不观如是等相，是名为慧，不名慧根。若观如是无根，是名法行。
　　“憍陈如，若有比丘观于顶法、世第一法，观三解脱空无相愿、无常苦空，是名法行，是名空三昧。如是三昧，缘无受命，缘无自在。无相三昧，缘尽、缘坏、缘灭、缘厌。无愿三昧缘于甘露，非甘露行，有甘露行非缘甘露。有空三昧缘于甘露，非甘露行，有甘露行非缘甘露。无相三昧缘于甘露，非甘露行，有甘露行非缘甘露。憍陈如，若有比丘缘慧灭庄严入无愿三昧，是名缘于甘露非甘露行。若有比丘缘慧灭而得解脱，名甘露行非缘甘露。空与无相亦复如是。憍陈如，若有比丘能如是观，是名法行。
　　“憍陈如，若有比丘观受观心，是名法行。何以故？能坏我见二十种故。憍陈如，断见、我见各有五种：色断乃至识断，是名五断见；色我乃至识我，是名五我见。憍陈如，五种断见分别则有四十四种：十六种说想，八说无想，八说非想非非想，六说种种想，六种说断，是名四十四种。我见分别十八：四定说我，四种说边，四说异事，六说无求三昧。是名六十二见。二十我见因缘，能生四百四种烦恼。为离如是诸烦恼故，观于身心是名法行，如是比丘能观身心。
　　“憍陈如，云何八人？云何决定？憍陈如，断见之人言一念断，常见之人言八忍断，是二种人俱得决定后离烦恼俱亦无妨。憍陈如，能得八忍是名八人，得十六心是名决定，是名如法。憍陈如，若有比丘成出入息，即得八人名，亦名决定。憍陈如，若有比丘成就数息，即得信根乃至慧根；若得五根，即得世间第一法。如是比丘，能破一切疑网之心，是名真实修集圣行。若有比丘成就苦智，则断十种烦恼，是名修初无漏心观。尔时次第观无愿三昧，观无愿时修三十七助道之法，是名无漏定智，得苦法忍、苦法智、集法忍、集法智。尔时，观于色界五阴，无色界四阴，如欲界苦，色、无色界亦复如是；如是观已，断色、无色十八种烦恼；十八种断已，作是思惟：‘如是诸苦，从何业来？谁之所造？’作是观已，了知是苦从爱因缘：‘我若不拔如是爱根，必当生苦。’是故观集，作是观已断七烦恼；观欲界集已，色、无色界亦复如是。如是观已，得比忍、比智，作是观时断十二烦恼。憍陈如，具八忍者是名见法。断三界集已，复作是观：‘何因缘故断于苦集？为安乐故。夫安乐者即是灭谛。’尔时初观欲界灭谛，得灭法忍断七烦恼，色、无色界亦复如是。作是观已，得灭比忍，灭十二烦恼。复作是观：‘何因缘故得是比忍？因修八道，以八正道力故，知欲界苦集灭谛，色、无色界苦集灭谛。’尔时，次生道法忍，得已能断八种烦恼。尔时复观色、无色界，得道比忍，断十四烦恼。以修集故，远离八十八种烦恼，是名决定得须陀洹果，是名十六心，是名必得菩提，是七往来断一切苦。憍陈如，有人从信决定，有人从法决定，有人从一生得须陀洹果乃至得阿罗汉，有人入信根乃至慧根，有人修定，有人修慧。有人得初禅乃至四禅，入决定观，观一切行无常次第生灭，远离一切凡夫之法。有人观一切行无常、苦、空、不净，不得自在无有寂静，从缘而生，从缘而灭，作是观已，得寂静灭谛。是名比丘如法而行。憍陈如，如来了知一切众生诸根利钝，亦知一切众生心性诸烦恼性，是名如来随应众生而为说法，随诸烦恼宣说对治，是故得名萨婆若智。
　　“憍陈如，我涅槃后有诸弟子，受持如来十二部经，书写读诵，颠倒解义，颠倒宣说，以倒解说，覆隐法藏，以覆法故名昙摩鞠多。憍陈如，我涅槃后我诸弟子，受持如来十二部经，读诵书写，而复读诵书说外典，受有三世及以内外，破坏外道善解论义，说一切性悉得受戒，凡所问难悉能答对，是故名为萨婆帝婆。憍陈如，我涅槃后我诸弟子，受持如来十二部经，书写读诵，说无有我及以受者，转诸烦恼犹如死尸，是故名为迦叶毗部。憍陈如，我涅槃后我诸弟子，受持如来十二部经，读诵书写，不作地相、水火风相、虚空识相，是故名为弥沙塞部。憍陈如，我涅槃后我诸弟子，受持如来十二部经，读诵书写，皆说有我不说空相犹如小儿，是故名为婆嗟富罗。憍陈如，我涅槃后我诸弟子，受持如来十二部经，读诵书写，广博遍览五部经书，是故名为摩诃僧祇。善男子，如是五部虽各别异，而皆不妨诸佛法界及大涅槃。
　　“云何名为随于信行？若信三宝具足信根，从信根因缘入于决定，得须陀洹果、斯陀含果、阿那含果，过色、无色界，得阿罗汉果，从信得解名信解脱，亦名一分，亦名身证，名慧解脱，是名随信行。
　　“憍陈如，云何名为随于法行？若有从法入于决定，具足慧根，得须陀洹果、斯陀含果、阿那含果，过色、无色界，得阿罗汉果，是名见到二分解脱，亦名身证，慧得解脱、心得解脱，得灭尽定，是故名为二分解脱，是名无学解脱，是名法行，是名成就观身乃至成就法法观，是名成就毗婆舍那及奢摩他。
　　“云何名为奢摩他？奢摩他者，名之为灭，能灭贪心、瞋心、乱心，名奢摩他。云何名为奢摩他相？能灭贪相及瞋痴相，名奢摩他相。云何名为随奢摩他入于决定？若能随修奢摩他行，尊重赞叹，向奢摩他方便庄严，是则名为奢摩他相。若有比丘深自思惟：‘我之贪心，唯观不净乃能坏之；瞋恚之心，慈能坏之；十二因缘能坏愚痴。’是名奢摩他相。
　　“云何名为毗婆舍那？若修圣慧，能观五阴次第生灭，是名毗婆舍那。复次，若观诸法皆如法性，实性实相真实了知，是名毗婆舍那。云何名为毗婆舍那相？若能成就具足念心，观一切行从缘而生，从缘而灭；一切行无自在、无作、无受，是名毗婆舍那相。云何名为从毗婆舍那入于决定？至心念于毗婆舍那，恭敬尊重向庄严道，是名从毗婆舍那入于决定。
　　“云何名为出法摄心非灭法摄心？若比丘能观心出因缘乃至一切行出因缘，是名出法摄心非灭法摄心。云何名为灭法摄心非出法摄心？若比丘能深观察灭心因缘乃至一切行灭因缘，是名灭法摄心非出法摄心。云何名为非出法摄心非灭法摄心？若比丘能观心性眼性乃至识性，是名非出法摄心非灭法摄心。云何缘摄心非思惟摄心？若比丘能观出息不观入息，是名缘摄心非思惟摄心。云何名为思惟摄心非缘摄心？若比丘观于入息，是名思惟摄心非缘摄心。云何名为非缘摄心非思惟摄心？若比丘观于心性、眼性乃至意性，是名非缘摄非思惟摄。
　　“憍陈如，若比丘能摄心者，则得八十诸三昧门，及修三解脱门。若比丘观过去身，及修庄严观身见身，是名修无愿解脱门。若比丘观过去身已，唯见于心而不见身，及修庄严观身见身，是名修无相解脱门。若比丘观过去身已，亦不见作及以作者，作者无身，身无作者，修庄严道观身见身，是名修空解脱门。观受、心、法亦如是。
　　“复次，憍陈如，三解脱门修庄严观，观一切行不出不灭，出已则灭，灭无所至，不至去来，是名庄严无愿解脱门。复次，观未来世诸行未出，若行未出则无有灭，是名庄严无愿解脱门。不毕竟尽，毕竟尽者则无生灭，若无生灭即毕竟尽，若毕竟尽即空因缘，若如是观毕竟尽者，是名庄严空解脱门。若观诸行是毕竟尽，即无生灭，若无生灭即无有空。何以故？先有后无名之为空，若本无者则无后无，若无后无云何名空？若无行者即是无为；毕竟尽者，非是有为，亦非无为。空亦非行，亦非无行。是故毕竟尽者，非有为摄，非无为摄，是名庄严无相解脱门。若一切行毕竟尽者，即是涅槃，非过去、未来、现在。是故非过去行灭名为涅槃，非未来、现在行灭名为涅槃，须陀洹人见是涅槃，乃至阿罗汉人见是涅槃。何名苦谛？观一切行不见第一谛，观一切因不见第二谛，观一切灭不见第三谛，观一切道不见第四谛。云何名生？本无后有，是名为生。云何名灭？有已还无，是名为灭。无有出灭，是名为尽。何因缘故，无有出灭名之为道？道有六行，修非修，行非行，知非知。若有比丘，能见如是生灭法者，是人能厌一切诸行，能见一切行无常相。云何无常相非无常法？若有相杂初无漏根行，若有相杂无愿解脱门行，若有空相、苦相、不净相、无我相，是名无常相非无常法。云何无常法非无常相？所谓三界色相乃至法相，是名倒相，是名舍相，非无常相，是名无常法非无常相。云何无常相亦无常法？所谓一切众生未得决定，以世俗道入诸三昧，随法相忍，是名无常相亦无常法。云何非无常相非无常法？所谓寂静常相、解脱净相，是名非无常相非无常法。云何名为得第一谛？所谓观于六根、五阴犹如镜像，名得第一谛。云何一心观于四谛？若观诸行悉是苦因，以苦因故可见可灭可得远离，如是名为心缘无漏，是故一心获得四谛，名离有漏心得解脱。若有比丘观于心心，是名无愿解脱门。观心心已，观十二事：一者、业，二者、行，三者、苦，四者、空，五者、坏，六者、不自在，七者、过去，八者、现在，九者、未来，十者、因缘，十一者、无作，十二者、无受。是名见于心心，名无愿解脱门。若有比丘观察是心，无有心主，无出入者，无能远离，无可远离，是名见于心心，得空解脱门。若观无有入定之心，而得远离一切烦恼，无因缘故烦恼不生，是名远离见于心心，得无相解脱门。若如是观，即得远离有漏之心，得无漏解脱。
　　“憍陈如，一切有为诸行无有决定，若不定者，云何而得入于定聚？若言观察于三世已得入定聚者，是义不然。何以故？过去已尽，未来未出，现在无常，三世观异，云何得入正聚聚耶？是故一切异观性不决定。憍陈如，譬如殿堂有四梯橙，若言不由初第一橙至四橙者，无有是处。登初橙时，亦不得名登第四已，如是四橙亦不名一。憍陈如，若是四谛即一谛者，可一心得。憍陈如，观时亦异，得时亦异；观时异者，因果尽坏；得时异者，苦智、集智、灭智、道智。若有比丘观行无常，是苦、无我、不净、无住，是漏结缘，是一切有，是名系缚。是故不求诸阴、诸行，厌一切行乐求涅槃，至心思惟涅槃功德，深乐寂静不惜身命，修奢摩他、毗婆舍那，是名比丘修集法行。
　　“憍陈如，云何比丘心能见心？若有比丘能观察心，心是无常、是生灭法，是名比丘心能见心。如是比丘修空三昧。云何名空？阴、入、界空，谛空、实空、十二因缘空、性空。云何阴空？所谓色空无我我所，乃至识空无我我所，是名阴空。入、界二空亦复如是。云何谛空？所谓苦谛无得无舍，乃至道谛亦复如是。云何实空？一切法中无有觉观、我及我所，是名实空。云何十二因缘空？十二因缘即是十二有支，观十二支无我我所，是名十二因缘空。云何性空？若有比丘，观于眼空无我我所，乃至意空亦复如是，是名法行能观心心。如是比丘不见众生、寿命、士夫、某甲，知诸法性真解世谛，为流布故说阴、入、界，知一切法性无出灭。如是比丘能度生死，能知一切苦集灭道，能断烦恼。
　　“憍陈如，若有比丘修集法行，知一切法从因缘生，从因缘灭，如是比丘得三解脱知色真相。色真相者，所谓碍相、受受相、想觉相、行行相、识知相。是名真知一切法相，如是观已得空解脱门。见一切法无作受者、寿命、自在，唯见无常、苦、无我等，是名得无愿解脱门。观一切法无生无灭，是名得无相解脱门。
　　“憍陈如，法行比丘能得神通，无恶觉观，口终不说四种恶过，无有斗诤不听恶言，尔时即得远离五盖，增五善根。是法行比丘获得初禅，入初禅已欲得身通，系心鼻端观息入出，深见九万九千毛孔息之出入，见身悉空，乃至四大亦复如是。如是观已，远离色相获得神通；乃至四禅亦复如是。云何法行比丘获得眼通？憍陈如，若有比丘观息出入真实见色，既见色已作是思惟：‘如我所见三世诸色，意欲得见随意即见。’乃至四禅亦复如是。云何法行比丘得天耳通？憍陈如，若有比丘得初禅时，观息出入已次第观声；乃至四禅亦复如是。云何法行比丘得他心智？若有比丘观息出入得初禅时，修奢摩他、毗婆舍那，是名他心智；乃至四禅亦复如是。云何法行比丘得宿命智？憍陈如，若有比丘观息出入，得初禅时获得眼通，得眼通已，观于初有迦罗罗时，乃至五阴生灭无量劫中五阴生灭；乃至四禅亦复如是。所言禅者，何故名禅？疾故名禅；疾大疾，住大住，静寂静，观灭远离是名为禅。初禅者亦名具足，亦名远离。云何具足？云何远离？言远离者远离五盖，言具足者具足五支，所谓觉、观、喜、安、定。云何名觉？如心觉大觉、思惟大思惟，观于心性，是名为觉。云何名观？若观心行、大行、遍行随意，是名为观。云何为喜？如真实知大知心动至心，是名为喜。云何为安？所谓身安、心安、受安，受于乐触，是名为安。云何为定？若心住大住不乱，于缘不谬无有颠倒，是名为定。第二禅者，同离五事，所谓五盖；具足三支，一喜、二安、三定。入第三禅，亦离五事，具足五支：一者、念，二者、舍，三者、慧，四者、安，五者、定。入第四禅，亦离五事，具足四支：一者、念，二者、舍，三者、不苦不乐，四者、定。憍陈如，若有比丘具足四禅，是名法行。
　　“憍陈如，若有比丘观身厌患，远离身相、一切身触、喜触、乐触，分别色阴远离色阴，观无量空处，是名法行。比丘入空处定，是名比丘修集法行。憍陈如，云何比丘得识处定？若有比丘修舍摩他、毗婆舍那，观心意识，自知此身不受；知三受已，得远离是三种受，是故名为得识处定，是名法行。憍陈如，云何比丘得少识处定？若有比丘观三世空，知一切法行亦生亦灭，空处识处亦生亦灭；作是观已次第观识：‘我今观识亦非识非非识。若非识者是名寂静，我今云何永断此识？’作是观已得少识处，是名比丘得少识处定。憍陈如，云何比丘获得非想非非想定？憍陈如，若有比丘有非心想，作是顺忍：‘我今此想是苦、是漏、是疮、是痈，是不寂静。若我能断如是非想及非非想，是名寂静。’若有比丘，能断如是非想非非想，是名获得无想解脱门。何以故？法行比丘作是思惟：‘若有受想，若有识想，若有触想，若有空，若有识，若有非想非非想，如是等想名为粗想。我今若修无想三昧，则能永断如是等想。’是故见于非想非非想，为寂静处；如是见已，入非想非非想定。若得非想非非想定已，不爱不贪能破无明；破无明已，名为获得阿罗汉果。前三种定二道所断，后第四定终不可以世俗道断。凡夫离于非想非非想处，无粗烦恼，亦有十法，所谓一受、二想、三行、四触、五思惟、六欲、七解、八念、九定、十慧。云何为受？所谓识受。云何为想？所谓识想。云何为行？所谓法行。云何为触？所谓意触。云何为思？所谓法思。云何为欲？所谓欲入出定。云何为解？所谓法解。云何为念？所谓念三昧。云何为定？所谓心如法住。云何为慧？所谓慧根、慧力，观向四果行，乃至得阿罗汉果，观于生灭及空三昧，观于四大如四毒蛇。如是十法，第四空处具足而有；以其无有粗烦恼故，一切凡夫谓是涅槃。
　　“憍陈如，若有比丘修集圣道，厌离四禅及四空处，观于灭定庄严之道，作是思惟：‘诸出入息悉是无常，我若能断出入息者，即是安乐。’是故一切诸行因缘悉灭，受灭乃至慧灭，觉观灭故，阴入界灭，贪恚痴灭，一切心数法灭，一切非心数法亦灭，是名不与凡夫共法，非是世法，是无学法。憍陈如，若须陀洹、斯陀含，终不能得如是灭定。若次第得须陀洹果，亦不能得。若须陀洹舍是身已，得阿罗汉果，亦不能得。若有具足八解脱者，是人能得。
　　“憍陈如，若使如来穷劫尽劫说是法目陀罗尼法乃能穷尽，是名法无碍智。憍陈如，如是法目陀罗尼者不可思议。憍陈如，假使有人，能以兔毛渧数知海水渧，不能数知法目陀罗尼所有功德。若除如来，欲说尽者无有是处，乃至一切娑婆世界微尘亦尔。”
　　尔时，世尊告金刚山童子言：“善男子，汝所持来法目陀罗尼，吾今所说颇有异不？”
　　“不也，世尊。”
　　“善男子，如是说不？”
　　“世尊，实如是说。”
　　“善男子，若有人能受持如是法，读诵书写，广为人说，当知是人常为一切人、天、龙、神、阿修罗、乾闼婆、迦楼罗、紧那罗、摩睺罗伽等之所守护，一切四魔不能得其便，度烦恼河入八正道。”
　　金刚山童子言：“善哉！善哉！世尊，实如圣教。”
　　尔时，世尊告憍陈如：“若比丘、比丘尼、优婆塞、优婆夷，修行是法无能坏者。是名施光，能净寂静，无有行处，无浊无动，无有舍宅，无少无多，名至处行、细行、坚行，能坏四魔及四魔众一切邪见，度生死河入智慧海，常为诸圣之所赞叹，得近如来所入之处。虽复未断一切烦恼，亦得上身、无上菩提、上色、上力、上辩、上念、上慧、上处，或得典领作四域王，若三二一，若作帝释，乃至得作他化自在王，若作梵王。若复获得菩提树下金刚之床，梵音深远，其心平等，得大悲心，得舍摩他，坏诸烦恼，名无上尊。”
　　说是法时，舍利弗、目揵连等，于一坐处得阿罗汉果。
　　尔时，一切世人、诸天而赞叹言：“如来功德不可思议，无量众生得须陀洹果、斯陀含果、阿那含果、阿罗汉果，发阿耨多罗三藐三菩提心。”
　　尔时，四天王及功德天白佛言：“世尊，随是经典所流布处，我当护其四部弟子，及其国土、城邑、村落、诸王、人民。”
大方等大集经卷第二十四虚空目分中世间目品第二
　　尔时，世尊即放眉间白毫相光，悉蔽十方诸佛世界日月星宿、珠火灯明所照之处，一切石山、诸恶刺棘为不复现。十方无量恒河沙等世界众生，见是光已，各各系念思惟善事。其中诸佛见是光已，各告己众而作是言：“善男子，过于无量恒河沙世界，彼有世界名曰娑婆，具足五滓。有佛出世，号释迦牟尼如来、应、正遍知、明行足、善逝、世间解、无上士、调御丈夫、天人师、佛世尊。无量世界无量菩萨、无量声闻，悉集彼土坐彼佛前，彼佛即为宣说法行法目陀罗尼门。为诸声闻说法行已，放大光明，将欲演说净目法门陀罗尼法；为中乘者，得缘觉果；为诸菩萨，庄严成就阿耨多罗三藐三菩提，具足十地如来十八不共之法，转不退轮坏三恶趣，令修八圣得无上果。”
　　尔时，十方恒河沙等世界诸众，闻是语已，各各白佛言：“世尊，我欲往彼娑婆世界至说法处，听受如是净目法门。”
　　尔时，无量诸菩萨众，悉共来诣娑婆世界，到于佛所，头面礼拜，却坐一面。时，此世界无量梵天，往至佛所，供养恭敬，却坐一面。百亿魔天、百亿化自在天、百亿兜率天、百亿夜摩天、百亿帝释天、百亿四天王天、百亿日月天、百亿自在天、百亿阎罗王、百亿地鬼、四百亿阿修罗、四百亿龙王，如是等众悉向佛所，恭敬供养，却坐一面。无量沙门及婆罗门悉得神通，来向佛所，恭敬供养，却坐一面。
　　诸世界中外道相师，见光明时作是思惟：“如是光者，非是日月星宿之明，必是异光。如是不久七日并出，当焦四海、须弥山王、一切草木。其后欲界火灾当出。”或复有言：“却后不久，必当雨毒害于一切。”或复有言：“却后不久，必当雨刀害诸人物，恶时将至谁能救之？”或复有言：“瞿昙沙门怜愍一切，唯是能救，施其寿命。”
　　尔时，一切无量众生至心念佛，念已即见是大宝坊，以佛力故即至坊中。尔时，波斯匿王，以佛神力故亦见宝坊，以佛力故得到坊中。忧填耶那王、恶性王、输头檀王、摩醯陀王、修陀奢那王、频婆娑罗王，如是等王亦因佛力得见宝坊，悉至坊中供养礼拜次第而坐。各作是念：“今此众中有大仙人，有佛世尊，此光因缘今当问谁？当问仙人，问佛可耶？”
　　尔时，须陀舍那王言：“我今有大婆罗门师，名曰电发，善知相法能解能说，是最可问。”电发闻已，即作是言：“我所博览一切相书都无此事，我实不能解此光瑞。”阎浮提中一切相师，其数五百悉不能解。
　　尔时，频婆娑罗王语诸王言：“汝何故狂？此大众中有佛世尊，号释迦牟尼，具一切智，善知世间、出世间相，了十二月善相之书，大悲怜愍一切众生，实语正语，唯佛能说是光报应。”
　　尔时，诸王及诸大众一切宗仰，共白佛言：“世尊，唯愿如来为我等说十二月相书。”
　　佛言：“大王，今此大会不应宣说世间相书。”
　　频婆娑罗王白佛言：“世尊，今此会中有诸众生，不信如来所有功德，又不信是一切智人。唯愿破坏如是疑心，而宣说之。是诸众生若得闻已心生喜信，生信心已，乃可为说出世之道。如是众生亦当乐受，易可调伏。”
　　佛言：“大王，至心谛听！我当说之。大王，往昔雪山有一仙人，名婆伽婆，食果草根，修集慈心，而不能除诸烦恼结，不能调伏贪欲之心。时，彼住处有一雌虎，即共行欲，虎便怀妊，日月已满，至此人所产十二子。是时，仙人心怜愍故，即取洗浴而哺养之，虎母心爱随时乳养。尔时，仙人各为立名，一名竭伽，二名跋伽婆，三名为虎，四名师子，五名担重，六名婆罗堕阇，七名步行，八名婆罗奴，九名健食，十名恶性，十一名师子担，十二名健行。是十二子年始七岁，食草根华果。是时，父母俱时命终。时，十二子心怀愁恼，仰天号哭：‘如何一旦无所归依！’时，有树神闻是声已，作如是言：‘诸童子，且莫啼哭！有归依处，所谓梵天怜愍众生。汝等应当昼夜六时净自洗浴，向于虚空，至心礼拜求哀梵天。梵天当以无碍天耳闻汝等声，闻已当来至汝住处，以怜愍故，来已当坏汝等痴闇，施慧光明得智慧已，一切诸天当供养汝，况世间人！’时，十二子闻是语已，如教而行经十二年，然后梵天乃闻其声，即来下至三十三天。
　　“尔时，帝释见梵天来即前供养，既供养已，即复白言：‘大士，欲何所至？’‘憍尸迦，汝不见彼雪山之中十二仙耶？憍尸迦可共往彼。’时，释提桓因与无量天，相随俱下至雪山中。时，十二仙见梵天来，欢喜踊跃礼拜供养。时，梵天王告十二童子：‘汝等何故，十二年中精勤苦行供养于我？欲何所求？为求名声、色力、财宝、圣道、智慧、诸天身耶？’时，竭伽仙白梵天言：‘大士，我今不求如是等事，我欲求智慧，为众生故。我等孤稚，少失覆荫，自随其心，无教告者。唯愿大士施我智慧，令我识知善恶等业，及了众生善恶等业，亦知众生国土城邑、刹利、婆罗门、毗舍、首陀、男女大小、善恶等相、受苦乐事。诸王贪国无厌足者，兴兵相伐衰盛等相，若我知已，当以方便教灭恶相，令得受乐。’”（佛说相法悉不译出。）虚空目分中弥勒品第三
　　尔时，弥勒菩萨即于佛前，心念说偈，问于如来：
　　“非有途路，　而有轮转；　如来亦不，
　　住一切道，　非道见道，　道见非道？”
　　佛言：“善男子，非道者即是不出不灭，不住非智，非智境界，非明非闇，非常非断，非善非恶，非是色阴乃至识阴，是名实性，是名法性，名一切行，名真实际，是名非道。如是道中，诸佛如来转于法轮，而不贪著如是诸道。若有众生，道见非道，非道见道，如是众生不能达于道与非道及知三道。如来悉能分别解说，及以断道。
　　“善男子，如来世尊于无道中而转法轮，为坏众生三种道故。何等三道？一、烦恼道，二者、苦道，三者、业道。业道者，所谓行、有。烦恼道者，所谓无明、爱、取。苦道者，所谓识、名色、六入、触、受、生、老、死等。如是三道，何因缘有？触缘故有。善男子，因眼见色而生爱心，爱心者即是无明，为爱造业即名为行，至心专念名之为识，识共色行是名名色，六处生贪是名六入，因入求受名之为触，贪著心者即名为爱，求是等法名之为取，如是法生是名为有，次第不断名之为生，次第断故名之为死，生死因缘众苦所逼名之为恼，乃至识法因缘生贪，亦复如是。如是十二因缘，一人一念皆悉具足。出有三种：一者、因出，二者、初出，三者、道出。若有比丘修行法行，观察所有爱心相貌。比丘当观，若有爱心即是无明，无明之体能出二过：一者、出行，二者、出识。识亦有二：一者、出名，二者、出色。名色亦二：一者、无住，二、住六入。六入亦二：一、不厌欲，二、能生触。触亦有二：一、生受心，二者、求受。受亦有二：一、受苦乐，二、生贪爱。爱亦有二：一者、系缚坚固，二者、求取。取亦有二：一者、贪心，二者、求有。有亦有二：一者、乐住，二、生因缘。生亦有二：一者、生老，二者、苦缘。老亦有二：一、坏壮色，二、作死因。死亦有二。一、坏寿命，二、爱别离。是名出因。云何初出？若有比丘修集法行，观如是法，亦出亦灭，是名初出。”
　　尔时，世尊告憍陈如：“云何道出？若比丘见道有二种：一者、行行，二者、慧行。憍陈如，汝颇知是行行、慧行耶？”
　　憍陈如言：“未知，世尊。唯愿如来，为观十二因缘比丘得大智慧，坏诸烦恼，分别解说，比丘闻已当具受持。”
　　尔时，世尊告宝幢童子：“善男子，汝颇能知息出入不？”
　　“不也，世尊。”
　　“善男子，法行比丘，先观无明乃至老死。云何名为观于无明？先观中阴，于父母所生贪爱心，爱因缘故四大和合，精血二渧合成一渧，大如豆子名歌罗罗。是歌罗罗有三事：一命、二识、三暖。过去世中业缘果报，无有作者及以受者，初息出入是名无明。歌罗罗时气息入出，有二种道，所谓：随母气息上下，七日一变，息入出者名为寿命，是名风道；不臭不烂，是名为暖，是中心意名之为识。善男子，若有欲得辟支佛果，当观如是十二因缘，后观三受因缘，五阴、十二入、十八界。云何为观？随于念心观息出息入，观于内身皮肤肌肉、筋骨髓脑如空中云。是身中风亦复如是，有风能上，有风能下，有风能满，有风能焦，有能增长，是故息之出入名为身行；以出入息从觉观生，故名意行；和合出声，名为口行。以如是等三行因缘，故有识生；识因缘故则有四阴及以色阴，故名名色；五阴因缘行六处，故名六入；情尘相对，故名为触；触因缘故念色至念法，是名为受；贪著于色乃至于法，是名为爱；爱因缘故四方求觅，故名为取；取因缘故受于后身，故名为有；有因缘故有生老死种种诸苦，是名五阴、十二入、十八界十二因缘之大树也。是故缘出入息，能生一切诸苦烦恼。是故凡夫生时，亦为烦恼系缚，死时亦尔，终不能得身心自在，不得三昧，不尽诸漏。若有比丘观入出息，如空中风无我我所，无有作者及以受者，从缘而生，从缘而灭，无相无物，无有觉观；众生风者亦复如是，共四大行，生歌罗罗九孔乃至九万九千诸孔出入无作无受，是风出入如是肉段，以是因缘故，有无明乃至老死众苦聚集。
　　“善男子，譬如虚空无物无我，出入诸息，地、水、火、风，寿命、暖、识，无明乃至生老病死，亦复如是。众生颠倒，于非我中而横见我，于如是等同虚空法作阴、界、入想。一切凡夫因是颠倒，轮转生死无有穷已。若法行比丘，观是息冷则举身冷，观是息暖则举身暖，是身尔时随意随风。若观冷时，不得禅定，不入定聚，是人则堕冷地狱中。若观暖时，不得禅定，不入定聚，是人则堕热地狱中。若佛弟子修集法行，观察出入息冷暖等时则得正道。法行比丘如实观察无明乃至生老病死，心不颠倒，是名净目陀罗尼也。善男子，汝若能受是陀罗尼，即是真实观入出息。”
　　宝幢菩萨白佛言：“世尊，诸佛境界不可思议，非是声闻、缘觉所及。”
　　尔时，四天王白佛言：“世尊，随是经典所流布处，我等要当随侍守护，所有恶事悉令消灭。”虚空目分中四无量心品第四
　　尔时，频婆娑罗王白佛言：“世尊，因诸声闻、辟支佛等修行法行，令阎浮提无有疾疫饥馑恶事。世尊，菩萨摩诃萨修四无量心，若有四姓供养恭敬，得几所福？”
　　佛告大王：“若有菩萨修四无量，随所住国具八上事：一者、其土人民供养父母，增长惭愧，恭敬沙门、诸婆罗门耆旧有德，受持禁戒。大王，若诸国土有诸菩萨修四无量，其土人民，则能成就如是初事。复次，大王，若有菩萨修四无量，随所住国其土人民，修集慈心远离杀害，其心调柔，无有浊心、瞋恚之心，平等无二，是名为二。复次，大王，若有菩萨修四无量，随所住国其土人民，不贪财宝，乐为惠施，呵责盗窃，是名为三。复次，大王，若有菩萨修四无量，随所住国其土人民，自足妻色，远离非法，呵责欲心，是名为四。复次，大王，若有菩萨修四无量，随所住国其土人民，真语、实语、无破坏语，常修善语，是名为五。复次，大王，若有菩萨修四无量，随所住国其土人民，无有嫉妒、浊恶之心，是名为六。复次，大王，若有菩萨修四无量，随所住国其土人民，正见不谬，无有邪见，是名为七。复次，大王，若有菩萨修四无量，随所住国其土人民，一切供养恭敬三宝，远离恶见，是名为八。大王，若有菩萨修四无量，随所住国其土人民，具足如是八种功德。
　　“大王，若有菩萨修四无量，随所住国，其土无有八怖畏事。何等为八？一者、无内外军畏，二者、无诸恶鬼畏，三者、无恶星宿畏，四者、无诸恶病畏，五者、无诸恶兽畏，六者、无诸恶贼畏，七者、无诸旱涝畏，八者、无诸谷难畏。大王。若有菩萨修四无量，随所住国，其土无有如是八畏。
　　“大王，若有菩萨修四无量，随所住国，其土具足八大丈夫。何等为八？一者、有诸众生，已于过去无量佛所，深种善根，如是之人乐生其土。二者、复有众生，已于过去无量世中，修戒多闻，如是之人乐生其土。三者、复有众生，已于过去无量世中，供养父母、师长、和尚、耆旧有德，如是之人乐生其土。四者、复有众生，已于过去无量世中，成就天业，当受天身，故转天身来生其土。五者、复有众生能坏一切三恶道业，如是之人乐生其土。六者、复有众生具声闻乘，如是之人乐生其土。七者、复有众生乐缘觉乘，如是之人来生其土。八者、复有众生，已于过去无量世中，修六波罗蜜，如是之人乐生其土。大王，若有菩萨修四无量，随所住国，其土具足如是八人。
　　“大王，若有菩萨修四无量，随所住国，其地具足上地水味、无上法味、众生之味，一切众生心相亲爱。如是众生舍是身已，复生天上，乃至鸟兽亦复如是。大王，譬如一筐盛四种香：一者、沉水，二者、多伽罗，三者、牛头栴檀，四者、多摩罗叶。如是四香合有四两，有四姓人，以四种衣置之筐中，经数日已各自赍去。而是四香铢两不折，然是衣中各各有香。大王，若有菩萨修四无量，随所住国其土人民，各各成就种种功德，而于菩萨无所损减。”
　　尔时，频婆娑罗王白佛言：“世尊，菩萨摩诃萨修四无量心不可思议。何以故？菩萨摩诃萨自身修集，能令无量无边众生得大利益。”
　　尔时，会中有一菩萨，名曰净光，告无胜菩萨言：“善男子，汝今已得无上利益。何以故？汝常修集四无量心。”
　　无胜菩萨言：“善男子，我今云何得大利益？如是法中无作无受，无觉无见无知，无此无彼。善男子，如人自言，能画虚空璎珞庄严；虽有是言，真实不能。一切诸法亦复如是，无出无坏，无生无灭，无有处所，无有觉观，净三解脱，无相无作无愿。如尔法界，无转无散，无合无碍，无浊无边。犹如虚空无有和合，无欲无性，无见无说，法性无数，无少无多，无有境界，无二无著，无量无色，无声寂静，无变无量。犹如虚空，无比无胜，无常无断，难见难知，难可思惟，坚固无行，无有瞋恚，摄诸佛界。是名梵行，名四无量，如来修集，心无厌足，勤行精进。是名佛法，大信大念，大不放逸，至心不忘。若菩萨摩诃萨修集如是四无量心，即是菩萨修行菩萨甚深法界，如是菩萨将欲近入无生法忍，行六波罗蜜护诸佛法，已近第三如法顺忍，真见佛身，能摧魔众及坏邪道，度生死河入大智海，通达一切诸佛境界，具足庄严诸佛功德，诸所有色、种姓、财物胜诸众生，次第当坐如来法座，具足一切三昧总持，不为一切圣人所轻，为诸缘觉之所赞叹，常为诸佛之所护念，能解一切国土众生种种语言，于诸法中，不见受者及以施者，亦无说者及听法者，无有作者及以受者，犹如虚空。”
　　净光言：“善男子，是故我言，汝今成就无量功德。何以故？已于无量无边世中勤修集故。善男子，若佛获得十力、无畏一切佛法，出家苦行逮成正觉，转妙法轮示大神通，入大涅槃，如是等事悉皆因修四无量心，如是即是四无量果。以是义故，诸善男子及善女人，应当修集四无量心。”
　　说是法时，二万众生得随慈忍，无量众生具四无量心，一切大众咸供养佛。虚空目分中净目品第五
　　尔时，有一菩萨童子，名无胜意，长跪合掌白佛言：“世尊，慈无量心，有何等相？有何等体？何等因缘？何等果报？云何具足？”
　　佛言：“善哉！善哉！善男子，能问如是甚深之义。”
　　尔时，如来即入三昧，其三昧名调伏众生无所畏惧。入三昧已，从其肉髻放大光明，其光猛盛有种种色，遍照无量无边世界。复出妙音，而说偈言：
　　“淤泥之中生芙蓉，　亦复生于种种华，
　　众生以之供养佛，　并及一切诸天神。
　　一切恶国亦如是，　生诸圣人大菩萨，
　　能调难调不调众，　犹如众生华供养。
　　娑婆世界恶土地，　释迦住中宣说法，
　　若欲获得无量利，　应当往彼娑婆界。”
　　无量世界所有众生，闻是偈已，各各供养其土世尊。既供养已，乘佛神力，悉来集会娑婆世界，至于佛所，头面礼拜，却坐一面。
　　尔时，此界大宝坊中，无量众生具足弥满。是诸众生各作是念：“独我至此供养如来，独在佛前咨问正法，如来独为我一人说。”
　　尔时，世尊告无胜意童子：“善男子，慈有三种：一、众生缘，二者、法缘，三者、无缘。善男子，众生缘者缘于五有。若有法行菩萨，欲得具足六波罗蜜、大慈大悲、菩萨十地，速得成就阿耨多罗三藐三菩提，转正法轮，调伏无量无边众生，令度无边生死大河，欲坏无量恶魔伴党，入大涅槃。如是菩萨，应当修集四无量心。应云何修？若菩萨摩诃萨，为下方众生乃至上方一切众生，修集是慈，视诸众生如父如母，如师和尚，如佛世尊、声闻、缘觉，尔时应作如是思惟：‘若有众生，横于我所起诸恶事，菩萨尔时应作是念：若我瞋是恶众生者，则为十方诸佛所见，是大可耻，当见呵责。云何是人为阿耨多罗三藐三菩提，而自不能调伏其心？譬如有人无有脚足而欲趣彼郁单曰土，如无目者而欲读书，如无手者而欲执作；远离慈心，而欲获得阿耨多罗三藐三菩提者，亦复如是。若不能断如是瞋心，尚不能得声闻菩提，何况阿耨多罗三藐三菩提？若我不能调伏自心，当为诸佛、声闻、缘觉、天龙八部之所呵责。若我不能调伏自心，当得大罪受地狱苦，不得现在、未来利益，是故应当修集慈心。’复作是念：‘若有于我已作诸恶，始作欲作，或以恶事加于我亲，以利养事益于我怨，亦复如是。’如是观已，菩萨先于一方众生，修集慈心；二三四方、四维、上、下，亦复如是。善男子，是名菩萨慈缘众生。”
　　尔时，会中有一天子，名曰明星，白佛言：“世尊，若菩萨摩诃萨，初修慈心，如是慈心有何等果？为是现在，为在未来，具足成就几所福德？世尊，如是菩萨修集慈心，颇复当堕三恶道不？”
　　佛言：“善哉！善哉！善男子，汝已于昔供养恭敬无量诸佛，是故今能发如是问。已种善子善根坚固，无量世中修集慈心，不与声闻、辟支佛共，为欲利益无量众生，是故今者能作是问。善男子，谛听！谛听！今当为汝分别解说。若有菩萨，能如我先所说修慈，是人则得卧安、寤安、不见恶梦，资生所须无所乏少，诸天守护，人天乐见，不闻恶声，身不恶病，常乐寂静勤行精进，乐受正法知见无我，常为国主、沙门、梵志、男女大小乃至鸟兽之所供养，亲近善友，所谓声闻、缘觉、诸佛菩萨，乐行惠施能度众生，所有善心不为三毒之所破坏，善名好誉流布四方，能疗众生所有恶病，能令众生远离众苦，能解众生一切系缚，能调众生诸恶烦恼，能坏一切恶邪异见，能与众生信心、念心、大智慧心，心住大乘无能倾动，不随他语，能坏众生身口意恶，能灭众生三种障业，唯除五逆、诽谤正法贤圣之人、劫招提僧物。
　　“善男子，菩萨若能如是修慈，当舍命时，面见十方诸佛世尊手摩其头。佛手触故心则欢喜，心欢喜故，寻得往生其佛国土，亦闻如是善妙之言，所谓：‘莫生怖畏！莫生怖畏！汝是修慈纯善之人，定当得生净佛世界，觐见无量诸佛世尊，离三恶道，必入涅槃，亦闻法缘、无缘之慈，亦得具足四无量心，乃至获得阿耨多罗三藐三菩提。’”
　　尔时，明星天子闻是法时，于诸禅定出入自在。无胜意童子白佛言：“世尊，如是天子，以何力故，于禅定中速入速出？”
　　佛言：“善男子，是天子者，已于无量诸如来所，植诸善根，无量世中修法缘慈。本愿力故生四天处，在日天前十千由旬，所住宫殿纵广三万二千由旬，琉璃所成，前后左右满十由旬，诸天男女而共围绕。是人在中，离其眷属三由旬所，独坐宝床，出入禅定一日一夜，此四天下有八十天处、六十龙处、四阿修罗处、四迦楼罗处、五十二紧那罗处、四十六摩睺罗伽处、八拘办荼处、三十富饿鬼处、三十毗舍遮处，于如是处，悉能调伏如是众生。以本愿力故，往昔发愿：‘此阎浮提夜五分过，余一分在，当在日前十千由旬，先当破坏阎浮提闇而作明相。若阎浮提诸善众生，欲度生死修禅定者，当为是人除去睡眠，施其念力。若欲见我，我当于梦现作和尚、师长、父母。若有凡夫修集外道，我当破坏其人邪心，示以正道。若有众生，于世间事及出世事生懈怠者，睹见我已，除去懈怠，勤修事业。若有众生迷失正路，得见我时则还见道。若有众生身遇重病，得见我者苦痛休息，身得安眠受大快乐。若有老人，身受众苦，心多忘误，得见我者还得念心。然我出时，能令众生系心念善。若有众生命将欲尽，最后一念，我当为说大乘经典，彼既闻已面见佛像，舍身得生净佛世界。若有欲求辟支佛者，我当为说辟支佛乘。若有欲求声闻乘者，我亦当为说声闻乘。若有众生有三恶业，闻我说法恶业即灭。’世尊，我先行于阎浮提国，然后次行于瞿陀尼，瞿陀尼后次郁单曰，郁单曰后次弗婆提，以如是等本愿力故，常得修行六波罗蜜，乃至得成阿耨多罗三藐三菩提。”
　　尔时，明星天子白佛言：“世尊，我今为欲利益一切众生故，说此陀罗尼：
　　“庐遮罗(一)　卢遮那(二)　卢遮那(三)　娑罗叉嘍(四)　娑罗叉嘍(五)　娑罗叉莎(六)　阿嘙呵呵(七)　阿嘙特荼(八)　阿婆阇婆(九)　阿婆叉那(十)　阿叉叉叉叉(十一)　富罗婆逻(十二)　阿婆叉叉(十三)　阇婆阇婆(十四)　摩呵迦波(十五)　阿婆阿婆摩呵娑摩(十六)　频豆(十七)　娑阇羯波(十八)　阿鞾(十九)　阿鞾(二十)　呵呵尼摩(二十一)　沫逻娑律阇(二十二)　迦留那阇逻(二十三)　莎呵(二十四)。
　　“世尊，若有比丘、比丘尼、优婆塞、优婆夷，若男若女、若大若小，若有至心念我事者，是人则得净于诸业，神通、施、戒、忍辱、精进、禅定、智慧，解脱、佛土、四无碍智，如是诸人不得成就如是事者，我则欺诳十方诸佛，于未来世，亦莫令我得阿耨多罗三藐三菩提。”
　　尔时，无胜意童子白佛言：“世尊，他方佛土所有人民，常作是言：‘娑婆世界杂秽不净，然我今者常见清净。’”
　　佛言：“如是，如是，善男子，如汝所说。又此世界诸菩萨等，或作天像调伏众生，或作龙像、或作鬼像、或阿修罗像、或迦楼罗像、或紧那罗像、或摩睺罗像、或夜叉像，或拘办荼像、毗舍阇像、薜荔陀像、人像、畜生像、鸟兽之像，游阎浮提，教化如是种类众生。善男子，若为人天调伏众生，是不为难；若为畜生调伏众生，是乃为难。
　　“善男子，阎浮提外，南方海中有琉璃山，名之为潮，高二十由旬，具种种宝。其山有窟名种种色，是昔菩萨所住之处，纵广一由旬，高六由旬，有一毒蛇在中而住，修声闻慈。复有一窟名曰无死，纵广高下亦复如是，亦是菩萨昔所住处，中有一马修声闻慈。复有一窟名曰善住，纵广高下亦复如是，亦是菩萨昔所住处，中有一羊修声闻慈。其山树神名曰无胜，有罗刹女名曰善行，各有五百眷属围绕，是二女人常共供养如是三兽。
　　“善男子，阎浮提外西方海中有玻瓈山，高二十由旬。其山有窟，名曰上色，纵广高下亦复如是，亦是菩萨昔所住处，有一猕猴修声闻慈。复有一窟名曰誓愿，纵广高下亦复如是，亦是菩萨昔所住处，中有一鸡修声闻慈。复有一窟名曰法床，纵广高下亦复如是，亦是菩萨昔所住处，中有一犬修声闻慈。中有火神，有罗刹女，名曰眼见，各有五百眷属围绕，是二女人常共供养是三鸟兽。
　　“善男子，阎浮提外北方海中有一银山，名菩提月，高二十由旬。中有一窟名曰金刚，纵广高下亦复如是，亦是菩萨昔所住处，中有一猪修声闻慈。复有一窟名香功德，纵广高下亦复如是，亦是菩萨昔所住处，中有一鼠修声闻慈。复有一窟名高功德，纵广高下亦复如是，亦是菩萨本所住处，中有一牛修声闻慈。山有风神名曰动风，有罗刹女名曰天护，各有五百眷属围绕，是二女人常共供养如是三兽。
　　“善男子，阎浮提外东方海中有一金山，名功德相，高二十由旬。中有一窟名曰明星，纵广高下亦复如是，亦是菩萨昔所住处，有一师子修声闻慈。复有一窟名曰净道，纵广高下亦复如是，亦是菩萨昔所住处，中有一兔修声闻慈。复有一窟名曰喜乐，纵广高下亦复如是，亦是菩萨昔所住处，中有一龙修声闻慈。山有水神名曰水天，有罗刹女名修惭愧，各有五百眷属围绕，是二女人常共供养如是三兽。
　　“是十二兽，昼夜常行阎浮提内，天人恭敬，功德成就，已于诸佛所发深重愿，一日一夜，常令一兽游行教化，余十一兽安住修慈，周而复始。七月一日鼠初游行，以声闻乘教化一切鼠身众生，令离恶业劝修善事；如是次第至十三日，鼠复还行。如是乃至尽十二月，至十二岁，亦复如是，常为调伏诸众生故。善男子，是故此土多有功德，乃至畜生亦能教化，演说无上菩提之道。是故他方诸菩萨等，常应恭敬此佛世界。”
　　尔时，会中有一优婆塞，名曰净德，白佛言：“世尊，我今可得睹见如是十二兽不？”
　　“善男子，若有比丘、比丘尼、优婆塞、优婆夷，欲得睹见是十二兽，欲得大智、大念、大定、大神通力，欲受一切所有典籍四无量心，欲行正道得奢摩他，欲得寂静，欲增善法。是人当以白土作山，纵广七尺，高十二尺，种种香涂，金薄薄之，四边周匝二十尺，所散瞻婆华当以铜器盛，诸种种非时之浆置之四面，清净持戒，日三洗浴，敬信三宝，离山三丈，正东向立，诵如是咒：
　　“战阿罗呵(一)　修利虵比摩(二)　其罗贬(三)　佛巳牟逻(四)　若虵牟逻(五)　阿呵希(六)　婆呵啰希(七)　若虵呵希(八)　萨婆复多呵(九)　梨咃婆呵休(十)　摩沙车婆牟梨(十一)　迦嘙浮(十二)　逻奢浮(十三)　修逻虵牟(十四)　呿迦那(十五)　摩希叉婆(十六)　迦婆摩呵(十七)　阿叉比婆逻(十八)　多波比婆(十九)　沙持因持利虵鞞婆(二十)　阿阇牟他婆(二十一)　婆卢婆叉(二十二)　槃陀哆(二十三)　遮罗叉婆希(二十四)　呵迦比牟(二十五)　哆比勒搜(二十六)　散遮勒搜(二十七)　嘙婆浮(二十八)　娑逻嘙叉搜(二十九)　佛巳遮(三十)　哆莎赖沙(三十一)　陀叉逻莎(三十二)　波利波遮(三十三)　修罗修(三十四)　搜婆莎弥(三十五)　希逻(三十六)　嘙逻牟娑逻娑(三十七)　牟娑逻私(三十八)　逻婆逻娑(三十九)　频婆思逻娑(四十)　嘙嘙逻娑(四十一)　陀摩卢遮那逻娑(四十二)　富囊挫兰呵逻娑(四十三)　首阤卢遮那逻娑(四十四)　嘙摩摩逻娑(四十五)　比摩卢遮那呿伽(四十六)　萨颠摩逻娑(四十七)　阿利那遮那耨耨(四十八)　比摩牟(四十九)　婆罗呵芒嘙呵逻私葂葂(五十)　阿由比目醯(五十一)　牟尼逻提致沙(五十二)　莎呵(五十三)。
　　“住十五日，当于山上见初月像，尔时则知见十二兽，见已所愿随意即得。善男子，若能如是修行苦行，即得眼见是十二兽。”
　　尔时，净德优婆塞语明星菩萨言：“善男子，汝能教化调伏众生，云何调伏？为以身耶？口耶？意耶？”
　　“善男子，我非身、口，唯以心业。”
　　“善男子，若是心业，为过去耶？未来耶？现在乎？”
　　“善男子，亦非去来，唯是现在，制限在心不令作恶。”
　　“善男子，汝犹不能令现在心获得解脱，云何而能调伏众生？”
　　明星答言：“我今受持四无碍智净目持力故，能调伏一切众生。”
　　净德言：“四无碍智净目持者，亦复不能调伏众生。何以故？无觉观故，云何而言能调众生？”
　　“善男子，我今问汝，随意见答。善男子，摄入系缚、解脱清净道及寂静，虽复平等亦不平等。如是平等及不平等，何因缘生？何因缘出？何因缘增长？汝宁不知乎？”
　　净德答言：“善男子，如是等事，因我我所生、出、增长。”
　　明星菩萨言：“善男子，是我我所何因缘生？”
　　“善男子，是我我所，风因缘生。”
　　明星菩萨言：“风住何处？”
　　“善男子，风住虚空。”
　　又问：“虚空为何所住？”
　　答言：“虚空住于至处。”
　　又问：“至处复何所住？”
　　答言：“至处何处住者不可宣说。何以故？远离一切诸处所故，一切处所所不摄故，非数非称不可量故。非觉非观，非有非无，非行非生，非出非灭，非有增长，非字非念，非作非受，非闇非明，非增非减，非壮非老，真实之性是一切法无挂碍门，是故至处无有住处。”
　　明星菩萨言：“善男子，如是即是四无碍智净目陀罗尼。若有菩萨修集如是陀罗尼者，一切烦恼则为烂败入法缘慈，一切法中无有疑心。”
　　说是法时，十方世界无量众生得法缘慈，无量众生得近四无碍智净目陀罗尼。
　　尔时，世尊赞是二人：“善哉！善哉！善男子，能如法问，能如法答。是陀罗尼因缘力故，四天王等，于我灭后能守护法。”
大方等大集经卷第二十五虚空目分中圣目品第六
　　尔时，明星菩萨白佛言：“世尊，声闻之人行声闻乘，辟支佛人行辟支佛乘，如是二人云何修悲？思作何法？离何烦恼？”
　　佛言：“善男子，若有善男子、善女人，行声闻乘、辟支佛乘，不观众生所有乐相，不作怨亲父母等相，怜愍众生修起悲心，乃至十方亦复如是：‘若我不能于恶众生修集悲者，当观是人八种苦相，生苦乃至死苦。是人具足如是八苦，我当云何于是人所不生悲心？是人复有三种大苦，亦复未得脱三恶道，我当云何不生怜愍？云何名为观于生苦？从业因缘父母和合，初受意识，歌罗罗时，其身犹如葶历子许，是时未有入出气息，亦不觉知苦之与乐、不苦不乐，离先色相，未具后色，无力无欲，无有精进，无有憍慢、上色、上性、上自在相，无五欲相，诸根不具。如是众生，我当云何不生怜愍？如是众生过去爱取名为无明，过去业有名之为行，初入胎心名之为识，歌罗罗中初色四阴名为名色。是时未具十二有支，以生因缘故，可说有十二因缘。众生如是，何有智者不生怜愍？歌罗罗时住六七日，六七日转名頞浮陀，是时形色犹如小枣；住七七日转名伽那，是时形色如胡桃壳；住八七日转名闭尸，形色犹如频婆罗果，是时身边有五胞出谓头手脚；十二七日始有肠相；二十七日男女根别；二十一七日始生骨节；乃至三十六七日中，其身具足血肉毛根；三十八七日具足身肢，四日四夜住在腹中臭秽之处。是人如是，我当云何不怜愍耶？’尔时，还忆本生之事，忆已愁苦，作是念言：‘若我出胎当修善法，愿后更莫生如是处！修不放逸远离受生。初出母胎，尔时举身受迫迮苦；入风触身，亦复受苦；身初至地，以水摩洗复受大苦犹如地狱，尔时还失忆宿命事。生已复有老病死苦随逐不舍，复有风病、白水黄水和合等病，如是四病数各百一常随逐之，是故名为生，是大苦。既受生已老复随逐，发白面皱，失智惭愧，发毛稀疏，诸行陈故诸根衰熟，易破易坏，烂朽危脆，唯贪二味，所谓碱、酢，能坏安乐，身根遍恼，是大苦河，能破众生三世壮色，妄如婴儿，狂如鬼著。众生具足如是恶事，我当云何不生怜愍？尔时复为死所侵逼，失于智慧、寿命、诸有，舍弃诸阴，身坏命坏四大离散。三世众生寿命之怨，一切众生成就死法，我当云何不生怜愍？尔时复有所不爱物而来亲近，所谓寒热饥渴、恶人、恶兽。众生如是，我当云何不生怜愍？复有所爱别离，所谓盛年、财宝、康强、寿命、父母、妻子、亲戚眷属、上妙六尘。众生既受如是等苦，我当云何不生怜愍？或有众生于三世中，求上六尘而不能得，以是因缘具受众苦。若我于此恶类众生不生怜愍，我当云何得阿耨多罗三藐三菩提？一切众生受五阴担，我亦如是。若我不修大悲之心，云何得舍如是重担？一切圣人已得远离五阴重担。若不修行三种净戒，不善思惟，其心放逸不行正道，不得解脱，如是之人受百种苦。众生既受如是百苦，我当云何不修悲心？’若有众生于一日夜能如是观，是人得心犹如虚空，是人能于一切众生修集大悲，是人能得身心寂静，是人不远正真法界及以法性，如是方便，能得声闻、缘觉众生缘悲。
　　“若有菩萨初修道时，作是思惟：‘设令我有恒河沙等如须弥身，当以是身为于一人，于无量世受大剧苦，令彼一人得受乐者，我终不悔，亦不退转于菩提心。’复作是念：‘假令一切所有众生，各各执椎如须弥山，来打我身经无量岁，我当忍受，不生恶心乃至一念。’复作是念：‘是人所受百种之苦，一切众生亦受是苦，而不知念阿耨多罗三藐三菩提。我今是学阿耨多罗三藐三菩提，云何不受刀剑火石亦复如是？若我当于一切众生生恶心者，诸佛贤圣当见呵责，而作是语：“是人欲得阿耨多罗三藐三菩提，云何如是而不忍辱？”菩萨摩诃萨修净意者即是忍辱，忍辱者即是璎珞、精进道性、器四财宝。菩萨修集如是忍辱，能净身心，能净庄严、坚固庄严，得大智慧，不与声闻、辟支佛共，于诸众生最为殊胜，一切四魔不得其便，邪不能动，烦恼折减，一切怨仇不能为恶，言辞所说不可穷尽，其智甚深犹如大海，精进坚牢如须弥山，等诸众生如海一味，能大利益犹如大地，净众垢污犹如清水，能作光明犹如朗日，于众无碍犹如猛风，世法不污犹如莲华，下视众生如金翅鸟，众生乐见如夏日云，众生乐受如夏时雨，见无余求犹病遇医，坏诸贫穷如如意珠，施众禅定犹如梵天，生死无碍犹如虚空，示平不平犹如明灯，人天恭敬犹如帝释。若有菩萨起瞋恚心，一切怨贼悉得其便，丧失一切善根财宝，一切众魔获得其过，为诸烦恼之所污染，入大闇处失一切善根，为诸圣人之所呵责。若有菩萨起瞋恚心乃至一念，则为丧失一切善法。设我悉受一切众生无量亿数打骂毁辱，乃至不应起一念瞋。何以故？如是众生不学慈悲。若彼众生心无瞋打，我当云何修集慈悲？以是义故，众生瞋时我应生喜。何以故？即是我之悲因缘故。’若有善男子、善女人能作是观，即得不共声闻、缘觉众生缘悲，亦能疾得阿耨多罗三藐三菩提。
　　“善男子，复有众生观三恶道苦众生已，修集悲心；复有观察三界所有诸苦众生，而修悲心；复有观察五阴众生，而修悲心，入、界亦尔。善男子，以是义故，菩萨摩诃萨欲得阿耨多罗三藐三菩提，当修慈悲。何以故？夫慈悲者，即是一切善法种子。若有众生得色界身，亦是修集慈悲因缘；若无色身，若声闻道、若缘觉道，若诸菩萨庄严坚固行六波罗蜜，调伏众生得无生忍，成阿耨多罗三藐三菩提，皆因慈悲种子因缘。”
　　说是慈悲因缘法时，明星菩萨得无生法忍，是忍不与缘觉、声闻共之。八万四千众生得如法忍，五万五千那由他众生发阿耨多罗三藐三菩提心，十万八千众生得不退心，二万众生成就慈悲，五千比丘得阿罗汉果，五百比丘尼尽一切漏，十万亿众生破大邪见得正见心。
　　尔时，世尊告无胜意童子：“善男子，过去有佛名发功德意，亦说如是大慈大悲。”
　　无胜意童子言：“世尊，所言如者，云何名如？”
　　佛言：“善男子，远离身相名之为如。”
　　无胜意童子言：“所言身者即是实性，即是寂静，即是法界，即是无漏，即是无尽。”
　　佛言：“善男子，如身者即是一切众生之身，即是过去、未来边际，即是寂静。”
　　无胜意童子言：“世尊，若一切佛如即是身。”
　　佛言：“善哉！善哉！善男子，如是法界无有增减，三世平等，不生不出不灭。犹如虚空，如身亦如是。”
　　说是法时，三万众生得如法忍。
　　尔时，世尊告明星菩萨言：“善男子，云何修集缘众生喜？善男子，若有菩萨不修慈悲，不念众生所有乐相，乃至不观三趣三界所有诸苦，而亦观于五阴出灭，如是观已生于喜心。但乐观法，观已生喜，如是喜心愿及众生，是名为喜。”
　　“世尊，云何修舍？”
　　“善男子，若有菩萨不修慈、悲及以喜心，修舍念舍，父母乃至声闻、缘觉、菩萨、诸佛。修是舍时，远离一切爱瞋法心，是人修集空无相愿，既修集已，不久定当得入涅槃。若人修集如是等四无量心，是人则为十方诸佛、菩萨、天、龙、夜叉、刹利、婆罗门、毗舍、首陀、比丘、比丘尼、优婆塞、优婆夷之所供养。随有国土若四部众修集如是四无量心，其土则已远离一切衰祸之相，其中众生乐离恶法，受持善法。善男子，四无量心，具足如是无量福德。”虚空目分中辟支佛乘品第七
　　无胜意童子复白佛言：“世尊，修缘觉乘比丘、比丘尼、优婆塞、优婆夷、善男子、善女人，云何修集慈、悲、喜、舍？”
　　佛言：“善男子，若有修集辟支佛乘比丘、比丘尼、优婆塞、优婆夷、善男子、善女人，观众生乐，解众生乐，念法缘慈，终不忆念缘众生慈，如自心中所受乐事亦愿众生同共得之，观法平等，观乐平等，观心平等，观如平等。如是观已，乃至不于一人生恶。设有因缘生恶心者，应作是念：‘若我于彼生恶心者，云何当得阿耨多罗三藐三菩提？菩萨摩诃萨成就无量纯善功德，若于一人生瞋恶心，尚不能得阿耨多罗三藐三菩提，况我未成诸善功德？’以是因缘，修众生慈及法缘慈；悲、喜、舍心亦复如是。善男子，若有欲学缘觉乘者，应如是修慈、悲、喜、舍。”
　　说是法时，六万亿众生得住初地，或得二地、三地、四地、五地，或有众生得无生忍，或有获得辟支佛道及声闻道，无量众生发阿耨多罗三藐三菩提心。虚空目分中圣目无碍智品第八
　　尔时，众中有一童子名虚空声，白佛言：“世尊，云何菩萨庄严无上菩提之道，修一切智目方便、无缘梵行一切法目方便、无缘梵行一切阴入界方便、解脱方便、三昧方便、陀罗尼方便、得忍方便、诸地方便？世尊，云何菩萨摩诃萨，修一切智目门，同虚空慧度于彼岸，无缘梵行，越度四流断四魔系？”
　　佛言：“善哉！善哉！善男子，汝今能入四无量海，欲度众生于生死河，是故今者发如是问，复欲不断佛大智海。善男子，十方佛土若有菩萨，同共汝行三昧智慧，我说法时，如是等辈悉为明证。若无如是菩萨证者，我则不说无缘梵行。何以故？我若说者，多于是中而生疑心，若有未得无缘梵行亦复生疑，以是义故，不应宣说。”
　　尔时，世尊即入三昧，其三昧名虚空幢，入已面门出大光明，其明种种遍照十方诸佛世界，蔽于日月令不复现。其光明中出大声言：“娑婆世界释迦牟尼，为诸众生宣说梵行坏诸烦恼，说声闻乘、辟支佛乘无缘梵行，无量众生及诸菩萨，次第而坐听受正法；亦说清净菩提之行，为欲利益无量众生故，作大集说种种行，无量众生获得一生及以后生。”
　　十方众生闻是语已，一切悉集娑婆世界，或有菩萨现真金身雨于金沙，或现银身雨于银沙，或琉璃身雨琉璃沙，或玻瓈身雨玻瓈沙，或沉水身雨沉水沙，或栴檀身雨栴檀沙，或多摩罗跋身雨多摩罗跋沙，供养于佛，供养已毕，头面敬礼，却坐一面。
　　尔时，世尊告虚空声童子：“善男子，今日十方诸大菩萨，其中或有得法忍者，得无生忍、一生、后生，悉为我证：如是菩萨修集慈、悲、喜、舍之心，了了通达诸法之性，亦能远离身相业相，其心不著有为无为，亦不贪著眼乃至意色乃至法，至心修集无缘梵行，无诸觉观不生憍慢，无所贪著知真实性，观一切法皆悉平等，所谓三世、三界、三戒，亦得增长大慈、大悲、大喜、大舍。一切众生远离三界阴、入、界等，离一切字聚、名聚、句聚有为之法，作是观时，即得具足大慈、大悲、大喜、大舍，修集同空三昧、梵行、六波罗蜜，诸佛护念，具善方便住第三忍，过于声闻、辟支佛道，远离一切眼色因缘乃至一切意法因缘，观法界如随顺不倒，获得大慈大悲等力，于诸法中得大自在，而于生死不生厌悔，有大力势调伏众生，于三乘中得智方便，能雨法雨得无碍智，解诸众生异语方便。善男子，是名圣目陀罗尼，具无碍智修集梵行。
　　“善男子，若有菩萨修是梵行，如是菩萨常得见佛，能具佛法净佛世界，性净、众净、行净、智净、意净、供养亦净，能具十地，次第当坐如来法座，如是名为清净法行，是名如来，是名世尊，名过四潮，名菩提道，能得菩提转大法轮。云何名为一切智耶？若智能观一切平等，众生平等，三世平等，不倒平等，如是等一切法见虚空目，见法虚空目，见无行虚空目，见性虚空目，见如空虚空目，见如内空虚空目，见如外空虚空目，见如内外空虚空目，见如大空虚空目，见如第一义空虚空目，见如有为空虚空目，见如无为空虚空目，见如毕竟空虚空目，见如无始空虚空目，见如性空虚空目，见如散空虚空目，见如自性空虚空目，见如一切法空虚空目，见如无所觉空虚空目，见如无法空虚空目，见如无性空虚空目，见如无法有法空虚空目，见如实性空虚空目，见如无相无愿虚空目，见如一切法无边无处虚空目，见如大慈大悲虚空目，见一切知见虚空目，见一切智，如是见已转正法轮，是名不共众生法界，是名一切智，名佛境界。”
　　说是无缘梵行时，九万二千众生成就是法，恒河沙等众生得如法忍，恒沙众生远离垢秽得法眼净，一千比丘得阿罗汉果，无量人天发阿耨多罗三藐三菩提心。虚空目分中护法品第九
　　尔时，一切欲、色界天，以妙香华、幢盖、伎乐供养于佛，白佛言：“世尊，如来先已于阎浮提，转正法轮；今复于此大宝坊中，转大法轮，为菩提行故。”
　　一切大众复作是言：“如来境界不可思议。何以故？如来在此大宝坊中，转法轮时，十方无量佛世界中，所有菩萨悉来集此，为听如是虚空目法行。”
　　尔时，文殊师利童子、金刚山童子、无胜幢童子、无胜意童子、虚空声童子，如是等童子，其数九万二千亿，白佛言：“世尊，唯愿如来以愿力故，令是虚空目法行久住于此娑婆世界及十方土，无有灭没。何以故？如是法中说三梵行，菩萨若行如是三行，即得阿耨多罗三藐三菩提。”
　　佛言：“善男子，南方世界金刚光明功德如来，西方世界智幢如来，北方世界发光功德如来，东方世界宝盖光明功德如来，是四如来以先有愿，以是愿故，是经后当流布十方，令诸菩萨悉得修行如是三行。我今以此正法，付嘱四大天王、功德天女、四大龙王、诚实语天、四阿须罗王、具天、大自在天、八臂天地神女等。何以故？善男子，或有众生，其性弊恶，有大势力，多造重业不受是经。是人死已，受恶鬼身、恶龙之身，是恶鬼龙欲坏佛法，降注恶雨、恶风尘坌，为诸修行三业比丘而作重病，以手探腹取其心肝，吹吐恶气置饮食中故，令食者得大重病，良医拱手不能疗治。如是修行三业比丘，尽舍命已，是名法灭。如是恶鬼，复令如来所有弟子，刹利、婆罗门、毗舍、首陀，大臣、长者悉生恶心，恶心既生互相残贼。当尔之时，阎浮提内国土城邑，空荒无人。人民既无，谁当流布如是经典？是故我今不以是经付嘱菩萨、比丘、比丘尼、优婆塞、优婆夷及诸国主，以付四王乃至地神，如是天神至心护持。若有国土刹利、婆罗门、毗舍、首陀、比丘、比丘尼、优婆塞、优婆夷，受持读诵如是经者，是诸天神当至心护，劝诸檀越令致供养，所谓衣服、饮食、卧具、病药、房舍、灯烛。是诸檀越若有恶相、诸恶病瘦，诸天力故悉令消灭，以是因缘，法得增长无有灭没。”
　　尔时，一切诸天神等白佛言：“世尊，若今现在，若佛灭后，我等要当舍离自事，守护是法。若佛弟子，比丘、比丘尼、优婆塞、优婆夷，有能受持如是等经勤行精进，虽复受畜八不净物，畜养妻息、金、银、琉璃、玻瓈、田宅、奴婢、仆使，我为法故亦当守护，遮诸恶鬼不令娆近。随是经典所在之处，令其土地、日月、五星不越常度，怨仇兵革皆悉消伏，所有众生若男若女、若大若小，悉乐受诵如是经典，持戒清净勤行精进。世尊，以是因缘，一切诸天乐处人间。是人舍身即得生天，诸天增长色、力、寿命，所有恶相灭无遗余。其无信者，我能令信。若佛弟子，比丘、比丘尼、优婆塞、优婆夷，不能受持如是经典读诵书写，不乐寂静，不善思惟，乐求供养，不持净戒，懒惰懈慢，心无惭愧，亲近白衣。如是比丘，以财俗力毁佛弟子，若打若杀，若缚若骂，向王大臣说其过恶。佛诸弟子，闻是事已生大恶心。生恶心已，诸善鬼神舍至他土，是故恶鬼即得其便。既得便已，诸国兴兵互相讨伐，降恶风雨令谷不登，人民饥馑共相茹食。”
　　尔时，十方世界菩萨白佛言：“世尊，诸佛如来，为如是等五滓众生，制于禁戒。唯愿如来为法久住，复制禁戒，所谓身戒、口戒、意戒，不得受畜一切恶物，恶心斗诤，亲近国王、大臣、长者，受畜一切俗人之物，如余佛土所制净戒。”
　　佛言：“善男子，止！止！佛自知时。善男子，因缘未出，如来则不豫制禁戒。”
　　尔时，世尊告频婆娑罗王：“大王，汝之国法，何名大罪？何名小罪？”
　　频婆娑罗言：“世尊，我之国法，有四重罪：一者、断他命根，二者、偷至五钱，三者、淫他妇女，四者、为五钱故大众王边故作妄语。如是四罪，犯者不活。”
　　佛言：“我今亦为未来弟子制是四重。复次，大王，王子几岁不听入宫？”
　　“世尊，过二十年则不听入。”
　　佛言：“我亦如是，沙弥二十乃至得道不听入众。”
　　王言：“世尊，如我国法，有作罪者必死不疑，或打或骂，闭系输物，摈出界外。如来法中，其义云何？”
　　“大王，我之法中亦复如是。有犯罪者，或令苦作一月二月，或不与语、共坐、共食，或不共住，或摈令出，或出一国、或出四国有佛法处。治如是等恶比丘已，诸善比丘安乐受法，故使佛法久住不灭。大王，若未来世有我弟子，饶财多宝有大力势，王所亲爱，一切大众不能摈治，如是等人汝等当治。刹利、婆罗门、毗舍、首陀不能治者，如是四姓则为断我三宝种性，能灭法炬，破坏法船，燋涸法味，夺众生眼；我法坏时，心则放舍。大王，譬如一人夺一切眼。于意云何？是罪多不？”
　　“甚多，世尊，不可称量，不可计数。”
　　“大王，若有刹利、婆罗门、毗舍、首陀，有大力势，见我法灭舍不守护，其所得罪亦复如是。大王，若有国主，于无量世修施戒慧，见我法灭舍不拥护，如是所种无量善根悉皆灭失。其国当有三不祥事：一者、谷贵，二者、兵革，三者、疫病。一切善神悉舍离之，其王教令人不随从，常为邻国之所侵娆，暴火横起，多恶风雨，暴水增长吹漂人民，内外亲信咸共谋叛，其王不久当遇重病，寿终之后生地狱中。若宿善追及，还得人身，无量世中常盲无目，贫穷跉跰行乞自活，常生恶心；因是恶心，复当还堕于地狱中。如王，夫人、太子、大臣、城主、村主、将帅、郡守、宰臣，亦复如是。”
　　频婆娑罗耳闻是语，悲泣哽咽，收泪而言：“世尊，我值如来，犹故不能如法治国，况未来世放逸诸王！不能持戒修行精进，治恶比丘护持佛法，不能绍继三宝种性，如是诸王，长夜常行于三恶道。”
　　尔时，诸王、夫人、太子、大臣、城主、村主、将帅、郡守、宰官，皆白佛言：“我等于今现在之世，要当勤心守护佛法，亦当供养受持法者，衣服、饮食、卧具、医药，治恶比丘绍三宝性。”
　　佛言：“善男子，汝等若能建立此事，则为供养三世诸佛，亦得无量不可思议诸善功德。”虚空目分中大众还品第十
　　尔时，世尊复告诸天：“善男子，汝等今者勿怀忧虑！我今当与未来弟子，为护法故，立严峻制，为不断绝三宝性故，为欲增长诸善法故，为增长多闻满宝藏故，为离一切苦烦恼故，为成无上菩提道故。善男子，我今所说，一切声闻具足成就得声闻乘，一切缘觉具足获得辟支佛乘，一切菩萨具足成满三种梵行得无上智。善男子，是经能离诸恶众生，能坏众生恶不善法，能灭身口意不善业，能破一切诸恶果报。若有善男子、善女人供养是经，则为供养十方诸佛。”
　　尔时，娑婆世界一切众生，异口同音而作是言：“善哉！善哉！世尊，我初未闻是大法聚，今得闻之。世尊，我能受持守护是法，为护法故不惜身命。若有比丘、比丘尼、优婆塞、优婆夷受是经者，我当供养，随其所须一切给与。若复有能供养如是受持经者，我等亦当勤守护之，内外财宝令无损秏，随是经法所流布处，亦护其土令无诸恶。”
　　佛言：“善哉！善哉！善男子，汝能如是守护法者，则为供养三世诸佛。善男子，若诸众生有护法心，若生人天得大自在，乃至畜生亦有大力，为人所重不经寒苦。善男子，是护法者恶不能加，心无所畏，无能破坏，诸魔烦恼不得其便，多饶眷属，智慧具足，凡有所说无所挂碍，乐行十善修集正定，父母诸王见则恭敬，能升法座转正法轮，凡有所闻终不忘失。”
大方等大集经卷第二十六虚空目分中宝髻菩萨品第十一之一
　　尔时，世尊故在欲、色二界中间大宝坊中，坐师子座，放大光明犹如日月，得大自在犹如梵释，功德高显独如须弥山，法界甚深犹如大海，于大众中演说正法，初中后善字义真正，具足清净班宣梵行，为诸菩萨净于法印，令诸菩萨闻已修集。
　　尔时，东方过九万二千诸佛世界，彼有世界名曰善华。其土有佛，号曰净住如来、应、正遍知、明行足、善逝、世间解、无上士、调御丈夫、天人师、佛世尊，为化众生宣说正法。有一菩萨名曰宝髻，与诸菩萨其数八千，没彼世界欲来此土，赍妙宝盖欲奉如来。其盖周覆一千世界，及诸香华欲供养佛，妙音说偈赞叹如来：
　　“若诸人天得睹佛，　则为获得大利益，
　　如来所受苦无量，　勤精进故得菩提。
　　往昔精进修菩提，　超过一切诸菩萨，
　　为令众生得利益，　故转无上正法轮。
　　如来如是难得见，　所说正法亦难闻，
　　获得人身亦复难，　诸根具足亦如是。
　　若诸众生行不善，　亦不能作三善业，
　　若人欲得大利益，　应当觐见释中尊。
　　若欲听受无上法，　并见十方诸菩萨，
　　具足三十二妙相，　应当速诣大宝坊。
　　今若不种诸善根，　后必不得大涅槃，
　　若欲具足人身者，　应当速诣娑婆界。
　　若欲破坏三恶道，　欲受人天微妙乐，
　　获得无上无比乐，　应当诣于娑婆界。
　　大医今施甘露味，　除灭众生诸烦恼，
　　如来商主大法王，　今日演说无上界。”
　　宝髻菩萨说是偈时，其声遍满大千世界。
　　时，舍利弗闻是偈已，即白佛言：“世尊，如是偈音何处演说？”
　　佛言：“舍利弗，东方过于九万二千诸佛世界，彼有世界名曰善华，其土有佛号曰净住，彼有菩萨名曰宝髻，与八千菩萨俱来至此。是其所说，其声闻乎大千世界，劝诸众生令修善法。”
　　尔时，宝髻菩萨与八千菩萨，及无量人天，来至佛所，头面礼拜，白佛言：“世尊，善华世界净住如来，致敬问讯，起居轻利，气力安不？眷属大众乐受法不？世尊，我从彼来至此世界，为听菩萨净行法印。唯愿如来，普为一切，大慈怜愍分别解说，令诸菩萨闻已修集，破坏一切烦恼习气修菩萨行，了知一切众生之心，能修菩萨所有行相，能得解了智慧之行，能知一切烦恼等行，能修菩萨所修法行，能深观察一切罪过，身得无碍见一切佛。”
　　佛言：“善哉！善哉！善男子，谛听！谛听！我今当说如是净行十分之一。善男子，菩萨摩诃萨有四行。何等为四？一者、波罗蜜行，二者、助菩提行，三者、神通行，四者、调众生行。波罗蜜行者，是愿方便；助菩提行者，是修道方便；神通行者，是调心方便；调心方便者，是菩提心坚固方便。
　　“善男子，云何名檀波罗蜜？檀波罗蜜即是净行，能坏痴心，能修舍心，修舍心已能一切施。若有菩萨能一切施，即得四种无分别心。何等为四？一者、不分别众生，二者、不分别法，三者、不分别心，四者、不分别愿。是名为四。不分别众生，是可与、是不可与，此多与、此少与，此上与、此下与，此恭敬与、此轻慢与，此全与、此半与，此持戒、此破戒，此福田、此非福田，此得大报、此不得大报，此是正见、此是邪见，此行正聚、此行邪聚。善男子，若菩萨摩诃萨得如是心，名不分别心，无憍慢心，无上下心，无挂碍心，是平等心，真正之心，平等施戒，平等慈悲，无有分别犹如虚空，是名不分别众生。不分别法者，菩萨终不作是分别，受者为说、不受不说，受法者施其所须、不受法者则不供给，终不观察凡夫之人不可惠施、贤圣之人则应布施，是名不分别法。不分别心者，观诸众生心皆平等，不为报施，无内外贪，非为名施，不求果施，所爱之物施已不悔，为摄众生故行惠施，是名不分别心。不分别愿者，施时不为得帝释身、梵王之身、转轮王身、魔身、长者大臣之身，亦复不为大自在故、大眷属故，不为上有，不为声闻、辟支佛乘，乃至不为阿耨多罗三藐三菩提故，而行布施，是名不分别愿。
　　“善男子，菩萨摩诃萨修惠施时，具足成就如是四事，则得远离八不正见：一者、我见，二者、众生见，三者、寿命见，四者、士夫见，五者、常见，六者、断见，七者、有见，八者、无见。是名为八。复得远离四种功德：一者、凡夫功德，二者、声闻功德，三者、缘觉功德，四者、余习功德。如是施已，不观四相：一者、常相，二者、乐相，三者、我相，四者、净相。能净四法：一者、净身，二者、净口，三者、净心，四者、净愿。远离三碍：一、果报碍，二、声闻碍，三、悔心碍。
　　“善男子，菩萨修行如是施时，远离三畏：一者、憍慢畏，二者、上慢畏，三者、魔业畏。菩萨修行如是施时，具四种印：一者、内空印，二者、外空印，三者、众生空印，四者、菩提空印。如是施时，具四精进：一者、满众生故具足精进，二者、护佛法故具足精进，三者、为具三十二相、八十种好故具足精进，四者、净佛土故具足精进。是时复得具足四念：一者、念菩提心，二者、念欲见佛，三者、心常念慈，四者、念离烦恼。如是施时，净于三事：一者、自身，二者、他身，三者、菩提。如是施时，净于四智：一者、界智，二者、众生满足智，三者、愿智，四者、助菩提智。善男子，菩萨若能行如是法，则能净于檀波罗蜜。
　　“善男子，云何菩萨净于尸波罗蜜行？善男子，有一种净，所谓菩萨怜愍一切世间众生，胜于声闻、辟支佛慈，能坏魔业调诸众生，具足无量功德宝聚，无有放逸。复有二种：一者、于诸众生不生恶心，二者、调诸众生令向菩提。复有三种：一者、净身，远离一切身恶业故；二者、净口，远离一切口恶业故；三者、净意，远离一切贪恚邪见故。复有四种：一者、劝诸众生令持禁戒；二者、劝诸众生具足净戒；三者、能调诸毁戒者；四者、见持戒者，供养恭敬，尊重赞叹。复有五种：一、持戒已不生憍慢，二、见毁戒不生轻慢，三、见持戒心无嫉妒，四、终不求声闻之乘，五者、不念辟支佛乘。复有六种：一者、念佛，为过戒故；二者、念法，为过戒已心不生悔；三者、念僧，为能具足如来戒故；四者、念戒，为不求诸有果报故；五者、念施，为能一切悉施与故；六者、念天，为欲具足诸善法故。复有七种：一者、深信一切佛法；二者、勤行精进，为得佛法故；三者、具智，为知一切诸佛法故；四者、闻已能说一切佛法故；五者、供养父母、师长、和尚；六者、畏于现在、未来恶业；七者、有惭愧心。复有八种：一者、不为利养显异惑众；二者、不说自事，离一切故；三者、不赞供养，心知足故；四者、行圣种性，乐善法故；五者、随头陀法，不惜身命故；六者、乐于寂静，离说世事故；七者、深心乐法，厌三界故；八者、至心护法，不惜身命故。复有九种：一者、离九恶心，过九众生所居处故；二者、念净；三者、念修；四者、增长善法；五者、心乐寂静；六者、离烦恼热；七者、庄严舍摩他；八者、勤行精进；九者、不欺众生。复有十种：一者、净身三业，二者、净口四业，三者、净意三业，四者、远离嫉妒，五者、离谄曲心，六者、至心念戒，七者、为持戒故勤行精进，八者、软语为调众生，九者、受身为众生使，十者、于诸福田不生轻慢。善男子，菩萨修行尸波罗蜜，有二种净行：一者、有心有相及以庄严，宁舍寿命终不毁戒；二者、无心无相及无庄严，于一切法心无所著。复有二种：一者、净于内入，二者、不求一切外入。复有二种：一者、常愿菩提之心，二者、不观本向菩提戒相。
　　“善男子，云何菩萨净羼提波罗蜜行？善男子，菩萨摩诃萨受骂不报，口业净故；受打不报，身业净故；受瞋不报，意业净故。善男子，菩萨摩诃萨虽受骂辱所以不酬，护众生故；受诸楚毒所以不报，护后世故；被截手足，慈心不瞋，护菩提故；见有求者，心不生瞋，为四摄故，生慈心故，增菩提道故，坏悭贪心破魔业故。善男子，菩萨摩诃萨修念佛已，行于忍辱，受一切苦，为得佛身故。善男子，复有菩萨修于忍辱，为欲具足得十力故。复有菩萨修于忍辱，为欲成大师子吼故；复有修忍，为知三世无挂碍故；复有修忍，为得大慈大悲力故；复有修忍，为得具足一切智故。善男子，菩萨摩诃萨具足二力，能成就忍：一者、智力，二者、修力。以智力故观于身心，是故为忍；以修力故不著诸法，是故为忍。复次，善男子，净忍菩萨则能观察一切法中无有众生，是故修忍。一切诸法其性解脱，是故菩萨观一切法无忍无瞋，若于诸法心无所著，是名为忍。善男子，菩萨有二忍：一者、观如法身，二者、观如法界。菩萨摩诃萨若能如是观二法者，是名菩萨净羼提波罗蜜行。
　　“善男子，云何菩萨净毗梨耶波罗蜜行？若菩萨摩诃萨，于诸修行不息不悔，于诸善法心无厌足，亦乐修行五波罗蜜，常求庄严一切善法，拥护正法乐宣说之，调伏众生心无休息，过于声闻、辟支佛乘，拥护一切诸佛正法，修诸苦行其心不悔，终不丧失本昔善根，广修多闻心无厌惓，为众走使不生愁悔，是名精进。如是精进云何名净？若能观身犹如影像，口无言说，心毕竟净，以尽智观诸灭法，以无生智知诸有尽，如是观时则能庄严三种精进：一者、体庄严，二者、觉庄严，三者、分别庄严。复有三种不著精进：一、不著眼，二、不著色，三、不著识，乃至法亦复如是。是名不取不舍精进。具足如是勤精进已，不取惠施、不舍悭贪，不取持戒、不舍毁戒，不取忍辱、不舍瞋恚，不取精进、不舍懈怠，不取禅定、不舍乱心，不取智慧、不舍愚痴，不取善法、不舍恶法，不取佛道、不舍二乘，是名二种勤精进也，是二精进能具佛法。复有二种，所谓内外。若菩萨能修如是勤精进者，是名毗梨耶波罗蜜行净。
　　“善男子，云何菩萨净禅波罗蜜行？若菩萨摩诃萨，取诸禅支观诸禅支，观已入定，既入定已，不贪著色、受、想、行、识，是名为禅。非著眼禅乃至意禅，是名为禅。非著色禅乃者法禅，是名为禅。非著地、水、火、风、空禅，是名为禅。非著日、月、释、梵、自在天禅，是名为禅。非著欲界、色无色禅，是名为禅。非著此彼禅，是名为禅。非观身心禅，是名为禅。非著上下禅，是名为禅。非著四取禅，是名为禅。非著众生、寿命、士夫、我、人相禅，是名为禅。非著常见、断见、有无见禅，是名为禅。非毕竟尽漏禅，是名为禅。非入定聚禅，是名为禅。非得沙门果禅，如是禅者，非毕竟行禅。名空调伏禅，非真空禅；名无相调伏禅，非真无相禅；名无愿调伏禅，非真无愿禅。是菩萨具足成就大慈大悲一切空行禅。云何名为具一切空？若能不观布施、持戒、忍辱、精进、禅定、智慧、方便、慈悲喜舍、四谛、菩提、智慧誓愿庄严、舍摩他、毗婆舍那、解脱、惭愧，是名诸佛方便三昧神通无碍智，摄取十力、四无所畏、十八不共法，不为二乘之所染污，断诸习气，具足无量大神通智，为诸众生之所归依，庄严世法及出世法，能善调伏一切众生，渡于四流生死大海，能断一切所有系缚，净诸法性，是名性寂静，非向法寂静，亦取向法舍性，了了向法盲性，有闻向法聋性，勤调伏向法停住，凉灭寂静，调伏炽然，是名一切行空。
　　“善男子，譬如三千大千世界，所有众生悉善知画，其中或有善能泥涂，或能磨彩，或晓画身不晓手足，或晓手足不晓面目。时，有国王以一张氎与是诸人，而告之言：‘凡能画者，悉来聚集于此氎上，画吾身像。’尔时，诸人悉来聚集，随其所能而共作之。有一画师，以缘事故竟不得来。诸人画已，持共上王。善男子，可言诸人悉集作不？”
　　“不也，世尊。”
　　“善男子，我说此喻，其义未显。善男子，一人不来故，不得言一切集作，亦不得言像已成就。佛法行者亦复如是，若有一行不成就者，不名具足如来正法，是故要当具足诸行，名为成就无上菩提。”
　　说是法时，六万菩萨于一切行得具足空。
　　“善男子，云何菩萨摩诃萨净般若波罗蜜？善男子，菩萨摩诃萨具十二慧：一者、知过去无碍，二者、知未来无碍，三者、知现在无碍，四者、知有为无碍，五者、知无为无碍，六者、知一切世作无碍，七者、知出世无碍，八者、知辩才无碍，九者、知实无碍，十者、知世谛无碍，十一者、知第一义谛无碍，十二者、知诸众生利钝无碍。是名为慧，难破能破，难观能观，难解能解，譬如金刚不可沮坏。是名出世之慧、毕竟慧、一切众生真解心慧，难行难入难见，甚深难可习学，正见正聚，远离诸见及以习气，自知了了知见一切众生之心，法智义智无所贪著，旷大光明无诤无迮，善知时节过于时节，护正法聚，毕竟觉、正觉、实觉，远诸垢秽不为一切之所呵责，一行无行，一切众生行，无足迹行。虽离一切世间之行，亦不远离一切世行；虽离世界，不离佛土；虽离一切诸行庄严，亦不远离调伏众生；虽离诸行，不离善行；虽离众生心行因缘，不离知于众生心行；虽离世行，不离世法；虽离诸身，亦入众生心，是名为慧。如是智慧甚为难得，非善根纯熟终不能获，不能常修行善法者亦不能得。如是智慧，菩提树下乃能得之，真知法性，诸佛所护，度至彼岸，知一切法施甘露味，是故名为般若波罗蜜。善男子，如是智慧，毕竟了知一切缘、一切相、一切众生心之所行，以是义故名为智慧。如是智慧有二寂静：一者、知碍相寂静，二者、知无碍相寂静。复有二种：一者、无觉净，二者、离诸见净。如是智慧，菩萨摩诃萨常游众生利钝根中、众生心中、一切法中，观诸烦恼即是智慧。菩萨虽住诸界，多住佛界，能善观见十方世界，离一切盖，悉是一切佛法根本，具足一切无上佛法，不学诸法、不离诸法，不坏一法、不成一法。菩萨成就如是智慧，能作功德，能读诵说一切佛法，一切福德悉能得之，皆能修成一切善法，是名菩萨净般若波罗蜜行。”
　　说是法时，二万二千众生发阿耨多罗三藐三菩提心，八千菩萨得无生忍，五百比丘漏尽意解，十千天人得须陀洹果。
　　尔时，一切天与人同声而言：“世尊，若有人能信是经者，当知是人诸佛所护，何况有能受持、读诵、书写供养！”
　　“善男子，云何菩萨摩诃萨净菩提行？善男子，菩萨摩诃萨观身念处，有二种行：一者、不净行，二者、净行。不净行者，观身不净，臭秽充满，无常无住诳诸凡夫。净行者，菩萨摩诃萨作是思惟：‘我今因是不净之身，得净佛身，得净法身、净功德身、一切众生所乐见身。’复次，善男子，菩萨摩诃萨观身身已，能净二行：一者、无常，二者、常。菩萨摩诃萨观身无常毕定当死，如是观已，不为身故造诸恶业邪命自活，修三坚法：一者、身坚，二者、命坚，三者、财坚。如是观已，能为众生而作给使，即得远离身口意曲。菩萨如是观身无常，得如是等无量功德。云何为常？菩萨摩诃萨观无常已则得常身，因无常故得功德身，因无常故不断佛种、法种、僧种。善男子，又复常者即是无尽，无尽者即是无为，无为者即是一切智所行处，一切智所行处者是空无相愿。又复常者即是虚空，菩萨摩诃萨观一切法犹如虚空，是名菩萨摩诃萨常行。善男子，复有菩萨修身念处，观察一切众生之身，毕竟当是如来佛身。如如来身，法身亦尔，如是二身我身亦尔，是名菩萨观无漏身。菩萨尔时所得善法，随其多少悉是无漏。以如是法，发愿回向一切种智，得无漏已终不起漏。所言漏者即是三漏，所谓欲漏、有漏、无明漏。菩萨了了知三漏已，为众生故生于欲界，亦复不为欲漏所污；色、无色界亦复如是。无明漏者已拔其根。何以故？拔无明故则无见漏。菩萨摩诃萨修身念已，于是身中，不见我及我所，不生憍慢；离我我所故，不求不取一切财物，不求取故于物无诤，以无诤故即是寂静。夫寂静者即是忍辱，住于忍辱不上不下，不上不下者即如法住，如法住者，不行善法，不行恶法。不上下已即得善友，得善友已遇善知识，遇善知识故得闻正法，闻正法故不以漏心向有漏法，是名过于诸漏境界，过漏境已常入禅定。既入定已，乃至一法不生觉观；无觉观故，不作一法，不变一法，是名如法，是名一切法平等。若得如是诸法平等，是名一切智。善男子，菩萨摩诃萨若能如是观身念处，是名观身身念。
　　“善男子，菩萨尔时次观受念处，于有受者生慈悲心，向诸众生作如是言：‘毕竟乐者断一切受。若人能断一切受者，即是常乐。’菩萨尔时随所受者生慈悲心，若自若他受乐受时，远离爱心生于慈心；若受苦时，远离瞋心生于悲心；若受不苦不乐，离无明心生于舍心。是故菩萨受乐受时不生贪著，受苦受时不生瞋恚，受不苦不乐不生无明。菩萨尔时观一切受无常、苦、无我，见受乐者即知是苦，见受苦者如痈如疮，见不苦不乐受是不寂静；观于乐受即是无常，观于苦受即是空无，不苦不乐即是无我。菩萨尔时作是观已，见是诸受即是无受，见一切受即是有为，若是有为即是生灭散漏无住。如是观已，不见于我，不见受者，是名菩萨大智方便。因是方便，见一切受无常生灭，观一切法悉是空无，无受无受者，无作无作者，从缘而生，从缘而灭，无属无取，于诸因缘不生觉观。因无觉观，作如是言：‘诸因缘法皆悉是空。’菩萨摩诃萨如是观时成受念处，能令身心皆悉寂静，知一切行，是名一切智，是名受受念处。
　　“云何菩萨修心念处？菩萨摩诃萨住菩提心，观是心性，不见内入心，不见外入心，不见内外入心，不见阴中心，不见界中心；既不见已，作是思惟：‘如是心、缘，为异不异？若心异缘，则一时中应有二心。若心即缘，不应复能观于自心；犹如指端不能自触，心亦如是。’作是观已，见心无住无常变异，所缘处灭，即知是心非从缘生非不缘生、非常非断、非内非外、非有非无。观心如是，不妨如法知心寂静，是名菩萨修心心念。复次，善男子，菩萨摩诃萨观心非色不可睹见，非是觉观，是名菩萨修心念处。如心，心数亦如是；如心数，心行亦如是；如心行，心所求法亦如是；如所求法，菩提亦如是；如菩提，一切善法亦如是。菩萨若观心，如猕猴、画水、朝露、蜂王、鱼母，如河如焰，如想远事，独行无身，常转无停，贪著诸界次第生灭，能摄如是无量之心，令住一处不动不转，不漏不错，不乱不散，是名舍摩他。菩萨若能作如是观，是名成就观心心念处，是名知心境界，是名知心法界，是名知心真实之相，是名知心真实之性，即是广知，即真净知，了知、真知、实知如幻，是名知法，名知心性，名知心尽，名无取知、无挂碍知。菩萨摩诃萨如是观已，善知一切众生心性，知已如应而为说法。如知自心性，知一切众生心性，亦复如是。如自知心相，知一切众生心相，亦复如是。如知自心空，知一切众生心空，亦复如是。如观自心平等，观一切众生心平等，亦复如是。作是观已不动法界，是名菩萨修心心念处。
　　“善男子，云何菩萨修法念处？菩萨摩诃萨作如是观，法出法灭，无我、众生、寿命、士夫，无生无灭，无没无出，是名法性。若能求法，是名出法；若不求法，是名灭法。若善不善，出者从缘，灭者从缘。如是观时观于三行，所谓恶行、善行、不动行。是三行中，我当常行福善之行，为十善法。十善法者，为净身业，欲求如来三十二相、八十种好，他不能害。净口业者，凡有所说众乐听受。净心业者，于诸众生其心平等。常入禅定，净四无碍智。净慈心故，施众生常乐。净悲心故，无量世中为众生受苦其心不悔。净于十力，为知众生诸根利钝。净四无畏，为知众生障无障故。净十八法，为知三世无障碍故。净一切佛法，为一切众生无能胜故。菩萨摩诃萨能如是观，于诸善法及诸功德不生厌足，亲近善行，远离恶行及烦恼习，真实了知于不动行，虽知不贪心得自在，随愿往生非结业生，生于欲界为众生故。善男子，菩萨摩诃萨得善方便，观法念处，修集庄严助菩提法，远离一切障菩提垢，得是功德，不著常见，不著断见，离是二见行于中道。夫中道者有二种法：一者、不善念，二者、无明。是二法中心不放逸，是名中道。复有二法：一行、二识。复有二法：一者、名色，二者、六入。复有二法：一触、二受。复有二法：一爱、二取。复有二法：一有、二生。复有二法：一老、二死。是二法中不放逸者，是名中道。如是中道，世间智慧所不能见，不可宣说，不可显示，无有相貌，无色无处，无取无舍，清净寂静。善男子，夫中道者，不可眼见，乃至不可触触，亦无至处亦世出世，不可宣说非多非少，故名中道。善男子，我与无我名为二边，若有说言非常非断、非命非士、非想非非想、非觉非非觉、非实非虚、非此非彼、非有非无、非有为非无为、非行非非行、非生死非涅槃，不作如是，是名中道。复次，善男子，菩萨摩诃萨观法法念，不分别法界；如法界，众生界亦如是。如是二界名虚空界，一切诸法悉入法界。夫法界者即众生界，众生界者即无分别。是名观察一切法，等见一切界即是法界，虽明了见而心不著，以不著故则无分别。菩萨摩诃萨不以肉眼、天眼、慧眼观法念处。何以故？如是三眼无相貌故。是故观法则以法眼，虽了了知而心不著，虽复不著不失法界，是名佛智。能知如是甚深法界，亦不失于一切智念，是名菩萨修法法念处。
　　“善男子，菩萨摩诃萨何故修集是四念处？为欲远离四颠倒故，修身念处为离净倒，修受念处为离乐倒，修心念处为离常倒，修法念处为离我倒。又离四食，修身念处离于抟食，修受念处离于触食，修心念处离于识食，修法念处离于思食。又复远离识四住处，修身念处离住色处，修受念处离住受处，修心念处离住想处，修法念处离住行处。复离五阴，修身念处远离色阴，修受念处远离受阴，修心念处远离识阴，修法念处离想、行阴。是名菩萨净四念行。
　　“善男子，云何菩萨修四正勤行？菩萨摩诃萨常乐修集一切善法，未生恶法为不生故勤行精进，已生恶法为远离故勤行精进，未生善法为令生故勤行精进，已生善法为住不失故勤行精进。善男子，菩萨摩诃萨于无量世修集善行，是故性善，不以方便令恶不生。若有菩萨修四正勤，心得自在。四正勤者，菩萨尔时心及心数与大慈悲和合共行，故名正勤。菩萨尔时次第修集四如意足：一者、欲，二者、心，三者、进，四者、慧。专念至心念于菩提，是名为欲；修大悲故觉心轻便，是名为心；远离恶法，是名精进；得方便故，名之为慧。菩萨修四如意足已，得四自在：一者、寿命自在。以自在故，虽生短命，自得长寿为调众生，与长寿者演说正法，于长寿中能现短寿。随是菩萨所生之处，若天、若人得命自在。二者、身得自在。以自在故，随心作身，随心作色，示现威仪为众生故。菩萨若欲于诸众生其身同等，高大微小悉皆能作。三者、得法自在。以自在故，能知一切世出世法，示诸众生一切世事，于出世行心亦不退，明知甚深十二因缘，得无碍智，能为众生说种种法。无量众生闻是法已，发阿耨多罗三藐三菩提心。四者、愿得自在。以自在故，令四大海合作一海，不来不去，无有动转，如本不异；亦令三千大千世界诸须弥山合为一山，不来不去，无有动转，如本不异。于四天王、三十三天无所妨碍，欲令三千大千世界，悉作金宝、七宝、栴檀、华香、璎珞，虚空水火皆随意成。是名菩萨得四自在。善男子，菩萨若得四如意足，则得面见十方诸佛，与共语言进止一处；一切梵天、帝释、四王、阿修罗、乾闼婆、迦楼罗、紧那罗、摩睺罗伽，亦复如是。
　　“云何净严四如意足？善男子，若能供养父母、和尚、师长、有德，见诸众生先意问讯，柔软与语，如语而作，视诸众生其心平等，善心、正心、恭敬心、惭愧心，远离贪欲、瞋恚、愚痴，无欺无贪，无姤无悭，营他事业如己所作，无势力者助其力势，泥涂之处发治土石，河涧沟渠造作桥梁，或以身负，或施船济，常施众生所须之物，口不说他衰恼之事，亦不讥刺他所犯罪，有犯罪者能如法除，遮诸烦恼令不生起，所重之物能以施人，既施之后心不生悔，为诸众生发愿回向，信心以善劝诸众生，不惜身命少欲知足，于他利养心无希望，常念出家亦劝众生，念善知识无心舍离，于怨亲中平等无二，以种种乘施行路者，羸乏之人施床卧具，有恐怖者能为救护，视诸众生如父母想，不轻毁戒施贫财物，有病瘦者给其医药，施恩于他不自称说，终不断绝三宝种性，常念无为，远离世事一切诸恶不善之法，不为世法之所污染，不失菩提至心之念，是名庄严净四如意足行。
大方等大集经卷第二十七虚空目分中宝髻菩萨品第十一之二
　　“云何菩萨净五根行？菩萨信心不可动转，名为信根；不由他教而行精进，名精进根；常念菩提，名为念根；常修大悲，名为定根；摄取善法，名为慧根。复次，信诸佛法，名为信根；求诸佛法，名精进根；念诸佛法，名为念根；得佛三昧，名为定根；断诸疑网，名为慧根。复次，心向菩提无有疑网，名为信根；增长善法，名精进根；求善方便，名为念根；视诸众生其心平等，名为定根；观诸众生上中下根，名为慧根。复次，心净无浊，名为信根；坏众浊心，名精进根；念清净法，名为念根；观心性净，名为定根；能令众生住清净法，名为慧根。复次，远离一切弊恶之法，名为信根；求诸善法，名精进根；得已不失，名为念根；既得善法如法而住，名为定根；思惟善法、不善、无记，名为慧根。复次，信根者即是施心，精进根者即是乐施无有休息，念根者既施之后不求果报，定根者即平等施心无分别，慧根者不观福田及非福田。复有信根，即是初入善法之心，精进根者能坏憍慢，念根者离我我所，定根者远离一切六十二见，慧根者远离一切诸恶烦恼。是名菩萨净五根行。
　　“云何菩萨净五力行？善男子，菩萨摩诃萨具足五根，不为诸魔之所破坏，故名为力。一切声闻、辟支佛乘所不能及，一切众生不能令其退大乘心，一切烦恼不能破坏，能令其心知足少欲，身得大力，善覆诸根，得金刚身，是名为力。善男子，菩萨摩诃萨，住信力时终不造作一切诸恶，住进力时造一切善，住念力时不失善法，住定力时不为五欲乐之所坏，住慧力时远离一切诸结烦恼。复次，住信力时不随他语，住进力时求善不息，住念力时得陀罗尼，住定力时说法平等，住慧力时能坏一切众生疑心。复次，住信力时具得解力，住进力时具精进力，住念力时具解脱力，住定力时具足愿力，住慧力时具诸行力。复次，住信力时见悭罪过，住进力时远离悭贪，住念力时以所修善愿向菩提，住定力时其心平等，住慧力时心终不求施戒定报。复次，住信力时能离一切破戒之垢，住进力时至心具戒，住念力时以所持戒愿向菩提，住定力时具清净地，住慧力时远离作戒。复次，住信力时远离瞋心，住精进力修习忍辱，住念力时以所修忍愿向菩提，住定力时护诸众生，住慧力时不观众生、士夫、寿命。复次，住信力时远离懈怠，住进力时所修诸行到毕竟岸，住念力时所修精进愿向菩提，住定力时身心寂静，住慧力时不住善恶。复次，住信力时远离一切匆务之事，住进力时勤求禅支，住念力时以所修定愿向菩提，住定力时其心常定，住慧力时不著诸定。复次，住信力时远离无明，住进力时勤求诸善，住念力时以所修智愿向菩提，住定力时修善思惟，住慧力时如法而住。复次，住信力时具足七力，住进力时得住七觉，住念力时得八念处，住定力时离七识处，住慧力时离八邪支。复次，心于菩提无有退转，是名信力净、信力行；不取不舍，是名进力净、进力行；修四念处，是名念力净、念力行；调伏于心，是名定力、净定力行；远离诸见，知善方便，是名慧力净、慧力行。
　　“善男子，云何菩萨净七觉行？终不失于助菩提法，名念觉分；不取不舍奢摩他，名择觉分；离一切恶名进觉分，离诸愁恼，名喜觉分；身心寂静，名除觉分；得解脱味，名定觉分；所作已办，名舍觉分。复次，不舍菩提心，名念觉分；至心护法，名择觉分；调诸众生无有休息，名进觉分；具足善法，名喜觉分；离诸烦恼，名除觉分；能令众生住三昧中，名定觉分；令诸众生悉知法界，名舍觉分。复次，不念声闻、辟支佛乘，名念觉分；分别一切法字句义，名择觉分；求善法时三业不息，名精进觉分；离怨亲心，名喜觉分；如法而住，名除觉分；随诸世间而能调伏，名定觉分；不观二法，名舍觉分。善男子，助菩提者，觉一切法，知一切法，分别诸法，筹量诸法，知诸众生心性心行，是名菩提分，亦名圣行。如是圣行，非是一切凡夫魔众邪见所行，非是色、声、香、味、触行，非一切相、一切受、诸心意识见闻觉知、有想无想一切法行，故名圣行。夫圣行者，非觉非非觉，亦非大觉，而能对治一切诸法，然复不与诸法诤讼，是名圣行。圣行者，即是佐助菩提之法。
　　“善男子，云何菩萨净八道行？八道者，所谓正见。云何正见？正见者，见一切法皆悉平等，如是正见不名空见。何以故？自有正见非是空见，如是二见亦名同见。复有我见、众生见、空见，不名正见，如是三见亦复同见。又众生见、命见、空见，不名正见，如是三见亦复同见。又有我见、断见、空见，不名正见，如是三见亦复同见。又有有见、无见、空见，不名正见，如是三见亦复同见。复有四见，佛见、法见、僧见、空见，是名正见，如是四见不名空见。善男子，若有人著如是见者，不名正见；若不著者，乃名正见。何以故？夫正见者，见无分别，平等无二。云何名为平等见耶？若作是念：‘凡夫法下，学法为上。’如是名为非平等见。‘凡夫法漏，学法无漏。凡夫法食，缘觉无食。凡夫法垢，菩萨法净。凡夫有为，佛是无为。’如是见者非平等见。若能观察凡夫之法乃至佛法无有差别，乃名平等。若能观见凡夫法空至佛法空，是名正见。观凡夫法从因缘生，辟支佛法亦从缘生，乃名正见。若观凡夫法寂静、菩萨法寂静，是名正见。若观凡夫法不具足，乃至佛法亦不具足，是名正见。若观我与无我无有差别，无差别见，乃名正见。若如是见，则不见于上中下法，于一切法亦无觉观，是名正见。正见者名无所见，无所见者即是正见。若如是见，是人乃至不见一法、一法相貌、一法光明。善男子，若如是见，是名佛法之正见也。”
　　说是法时，五百比丘得阿罗汉果。
　　“善男子，云何正觉？正觉者离一切觉，觉者名为智慧方便，观法知法是名正觉。观察诸法何者是垢？何者是净？如是观已，都不觉知等与不等，离一切觉，是名正觉。
　　“云何正语？口所出言，不自焦恼亦不焦他，不自污辱亦不污他，不自生慢不生他慢，不自诳惑不诳惑他，是名正语。复次，正语凡有所说，说一切法皆悉平等，善能分别有为之相，是名正语。复次，正语说一切法空无相愿，无生无灭，无出无没，是名正语。复次，正语说有为苦、无常、无我，涅槃寂静，是名正语。若有众生说言众生，一切无有寿命、士夫，一切诸法从因缘生，从因缘灭，犹如子果，是名正语。净正语者即是佛语，是名净正语行。
　　“云何正业？正业者，若业虽能坏一切业，亦不名业。若业能作寂静之因，不垢不净，能坏烦恼不令增长，是名正业。知业如是犹作善业，亦观诸业皆悉空寂，无有坚实是苦无乐，是名正业。
　　“云何正命？正命者，若命不妨自身他身，不增一切诸恶烦恼，非恶业活，是名正命。菩萨摩诃萨于诸众生净于正命，以是正命愿向菩提，是名正命，如是正命能利自他。
　　“正精进者，勤作方便求诸善法，欲心不息无有厌悔，是名精进。推求诸法平等之性，亦不观法等与不等，不作非不作，了知于如法性实性，名正精进。宣说正法，令诸众生离邪精进，亦知众生所修行行，是名正精进。
　　“云何正念？若念施、戒、忍辱、精进、禅定、智慧、四无量心，是名正念。复有正念，摄诸烦恼不令妄起，不近一切恶魔诸业，不堕恶道，不起恶心，常修一切正善之法，远离一切邪恶之法，是名正念。菩萨住是正念之中，获得正聚沙门正果，是名正念。
　　“云何正定？修行圣行，知苦、离集、证灭、修道，是名正定。复有正定，观一切法皆悉平等。若观我净，一切亦净；若观我空，一切亦空。虽作是观不入正位，是名菩萨之正定也。菩萨摩诃萨住是定中，于一念顷得一切智，是名正定。”
　　说是法时，万六千天与人发阿耨多罗三藐三菩提心。
　　“善男子，云何菩萨净神通行？善男子，天眼五种，悉能睹见十方世界，及见十方世界诸佛，亦见众生出生退没，所见十方无有挂碍，胜于一切声闻、缘觉及诸天人。菩萨具足如是五事，则能了了见一切法，是名菩萨净天眼行。菩萨摩诃萨得天耳通，闻五种声，人声、非人声、地狱声、十方诸佛说法之声、一切众生语言音声，是名菩萨净天耳行。云何菩萨净他心智行？知他心智亦有五种，悉知一切人天之心，地狱、饿鬼、畜生等心，知过去心、知未来心、知现在心，是名菩萨净他心智行。复有他心智，知是众生是正定聚、是邪定聚、是不定聚，知是众生有贪瞋痴，既了知已随应说法，众生闻已得坏烦恼，是名菩萨净他心智行。云何菩萨净宿命智行？了知是身从贪恚痴因缘而生，了知是身从施、戒、忍、精进、定、慧、慈悲喜舍因缘而生，了知是身具足不具足，了知是身因无明爱及四倒生，了知是身施因缘故具足财物及以眷属。如是等智，是名菩萨净宿命智行。云何菩萨净神通行？神通行者亦有五种：一者、示色，二者、解种种语而为说法，三者、善能了知心意识等，四者、能觉诸法说一切法。是名菩萨净神通行。
　　“善男子，如是五通为漏尽故，菩萨修习而不尽漏，为欲了知一切诸漏。何以故？调众生故。善男子，譬如一城，纵广一由旬，多有诸门，路崄黑闇甚可怖畏，有入城者多受安乐。复有一人，唯有一子爱念甚重，遥闻彼城如是快乐，即便舍子欲往入城。是人方便得过崄道，到彼城门，一足已入，未举一足，即念其子，寻作是念：‘我唯一子，来时云何竟不与俱？谁能养护令离众苦？’即舍乐城还向子所。善男子，菩萨摩诃萨亦复如是，为怜愍故修习五通；既修习已，垂得尽漏而不取证。何以故？愍众生故舍漏尽通，乃至行于凡夫地中。善男子，城者，喻于大般涅槃；多诸门者，喻于八万诸三昧门；路崄难者，喻诸魔业；到城门者，喻于五通；一足入者，喻于智慧；一足未入者，喻于菩萨未证解脱；言一子者，喻于五道一切众生；顾念子者，喻大悲心；还子所者，喻调众生；能得解脱而不证者，即是方便。善男子，菩萨摩诃萨大慈大悲不可思议。”
　　宝髻菩萨白佛言：“世尊，如佛所说大慈大悲不可思议，实如圣教，不但慈悲不可思议，善方便力亦不可思议。菩萨了了自知当得阿耨多罗三藐三菩提而不证之，为众生故行于生死，不为生死之所污染。世尊，菩萨摩诃萨具何等法，在生死中心不厌悔？”
　　“善男子，菩萨摩诃萨具二十一法，在生死中而不生悔：一者、所修善法共大慈行，二者、所修慈心共大悲行，三者、所修大悲共调众生行，四者、调伏众生共精进行，五者、所修精进共善心行，六者、所修善心共方便行，七者、所修方便与慧共行，八者、所修习慧共禅定行，九者、所修四禅共神通行，十者、所修神通与智共行，十一者、所修习智与欲共行，十二者、所修习欲与念共行，十三者、所修习念共菩提心行，十四者、所修菩提共四摄行，十五者、所修四摄与戒共行，十六者、所修戒禁共多闻行，十七者、所修多闻共如法住行，十八者、如法共住陀罗尼行，十九者、陀罗尼共无碍智行，二十者、无碍智共功德庄严行，二十一者、功德庄严共智慧庄严行。是名菩萨二十一法，在生死中不生厌悔。”
　　宝髻菩萨白佛言：“世尊，云何菩萨庄严自身，亦令众生得大利益？”
　　佛言：“善男子，菩萨摩诃萨若具多闻则名庄严，为他演说名大利益。复次，得大总持名为庄严，为他演说名大利益。复次，无有放逸名为庄严，调伏众生名大利益。复次，三十二相名为庄严，具大智慧名大利益。复次，口言柔软名为庄严，说如说行名大利益。复次，能一切施名为庄严，不求果报名大利益。善男子，是名菩萨庄严自身，亦令众生得大利益。
　　“善男子，过去无量阿僧祇劫，劫名乐喜，彼中有佛，号一切众生乐念如来、应、正遍知、明行足、善逝、世间解、无上士、调御丈夫、天人师、佛世尊，其佛世界名曰天观。善男子，何故彼劫名曰乐喜？彼大劫中具有六万诸佛出世。彼劫之初首陀婆天，唱如是言：‘是劫当有六万佛出。’众生闻已心皆乐喜，是故彼劫名曰乐喜。善男子，其佛世界庄严微妙无有限量，快乐好妙如天无别，是故世界名曰天观。其土皆悉栴檀为地，一切无有土沙尘雾，其香遍薰无量佛土，其地周遍出诸莲华，一一诸华有大光明遍照其土。其土众生悉得神通，足不蹈地；乃至无有一人处胎，皆悉化生。一切不闻女人之名，亦无受苦三恶道名。一切众生禅喜为食，其土无有三乘之名。一切皆以真金璎珞、天冠宝饰而自庄严。虽无剃发染衣袈裟，而亦得名出家之人。何以故？于一切物舍无贪故。彼土如来色如梵天，现梵天身，为诸菩萨演说法要。若他世界有诸菩萨，见彼佛已受大欢喜。善男子，彼佛若欲宣说法化，升大法座，在大众上七多罗树，常略说法。何以故？一切众生根猛利故。如来所说唯是一句，而诸众生解百千句。如来常说四净之法。何等为四？一者、波罗蜜净，二者、助菩提净，三者、神通净，四者、调众生净。
　　“时，有菩萨名曰宝聚，白佛言：‘世尊，云何菩萨庄严自身，亦令众生得大利益？’彼佛答言：‘善男子，菩萨若具无碍智者名为庄严，能作智明名大利益。’尔时，彼佛说是法时，六千菩萨得无生忍。时，彼菩萨复白佛言：‘世尊，云何菩萨庄严菩提树？’佛言：‘善男子，菩萨若能修不放逸，是名庄严菩提之树。云何名为不放逸？不放逸者名如法住，如法住者如说而住。复次，不放逸者，名无量庄严、无量布施、无量持戒、无量忍辱、无量精进、无量禅定、无量智慧、无量佛法、无量调伏、无量功德智慧庄严，供养无量诸佛世尊，具智慧故无量多闻，为增智慧故无量修奢摩他、毗婆舍那，成就如是无量等法，名为庄严菩提之树，亦能疾得阿耨多罗三藐三菩提。善男子，一切佐助菩提之法，以不放逸而为根本。具大庄严一切智慧，不失一切善法，远离一切烦恼，摄取一切诸法，于一切法无有挂碍，调伏诸根，护诸善法不令退失，知时非时，具足十力、四无所畏，佛法顶法名不放逸。’善男子，说是法时，万二千菩萨得无生忍。尔时，宝聚菩萨即汝身是。善男子，汝今当知具不放逸菩萨摩诃萨，则能庄严菩提之树。
　　“善男子，云何菩萨净于调伏？善男子，众生之行，无量无边，不可思议；调伏亦尔，无量无边，不可思议；菩萨行亦无量无边，不可思议。菩萨摩诃萨一心至心调伏众生，善男子，有诸众生闻说惠施则得调伏；或有众生闻说持戒而得调伏；复有众生闻说施戒而得调伏；复有众生软语调伏；复有众生瞋语调伏；复有众生具二种语而得调伏；复有众生闻说身业而得调伏；复有众生闻说舍身而得调伏；复有众生胜能调伏；复有众生强可调伏；复有众生闻说呵责而得调伏；复有众生施时调伏；复有众生初时调伏；复有众生见妙色已而得调伏，声、香、味、触亦复如是；复有众生常亲近故而得调伏；复有众生常远住故而得调伏；复有众生见佛调伏；或有众生闻法调伏；或有众生闻无常法而得调伏，苦、空、无我，亦复如是；或有众生闻说施声而得调伏，戒、忍、精进、禅定、智声，亦复如是；或有众生闻说一切有为无常而得调伏；或有众生闻赞人天而得调伏；或有众生闻声闻乘而得调伏，辟支佛乘、佛乘亦复如是；或以四摄而得调伏；或以三摄、二摄、一摄而得调伏；或复不以四摄之法而得调伏；或因内施而得调伏，外施、内外施亦复如是；或闻宣说地狱中苦而得调伏，饿鬼、畜生、人、天亦尔；或说纯乐而得调伏；或闻纯苦而得调伏；或闻苦乐而得调伏；或有睹见比丘形像而得调伏，比丘尼、优婆塞、优婆夷像而得调伏；或因种种作倡伎乐而得调伏。善男子，菩萨如是能知种种调伏众生行，是名菩萨能行六波罗蜜，具足佐助菩提之法，具足神通调伏众生。善男子，若有菩萨具足四法，则能调伏一切众生：一者、心不悔厌，二者、不贪诸乐，三者、知时非时，四者、了知诸心。复有四法，何等为四？一者、正语，二者、爱语，三者、净语，四者、如法语。复有四法：一者、于诸众生心无挂碍，二者、悲心，三者、利益心，四者、自调诸根。复有四法：一者、净于自心，二者、怜愍他心，三者、勤行精进，四者、远离受乐。善男子，是故菩萨摩诃萨调伏之行，无量无边不可思议。
　　“善男子，过去无量阿僧祇劫，有劫名爱，是中有佛，号广光明如来、应供、正遍知、明行足、善逝、世间解、无上士、调御丈夫、天人师、佛世尊，世界名寂静。彼佛具有九万六千亿声闻众，八万四千诸菩萨众。其土人民寿命十七万二千岁。尔时，有一大王之子，名财功德，婆罗门种，颜貌端正，众生乐见。年十六时，自恃端正而生憍慢，初不向佛恭敬礼拜。尔时，如来即作是念：‘如是王子，今将退失阿耨多罗三藐三菩提，善根不熟。若得善友，则得诣佛闻法受持。’尔时，如来即于八万四千菩萨大众之中，行筹而言：‘谁能调伏是婆罗门子？谁能于是八万四千年中，经常往返是王子家若受众苦，所谓骂打心不生悔？’八万四千诸菩萨等乃至无有一人取筹，第二第三亦复如是。第三唱已，有一菩萨名净精进，即从座起，偏袒右肩，右膝著地，合掌而言：‘世尊，我今能诣彼王子家甘心受苦。’说是语时，三千大千世界为大震动，一切人天咸共同声唱言：‘善哉！善哉！大士。’时，净精进菩萨即便往彼王子门立，王子见之，恶言呰毁，以土坌面，刀杖瓦石而加其身。菩萨尔时不瞋不去，心不疲厌，经一千年受如是苦；过二万岁，乃得至彼第二门下；八万四千年七日未满，方得至其第七门下。尔时，王子见是菩萨，便作是言：‘道士今来何所求索？’即于菩萨生不思议心：‘云何是人经尔所时，多受众苦而心不厌？’第二第三亦如是言：‘道士今来欲何所求？’尔时，菩萨知彼王子心已调伏，即说偈言：
　　“‘世间所有一切财，　金银琉璃及玻瓈，
　　　及四供养我不须，　唯为法故来至此。
　　　此世有佛名广光，　为众生说无上法，
　　　众生闻已离烦恼，　亦受无量甘露味。
　　　诸佛世尊出于世，　甚难于彼灵瑞华，
　　　今此世出无上尊，　汝乃放逸沉欲海。
　　　一切众生常闇行，　无上如来施慧炬，
　　　自恃财色生憍慢，　而不往诣如来尊。
　　　一切财宝众生命，　佛说是二悉无常，
　　　众生若闻是甘露，　不诣佛者名放逸。
　　　汝本往昔行菩提，　请诸众生许法味，
　　　汝今犹属诸烦恼，　云何能调诸放逸？
　　　我今求汝共诣佛，　破坏憍慢离烦恼，
　　　勤修精进舍国事，　令汝终时心不悔。’
　　“是时王子闻是已，　远离憍慢即生信，
　　　赞叹恭敬净精进，　忏悔先来所加苦：
　　‘我今舍离国土事，　及以上妙五欲乐，
　　　坏破憍慢至佛所，　听甘露法调众生。’
　　“八万四千众围绕，　持妙香华往供养，
　　　到已即便奉献佛，　破慢至心而听法，
　　　礼拜合掌心欢喜，　向佛世尊发是言：
　　‘我今归依净精进，　受苦不悔调伏我，
　　　虽设多供不能报，　今于佛前至心悔。
　　　我所修行菩提道，　以慈悲心调众生，
　　　我更不造放逸心，　乃至获得菩提道。’
　　“善男子，尔时王子即舍王位，在佛法中出家听法，如法而住得无生忍。善男子，汝知尔时净精进者，岂异人乎？莫作斯观！即我身是。财功德者，即弥勒是。善男子，是故菩萨调众生行，无量无边不可思议。若有菩萨能调众生，是真菩萨所修之业。善男子，菩萨摩诃萨有四种业：一者、净佛国土菩萨业，二者、净身菩萨业，三者、净口菩萨业，四者、求一切佛法菩萨业。复有四业：一者、知心，二者、知根，三者、知病，四者、能治。”
　　尔时，宝髻菩萨闻是法已，即以髻上真宝之珠价值无量，从无量业之所出生，奉献如来，作是誓愿：“我今以是顶宝施佛，愿此功德为众生首，因是因缘得无上智。”
　　尔时，世尊即便微笑，是时口中出大光明，种种杂色，悉能隐蔽一切光明。
　　尔时，疾辩菩萨即起合掌，白佛言：“世尊，何因缘故如来微笑？”
　　佛言：“善男子，汝见宝髻施我顶宝不？”
　　“已见，世尊。”
　　“善男子，如是菩萨已于无量无边佛所，发阿耨多罗三藐三菩提心，持戒精进求于菩提，供养无量恒河沙等诸佛世尊，亦已调伏恒河沙等无量众生。善男子，如是菩萨于未来世，过十阿僧祇劫，当得阿耨多罗三藐三菩提，号曰宝出，世界名净光，劫名无垢。其佛世界七宝所成，光明遍照十方世界，一切人民无有饥渴，一切皆是清净菩萨，耳初不闻二乘之名，常闻纯一大乘之法，是故如来名曰宝出。一切菩萨具足神通，其土无主，唯除法王。一切众生悉得化生，亦复无有三恶之名及男女根、爱欲之名，无有众生不具诸根，亦无边地。众生寿命四万中劫。是佛世尊不说余事，唯除六度。菩萨慈悲，一切利根，闻说一句悟解千句。是佛常为一切菩萨说陀罗尼金刚句。云何名为陀罗尼金刚句？陀罗尼金刚句者即是一句，如是一句即摄一切法句、无尽法句，无尽法句一切诸佛所不能尽，是故名为无尽法句行。无尽法句摄一切字，一切字者摄一切法句。一时不得说于二字，一字亦复不合二字，是故名一句，名为作句，名为字句。若不分别字句、法句、作句，是名陀罗尼金刚句。善男子，如是陀罗尼金刚句，彼佛常为诸菩萨说。善男子，若我一劫若减一劫，说彼如来所有功德不能具尽。”
　　尔时，宝髻闻授记已，心大欢喜，说偈赞叹：
　　“一切知见一切事，　得到一切法彼岸，
　　远离一切诸烦恼，　是故名佛无上尊。
　　我所供养无量佛，　如来善了如一佛，
　　如来获得无碍智，　故知三世无障碍。
　　如来今为我授记，　令我远离疑网心，
　　我亦当得真实道，　如今释迦牟尼尊。
　　一切大地能令散，　虚空日月可令落，
　　如来之言无有二，　是故我定得菩提。
　　正语实语微妙语，　授我无上菩提记，
　　若我真实得菩提，　当善调伏无量众。
　　我之所得净妙国，　及其大众佛已说，
　　我今闻此无上法，　坏疑趣向于菩提。
　　我今精进修菩提，　调伏众生心不悔，
　　今佛口施我信力，　无上智慧及佛力。”
　　说是偈时，万二千众生发阿耨多罗三藐三菩提心，各作是言：“愿我皆得生彼世界。”
　　尔时，世尊告阿难言：“汝当受持如是正法，读诵广说，为大利益诸天世人。阿难，若有众生信受是经，定当为我之所授记。善男子，若以三千大千世界满中七宝给施众生，满一千年，不如有人受持读写如是经典。”
　　阿难白佛言：“世尊，是经何名？云何奉持？”
　　“阿难，是经名曰《方等大集大陀罗尼大行菩萨入处》。”
　　尔时，阿难闻佛说已，诸天世人皆大欢喜，信受奉行。
大方等大集经卷第二十八日密分初护法品第一
　　尔时，世尊故在欲、色二界中间大宝坊中，与大菩萨其数无量，为诸大众说虚空目出息入息甘露门已默然而住。一切大众亦复如是，各作是念：“如来今日深知我心欲法无厌，必当降注甘露法雨。”作是念已，合掌恭敬乐瞻如来，犹如笃病乐见良医，处闇之者乐睹光明，如没水者乐至彼岸，如受苦者乐得归依，一切大众亦复如是。
　　是时，众中有一菩萨，名莲华光功德大梵，已于无量无边佛所，种诸功德善根增长，于阿耨多罗三藐三菩提心不退转，成就具足法缘之慈，从坐而起，合掌恭敬，长跪白佛言：“世尊，一切众生心所缘处，无有边际，骏速无形，其性本净，于诸有中无能障碍，欲得通达知真实故，精勤修集四无量心，因修集故获得尽智。世尊，若使三界性本净者，何故修集如是尽智？惟愿如来为诸菩萨敷扬散说，令退转者得不退故，摧灭无量烦恼界故，断破无边诸苦聚故。惟愿如来，垂心怜愍，说未曾闻。众生闻是未曾闻已，度生死海，摧折爱树。何以故？一切烦恼爱为根本。惟愿垂哀，分别演说爱之过咎。如来能净众生六根，重愿演说清净法聚。”
　　佛言：“善哉！善哉！善男子，若有能行六波罗蜜，即能自知心所行处，是人终不念声闻乘。虽复修行无量诸行未得其边，亦不怖畏退堕声闻、辟支佛地。若诸菩萨不能修集四无量者，如是菩萨于菩提道则为有退，是名不得清净六根，是名于法有贪有悭，如是名为行于他行、不行自行，是名不能成就七财，不能度脱一切众生于生死海。是故我说如是行者，即是声闻、辟支佛行。我初演说四圣谛行，后复续说诸菩萨行，尔时一切大众咸作是念：‘如来将欲说声闻乘，不说大乘耶？将非如来不乐如是菩萨众耶？如来不欲断三宝种性耶？何故不说大乘妙法？’为诸天人得信心故，未发菩提心者为发心故，已发心者得增长故，为诸众生得信心故，如来若说大乘法者，无量众生当得发起菩提之心，因得修行不共之法，成就具足法陀罗尼。善男子，声闻乘者即是大乘，大乘者即声闻乘，如是二乘无有差别。”
　　尔时，众中诸住十住诸菩萨等作如是言：“世尊，我等已得无生法忍，我已能行如来十八不共法行，我已解了诸声闻乘及以大乘。如是众中无量众生，不能得解小乘、大乘。诸善男子，汝等当修不退禅定。”时诸菩萨即便修入，入已或有身放光明犹一灯炬，如释梵身光，如日月光，如三日光，如四日光，如八日光，如十日光，如亿日光，如是遍照娑婆世界。是光能令无量众生身心寂静，在三恶者离诸苦恼，邪见之人远离恶见，永离贪欲、瞋恚、痴怖、饥渴等患。尔时，此佛世界众生，皆共供养佛法僧宝增长善法。尔时，此佛世界，并及十方恒河沙等无量世界，若空不空及净不净光，悉遍照十方佛界。所有菩萨能行圣行菩提道者，于一念顷悉来聚集大宝坊中，头面礼佛，却坐一面。
　　尔时，世尊告声闻众：“汝等比丘颇见如是善神足不？如是神足能坏一切恶魔境界及诸有处，能护法界，能行一切诸佛境界，分别声闻、辟支佛界，出胜一切所有神通。善男子，一切菩萨所以示现大神通者，为增众生诸善根故，为不断绝三宝性故，为未信者得信心故，为已信者得增长故，为令众生受五乐故，为欲长养大乘法故，为令身得常乐我净故；以如是等诸因缘故，示诸众生如是神通。善男子，随如是等菩萨行处，是中佛法即得增长，若现在、未来久住不灭。所有众生修立塔庙，供养众僧，求无尽身、无苦恼身所作供养，皆作生身、法身。生身供养者即是塔像，法身供养者书写读诵十二部经，如是胜以七宝、香华、伎乐、幡盖、璎珞供养。
　　“善男子，我于尔时心亦受之，由如是施，如是众生具足当得三乘果报，心不退转。若诸众生具造屋室及经行处，我即受用。若树林、华园、讲堂、精舍，及供养我所有弟子，饮食、卧具、病药、房舍，我亦受用。若诸法师高座说法，我于是时亦至心听。若施法师衣食、卧具、病药、房舍、园林、服乘、田宅、奴婢，我亦受之。是名法供养。如是之人能净身心庄严身心，亦能庄严阿耨多罗三藐三菩提，能得无上微妙快乐，能一切物施、一切人施、一切时施，能一切果受、一切人受、一切时受，是名成就惠施之福。是人终不到三恶道，得不堕法，如意所求不转三乘。是人常得具足二种，所谓财、法，所求之物随意即得，常为十方诸佛所念，能坏一切魔之境界。若有信者，以其所有奉施法师。若有破戒受如是物，乃至一叶一华一果，如是痴人，以是因缘得大不善报，现在即得四大恶果：一者、恶名远闻；二者、所亲师友悉皆远离；三者、得大重病苦恶而死，所谓死时不下饮食，睹见恶色，以是因缘，口不能语，卧失粪秽；四者、所有六物及余财货不至僧中，或为火烧，恶贼所劫。后世复受四种恶报，所谓地狱、饿鬼、畜生。若得人身，身无手足。若受饿鬼，无量岁中不见水浆，不闻其名。受畜生身，常食泥土。若得为人，处在空土，无三宝处五滓之世，盲无眼目，常遇重病，食诸粪秽，舍是身已还堕地狱。何以故？以受法师所得物故。是恶比丘能坏、能灭、能断三宝，是故获得如是恶果。”
　　尔时，众中有一大德比丘，名伽耶迦叶，白佛言：“世尊，如是人者可名人不？我今思惟非是人也。何以故？是人深为利养心故受持禁戒，故名非人。”
　　佛言：“善哉！善哉！迦叶，宁受地狱等身，终不受取如是等物。善男子，人身难得已得，佛法难遇已遇，禁戒难受已受，而不趣向圣行梵行，是名丧失大利益事。如是恶人，贪食心故受持禁戒，非为法心。如是痴人以多闻力，及以国王、大臣力故，受如是物，即便当得大恶业果。”
　　尔时，频婆娑罗王白佛言：“世尊，出家之人受如是物，得如是果。在家人受，其罪云何？”
　　佛言：“大王，汝今不应问如是事？”
　　王言：“世尊，我修圣行，终不受取如是等物。为未来世诸恶王等，问如是事耳！”
　　佛言：“大王，我若宣说未来恶王所得果业，有不信者得大罪报，是故我今置之不说。”
　　王言：“世尊，惟愿如来，为未来世刹利、婆罗门、毗舍、首陀有信敬者，奉持佛法，守护法师及财物者，具分别说。”
　　佛言：“善哉！善哉！大王，若未来世诸恶王等，侵夺法师如是等物，当知是王现世获得二十种恶：一者、天不卫护，二者、恶名远闻，三者、亲友远离，四者、怨敌增长，五者、财物损耗，六者、心多散乱，七者、身不具足，八者、不得睡眠，九者、常患饥馑，十者、所服饮食变成恶毒，十一者、民不爱敬，十二者、邻国数侵，十三者、所有眷属不受其教，十四者、秘密之事谋臣显露，十五者、所有财物水火侵夺，十六者、常有重病，十七者、汤药不行，十八者、医药不疗，十九者、浆水不下，二十者、常念不净。是名二十。舍是身已，寻复当生阿鼻地狱一劫受苦；过是劫已，得饿鬼身处大空野，不闻浆水饮食之名，诸根残缺身不具足，无量岁中受大苦恼；受是果已，生大海中受大兽身，无量由旬如大肉团，常为众生之所唼食受大苦恼；若得人身，生无佛处五滓之世，耳目不具。大王，未来恶王得如是等诸大恶报。”
　　王言：“世尊，我今宁受地狱之身，终不受是恶王身也。”
　　佛言：“大王，今以是法、法师、财物，付嘱汝等有信诸王。何以故？夫法师者，即是如来法身之藏。”
　　王言：“世尊，若诸刹利、婆罗门、毗舍、首陀有能护持如是法财，其人当得何等功德？”
　　佛言：“大王，如是人者，胜于一切声闻、缘觉。大王，譬如有人能断一切十方众生所有寿命，夺其眼目，截其手足。大王，如是人者所得罪报为多少耶？”
　　频婆娑罗王默然不答。
　　佛言：“大王，何故默然？”
　　王言：“世尊，是人所得恶业果报，不可称量，不可计数。世尊，若于一人造此恶业，罪尚难计，况一切人！”
　　“大王，若佛在世及灭度后，若有恶王刹利、婆罗门、毗舍、首陀，侵夺法师如是等物，所得罪报分为百分，上所得罪不及其一。”
　　频婆娑罗王言：“世尊，如法治国，是王难得。若不放逸则能护法，若放逸者则不能护。世尊，能护法者得何功德？”
　　“大王，譬如有人能与如上众生寿命、眼目、手足，是人得福宁为多不？”
　　“世尊，能与一人命目手足，其福尚多，况尔所人！大王，若有护法所得功德分为百分，先所得福不及其一。”
　　王言：“世尊，若有受取一法师物，是得罪不？若有拥护一法师者，复得福不？”
　　“大王，若有受取一法师物至五法师，护一法师及五法师，所得罪福正等无别。大王，若一庙寺、若一村落、若一树林住五法师，若鸣揵捶集四方僧，客僧集已，次第赋给房舍、饮食、卧具、医药，无吝惜心，初夜后夜读诵讲论，厌患生死，专乐涅槃，不自赞身，不讼彼短，少欲知足常乐赞叹，少欲知足勤心精进，志乐寂静修于念定，怜愍众生。大王，是名众僧如法而住。护戒精进，持佛密藏，读诵书写分别教诏，是名众僧怜愍众生，利益众生。能持如来十二部经，亦能奉持寂静禁戒，具足惭愧贤圣功德，大王，是名众僧大功德海，为天人师，能大利益无量众生，能断一切众生苦恼，能施一切众生解脱。是五比丘犹名众僧，何况无量！大王，若无量僧悉破禁戒，但令五人清净如法，若有施者得福无量，不可称量，不可计数。何以故？以有护持佛法者故，愍愍一切诸众生故，其心平等无二相故。”
　　王言：“世尊，破戒比丘可得处众受信施不？”
　　“大王，如王国内有一罪人未及摈驱，王若给施刹利、婆罗门、毗舍、首陀，是人颇得受乐不耶？”
　　“不也，世尊。”
　　“大王，破戒比丘亦复如是，虽在众中受取信施，不得安乐。何以故？破禁戒故，不如法故。大王，如是人者，一切十方无量诸佛所不护念，虽名比丘不在僧数。何以故？入魔界故。持禁戒者即佛弟子，毁禁戒者即魔弟子。又持戒者即出世道，破禁戒者即入世道。我都不听毁戒之人受人信施如葶苈子。何以故？是人远离如来法故。”
　　王言：“世尊，言破戒者，有何等相？可得知不？”
　　“大王，有智能知。大王，若有不能恭敬三宝，不生信心，无有惭愧，于师、和尚、耆老、长宿、同师、同学不生恭敬，摧灭圣幢不修梵行，增长悭贪乐在居家，不能清净口四种业，常修食心，远离法心，乐说世间无益之事，是名比丘初破戒相，未名具足毁禁戒也。若如是等受畜奴婢、象马牛羊、驼驴鸡猪乃至八种不净之物，是名具足毁禁戒也，如是名为沙门中滓、沙门中曲、沙门中幻、沙门中贼、沙门中醉、沙门中旃陀罗也。如是比丘不应共住，不共和合，不应共作九十九羯磨，是名丧失比丘事业堕在贪处。大王，宁与旃陀罗人而共同止，不与如是恶比丘住。何以故？如是比丘烧灭善根，断三世善慈愍之心。是恶比丘，即是圊厕增生死法，即是人天诸恶种子。何以故？是人欺诳自他人天，如是比丘灭解脱灯，能摧法幢，能涸法海，破说法者，能诳施主，破和合僧。若有恶王，若刹利、婆罗门、毗舍、首陀，拥护如是诸恶比丘，是王便当增三恶道，种植天人诸恶种子。大王，若恶比丘呵骂责数如法住者，敬信诸王应当摈驱。若驱摈者，王多得福。若王无信，如法比丘不应与彼恶比丘住。如法比丘有智慧者，应先往王所作如是言：‘大王，今者能持法不？’王若答言：‘大德，我能如法护持佛法。’智者尔时便应默然。若彼大王有贪心者，语比丘言：‘大德，是寺庙中多有大众，我当云何为五比丘驱遣多人？’智者闻已不应复往，便当舍去至寂静处。”
　　王言：“世尊，若有恶王随顺如是恶比丘语，而是大地云何能载是王？从此过于无量恒河沙劫，终不能得复受人身。无量众生得解脱已，是生犹故未能得断三恶道业。”
　　“大王，若未来世有信诸王，若刹利、婆罗门、毗舍、首陀，能护法师造立塔像，供养众僧种种所须，治恶比丘，为护法故能舍身命，宁护如法比丘一人，不护无量诸恶比丘。是王舍身生净佛土，常值三宝，不久当得阿耨多罗三藐三菩提。大王，我今不听一人受畜八不净物，惟听大众得受畜用。大王，若有人能护持法者，当知是人乃是十方诸佛世尊大檀越也，护持大法。大王，僧物难掌！我今惟听二人掌护：一者、罗汉比丘具八解脱，二者、须陀洹人。大王，除是二人，更无有人掌护僧物。”日密分中陀罗尼品第二
　　尔时，世尊为频婆娑罗王说是法已，东方有国名曰无量，彼中有佛名五功德，常说妙法教化众生。有一菩萨名曰日密，至心听法仰瞻虚空，见有无量无边菩萨，从东方来趣向西方，即白佛言：“世尊，我见东方无量菩萨趣向西方，以何因缘，舍净妙国趣向秽土？”
　　“善男子，西方过此无量无边恒河沙等诸佛世界，彼有世界名曰娑婆，五滓具足，弊恶众生充满其土，释迦如来于中宣说三乘之法，为欲增长佛正法故，为不断绝三宝种故，为破魔界竖法幢故，为法久住不灭尽故。彼佛世界有无量佛、无量菩萨，宣说宝髻陀罗尼法，既说法已，释迦如来复说三乘、四无碍智、四种梵行及四摄法。无量众生闻是法时心无疲厌，乐甘露故。以彼如来本愿力故，四方无量诸佛菩萨悉集其土。”
　　佛说法时，诸菩萨众悉入禅定，既入定已身放光明，如一灯炬至亿日光。
　　“善男子，若欲护法，可从定起诣娑婆世界。善男子，彼佛世界所有众生，烦恼坚牢系缚深重，其形丑秽多起憍慢，恶口两舌远离实语，其实愚痴现智慧相，多起悭贪现舍离相，多有谄曲现质直相，心多浊乱现清净相，多有嫉妒现柔软相，乐离别人现和合相，多起邪见现正见相。彼国众人随女人语，以随语故断绝善根增三恶道。善男子，汝今颇能为我作使至彼国不？我欲与欲，令彼如来善说法要。所言欲者，谓真陀罗尼。是陀罗尼成就具足无量功德，能断欲贪、色无色贪、憍慢我慢、一切取贪、一切五盖、一切我见、断见、戒取见、取见、常见、众生见、士夫见、作者见、受者见、人见、天见、色见、声见、香见、味见、触见、四大见、出见、生见、灭见、住见，是名随如真忍。是陀罗尼能真实知色乃至识、眼乃至意、阴入界诸入，解脱法界无上妙乐。善男子，彼界众生如生聋生盲生哑，贪欲狂醉；是故与欲，随如真实陀罗尼法一切法藏不可思议诸法之门，能坏一切诸魔伴党及魔境界。善男子，是陀罗尼亦能调伏一切魔众，能怖一切诸恶毒龙，能使恶鬼生知足想，能化一切阿修罗众，能调一切大金翅鸟怖紧那罗，令诸罗刹刹利、婆罗门、毗舍、首陀生于敬信，能坏一切贪女身者，令多闻者生爱乐心，习禅之人心得寂静，善疗一切诸恶重病，能除一切国土恶相，所谓恶贼、恶鸟、恶兽、恶风、恶雨、恶寒、恶热。善男子，若有人能诵如是陀罗尼者，则能得见无量诸佛。善男子，汝持是咒至彼国土，向彼四众具足宣说。”
　　尔时，世尊即说是陀罗尼：
　　“婆移婆虵波利婆呤(一)　婆醯婆诃波利婆呤(二)　卑利痴比卑利痴波利婆呤(三)　阿脾阿婆波利婆呤(四)　汦汦汦阇波利婆呤(五)　摩呤摩罗波利婆呤(六)　呿岐却伽波利婆呤(七)　阿路翅阿路迦波利婆呤(八)　哆咩哆摩波利婆呤(九)　思呤思罗波利婆呤(十)　伽咩伽摩波利婆呤(十一)　阿步嘙阿步婆波利婆呤(十二)　罗摩(十三)　罗摩(十四)　罗摩(十五)　罗咩(十六)　罗摩(十七)　罗罗(十八)　逻罗(十九)　逻罗(二十)　摩比挫若那(二十一)　复多其醯复多其力摩波利婆呤(二十二)　遮[颱-台+秋]其力醯遮[颱-台+秋]其力摩波利婆呤(二十三)　输路多其力醯输路多其力摩波利婆呤(二十四)　其浪那其力醯其浪那其力摩波利婆呤(二十五)　时贶其力醯时贶其浪摩波利婆呤(二十六)　迦虵其力醯迦虵其力摩波利婆呤(二十七)　摩那其力醯摩那其力摩波利婆呤(二十八)　拨施其力醯拨陀其力摩波利婆呤(二十九)　脾陀那其力醯脾陀那其力摩波利婆呤(三十)　室囊其力醯窒囊其力摩波利婆呤(三十一)　优波陀其力醯婆婆陀其力摩波利婆呤(三十二)　婆婆其力醯婆婆其力摩波利婆呤(三十三)　阇提其力醯阇提其力摩波利婆呤(三十四)　阇逻摩那罗其力醯阇逻摩那罗其力摩波利婆呤(三十五)　豆呿萨多波其力醯豆呿萨多波其力摩波利婆呤(三十六)　阿逻波逻膇阇其力醯阿逻波逻膇阇其力摩波利婆呤(三十七)　阿拔多(三十八)　比跋多写(三十九)　阿婆逻牟波摩萨写比伽(四十)　比尼跋多(四十一)　阿陀利也赖咩(四十二)　散比伽扇提(四十三)　莎呵。”
　　尔时，日密菩萨摩诃萨白佛言：“世尊，我能向彼宣说是咒，但于彼土生怖畏想。何以故？如来向者为我宣说，彼土众生多诸弊恶，犹如生聋生盲生哑，随女人意。世尊，若有随顺女人意者，当知是人永断善根。”
　　佛言：“善男子，汝今不为现利后利，当为饶益一切众生，但往宣说勿生疑虑。善男子，汝非彼土维摩诘耶？何故生怖？”
　　日密菩萨默然不对。
　　“善男子，何故默然？”
　　日密言：“世尊，彼维摩诘即我身也。世尊，我于彼土现白衣像，为诸众生宣说法要，或时示现婆罗门像、或刹利像、或毗舍像、或首陀像、自在天像、或帝释像、或梵天像，或龙王像、阿修罗王像、迦楼罗王像、紧那罗王像、辟支佛像、声闻像、长者像、女人像、童男像、童女像、畜生像、饿鬼像、地狱像，为调众生故。是时众中，有诸菩萨其数八万，同一三昧出入共俱。复有无量无边菩萨，其心掉动至心系念，欲得亲近亲见礼拜释迦如来及诸大众，并欲听受微妙大典。如是大众皆共同心欲往彼界，我为是辈欲说大事。何以故？是等大众其心未定，若往彼界或生颠倒，近恶知识。”
　　尔时，彼佛告日密言：“善男子，汝今不应生怖畏想。何以故？我今当施汝等菩萨，不共法行、无想行、调伏行、解脱行、分别生死行、不断三宝行、大慈大悲行、一切智解脱行、破坏四魔恶邪论行、尽智无生智行、毕竟入涅槃行，是名莲华陀罗尼，令诸菩萨不乐三界，证无相解脱门，入无行解脱门。善男子，若有信者能至心听是莲华持，是人能薄一切贪欲、一切烦恼，舍身七世常得生天，识知宿命；虽处欲界不为欲污，常乐出家，一切人天乐与供养。善男子，若有人能至心七日及听是持者，终不堕坠三恶道中。善男子，若有人天听是持者，远离欲法，修集禅定。若有人能于王刹利、婆罗门、毗舍、首陀耳中，宣说是陀罗尼，闻者寻发出家之心。若有女人能至心听是陀罗尼受持读诵，即转女身得男子身，于阿耨多罗三藐三菩提无有退转，乃至证得大般涅槃，终不更受女人之身，除自发愿。善男子，若有人以是总持咒余药草，持涂鼓贝若打若吹，若有闻者邪见蛊道诸弊恶病无能加之。善男子，是陀罗尼成就如是无量福德。”
　　尔时，世尊即说是陀罗尼句：
　　“思陀摩提(一)　比路迦摩提(二)　伊梨翅汦利蓰(三)　流遮修流遮(四)　佛提比佛提(五)　摩诃佛提(六)　温摩提温摩多波罗提蓰陀泞(七)　罗伽婆罗迦陀罗波利提蓰陀泞(八)　频豆频豆摩提(九)　至吒至吒波罗提蓰陀泞(十)　遏翅战陀豆(十一)　呵呵至置(十二)　呵多尼咩(十三)　呵多迦摩比岐(十四)　呵多富那婆婆罗闍(十五)　呵多三暮汦(十六)　呵多比摩多佛题(十七)　呵多蛇其攡(十八)　呵多比三摩其攡(十九)　呵多三牟陀阇脾(二十)　呵多比摩多逻祇(二十一)　呵多希醯(二十二)　呵多遮知(二十三)　呵多达波罗阇(二十四)　呵多婆休罗阇(二十五)　呵多婆阇摩提(二十六)　呵多留伽摩提(二十七)　呵多乌伽赖咩(二十八)　呵多陀摩密提(二十九)　呵多萨婆优波陀那(三十)　若若若(三十一)　比阇若若(三十二)　比婆阇若若(三十三)　婆逻末力伽若若(三十四)　伊沙安兜逻伽豆[口+企](三十五)　莎呵。”
　　尔时，世尊告日密菩萨言：“善男子，是莲华持能断四流，汝当至心受持是持向彼世界。何以故？彼佛世界有百亿魔众，能坏众生所有善法。善男子，汝等若诵是陀罗尼，则不为彼恶魔所侵。”
　　尔时，日密与无量亿诸菩萨俱，无数人天白佛言：“世尊，如来智慧不可思议，我等昔来初未曾闻是陀罗尼。”
　　尔时，彼佛世界女人八万四千，闻是持已，寻转女身得男子形。
　　时，彼佛以瞻婆华鬘，告日密言：“善男子，汝持此鬘并陀罗尼，往娑婆世界，供养彼佛释迦牟尼。”尔时，日密从彼如来默然而受。
　　是时，会中八万菩萨俱白佛言：“世尊，我等亦欲往彼世界。”
　　佛言：“善男子，善哉！善哉！汝等若往，一切当现梵天之像。”
　　尔时，大众即便化为梵天之身，往娑婆界释迦如来所，到已即于此娑婆界雨瞻婆华，头面礼敬释迦如来，右绕三匝，即坐一面。时佛故为频婆娑罗王，宣说法行。
　　尔时，南方过一由旬满城沙数诸佛世界，有一世界名袈裟幢，其中众生具足五滓。其土有佛，名山王如来、应供、正遍知、明行足、善逝、世间解、无上士、调御丈夫、天人师、佛世尊，今现在为诸众生宣说法要。
　　彼佛世界有一菩萨名香象王，仰瞻虚空，见无量菩萨从南方来趣向北方，见已白佛言：“世尊，如是菩萨摩诃萨等何因缘故，从南方来趣于北方？”
　　佛言：“善男子，北方过一由旬城沙世界，有国名娑婆，释迦如来在中宣说大集妙典分别三乘。为不断绝三宝种故，不断法行破魔界故，竖法幢故，一切十方诸佛世尊，悉于彼土宣说敷演宝幢陀罗尼，说已各各还本住处。释迦牟尼为诸菩萨及声闻众宣说法要。善男子，汝等颇欲诣彼世界听受法不？我今亦欲与彼佛欲，所谓断业陀罗尼，随顺空门，断于色贪、憍慢、慢慢、我慢，乃至为得尽智、无生智故。”
　　尔时，世尊即说此陀罗尼句：
　　“豆幕提(一)　豆幕提(二)　奥叉豆幕提(三)　波罗婆娑豆幕提(四)　萨婆阿迦舍豆摩(五)　阿鞞呿伽(六)　鞞咩多呿伽(七)　阿鞞叉呿伽(八)　阿婆慕阿却伽(九)　阿那若却伽(十)　脾也佛提却伽(十一)　婆路遮却伽(十二)　式[口+企]却伽(十三)　比堤弥逻却伽(十四)　乌数摩却伽(十五)　乌罗却伽(十六)　阿叉却伽(十七)　虵婆摩那却伽(十八)　湿波却伽虵婆比若那却伽(十九)　遮[颱-台+秋]陀兜却伽(二十)　虵婆摩那比若那陀兜却伽(二十一)　卑利痴比陀兜却伽(二十二)　虵婆比若那陀兜却伽(二十三)　折挫利蜜兜波那却比伽(二十四)　虵婆阿脾陀尼迦却伽(二十五)　豆呿却伽(二十六)　虵婆末力却伽(二十七)　比婆婆那(二十八)　阿比叉婆(二十九)　阿婆那那(三十)　比那那(三十一)　婆牟陀那那(三十二)　萨婆迦逻那那(三十三)　萨婆散哆那比具波那那(三十四)　阿冀之那那(三十五)　叉婆(三十六)　叉婆(三十七)　伊利(三十八)　蜜利(三十九)　伊伊利(四十)　伊伊兰弥利(四十一)　莎呵。”
　　尔时，世尊告香象王菩萨言：“善男子，是名随空三昧陀罗尼也，永断一切欲贪、色贪及无色贪，乃至断除一切烦恼。善男子，汝当一心受持读诵是陀罗尼，往彼世界教化众生。”
　　香象王菩萨言：“世尊，我已至心受诵是持，今欲往彼，然生畏想。何以故？我曾从佛闻，彼世界众生弊恶，多贪瞋痴。”
　　时，山王佛告香象王言：“善男子，汝常化作婆罗门像教化众生，或摩醯首罗像、或帝释像、或那罗延像，或鬼像、天像、龙像、阿修罗像、转轮王像，婆罗门、刹利、毗舍、首陀像，大臣、长者像，声闻像、男女等像，教化众生，云何方言于彼世界生怖畏耶？善男子，我当施汝大法行法一切智慧，能知诸行破四魔行，能调一切众生行，能喜一切众生行，不断三宝行，能调一切恶龙行，能坏一切众生恶业行，大慈大悲行，破三恶道行，救众生行，破恶见行，能坏女业行，一切法无尽行，能破一切悭贪行，能得一切三昧神通行，能令众生欢喜行，乃至能得菩提道行。善男子，若有众生闻是等行，当知是人能得破坏恒河沙等恶业因缘，断绝三障，惟除五逆、谤方等经、毁呰圣人。
　　“善男子，若有人能信心听受如是等行，是人随意获得三乘，不离十方诸佛、菩萨、阿罗汉等，常净三业随众生意。当知是人能一切舍乃至头目，一切诸恶不能加害。是人若行尸波罗蜜，得具忍戒、圣所乐戒、圣所念戒、大寂静戒、调伏梵释四天王戒、调伏婆罗门刹利毗舍首陀戒。是人终不自赞己身、毁呰他身，心常呵责世中利养，卧安悟安，身无病苦，易得饮食，一切众生之所乐见。是人临死，则得睹见诸佛菩萨，诸佛赞言：‘善哉！善哉！善男子，善持禁戒，精进无懈，当生我国。我能令汝住十住位。’既见佛已，心生欢喜，以是因缘，舍身则得往生净国，位阶十住乃至得阿耨多罗三藐三菩提。是人若行毗梨耶波罗蜜，成就大力，身心无病，健行布施、戒波罗蜜，人、天、龙、鬼、阿修罗等悉来供养礼拜是人，乃至得阿耨多罗三藐三菩提。是人若行羼提波罗蜜时得法缘忍，不觉不见一切众生。是人若为一切众生之所割剥，终不生于一念恶心，乃至得阿耨多罗三藐三菩提，常为人天之所供养。是人若行禅波罗蜜，获得法缘禅定解脱，十方诸佛无时不念，乃至得阿耨多罗三藐三菩提，常为人天之所供养。是人若行般若波罗蜜时，常为诸佛菩萨所护，乐于寂静调伏心界，了了通达一切法界，心无疑阂，人天不能沮坏其心，乃至得阿耨多罗三藐三菩提，常为人天之所供养。
　　“善男子，受是行已，往娑婆世界不应生怖。善男子，若净世界所摈之人悉在彼土，所谓五逆、谤方等经、毁呰圣人、犯四重禁，如是人等多共污辱。娑婆世界释迦如来，本愿因缘于彼现身。善男子，若彼世界所有恶人闻是行已，七年之中修慈悲心，离口四过，修集六念。善男子，是人复当净自洗浴，著鲜洁衣，向于东方至心作礼，诵如是等行陀罗尼，乃至七年所有诸恶皆悉除灭。若有女人能如是行，即转女身得男子身，乃至得阿耨多罗三藐三菩提。”
　　尔时，世尊即说此陀罗尼：
　　“舍罗那脾虵(一)　式叉脾虵(二)　蜜提脾虵(三)　波罗呵那脾虵(四)　律提脾虵(五)　因提利虵脾虵(六)　婆罗脾虵(七)　蒲澄伽脾虵(八)　三摩提脾虵(九)　陀罗尼脾虵(十)　叉提脾虵(十一)　长那脾虵(十二)　阿留波脾虵(十三)　阿尼阇脾虵(十四)　末力伽脾虵(十五)　阿邲若脾虵(十六)　波罗提散比陀脾虵(十七)　复弥脾虵(十八)　邲陀脾虵(十九)　摩诃咩罗脾虵(二十)　摩诃伽留那脾虵(二十一)　卑利痴比脾虵(二十二)　萨埵脾虵(二十三)　陀摩脾虵(二十四)　多摩脾虵(二十五)　阿路迦脾虵(二十六)　波罗提婆娑脾虵(二十七)　波罗提首六迦脾虵(二十八)　伽伽那脾虵(二十九)　摩留多脾虵(三十)　首若咃脾虵(三十一)　波罗提多脾虵(三十二)　阿尼蜜多脾虵(三十三)　具沙脾虵(三十四)　靳遮那脾虵(三十五)　阿比婆娑(三十六)　阿[少/兔]那(三十七)　阿[少/兔]那(三十八)　阿婆诃遮遮(三十九)　遮遮罗比牟(四十)　叉虵比牟(四十一)　阿摩脾虵比牟(四十二)　阿三牟陀遮罗比牟(四十三)　车陀比牟(四十四)　阿迦舍比牟(四十五)　蒲波舍摩比牟(四十六)　阿那婆娑比牟(四十七)　阿诃诃比牟(四十八)　阿罗波逻比牟(四十九)　郁波舍摩娑利罗比牟(五十)　莎呵。”
　　尔时，香象王菩萨白佛言：“世尊，我当受持读写大行陀罗尼已，往娑婆世界。”
　　是时，彼土多有无量菩萨摩诃萨，俱从定起，共白佛言：“世尊，我亦欲往娑婆世界，觐见礼拜释迦如来，听受咨启大集经典。”
　　佛言：“善哉！善哉！善男子，欲往随意，今正是时。善男子，汝等可化作帝释像。”
　　时，香象王菩萨摩诃萨及其大众，悉皆变身为帝释像，俱共发来诣娑婆界。到已，即于娑婆世界雨散诸香，所谓牛头、栴檀、匈坚鞭香，多摩罗拔、沉水诸香，多伽罗香，以用供养释迦如来。尔时，香象王菩萨与其大众，从空而下，头面礼佛，右绕三匝，却坐一面。
大方等大集经卷第二十九日密分中陀罗尼品第二之余
　　尔时，西方过四十恒河沙等诸佛世界，有佛世界名曰坚幢，具足五滓。其土有佛，名高贵德王如来、应供、正遍知、明行足、善逝、世间解、无上士、调御丈夫、天人师、佛世尊，今现在宣说法要教化众生。
　　彼大众中有一菩萨，名光密功德，仰瞻虚空，见诸菩萨从西方来趣于东方，见已白佛言：“世尊，何因缘故无量菩萨，从西方来趣于东方？”
　　佛言：“善男子，东方去此四十恒河沙等世界，彼有世界名曰娑婆，具足五滓。释迦如来以是因缘，为诸众生宣说妙法名曰大集，分别三乘为不断绝三宝性故，破魔界故，竖法幢故。一切十方无量诸佛悉集彼国，咸共宣说宝幢陀罗尼，说已各各还本住处。释迦如来为诸菩萨及声闻众，敷扬宣说四无碍智清净梵行。善男子，汝今颇欲诣彼世界见彼佛不？我今亦欲与彼佛欲，所谓断业陀罗尼，随无愿定，成就具足无量功德，能断欲贪、色无色贪、憍慢、慢慢、我慢，乃至尽智、无生智，得阿耨多罗三藐三菩提。”
　　尔时，世尊即说陀罗尼句：
　　“舍那舍嘙(一)　摩舍那舍嘙(二)　阿嘙叉舍(三)　叉[颱-台+秋]舍嘙(四)　遮[颱-台+秋]舍嘙(五)　输卢多舍嘙(六)　其浪那舍嘙(七)　视贶嘙(八)　迦虵舍嘙(九)　摩那舍嘙(十)　叉嘙邲陀(十一)　遮[颱-台+秋]卑利痴比叉嘙(十二)　输卢多阿嘙叉嘙(十三)　其浪那汦祇叉嘙(十四)　视贶嘙由叉嘙(十五)　迦虵迦逻摩叉嘙(十六)　摩那乌阇叉婆(十七)　阿路迦若虵叉婆(十八)　频阇散迦罗摩叉婆(十九)　安仇逻却伽叉婆(二十)　三摩流波脾虵叉婆(二十一)　舍摩迦阇叉婆(二十二)　叉虵逻娑叉婆(二十三)　扇多脾娑逻叉婆(二十四)　那奴那(二十五)　泥那奴那(二十六)　阿婆泥那奴那(二十七)　那虵波那移那奴那(二十八)　伊槃都头呿写莎呵。”
　　尔时，佛告光密功德言：“善男子，汝持是持至彼世界，先问起居，然后说之。”
　　时，诸菩萨白佛言：“世尊，我已受持是陀罗尼，我虽欲往，然生畏想。何以故？曾从佛闻，彼土众生恶见成就，多贪恚痴，随女人语，能速造作阿鼻狱业。”
　　佛言：“善男子，汝非彼土诸四天下，二界中间二十一日大金翅鸟，恐怖大海六万四千亿诸大龙王，令得归依佛法僧宝，发菩提心耶？”
　　“世尊，实如圣教。”
　　“善男子，国土亢旱，汝非象龙、马龙、金翅鸟龙，于七日中降注大雨，令诸恶龙生恐怖耶？”
　　“世尊，实如所言。”
　　“善男子，汝于如是诸恶龙中犹不生畏，何缘而今生怖畏耶？”
　　“世尊，譬如智人闻于他处多有宝藏，是人即往以抓把之，把已渐见，心生欢喜，竟无疲厌。我亦如是，因问如来，得闻如是实语，因闻是语得大势力，能执佛印调伏彼土。”
　　佛言：“善哉！善哉！善男子，我当施汝大神良咒，能净诸业，净于因缘，净于调伏，净于欲，净增长，净平等，净恶风，净行，净无明，净生死，净一切烦恼，净一切三界有为之法，净于彼此，是名曰咒。善男子，如是神咒彼国闻已，上中下结皆悉微薄，色、无色有亦复如是，皆得超越恒河沙等劫中诸业，一切五有身口意恶皆能令净。善男子，若有人能听受是咒，持讽诵读乃至七日至心不忘，当知是人一切恶罪皆悉消灭，除五逆罪、谤方等经、毁呰圣人、犯四重禁。是人所求乃至菩提随意即得，若欲修行檀波罗蜜亦得成就，乃至般若波罗蜜亦复如是。
　　“善男子，娑婆世界所有众生，无有因缘得呵责法。何以故？十方世界所可摈遣诸恶众生，皆往生彼娑婆世界，是故能作五逆恶罪、谤方等经、毁呰圣人、犯四重禁。是人以是业因缘故，多生恶道受无量苦；既受苦已，又不能得十善之法，以是因缘复还生于娑婆世界。是人若本修集信根乃至慧根，终不生于弊恶国土。以修如是恶法因缘故，生于恶国，诸根残缺，不具人身，无有念心，饮食、衣被、卧具、医药、严身资生所须难得，寿命促短不得安眠，智慧、善根、福德不具，吉事鲜少无有慈心，乐行恶业，乐修恶见，乐读邪书，乐信恶友，乐发恶愿，多诸病苦，多恶遽务，常喜增长三恶道法，敬事邪神受性弊恶，调戏嫉妒，具足成就诸不善业，乐谤三宝，乐行三恶道。善男子，是恶众生闻是咒已，于生死法而生悔心，离三恶道，修集信根乃至慧根，亦乐修行六波罗蜜清净梵行，增寿益算，除恶病苦，智慧炽盛，亲厚无损，一切善法无有耗减，具足成就十善之法，长益三宝乐修法行，令诸众生具足如是无量善法。
　　“善男子，释迦如来娑婆世界，若有众生受持禁戒，敬信三宝，咨启妙法，读诵书写得欢喜心，以是因缘，即得过于三恶道业。若有未来重恶之罪，即现在受苦，小遇头痛，若失财物、眷属离坏、恶名远闻，若被打骂，则得除灭。善男子，如是神咒成就具足无量功德，能坏一切所有恶业，能为众生作大利益，能浣众生无量恶心，作大光明，得大念心，作大寂静。是人常为十方诸佛、菩萨、声闻、缘觉、诸天龙鬼、人王之所拥护。是人临死得见十方无量诸佛，闻佛所说，诸佛赞言：‘善哉！善哉！善男子，汝来生我净妙国土，我能令汝速住十地。’是人寻时生欢喜心，欢喜心故则得深信，以是因缘则得生于净妙国土，生已即阶十住正位，得阿耨多罗三藐三菩提。善男子，汝可受持如是神咒读诵通利，向娑婆世界先往问讯释迦如来，然后宣说。”
　　尔时，世尊即说此陀罗尼：
　　“却伽波利车阤(一)　竭婆叉斯(二)　竭婆呤(三)　邲阤波逻婆伽差(四)　叉婆俞岐(五)　波逻提呵呤(六)　舍摩那思迦提(七)　三摩咩伽受蓰(八)　阿叉虵那汦(九)　叉婆嘙祇(十)　尼陀那阇蓰(十一)　三摩那阇蓰(十二)　阿陀舍虵阇蓰(十三)　比波逻嘙阇蓰(十四)　斯叉阇蓰(十五)　斯若阇婆阇蓰(十六)　娑利罗仇呵阇蓰(十七)　沙罗仇呵阇蓰(十八)　厕婆那拘施(十九)　婆陀那拘薄(二十)　思婆陀那缇(二十一)　比婆波逻罗汦(二十二)　优波迦罗摩那缇(二十三)　阿那婆哆罗[口+企](二十四)　波罗提迦逻咩那(二十五)　婆迦咃施(二十六)　婆卢遮那嘙咩迦罗咃陀呤(二十七)　迦摩娑施(二十八)　阿舍却岐(二十九)　那虵军祇(三十)　邲陀嘙泞(三十一)　基离那婆泞(三十二)　留遮婆泞(三十三)　婆咩摩迦呤(三十四)　舍利虵嘙泞(三十五)　摩伽阇蓰(三十六)　诃利拘那婆(三十七)　那虵那目[口+企](三十八)　娑罗叉拘罗(三十九)　那虵那受呤(四十)　因陀罗嘙娑泞(四十一)　乌阿(四十二)　阿婆阿(四十三)　阿逻嘙阿(四十四)　嘙逻阿嘙逻(四十五)　婆咩伽豆佉尼提罗涅槃希(四十六)　莎呵。”
　　尔时，彼佛说此陀罗尼已，时彼会中复有无量菩萨大众，同声赞言：“善哉！善哉！我等今日亦欲往彼。”
　　彼佛告言：“宜知是时，汝若往者，一切变身为那罗延像。”皆言：“如是，世尊。”
　　尔时，光密菩萨与诸大众，一切化为那罗延像，俱共发来至娑婆界。既至此已，于虚空中雨细金沙，持以供养释迦如来。既供养已，从空而下，头面敬礼，右绕三匝，却住一面。
　　尔时，北方过于八万恒河沙等诸佛世界，彼有世界名普香身，具足五滓。是中有佛，号德华密如来、应供、正遍知、明行足、善逝、世间解、无上士、调御丈夫、天人师、佛世尊，今现在为诸众生宣说法化。
　　彼大众中有一菩萨名虚空密，在会听法，仰瞻虚空，见诸菩萨其数无量，从北方来趣于南方，即白佛言：“世尊，何因缘故，无量菩萨从北方来趣于南方？”
　　佛言：“善男子，南方过于八万恒河沙等诸佛世界，彼有世界名曰娑婆，具足五滓。有佛世尊，名释迦牟尼，今现在世为诸众生宣说妙法，分别三乘竖大法幢广说法聚。十方诸佛悉集彼国，为诸菩萨解说宝幢陀罗尼已，各各还归本所住处。释迦如来故为大众菩萨声闻宣说法要，多有秘密甘露之语，若欲听者可往彼国。释迦如来常发大愿：‘若有十方诸菩萨等来听我语，即得十八不共之法。’又复愿言：‘我成佛已，愿我土地具足上味。’彼佛世界所有菩萨有大念心，精进、持戒、智慧具足，犹如诸佛清净世界，修集禅定成就具足，若入禅定其身放光，或如一灯，或如百千无量日月，悉共集会听佛说法。若有十方诸菩萨等来至彼者，皆从定起往至彼国，觐见释迦牟尼如来及其大会，听陀罗尼游戏神通。
　　“善男子，汝若欲往娑婆世界！彼土众生寿命短促多诸恶病，智慧、善根、福德、善行皆悉薄少，于三恶道不生怖畏，贪著财物，心不清净，多怀嫉妒，无有惭愧，乐行十恶。是诸众生或有杂行，舍是身已，即于其国作大恶鬼，乃至作恶迦那富单那；作恶鬼已收取地味，乃至一切果蓏谷米草木等味，若有食者，身得恶病无有势力。是诸恶鬼，常伺众生初生长大能断其命，是故其土众生短寿。
　　“善男子，我本修集菩提道时，亦常发愿：‘愿我来世常勤精进不休不息，恭敬供养无量诸佛，听受正法问难深义。我当云何护处胎者，令其母子产生安隐？若天龙鬼、若罗刹鬼、若阿修罗、若迦楼罗、若紧那罗、若摩睺罗伽、若拘辩荼、若荔[卄/梨]多、若毗舍遮、若富单那、若迦多富单那、若受多罗、若阿卫末罗、若一行乃至四行、若起死尸鬼、若毒蛊道、若恶药、若触身心，如是等事，不能为是母子作恶；乃至生已，乳哺饮食长养大时，不能作恶令其心浊；乃至梦中亦复如是，常行十善乐施乐戒，于三恶道心生怖畏。世尊，有何咒药能办是事？’时，无量佛即时施我净陀罗尼，以是持力令我于往无量世中，调伏无量无数众生，劝之令行六波罗蜜。我于无量无数世中，常念何处有是妊身诸女人等，防遮恶鬼乃至恶药。是故我往先教三归，教三归已，一切恶众及诸毒药无能加害。是儿生已常得善心，智慧具足，身体无缺，若游行时常为无量善神拥护，面貌端正众生乐见，乐修慈悲、布施、持戒、忍辱、精进，处在寂静乐修禅定，近善知识，具足智慧坏诸苦恼，一切天鬼乐为供养，厌离生死甘乐涅槃。若发无上菩提之心即得阿耨多罗三藐三菩提，若发辟支佛心即得辟支佛道，若发声闻心即得如实忍，是诸众生永离恶趣，常行善道。善男子，我以如是无量方便调伏众生，为阿耨多罗三藐三菩提。
　　“善男子，若有众生遇大重病，取师子皮以咒咒之持与病者，如其无皮若肉若骨，若无肉骨若取粪涂及屎处土，若无粪土以咒结索，或作符书以与病者，病即除愈。若树无华果，以咒雨水持以溉灌便得华果。若亢旱时，求觅龟心，五返咒之置龙泉中则降大雨。若多雨时，坏败谷麦城邑聚落，求蟒蛇皮七返咒之，置龙泉中霖雨即止。若其国土多有怪异，恶风恶雨，恶星日月，应于七日中净自洗浴，服食乳糜，七日之中读诵是咒，诸恶异怪寻即消灭。善男子，若有人闻是陀罗尼，所有烦恼寻即薄少，入正定聚。善男子，我以如是无量方便调伏众生，令得修集六波罗蜜，乃至得阿耨多罗三藐三菩提。
　　“善男子，是陀罗尼，能为众生作大利益，能断一切诸恶重病，能护一切妊身女人及处胎者，灭一切结知阴入界，摧伏四魔所有境界，能令一切诸天欢喜，令诸恶鬼生知足想，能令恶龙心大怖畏，能坏一切恶邪诸论，令诸四姓心生欢喜，能令女人贪心自除，令多闻者念心坚牢，坐禅之人心得善寂，能坏一切国土恶相，令三宝种无有断绝，能令法果增长无减，能令佛法广普流布，能坏一切无明痴聚，能得尽智及无生智。”
　　尔时，世尊即说此陀罗尼句：
　　“摩那叉(一)　阿嘙叉(二)　伽罗婆叉(三)　阇罗叉(四)　摩摩那叉(五)　叉婆叉(六)　摩陀叉(七)　那茶叉(八)　那茶罗休(九)　比婆那吒(十)　却伽那吒(十一)　阿吒那吒(十二)　究那吒(十三)　波利究婆那吒(十四)　那茶那吒(十五)　富利迦那吒(十六)　优多罗那吒(十七)　伽毗那吒(十八)　君阇那吒(十九)　阿目佉那吒(二十)　遮凡婆罗那吒(二十一)　却钳嘙罗那吒(二十二)　佛迦罗那吒(二十三)　帝婆留陀逻那吒(二十四)　三摩罗虵那吒(二十五)　尸利拘婆那吒(二十六)　憍多吒(二十七)　多茶罗婆(二十八)　摩留多却婆(二十九)　提休叉(三十)　婆提逻酬(三十一)　挫摩那酬(三十二)　婆呵那富置(三十三)　散提逻阇婆(三十四)　阿摩摩阇婆(三十五)　摩休罗伽阇罗(三十六)　阿涅那(三十七)　阿涅那逻婆(三十八)　阿涅那叉(三十九)　阿嘙呵末力伽涅那叉(四十)　伊槃都豆呿写(四十一)　莎呵。
　　“毕竟尽苦，是名为咒。”
　　说是咒时，彼大众中六万亿人得如法忍，复有六万人入正定聚。
　　“善男子，我今以是净陀罗尼与彼佛欲，汝当受持讽读诵写。”
　　时，虚空密菩萨摩诃萨敬承佛教，受持读写是陀罗尼，与无量菩萨俱共发来。至娑婆界，悉自变其身为转轮王，以种种宝供养如来，头面敬礼，右绕三匝，却坐一面。日密分中分别说欲品第三
　　尔时，频婆娑罗王见无量菩萨，或作梵像及帝释像、那罗延像、转轮王像，从座而起，敬意合掌，在一面立。
　　尔时，日密菩萨摩诃萨即于佛前以偈赞叹：
　　“于诸足中最殊胜，　施诸恶见大光明，
　　行正道者施法印，　摧灭恶龙及四魔。
　　坚竖法幢施解脱，　以大法炬坏众闇，
　　亲近善友修集定，　愍众生故说福田。
　　佛法僧宝甚难得，　人身信心亦复难，
　　虽得人身善友难，　得善友者坏烦恼。
　　众生闇行没结河，　如来船师能拔济，
　　四方诸佛遣我来，　今于大会说与欲。”
　　日密菩萨说是偈已，如其本土所教诫事悉皆说之。
　　尔时，世尊告舍利弗：“是陀罗尼，四方诸佛所与欲也，为欲利益此土众生。舍利弗，汝当受持、读诵、书写是陀罗尼，于四众中广分别说。”
　　时，虚空密菩萨摩诃萨复以偈赞于佛：
　　“如来真实知法界，　示魔众生正直道，
　　若有真实生信心，　是则能破三恶道。
　　供养如来一香华，　无量世受无上乐，
　　无量世中身具足，　亦得无上真智慧。
　　若能一闻是总持，　即得摧灭诸烦恼，
　　一切人天所供养，　获得无生及尽智。”日密分中分别品第四
　　尔时，世尊告四大菩萨：“善男子，汝若住此世界者，随意修集所有善法。”
　　时，四菩萨及其大众，即便各各随意入定；既入定已，身出光明犹如一灯，乃至犹如无量日月。
　　尔时，大德阿若憍陈如，承佛神力即作是念：“我今若问如来一义，如来因是或当分别广说如是四陀罗尼。如来说时，其声必闻娑婆世界。众生闻已，疑网心坏，于向法中得大光明，度于彼岸，到正定聚，不堕恶道，一切悉行纯善之法。”作是念已，即从座起，敬意默然，合掌而立。
　　尔时，佛告阿若憍陈如：“汝将不欲问大义耶？”
　　“如是，世尊，实欲咨启，惟愿听许。”
　　佛言：“憍陈如，汝今知时，我当破坏一切疑网。”
　　憍陈如言：“如佛经中说有二种，所谓爱与士夫行于生死。云何名爱？云何士夫？何故如来说是二种行于生死？”
　　佛言：“善哉！善哉！憍陈如，快发斯问！能大利益无量众生，是知时问，是如法问。谛听！谛听！吾当为汝分别解说。憍陈如，爱有三种，所谓欲爱、色、无色爱。复有三种，所谓有爱、断爱、法爱。憍陈如，云何欲爱？所言欲者名为放逸，放逸因缘则为贪触，以触因缘则生乐想，乐想因缘则焦身心，焦身心故乐行十恶，十恶因缘则能增长三恶道苦，若受人身贫穷困苦，贪因缘故五道受生，生在羊中多受苦恼，虽受是苦，心无惭愧不生悔恨。若因少善还得人身爱心增长，爱增长故身口不净，造作无量诸重恶业乃至五逆，以是因缘复于地狱受大苦恼。一切受苦皆因爱心，是故如来为爱解脱，宣说正法，呵责欲法。若有众生得闻如是呵责欲已，观欲如果，如大毒树、毒盆、行厕，如刀如贼，如旃陀罗，如热铁丸，如恶雹雨，如恶暴风、毒蛇、怨家、空野、罗刹，如杀害人，如粪如冢。若有人能作如是观，是人所有爱之与贪，爱腻、爱著、爱宅、爱热、爱憎等法寻即除灭；灭已念法、乐法、学法、受法、取法，勤求于法、财法、藏法、净法、行法，归依于法。是人临死获得法念，因法念故，寻得闻于十方诸佛宣说法要教化众生，既闻法已心生欢喜，生欢喜故即得睹见诸佛色身。是人舍身，生净国土无三恶道，常与善人游止共俱，具足智慧、舍施、精进，修集慈悲，调伏众生断烦恼习，具足无量庄严功德。譬如香箧以盛衣服，夜服皆香，箧香不减。憍陈如，若诸众生善愿力故生净国土，共善众生同共事业，亦复如是，自增诸善，彼善无减。憍陈如，是故善男子、善女人，若欲自利、利他、共利，常当勤求依于善友。憍陈如，若人能作如是观察欲性之相，当知是人不久当得阿耨多罗三藐三菩提。”
　　“世尊，云何善友？”
　　“憍陈如，夫善友者，所谓诸佛、菩萨、诸阿罗汉。又善友者，即我身是。何以故？我常怜愍一切众生，能说诸欲所有过患，是故大众应受我语。我所出语终无有二，言不虚妄，不两舌语，非无义语，非粗恶语，所言诚实，慈语、悲语、安众生语。我今当说诸欲罪过，汝等应当一心受持；既受持已，脱三恶道，疾得阿耨多罗三藐三菩提。”
　　尔时，娑婆世界一切众生同发声言：“世尊，唯愿宣说欲之罪过，我等今当至心受持。”
　　佛言：“诸善男子，有四种欲：一者、色欲，二者、形欲，三者、天欲，四者、欲欲。是名为四。云何色欲？四大造色，凡夫不见无我、众生，生颠倒想，见男女想、上下色想，是色可爱，是色可恶。因是颠倒见男女相故，令贪欲未生便生，生已增长。是人因是远离善根及善知识，不能善护身口意业，是故名为恶法之聚。何以故？不能观察欲解脱故。以是义故增三恶道，受于地狱、饿鬼、畜生，无量世中受大苦恼皆由贪欲，贪欲因缘令欲增长。若有智者观察女色，见不净相皮肤肌肉、筋骨血脉，见已心乐修集是想。如女身，男身亦尔；如近，远亦如是；如此，彼亦如是；如他，自亦如是。是人若能修集是心，即于贪爱疾得解脱，观是身骨筋节相连，心随身行，尔时系心在于额上如枣许处，心乐修集如是相已，身得寂静不见恶相，不见恶事，不见恶缘，是则名为奢摩他，名心寂静。云何复名身寂静耶？是人入定灭于入息，既无入息何有出息？是则名为身心寂静，身心寂静即舍摩他之因缘也。是人观身所有骨节，离散如沙为风所吹，见已即生空无物想观于虚空，是则名为身心寂静，是名因于舍摩他定而得解脱。”
　　“世尊，虚空相者，是有为相不？”
　　“憍陈如，是有为相。”
　　“世尊，虚空若是有为相者，为是自相、是他相耶？”
　　“憍陈如，若能观察一切法界及有为界，是名为自相。何以故？若能观察色寂静者即见佛身。所以者何？若人观骨能令如沙为风所吹，是人能破色贪、色欲，能深观察色之实性。是人所见皆如虚空，十方诸色空如琉璃，于中复见无量诸佛，乃至十方亦复如是。复见如来三十二相、八十种好，十方世界亦复如是。是人若得悔生死法，即自思惟：‘我当问佛，如是虚空谁之所作？当云何灭？’作是念已：‘我已问已，我已知已，虚空之性无有作者，当云何灭？言虚空者，无有觉观，无物无数，无有相貌，无出无灭，一切诸法亦复如是。’作是观时得阿那含果。是阿那含悉断一切贪欲之心，唯有五事未能除断：一者、色爱，二者、无色爱，三、掉，四、慢，五者、无明。是人若得见如来身，便作是念：‘我当知数。’是人尔时观少见少、观多见多，复作是念：‘如是诸佛从何处来？’复作是念：‘如是诸佛，无所从来，去无所至。我三界心，是心因身。我随觉观欲多见多、欲少见少。诸佛如来即是我心。何以故？随心见故，心即我身，我即虚空。我因觉观见无量佛，我以觉心见佛知佛，心不见心，心不知心。我观法界性无坚牢，一切诸法皆从觉观因缘而生。是故一切所有性相即是虚空，虚空之性亦复是空。’若有初发菩提心者，当观无量诸法因缘。是人若发求声闻心，尔时即得无相三昧，令彼无明永灭寂静，亦复获得随顺空忍。是人若见虚空是空，尔时即得身心寂静，是则名为空解脱门，取阿罗汉则为不难。若复修行灭定解脱，为灭无量诸法因缘。”
　　说是法时，九万九千亿众生得修定忍，八万四千众生得修空忍，六万众生得空三昧解脱门，二万众生悉得现见诸佛三昧，八万四千众生得阿罗汉果，无量众生得须陀洹果。
　　“复次，憍陈如，若有比丘自观己身作不净想，不能调伏自己心者，是人次应谛观死尸，若青色、若烂坏、若赤色、若膖胀、若离散、若骨白如贝，当深观心乐住何处？知已即取如观外色，自身亦尔，若青色乃至如贝，如昼夜亦如是，如夜昼亦如是，如去来亦如是，如来去亦如是。尔时，若见外物树木、人畜杂物皆作骨想，作是观已乃至命终不生贪心。是人现在能离于欲，他世未能。是人若能获得修空陀罗尼者，即能观骨作离散相如沙微尘，若自若他不见色相如一微尘，即时获得虚空之相，见一切色如青琉璃；见已复观虚空黄色，能观黄色、赤色、白色、杂色、琉璃色，若见地、水亦如琉璃。是人能观一切大地如四指许，若欲动者，即以足指蹑之令动随意久近，乃至大地、树木、山河悉为之动。若观诸水作种种色，或分陀利华、优钵罗华、拘物头华、波头摩华，于一切水行住坐卧。观一切山作种种色，其形细软如兜罗绵，而于其中行住坐卧。又自观身轻漂如风，作是观已，能游虚空行住坐卧。是人复入火光三昧，身放种种妙色光明。又复游入焰摩迦定，身上出水，身下出火。作如是等大神变已，复作是念：‘我当云何得见诸佛？’尔时，随其所观方面悉得见佛，多观多见，少观少见。见已复念：‘诸佛世尊无所从来，去无所至。我三界心，是心因身。我随觉观欲多见多、欲少见少。诸佛如来即是我心。何以故？随心见故，心即我身，我即虚空。我因觉观见无量佛，我以觉心见佛知佛，心不见心，心不知心。我观法界性无坚牢，一切诸法皆从觉观因缘而生。是故法性即是虚空，虚空之性亦复是空。我因是心见青、黄、赤、白、杂色虚空。’作神变已，所见如风无有真实，是则名为共凡夫人如实陀罗尼。是人复作是念：‘若有虚空即是无取，无有觉观，不可宣说。如我心离观虚空相，亦观心相不作远离，离一切作不作发心。设发寻灭，以心缘灭故。’是心便灭，净身口意修集灭定，是人长夜系心在定，从灭定起，舍其寿命入于涅槃，是名不共凡夫如实陀罗尼。
　　“云何名为共凡夫人如实陀罗尼？若有能作如是思惟：‘我随意观，色即是见，色即是我心，我心即色。如我远离一切色相，观虚空相。’是人尔时修虚空相，是则名为共凡夫人如实陀罗尼。若有能作如是观：‘色即是虚空，我以如是色因缘故得观虚空。虚空之性名无障碍，是风住处。如是风者因四大生，我是色相亦复如是因四大起，虚空风色等无差别。一切法性性自空寂，观自他性亦复如是。虚空者即是无生无灭。’作是观时系念如来，作是念已见虚空中有无量佛，即时获得阿那含果，是名不共凡夫如实陀罗尼也。
　　“复作是念：‘言虚空者即是我也，即是净我，即是我心。我者无色，如空无边，我亦如是。’是名共凡夫如实陀罗尼。若有能观一切法中无我、无我所，言空处者即是无我、色无有我，若念如来若观如来即是我也，我见佛已，得沙门果乃至阿罗汉果。是名不共凡夫如实陀罗尼也。若观净我者即是空处，空即我心，若能永断一切烦恼即是净心，若能修集八直正道是名净心。能如是修，即能获得须陀洹果乃至阿罗汉果。是名不共凡夫如实陀罗尼。
　　“复有观色，观色相者即分别相，分别相者即是瞋相，瞋恚相者即生死相。我今为断生死相故，观心相空。是名共凡夫如实陀罗尼。又复观我即是寂静，我今亦未断于觉观。若我观我我如虚空，我我者即是苦，苦所从生即名为集，如是苦集是可断法是名为灭，观苦集灭是名为道，得须陀洹果乃至阿罗汉。是名不共凡夫如实陀罗尼。
　　“又复念言：‘我何以故观于虚空？虚空者即我，我若远离虚空观者，次观识处。如虚空观，识观亦尔。如空无边，心亦如是。’是名共凡夫如实陀罗尼。若能观识即是苦者，知苦所从名之为集，若集可断是名为灭，观苦集灭是名为道，得须陀洹果乃至阿罗汉果，是名不共凡夫如实陀罗尼。
　　“若观识处即是觉观疮疣烦恼，如我远离空处、识处，修无想处，是人修无想已得无想定，是名共凡夫人如实陀罗尼。若观识处即是疮疣苦恼之法，如我远离观于识相，次观无想相，言无想者即是无我无我所相；作是观已，即得须陀洹果乃至阿罗汉果，是名不共凡夫如实陀罗尼。
　　“若有能观无想处者即是细想，如我远离是无想处，观非有想非无想处，是名共凡夫人如实陀罗尼。若观非想非非想处即是大苦，是处可断可得解脱；作是观时，得须陀洹果乃至阿罗汉果，永断一切欲贪色贪，离凡夫名得圣人号，永断一切三恶道因，是名如实陀罗尼也。
　　“是彼诸佛之所遣来，日密菩萨所赍持欲，能断一切诸结烦恼，一切恶见、我见、取见、戒见、常见、断见、命见、作见、士夫见、受见、色见、触见、出见、四大见，能断如是等见。是陀罗尼善能了达阴、入、界等，能净诸见，能令受者永受安乐，沮坏众魔，调伏恶龙，令诸天喜，坏阿修罗，调迦楼罗，能喜刹利、婆罗门、毗舍、首陀，能断恶欲，令坐禅者贪乐寂静，能疗一切诸恶重病，能防一切诸恶斗讼，能增法界，能护三宝，能得尽智及无生智坏无明聚。”
　　如来说是陀罗尼时，无量众生得须陀洹果，无量众生得阿罗汉果，无量众生获得是持，无量众生发阿耨多罗三藐三菩提心，无量众生得无生忍。
　　尔时，阿若憍陈如白佛言：“世尊，云何名为莲华陀罗尼？如日密菩萨之所宣说，智者受持、读诵、书写得大利益，不乐三界，得无相解脱门者，皆能断诸烦恼，七返常受人天之身，虽在欲界不为欲污，诸天世人常所恭敬。”
　　佛言：“憍陈如，所问莲华陀罗尼者，非诸声闻、缘觉所知，是陀罗尼乃是十八不共法行。憍陈如，假使我于无量劫中，宣说是持终不可尽，亦令闻者生迷闷心。是陀罗尼唯佛能说，唯佛能听。何以故？是陀罗尼难知难解，余三亦尔。”
　　“世尊，唯愿如来当说如空空行陀罗尼。”
　　“憍陈如，至心谛听！当为汝说。憍陈如，若有众生放逸因缘生触欲心，是人不知解脱之处，流转生死无量世中，在三恶道受大苦恼。菩萨摩诃萨见诸众生受如是等无量苦恼，生怜愍心，勤行不息遍修诸道，作是行已得阿耨多罗三藐三菩提，得菩提已说苦解脱，众生闻已即得脱苦。苦解脱者，即是初果乃至阿罗汉果。
　　“憍陈如，云何触欲？言触欲者二身共合，因身合故则生于触，因触生乐，因乐生苦，苦因缘故，生死苦恼从是而生。憍陈如，如四毒蛇以四因缘能害众生，见、嘘、啮、触；欲亦如是，有见因缘，有闻因缘，有念因缘，有触因缘，因是四缘令诸众生远离一切诸善根本，于生死中受大苦恼。
　　“憍陈如，云何名为触欲解脱？若有比丘能观白骨作是思惟：‘色者即是四大所造，四大所造即是无常，性无坚牢，离散之法。皮毛肉血，智者云何于是身中生净好相？’作是观已，悉于一切十方净色，即时获得不可乐相。是比丘复作是念：‘我于是相乐修集者，则得断除一切烦恼生老病死。’是名舍摩他。若观足骨乃至头骨，是名毗婆舍那。既得如是毗婆舍、那舍摩他已，观息出入。见息出时，即作是念：‘如是风者，从何处来？去至何处？’如是观时远离身相，生于空相不见内法，是名内空。不见我所及外色相，是名外空。观内外色空，复作是念：‘我今修集入息相已作大利益，能坏一切内外诸色。我坏如是内外色相，皆是入息观因缘也。以是因缘，令我不见内外诸色，我无色相即是空力。我今定知一切诸法，无有去处，无有来处。’作是观已，所有觉观一切永断。复观是识，知是一切觉观因缘，我当远离心意识行。何以故？若有生者当知定灭。作是观时，得须陀洹果乃至阿罗汉果，或有获得如法忍者，或得菩提。若观觉观是灭相者即得灭定，是名不共凡夫如空陀罗尼，是持成就无量功德，永断无量诸大苦恼。”
　　说是法时，九万二千众生得须陀洹果，六万众生得阿罗汉果，九万九千众生得如空陀罗尼，八万众生得辟支佛果，八千亿众生发阿耨多罗三藐三菩提心，无量众生得不退心。
　　尔时，阿若憍陈如白佛言：“世尊，高贵德王佛所持来欲，随无愿陀罗尼，唯愿如来分别解说。”
　　“憍陈如，我今当说，至心谛听！憍陈如，有诸众生触欲系缚不知解脱，是人应观无愿解脱，作如是念：‘欲欲、色欲及无色欲，触欲、解欲，知是诸欲因觉观生诸行因缘。如是诸行，无有作者，无有受者，因风而生；我身口行亦复如是，因风而生，因是风故身得增长，因是风故口得增长。如我观风即入出息，谛观一切身诸毛孔从风因缘，复观一切不净之物，复观是身命终之时，是尸更无风息入出。’复作是念：‘我身口行因缘于风，若无风者，无身口行因缘。’是故尔时得空三昧修集增长，因修集故能断欲贪乃至触欲。作是观已，得须陀洹果乃至阿罗汉果，或有发阿耨多罗三藐三菩提心。”
　　尔时，善意觉观菩萨摩诃萨白佛言：“世尊，若声闻人修不净相，得成相已有何等相？”
　　“善男子，若为破坏欲贪之结修不净相，系心眉间自观身骨，是名一相。若观自身及以他身，是名二相。又观一切悉是不净，是名三相。是人能观苦集尽净，名舍摩他得暖法相。是人如是观白骨时见智如灯，观身四行乃至微尘，是名顶法。观四真谛，是名声闻不净观，成就获得舍摩他定，是名白骨观相。观是相时得八正道，因八正道，得须陀洹果乃至阿罗汉果。善男子，光明佛土声闻之人，观如是法即得道果。”
　　说是法时，无量众生得如法忍，无量众生得如实忍。
大方等大集经卷第三十日密分中分别品第四之余
　　尔时，世尊复告憍陈如：“若四真谛可一念证者，如来应为一切众生演说一行、一法、一事；若一人证时，一切众生亦应同证。何以故？烦恼同故，亦不应有八万法聚差别之异。憍陈如，是故众生应以种种因缘调伏，不以一缘。憍陈如，一切众生非实一乘、一行、一贪、一念、一欲、一解、一信，是故如来宣说种种句偈名字、种种法门。以是义故，如来具足十种神力。憍陈如，一切众生具有种种颠倒之相，是故如来为净颠倒，说无常相、苦相、无我相、胀相、烂相、青相、坏相、离散等相。”
　　“世尊，云何名为一切世间不可乐想？云何复名食不净想？”
　　佛言：“憍陈如，汝今不应问如是事。何以故？彼界得道，此界得道，其相各异。憍陈如，我若具说，众生闻者或生迷闷。”
　　“世尊，唯愿怜愍，为诸菩萨能信解者，分别宣说。世尊，是诸众生若闻宣说如是二相，能种善子，增长善根，能破无明。世尊，一切众生痴爱因缘乐于生死，是故生死无始无终。世尊，一切众生以食因缘增长贪欲。世尊，一切众生初未得闻如是二相，是故流转生死五道受大苦恼。如来世尊大慈大悲，无量世中常念众生，唯愿如来怜愍故说，不可乐想、食不净想。若佛宣说不可乐想、食不净想，众生闻者不生欲贪，不生食贪。世尊，若有众生能苦呵责欲心、食心，当知是人速到彼岸。”
　　佛言：“憍陈如，至心谛听！我今当说一切世间不可乐想、食不净想。憍陈如，世有二种：一、众生世，二者、器世。众生世者，所谓五道众生。器世者，欲界之中有二十处，色界十六，无色四处。云何欲界有二十处？
　　“八大地狱，一一地狱有十六围绕：一者、等活，二者、黑绳，三者、众合，四者、叫唤，五者、大唤，六者、热，七者、大热，八者、阿鼻地狱。若有众生身口意恶，悉生如是大地狱中受大苦恼。是诸众生虽见妙色，不生乐想，以是因缘复生大苦；声、香、味、触亦复如是。有智之人观是事已，生不乐想。
　　“憍陈如，若观畜生其身细小，犹如微尘十分之一，有如微尘乃至如枣，有一由旬乃至百千万由旬等。是诸众生或有寿命，如一念顷至七念顷，或有一劫至千万劫顷。是诸众生无有法行、智慧、惭愧、怜愍之心，当受苦恼生大怖畏，各各常生相害之心，远离一切诸善之法，常行黑闇，常行邪道，是故智者修不可乐想。
　　“憍陈如，智者复观饿鬼之身，或长一尺，或如人等，或百由旬，或如雪山，当患饥渴，裸形无衣，被发缠身，无有惭愧，羸瘦骨立，身无血肉，各生恶心心无怜愍，湿冷诸气永无复有，或食铁浆、铁麨、铁丸、热粪、热脓、热血、热风、热草、热果，然不能得恒不供足，寿千万劫常受苦恼行于黑闇。智者观已，修集世间不可乐想。
　　“憍陈如，有智之人，次观人身，一切皆有生苦、老苦、病苦、死苦、爱别离苦、怨憎会苦、求不得苦、饥渴困苦、欲苦、瞋苦、嫉妒等苦，两舌、恶口、寒热等苦，诸恶兽苦，恶王等苦。是人身中受如是苦，智者云何而不修集不可乐想？
　　“憍陈如，智者云何观于欲天不可乐想？智者观初欲界六处，是中众生欲爱所焦，所受果报不等故苦，无常故苦，取苦尽苦，爱别离苦，智者云何于中不修不可乐想？
　　“次观色界十六住处，是中诸天修世禅定，有漏故苦，无寂静苦，所欲故苦，有胜定苦，善法藏苦，未解脱苦，不知彼岸，不尽地狱、饿鬼、畜生、人因缘苦。观是苦已，智者即修不可乐想。复次，色界众生，或有修集无漏禅定，是等不能具足八正道苦，欲具八正道方便时苦，得无学地不自在苦，不得缘觉三昧故苦，不得如来三昧故苦，不能观察一切众生境界故苦。如是众生于色界中，若入涅槃受如是苦，智者云何于色界中不修世间不可乐想？
　　“次复观察于无色界不可乐想。彼中众生修有漏三昧苦，学地不得自在苦，又不得听闻正法故苦，不能毕竟断受故苦，舍命退时生邪见苦，不能永断三恶道苦，舍命堕苦，知如是时修集世间不可乐想。
　　“复次，憍陈如，世间者即是行，行有三种：身行、口行、意行。身行者谓入出息，口行者所谓觉观，意行者所谓想受。是三种行，其相是一，智者云何能分别知？智者观息出入数时，深观息之冷暖乃至一切毛孔入出。是人观息，谛知是息本无今有，若本无今有是无常相、无决定相，如电画水。如是观时得身行相，观如是相从何因缘？即知是相因于觉观，觉观之性本无今有，是故无常，是可断法，是可解脱。是觉观相因心而生，心亦本无今有，本无今有是无常相、可破坏相、无归依相、无有物相、无有我相。作是观时，于诸行中心则生悔，能修世间不可乐想。汝等比丘，若能深观如是三行，则能永断一切烦恼，能净正见，断生死法，成平直道，正聚所摄，得须陀洹果乃至阿罗汉果。
　　“憍陈如，智者于诸行中修不可乐想。憍陈如，云何比丘观所著衣作不乐想？若有比丘裁衣、缝衣、见衣、触衣、著衣、脱衣，观如是时，如血涂皮烂臭可恶，虫所住处无可乐处。如是观时，于衣贪心即时除灭。
　　“憍陈如，云何修集食不乐想？若有比丘执持钵时，如血涂髑髅，烂臭可恶虫所住处。若得食时，应观是食如死尸虫。若见麨时如末骨想，得饭浆时作粪汁想，得诸饼时作人皮想，所执锡杖作人骨想，得乳酪时作脓血污想，若得菜茹作发毛想，得种种浆作生血想。憍陈如，若有比丘作如是观，是名于食不可乐想。
　　“憍陈如。云何于房舍生不可乐想？比丘若入房舍之时，应生是念如入地狱受诸苦恼：如是房舍即是和合，所有材木即是人骨，土是人肉，乃至一切床榻被褥亦复如是。作是观时，是名世间不可乐想。若能观察如是想者，是人即得如实法忍，随空无相无愿等忍。是人乐修空相，因修空相见一切法悉是生灭苦、空、无我，观阴入界、十二因缘，一切法性苦、空、无我。如是见已，即得须陀洹果乃至阿罗汉果。
　　“憍陈如，修集世间不可乐想，能断欲贪、色无色贪，一切憍慢、疑、掉、无明，乃至得无学地，是名具足随无愿陀罗尼。憍陈如，是陀罗尼能破一切恶魔，乃至能令三宝增长。”
　　说是法时，无量众生得法眼净，无量亿众诸漏永尽，八那由他众随无愿陀罗尼，无量众生发阿耨多罗三藐三菩提心，五万八千众生得不退菩提心，无量众生得如法忍。
　　尔时，无量众生白佛言：“世尊，一切众生若闻是法，云何不发阿耨多罗三藐三菩提心？我今护持听受是法。”
　　佛言：“善哉！善哉！诸大檀越，汝等今者欲护大法，因护法故未来之世，当得无量福德果报。”
　　尔时，舍利弗白佛言：“世尊，德华密佛遣虚空密菩萨摩诃萨，所持来欲净陀罗尼，唯愿说之。”
　　佛告舍利弗：“谛听！谛听！善思念之，当为汝说德华密佛所遣来欲净陀罗尼，为坏此土众生四倒。舍利弗，此土众生实无有我，颠倒心故，横生我想。智者深观知无有我，作是观已则破颠倒。
　　“舍利弗，云何智者观于无我？所谓观身谛知无我。何以故？以和合故。复次，观眼亦无有我。何以故？四大合故。若眼转瞬即是风力，如是风者，因于虚空去来回转，而虚空性性无所有亦不可说，若无所有不可说者即是无我，是故虚空实无有我。是空中风，亦复无物不可宣说，是故无我。如观风，地亦如是；地亦无物不可宣说，是故无我。水、火亦尔。是故当知眼之四大，亦复无物不可宣说，是故无我。若复有言眼、色因缘故有我相者，是义不然。何以故？眼中无我，色亦如是，而和合中亦复无我；和合因缘生于眼识，而是识中亦复无我。因识生色名为名色，名色因缘生于六入，六入因缘触，触因缘受，受因缘爱，爱因缘取，取因缘有，有因缘生老病死等，如是等法因眼识生，而是眼识亦复不从十方而来。所因之念生眼识者，是念亦灭。眼识不住于二念中，亦不语念‘汝住我灭’，而是灭法亦无处所，是故诸法缘合故生，缘离故灭。若因缘故生，无缘则灭，是故当知实无有我。而是因缘亦无作受，无有作者，是故无我。若无我者，我所亦无，是故眼性无我、我所，无合无散即是生灭。一切诸法亦复如是，一切法性无取无舍，非诸声闻、缘觉、诸佛之所造作。如眼识空，一切法空亦复如是。作是观时得空三昧门，或得须陀洹果乃至阿罗汉果。
　　“观眼既然，耳、鼻、舌、身亦复如是。观身无我，发亦无我，皮毛血肉、筋骨脓髓、肠唾暖气、上下诸风、寿命、名字皆无有我，直以众缘和合故名为身，身触因缘故生身识，识因缘名色，名色因缘六入，六入因缘触，触因缘受，受因缘爱，爱因缘取，取因缘有，有因缘生老病死等。如是等法因生身识，而是身识亦复不从十方而来。所因之念生身识者，是念亦灭。身识不住于二念中，亦不语念‘汝住我灭’，而是灭法亦无处所。是故诸法缘合故生，缘散故灭，有缘故生，无缘故灭，是故当知实无有我。而是因缘亦无作受，无有作者，是故无我。若无我者，我所亦无，是故身性无我、我所，无合无散即是生灭。一切诸法亦复如是，一切法性无取无舍，非诸声闻、缘觉、诸佛之所造作。如身识空，一切法空亦复如是。作是观时得空三昧门，或得须陀洹果乃至阿罗汉果。
　　“舍利弗，若有比丘能如是观眼、身无我，当知是人得三昧门，为诸天世人之所供养。”
　　说是法时，无量众生过去恶业悉得除灭，无量众生得法眼净，无量众生得须陀洹果乃至阿罗汉果，九万四千众生获得如是净陀罗尼，无量众生发阿耨多罗三藐三菩提心，无量众生于菩提中心不退转，无量众生得如法忍，无量众生得破欲贪、色无色贪，无量众生得随空无相愿陀罗尼，无量众生成就不净观，无量众生成阿那波那、或得舍摩他、或得毗婆舍那、或得性地，或得声闻、辟支佛法，或得菩萨法，一切女人闻已悉得转于女身，欲界众生悉受快乐如三禅地。尔时，一切天人八部，供养于佛，欢喜而住。日密分中不思议大通品第五
　　尔时，频婆娑罗王白佛言：“世尊，此世界中无量菩萨，所可成就光明妙色，我从本来初未曾见，初未曾闻。世尊，是菩萨光能照一切娑婆世界。若是菩萨近于阿耨多罗三藐三菩提者，其光云何？”
　　“大王，若有菩萨成就无上菩提道者，其光能照十方世界。何以故？善法庄严诸功德故，成就具足庄严法故，一切善根多增长故，以近无上菩提道故，毕竟无上菩提道故，受于如来正法果故，分别演说无边法故，所可得身无挂碍故，获得清净真实法故，所可修集到彼岸故，未来世业已得尽故，成就无量佛正法故，能转无上妙法轮故，于一切法得自在故，通达一切众生根故，永断一切烦恼习故，是故光明悉能遍照十方世界。大王，随佛功德大势力故，亦能睹见十方诸佛。”
　　王言：“世尊，我今欲见十方诸佛、菩萨、声闻。”
　　尔时，世尊告阿若憍陈如：“若我弟子声闻之人在家出家，是人各各深自思惟所有善法：‘我亦欲入如来三昧。’若有人天得如实忍，若有不退于三乘者，如是众生亦入于定。复有众生于三宝所得信敬心，亦复如是入于禅定。”
　　尔时，世尊即入三昧，其三昧名一切佛境界行智广如虚空一切智者喜日月光明。如是三昧，声闻、缘觉及诸菩萨，所不能知，不能计量，是名佛境界三昧。如来入是三昧已，娑婆世界百亿四天下、百亿须弥山、百亿日月乃至百亿有顶，如是等土悉入佛身。娑婆世界地狱、饿鬼、畜生、天、人，有受苦者皆得除灭，一切欢喜譬如比丘入第三禅。所有一切菩萨摩诃萨悉从定起见佛光明，见光明已，自所有光寻灭不现。一切声闻所受快乐，譬如比丘入第三禅。尔时，一切无量众生悉皆自睹，如来毛孔一一毛孔出无量光，如恒河沙等日月光明，亦如恒河沙十住菩萨所有光明，如是光明悉能遍照十方佛土。
　　尔时，十方诸佛世尊，各告大众：“诸善男子，汝等颇见释迦如来大光明不？如是光明成就无量无边功德。是光因于大慈大悲，为于怜愍诸众生故，是故今者示诸众生大神变相。一切众生见是光已，皆发阿耨多罗三藐三菩提心。”他方世界有诸众生得神通者，皆集至此娑婆世界。其不得者，遥礼供养。
　　尔时，一切诸佛、菩萨及声闻众，皆悉来诣娑婆世界。一切菩萨悉以七珍、种种华香、伎乐、幢盖，供养恭敬，尊重赞叹。有诸众生处佛身者，皆悉见之，见已复受无量快乐。尔时，娑婆世界一切众生，同共发声作如是言：“我等以是善因缘故，愿后共生一国土中，令得睹见十方诸佛，三恶业道已得消灭。若有众生见佛神变，不发阿耨多罗三藐三菩提心者，当知是人常行黑闇。诸菩萨等为众生故受种种苦，或化作佛，或作辟支佛，或作声闻、梵天、帝释、四大天王、那罗延像，自在天像、龙像、鬼像、阿修罗像、转轮王像，若有佛界应以声闻得调伏者现声闻像，如是等化自非十住不能为也。是故无上菩提之心，成就无量无边功德。”
　　尔时，一切诸佛身内所有众生，以偈颂曰：
　　“以诸恶心因缘故，　流转生老病死者，
　　以不亲近善知识，　是故不能到彼岸。
　　若能远离诸恶心，　诸恶邪见恶因缘，
　　能断三有生死者，　是则能到于彼岸。
　　众生难得于人身，　得已值遇善友难，
　　笃信之心复难得，　得已难得听正法。
　　若有能发菩提心，　是人能断诸烦恼，
　　亦能教化无量众，　现大神变如今佛。
　　若能永断二法者，　所谓常断二见等，
　　若见一切行无我，　是人名为善思惟。
　　若能修集苦集谛，　是人能断诸烦恼，
　　若能发起菩提心，　是人则胜诸世间。”
　　说是偈已，无量众生发阿耨多罗三藐三菩提心，复有众生发缘觉心，复有众生发声闻心，或有众生得无量陀罗尼，复有众生得如法忍、不退忍、如实忍，或有获得须陀洹果乃至阿罗汉果。
　　尔时，波旬悉见娑婆世界在佛身内，见已悲泣，涕泪横流，心生愁恼，若坐若起、若行若立、进止出入，以手拍头亦受苦恼，乃至一切魔之眷属亦复如是。
　　时，魔波旬有一大臣，名曰空树，见魔愁恼，而说偈言：
　　“何故愁恼而独行，　其心迷乱如狂人，
　　所至之处心不乐？　唯愿天王说因缘。”
　　时，魔波旬复以偈答：
　　“我见瞿昙大神力，　是故生恼而狂行，
　　内心躁动无安所，　愁热逼切及眷属。
　　睹见如来无边身，　悉受一切娑婆界，
　　令我境界悉空虚，　是故我今生愁恼。
　　十方所有诸圣人，　悉来集会此世界，
　　大设供养供养佛，　是故令我生愁恼。
　　瞻睹如来大神力，　及见眷属归依佛，
　　我今独行无伴侣，　是故令我生愁恼。”
　　尔时，大臣复说偈言：
　　“我今多有诸眷属，　其心弊恶具器甲，
　　力能破坏如来身，　及能毁坏大神力。”
　　时，魔波旬复说偈言：
　　“我今眷属深畏佛，　云何能坏神通力？
　　若欲生心毁坏时，　则自见身被五缚。”
　　是时，大臣复说偈言：
　　“如其怨敌势力大，　当诈现亲则可坏，
　　若知瞿昙有大力，　先当现诈亲厚心。”
　　时，魔波旬复说偈言：
　　“我若诈现亲厚心，　为欲毁坏瞿昙身，
　　即现颈下系死尸，　为一切人所呵责。”
　　是时，大臣复说偈言：
　　“一切欲有是魔界，　所有人天属如来，
　　愿王切敕恶龙王，　是能破坏瞿昙身。”
　　时，魔波旬复说偈言：
　　“若汝审知龙有力，　我已失心汝自约，
　　若实能坏瞿昙者，　我还得土及本心。”
　　尔时，大臣即便宣告诸恶龙王：“汝当为我坏瞿昙身。”
　　时，诸恶龙将欲飞空而不能动，即语大臣：“敬奉来命欲往毁坏，适生此心便不得去。”
　　尔时，大臣即生怖畏，作如是念：“我若今者现魔大力，令诸恶龙心生瞋恚，以瞋恚故则能毁坏瞿昙之身。”
　　尔时，龙宫有化死尸充满侧塞，诸龙见已，自于宫室心不甘乐，作是念言：“是谁化作此死尸耶？”虽复思惟莫知谁为。
　　尔时，一切四天下中诸大龙王，及其男女大小眷属，即出宫室至佉罗坻山。其山平坦，广纵正等四万由旬，皆是先圣所游居处，七宝具成。乃至难陀、婆难陀王，亦舍住处至此山中。四大海中，所有龙王及其眷属无量无边，伊罗跋龙王、善住龙王、龟龙王、阿那婆达多龙王、目真邻陀龙王、德海龙王、水德龙王、舍德龙王、乐德龙王、阿波那罗龙王、山德龙王、牛德龙王、伊罗跋多龙王、长臂龙王、长发龙王、净龙王、迦羯罗龙王、水[漂+寸]龙王、黑发龙王、金色龙王、舍拘龙王、念弥龙王、象龙王、利牙龙王、有行龙王、疑网龙王、长面龙王、赤眼龙王、乐见龙王，如是等阎浮提土所有龙王，其数八万并其眷属，乃至四万四千国土所有龙王，皆至佉罗坻山。北郁单越有二龙王，一名无遍，二名金身，是二龙王，与无量众及四万四千国土龙王，亦至此山。东弗婆提有二龙王，一名为月，二名婆私吒，是二龙王，与无量众生及四万四千国土龙王，至此山中。西瞿耶尼有二龙王，一名宝发，二名光发，及四万四千国土龙王至此山中。及四天下四生龙王，并其眷属亦至此山。是诸龙王其身皆如四寸药根，以瞋恚故身如须弥。
　　时，魔波旬见如是等诸龙王已，告其眷属：“谛听！谛听！以我力故令如是龙从宫室出，至彼大山悉失势力，不能毁坏瞿昙沙门。”
　　尔时，复有大臣名曰戒梯，即白魔言：“大王，如是龙王为欲破坏释迦身故，集会一处各作是念：‘我今当以何等方便，坏瞿昙身？’”
　　波旬答言：“我有是事，若审汝当往看。”
　　尔时，大臣与百千万众生，欲往彼山。
　　尔时，如来从禅定起，坐于一面示现常身。大臣既见如来常身在摩伽陀国，见已即作是念：“瞿昙沙门退失神通，将不于我生怖畏耶？欲于我所生大恶乎？我应先至彼瞿昙所，与共谈论。”
　　尔时，大臣即与大众往至佛所，而说偈言：
　　“汝身未度生死海，　云何当能度众生？
　　瞿昙勿诳诸众生，　说言当得大涅槃。”
　　尔时，如来复以偈答：
　　“我已得度生死海，　亦得永脱一切有，
　　我以慈悲因缘故，　说言众生当涅槃。
　　汝已于昔无量世，　发起无上菩提心，
　　已曾供养无量数，　百千巨亿诸世尊。
　　汝今定当得佛道，　云何言我诳众生？
　　我今施汝大念力，　便可至心观本身。”
　　尔时，大臣闻是偈已，即自观察过去本身，了了明见发菩提心，供养无量无边诸佛；见已即时心大惭愧，于如来前头面著地，忏悔作礼白佛言：“世尊，我今已忆无量世中发菩提心，已曾供养无量亿佛，于诸佛所听受妙法，已得修行六波罗蜜。世尊，迦叶佛时，有一比丘说声闻乘，我不思惟，便言：‘是语非是佛语，魔之所说。’是人已发菩提之心行菩萨道。以是因缘，迦叶如来不授我记，我因是事生于魔界，受是身来，已经五万七千亿岁。世尊，我宁以是过去等身受地狱苦，终不退于菩提之心。”
　　佛言：“大臣，善哉！善哉！若人以金如须弥山并七宝物，于无量世供养于佛，其福不如发菩提心。何以故？发是心者，乃是供养十方诸佛。”
　　尔时，戒梯菩萨即于座上得如法忍，从坐而起，头面作礼，绕佛三匝，以身上衣供养于佛，乃至四万四千大众亦复如是。
　　时，魔波旬见其大臣及其眷属，已归依佛，心生苦恼，牢闭门户，却坐一面。
　　尔时，世尊即为大众说三种慈，所谓生缘、法缘、无缘，如虚空目中之所宣说。
　　尔时，一切诸天龙王，悉皆集会佉罗坻山先圣住处，欲动不能，欲行亦然，欲现大身而复不能，寻向难陀、婆难陀王而作是言：“大王，先者所作臭秽死尸，皆是波旬之所为也，是故令我悉来至此受是小身。若能归依魔波旬者，可得解脱。”
　　尔时，伊罗跋罗龙王言：“魔王今者丧失本心及其神足，云何当能救济汝等？”
　　尔时，龙王或有归依四天王者，或有归依忉利天、或焰摩天、或兜术天、或化乐天、或他化自在天、或梵天等。
　　尔时，海龙王即作是言：“汝等不见释迦如来，一切贤圣人天杂类，大设供养而归依耶？”
　　尔时，或有龙王，归依那茶仙人、或马藏仙人，或归广仙人、或光味仙人、或跋伽婆仙人，归依如是等五种仙人。是五仙人悉得五通，住于雪山，悉在光味大仙人所听受正法。光味菩萨亦以种种无量赞叹赞叹如来。
　　尔时，仙人悉闻一切龙王音声，闻已即白光味仙人：“颇闻诸龙哭声不耶？”
　　答言：“已闻。”
　　“大士，唯愿往彼救济其苦？”
　　光味答言：“汝等可往，我不得去。所以者何？今有大天，欲得闻受无缘慈故。”
　　时，四仙人礼拜光味，往佉罗坻山而救济之。诸龙见已，即各举声求哀求救。仙人答言：“我不能救，彼雪山中有一菩萨名曰光味，彼能救拔，吾等不能。汝当一心求哀作礼。”时，诸龙王各自同声向彼作礼。
　　尔时，光味闻是声已，与无量诸天大众至佉罗坻山。龙王见已头面作礼：“唯愿大士救我等苦。”
　　尔时，光味菩萨知时已到欲说星宿。尔时，大海龙王白光味菩萨言：“大士，是星宿者，谁之所说？谁作大星？谁作小星？谁作日月？何日之中？何星在先？云何满月？云何为时？如是星宿系属何天？性是何等？何轻何重？何善何恶？何食何施？谁造此昼？谁作此夜？影有几步？名曰为转，云何南转？云何北转？大士，汝于诸仙最为第一，唯愿具足分别解说。”
　　尔时，光味菩萨告诸龙王：“大王，先过去世贤劫之初旃陀延城，其城有王名无量净，正法治国，不贪欲乐，常乐寂静，才智聪达。王有夫人，欲心发动与王游行，在一林中贪心视王，即便妊身。是时，夫人时满即生其儿，头、耳、项、眼、唇、口悉皆似驴，余分似人。其母见已即生怖畏，掷之厕中。身未至地，是时驴鬼于空接取，往雪山之中，瞻看哺养犹如生子。时，雪山之中有甘美药，驴鬼采取以食是儿，是儿食已身则转异，有大光明，福相具足，智慧慈悲。以是因缘，诸天礼拜供养赞叹。为是儿故，于雪山中有诸种种药草果蓏。余相悉转，唯唇似驴，是故名为驴唇仙人，于六万年受持禁戒常翘一足。一切梵天、魔天、帝释，大设供养而供养之，皆悉合掌，白驴唇仙人：‘欲求何愿？唯愿语之。若我力能，我当施汝。’仙人答言：‘我今欲得了知星宿，为众人故心生怜愍。’一切天言：‘若为怜愍一切众生，欲得知者，愿当说之。’仙人言：‘梵天，我实不解最初宿。’”
　　说是星时，诸大龙王于光味菩萨，心生欢喜。
　　尔时，光味菩萨为诸龙王，出微妙音赞叹三宝，又作是言：“我今真实不能救拔汝等苦恼，唯有如来释迦之尊乃能救之！释迦如来为欲调伏诸众生故，于无量世能舍所珍，修习慈悲为救苦恼。”
　　尔时，一切龙王、男女大小至心念佛，赞叹归依：“南无世尊！于众生中最为殊胜。一切法中心得自在，于诸法海已到彼岸，能救一切众生苦恼，施其安乐平等无二，怜愍一切能示正道惠施正眼，一切天龙之所供养，能受一切十方世界所有人天微妙供具。世尊，我今多受无量苦恼，唯愿慈悲少垂救拔。”是诸龙王心念佛已，寻自见身如先无异。
　　时，光味菩萨语诸龙王：“如来功德不可思议，为众生故于无量世修行具足六波罗蜜，说三慈悲调伏众生，说一切法无我无作，说阴入界四大烦恼，说烦恼性及众生性，说一切法无性无相、无碍无作、无垢无净、无明无暗、无取无舍、无行无住、无一无二，阴入界等及以四大亦复如是，名第一义空。是故如来能调众生为无上尊，是故如来能拔汝等无量苦恼。”日密分中救龙品第六
　　尔时，世尊告光味菩萨：“善男子，汝今欲闻诸龙业不？”
　　光味菩萨白佛言：“世尊，今正是时，唯愿演说。”
　　佛言：“善哉！善哉！善男子，至心谛听！当为汝说。”
　　尔时，一切天人以好香华、妓乐、旛盖供养于佛。尔时，世尊与欲、色界一切诸天、无量声闻及菩萨众，从摩伽陀国趣须弥山。
　　尔时，梵天设七宝座以待如来，复有造作七宝街道。是时，梵王作如是言：“唯愿如来经涉此路坐我座上。”尔时，他化自在天复以阎浮檀那宝造床及道，亦言：“如来愿行此路坐我座上。”尔时，化乐诸天复以天金造床及道，亦言：“如来愿行此道坐我金床。”尔时，删兜术陀天复以天银造床及道，亦言：“如来愿行此道坐我银床。”时，夜摩天复以琉璃造床及道，亦言：“如来愿行此道坐琉璃床。”时，忉利天复以真珠造床及道，亦言：“如来愿行此道坐真珠座。”时，四天王复以玛瑙造床及道，亦言：“如来愿行此道坐玛瑙床。”时，四阿修罗复以栴檀造床及道，亦言：“如来愿行此道坐栴檀座。”
　　尔时，世尊心怜愍故，化作佛像遍行六道，遍坐六座，以如来真身处在梵王所设道座。一一化像皆有无量声闻、菩萨以为眷属，一一化像所有光明，犹如无量日月光明。是诸龙王见化像已，心生恭敬，各作是言：“今须弥山乃至如是千日月耶？”
　　难陀、婆难陀言：“如来世尊，与无量梵天趣须弥山，是其光明，非日月也。汝等若欲得解脱者，应当至心专念如来。如来世尊已坏无明，是故今有如是光明。”阿那婆达多龙王言：“是光明者，是魔所有，非佛光也。何以故？一切欲界属魔波旬故。是魔波旬能作是恶，波旬今者怜愍故，能救如是诸龙王苦。”或有说言：“如此乃是化自在天、化乐天、兜率陀天、夜摩天、忉利天、四天王等，以怜愍故能救如是诸龙王苦。”善住龙王言：“是光明者，即是光味菩萨光明，以怜愍故救诸龙王苦。”宝髻龙王言：“是光明者，乃是出家剃除须发大德人光，以怜愍故救诸龙王苦。”海龙王言：“是光明者是如来光。何以故？以怜愍故。如来世尊，于诸众生修一子想，能救众生一切苦恼，于无量世修行具足六波罗蜜，唯为救济一切众生无量苦恼，是故一切欲色界天，设大供具而供养之。”
　　尔时，世尊告帝释言：“憍尸迦，如我游此娑婆世界为化众生，如汝在于三十三天为度诸天。”
　　憍尸迦言：“世尊，我今未有无边之智，云何说我能化诸天？世尊，是须弥山有无量天、无量梵天、无量鬼神、无量乾闼婆、无量紧那罗、无量迦楼罗、无量阿修罗、无量摩睺罗伽、无量诸龙、无量大仙、无量圣人。唯愿如来，以怜愍心化度如是无量众生。”
　　尔时，世尊熙怡微笑，无量色光从其口出，青、黄、赤、白、玻璃、杂色，遍照十方幽冥之处，胜无量亿梵天光明、无量亿数释天日月，能坏一切诸恶魔业。
　　尔时，世尊告帝释言：“憍尸迦，娑婆世界所有诸山须弥为最；我亦如是，于诸众生最为第一。”
　　尔时，一切龙王闻是语已，各白佛言：“世尊，唯愿怜愍，救我等苦。”
　　佛言：“诸善男子，汝等先当至心念佛，我当救之。”
　　尔时，世尊告憍陈如，其音遍闻十方世界：“憍陈如，一切诸法悉皆无常，一切诸法生住无常。何以故？生因缘故。一切因缘生法，即是苦也。若法生时即是苦，即是痈疮，即是有支，即是生老，即是生灭。憍陈如，眼即无常，若眼生者即是苦，即是痈疮，即是有支，即是生老，即是生灭；乃至意亦如是。憍陈如，若眼灭者，即是生老病死等灭，即是一切有支灭；乃至意亦如是。众生不知眼之生灭，是故流转在五道中。如来为断眼生灭故而演说法，亦为说苦断苦行法，是故如来是梵中大梵、天中大天、象中大象，是沙门中大沙门、婆罗门中大婆罗门、慈中大慈、悲中大悲，无上之尊为大丈夫，已到生死大海彼岸，最大福田，无胜施主，其心平等为大法王，持大禁戒无上精进，善修梵行了知正道，为大导师通达余业。
　　“憍陈如，善知眼之生灭因缘故名如来，不了知故名为凡夫。云何不知名为凡夫？憍陈如，一切众生皆说有我，是故不见眼生灭相，轮转五道。憍陈如，有诸外道，说言见者名之为我，乃至知者是我，眼者即是我之因缘，乃至意者亦复如是。憍陈如，诸外道说眼喻于向，我者喻见，若如是者是名颠倒。何以故？所言见者即是和合，于和合中而生我想，是故颠倒。若言向喻于眼见喻我者，是义不然。何以故？向中见者，亦见亦闻，亦识亦触，眼不如是，是故见者不得名我。向虽久故见犹明了，眼若久故不得如是。我者名常，若我见闻我则无常，若无常者云何说我？憍陈如，众生以是颠倒因缘不见四谛。如来了是颠倒相故，名为正智。我者即是如来，若有能知如来我者，是人则能坏颠倒相，若坏颠倒则破魔业，若破魔业，是人则能救拔诸龙。憍陈如，是故我今能救诸龙。”

