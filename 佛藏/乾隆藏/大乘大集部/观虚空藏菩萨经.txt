观虚空藏菩萨经一卷


大乘大集部
观虚空藏菩萨经一卷
刘宋罽宾三藏昙摩蜜多译


观虚空藏菩萨经
　　如是我闻：一时，佛住佉陀罗山，依正觉仙人所住之处，与千二百五十比丘俱；贤劫千菩萨，弥勒为首。
　　尔时，长老优波离，即从座起，整衣服，为佛作礼，白佛言：“世尊，先于功德经中，说虚空藏菩萨摩诃萨名，能除一切恶不善业，治王旃陀罗乃至沙门旃陀罗诸恶律仪。如此恶事若欲治，当云何观虚空藏菩萨？设得见者，云何共住布萨僧事？若优婆塞破五戒、犯八戒斋，出家比丘、比丘尼、沙弥、沙弥尼、式叉摩尼犯四重禁，在家菩萨毁六重法，出家菩萨犯八重禁。如是过人，世尊先于毗尼中说，决定驱傧如大石破。今于此经说，大悲虚空藏能救诸苦，及说咒以除罪咎。设有此人，云何知之？以何为证？惟愿天尊，分别解说。”
　　佛告优波离：“汝及未来世一切善持毗尼者，应当教此犯罪众生安慰其意：世尊大慈，弘誓无量，不舍一切；于深功德经说治罪法，名决定毗尼，有三十五佛救世大悲，汝当敬礼。汝敬礼时，当著惭愧衣；如眼生疮深生愧耻，如癞病人随良医教，汝亦如是应生惭愧；既惭愧已，一日乃至七日礼十方佛，称三十五佛名，别称大悲虚空藏菩萨名。澡浴身体，烧众名香坚黑沉水；明星出时，长跪合掌，悲泣雨泪称虚空藏，白言：‘大德大悲菩萨，愍念我故为我现身。’尔时当起是想，是虚空藏菩萨顶上有如意珠，其如意珠作紫金色。若见如意珠即见天冠，此天冠中有三十五佛像现，如意珠中十方佛像现。虚空藏菩萨身长二十由旬，若现大身与观世音等。此菩萨结跏趺坐，手捉如意珠王，其如意珠演众法音与毗尼合。若此菩萨怜愍众生故，作比丘像及一切色像，若于梦中，若坐禅时，以摩尼珠印印彼人臂；印文有除罪字，得此字已，还入僧中如本说戒。若优婆塞得此字者，不障出家；设不得此字，便使空中有声唱言：‘罪灭！罪灭！’若无空声使知毗尼者，梦见虚空藏菩萨，告言毗尼菩萨：‘某甲比丘，某甲优婆塞，更令忏悔，一日乃至七七日。’‘礼三十五佛虚空藏菩萨力故，汝罪轻微。’知法者，复教令涂治圊厕，经八百日，日日告言：‘汝作不净事，汝今一心涂一切厕，莫令人知；涂已，澡浴礼三十五佛，称虚空藏，向十二部经，五体投地说汝过恶。’如是忏悔复经三七日，尔时智者应集亲厚，于佛像前，称三十五佛名，称文殊师利，称贤劫菩萨，为其作证，更白羯磨如前受戒法。此人因苦行力故，罪业永除，不障三种菩提业。”
　　佛告优波离：“汝持是观虚空藏法，为未来世无惭愧众生多犯恶者，广分别说。”
　　说是语时，时虚空藏菩萨，结跏趺坐，放金色光，如意珠中见三十五佛已，白佛言：“世尊，我此如意珠宝从首楞严出，是故众生见珠者，得如意自在。”
　　尔时，世尊敕优波离：“汝持此经，不得为多众广说，但为一人——持毗尼者。为未来世无眼目众生作眼目故，慎莫忘失。”
　　时，优波离闻佛所说，欢喜奉行。
　　观虚空藏菩萨经
　　右观虚空藏菩萨经，按开元录，系是单译，止有二纸。经后旧尚有八纸经文，准校勘大藏竹堂讲师批，该是后人采集虚空藏经咒，并诸经中佛名及咒，以为劝世修行法，不可连在观虚空藏经后，下竺本及福本皆无。又按此经，世尊先于深功德经，说治罪法，名决定毗尼；有三十五佛者，即出宝积经第九十卷优波离会，与决定毗尼经同本，余文皆例此。然详观所批理，亦可以意会。徒存似是，姑为删之。
 
