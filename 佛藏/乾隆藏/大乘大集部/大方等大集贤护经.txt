大方等大集贤护经五卷


大乘大集部
大方等大集贤护经五卷
隋天竺三藏阇那崛多及笈多等译


大方等大集贤护经卷第一
思惟品第一之一
　　如是我闻。一时佛在王舍城迦兰陀竹园精舍。与大比丘众五百人俱。皆是阿罗汉。诸漏已尽无复烦恼。咸得自在。心善解脱慧善解脱。调伏一切犹如大龙。所作已办众行具备。弃舍重担不受后生。行于平等获真己利。安住正教得到彼岸。唯除长老阿难一人。尔时复有五百诸比丘。于晨朝时。各从住处诣世尊所。恭敬合掌顶礼佛足退坐一面。
　　尔时尊者舍利弗。尊者大目连。在舍卫城夏安居已。亦与五百诸比丘俱。次第游行城邑聚落至王舍城。入迦兰陀竹园精舍诣世尊所。到已恭敬顶礼佛足退坐一面。
　　尔时世尊。以神通力放大威光。令彼诸国城邑聚落。一切诸有诸比丘众。咸各来诣王舍大城。入迦兰陀竹园精舍至世尊所。恭敬合掌顶礼佛足退坐一面。
　　尔时迦兰陀竹园精舍。有百千数诸比丘等。承佛威光皆已云集至世尊所。恭敬合掌顶礼佛足退坐一面。
　　尔时复有彼摩诃波阇波提比丘尼。亦承世尊威神力故。亦与二万比丘尼俱悉皆大集。入迦兰陀竹园精舍诣世尊所。恭敬合掌顶礼佛足退坐一面。
　　尔时王舍大城有优婆塞。名曰贤护。为众上首。亦与五百优婆塞俱。受持五戒具足威仪。是大菩萨。久已住于阿耨多罗三藐三菩提行。本愿力故。常随世尊乐闻正法。恒勤精进。为满一切助道法故。于朝旦时。承佛威神从本住处。入迦兰陀竹园精舍至世尊所。恭敬合掌顶礼佛足退坐一面。
　　尔时毗耶离大城有一离车子。名曰宝生。为众上首。亦与二万八千诸离车俱。于晨朝时。承佛神力。皆自彼城发来入此迦兰陀园至如来所。恭敬合掌顶礼佛足退坐一面。
　　尔时瞻婆城有一长者子。名曰星藏。为众上首。亦与二万八千长者子俱。于晨朝时。承佛神力。自瞻婆城发来入此迦兰陀园。至世尊所。恭敬合掌顶礼佛足退坐一面。
　　尔时复有一摩那婆(隋言净持亦云少年亦云仁童子等)。名那罗达多。为众上首。亦与二万八千人俱。于晨朝时。自本住处发来入此迦兰陀园诣世尊所。恭敬合掌顶礼佛足退坐一面。
　　尔时舍卫国复有长者。名大善商主。并彼给孤独长者。为众上首。亦与二万八千人俱。自彼舍卫国诣王舍城入迦兰陀园至世尊所。恭敬合掌顶礼佛足退坐一面。
　　尔时王舍大城复有长者。名曰水天。为最上首。亦与二万八千人俱。从本住处发来入此迦兰陀园诣世尊所。恭敬合掌顶礼佛足退坐一面。
　　尔时摩伽陀国主韦提希子阿阇世王。亦与百千诸眷属俱。于晨朝时。亦来入此迦兰陀园。诣世尊所。顶礼佛足退坐一面。
　　尔时复有四大天王。及天帝释乃至欲界一切天众。各与无量百千亿那由他眷属天众俱。亦于晨朝。悉来入迦兰陀园至如来所。顶礼佛足退坐一面。
　　尔时复有娑婆世界主大梵天王。亦与无量百千亿那由他眷属天众俱。于晨朝时。悉入迦兰陀园至如来所。顶礼佛足退坐一面。
　　尔时复有大自在天王。亦与无量百千净居诸天众俱。于晨朝时。悉入迦兰陀园。顶礼佛足退坐一面。
　　尔时复有四阿修罗王。各与无量百千眷属阿修罗众俱。亦于晨朝。入迦兰陀园诣如来所。顶礼佛足退坐一面。
　　尔时复有难陀龙王及跋难陀龙王。各与无量百千眷属诸龙众俱。亦于晨朝。入迦兰陀园诣如来所。顶礼佛足退坐一面。
　　尔时复有裟伽罗龙王阿那婆达多龙王。及摩那斯龙王伊跋罗龙王等。各与无量百千眷属诸龙众俱。亦于晨朝。入迦兰陀园诣如来所。顶礼佛足退坐一面。
　　尔时此三千大千世界。一切诸比丘比丘尼优婆塞优婆夷。及以一切天龙夜叉乾闼婆阿修罗迦楼罗紧那罗摩睺罗伽。乃至人非人。及诸王等信如来者。为听法故。一切皆集迦兰陀园诣如来所。顶礼佛足各坐一面。
　　尔时迦兰陀园。其地弘广如此。三千大千世界所有地方大众充满无空缺处。若杖头许而不遍者。如是上至有顶下逮梵宫。所有一切大威德神通诸天大众。乃至一切诸龙夜叉乾闼婆阿修罗迦楼罗紧那罗摩睺罗伽人非人等皆来集会。
　　尔时贤护菩萨摩诃萨即从座起偏袒右肩右膝着地。合掌向佛白佛言。世尊。我于今者欲得咨问如来应供等正觉。心中所疑。不审世尊。见垂听不。尔时世尊复告贤护菩萨言。贤护。如来世尊随汝所疑。恣汝所问。为汝宣释令汝欢喜。时彼贤护菩萨。既蒙听许复白佛言。世尊。菩萨摩诃萨。具足成就何等三昧。而能得彼大功德聚。云何得入多闻大海获智慧藏。问无疑惑故。云何复得无意戒聚不失成就于阿耨多罗三藐三菩提。无退减故。复云何得不生愚痴。邪见空处故。云何当得宿命智。遍知去来故。云何当得不离奉见诸佛世尊。听闻正法乃至梦中故。云何当得殊特端正上妙色身。具足威仪众生乐见故。云何当得常生大姓之家尊贵之位。见者恭敬故。云何复得父母兄弟宗亲眷属及以知识左右围绕。恒无别离故。云何当得广达博通所为殊异。亦终无缺减于阿耨多罗三藐三菩提心故。云何当得正念正行。节度不移心知足故。云何当得常生惭愧。远离耻辱故。云何当得正智谦恭。降伏我慢故。云何当得策勤精进远离懈怠故。云何当得大慈大悲大喜大舍。平等与乐故。云何当得闻说甚深真空无相无愿法时。一切无有惊怖退没故。云何当得不乐懒惰。摄受正法故。云何当得智慧通达。明了一切无与等者故。云何当得于一切佛刹。随意得生故。云何当得不为一切外道所摧坏故。云何当得如海。能受纳众问疑释难无减无尽故。云何当得如月满。白净法具足故。云何当得如日初出。破诸闇冥故。云何当得如灯炬。光明照了故。云何当得如虚空性。无有挂碍故。云何当得无所住着。心如虚空故。云何当得如金刚。穿彻通达一切法故。云何当得如须弥山。不可动摇故。云何当得如门阃。一切正住故。云何当得如猫狗兽等。心业成就故。云何当得无为。一切诸法中故。云何当得如飞鸟。随意而去故。云何当得摧折憍慢。如旃陀罗子故。云何当得住阿兰若。如诸兽猕猴等不乐城邑聚落。一切出家在家不相参乱故。云何当得统领大众。教诏导示故。云何当得不乐生一切众生中。不动于一切众生故。云何当得不为一切外道。降伏天魔惑乱故。云何当得大辩才。于一切法决了知故。云何当得于一切佛法。不随他行故。云何当得大坚固信。无可毁坏故。云何当得大慈力信。不可动故。云何当得深入信。无所行故。云何当得润泽信。于一切法中多欢喜故。云何当得最胜信。供养承事一切诸佛无厌足故。云何当得种种入信。种诸善根故。云何当得真妙信。增长无虚伪行故。云何当得净喜信。除灭一切嫉妒故。云何当得清净信。得一切种智光明故。云何当得喜乐行信。除灭诸盖障恶故。云何当得智喜信。摄受诸佛境界故。云何当得庄严行信胜一切世间璎珞庄严。佛国清净成就故。云何当得清净戒行。永灭一切声闻辟支佛心故。云何当得庄严大誓。一切所作皆究竟故。云何当得为一切众生中上首。欲行诸善法故。云何当得无有疲倦。为欲教授一切菩萨所学诸波罗蜜故。云何当得不退转。多求一切佛法故。云何当得不可坏。不为一切外道邪师所破故。云何当得深信一切诸佛。不舍此念常见诸佛故。云何当得如父想。绍隆一切佛法故。云何当得佛力加持于一切佛法光明中生故。云何当得无障碍。一切佛法悉现在前故。云何当得如幻人。于一切法无思念故。云何当得如化者。观一切法无生灭故。云何当得如梦。观察三世无来去故。云何当得如镜像。一切世界斯现身中故。云何当得如响声。一切法无作无为因缘生故。云何当得如形影。于一切生法自无心取舍故。云何当得空无所有。远离一切诸佛想故。云何当得无相。观一切法无有二故。云何当得法界边际。菩提心无限量故。云何当得不起着。一切世界性无分别故。云何当得无碍行。遍游一切诸佛刹中故。云何当得诸陀罗尼。闻一知万善达一切文字分别说故。云何当得如诸法师。善知一切佛法故。云何当得一切诸佛所护念。一切佛威力加持故。云何当得雄猛不怯弱出声。如大牛王及大师子王步故。云何当得无畏。令一切世间欢喜故。云何当得无疑惑。于一切佛平等无二故。云何当得通达如如。灭除疑惑不着诸法故。云何当得证深法界。善能解释所问义故。云何当得师利益他。具足大慈故。云何当得灭除懒惰。恒乐说法故。云何当得如法住。不舍一切众生故。云何当得不谄曲。性淳直故。云何当得如眼目。为一切世间灯明故。云何当得不可轻蔑。胜出一切三界故。云何当得无诤论。如教说行故。云何当得无艰难。行无住着故。云何当得知于实际。不分别诸法故。云何当得说一切语言智。令诸众生住于大乘故。云何当得至无畏处。远离恐怖永无一切毛竖等事故。云何当得知佛方便说。善达一切修多罗等故。云何当得不空生世间。恒入一切众中获利故。云何当得为一切智首。于一切世间应受供养大名闻故。云何当得无边赞叹功德。为一切众生福田故。云何当得大欢喜踊跃无量。常在诸如来师子座下故。云何当得胜上辩才。能问一切佛法故。云何当得意不怯弱辩才。于一切大众中无怖畏故。云何当得一切论议辩如师子王。降伏一切外道摄受诸异论师故。云何当得不坏本誓庄严。欲摧一切邪异朋党故。云何当得善巧说法常处师子座。一切诸佛印可故。云何当得远离一切世间无义语言。以通达一切正教故。云何当得深爱一切诸佛法。于诸如来生处行故。云何当得乐欲真法。知诸如来不生故。云何当得不懈慢。善承事知识故。云何当得不染着。游行一切世界故。云何当得愿行具足。为教化一切众生故。云何当得如珊瑚。得诸相故。云何当得如虚空。一切法无得相故。云何当得如菩萨。不断佛种故。云何当得不休息行。诸菩萨道未曾远离大乘故。云何当得着大铠甲。诸佛广大戒中决定住故。云何当得一切诸佛所赞灌顶。住于诸如来十力地中故。云何当得一切所想。通达一切诸法行故。云何当得一切算数。巧方便知故。云何当得善知一切成坏。远离一切障碍行故。云何当得一切不住行。不取不舍故。云何当得一切大施主。能施无悔故。云何当得入诸法海。能施胜上法宝藏故。云何当得一切世间行。能舍世间诸相故。云何当得广大神通。随顺诸佛神通满足欢喜故。云何当得一刹那时间行。即能遍至一切诸佛前故。复云何当得住此佛刹遍见一切十方诸佛听闻正法供养众僧。非但未得出世六通。而实未得世间五通。而亦未舍此世界身。亦无生彼诸佛国土。唯住此土见余世界诸佛世尊。悉闻诸佛所宣正法。一切听受如说修行。世尊。譬如今时圣者阿难。于世尊前亲闻法已。皆悉受持如说奉行。彼诸菩萨身居此土不至彼界。而能遍睹诸佛世尊。听闻法已悉能受持。如说修行亦复如是。从是已后一切生处。常不远离诸佛世尊听闻正法。乃至梦中咸若斯也。
　　尔时世尊告贤护菩萨摩诃萨言。善哉善哉。贤护。汝今乃能请问如来如是妙义。汝为利益一切世间诸众生故。亦为安乐诸众生故。复为怜愍诸天人故。复为摄受未来世中诸菩萨故。贤护。而汝往昔已曾供养无量诸佛种诸善根。听闻正法。受持正法。爱乐正法。敬重正法。汝今但以摩诃迦叶教化行故。少欲知足。恒乐闲静阿兰若处。或居冢间。或在树下。亦露地坐。常坐不卧一敷不移。受乞食法一食不再。或一坐食。或唯一抟。唯畜三衣及粪扫衣。赞叹头陀。劝请诸菩萨。教菩萨行法。令诸菩萨喜。诃责诸菩萨。教示诸菩萨。成就诸菩萨。能为利益行大慈悲。于诸众生生平等心。咸得自在到于彼岸。随意得见一切诸佛。发广大愿行深妙行。乐一切智菩提梁柱。善能随顺如来种性。发菩提心犹如金刚。通达世间众生所念。广大妙行不可校算。不可称量。常在一切诸佛目前。贤护。于汝功德中未说少分也。
　　贤护。今有菩萨三昧名曰思惟诸佛现前三昧。若有菩萨。具足修习如是三昧。当得成就如上所问诸功德等。贤护当知。更有无量无边胜上功德说不可尽。
　　尔时贤护菩萨复白佛言。善哉世尊。唯愿说此菩萨念一切佛现前三昧。令此世间天人梵魔沙门婆罗门。诸龙夜叉乾闼婆阿修罗迦楼罗紧那罗摩睺罗伽人非人等。多获利益多受安乐故。亦令当来无量众生多得利益受安乐故。又为未来诸菩萨辈作大光明承受威力故。又愿现在未来诸菩萨等。普得闻此念一切佛现前三昧。彼既闻已皆悉受持。既受持已一切皆当如实修学如教奉行。既学行已当令得不退转于阿耨多罗三藐三菩提。现前即能具足成就如是功德及余胜上功德等。
　　尔时世尊复告贤护菩萨言。贤护。如汝言者。汝当谛听善思念之。吾今为汝分别解脱。贤护复言。善哉世尊。我深乐闻如来所说。佛复告言。贤护。云何名为菩萨思惟一切诸佛现前三昧。若有菩萨具足成就此三昧者。即获如前诸功德事。亦得其余殊异功德。所谓心念诸佛皆现在前。其心不乱。不舍作业。求胜上智。勇猛精勤。荷负重担度脱众生。承事供给诸善知识。常修空寂广大思惟。亲善知识灭除诸盖。远离恶友息世语言。塞诸根门。初中后夜减损睡眠。不贪衣服食饮汤药堂房屋宇床座众具。恒乐空闲住阿兰若。不爱己身不重我命。不着形色不纵其心。修以慈心薰以悲行。一切时喜常行舍心。破坏烦恼成就诸禅。于中思惟不着滋味。观察色想。唯得空心不乱正念。不取诸阴不着诸入。不思诸界不贪生处。调伏慢高不妒他财。为诸世间多作饶益。于诸众生起平等心。又于众生生父母想。亦于众生所作一子心。一切法中无有诤想。虽念持戒而不执着。常在禅定亦无耽染。好乐多闻不起分别。戒聚不缺定聚不动。智聚不妄诸法无疑。不背诸佛不谤正法。不坏众僧不好乖离。亲近众圣远离愚痴。不志求出世。虽闻语言意不乐听。亦不耽着世间六味。习近熏修五解脱法。除灭十恶念修十善。断灭众生九种恼处。心常不离九想观门。常思弃捐八种懈怠。一心修习八大人觉。不着禅味不恃多闻。摧伏我慢一心听受。求法殷重修道证知。怜愍众生离我分别。求寿命想毕竟难得。观察诸阴无有物想。不住涅槃不着生死。诸行烦恼轮发大恐怖想。诸阴怨家想。诸入空宅想。诸界毒蛇想。三界衰恼想。涅槃利安想。观诸欲恶犹如唾涕。深乐出家不违佛教。于众生所劝行功德。于诸世界无复染心。见一切佛皆悉现前。受一切身皆若幻梦。一切诸相观察灭除。思惟往来不见三世。于信清净深信真妙。念一切佛三世平等无有动转。而能持诸善根。一切诸佛三昧自在。终不染着诸佛相身。于一切法皆悉平等不与一切世间共诤。所可应作不相违背。通达甚深十二因缘。穷尽一切如来道地。得胜上忍入真法界。见众生界性无生灭。见涅槃界本来现前。慧眼清净观法无二。彼菩提心无中无边。一切诸佛体无差异。入于无碍清净智门。明见菩提自然觉知。于善知识起诸佛想。于菩萨所不念乖离。已于生死破坏魔军。一切众事皆悉如化。见诸如来如镜中像。应当求彼菩提之心。诸波罗蜜莫不平等。实际无尽集佛功德。贤护。是为菩萨思惟诸佛现前三昧。若有菩萨摩诃萨欲具成就如是三昧。当先成就如是功德。贤护。当知更有无量功德。然亦缘此三昧而生。
　　佛复告贤护言。是中何等三昧能生如是诸功德行。所谓菩萨思惟诸佛现前三昧。能生如是诸功德法。复次贤护。云何名为菩萨思惟诸佛现前三昧也。贤护。若有比丘比丘尼优婆塞优婆夷。清净持戒具足诸行。独处空闲如是思惟。于一切处随何方所。即若西方阿弥陀如来应供等正觉。是人尔时如所闻已。即应自作如是想念。如我所闻。彼阿弥陀如来应供等正觉今在西方。经途去此过百千亿诸佛国土彼有世界名曰安乐。如是如来今现在彼。为诸菩萨周匝围绕。处大众中说法教化。然而是人依所闻故。系念思惟观察不已。了了分明。终获见彼阿弥陀如来应供等正觉也。复次贤护譬如世间若男若女。于睡梦中见种种事。所谓金银众宝珍财仓库。或见朋友诸知识辈或见觉时心不乐者。是人梦中所对境界。或违或顺或忧或喜。有时语言欢欣极乐。有时躁戚尽意悲哀。是人寤已思惟忆念。如梦所见为他广宣。追念梦中便生忧喜。如是贤护。彼善男子善女人。端坐系念专心想彼阿弥陀如来应供等正觉。如是相好如是威仪。如是大众如是说法。如闻系念一心相续次第不乱。或经一日或复一夜。如是或至七日七夜。如先所闻具足念故。是人必睹阿弥陀如来应供等正觉也。若于昼时不能见者。若于夜分或睡梦中。阿弥陀佛必当现也。复次贤护。譬如世间若男若女远行他国。于睡梦中见本居家。时实不知为昼为夜。而亦不知为内为外。是人尔时。所有眼根墙壁石山终不能障。乃至幽冥黑闇亦不为碍也。贤护。菩萨摩诃萨心无障碍亦复如是。当正念时于彼所有佛刹中间。凡是一切须弥山王及铁围山大铁围山。乃至自余诸黑山等。不能与此眼根为障。而亦不能覆蔽此心。然是人者其实未得天眼能见彼佛。亦无天耳闻彼法音。复非神通往彼世界。又亦不于此世界没生彼佛前。而实但在此世界中。积念熏修久观明利故。终得睹彼阿弥陀如来应等正觉。僧众围绕菩萨会中。或见自身在彼听法。闻已忆念受持修行。或时复得恭敬礼拜尊承供养彼阿弥陀如来应等正觉已。是人然后起此三昧。其出观已次第思惟。如所见闻为他广说。复次贤护。如此摩伽陀国有三丈夫。其第一者。闻毗耶离城有一淫女名须摩那。彼第二人闻有淫女名庵罗波离。彼第三人闻有淫女名莲华色。彼既闻已各设方便。系意勤求无时暂废。然彼三人实未曾睹如是诸女。直以遥闻即兴欲心专念不息。后因梦已在王舍城。与彼女人共行欲事。欲事既成求心亦息。希望既满遂便觉寤。寤已追念梦中所行。如所闻见如所证知。如是忆念来诣汝所。具为汝说者。汝应为彼方便说法随顺教化。令其得住不退转地。究竟成就阿耨多罗三藐三菩提。彼于当来必得成佛。号曰善觉如来应供等正觉明行足善逝世间解无上士调御丈夫天人师佛世尊。如是三人既得忍已。还复忆念往昔诸事了了分明也。贤护。彼善男子善女人等。若欲成就菩萨摩诃萨思惟一切诸佛现前三昧。亦复如是。其身常住此世界中。暂得闻彼阿弥陀如来应供等正觉名号。而能系心相续思惟次第不乱。分明睹彼阿弥陀佛。是为菩萨思惟具足成就诸佛现前三昧。因此三昧得见佛故。遂请问彼阿弥陀佛言。世尊。诸菩萨等成就何法。而得生此佛刹中耶。尔时阿弥陀佛语是菩萨言。若人发心求生此者。常当系心正念相续阿弥陀佛便得生也。既得生已世尊于是知彼心故亦即念彼。彼方得见佛世尊耳。贤护。时彼阿弥陀如来应等正觉。告彼人言诸善男子。汝当正念精勤修习发广大心必生此也。贤护。时彼菩萨复白阿弥陀佛言。世尊。是中云何念佛世尊。精勤修习发广大心得生此刹耶。贤护。时彼阿弥陀佛复告彼言。诸善男子。若汝今欲正念佛者。当如是念。今者阿弥陀如来应等正觉明行足善逝世间解无上士调御丈夫天人师佛世尊。具有如是三十二相八十随形好。身色光明如融金聚。具足成就众宝辇轝。放大光明坐师子座。沙门众中说如斯法。其所说者。谓一切法本来不坏亦无坏者。如不坏色乃至不坏识等诸阴故。又如不坏地乃至不坏风等诸大故。又不坏色乃至不坏触等诸入故。又不坏梵乃至不坏一切世主等。如是乃至不念彼如来。亦不得彼如来。彼作如是念如来已。如是次第得空三昧。善男子。是名正念诸佛现前三昧也。贤护。尔时彼菩萨从三昧起已来诣汝所说此三昧相者。汝时即应为彼说法随顺教化。令于阿耨多罗三藐三菩提得不退转。
大方等大集贤护经卷第二
思惟品第一之二
　　贤护。我时则亦授彼佛记。是人当来必得成佛。号曰德光明如来应供等正觉乃至佛世尊。贤护。是中三昧谁当证知。今我弟子摩诃迦叶。帝释德菩萨。善德天子。及余无量诸菩萨辈。咸已修得此三昧者。是为证。云何证。所谓空三昧也。贤护。我念往昔有佛世尊。号须波日。时有一人行值旷野。饥渴因苦遂即睡眠。梦中具得诸种上妙美食。食之既饱无复饥虚。从是寤已还复饥渴。是人因此即自思惟。如是诸法皆空无实。犹梦所见本自非真。如是观时悟无生忍。得不退转于阿耨多罗三藐三菩提。如是贤护。有诸菩萨若在家若出家。闻有诸佛随何方所。即向彼方至心顶礼。心中渴仰欲见彼佛。故作如是专精思惟。复应当观如是色相。亦即作彼虚空之想。而彼成就虚空想已。得住如是正思惟中。住思惟已。得见彼佛光明清彻如净琉璃。其形端正如真金柱。如是念者彼见如来亦复如是。复次贤护。譬如有人忽从本国至于他方虽在他方而常追忆本所生处。曾如是见。亦如是闻。如是忆念。如是了知。久追忆故于睡梦中明见自身在本生处。游从见闻如前所更。是人后时向诸眷属。具论梦中所见之事。我如是见。我如是闻。我如是营。为如是获得。如是贤护。有诸菩萨若在家若出家。若从他闻有佛世尊。随何方所即向彼方。至心顶礼欲见彼佛正念不乱。应念即见彼佛形像。或如琉璃或纯金色亦复如是。复次贤护。譬如比丘修不净观。见新死尸形色始变或青或黄或黑或赤。或时膖胀或已烂坏脓血俱流。虫兽食啖肉尽骨白其色如珂。如是乃至观骨离散。而彼骨散无所从来亦无所去。唯心所作还见自心。如是贤护。若诸菩萨欲得成就彼念诸佛现前三昧。随何方所。先念欲见彼佛世尊。随所念处即见如来。何以故。因缘三昧得见如来。得见彼佛有三因缘。何者为三。一者缘此三昧。二者彼佛加持。三者自善根熟。具足如是三因缘故。即得明见彼诸如来应供等正觉亦复如是。复次贤护。如人盛壮容貌端严。欲观己形美恶好丑。即便取器。盛彼清油。或持净水。或取水精。或执明镜。用是四物观己面像。善恶好丑显现分明。贤护。于意云何。彼所见像。于此油水水精明镜四处现时。是为先有耶。贤护答言不也。曰是岂本无耶。答言不也。曰是为在内耶。答言不也。曰是岂在外耶。答言不也。世尊。唯彼油水精镜诸物。清明无浊无滓。其形在前彼像随现。而彼现像不从四物出。亦非余处来。非自然有。非人造作。当知彼像无所从来。亦无所去。无生无灭无有住所。时彼贤护如是答已。佛言贤护。如是如是。如汝所说。诸物清净彼色明朗。影像自现不用多功。菩萨亦尔。一心善思见诸如来。见已即住。住已问义解释欢喜。即复思惟。今此佛者从何所来。而我是身复从何出。观彼如来竟无来处及以去处。我身亦尔。本无出趣岂有转还。彼复应作如是思惟。今此三界唯是心有。何以故。随彼心念还自见心。今我从心见佛。我心作佛。我心是佛。我心是如来。我心是我身。我心见佛。心不知心。心不见心。心有想念则成生死。心无想念即是涅槃。诸法不真思想缘起。所思既灭能想亦空。贤护当知。诸菩萨等因此三昧证大菩提。
三昧行品第二
　　尔时世尊复告贤护菩萨摩诃萨言。贤护。若诸菩萨摩诃萨具行四法。则能得是现前三昧。何等为四。一者不坏信心。二者不破精进。三者智慧殊胜。四者近善知识。贤护。是为菩萨具足四法则得成就现前三昧也。贤护菩萨摩诃萨复有四法。能具足行则能成就现前三昧。何等为四。一者乃至于刹那时无众生想。二者于三月内不暂睡眠。三者三月经行唯除便利。四者若于食时布施以法。不求名利无望报心。贤护。是为菩萨具足四法则得成就现前三昧也。贤护。菩萨摩诃萨复有四法。能具足行则得成就现前三昧。何等为四。一者劝他见佛。二者教人听法。三者心无嫉妒。四者劝他发菩提心。贤护。是为菩萨具足四法则得成就现前三昧也。贤护。菩萨摩诃萨复有四法成就三昧。何等为四。一者造佛形像劝行供养。二者书写是经令他读诵。三者慢法众生教令发心。四者护持正法令得久住。贤护。是为菩萨具足四法则得成就现前三昧也。尔时世尊。为重明此义。而说偈言。
　　汝等当住佛法中　　勿藏正言及我法
　　念勤精进除睡盖　　三月不坐唯经行
　　食时广说而施他　　宣扬诸佛无比法
　　不求名闻及利养　　无所著故得此禅
　　莫生嫉妒及嗔恚　　当思解脱诸欲心
　　乐此三昧求住者　　勤念无懈尔乃得
　　金色百福庄严相　　端正圆满若花荣
　　世间乐见光明体　　常睹诸佛在现前
　　往古诸佛及将来　　现在一切人中胜
　　汝等一心恭敬礼　　亦常专念修供养
　　汝若供养彼诸佛　　应以华香及涂香
　　慧施美食起净心　　证此三昧殊非难
　　诸佛塔前作众乐　　蠃鼓钲铎诸妙音
　　欢喜踊跃难称量　　必当成就此三昧
　　劝造尊像无比身　　彩画庄严具足相
　　金色光大无瑕垢　　证此三昧良非难
　　各各常念修法施　　清持禁戒及多闻
　　精勤勇猛除懈怠　　得此三昧终不久
　　不应他所怀毒心　　亦舍世间诸欲事
　　常以慈悲念一切　　三昧岂远在现前
　　于法师所常随喜　　尊重恭敬等如来
　　莫生轻慢与悭贪　　喜心供养除嫉妒
　　无量诸佛共称扬　　汝但勤求自当得
　　世尊郑重演说斯　　为修如是妙法故
见佛品第三
　　尔时世尊复告贤护菩萨言。贤护。若诸菩萨摩诃萨欲得成就此三昧者。当应于彼说法师所生诸佛想。起尊重心勿生憍慢。乃至无有诤竞违逆。不顺心故。然后于此胜三昧中。精勤修学方能克证。贤护。若人于彼说法法师或比丘所。起不善心苟违异心。诤竞之心故陵辱心诸不净心。乃至不生如诸佛想。如是菩萨假令修行。终不能证如是妙定。若得证者无有是处。贤护。譬如清净虚空无诸云翳。有明目人。于静夜时仰观空中。无量星宿区别方所。形色各异了了分明。如是贤护。菩萨摩诃萨思惟观彼法性虚空。以想成故见诸如来。其事若此。然彼菩萨观东方时。多见诸佛。多见百佛。多见千佛。多见百千佛。多见亿佛。多见亿百千佛。多见亿百千那由他佛。不假作意自然现前。而彼菩萨既作如是观东方已。欣观南方及西北方四维上下。十方世界各多见佛。所谓多见百佛。多见千佛。多见百千佛。多见亿佛。多见亿百千佛。多见亿百千那由他佛。不假功用皆现在前。复次贤护。如彼阿弥陀如来应供等正觉。其世界中诸菩萨等生彼国者。于初一日观察东方多见诸佛。多见百佛。乃至多见百千亿那由他佛已。然后于第二日观察南方如是。乃至十方事皆若此。如是贤护。若菩萨摩诃萨成就菩萨思惟诸佛现前三昧。如是菩萨。于自土中观察十方多见诸佛。多见百佛。乃至多见百千亿那由他诸佛也。复次贤护。如诸如来成就佛眼。如是具已于一切处悉如是知悉如是见。如是贤护。若菩萨摩诃萨。亦既成就菩萨思惟一切诸佛现前三昧已。自然满彼檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜。乃至满彼一切菩萨诸功德等。尔时世尊。为重明此义。以偈颂曰。
　　犹如静夜除云雾　　有明眼者仰观空
　　见彼众星过百千　　昼念明了亦无失
　　菩萨如是得定已　　多见无量亿千佛
　　复于起斯三昧后　　还为大众演最尊
　　如我佛眼清净故　　无有障阂见世间
　　是诸佛子菩萨眼　　出此三昧最胜观
　　以无相想思如来　　而见十方诸等觉
　　破除恼毒及诸想　　汝听菩萨妙功德
　　若听彼法清凉心　　能入空寂无畏处
　　如我当今说斯法　　为令众生证菩提
　　如彼安乐诸菩萨　　多见无量佛世尊
　　菩萨如是入思惟　　亦见百千多调御
　　如此比丘唯阿难　　一闻我说悉能受
　　菩萨如是得三昧　　听一切法能总持
　　成就信惭具三昧　　悉舍一切世语言
　　常以慈心慧他说　　要当到斯寂静地
正信品第四
　　尔时世尊复告贤护菩萨言。贤护。若诸菩萨摩诃萨为求如是三昧宝故。当应勇猛发勤精进。自然速能入此三昧也。贤护。譬如有人乘御大船入于大海。恣意载满众妙珍宝。已过一切诸大难处。垂至此岸未几之间。船忽破坏众宝沉没。当尔之时阎浮提人。发大叫声生大悲苦。以失如是无价宝故。贤护。有善男子善女人。亦复如是。耳闻如斯胜三昧宝。不能书写读诵受持。复不能思惟如法而住。贤护。当知尔时一切世间诸天神等。亦应如是发大叫呼生大悲恼作如是言。是诸众生深可怜愍。云何于此诸佛世尊胜三昧宝。一切诸佛之所称扬。一切诸佛之所印可。一切诸佛之所教诫。一切诸佛最上功德。具足成就圆满无缺。菩萨闻已当应勤求。反更远离不肯书写。不乐读诵。不能受持解释义理。不能思惟如法而住。如是放逸懈怠众生。未来必当受大损减。贤护。何等名为众生损减。所谓于如是三昧宝中。闻已远离不能书写读诵受持。不能解说思惟义理。不如法住专念修行。丧灭功德是为减损。贤护。是懈怠人恶众生辈。于斯法中得利益者无有是处。复次贤护。譬如有人持赤栴檀示愚痴人。而彼痴人以愚痴故。于赤檀香起臭秽想。时主智人卖檀香者。告愚人曰。汝今不应于妙栴檀生臭恶想。何以故。是檀最精香气第一。汝今何故反为臭恶。若不信者。应先臭尝为臭为香。又汝眼明亦应以目观察是檀。光色文彩为瘦为肥为善为恶。然彼愚者。虽闻智人如是语言种种称赞。以愚痴故转生憎恶。以手捻鼻不用嗅闻。掩闭其目不肯观视。如是贤护。当来之世有恶比丘。憎恶是经其事亦尔。彼恶人辈不知修习身戒心慧。愚痴无智犹如白羊顽騃佷弊。彼诸恶人又薄福故。虽复得闻如是妙典正念诸佛现前三昧。不用书写不能读诵。不能受持不能思惟。不能为人宣扬广说。又亦不能广生随喜。云何能得如说修行。若彼恶人能说行者。无有是处。又复闻已更兴诽谤。都无信心谓为真实。虽闻多说终无开解。复作是言。若斯法者但为戏论故神异其事。又为炽盛言教故过饰其词。诱诳世间造斯经典。岂得方比圣者阿难诸比丘辈现在世时宣说如是诸修多罗也。又于异时发如是言。此修多罗非佛所说。乃是恶人自造文章妄言经耳。贤护当知。如斯恶人。长夜远离如是微妙无上大宝。如彼痴人见妙香已。掩眼塞鼻不用见闻。如是贤护。彼愚恶辈。闻此妙经三昧宝已。不欲书写不乐读诵。不念受持不能宣说。所谓无心亲近不愿闻故。复次贤护。譬如有人卖摩尼宝。有愚痴人见彼宝已。即便问言。仁者斯宝其价云何。宝主答言。汝今当知是宝精胜世间所无。非可造次以世价论也。吾今且说此宝功能威德力用。粗为约耳。卿若欲知此摩尼宝光明所照近远若干。卿今若须当以真金布满斯地。尔乃相与。彼愚痴人闻是语已。便大嗤笑种种呰毁。是摩尼宝竟不酬价。如是贤护。彼未来世诸恶比丘。闻此经中胜三昧宝。无有信心多生嗤笑。更兴诽谤其事亦尔。或有比丘信根深厚慧根明利。已于过去诸如来所。亲近承事听闻正法。如教修行种诸善根。彼等闻此菩萨念佛现前三昧。即能读诵思惟义理。为人广说能多利益一切世间。所谓广宣流布。生大信心。发大智慧。成就纯直。具足威仪。常行惭愧。怖畏众罪。修持禁戒。不受诸欲。信甚深法。能多受闻。得深智忍。常行慈悲。然而斯等信根深固得是三昧。得三昧已游诸方国。为他广说解释义理。常作是愿。令此菩萨念佛三昧甚深经典。广行流布常住于世。或有众生。善根微薄福德鲜少。过去未曾亲近诸佛。供养承事听闻正法。但为我慢所降。嫉妒所导。利养所覆。名闻所牵。广行放逸不持戒善。常乐乱心不修禅定。远离经教不求多闻。未遇善师唯逢恶友。斯人如是闻此三昧。诽谤轻毁无一信心。谓为不实。志性顽愚意无开解。复作是言。如斯经典非佛所说。乃是世间钝根比丘。愚痴邪见自作文章严饰词句。若处众中应如是说。亦如是教。汝诸众生。当知今此修多罗典非佛所说。如是痴人。不知亲近诸佛世尊。不种善根不修供养。习近恶友多作众恶。当知是人。远离无上深妙法宝。永失无上最胜法利也。佛告贤护。吾复语汝。我今现在一切世间。梵魔沙门婆罗门。及诸天人阿修罗等诸大众前。宣说如是妙三昧时。若彼善男子善女人。闻已随喜读诵受持念佛三昧。思惟信解最以为真。发如是言。是为真实诸佛说者。当知彼人所获福聚不可思议。贤护。若复有诸善男子善女人。持满三千大千世界种种珍宝。以用供养一切诸佛如来应供等正觉。所得功德虽为广大。然望持经所获福聚。百千万分不及其一。乃至更以无量无边阿僧祇诸福德聚。亦不及一尔时世尊。为重明此义。而说偈言。
　　邪曲愚惑人　　放逸根不熟
　　恶友之所坏　　无有正信心
　　破戒造众罪　　深着于我慢
　　彼各言此经　　非是诸佛说
　　此诸修多罗　　非是法王教
　　彼辈自意言　　我何能说此
　　若见大调御　　世尊放光明
　　我为彼广宣　　彼亦能传说
　　其或于此经　　闻已生欢喜
　　斯人无疑网　　不言非佛说
　　如有戒清净　　所见能了知
　　敬法起重心　　我为此陈说
　　若以三千宝　　持奉诸如来
　　为求大菩提　　其福不可说
　　若有诸比丘　　说佛所叹定
　　闻者生信心　　此福过于彼
受持品第五
　　尔时世尊复告贤护菩萨言。贤护。此众有人今在我前。亲闻我说如是三昧。于我灭后其所生处。还复得闻是三昧宝。虽闻不信诽谤毁呰。远离善友随逐恶人。贤护。复有一人。于善人所闻是三昧深妙经典。尚不生信不以为实不能开解。况恶人处闻是经典。宁能生信而复开解。何以故。贤护。诸佛如来所言难信。诸佛世尊智慧难知故。贤护。若当成就如是三昧。然后乃能于当来世。与诸众生增长佛法。复次贤护有诸菩萨摩诃萨。若在家若出家。闻此三昧不怖不惊。不悔不退不谤不毁。闻已随喜生信敬心。决定真实无复疑网。读诵受持思惟义趣。贤护。如是等人。世尊悉见悉知悉识也。贤护。诸佛世尊。云何见斯诸善男子及善女人。复云何知。又云何识。贤护。若能读诵受持思念此三昧门。如是之人终不为恶不破净戒。不坏正信不入邪聚。贤护。是诸善男子善女人等。必定深信成就思惟。能分别成就思惟。于是法中具足信心。常能读诵摄持是法。贤护当知。是人决不求少功德。亦不种少善根。贤护。是善男子善女人。凡所生处或乏资须。然诸善根广大不少。贤护。是故斯诸善男子善女人。已于过去诸如来所。修行供养种诸善根。贤护当知。此辈非于一如来所修行供养种诸善根也。亦非于二三四五乃至十如来所种诸善根也。亦非于百千亿数诸如来所种诸善根也。贤护当知。此诸善男子善女人。已于过百千数无量无边诸如来所。修行供养种诸善根。方得闻此念佛现前三昧。闻已生信心开意解。即以为实无复疑网。既获闻已乐欲书写读诵受持。乃至为他广宣是义。何以故。贤护。斯诸善男子善女人。往昔已于诸如来前。闻是三昧读诵受持。以是义故如来灭后。于最末世五百年终。法欲灭时。法将坏时。还当得闻如是三昧。闻即生信无有惊疑。不退不没生大欢喜遍满身心。读诵受持思惟其义为他解说。乃至一日一夜行是三昧。贤护。若复有人。闻此三昧无有惊怖。亦不退没不生谤毁。闻已随喜即以为实。思惟分别心开意解。但能为他暂时称善。所获福聚尚不可量。况能读诵受持勤思而行。为他广说至一日夜。贤护当知。是善男子善女人。因是事故。即便获得过于无量阿僧祇大功德聚。遂得住于不退转地。随所愿欲如意即成。贤护。其事虽尔。我今为汝更宣譬喻明显此义。复次贤护。譬如有人取此三千大千世界一切大地尽末为尘。复取一切草木枝叶。不问大小皆为微尘。彼人尔时于彼尘聚。取一微尘破坏分析。还令得作尔许微尘。然后复取彼一切尘。次第分析皆令等彼初微尘数。贤护。于意云何。是微尘数可谓多不。贤护答曰。甚多世尊。佛言贤护。若有善男子善女人。取前尔许微尘数佛刹。盛满众宝持用布施。贤护。于意云何。彼善男子善女人。所获福聚复为多不。贤护报曰。甚多世尊。然彼善男子善女人。因是事故获得过彼无量无边阿僧祇福聚。佛复告言。贤护。吾更语汝。如彼善男子善女人。以尔许尘数佛刹盛满七宝。持用布施获如斯福复有善男子善女人。闻此念佛现前三昧。暂生随喜。信心分别以为真实。心开意解读诵受持。乃至暂时为他解说。是善男子善女人。所获福聚胜前施福无量无边。非可称算。非可校计。非可思量。贤护。如是善男子善女人。闻此三昧生随喜心。乃至暂时为他解说。尚获无量无边福聚。何况是善男子善女人。于此三昧修多罗中。如闻而信。如信而受。如受而说。如说而行也。尔时世尊。为重明斯义。以偈颂曰。
　　若以三千大千界　　盛满七宝用行檀
　　我说彼福虽为多　　不如闻经少功德
　　菩萨为求多福聚　　信解读诵复思惟
　　解说修行念三昧　　斯所获福过于彼
　　末三千界尽为尘　　复分一尘等前数
　　尽取如是诸尘刹　　盛满珍宝以行檀
　　诸佛所赞三昧经　　单以一偈为他说
　　我言斯人获功德　　超彼檀福不可量
　　若复为他具足说　　下至一构牛乳间
　　思惟增广诸善根　　何况长远无量福
　　一切众生尽作佛　　净慧终竟证彼如
　　假于亿数多劫中　　说斯偈福不可尽
　　其间彼佛皆灭已　　多亿数劫常广宣
　　终亦不尽彼福边　　缘此深经四句偈
　　一切所有诸世界　　四方上下及四维
　　满中众宝持与他　　为求胜福奉诸佛
　　彼诸功德难可量　　称计与诸世界等
　　其有闻受是三昧　　善能宣说福过前
　　若人于此无迟疑　　其于诸法亦明了
　　彼则永绝诸恶趣　　能入胜寂三昧禅
　　彼若常能供养我　　必受多福不思议
　　增长多闻证菩提　　由思诸佛所赞定
　　今我语汝诚实言　　当念精进莫放逸
　　一心欢欣发勇猛　　自然速证彼菩提
　　彼为供养百数佛　　乃能受是三摩提
　　假于后世恐怖时　　自当速证微妙定
　　若有见我与比丘　　及汝大士贤护等
　　如是菩萨乐多闻　　决定当得此三昧
　　若得闻此圣三昧　　为他解释或书写
　　是陀罗尼世尊叹　　能证一切佛菩提
　　若人善思此三昧　　一切诸佛咸共称
　　当得种姓及多闻　　诸佛次第而演说
观察品第六
　　尔时世尊复告贤护菩萨言。贤护。若诸菩萨摩诃萨即欲思惟此三昧者。当云何思。贤护。彼诸菩萨欲思惟者。即应当作如是思惟。如我世尊今者现在天人众中宣说法要。贤护。菩萨如是一心思惟。诸佛如来坐师子座宣说正法。具足成就一切相好。最妙最极殊特端严乐观无厌。如是观察诸大人相。于一一相应当至心。即得明了见诸如来应等正觉既得见已当先咨问不见顶相。既得问已。然后次第遍观诸相皆令明了。如是观已更复思惟。诸佛如来众相微妙是为希有。愿我未来还得如是具足成就诸妙相身。愿我未来亦得如是清净禁戒具足威仪。愿我未来亦得如是具足三昧。愿我未来亦得如是具足智慧。愿我未来亦得如是具足解脱。愿我未来亦得如是解脱知见。愿我未来成满如是诸相身已。即得成就阿耨多罗三藐三菩提。既成佛已亦当如是处彼天人大众之中。具足宣说如斯妙法。菩萨如是具足观察诸佛如来。乃至成就一切种已。复应更作如是思惟。是中何者是我。谁为我所法。谁能得成诸佛菩提。为身得耶。为心得耶。若身得者。是身顽騃无觉无知。犹如草木石壁镜像。然彼菩提无色无形非像非相。不可见知不可触证。云何更以顽騃无知无见无识。无所分别无作之身。得彼菩提。菩提如是既无形色。非相非像不可见知不可触证。谁复于中而行证者。若心得者。是心无色不可得见。是心无相不可得知。此心如是同于幻化。然彼菩提亦尔。无色不可见。无相不可知。无漏无为亦同幻化。云何可证。云何觉知。而言身心得菩提耶。彼菩萨摩诃萨如是观时。分明了了见是身相不得菩提。亦知是心不得菩提。何以故。诸法无有以色证色心证心故。然彼于言说中知一切法。虽无色无形无相无漏无可睹见无有证知。亦非无证。何以故。以一切诸如来身无有漏故。又诸如来身无漏故心亦无漏。又诸如来心无漏故色亦无漏。
大方等大集贤护经卷第三
观察品之余
　　又诸如来。色无漏故受亦无漏。乃至行识亦无漏。又诸如来戒亦无漏。所有三昧智慧亦无漏。乃至解脱解脱知见亦无漏。如是乃至诸如来。诸如来所有言说。已说今说当说。及一切法斯皆无漏也。贤护。诸如是等一切佛法。智人能达。愚者莫知。彼若能作如是观时。一切诸法悉不可得。云何不可得。所谓谁能证也不可得。云何证也亦不可得。何缘证也亦不可得。彼能作是观已。如是入灭寂定分别诸法。亦不分别诸法。何以故。诸法无故。贤护。如火未生。或时有人发如是言。我于今日先灭是火。贤护。于意云何。彼人是语为诚实不。贤护答言。不也世尊。佛告贤护。如是诸法从本以来毕竟无得。云何于今乃作斯说。我能证知一切诸法。我能了达一切诸法。我能觉悟一切诸法。我能度脱一切众生。于生死中此非正言。所以者何。彼法界中本无诸法亦无众生。云何言度。但世谛中因缘度耳。贤护。于意云何。彼如是说得为实不。贤护答言。不也世尊。佛告贤护。是故彼诸善男子善女人。若欲成就无上菩提。乃至欲成缘觉菩提声闻菩提者。皆应如是观一切法。作是观时则入寂定。无有分别非无分别。何以故。贤护。彼一切法无所有不生。然彼定有分别即是一边。定无分别复为一边。然此二边所有。是无寂定非无寂定。无思量处无分别处。无证知处无经营处。无聚集处无思念处。无发起处。贤护。是名中道。所有数事处等但依世谛说故。
　　复次贤护。于彼真实第一义中。若中若边皆不可得。何以故。贤护。一切诸法犹如虚空。本来寂灭非断非常。无有积聚。无有住处。无可依止。无相无为无有算数。贤护。彼不可数云何为有。不可数故不入于数。不入数故乃至无有智算名言也。贤护。彼菩萨摩诃萨。如是观察诸如来时。不可执着。何以故。一切法无执着故。以无处所而可执着。亦无根本是可断绝。除灭根本故无依处。贤护。彼菩萨摩诃萨。当作如是思惟诸佛现前三昧。若如是见诸如来已。不应取着不当执持。何以故。贤护。一切诸法不可执持。犹如虚空体性寂灭。贤护。譬如金锤安置火中。善作炉[橐-石+非]融消炼冶炽然毒热。又如铁丸新从火出炎赫炽然。有智之人不应执触。何以故。铁流金炽。触则炽然故。如是贤护。菩萨观佛不应取着。其事若此。是故菩萨观佛色时不应生着。如是观受乃至行识不应生着。又彼菩萨若观戒时亦不应着。如是观定乃至智慧解脱解脱知见亦不应着。何以故。夫取著者。终不能离生死苦法。以是苦法皆由取着故。是故菩萨观察如是诸如来时。不应生于取着之想。贤护。虽无取着。然应勤求诸佛世尊胜妙功德。所谓佛智。如来智。广大智。自然智。自在智。不思议智。难称量智。无等等智。一切智智。若欲求入如是智者。常当精勤思惟观察见佛三昧也。尔时世尊。为重明此义。以偈颂曰。
　　譬如明镜与油器　　女人庄饰曜其形
　　愚夫于是生染心　　处处驰骋为求欲
　　彼于无中颠倒想　　不知是法虚妄生
　　彼欲炽火之所烧　　斯妇起欲还自发
　　若有菩萨作是念　　是名无智着我心
　　菩提甘露在当来　　我拔众生出重苦
　　第一义中无众生　　世间独有生老死
　　诸法无形如水月　　岂有菩提而可求
　　众色形貌若镜像　　如幻如炎如虚空
　　凡夫着想而受羁　　彼辈虽缚空无实
　　若斯智者诸菩萨　　知世颠倒故见真
　　了达无人谁受苦　　彼则当成无上觉
　　无意分别佛菩提　　其心本来自明净
　　不见生死诸滓浊　　彼证真实最胜尊
　　一切色法诸无漏　　不可分别妄与空
　　灭除诸欲解脱心　　如是知者证三昧
　　初念诸佛无相身　　后闻诸法本清净
　　如是思惟无余念　　证此三昧诚非难
　　常作空相而思惟　　即能灭彼微尘聚
　　不分别成及与坏　　一切外道失于中
　　于一切色无分别　　其眼虽睹不累心
　　彼见诸佛如日轮　　法界世间挺超出
　　其心清净眼亦明　　虽勤精进常在定
　　彼得多闻不可说　　证此三昧真思惟
　　若以不见证三昧　　一切盲者应证知
　　亦不以见非不见　　是中外道皆迷没
　　常离相想而思惟　　见彼诸佛清净心
　　如是见已一切观　　其人速成此三昧
　　彼无地水及火风　　亦非空界现前住
　　若欲观察一切佛　　当想处座演妙音
　　如我今日宣妙法　　心乐法者睹我身
　　彼应无复余思惟　　唯当想佛说法事
　　如是专念莫他观　　为求若斯多闻故
　　一心观我说此定　　总持诸佛之所宣
　　无有一佛在过去　　亦无现世及当来
　　唯此清净微妙禅　　彼不可言证能说
　　我于三界无上尊　　为利世间故特出
　　念证诸佛菩提故　　宣此三昧无等伦
　　若欲身乐及心乐　　求佛功德不思议
　　乃至证彼妙菩提　　要当修此胜三昧
　　欲净深广多闻海　　为众生故常勤求
　　彼应速去诸欲尘　　要当修此胜三昧
　　若欲一生见多佛　　见已恭敬复咨询
　　彼应速离勿生着　　要当观此妙三昧
　　是处无欲复无嗔　　亦无愚痴与嫉妒
　　又无无明及疑网　　要当住此深寂禅
戒行具足品第七
　　尔时贤护菩萨。复白佛言。希有世尊。乃有如斯最胜三昧。世尊。若诸菩萨舍家出家。深心乐欲说此三昧。亦当思惟此三昧者。彼等应当安住何法。而能宣说及思惟耶。佛告贤护言。贤护。若有菩萨舍家出家深乐广宣。复欲思惟如是三昧者。彼出家菩萨当先护持清净戒行。不缺戒行。不染戒行。不污戒行。不浊戒行。不着戒行。不动戒行。不被呵戒行。智者所赞戒行。圣所爱敬戒行。应当念知如是诸戒也。贤护。彼出家菩萨云何当得清净戒行。乃至云何当得圣所爱敬戒行也。贤护。彼出家菩萨。应当依彼波罗提木叉。成就威仪成就众行。乃至成就微尘数等戒行。见已惊怖清净活命。于诸戒中当念成就。应信甚深不得着忍。于空无相无愿诸法中。闻说之时心不惊怖。无有悔没。贤护。以是因缘。彼出家菩萨成就如是清净戒行。不见戒行不着戒行。乃至成就圣所爱敬戒行也。
　　尔时贤护菩萨。复白佛言。世尊。彼出家菩萨。云何得有如是不清净戒行缺戒行染着戒行污戒行依倚戒行智所诃毁戒行圣所不爱戒行也。佛告贤护菩萨言。贤护。若有出家菩萨。取着色。受持禁戒修于梵行。如是取着受。取着想。取着行。取着识。受持禁戒修行梵行。修行已。作如是念。我今如是持戒如是苦行。如是修学如是梵行。愿我未来得生天上或生人间自在有生受诸果报。贤护。以是因缘。彼出家菩萨成就如是不清净戒。乃至圣者所不爱戒。是谓为求有故。为有生故。为受欲果故。为生处所故。贤护。是故彼出家菩萨。念欲说此三昧思此三昧者。要当先具清净戒行乃至成就圣所爱戒。亦念常行檀波罗蜜。所谓最胜施。诸法施。上施妙施微妙施。精妙施无上施。亦常勇猛精进不休。不舍重担。不忘正念常行一心。正信清净无有嫉妒。不着世间利养名闻。如法索求以济形命。恒行乞食不受别请。厌离人间乐阿兰若。尊崇圣种敬事头陀。息世语言但论出世。处众静默假言不多。常敬于他不敢轻慢。于一切时常行惭愧。有恩必知知恩必报。于善知识常念亲近。诸师尊所谨事无违。若闻如是甚深经典。专心听受终无疲厌。于法师所起慈父心善知识心。乃至生于诸如来想。以为如是微妙法故。成就无上大菩提故。转增爱敬尊重心故。复次贤护。若彼菩萨或时至于声闻人所。闻说如是甚深经法。彼法师所无爱敬心。无尊重心。不生慈父想。不生善知识想。不生诸佛想。不生教师想。不能亲近承事供养。随于何所闻是经典。当知是人不能听受书写解说令法久住。如是之人若能听受。若能书写若能解说。令法久住无有是处。复次贤护。若彼菩萨或复至于声闻人所。闻说如是增上妙法。不生爱敬心。不生尊重心。及至不生诸佛想。不能尽心亲近供养者。若能读诵若能受持若能解说。令是经典不速灭者。无有是处。何以故。以不尊重是经典故。是故斯法不久必灭。复次贤护。若彼菩萨。或复至于声闻人所。闻说如是微妙经典。生爱敬心生尊重心。乃起教师想诸如来想。亲承供养即能听受。亦能书写复能解说。能令是经久住利益。斯有是处。复次贤护。若彼菩萨复于声闻人所。闻说如是微妙经典。即于彼所生尊重心。如诸佛想亲近承事。恭敬供养者。如是之人虽未修学如是经典。即为修习。虽未解释即为解说。令是妙法久住世间。不毁不灭斯有是处。何以故。以能爱敬尊重法故。是故此经久住世间贤护。以是因缘吾今语汝。是人于是说法师所。生爱乐心生敬重心。生尊贵心起善知识想。起教师想起诸佛想。尽心承事恭敬供养。贤护。若能如是是则名为行我所行受我教诫也。复次贤护。彼出家菩萨必欲解说如此三昧。复欲思惟此三昧者。常当乐行阿兰若事。不得居处聚落城邑。舍离朋党多求之处。不贪衣食。不得贮聚谷米食具。不得受畜财物生资。不得贪求名闻利养。不惜重命常念舍身。远离贪着恒修死想。常行惭愧不造诸恶。摄受正法无有疑心。常念远离不取众相。当修慈心勿怀嫌怨。常起慈悲无行嗔恚。安心喜舍莫想爱憎常。当经行破除睡盖。贤护。出家菩萨若能安住如是法行。则能修学解说思惟。如是念佛现前三昧也。
　　尔时贤护菩萨复白佛言。希有世尊。如来应供等正觉。所说经典甚深甚深。最胜微妙不可思议。然彼未来诸菩萨等懈怠懒惰。虽闻如是深妙经典。生大恐怖惊疑退没。不发欢喜爱乐之心。彼等当复作如是念。我今当应余诸佛所乃可修习如是经典。所以者何。我今自知多诸障难。身遇病苦气力甚微。宁堪修行如是经典。世尊。彼辈如是。于甚深法更生放舍远离之心。不能发勤勇猛精进。乐欲成就如是经典。世尊。尔时亦当有诸菩萨。精进勤求专念之者。爱乐是法劝持是法。摄受是法。若诸法师说是法者。于是法中如法行故。能舍身命。不著名闻不求利养。不自宣说己身功能。不染衣钵不乐城邑。常趣空闲山林静处。其或闻是微妙法故生大欢喜。更当具足发勤精进。听受如是微妙法门。常读诵故常念持故。思惟义故如说行故。彼等于未来世诸如来所。非徒直欲求彼多闻。亦无但求在于有处。唯为成就诸功德故。常念勤求精进勇猛。世尊。然复应有往昔己曾供养诸佛宿种善根。诸善男子善女人辈。发大精进为闻如是微妙法故。更发如是大誓庄严。愿我当得干渴肌肤。散骨消髓炽然身心。苦行不息。必欲成就如是妙典。终无暂时懈怠懒惰。而不听闻微妙胜法。亦无不思甚深义理。复无舍他不为宣说。而常勇猛行大精进。但为摄受诸菩萨故。听闻如来如是妙典。闻已即便生欢喜心。
　　尔时世尊赞彼贤护菩萨言。善哉善哉。贤护。如是如是。如汝所说。我今随喜。贤护。我随喜故。一切三世恒河沙等诸佛世尊皆亦随喜。时彼贤护菩萨复白佛言。若有在家菩萨。处于世间闻是三昧。欲自思惟即为他说。乃至一日或经一夜。是人安住几种行法。当得成就思惟三昧为他说也。佛言贤护。彼在家菩萨处于世间。若欲修习思惟三昧。或一日一夜乃至一[(殼-一)/牛]牛乳时者。吾今语汝。彼在家菩萨既居世间。当应正信不起悭贪。常念行施随多少施。当一切施不求果报。应归依佛又归依法亦归依僧。不事天神亦无礼拜。不生嫉妒常念随喜。当须清净如法活命。不爱儿女不着妻妾。不染居家不耽财宝。常乐出家念除须发。修八关斋恒住伽蓝。常怀惭愧发菩提心不念余乘。见有持戒清净比丘修梵行者。终无调戏常行恭敬。从谁闻学如此三昧。当于师所生爱敬心。起尊重心善知识想。生教师想起诸佛想。一切众具悉以奉之。常当识恩恒思报德。以能教我微妙法故。贤护。彼在家菩萨处俗之时。应住如是诸法行已。然后教示如是三昧。如是思惟如是修习。时彼贤护菩萨复白佛言。希有世尊。如来应供等正觉。今乃为彼出家在家诸菩萨辈。正信成就乐深法者。宣说如是无上妙法。令住如是无量法行。然后当得思惟解说如是三昧。世尊。如来灭后如是三昧。于阎浮提能广行不。佛告贤护菩萨言。贤护。我灭度后此三昧经。于阎浮提四千年中广行于世。而后五百年末一百岁中。正法灭时比丘行恶时。诽谤正法时。正法破坏时。持戒损减时。破戒炽盛时。诸国相伐时。当斯之际颇有众生炽然善根。往昔已曾亲近诸佛。供养修行殖善种子。为彼诸丈夫辈得是经故。此三昧典复当流行于阎浮提。所谓佛威神故。故令彼等于我灭后。闻此经已欢喜书写。读诵受持思惟其义。为他解释如说修行。尔时贤护菩萨。及宝德离车子。闻如来说正法灭时。悲泣雨泪。从座而起整理衣服。偏袒右肩右膝着地。合掌恭敬而白佛言。世尊。我等当于如来灭后。后五百岁末百年中。沙门颠倒时。正法欲灭时。诽谤正法时。破坏正法时。持戒损减时。破戒增长时。正法护减时。非法护增时。众生浊乱时。诸国相伐时。能于如来所说经典妙三昧中。读诵受持思惟义理为他广说。何以故。我心无厌终不知足。是故我于如来所说修多罗中。能听闻故能书写故。能读诵故能受持故。能思惟故能修行故能广说故。
　　尔时商主优婆塞。伽诃岌多居士之子。那罗达多摩纳等。闻如来说未来世中正法坏灭。为正法故悲哀泣泪。从坐而起整理衣服。偏袒右肩右膝着地。恭敬合掌而白佛言。世尊。我等能于如来所说妙修多罗。及能受持修多罗者。我皆摄护令得增长。世尊。我今复为如来所说微妙经典。作其加护。令得广宣久住于世。何以故。以是经典能于无量阿僧祇劫。多所成就阿耨多罗三藐三菩提故。世尊。我等得闻未曾有法。至心受持思惟其义。为他解说广行流布。世尊。我今闻此甚深经法一切世间无有信者。我先为其造善根器。然后为解。尔时众中有五百比丘比丘尼优婆塞优婆夷四部众等。闻如来说未来世中正法坏灭。为正法故悲泣雨泪。从坐而起整持衣服。偏袒右肩右膝着地。恭敬合掌而白佛言。世尊。我等受持如来正法。然诸大士善丈夫辈。尔时于我当作正依当作覆护。为我经理。能令我等于如来所说如是甚深修多罗中。取真实义如法修行。唯愿世尊。付嘱我等诸善丈夫分明立记。何以故。世尊。我及彼等皆能护持摄受正法及摄受者故。
　　尔时世尊。即便微笑放金色光。其明遍照十方世界诸佛国已还至佛所。右绕三匝从顶上没。尔时尊者阿难作如是念。世尊昔来已多微笑。然于笑时必为异事。我今应问微笑因缘。如是念已。即从坐起整持衣服。偏袒右肩右膝着地。合掌向佛。以偈白言。
　　其心清净行无秽　　有大威德巨神通
　　一切最尊世中上　　显现无垢如明月
　　无碍圣智解脱心　　迦陵伽声天中最
　　一切异轮莫能动　　今忽微笑有何缘
　　通达正真为我说　　能多利益两足尊
　　闻是如来微妙音　　一切皆当大欢喜
　　诸佛世尊岂虚笑　　佛复放光有胜人
　　谁于斯日获大利　　是故今应宣笑旨
　　谁于今日得证真　　谁于今日受法王
　　谁于今日自灌顶　　谁于今日登佛位
　　谁于今日利世间　　谁当总宣佛法藏
　　谁于佛智得常住　　以是尊应显笑缘
　　尔时世尊。即以偈告长老阿难曰。
　　阿难汝见大集不　　摄护五百从坐起
　　身心欢喜发诚言　　我辈当来获斯法
　　此等一心瞻察我　　我于何时亦复然
　　咸于我前兴大誓　　我辈当来证斯道
　　复有八辈从坐起　　五百上首此为尊
　　彼于末世法坏时　　为世间法故宣说
　　我今告汝如是言　　于此众中无碍智
　　是辈非于一佛所　　起立合掌敬诸尊
　　我观往昔无量世　　八万诸佛皆现前
　　八人为首从坐起　　还为护持是妙法
　　前此八万亿由他　　复值如是数诸佛
　　心得解脱大名称　　彼时此辈已摄持
　　今复于我胜法中　　能为摄护利益首
　　教化无量菩萨众　　断除嫉妒诸大人
　　此等于我灭度时　　取我舍利兴供养
　　善持我斯诸佛事　　安置箧笥遍十方
　　平地造塔或在山　　付嘱天龙及金鸟
　　斯等依仗于此经　　寿终皆得生天上
　　后虽转生于人间　　而常不离胜家姓
　　善持我斯菩提事　　还发大愿随本心
　　或时为法至他国　　恒值如是深妙典
　　得已转授众多人　　以欢喜心除嫉妒
　　求法精诚无懈倦　　轻财贱命岂爱身
　　降伏一切诸外论　　常以妙法惠施彼
　　时世无能受斯经　　亦无读诵转教人
　　唯有此辈五百贤　　今于我前从坐起
　　复此八士诸菩萨　　当来北天授斯法
　　乐恒广宣多利益　　弘是甚深修多罗
　　此八正士为上首　　彼五百数复无增
　　远离嫉妒弃名闻　　来世当授广大法
　　如是比丘及尼辈　　诸优婆塞优婆夷
　　巧智无妒登法师　　当成正觉大威德
　　彼不思议神德具　　百福之体相庄严
　　得微妙乐除众苦　　长拔三毒烦恼根
　　此等从今舍命已　　终不受生恶道中
　　一切生中常和合　　所遇菩提最胜事
　　既舍一切恶趣生　　亦能永离诸难处
　　功德不可知边际　　如是无量受多福
　　复当得见弥勒佛　　于彼常起和合心
　　恭敬供养利益他　　唯求无上菩提故
　　彼时此辈恒集会　　承事超世两足尊
　　为此诸佛妙菩提　　当度生死登彼岸
　　于后末世法坏时　　彼等亦常持此法
　　如是所处恒修行　　遇弥勒世事若斯
　　所可于此贤劫内　　广为利益世间灯
　　彼一切处护是经　　安住三世无所畏
　　将来亿数多诸佛　　不可思议难得边
　　斯皆供养广修行　　常护如是胜佛事
　　其有在前成菩提　　彼彼咸同修供养
　　而或于先取灭度　　我住多世那由他
　　今此贤护大菩萨　　及是宝得出众珍
　　商主岌多伽摩那　　当见恒沙无数佛
　　于彼亦受无上经　　前已经历多劫数
　　妙算不能尽其形　　无量亿劫谁能知
　　若有众生得闻名　　或于觉时及睡梦
　　能发勇猛师子吼　　彼辈皆得天人尊
　　若有众生但闻名　　直能信敬及随喜
　　一切作佛无疑虑　　何况供养于彼身
　　其所受法不思议　　寿命住法亦无量
　　利益广大无穷尽　　功德智慧不可知
　　彼过去佛难思量　　清净持戒洹沙数
　　此辈于彼广行施　　唯求无上佛菩提
　　彼诸功德不可数　　多劫宣说莫能穷
　　于菩提中无增减　　常念护持是经法
　　阿难若人护此经　　书写读诵及忆念
　　汝应决定兴爱敬　　终不离是五百中
　　阿难若人持此经　　自当勤心求坚固
　　净持禁戒舍睡眠　　决定得斯妙三昧
　　我毗尼处说木叉　　诸比丘学居兰若
　　若能头陀不舍离　　得此三昧定无疑
　　一切别请尽能舍　　凡是美味皆断除
　　师所常起诸佛心　　谁云不证斯三昧
　　贪恚痴患先觉知　　我慢嫉妒咸远离
　　情无垢着念无为　　读诵思惟胜三昧
　　清净意处无可染　　调伏诸根息怨嫌
　　一心专念如来身　　读诵受持妙三昧
　　若有菩萨在居家　　心常坚住出家事
　　受持读诵口业成　　心常念学此三昧
　　恒应修持五种戒　　亦常数受八戒斋
　　常住寺庙舍资生　　读诵思惟此三昧
　　不当耽着众妇妾　　勿爱儿女及珍财
　　住优婆塞行羞惭　　但当忆持此三昧
　　莫于他所起害心　　唯思除去诸调戏
　　无处可着住于忍　　但念思惟此三昧
　　莫于财物生执着　　花香涂粉及诸鬘
　　无处染着安彼忍　　但当受持此三昧
　　若比丘尼求此经　　当勤归敬除嫉妒
　　调戏贡高及我慢　　证彼菩提亦不难
　　应发精进破睡眼　　一切诸求皆当断
　　心爱乐法净命存　　唯当读诵此三昧
　　心常不共贪欲俱　　莫起恚恨无迫恼
　　不以魔缚系众生　　唯当受持此三昧
　　无以谄曲有所为　　勿贪好衣及涂薰
　　莫行两舌离别他　　唯当受持此三昧
　　男女声色不系念　　寂绝无诸邪念事
　　于教师所生佛想　　唯当受持此三昧
　　所生永离众恶道　　于佛法中不空信
　　破除三有诸障难　　要当受是三摩提
大方等大集贤护经卷第四
称赞功德品第八
　　尔时贤护菩萨。及宝得离车子。善商主长者。伽诃岌多居士子。那罗达多摩纳。水天长者与五百徒众等。闻佛所说皆大欢喜。即以五百上服奉覆世尊。复以多种供具供养世尊。心乐法故各以己身奉承如来。尔时世尊。告阿难言。是贤护菩萨。当于彼等五百徒众。而作义师说诸法要。教化慰喻令彼欢喜。以欢喜故彼辈即得随顺之心真实之心清净之心离欲之心。除诸烦恼无复盖缠。时五百人一心合掌。恭敬顶礼退住一面。尔时贤护。即白佛言。世尊。菩萨摩诃萨具足几法。而能得此念佛三昧也。
　　尔时世尊。告贤护言。贤护。若菩萨摩诃萨具足四法得是三昧。何等为四。一者不着一切外道语言。二者不乐一切诸爱欲事。三者常不远离头陀功德。四者常厌三界诸有生处。贤护。是为菩萨摩诃萨具足四法得此三昧。复次贤护。若有善男子善女人。读诵受持是三昧典。或时复能为他解说。现前即获五种功德。何等为五。一者一切众毒不能损害。二者一切兵仗不能破伤。三者一切诸水不能漂没。四者一切猛火不能焚烧。五者恶王县官不能得便。所以者何。由是三昧慈心力故。贤护。若彼善男子善女人。一心勤求是三昧时读诵受持是三昧时。思惟修习是三昧时。为他解释是三昧时。若有众毒及以兵仗一切水火恶王县官。能伤害者无有是处。复次贤护。假使世间坏劫之火。世界炎赫天地洞然。若彼受持此三昧典。诸善男子及善女人。设令堕落大劫火中。三昧威神彼火即灭。贤护。又如罂水能灭小火。如是贤护。假使持经诸善男子及善女人落彼火中。三昧力故大火随灭。若不灭者无有是处。复次贤护。若彼善男子善女人受持经时。若彼恶王若恶官若劫贼若师子若虎狼若蛇毒。若能作障碍者无有是处。又设彼等行是经时。若被夜叉若罗刹若饿鬼若鸠槃茶。若毗舍阇乃至一切非人能为障碍。亦无有是处。又若彼男子女人读诵经时。正思惟时为他说时。入三昧时行梵行时。若失衣若失钵。乃至有诸障碍事者。无有是处。唯除宿殃不可转者。复次贤护。若彼受持三昧经典诸善男子善女人辈。若患眼若患耳若患鼻若患舌若患身若患心复有诸余种种患难。乃至命难梵行难者。亦无是处。复次贤护。若彼男子女人于此经中。得如是闻得如是见得如是知。如是具足已。若不值佛。若谤正法。破和合僧。背佛菩提者。亦无是处。贤护当知即彼持经男子女人。如上诸事莫能为碍。唯除宿殃不能转耳。
　　复次贤护。彼善男子善女人持是经者。常为一切诸天称赞。亦为一切诸龙称赞。又为一切夜叉称赞。又为一切乾闼婆等之所称赞。又为一切阿修罗等之所称赞。又为一切迦楼罗等之所称赞。又为一切紧那罗等之所称赞。又为一切摩睺罗伽之所称赞。又为一切人非人等之所称赞。又为一切四大天王之所称赞。又为一切帝利天王之所称赞。又为一切大梵天王之所称赞。如是乃至常为一切诸佛世尊之所称赞也。复次贤护。又彼诸善男子善女人持是经者。常为一切诸天爱敬。如是乃至常为一切诸龙夜叉乾闼婆阿修罗迦楼罗紧那罗摩睺罗迦人非人等之所爱敬。又为一切四天大王之所爱敬。如是常为一切帝利天王乃至一切大梵天王之所爱敬。如是常为一切诸菩萨辈乃至一切诸佛世尊之所爱念也。复次贤护。又彼诸善男子及善女人以经力故。常为一切诸天守护。如是常为一切诸龙夜叉乾闼婆阿修罗迦楼罗紧那罗摩睺罗伽及人非人之所守护。又为一切四天大王如是帝利天王乃至大梵天王之所守护。如是当为一切诸菩萨辈乃至一切诸佛世尊。悉皆覆护十方世界无量阿僧祇世界中现持法者。复次贤护。又彼诸善男子善女人。以经威力故。一切诸天皆欲见之。如是一切诸龙夜叉乾闼婆阿修罗迦楼罗紧那罗摩睺罗伽及人非人等皆思欲见。又彼一切四天大王。如是一切忉利天王乃至一切大梵天王皆思欲见。如是一切诸菩萨辈。乃至一切诸佛世尊各欲见之。复次贤护。又彼诸善男子善女人以经威故。一切诸天常至其所亲见其形。令彼观睹如是一切诸龙夜叉乾闼婆阿修罗迦楼罗紧那罗摩睺罗伽人非人等。皆见其形随宜利益。又彼一切四天大王。帝利天王乃至一切大梵天王等皆亲临视。如是一切诸菩萨辈乃至一切诸佛世尊。非但昼日或于梦中为现形像。自称名号摩顶慰安称扬劝发也。复次贤护。又彼诸善男子善女人。虽未曾闻诸余经典。以是三昧威神力故。自然有人来至其所。乃至梦中为其宣说。令彼得闻忆持不失也。复次贤护。我若说彼诸善男子及善女人。暂持三昧微妙经典所得功德。设经劫数终不能尽。我之智辩虽复无穷亦不能说。何况彼辈闻此三昧依教修行如法而住也。尔时世尊为重明此义。而说偈曰。
　　若人有能解释斯　　诸佛大寂胜三昧
　　假令我今说功德　　犹彼恒河取一沙
　　若能为他说三昧　　水不能溺火不烧
　　刀杖毒害所不伤　　王贼恶官不得便
　　若能读诵三昧经　　不畏一切恐怖事
　　如彼大蛇诸大毒　　此等经力能灭除
　　若有受持是经典　　不畏一切诸恶人
　　夜叉罗刹及诸龙　　彼徒终无得其便
　　若常守护供养者　　便在兰若为朋类
　　师子虎狼诸兽等　　犀牛豺豹及野干
　　若能护持此三昧　　彼有威力不可当
　　远离一切恶心人　　及诸夜叉啖精气
　　若能解说此三昧　　彼无诸病及障灾
　　所生报眼终不衰　　言词清妙有大辩
　　若人证知深寂禅　　身体雄健无众病
　　一生永绝诸恶色　　后终不畏地狱道
　　若有能读三昧典　　诸天守护及龙神
　　夜叉罗刹与怨仇　　彼虽恶临不惊惧
　　若能为他说斯经　　人龙夜叉皆欢喜
　　诸天昼夜常歌叹　　一切世尊爱若子
　　若人为他常转读　　一切法中无有疑
　　彼诸容色无等伦　　岂于菩提有退减
　　若能转教诸众生　　遭值恶王民人乱
　　时年亢旱谷价贵　　终无受弊及饥荒
　　若人解说此三昧　　所有功德不思议
　　假虽魔娆诸众生　　不能动斯一毛发
　　我前说彼持经人　　众患恐怖及烦恼
　　彼终不能加损害　　唯除往业先定殃
　　若有护持于此经　　是则于吾为长子
　　我已称赞于彼等　　当来之世亦复然
　　若能护持如斯法　　自应恒发欢喜心
　　咸共宣通勿放舍　　我今为汝如是说
饶益品第九
　　尔时世尊。复告贤护菩萨言。贤护。我念往昔过于无量阿僧祇劫。时有一佛号无畏王如来应供等正觉明行足善逝世间解无上士调御丈夫天人师佛世尊。出兴于世。当尔之时。有长者子名须达多。与二万人俱诣彼佛无畏王所。到已顶礼彼世尊足。敬礼毕已退坐一面。时须达多即便请彼无畏王如来。广宣如是三昧深义。贤护。尔时彼无畏王如来应供等正觉。知长者子有深信心。乐欲听闻如是三昧。应时随顺而为敷演。贤护。时须达多于彼佛所。闻三昧已读诵受持。思惟其义即如说行。既修行已。还即于彼无畏王如来法中舍家出家。剃除须发服袈裟衣。经八万岁思惟住持如是三昧。又复在彼无畏王如来所。闻一切法皆悉受持。是后复经诸如来所。闻说斯法亦皆能持于诸佛所种诸善根。能广成就不思议已。然后舍命即得上生三十三天同受果报。即彼劫中还复值遇第二如来。而彼如来从刹利生出家成道。名曰电德如来应供等正觉。而复于彼电德如来法中。出家修行经八万四千岁。还复思惟如是三昧。而更值遇第三如来。彼第三佛于婆罗门家生已亦出家成道。号曰光王如来应供等正觉。复于彼如来所出家修行。亦于八万四千岁中。常得思惟如是三昧。贤护。时彼长者子须达多。自是之后过百余劫。即得成就阿耨多罗三藐三菩提。贤护。汝应当知。尔时彼长者子须达多者岂异人乎。即彼过去然灯如来应供等正觉是也。贤护是故当知。彼长者子须达多者。以有如是爱乐法故。复有如是求法行故。能速成就阿耨多罗三藐三菩提也。复次贤护。汝今当观是三昧王。为诸菩萨及众生辈。而作几许大弘益事。所谓当得一切诸佛智地故。复能摄受一切诸佛多闻海故。贤护是故汝等当应勤求如是三昧。常乐听闻读诵受持思惟修行。既闻受已。当复为他读诵受持解释义理。令他勤求咸得闻受。正念思惟如说修行。所以者何。贤护若能勤求读诵受持正念修行。广宣流布是三昧者。不久当得证诸佛智。诸如来智大自在智。不思议智不可称智。无等等智一切智智。乃至得彼不共他智故。贤护。若复有人能善宣说。彼应正言。今此三昧即是一切诸菩萨眼。诸菩萨父。诸菩萨母。能与一切诸菩萨辈诸佛智者。贤护。如是说者是为善说时善说是三昧也。贤护。若复有诸男子女人。能善说时彼当正言。是三昧者。即是佛性即是法性即是僧性即是佛地是多闻海。是无尽藏头陀。是无尽藏头陀功德。是无尽藏诸佛功德。是无尽藏能生深忍。是能生大慈能生大悲能生菩提也。贤护。是为彼能善说时说是三昧也。贤护。若复有人能善宣说是三昧时。彼应正言。是三昧王。能破一切诸法黑闇。能作一切大法光明。贤护。是为彼能善说三昧也。贤护。汝宜观此菩萨念佛现前三昧。为诸众生作大利益。乃至一切诸菩萨辈。住于此土。遍见十方一切世界诸佛世尊。到诸佛所恭敬礼拜。听闻正法供养众僧。亦不贪着。贤护。以是义故诸菩萨等。若欲成就三昧王者。常当专心精勤观察彼四念处。贤护。云何菩萨观四念处。贤护。菩萨摩诃萨常当专心观察身行。毕竟不见一切诸身。常当专心观察受行。而亦不见一切诸受。常当一心观察心行。而亦不见一切诸心。常当一心观察法行。而亦不见一切诸法。贤护。如是等事谁能信者。唯彼漏尽阿罗汉及以阿毗跋致诸菩萨等。贤护。是中一切愚惑凡夫。于彼念佛现前三昧。常当思惟诸佛世尊不得生着。又亦思惟诸佛世尊。说如斯法而亦不着。又亦思惟我听闻法。一切所为皆不得着。何以故。贤护。诸法皆空本来无生故。贤护。诸法不可念。无念处故。贤护。诸法远离。绝心想故。贤护。诸法不可执持。真如无得故。贤护。诸法无染。如虚空故。贤护。诸法清净。远离众生故。贤护。诸法无浊因缘灭故。贤护。诸法无为。福伽罗不可得故。贤护。诸法即涅槃相。本性清净故。贤护。诸法无所有。一切物不可得故。贤护。是故诸菩萨等。若欲思惟此三昧者。不可异相而能得入无得相故。得见诸佛正念诸佛和合相应。亦得思惟助菩提分。念闻正法思量分别选择菩提分。而不见自身亦不证诸法。所以者何。贤护。是中不可以色相故而得见佛。不可以声相故而得闻法。不可以希望心成就檀波罗蜜。不可以乐着诸有具足尸波罗蜜。不可以悭吝秘法而得涅槃。不可以深着福伽罗想而获多闻。不可以攀缘诸行而能远离诸事。不可以乐着住处而得证果。不可以随顺贪爱诫诸过非。不可以常乐斗诤成就诸忍。不可以常行恶业而得善果。不可以声闻乘人而证菩萨念佛三昧。亦不可得诸菩萨忍。亦不可以嫉妒取着而得空三昧。亦不可以行爱欲而入奢摩他。亦不可以懈怠懒惰证诸圣道。乃至不可以不舍异念诸物而能成就思惟也。贤护。是故我今以此三昧付嘱世间诸天王辈。受持守护。亦付于汝。当来宣布勿令断绝。于是世尊说斯法时。有八那由他欲色界诸天子。皆发阿耨多罗三藐三菩提心。复有无量百千人。亦发阿耨多罗三藐三菩提心。然而斯辈皆于未来过恒沙劫。尽得成就阿耨多罗三藐三菩提。皆同一号。名正解脱如来应供等正觉。住世教化寿命亦等。贤护。以斯初发菩提心故。尚得如是无量功德。具足成就阿耨多罗三藐三菩提。况复我昔行菩提时供养我者。彼宁不速成就阿耨多罗三藐三菩提也。贤护。复有无量无边众生。闻说此法得净智眼。复有八百诸比丘等。于诸漏中心得解脱。尔时世尊为重明此义。而说偈言。
　　谁当受持此三昧　　彼于福聚不可量
　　斯等戒行无尘垢　　本心清净犹如镜
　　谁当受持是三昧　　多闻深广无边崖
　　智慧自然无缺减　　功德盛满若明月
　　谁当受持是三昧　　得睹诸佛不思议
　　智慧观察希有法　　不思议人皆守护
　　谁常受持此三昧　　曾见无量诸世尊
　　彼佛说法难称量　　皆当奉承修供养
　　谁能受持此三昧　　彼为世间作灯光
　　大悲如斯拔众生　　所有世尊悉供养
　　谁能受持此三昧　　未来无数诸圣尊
　　若有菩萨欲见者　　清净信心修供养
　　谁能受持此三昧　　彼胜得利难思议
　　善能下生于人间　　常得出家善求食
　　谁能护持此三昧　　彼受多福不思议
　　复能住持于将来　　获斯功德最后利
具五法品第十
　　尔时贤护菩萨。从坐而起整理衣服。偏袒右肩右膝着地。恭敬合掌而白佛言。世尊。唯愿世尊及比丘僧。明日食时临顾我家受我供养。怜愍我等诸众生故。世尊默然受贤护请。时彼贤护知佛受已。顶礼尊足右绕三匝于是辞还。遂复诣彼摩诃波阇波提比丘尼所。到已顶礼波阇波提比丘尼足。而即白言。愿阿梨耶。及诸尼众怜愍我故。受我明朝所设微供。尔时摩诃波阇波提比丘尼。默然受请。贤护知已顶礼辞还。时彼贤护复诣宝德离车子所。语宝德言。宝德。汝来汝之所有亲戚眷属朋友知识。及此会中优婆塞众。乃至一切王舍大城。及以自余城邑聚落诸新来者。为我请曰。受我明朝所设饭食。尔时宝德离车童子受贤护言。即告会中诸优婆塞亲戚眷属等曰。仁辈当知。彼贤护菩萨。令我告汝。明日食时受我微供。尔时贤护菩萨。宝德离车子。及善商主长者。伽诃岌多居士子。那罗达多摩纳水天长者。并及一切诸余眷属朋友知识等。顶礼佛足已。还彼贤护菩萨舍宅。到已佐彼贤护经营。即于其夜约敕家人。办具诸种精妙上膳。所谓世间凡可食啖。色香美味百物备有。乃至外国远来贫穷乞丐。亦为办具种种精膳而供给之。与诸大众一等无异。所以者何。凡诸菩萨心无憎爱不敢轻他。于诸众生皆平等故。尔时娑婆世界主大梵天王。乃至忉利天王释提桓因。四天大王提头赖吒等。及彼善德天子与诸眷属。咸为人身赞助其事。欲令贤护菩提果报速成就故。尔时贤护。与诸眷属善友知识等扫洒其家乃至王舍大城街巷道路。处处皆悉悬妙幡盖。广设种种诸庄严具而庄饰之。又以诸种微妙华香布散其地。复烧世间第一名香而为供养。时彼贤护。如是庄严王舍大城及妙食已。于明旦时。与诸眷属诣世尊所。头面礼敬而启白言。世尊。我事已办愿知此时。尔时世尊于晨朝时。为贤护故着衣持钵。与彼无量比丘比丘尼优婆塞优婆夷天人大众。左右围绕。向彼贤护菩萨舍宅。于是贤护发如斯念。我家隘小不受多众。自非世尊威灵加护。令宅宽广尽为琉璃。令诸城内一切人民莫不明见。亦令今此天人大众随意受用无所乏少。不亦快乎。尔时世尊知彼贤护心所念已。即以神力令其家宅严丽宽广。所有众具变成琉璃。亦令城内一切人民皆得睹见分明显了。足令大众随意用之。
　　尔时世尊入贤护宅。随其床座安详而坐。亦令一切诸比丘比丘尼优婆塞优婆夷人天大众。随其部类次第而坐。时彼贤护。及宝德离车子。善商主优婆塞。伽诃岌多长者子。那罗达多长者子。既见世尊。与彼四部天人大众皆安坐已。于是贤护躬以自手。持最妙食奉上世尊。世尊受已。然后授与诸四部众及与一切天人大众。种种上妙香美味食。咸令自恣悉皆丰满。如是一切饭食斯毕。澡手漱口乃至洗涤钵器持举皆竟。贤护于是别置小座。在世尊前头面顶礼。然后退坐一心瞻仰。尔时世尊即为贤护菩萨。及宝德离车子。善商主优婆塞。伽诃岌多长者子。那罗达多摩纳等。乃至四部天人大众等。如应说法令其解知。开导慰喻令其欢喜。然后与诸比丘比丘尼天人大众归还本所。时彼贤护菩萨后食毕已。将诸眷属善友知识。及百千众左右围绕。至世尊所恭敬礼拜。退坐一面胡跪合掌。而白佛言。世尊。菩萨摩诃萨具足几法。当能证此现前三昧。佛言贤护。菩萨若能成就五法。则便得此现前三昧。何等为五。所谓一者具甚深忍灭除至尽。二者实无所尽无有尽处。三者本无有乱灭除诸乱。四者本无有垢灭除诸垢。五者本无有尘断离诸尘。贤护。是为菩萨摩诃萨具足成就无生忍故。而能得此现前三昧。复次贤护。菩萨摩诃萨复有五法能得三昧。一者深厌诸有不受诸行。二者一切生处念菩提心。三者所生常见诸佛世尊。四者终不耽着阴界诸入。五者终不爱着受欲乐事。贤护。是为菩萨摩诃萨具足五法成就三昧。复次贤护。菩萨摩诃萨复有五法能得三昧。一者常当思念无边际心。二者常能善入禅定思惟。三者分别思惟一切诸法。四者于诸众生无有诤心。五者常以四摄摄受众生。所谓布施爱语利行同事。贤护。是为菩萨摩诃萨具足五法成就三昧。复次贤护。菩萨摩诃萨复有五法能得三昧。一者于诸众生所常行慈心。二者于一切时念修圣行。三者常行忍辱见破戒者恒生敬心。四者于自和上阿阇梨所不说己能。五者于一切处不敢轻他。贤护。是为菩萨摩诃萨具足五法则能证是现前三昧。复次贤护。菩萨摩诃萨复有五法能得三昧。一者常依圣教如说修行。二者清净意业灭身口恶。三者清净戒行断除诸见。四者常求多闻深信诸善。五者常念如来应等正觉。贤护。是为菩萨摩诃萨具足五法则能获得现前三昧。复次贤护。菩萨摩诃萨复有五法能得三昧。一者常行大施能为施主不起悭贪。心无嫉妒弘广心施纯直无谄。于诸沙门及婆罗门贫穷孤独一切乞人。无所爱惜。无有胜上可重之物而不施者。所谓一切微妙饮食。名衣上服第一房舍。诸种敷具灯烛花香。凡所受用皆悉舍之。虽常行施而不求报。怜愍一切无疑惑心。既施之后终无变悔。二者常为施主而行法施。所谓常为众生说如斯法。所谓第一最上最胜最妙最精。修行如是大法施时能出一切无碍辩才。文义次第相续不断。如来所说甚深法中。皆能安住成就深忍。或时被他诽谤骂辱捶击鞭打。终无嗔恨秽浊毒心。亦无惊惧种种苦恼。而心无畏常怀欢喜。三者若闻他说此三昧时。至心听受书写读诵思惟其义。广为他人分别演说。令是妙法久住世间终无秘藏使法疾灭。四者常无嫉妒远离诸恼。弃舍盖缠断除尘垢。不自称誉亦不毁他。五者于诸佛所常重信心。于诸师长常行敬畏。于知识处常生惭愧。于诸幼稚常怀慈怜。乃至受他小恩尚思厚报。何况人有重德而敢辄忘常住实言未曾妄语。贤护。是为菩萨摩诃萨具足五法则能获得如是三昧。尔时世尊为重明此义。以偈颂曰。
　　若于深法心欲乐　　厌离一切诸后有
　　智者不愿一切生　　若能如是得三昧
　　不用一切诸外论　　乃至语言不听受
　　永断世间诸五欲　　若能如是证三昧
　　清净持戒住梵行　　所生不念诸女人
　　深厌五欲真佛子　　若能如是证三昧
　　常行大施不求报　　亦无住着悔恨心
　　一舍已后不重缘　　唯当摄念思诸佛
　　怜愍众生行施时　　决定除疑无变退
　　安住调柔而修施　　若能如是得三昧
　　若于财施为大主　　无有憍慢嫉妒心
　　行一切施常踊跃　　若能如是得三昧
　　又于法施为上首　　善解微妙修多罗
　　能知甚深寂灭法　　若能如是得三昧
　　安住甚深诸法中　　善能堪忍无嫉妒
　　虽被挝骂无恼恨　　若能如是得三昧
　　或时闻说此经典　　书写读诵巧广宣
　　唯为法住利世间　　若能如是得三昧
　　于诸法中不秘吝　　不求利养及名闻
　　但为绍隆诸佛种　　若能如是证三昧
　　远离睡眠与衰恼　　除断嫉妒及盖缠
　　不自称赞轻毁他　　能灭我相得三昧
　　正信诸佛及法僧　　常行诚心无欺诳
　　不忘一切诸恩报　　彼证三昧无艰难
　　若能真说无妄言　　凡有所行亦不失
　　所作虽微获报广　　彼于证法无障碍
　　若人有能具斯法　　清净持戒护有恩
　　彼得菩提尚不难　　何况甚深微妙定
授记品第十一
　　尔时世尊。告贤护菩萨言。贤护。我念往昔过于无量阿僧祇。复过无量阿僧祇劫初于燃灯佛世尊所闻此三昧。闻已即证如斯三昧见诸如来常现在前。从是已来经于无量阿僧祇诸世尊所。皆受是经修行供养。彼佛世尊授我记曰。摩纳。汝于来世当得作佛。号释迦牟尼如来应供等正觉明行足善逝世间解无上士调御丈夫天人师佛世尊。贤护。汝辈亦当专精一心思惟修习如斯圣法。非是凡夫所见境界。甚深寂静众相灭处。如是学已未来自然。成就阿耨多罗三藐三菩提。无有艰难如我不异。汝等当知。若有安住是三昧者。自然当得近大菩提。尔时世尊为重明此义。以偈颂曰。
　　我昔遇彼燃灯佛　　见已即得三摩提
　　从是常睹诸如来　　具足功德大名称
　　汝但多集诸功德　　一切专念即得成
　　若人能行此法中　　当得无上菩提道
甚深品第十二
　　尔时贤护菩萨复白佛言。世尊。云何思惟如是三昧。佛言贤护。若有善男子善女人。念欲思惟此三昧者。观彼色时不应取着。于彼声中不应取着。于彼香中不应取着。于彼味中不应取着。于彼触中不应取着。于诸法中不应取着。于诸生中不应取着。于一切处不应取着。于是法中当起真实大慈行也。是中何等名为三昧。所谓于一切法中如法行故。若诸菩萨观念处时当应如是。观察身行终不分别见身行处。观察受行亦不分别见受行处。观察心行亦不分别见心行处。观察法行亦不分别见法行处。菩萨当应如是观察思惟三昧。何以故。贤护。彼菩萨观身行时于身不起思惟分别。观受行时于受不起思惟分别。观心行时于心不起思惟分别。观法行时于法不起思惟分别故。所以者何。一切法不可得故。如是诸法既不可得。云何当有分别思惟。贤护。是故一切法无有分别。无分别者无有思惟。无思惟者。当知彼中无法可见。贤护。无可见故便为无碍。一切法中无障碍故。即是菩萨现前三昧。菩萨成就是三昧故。即得睹见无量无数过阿僧祇诸佛世尊。并所宣说皆悉听闻。闻彼法已咸能受持。彼诸如来应等正觉。所有一切无碍解脱解脱知见。亦即能得彼无碍智。复次贤护。菩萨观察四念处时。无法可见无声可闻。无见闻故则无有法可得分别。亦无有法可得思惟。而亦复非瞽盲聋类。但是诸法无可见故。是故观时不生住着而见诸道。思惟道故。即于诸法无有疑网。无疑网故见佛如来。见如来故永离迷谬。无迷谬故知一切法终无可见。何以故。菩萨若有如斯见者。则取彼见。取彼见故则取法相。取法相故则取事业。取事业故则见众生。见众生故则见寿命。见寿命故则见富伽罗。见富伽罗故则见诸阴。见诸阴故则见诸入。见诸入故则见诸界。见诸界故则见诸相。见诸相故则见诸物。见诸物故则见彼因。见彼因故则复见缘。以见缘故则便求取。以求取故则有有生。何以故。贤护。一切诸法终不可取。无可取故。菩萨于彼一切诸法。不思不念不见不闻。贤护。终不如诸外道若外道弟子。取着富伽罗及以我见也。贤护。菩萨终不作如是见。云何见。菩萨见者如如来见终不退转。菩萨见如辟支佛见如阿罗汉见。菩萨当应作如斯见。如斯见故不忆不念不见不闻。以不忆念及见闻故灭诸妄想。即得思惟如斯三昧也。
　　复次贤护。譬如虚空本无形色。不可观见无有障碍。无所依止无有住处。清净无染亦无垢浊。诸菩萨辈见一切法亦复如是。所谓于彼有为无为一切法中无有处障碍乃至亦无处所。以眼清净无障碍故。一切诸法自然现前。彼诸菩萨如是念时即见诸佛。其所庄严状如金辇。具足威仪如百千光。炎赫斯照如秋满月。众星围绕如转轮王。军众炽盛如天帝释。四辅中尊如大梵王。处彼天座如师子王威伏众兽。如鲜白鹄处空而飞。如须弥山王安住大海。如大雪山出诸良药。如铁围山摄持猛风。如彼水界住持大地。如大风轮净虚空界。如须弥顶壮丽天宫。如是贤护。彼诸如来应等正觉。以智德光照明一切三千大千诸佛世界其事若此。贤护。彼诸菩萨于正观中复如斯念。而诸如来有所宣说。我昔听闻。闻已读诵受持修行。如是念已从三昧起。如彼定中所闻诸法。思惟其义为他宣说。贤护当知。是三昧王。为诸菩萨作斯利益。能与如是诸功德聚。所谓世间出世间一切诸法也。贤护是故。若彼善男子善女人。随欲求证无上菩提。当应听闻如是三昧。闻已书写读诵受持。修习思惟广为他说。令是妙法流布世间。尔时世尊为重明此义。以偈颂曰。
　　诸佛清净离尘垢　　功德深广无所依
　　钟鼓铿锵众妙音　　万种咸备修供养
　　布散诸种超世香　　精异花鬘上宝盖
　　然灯供养众塔庙　　所为求此三摩提
　　佛法甚深难可见　　开示世谛令人知
　　彼如自性初不迁　　汝当随顺智无碍
　　犹日月天初出时　　帝释佐天三十二
　　众具庄严实周普　　求彼三昧亦复然
　　譬如梵天处梵众　　威仪寂静功德圆
　　勇猛精进不可称　　彼求三昧亦如是
　　又如医王处世间　　给施病者众妙药
　　随顺诸佛清净心　　初未曾离本空性
　　譬如雪山诸山王　　炜烨同于转轮帝
　　亦如宝辇妙庄严　　彼见诸佛众相满
　　又犹鹄王绝明白　　处空自在无碍游
　　如是诸佛金色身　　世尊真子如斯念
　　无垢三昧净智灯　　能破大冥诸黑闇
　　彼除一切众物想　　念诸佛智无碍光
　　诸垢消灭无嗔毒　　无明清净妙智人
　　若能观是无自他　　彼终无有诸色相
　　无疑惑中净智生　　悉能断斯诸有见
　　亦已灭亡阴界想　　闻法除恼得清凉
　　比丘当知诸佛子　　及以清净比丘尼
　　彼优婆塞优婆夷　　若能念此得三昧
大方等大集贤护经卷第五
现前三昧中十法八法品第十三
　　尔时世尊。复告贤护菩萨言。贤护。若有比丘。乐欲修习此三昧者。先当思惟彼无相想。既思惟已我慢不生。贤护。除慢高已心意泰然远离众相。尔时即应为他宣说如是三昧。不应起诤。是中云何名为诤也。所谓妄想诽毁即谤于空名为诤也。贤护。是故彼比丘以无诤故。当能修学为他宣说此三昧也。贤护。有诸善男子善女人。若欲修学为他解释此三昧者。应当具足成就十法然后为他解斯三昧。何等为十。所谓一者彼诸善男子善女人。先摧我慢起恭敬心。二者知恩不忘心常念报。三者心无倚着亦无嫉妒。四者除断疑惑及诸障碍。五者深信不坏系念思惟。六者精进勤求经行无倦。七者常行乞食不受别请。八者少欲知足调伏诸根。九者正信甚深无生法忍十者常念谁所有是三昧。即于彼师生诸佛想。然后修习如是三昧。贤护。是为彼善男子善女人具足如上十种法已。应当修习如是三昧。亦令他人受持读诵。如是行者当得八事。何等为八。一者毕竟清净。于诸禁戒无毁犯故。二者知见清净。智慧和合不与余相应故。三者智慧清净。更不复受诸后有故。四者施与清净。不愿一切诸行果报故。五者多闻清净。既闻法已毕竟不忘故。六者精进清净。于一切时求佛菩提故。七者远离清净。于一切名利不染着故。八者不退清净。当得阿耨多罗三藐三菩提初不动摇故。贤护。是为彼善男子善女人所获八法也。尔时世尊为重明此义。以说偈曰。
　　智人不起有相想　　亦当除慢及我心
　　于深忍中无取着　　彼能速宣此三昧
　　空中本来灭诤根　　涅槃无相大寂定
　　于佛无嫌不谤法　　彼能速宣此三昧
　　智者不兴嫉妒意　　念佛知恩及法僧
　　所生降伏无迁移　　如是寂静持三昧
　　无有嫉妒亦无疑　　思惟深法真实信
　　精进不懈离诸欲　　彼能如是得三昧
　　常行比丘乞食法　　舍诸别请况求财
　　断除垢染证真如　　彼能如是得三昧
　　谁能有此三摩提　　我应听受广流布
　　于教师所起佛想　　彼能如是得三昧
　　若人修行此三昧　　当具功德超世间
　　彼应速受八种法　　称诸佛心净无垢
　　持戒清净无有边　　三昧菩提及胜见
　　彼能清净诸有中　　住以最妙功德聚
　　智慧清净不受有　　布施离垢入无为
　　得彼多闻未曾忘　　其为智人功德藏
　　勇猛精进得菩提　　于世名利不贪染
　　若诸智者善行此　　彼入无上深妙禅
不共功德品第十四
　　尔时世尊。复告贤护菩萨摩诃萨言。贤护。彼诸菩萨摩诃萨。复当成就十八不共法。何等名为不共法也。所谓如来初成阿耨多罗三藐三菩提。乃至般涅槃。于其中间如来所有三业智慧为首。一切身业随智慧行。一切口业随智慧行。一切意业随智慧行。又诸如来知见过去无有障碍。知见未来无有障碍。知见现在无有障碍。又诸如来所为无有错误。言无漏失意无忘念无别异想。常在三昧无不知已舍。又诸如来意欲无减精进无减禅定无减智慧无减解脱无减解脱知见无减。贤护。是为如来十八不共法。彼菩萨摩诃萨当应修习具足成满。
　　复次贤护。若菩萨摩诃萨。成就具足甚深难见摄受正法。即欲宣说是三昧者。应当更受十种胜法。何等为十。所谓如来十力。云何十力。贤护。是中如来是处非处力者。如来于诸处非处事。能以正智如实知故。贤护。如是处非处事。如来能以正智如实知者。此则如来处非处力。如来得此力已知真实处。于大众中作师子吼。转大梵轮昔所未转。若有沙门婆罗门若天若梵若魔若人。一切世间终无有能如是转者。贤护。是为如来第一智力。菩萨摩诃萨应当修学具足成满。
　　复次贤护。是中如来一切至处道力者。如来于一切处道差别。皆以正智如实知故。贤护。如是一切至处道事。如来能以正智如实知者。此则如来至处道力也。如来得此力已知真实处。于大众中作师子吼。转大梵轮昔所未转。若诸世间沙门婆罗门。若天若梵若魔若人。终无有能如是转者。贤护。是为如来第二智力。菩萨摩诃萨应当修学具足成满。复次贤护。是中如来世间种种界力者。如来于世间种种诸界无量差别。能以正智如实知故。贤护。如是世间种种界事。如来皆以正智如实知者。此则如来世间界力也。如来得此力已知真实处。于大众中作师子吼。转大梵轮昔所未转。若诸世间沙门婆罗门。若天若梵若魔若人。终无有能如斯转者。贤护。是为如来第三智力。菩萨摩诃萨应当修学具足成满。
　　复次贤护。是中如来心行力者。如来于诸众生种种心行无量差别。皆以正智如实知故。贤护。如是众生种种心行无量差别。如来能以正智如实知者。此则如来知心行力也。如来得此力已知真实处。于大众中作师子吼。转大梵轮昔所未转。若诸世间沙门婆罗门。若天若梵若魔若人。终无有能如是转者。贤护。是为如来第四智力。菩萨摩诃萨应当修学具足成满。
　　复次贤护。如来知众生诸根差别力者。如来于众生诸根种种差别。皆以正智如实知故。贤护。如是众生诸根种种差别。如来皆以正智如实知者。是则如来诸根差别力也。如来得此力已知真实处。于大众中作师子吼。转大梵轮昔所未转。若诸世间沙门婆罗门。若天若梵若魔若人。终无有能如是转者。贤护。是为如来第五智力。菩萨摩诃萨应当修学具足成满。
　　复次贤护。是中如来禅定力者。如来于一切禅定解脱三昧。生起烦恼及以灭除。斯以正智如实知故。贤护。如是一切禅定解脱三摩跋提生起烦恼乃至清净。如来皆以正智如实知者。是则如来禅定力也。如来得已知真正处。于大众中作师子吼转大梵轮先所未转。若彼世间沙门婆罗门。若天若梵若魔若人。终无有能如是转者。贤护。是为如来第六智力。菩萨摩诃萨应当修学具足成满。
　　复次贤护。如来业力者。如来于彼一切诸业种种差别。及彼未来和合得报亦无量差别。如来斯以正智如实知故。贤护。如是诸业种种差别。未来得果亦复差别。如来皆以正智如实知者。斯则如来知业力也。如来得已知真实处。于大众中作师子吼。转大梵轮先所未转。若彼世间若沙门婆罗门。若天若梵若魔若人。终无有能如斯转者。贤护。是为如来第七业力。菩萨摩诃萨应当修学具足成满。
　　复次贤护。如来天眼力者。如来常以清净天眼过于人眼。见彼未来诸众生辈死此生彼。其所受身或美或丑或善或恶。所得诸色或好或恶或妙或粗。或生善道或生恶趣。又见众生所作诸业或善或恶。有诸众生。具身恶业具口恶业具意恶业。诃骂圣人诽谤正法坏和合僧。具足如是诸恶业故。身坏命终生于恶道。又诸众生。具身善业具口善业具意善业。恭敬圣人尊重正法供养众僧。具行如是诸善业故。命终得生人天善趣。如是等事皆如实知。贤护。如来以净天眼见诸众生死此生彼。乃至命终生于天上。是则如来生死智力。得是力已知真实处。于大众中作师子吼。转大梵轮昔所未转。若彼世间若沙门婆罗门。若天若梵若魔若人。终无有能若斯转者。贤护。是为如来第八智力。菩萨摩诃萨应当修学具足成满。
　　复次贤护。如来宿命智力者。如来能以诸宿命智。知于过去诸宿命事。所谓众生生此死彼。或于一处初受一生或二或三或五或十或百或千。乃至或受无量百生无量千生无量百千生。如是乃至无量转劫。无量定劫无量转不转劫等。皆如实知。又于彼所生趣。如是处如是家。如是种姓如是名字。如是相貌如是生中。如是服食如是所作。如是善恶如是忧喜。如是苦乐乃至若干寿命等。亦如实知。又于某处舍彼身已复生某处。如是身相如是所说如是所经。乃至寿命诸过去事。皆悉知故。贤护。如来能以种种无量诸宿命智。知彼众生宿命所经。始自一生及无量生。乃至寿命诸过去事如实知者。是则如来宿命智力也。得是力已处大众中作师子吼。转大梵轮昔所未转若彼世间沙门婆罗门。若天若梵若魔若人。终无有能若斯转者。贤护。是为如来第九智力。菩萨摩诃萨应当修学具足成满。
　　复次贤护。如来漏尽力者。如来能尽一切诸有。无复诸漏。心慧解脱自觉法已。是故唱言。我生已尽梵行已立。所作已办不受后有。贤护。如来如是能尽诸漏。心慧明脱自证知故。故言我生已尽乃至不受后有。如实知者。是则如来漏尽智力也。如来得已处大众中作师子吼。转大梵轮昔所未转。若彼世间沙门婆罗门。若天若梵若魔若人。终无有能若斯转者。贤护。是为如来第十智力。菩萨摩诃萨当应修学具足成满。贤护。若诸菩萨摩诃萨。读诵受持思惟修习是三昧者。则能摄受如来十力也。尔时世尊为重明此义。以偈颂曰。
　　十八不共等觉法　　十力明智诸佛同
　　菩萨修习此妙禅　　自然成就斯二种
随喜功德品第十五
　　尔时世尊。复告贤护菩萨言。贤护。若菩萨摩诃萨具足成就四随喜故。即当得斯现前三昧。速疾成满阿耨多罗三藐三菩提。何等名为四种随喜也。所谓彼菩萨摩诃萨应作如是念。如彼过去一切诸如来应供等正觉各于往昔行菩萨时。皆因随喜得是三昧。因三昧故具足多闻。由多闻故速疾成就阿耨多罗三藐三菩提。如我今日亦应如是。依因随喜得是三昧。因三昧故具足多闻。由多闻故速得成就无上菩提。贤护。是为菩萨摩诃萨第一随喜功德聚也。贤护。彼菩萨摩诃萨。复应如是念。如彼当来一切诸如来应供等正觉行菩萨时。皆因随喜得是三昧。因此三昧故具足多闻。由多闻故速疾成就阿耨多罗三藐三菩提。如我今日亦应如是。当因随喜得是三昧。归凭三昧求满多闻。由多闻故速疾成彼无上菩提。贤护。是为菩萨摩诃萨第二随喜功德聚也。贤护。是菩萨摩诃萨。复应如是念。而今现在无量无边阿僧祇诸世界中。一切诸如来应供等正觉。各于往昔行菩萨时。亦因随喜得是三昧。因是三昧具足多闻。由多闻故现皆得成无上菩提。然我今日亦应随喜。乃至为欲速成无上菩提故。贤护。是为菩萨第三随喜功德聚也。复次贤护。彼菩萨摩诃萨。复应如是念。我今已得仰学。三世一切诸如来本于过去行菩萨时。皆因随喜得是三昧。皆因三昧具足多闻。皆由多闻而得成佛。今我以此随喜功德。愿与一切众生共之。同生随喜同获三昧。同具多闻同悉成就阿耨多罗三藐三菩提。贤护。是为菩萨摩诃萨第四随喜功德聚也。复次贤护。而彼菩萨既得成就。如是随喜如是三昧。如是多闻如是速疾成就菩提。以是功德悉与众生。共同回向阿耨多罗三藐三菩提。如是功德难可称量。我今为汝略开少分。汝宜谛听善思念之。贤护。譬如有人定寿百岁。身轻气猛行骏若飞。是人生已便即能行一世界先行东方尽世界边。如是次第行于南西北方四维上下。周旋十方穷极地际。贤护。于意云何。假使有人聪明出世善通算术。能计是人所行地界道路近远长短耶。贤护白言。不也。又能称量耶。不也。又能观察耶。不也。亦能思惟耶。不也世尊贤护。且置初行。即使是人满足百年速疾往返。遍至十方无量世界。彼明算人复能知否。贤护报言。不也世尊。彼明算人尚不能知初时所行地界近远。云何能计是人一世尽力飞行周遍十方。无数世界道路由旬其数多少。若欲的知。唯独世尊及大弟子舍利弗与彼不退诸大菩萨等乃能知耳。佛告贤护。如是如是。我今语汝。若有善男子善女人。起信敬心。于彼风行壮人所经世界盛满珍宝。持用奉献十方诸佛。其所获福虽曰极多。然尚不如随喜三昧功德少分。何以故。贤护。由彼菩萨摩诃萨修此三昧。具足如上四大随喜。回向阿耨多罗三藐三菩提。为求多闻成正觉故。贤护。以是因缘持彼施福。望前随喜所获功德。百分不及一。千分不及一。百千万分不及一亿百千分不及一。乃至算数譬喻所不能及。贤护。汝今当知。诸菩萨等。随喜回向所得功德。是故我今更为汝说菩萨随喜功德少分。汝宜谛听也。贤护。我念往昔过于无量无边阿僧祇劫。尔时有佛。号师子意如来应供等正觉明行足善逝世间解无上士调御丈夫天人师佛世尊。出现于世。贤护。时此世界阎浮提中。人民炽盛多饶财宝。丰乐安隐甚可爱乐。贤护。尔时此阎浮提其地弘广。具足一万八千由旬。其间城郭聚落乃有一万八千。一切皆以七宝所成。其城纵广十二由旬。于诸城内城别皆有九亿民家。贤护。
　　尔时大城名曰贤作。城中居民有六十亿。彼城即是师子意如来现生处也。贤护。尔时师子意如来。初会说法有九十亿人证阿罗汉果。过七日已。于第二会。复有九十亿人得阿罗汉果。过第二会。第三会中。复有九十亿人得阿罗汉果。过三会已。复有九十亿人咸从他方而来大集。悉是清净诸菩萨众。自后彼佛恒有无量阿僧祇诸声闻众。贤护。尔时人民行十善业。如彼未来弥勒佛世教诸众生。具足成就十种业行。尔时人寿八万四千。如弥勒时人寿无异。贤护。时彼大城有转轮王名曰胜游。如法治世具足七宝。所谓金轮宝象宝马宝摩尼宝女宝长者宝主兵宝。是为七宝。满足千子身相端严。成就威雄降伏怨敌。彼王所统尽世界边。不用刀兵亦无威迫。无所税敛众具自然。时胜游王诣师子意如来应供等正觉所。顶礼尊足然后退坐。尔时师子意如来。知胜游王渴仰心已。即为广宣现前三昧。时彼王既闻如是三昧。深自庆幸发随喜心。以一把宝奉散佛上。彼王缘此随喜善根。命终之后还生阎浮。为彼王子名曰梵德。复绍王位如法治化。彼佛灭后于正法中有一比丘。其名曰宝。聪明精进。常为四众宣扬广说如是经典。贤护。尔时彼梵德王于比丘所闻三昧已。得深净信起随喜心。持上妙衣价直百千覆比丘上。贤护。又梵德王从比丘所闻三昧已。即发阿耨多罗三藐三菩提心。为爱法故舍家出家。剃除须发被服袈裟。是时亦有百千人众。成就信心即随彼王法服出家。亦为如是三昧经故。时彼梵德比丘。与彼百千诸比丘众。经八千岁供养承事。彼宝比丘无有疲倦。终不能得如是三昧。唯除一闻。闻已随喜具以四种随喜功德。回向阿耨多罗三藐三菩提。如初随喜如是广行。然后梵德比丘及百千众。缘此善根寻得值遇六万八千诸佛世尊。凡所生处常得为众颁宣广说如是三昧。彼王比丘因彼善根。复更值遇六万八千亿数诸佛。如是次第种诸善根得此三昧。具足圆满助菩提法已。寻得成就阿耨多罗三藐三菩提。号曰坚固精进如来应供等正觉明行足善逝世间解无上士调御丈夫天人师佛世尊。而彼百千诸比丘众得此三昧。亦能成就助道法故。皆已成于阿耨多罗三藐三菩提。名曰坚勇如来应供等正觉。复令无量百千众生住于阿耨多罗三藐三菩提。贤护。彼但耳闻尚获如是。何况菩萨闻受三昧。读诵忆持为他广说。复勤思行而不得也。贤护。以此义故。诸菩萨等闻是三昧谁不随喜。谁不读诵谁不受持。谁不修习谁不广说。何以故。贤护。以彼菩萨闻是三昧。即得成就助道法等。速疾成于阿耨多罗三藐三菩提故。贤护。以是因缘吾今语汝。若人正信净心欲求阿耨多罗三藐三菩提者。要先至心求此三昧。菩萨若闻百由旬内有此甚深三昧经者。菩萨即应躬自往诣听是经典。闻已即应读诵受持修习思惟为他广说。贤护。且置百由旬内当往听受。又彼菩萨若闻二百由旬。三百四百五百。乃至千由旬内有是三昧。在某都城某聚落所。菩萨即应躬往听受习诵受持。何以故。贤护。以是菩萨清净信心。为求成就阿耨多罗三藐三菩提故。是故菩萨不应起懈怠心生懒惰心起散乱心。当更发精进心发猛利心。应当为是三昧速至千由旬所。乃至但得闻是三昧。何况读诵受持思惟解说。何以故。贤护。以是三昧能摄一切助道法故。复次贤护。是中若有菩萨。以纯净心为求菩提。应当往诣千由旬所。为听如是三昧法时。菩萨应当承事供养彼说法师。一切众具悉皆奉上。常当随逐法师而行。或时一年或复二年。或十二十或经百年。乃至尽寿随逐法师不得舍离。乃至但求闻是三昧。何况能得读诵受持。思惟义理为他解释。如是菩萨随法师时。当舍自心诸所为事。常当随顺彼阿阇梨法师意行。谨心承事不得违教。起尊敬心及重爱心。除舍一切无爱敬事。于法师所发善知识想。乃至当起如诸佛心。贤护。彼菩萨于是法师阿阇梨所。能生如是敬爱心已。若当不得读诵受持思惟广说。乃至听闻是三昧者终无是事。唯除往昔诽谤如是甚深经典业时已熟定堕恶道业不净耳。复次贤护。假彼菩萨或欲须离彼法师者。常当知恩常当念恩常当报恩。何以故。贤护。以是法师宣讲因缘。令斯经典久住不没。
　　复次贤护。若有菩萨为是三昧。尚当应往千由旬处。况复随近城都国邑聚落空处或山野中。而当不往听受读诵思惟义理为他广说也。复次贤护。我今语汝。若有菩萨为三昧故。即能往至千由旬所。乃至不得闻是三昧。而彼菩萨虽复不得闻是三昧。于是法中念求善根。当发精进莫即懈惰。汝应当知如是之人。则为已得不退转于阿耨多罗三藐三菩提。何况听闻受持读诵。思惟修习为他广宣。贤护。汝今当观彼菩萨辈。闻此三昧已而能受持思惟修行。即得尔许大功德聚。乃至求已不能得闻。亦当具足几大善根。若闻不闻。皆为已住不退转地。毕竟成就阿耨多罗三藐三菩提。何况闻已读诵受持。思惟修习广为他说。亦令多人闻已诵持修习思惟炽然流布也。尔时世尊为重明此义。以偈颂曰。
　　我念过去有如来　　号师子意人中上
　　彼时有王为众首　　亲往诣佛求三昧
　　时大智王得闻已　　欢喜遍满不可宣
　　以手持宝奉散之　　供养人尊师子意
　　内心思惟发是言　　我今归依无上觉
　　为诸世间作饶益　　唯愿善说三摩提
　　时王兴建此业已　　舍身还生于彼宫
　　寻得值遇宝比丘　　大德名闻满十方
　　彼闻比丘善说时　　心生欢喜无称量
　　即以胜妙众宝服　　答彼比丘为菩提
　　复与数千众出家　　供养承事彼比丘
　　经历满于八千岁　　为求如是三昧故
　　彼唯一说不再宣　　闻受深妙如大海
　　尔时心智都无倦　　求此如实胜寂禅
　　彼辈如是修行已　　值遇诸佛大威雄
　　具满六万有八千　　其间亦闻此三昧
　　余世供养复承事　　六万八千亿世尊
　　所闻深妙悉随喜　　斯由师子如来故
　　彼王如是具修行　　终得成佛号坚进
　　教化众生无量数　　所在生死皆远尘
　　从王出家数千众　　亦同得佛名坚勇
　　德声遍满于十方　　闻三昧名证大觉
　　何况复能为他说　　不染着彼诸世界
　　当更广显妙思惟　　若斯三昧诸佛演
　　若知三昧百由旬　　为求菩提诣彼听
　　于言教中莫辞倦　　闻者功德不可量
　　若至于彼不得闻　　尚获若干诸福聚
　　何况闻已思说者　　唯当速求此三昧
　　当念彼具梵德人　　亲近承事勿生厌
　　谁比丘所有此经　　即当诣彼修供养
觉寤品第十六
　　尔时世尊复告贤护菩萨言。贤护。我念往昔过多无量阿僧祇劫。有佛出世名萨遮那摩如来应供等正觉。十号具足。时有比丘名曰和轮。于佛灭后称扬广说是三昧经。我于尔时为大国王。一心专求是妙三昧。即于梦中闻有告言。是三昧处既觉寤已。遂便躬诣比丘师所求是三昧。因请法师剃发出家。为求听受是三昧故。躬用承事和轮法师。备经三万有六千岁。天魔障蔽竟不得闻。时佛复告诸比丘比丘尼优婆塞优婆夷言。我今语汝。汝等当应急疾听受是三昧王。无得赊迟亦无忘失。善承事师无令失所。求是三昧以得为期。若经一劫乃至百千。不生懈心无不得也。贤护。若人一心求是三昧。常随逐师不得远离。当设供养。所谓汤药饮食衣服床敷种种众具。及以一切金银珍宝。凡是资用尽奉于师无所爱惜。如其自无乞求而与。趣得三昧勿生厌心。贤护。且置如斯寻常供具。夫求法者。师若有须。乃至应当自割其身。肌肤肢体供奉于师。师若须命尚无爱惜。况余外物而不奉师。贤护。其求法者。承事法师将护随顺其事若此。又承事师如奴随主。如臣事君。事师亦尔。斯人如是疾得三昧。得三昧已当念忆持。常念师恩恒思报答。贤护。是三昧宝不易可闻。正使有人过百千劫。但求闻名尚不得闻。何况闻已书写诵持。转复为他分别说也。贤护。假使恒河沙数诸佛世界。盛满珍宝持以行檀。其福虽多犹亦不如闻此经名。书写一偈所获功德无可校量。尔时世尊。为重明此义。以偈颂曰。
　　我念过去无量时　　具足数满六千岁
　　常随法师不蹔舍　　初不闻是三昧名
　　有佛厥号为至诚　　时彼比丘名和轮
　　其于世尊灭度后　　比丘广说是三昧
　　我时为彼天下王　　梦中闻告三昧处
　　和轮比丘常宣转　　王当听受是妙经
　　从梦寤已即推求　　躬诣比丘请三昧
　　遂舍王位而出家　　恭敬供养不暂休
　　经历三万六千年　　但愿得逢彼宣流
　　常为天魔来固扰　　终竟未果一听闻
　　是故比丘比丘尼　　诸优婆塞优婆夷
　　吾故诫汝此诚言　　汝当趣持是三昧
　　其欲敬承彼法师　　若经一劫及多劫
　　备奉药汤诸妙膳　　求闻如是三昧经
　　又办亿数众衣服　　床敷灯烛及诸珍
　　精勤如是不觉疲　　为听如是妙三昧
　　比丘自无当乞奉　　乃至身命无吝情
　　何况余物有惜心　　如是求者得三昧
　　受恩常念思报恩　　智人闻已应广说
　　亿那由劫专精求　　斯妙三昧尔乃闻
　　假使恒沙诸世界　　盛满珍宝用行檀
　　能于是中说一偈　　此人功德过于彼
　　正言宣说一偈者　　过于诸劫那由他
　　何况闻已能广传　　斯人功德不可说
　　若人乐行于菩提　　当为一切求是法
　　必能正觉无上道　　闻已安住斯定中
嘱累品第十七
　　尔时世尊告贤护菩萨言。贤护。是故彼善男子有净信者。常当精勤听此三昧。既闻受已读诵总持思惟其义。广为世间分别演说。宜善书写安置藏中。所以者何。贤护。于我灭后当来之世。有诸菩萨摩诃萨辈净信心者。为众生故当求多闻。求多闻故当诣诸方听受正法贤护。是故彼诸善男子。有欲乐者。具足信心者。摄受正法者。爱乐正法者。总持修多罗者。为如是等广宣说故。以如来力加持故。书写如是大乘经典。以如来印印封之已。然后安置于匣藏中。贤护。是中何等为如来印。所谓一切诸行无造无作。无造作者。未曾有无为无相无想无依无摄无取无住。一切诸行尽苦因尽。有尽一切烦恼尽。无生无灭无道无道果。一切诸圣无有覆藏。愚痴所毁。智者所称。巧者能受。如来世尊说此经时。无量众生皆于阿耨多罗三藐三菩提。种诸善根。彼恒河沙等诸佛世界。有无量阿僧祇诸菩萨摩诃萨众。皆从本国发来至此。咸为听受是三昧者。彼辈皆得不退转于阿耨多罗三藐三菩提。时此三千大千世界一切大地六种震动。所谓动大动等遍动。涌大涌等遍涌。起大起等遍起。震大震等遍震。吼大吼等遍吼。觉大觉等遍觉。乃至边涌中没中涌边没。时此世界如是大动。
　　尔时世尊告尊者摩诃迦叶。尊者舍利弗。尊者目揵连。尊者阿难及贤护菩萨。宝德离车子。商主长者。星德长者子。伟德摩纳水天长者等。五百人众并余诸天世人四部众等言。迦叶。我今以是三大阿僧祇劫修成阿耨多罗三藐三菩提法。付嘱汝等。如是等义一切世间所不能信。何以故。如来所说修多罗。最胜微妙第一甚深。于当来世能与一切众生阿耨多罗三藐三菩提。是故我今殷勤嘱汝。汝当听受。汝当读诵。汝当忆持。汝当思惟。汝当修行。汝当开发。汝当广宣。汝当解释。汝当尽善。汝当流布勿令断绝。复次阿难。若有诸善男子善女人。念欲修习此三昧经者。欲读诵者欲受持者。欲思惟者。欲开示者。欲广说者。当应令他生正信故。令他读诵故。令他受持故。令他思惟故。令他开示故。令他广说故。我今为彼安住大乘诸善男子善女人辈。广开发已。当如是学。常当念我如斯教敕。尔时世尊说是经已。尊者摩诃迦叶舍利弗大目揵连阿难。自余一切诸大声闻。及彼贤护宝德善商主星德伟德水天长者等五百优婆塞众。及彼从十方他佛国土诸来菩萨摩诃萨众。乃至一切天龙鬼神人非人等。闻如来说皆大欢喜。奉教修行。

 
