宝女所问经四卷


大乘大集部
宝女所问经四卷
西晋三藏法师竺法护译


宝女所问经卷第一
问慧品第一
　　闻如是。一时佛游于如来宝净高座。则为如来之所建立。积无极德已为庄严。所游道场。佛慧报应蠲除所行。升菩萨宫讲无量颂。如来所叹显立威变。圣导无碍普有所入。志存微妙诱进权行。等过去慧于当来劫弘大究竟。其德无量。顺平等觉善转法轮。无限之首谛分别慧。于一切法而得自在。悉睹众生心之诸根。度于彼岸。晓了方便断除诸着邪业之行。为造佛事。莫不笃信化令寂定。与大比丘俱六百万。其心调和。消除挂碍尘劳之欲。乃为如来法王之子。修深妙法兴发道化。无有颠倒威仪显曜。成就圣路为大众祐。如来安详获善究竟。复与菩萨大圣众俱。无量无限不可思惟浩浩大会行无所拘。诸菩萨等斯须之间。寻能超越无量佛国。便设权宜供养奉事十方如来。有所咨启听受经典。不以厌倦。而常精勤劝化众生。智慧善权以用超殊。至于彼岸。得度无极而以建立无碍脱门。便得超越一切众想望报罗网。近一切智诸通之慧。
　　其名曰明天菩萨。选游步菩萨。择战斗菩萨。照明藏菩萨。蠲慢意菩萨。踊步菩萨。眼观菩萨。雷音菩萨。离冥菩萨。如是等类诸菩萨众不可限量。无边无际不可引喻。
　　尔时世尊叹咏菩萨所生道场。其法名曰无阴盖辞。一切菩萨径路清净。诸佛之法力无所畏。具足究竟圣慧之事。于诸法典而得自由。总持之门。所入法印敢可遭遇。决众法门圣通无极。超入于慧不退转轮。说不回还。诸乘平等所导无二。游无所坏一品法界。而分别说众生心根所入之慧。独步坚强决了诸法。灭除一切诸魔之场。已度众患随应顺法。律化众尘诸邪之见。入无限慧方便劝助。行无边际咨嗟权慧。十方诸佛所共宣畅。达无希望行无挂碍无处之门。分流兴隆一切诸法。决了如应而等普入。有想无想体解圣达。游于深妙缘起之事。显明道业无极德慧。佛身口意而以庄严。于此三事心行所归智慧无尽。越诸圣谛坏声闻乘。身心澹泊开演明哲。教化缘觉致诸通慧。导利大乘入于道品。于一切法而得信忍。宣扬如来所因兴德。讲说分别诵读宣现。智慧教授。开示流布靡不周遍。
　　尔时世尊讲说于斯善慧法典。宣弘普诵。时众会中有一女人。名曰宝女。即从坐起。右手执持妙珠璎珞白世尊曰唯然大圣。如我所言至诚不虚。设此众会佛所说法大士所讲。吾能具足持斯经典。普于十方流布弘广。劝无量人。于此法宝建立无上正真之道。如是所誓不改易者。如来威神使斯贯珠显示圣旨。于时世尊。因众现变。令诸菩萨。皆于其上。化成棚阁珠交露帐。斯诸正士。然后来世成正觉时。如其佛土微妙严净佛道场树。当使于今现此瑞应。众宝棚阁珠交露帐令斯会者睹其严净悉皆悦豫。于时宝女。前诣佛所则散珠璎。散珠璎已。佛之威神。宝女之德誓愿至诚。在于佛上及诸菩萨上虚空中。化成棚阁珠交露帐。辟方弘广。若干种变奇特殊妙。周匝平等庄严校饰。分布安处正无倾斜。时诸菩萨各心念言。如我等身本往古时志所誓愿。当令吾等佛土严净。道场觉树亦复如是。斯诸菩萨如心所念。各各自见交露棚阁。适睹此已怪未曾有。前白佛言。甚为难及。天中之天。其宝女者所建立力。能为我等显现瑞应。无央数劫所发志愿。今此宝女。一心念顷悉令现矣。世尊告曰。如是正士。如汝所言。宝女发意如志所建。行道以来于六十二百千亿垓诸佛之所。殖众德本。乃致若兹至诚所建真实誓愿。以是之故。今斯宝女如其所誓。被德之铠寻使成立。诸正士等。又宝女者设欲志愿。于斯三千大千世界。普雨天华悉令周满。则如所言辄雨名香捣香泽香杂香衣服膳馔。设复欲令幢盖缯幡自然庄饰周遍虚空。寻如意成。若复欲令天地水灾自然兴者。若复火灾则如所言。便有水灾自然火灾。设复欲令水灾火灾蠲除。还复如其所言悉能致之。设欲令此一切众会。悉自然变形体被服如转轮王。寻悉能成。为四天王形体被服。天帝形像。梵天颜貌。大神妙姿容之像。比丘比丘尼清信士清信女色像颜貌。则如所言悉能成之。正使欲令变怪现化亿百千魔。一一魔者手各执持百种刀杖。令此众魔坚住不动。不设刀杖悉使化成若干品种诸珠璎珞。须缦众华思夷之华。皆辄如言。若复欲令玄绝旷野。自然变有饮食衣被。为大城郭。十八亿家游居其中。如其所言皆能致之。三千世界所有形像。欲令颜貌皆成如来。寻辄如志。若复欲令一切众会处在虚空。悉当如言。诸族姓子。斯宝女身欲令无量无限无有边际佛之境界。诸佛世尊所说经典。于虚空中皆为通达。具足众备普闻音声。如佛所言无有缺减。十方佛辞亦如所说但能宣畅。于是宝女。立愿之力神足变化。普示现之如此色像。则于佛前说是颂曰。
　　以宝为业　　执妙圣珍　　演说豪尊
　　无量道德　　则以蠲除　　尘欲嗔结
　　乃布惠施　　七觉之宝　　以宝光明
　　照众窈冥　　若干品类　　明月珠曜
　　尊上琦珍　　宝英最胜　　今以瑰珠
　　恭奉安住　　假使玛瑙　　首藏明珠
　　焰光之珠　　无垢藏珠　　日月之明
　　所出光晖　　蒙尊所照　　而悉覆蔽
　　观能仁身　　无能限量　　所荷之祐
　　致获十力　　住立斯土　　极至上界
　　观察圣体　　转显加倍　　一切众会
　　各各见佛　　悉自念言　　尊在我前
　　皆从方面　　悉见佛颜　　紫金纵容
　　无比之貌　　正使坐时　　卧寐经行
　　若复现在　　处众会中　　言辞若嘿
　　乐立禅定　　威仪无比　　圣智无限
　　一一毛孔　　所演光晖　　则能普照
　　一切十方　　身如莲华　　最胜弘满
　　犹如志性　　令意寂然　　常立诚谛
　　所云真实　　如口所言　　尊行相应
　　晓了分别　　诸法之谊　　稽首道备
　　得度彼岸
　　尔时宝女以此颂偈赞佛德已。白世尊曰。我身今欲咨问如来。于斯经典章品之句志所趣向。设见听者乃当自陈。佛告女曰。恣所欲问。吾当为汝分别说之令心悦豫。于时宝女见佛听之欢喜踊跃。白世尊曰。何谓菩萨常怀至诚。云何如来为诸菩萨说真实辞。何谓菩萨而应顺法。云何如来为诸菩萨讲说经典。何谓菩萨寻应威仪。云何如来为诸菩萨而说议趣。何谓菩萨奉顺律教。云何如来为诸菩萨讲决律事。
　　佛言。善哉善哉。宝女所问。欲畅仁贤真要辩才。谛听谛听善思念之。唯然世尊。愿乐欲闻。于时宝女受教而听。佛告宝女。菩萨有三法常怀至诚。何谓为三。未曾欺佛。不自欺身。亦不欺诳一切众生。何谓菩萨欺于诸佛而欺己身及与众生。假使菩萨兴发无上正真道意。志慕声闻缘觉之地。而誓求愿意甘乐之。是为菩萨欺佛己身及与众生。何谓菩萨不欺诸佛己身众生。假使菩萨发大道意。设令勤苦遭众恼患为诸众魔所见娆试。为诸外道所见逼迫。毁辱诽谤而戏弄之。百种骂詈挝捶危害虚妄之事而以加己。志性寂然不起怨结。不怀怯弱不成迷误。不恐不畏不以忧戚不以为恨。续秉一志志性坚强。平等之行不舍道意但执惠心珍宝之心。常怀道心。一切世间最尊第一。又复发心为诸众生。救护归命令得超度。所兴之心而无等伦无以为喻。不退不舍不在余乘。常立一志乐于佛道。导御法轮。令诸群萌悉得面见。现于诸力兴显如是。行步举动遵修精进。终不破坏他人言教。是为菩萨不欺诸佛不自欺身亦不侵欺一切众生。假使菩萨不欺诸佛不自欺己不诳众生。是为菩萨第一至诚。彼以四事不欺诸佛顺于坚固。而应威施。所为力强。精进殷勤。复以四事不自欺身。志性仁和。质直其心。无有谀谄。亦无虚訑。彼以四事不欺众生。方便应病。慈心愍哀。加以四恩。是为菩萨第一至诚。不舍道心而不违失往古之愿。佛复告宝女曰。菩萨至诚。谓口寂然护于言语。所说无缺口辞真谛。在于独处若大众中。言常至诚。不以国故而两舌也。不以珍宝具足货业而欺虚言。不以父母亲族贪财惜费而两舌也。佛语宝女。有三十二事口辞清净。何谓三十二。羞惭(一)。造德(二)。常怀耻愧(三)。等修于善(四)。不为劣恶(五)。不索讥谤(六)。不为卒暴(七)。教化诸天(八)。不兴恐惧(九)。烧诸恶趣(十)。开演善归(一)。贤圣所命(二)。恭奉明智(三)。其内清净(四)。善修于外(五)。而受言教(六)。分别言辞(七)。无[革　　亢][革　　卬]说(八)。口演柔软(九)。言语殊特(十)。口畅香洁(一)。而随教命(二)。无有欺诈(三)。无所热恼(四)。造业可爱(五)。内无有失(六)。外亦无误(七)。不为罪业(八)。造众祐地(九)。乐于佛道(十)。传语至诚(一)。言辄获利(二)。是为三十二事也。
　　佛告宝女。所谓至诚求愿具足。所以者何。喜布施者为菩萨道。无悭贪故斯成志愿。一切所有设能慧施。睹是以后此则至诚。清净之诫为菩萨道。不为毁禁斯成所愿。假使戒禁具足清净。睹是以后此则至诚。建立忍力为菩萨道。志不怀结斯成誓愿。其忍辱者此为柔和。睹是以后则为至诚。遵修精进为菩萨道。不为懈废斯成所愿。设能普行一切德本。睹是以后则为至诚。建立禅定为菩萨道。不为乱心斯成所愿。设能怀来习一心者。睹是以后则为至诚。建立智慧为菩萨道。不为邪黠斯成所愿。晓了圣慧。睹是以后则为至诚。四意止行为菩萨道。不为放逸斯成所愿。意以寂定。睹是以后此则至诚。四意之断为菩萨道。不兴众恶心若灭除。斯成所愿。睹是以后此则至诚。四神足行为菩萨道。无有不达已能飞行。斯成所愿。睹是以后此则至诚。五根之事为菩萨道。诸根寂然无有错乱。斯成所愿。诸根澹泊。睹是以后此则至诚。五力之行为菩萨道。不为无势具足十力。斯成所愿。睹是以后斯则至诚。七觉之意为菩萨道。无所不了已能觉达。诸情不起斯成所愿。睹是以后此则至诚。八圣道行为菩萨道。无有邪径。设处圣路斯成所愿。睹是以后此则至诚。四恩之行为菩萨道。不为无救摄诸危厄。斯成所愿。睹是以后此则至诚。修四梵行为菩萨道。不为天人。慈悲喜护救济群黎。斯成所愿。睹是以后此则至诚。神通之慧三达之智。正观寂寞为菩萨道。无诸瑕秽众行普具。斯成所愿。睹是以后此则至诚。具足一切诸德法本。为菩萨道。不为无度。蠲除一切诸不善法。斯成所愿。设能宣备仁贤之法。睹是以后此则至诚。佛告宝女。菩萨亦当玩习奉行贤圣之谛。知于苦慧断于所习。晓了灭尽修行圣路。彼所谓知于苦者。分别五阴无所起故。断于习者。于五阴爱无所习故。究竟恩情无所习行。其为脱门。无所游居不怀所施。其无所怀则于过去而无所至。设于过去无所至者。彼则正法无所蠲除。已于诸法无所除者是为断习。彼知灭尽一切想着。所兴方便睹究竟尽。其灭尽者。为不复怀得于生死。等于所有终始均平。于一切法而无增减。已等观者。斯为晓了灭尽之慧。彼察平等于八正路则能等疗。无所想念而无邪想。求诸尘劳无有吾我。以无吾我便无所受。则无所生无造业者。悉能善修于一切法。是则名曰为圣路矣。假使于斯至诚之慧。晓了一切。皆畅众生。亦无有内亦无所证。是为菩萨之至诚也。佛说是至诚教时。一万菩萨。具足圣慧逮得法忍。
　　佛告宝女。何谓菩萨应顺于法御行如法。则随法教思惟于法。法为志性恭敬于法。遵修法行欲慕于法。乐于法乐多存于法。法为妙英法为刀杖。被法之铠誓法自严。修法光明法之锭燎。常志法念以法为意。游步于法分别经典。方便应法游步法行。法为卧寐法为威仪。将护法事以法布施。法为财业法无有尽。普弘演法法为严辨。常修法身法为言辞。思惟法念而不放逸。如是比类遵修法行具足成就。而顺法主不为非法。彼为何谓顺法主者。设使如斯至诚真谛。被佛法铠以法为护。恭敬圣众殷勤听经乐于道意。积累众善不舍至真。志性本净而无所著。不违所应。见诸贤圣习众善友。常行恭敬随其示现。离于憍慢多所咨嗟。游在法会至心听经。慕求法典不以厌足。讲说道义则不懈倦。而于经法无能为师。念报恩慈以有反复。所作成办。处于闲居而无恐惧。贤圣之教无所犯负。不舍止足顺从十善。咨嗟布施劝助佛道。奉于禁戒忍辱为力。遵修精进而不怯弱。禅定寂然游入智慧。兴隆道化显扬善权。慈多所护入于愍哀。悦豫行喜护离二事而顺至诚。所可遭遇以善为业。兴发神通导利正法。在所游至以法惠施。于四意止不忘失志。四意断者遵修平等。四神足者现在究竟。诸根明达修治诸力。晓了诸觉超越径路。入于寂寞观察所行。真谛之惠圣明解脱。颁宣晖曜顺诸声闻。随其本地教化缘觉。咨嗟一切大乘之德。则以应谊而理缘起。便于空无无所恐畏。游于无想则无所著。观察无愿五阴如幻。观诸四种亦如虚空。又诸入者本净悉空。七财之业遵修六念。及乐于六行度无极。而获五眼第一之议。常自将护多所超度。善修道业等心一切众生之类。歌颂一切无量诸佛功德之法。佛言宝女。顺法菩萨。不言有我不计有人。亦不计命亦不念寿。不思断绝不睹有常不见所有。若复不离之所睹者。不释边际不猗中间。不从朋友亦无诤讼。亦无不和亦无偏党。不处颠倒不在邪见。越度狐疑蠲除阴盖诸所挂碍。不违远法亦不乱法。不诽谤经不轻慢道。不灭究竟一切诸法。顺道菩萨志存诸法。具足经典所言至诚为顺法矣。无所兴举。于诸异学顺法言者。奸难邪行悉以灭矣。于一切世而顺法言。菩萨顺空行无所获。则无邪想无嗔恚法。顺无愿教。而于三界悉无所行。殷勤专精睹诸瑕秽。顺法菩萨。则无所起亦无所灭。则不受生。本性清净义在寂寞。佛告宝女。所谓法者则不可获。无有文字而无言说亦无辞意。无色无见亦无所趣。无有言诲亦无所教。离心意识无有尘垢。以离瑕疵远于贪欲。无有窈冥无所积聚。则无吾我而无所受。亦无所取离于所受。无有境界便无差特。于十方界而无所著。则为澹泊。弃行身退亦不可睹。觉了玄旷亦无想念。亦无思行抑制圣贤。为明智者所蒙开化。亦无所遭亦无不遭。休息一切。所可遇者则如真谛。三世为空便无永没。亦无终亡亦无退还。亦无所生无所成就。亦无毁灭亦无所有。亦不不有亦无所成。亦不不成亦无所行。亦无所视亦无不见亦不离视。亦不成相亦无不相则为一相。亦复无相亦无所著。离于所著亦无有余。无著无缚亦无所脱。不是我所。亦无所属无所遵修。亦无诸漏则无等伦。亦无平等等无所等。亦无至诚亦不虚妄。不乐不苦。亦不精进亦无不勤。亦无所应亦不不应。亦不专精亦无不精。亦无名色。亦无所起。不为坚固亦无不固。无所破坏亦无不坏。不为金刚亦不坏相。则为真谛。不违至诚。而无别异亦无所远。亦无有像类无有伦比。无有处所亦无有想。亦无有此亦无有彼。亦无差特亦无有内亦无有外。亦无中间。亦无所乐不度彼岸。亦无所见亦无所闻。亦无所念亦无所教。亦无所知亦不无知。亦不有形亦不无形。亦不有作亦不无作。则离一切诸所有形。是谓为法。如是法者。则无音声亦无不声。亦无合会无言无说。是谓菩萨应顺于法也。
　　佛告宝女。具足一切诸所言辞。则为顺法。其顺法者。未曾与人有所诤讼。其顺法者不轻慢他其顺法者。亦不轻易于未学者。亦不偏敬学成就者。其顺法者。不自称誉亦不显己。其顺法者不乱经典。其顺法者。不以供养而说道义。其顺法者。不为他人顺发狐疑。其顺法者。终不讼说他人之罪。其顺法者不轻慢经。其顺法者。终不妨废他人经道。其顺法者。终不睹见觉了诸法差特分数。其顺法者。不睹诸法离于空者。其顺法者。悉睹诸法不远无常。其顺法者。不睹诸法舍于无愿。其顺法者不坏法界。其顺法者不动无本。其顺法者。亦不超度于真本际。其顺法者。亦不导御随嗔恚也。其顺法者。亦不御念于诸神识。其顺法者。亦不导利有所猗着。其顺法者。亦不思念计有人也。其顺法者。不乱法议不违严饰。其顺法者。不迷神识不惑道义。其顺法者不毁正议。其顺法者不错法品。其顺法者不迷于人。其顺法者不造朋党。其顺法者。亦不顺于缘起之事。其顺法者则无有势。亦无有法清净因缘。其顺法者。亦无悭吝尘劳之秽。其顺法者不没禁戒。其顺法者。亦不舍于毁戒之人。其顺法者。无有懈厌嗔恚结恨。其顺法者。不与懈怠垢浊之人而俱同归。其顺法者不失道意。其顺法者。未曾违坏智慧之本。其顺法者。不求他人法之长短。其顺法者。不用憎人厌于经典。其顺法者。不用经典御于典籍。其顺法者不违律教。其顺法者不违法律。其顺法者。亦不遵修而有所应具法非法。其顺法者。不以心念而有所失。其顺法者不没经典。其顺法者不坏成就。其顺法者不取结缚。其顺法者不得生死。其顺法者不除无为。其顺法者。无有亲友怨仇之想。其顺法者。不毁报应所殖之果。其顺法者。亦不信乐罪福之应。其顺法者。若加恶言则不念报。其顺法者。不求斗诤之瑕缺也。其顺法者则不恣口。其顺法者。将身口心不为谀谄。其顺法者。不以自显欲令人见处于闲居。其顺法者。不以供养之所贪利而见少事。其顺法者。不以无欲而造凶伪。其顺法者。不用他人及与己身演说佛道。其顺法者不兴反教。其顺法者不以七财而为贪吝。其顺法者不以糇粮而为服食。其顺法者。亦不破坏严父族种。其顺法者不讥人短。其顺法者。亦不称誉己身之德。其顺法者。不分别说佛之道德而有限碍。其顺法者。咨嗟大乘不以懈厌。是为菩萨应顺于法也。
　　佛告宝女。何谓菩萨寻应威仪。所谓议者。无求名闻非羸劣谊。遵修燎治一切德本积累善谊志性超异。兴发道意合集空谊。假使布施不望报谊。显扬一切诸安之谊。不毁戒谊。忍不忍谊。精进之行一切所造则超度谊。而以禅定为寂寞谊。则于智慧无犹豫谊。遵修慈者等众生谊。设为悲者则于众生一切演谊。其为喜者欢乐法谊。若为护者于诸苦乐无动摇谊。若布施者则无诲谊。欣乐所生无所害谊。造成谊者兴法愿谊。平等谊者。勤化众生志干大乘。而以四恩化黎庶议。一切万物非常苦谊。一切诸法无吾我谊。于诸尘劳至澹泊谊。而于识者晓圣慧谊。游严饰事为将御谊。一切经典则为帑藏导利典谊。计人命者化以法谊。若能了识睹达法谊。说谊无尽。分别经卷不坏法谊。若睹顺灭入无色慧。而遭辩才。随其众人应病说谊。设布施业不以厌谊。为持戒业具足愿故。博闻之业奉要行故。功德之业满诸相故。为惠业者。晓了一切群生根故。寂然之业将心事故。观察之业通达智故。四意止者制止志故。四意断者。兴显一切功德法故。为神足者游十方故。其五根者。不破他故亦不毁空。为五力者。而不错乱诸尘劳故。七觉意者。晓了一切诸法之故。游求路者。于一切法无结恨故。成神通者。究竟本末无缺漏故。在彼如斯。若兹像类顺法议者。则为究竟法谊之要。若应此谊寻应威仪。不为非谊。如是菩萨寻应威仪。
　　佛告宝女。一切颠倒众邪见灭则为空谊。行空菩萨为顺谊矣。除一切想应以不应则无想故。无想菩萨便顺应谊。离于一切三界之愿则无愿谊。无愿菩萨便顺应谊。休息一切诸所造行则无行故。无行菩萨便顺应谊。舍远所生一切灭尽则无生故。无生菩萨便顺应谊。诸所起受以无所起则无起故。无起菩萨便顺应谊。而以蠲除苦习尽道则为尽故。灭尽菩萨便顺应谊。一切诸法无有人命则为无故。无人菩萨便顺应谊。一切言辞音响之谊而不可得则为故矣。无获菩萨便顺应谊。诸行清净则诚谛故。至诚菩萨便顺应谊。一切道品法无放逸则为故矣。无骋菩萨便顺应谊。一切所闻悉信奉行则为谊也。遵行菩萨便顺应谊。一切诸乘由大乘故。若有菩萨随大乘教便顺应谊。
　　佛告宝女。无所坏者。无若干事则为谊矣。一品类者若一味者则为谊矣。无所动摇若无所尽则为谊矣。无所行者不生不起则为谊矣。无所来者亦无所去则为谊矣。无所生者亦无所灭则为谊矣。无有二事不举不下不高不卑则为谊矣。无所造作亦无有形则为谊矣。无所兴为亦无所有则为谊矣。无有同像无所劝教。亦无有知则为谊矣。去于三瑕净三道场。平等三世三垢永除而无三尘则为谊矣。无所游止无所毁失则为谊矣。无有怨敌为澹泊行。无有恼热则为谊矣。无燕居行则为谊矣。无所宣布无有摄取。常如应行则为谊矣。断去来今无有谀谄则为谊矣。亦不想念正法非法。除有限无限有常无常。平等之惠而超度去则为谊矣。于诸文字所应音声而悉晓了。一切本净无有言辞则为谊矣。晓心意识无所宣畅。而出家者则为谊矣。于淫怒痴尘劳之欲有想无想应与不应。悉分别之而无想着则为谊矣。等于诸法而无若干。不为差特则为谊矣。空无相无愿无所造作。亦无有形则为谊矣。晓了第一至诚事者。不有所信不仰他人。不知相处则为谊矣。亦无敕教不着诸相则为谊矣。相如虚空靖寂之相则为谊矣。无所著相无所造作。无所悦相则为谊矣。无所坏相如其本无真谛无异。无差特相则为谊矣。善开化相计阴如幻自然之相则为谊矣。其四种者为法界相。而不游出径行外相则为谊矣。布施戒惠寂然善权。无有相者则为谊矣。兴设至诚无欺诈相。一切所有为无所有则为谊矣。犹如金刚坚无坏相。处于世间无所诤相则为谊矣。所作极善而谛究竟。具足之相则为谊矣。一切普入而悉济相。无有阴盖所向门相则为谊矣。等于诸趣入于一切诸法之相则为谊矣。平等无邪睹于平均。无所有相则为谊矣。定意智惠因游生相。解度知见而为惠相则为谊矣。依于圣相若有所知。若教命相则为谊矣。如其真谛晓发遣相。等御一切诸法之相则为谊矣。假使菩萨如是具足所修之谊。能说若斯诸谊事者。则能分别一切众谊。故谓大士菩萨寻应威仪者也。
　　佛告宝女。何谓菩萨奉顺律教。如来讲说而有二律。何谓为二。殃罪之律。决劳欲律。彼何谓殃罪之律。所言罪律。思想之本。不应顺本。无明之本。愚痴之本。颠倒之本。无实之本。虚伪之本。贪身之本。猗我之本。着人之本。懈怠之本。无所舍本。无所归本狐疑之本。慢恣之本。难致慧本。是谓殃罪之律。何谓决尘欲律。住无犹豫而无所念。无有罪处亦不说罪。不说方面。不乐王者。不为尘埃。无有悭贪。亦无所见心无所起。其志安雅离于灭尽。则无所有无有处所。亦无方面无有尘劳。无所吝惜亦无所睹。计如心者罪亦如之。如其罪者。一切诸法亦复如是。无有根本亦无所住。犹如心者不可攀引。清净鲜洁超诸所有。寂然澹泊趣于灭尽。断绝休息生死患难。信遵圣教而秉一心无有犹豫。志于同归无有殃舋。是则名曰决尘欲律。
　　佛告宝女。何谓尘劳。何决欲律。所言尘者。谓淫怒痴无明恩爱。及以所受诸有十二所趣。有为因缘之行。是曰尘劳所决欲律。究竟开化一切诸法。所以者何。则以空事开化诸法。彼无欲行无恚恨痴。则以无相开化诸法。亦无玩习行众劳尘。则以无愿化于诸法。彼则习行诸德善事。于一切行而无所行。已无所有化于诸法。以无所行导利诸法。彼于所造而无所行。一切诸法依猗因缘。于一切见无所遵修。假使于此十二因缘有所归趣。平等诸法于一切劳则无欲尘。本末寂灭。所云空者俗与道空。以是之空。一切尘劳欲事亦空。假使以空等于道者。是决欲律。其有言曰。彼典主律自开化者。乃名曰律。其能知己自化身者。则能晓了开化欲律。何谓开化己身之律。其能分别于我不我知身自然。解己澹泊了己如实。晓于己身无所嗔恨。分别身空己无所有。晓己无本了己无获。分别己身而不动摇。分别己身无有伦比。晓己无生亦无所起。其有了己分别如是。则了尘劳而无有本亦复若斯。如无有我而想有我。彼则颠倒。设如是者。己无尘劳而起劳想。是为颠倒。又如吾我本净无身。如是欲尘则为本净无尘劳也。其有晓了如是观者。是决欲律。彼亦不化过去欲尘。亦无当来亦无现在。所以者何。不习诸行亦不复念尘劳欲尘。其于己身无所念者。则无过去亦无当来亦无现在。又如心者无有色像。则无有内亦无有外亦无所得。欲尘如是则无色像。亦无有内亦无有外亦无所得。无所得者则无嗔恨。亦无诤讼无所灭除。亦无所造无所不造。亦无所作亦复不作。一切欲尘其有游此。于诸欲尘了别恩爱。而无所有亦不离有。是则名曰决欲尘律。佛告宝女。假使菩萨晓了如是开化欲律。则能教导众人欲尘而说法矣。是则名曰奉顺律教。佛说是至诚真教之法随谊奉顺律事。一万菩萨得不起法忍。宝女欣然志怀踊跃善心生焉。前白佛言。未曾有如来。快说此至诚法叹咏谊律。设使菩萨奉行如斯。则为第一无所诤讼。便能蠲除众生所讼。则顺经典。
宝女所问经卷第二
发意三十二宝品第二
　　尔时贤者舍利弗问宝女曰。今者女身岂能修于至诚之法谊律行乎。宝女答曰。唯舍利弗。其至诚者无有言辞。法者无欲谊不可获。计于律者身心寂然。又如彼者不可发遣亦无所受。唯舍利弗。其至诚者则灭尽相。法憺怕相。仪离严饰律解脱相。以是之故不有言辞亦不可说。唯舍利弗。至诚无本法无差特。议无有二律无造谊。以是之故不有所说。亦无言辞不可赞咏。时舍利弗复问宝女。女所执宝为何等类。而尔名曰为宝女也。于是宝女答舍利弗。菩萨则以三十二事而现目前兴发宝心。一切声闻缘觉之乘所不能及。何谓三十二事。救济一切黎庶之类。皆令兴发诸通慧心不断佛教则发宝心。将护法教则发宝心。亦不断绝圣众之令则发宝心。劝导众生立贤圣安无极之珍则发宝心蠲除黎庶尘劳之欲。去诸恼患至于大哀则发宝心。一切所有琦珍异宝悉能舍施。内外所有瑰琦之物无所贪惜则发宝心。自能护己禁戒善行。能以救济毁戒之人则发宝心。忍辱之力和雅安详精进合集。令诸嗔诤患厌怒害。贡高自大怀结之众群黎之类。恃怙力势欲有所加。使兴忍辱。而令众生观于道法忍辱之力则发宝心。不怯不弱亦无懈怠。坚固殷勤永不回还。于大乘行而不懈倦。开化懈怠众生朋党令大精进则发宝心。心意专精而修一行。同等禅定三昧正受。所归差特开化众生。令于欲界而无所著。以权方便退还于禅则发宝心。智慧分别破坏一切诸窈冥法。犹如真正而无有二。入施一品感动圣达则发宝心。等心一切而无加害。道无若干寻以一味为诸通慧则发宝心。离诸结滞而以平等。有为无为有形无形。亦无欢欣不离寂然。无心熙怡善住安谛。意不动摇苦乐不移。将护群黎则发宝心。离于恐惧。于深缘起十二相连奥妙之谊而无所畏。所当度者晓了超越不取诸见则发宝心。积累功德而无厌足周满相好则发宝心。常志好乐欲见正觉。而不违远恒睹诸佛则发宝心。求闻经法听省典籍称量谊趣则发宝心。如所闻法可讲说者发无量心。所兴诸法无所师受则发宝心。建立所行睹毁戒者而以恩济则发宝心。其无所学志存新学而不轻慢则发宝心。舍于贡高自大甚慢邪憍之心。卑下谦顺而受教命。自屈稽首一切众生则发宝心。志存微妙诸根明达。蠲除卑贱下劣之乘。信乐大乘直心向道则发宝心。离于魔事除去劳尘。洁净清白而无垢浊便无瑕疵。贪欲染污乃以永除。乐处所有不以懈厌则发宝心。而常专精行在澹泊。秉闲居德身心寂然。澹虚之行亦不污秽。生死之难志于大哀则发宝心。于是菩萨。舍于己身一切之安。欲安天人开化众生遭苦患者。于众恼热不以懈惓则发宝心。斯菩萨者光明寂然。而如势力逮无漏法。观于解脱如察己事。假使欲令而不远舍所有之事。悉欲具足十方诸佛之法则发宝心。斯为菩萨。非常苦空无我非身。观斯诸法则无有厌不染尘欲。乐志无欲道品之法则发宝心。斯为菩萨空无想无愿。于一切法而无所行。则以观察睹见众生。便于诸法而不造证则发宝心。斯为菩萨。睹于诸趣恐惧之难。忽如失火烧其头发。精进具足不可计会。无央数劫游于生死。而不懈废诸通之慧则发宝心。是为菩萨。设使亲近于佛道者。渐渐加增微妙之身圣慧之业。彼时行者不舍大法。伏意乐顺随诸穷匮。不增秽之不以懈厌则发宝心。是为菩萨。假使劝化群黎之党。第一精勤乐于道谊不计吾我。坚固志性至于大哀则发宝心。唯舍利弗。斯为菩萨三十二事而发宝心。则为名曰无极妙珍宝一切菩萨之宝心也。
　　于时世尊赞宝女曰。善哉善哉。甚快说此菩萨之行。所发宝心而得入道。又复宝女。斯诸正士有无量德所可叹咏。发于无上正真道意。所以者何。非声闻宝非缘觉宝。斯则名曰为佛道宝为菩萨宝。加复兴隆佛道之宝。因而生出声闻缘觉菩萨发心所兴之宝。皆悉出生一切诸宝。
聪明品第三
　　于是贤者舍利弗白世尊曰。至未曾有天中天。此宝女身所问辩才。分别解说如所了慧聪明之慧。本岂达乎演畅要事。世尊问曰。于舍利弗所念云何。斯宝女者。不以聪明慧演说法要。莫造斯观。此宝女者。已得聪明无断辩才。于时耆年舍利弗问宝女曰。女乐堪任分别聪慧。解脱缘便。宝女报曰。唯舍利弗。一切诸法悉而应说。皆归聪明所造之业。唯舍利弗。菩萨意者分别解说为聪明慧。所以者何。摄取一切诸谊之要故发道心。是为于谊聪明之慧。等御法界故发道心。是则名曰辩才之慧。彼所说者皆归灭除。是为灭尽辩才哲慧。一切顺旨为聪明慧。发此心已。至无碍颂无断辩才。是为辩才聪明之慧。
　　宝女复谓。舍利弗。无所行谊无所著谊。心志大谊聪明了谊。而常善思法如幻谊。计其心者则为法事聪达之心。心了诸门有所归者。归于明哲不倚六情。心无所著辩才无碍。分别聪辩所有谊者则为非谊。见法澹泊所谓顺趣。假音声耳。其辩才者托于言辞。所云佛者无不觉谊。由是法生。缘斯顺应分别法矣。有辩才者分别自恣法谊为谊。无恣之法乃为法矣。应顺之法乃为顺矣。法之辩才乃为辩才。无所有谊无为之谊。合会之谊为聪明谊。合会法者一法味谊。圣众顺灭乃为顺灭。有所分别乃为辩才。是为舍利弗诸法讲说章句。常观此法则为聪明谊也。
问宝女品第四
　　尔时贤者舍利弗问世尊曰。其宝女者。发无上正真道意以来久如。为于何佛而志大道。佛告舍利弗。乃往过去久远世。不可计会无央数劫。尔时有佛。号曰维卫如来至真等正觉兴出于世明行成为善逝世间解无上士道法御天人师为佛众祐。世界曰清净佛土。衣被饮食居宅游观。皆如第四兜术天上诸菩萨众。又彼佛时。纯悉一类唯菩萨众菩萨之会七十六亿皆不退转。得诸总持出于辩才。
　　佛言舍利弗。时维卫如来至真。有转轮王名曰福报清净。主千世界。帑藏珍宝不可称计福报清净。中宫之内夫人婇女八万四千。皆国中上真人玉女。王有千子悉皆力士威势难论。其王供养维卫大圣。三十六亿岁一切施安。而诸菩萨奉衣食床卧之具病瘦医药。舍利弗问曰。唯然大圣。维卫如来寿命几何。世尊告曰。寿十中劫。福报清净王供养维卫如来。不可称限。中宫诸子眷属枝党九十二垓。侍从围绕诣维卫佛稽首足下。明月珠璎其价百千奉上世尊。则而叉手白维卫佛。唯然大圣。吾身所有供养众备。宁有供养超过此者进如来乎。佛告舍利弗。维卫如来答福报清净王曰。大王欲知有异供养为尊为上为无俦匹。王所未施设。百倍千倍万倍亿倍巨亿万倍。超胜于王前所施与供养之具。又问何谓。维卫如来见彼大王心之所念。则说颂曰。
　　亿千诸佛国　　无数如恒沙
　　至亿百千劫　　满中珍宝施
　　而供养如来　　合集其福德
　　不及愍众生　　而发道意者
　　事亿千诸佛　　垓数如恒沙
　　奉无数亿劫　　亦如江河沙
　　佛道心哀胜　　七步为超殊
　　斯供养诸佛　　最尊豪无上
　　斯施为超越　　诫无量上忍
　　此精进坚强　　定意慧无动
　　其发道意者　　志愿于导师
　　是福最无限　　所积不可尽
　　名称远流布　　眷属巍巍妙
　　财宝势力豪　　心念如侥获
　　为转轮圣王　　威力天帝梵
　　若志性欣豫　　断意诸通慧
　　消灭诸恶趣　　悉无八难畏
　　长益清净道　　常处天人路
　　若人建立志　　离垢无上道
　　诸根恒明达　　圣聪无闇塞
　　睹诸佛奉事　　而听闻经典
　　精求智慧圣　　常知弘道心
　　心无犹豫结　　离谄常质直
　　愍济众生故　　其志愿道意
　　不乐诸欲乐　　志慕于法乐
　　普世无所著　　行如水莲华
　　不厌福德慧　　志求度无极
　　发道心如是　　孰不建大道
　　则以巨锭镣　　昭济诸群[黍-禾+利]
　　为尊上明师　　众生大导师
　　处世为最上　　施药除诸病
　　建立于道意　　亿无量无尽
　　佛告舍利弗。福报清净王者。从维卫如来。闻发道意咨嗟功德不可限量。欢喜踊跃不能自胜。则发无上正真道意。时王中宫太子官属群臣百官。及诸小王眷属翼从。说此颂曰。
　　今以建立　　最尊道意　　兴发慈心
　　愍伤众生　　假使欲得　　吾所敬重
　　则发道意　　令其坚固　　生死本际
　　而不可知　　坐行非事　　堕于苦恼
　　殷勤精进　　志尚佛道　　为众生故
　　行愍善哉　　则能长益　　辩才智慧
　　具足供养　　圣达如是　　维卫之佛
　　得不可量　　为通慧心　　所行若斯
　　欲获天世　　之所安隐　　帝释梵天
　　转轮圣王　　有为之安　　无为之乐
　　则当遵修　　于斯道意　　思摄禅定
　　不可限量　　度于彼岸　　道亦如之
　　圣通之慧　　靡所不达　　诸一切智
　　所行如是　　十力佛势　　不可思议
　　四无所畏　　如来所有　　诸佛之法
　　弘广无边　　从清净心　　而获致斯
　　假使欲动　　亿千国土　　音声普告
　　而悉闻知　　修清净行　　恢弘无垢
　　有聪达者　　当发道意　　则为十力
　　之所奉敬　　而诸如来　　悉咨嗟之
　　为诸众生　　无请之友　　有聪慧者
　　当发道意　　设使佛道　　现无慧慈
　　说其功德　　无数亿劫　　佛之道意
　　所有功祚　　不可尽极　　况欲限乎
　　尔时福报清净大王。适说此偈。九十二垓民人之众。及王后宫并千子。则发无上正真道意。三千大千世界六反震动。十四亿天演劝助音发大道心。然后彼王转轮圣帝则更恭肃。十亿载供养维卫如来之尊。一切施安。净修梵行清净之戒。常听如来所说经典。眷属俱往启受法教。则立长子而为国主。便下须发以家之信。离家为道行作沙门。作沙门已寻则学是四无尽句。次第咨嗟称限求趣。何谓为四。至诚章句。法典章句。妙谊章句。律令章句。具亿千岁入权方便。其王出家学此以后。于千世界三昧正受超度众生。悉于维卫如来之所而作沙门。佛告舍利弗。欲知尔时转轮圣王。福报清净者。岂异人乎。莫造斯观。则是宝女。斯宝女者于维卫佛。初发无上正真道意。时舍利弗问世尊曰。以何罪盖受女人身。佛告舍利弗。菩萨大士。不以罪盖受女身也。所以者何。菩萨大士以慧神通善权方便圣明之故。现女人身开化群黎。于舍利弗意趣云何。斯宝女者为女人乎。莫造斯观。承圣通力而有所变。则真菩萨也。当造斯观。无男子法无女人法。具足一切诸法之要。无来无去。此宝女者。处阎浮提开化教授。九万二千诸童女众。皆发无上正真道意。于时宝女谓舍利弗。耆年岂能现女人身。而为众生讲说法乎。舍利弗曰。如今吾者则不好乐男子之身。况当复受女人之像。宝女问曰。卿为秽厌于己身乎。便答女曰。实患厌之。宝女答曰。是故菩萨超越一切众生之类而无有侣。舍利弗曰。以何等故。其女答曰。唯舍利弗。声闻之家所可秽厌。其诸菩萨不以患难。声闻之家何所秽厌。五阴四大衰入之事声闻所患。菩萨执持五阴四大六入之事。不以为患。声闻秽厌所生周旋及受吾我。菩萨受身无所患厌。诸声闻众恶受生死。菩萨游入无量终始不以患厌。声闻秽厌所生众难。菩萨所生而无患难。声闻懈厌功德之业。菩萨积累众德。不以厌足亦无患难。声闻恶厌在于众会。菩萨开化群黎之党。不以患难。声闻秽厌郡国县邑。菩萨普入郡国县邑州域大邦。不以恶厌。声闻秽厌。己身尘劳菩萨不患。一切众生尘劳之欲。唯舍利弗。声闻之家所可秽厌。菩萨大士无所患难。
八力品第五
　　于是舍利弗问宝女曰。菩萨大士。承何威力无所秽厌。宝女答曰。唯舍利弗。菩萨八力无所患厌。何谓为八。一曰慈力无所加害。二曰哀力不舍群黎。三曰和性之力不为下劣。四曰慧力离于尘劳。五曰权力心无所厌。六曰德力行无所著。七曰圣力则无愚戆。八曰进力本志上愿。是为八力。菩萨周旋之所建立。道德之力无所患厌。耆年舍利弗问宝女曰。汝岂具足如斯力乎。若能平等往来周旋耶。宝女答曰。若以平等平等住者。设能如斯行诸平等。彼则无力亦不羸劣。其平等者。彼则不有亦复不无。无无所造不造所行。斯谓平等。平等犹空。一切诸法亦如虚空。其如空者则无虚空。空虚曰寂。便无言说若如旷野。一切诸法亦复如是。犹如虚空慌惚无形亦无言辞。如是平等则无羸劣亦无力势。唯舍利弗。菩萨羸劣则有势力。所以者何。假使若以尘劳爱欲而羸劣者。则以智慧而有力势。若悭贪劣则用布施致于坚强。设以犯戒而羸劣者。则以戒禁而坚强矣。设以嗔恚而羸劣者。则以忍辱为力势矣。其以懈怠为羸劣者。则以精进为力势矣。其以乱意为羸劣者。则以禅定为力势矣。设以邪智为羸劣者。则以正智为力势矣。斯一切法设使菩萨于不善德而羸劣者。则以德本为力势矣。于时世尊赞宝女曰。善哉善哉。若有欲言当作斯说。说是语时五百菩萨逮得法忍。
十种力品第六
　　宝女白佛。所可谓言如来十力。以何等力为十力乎。而得成就。佛告宝女。假令菩萨行菩萨道。未曾归于成立下乘也。终不兴造不善之业。彼则以斯坚固之力遵诣道场。宝女又问。何谓十力。佛告宝女曰。力达处处以处处力审如有知。有限无限审如有知。设令宝女。如来处处非处处事。有限无限审如有知。是为如来第一之力也。如来以斯于众会中而师子吼。解无著要转净法轮。沙门梵志天龙魔王梵天世人。巍巍之德莫能当焉。常如法故。
　　复次宝女。行菩萨道。欲令余殃罪福之报未之有也。彼以得蒙遵修力势。逮成佛道。过去当来现在罪福悉知其原。设使如来知去来今罪福报应。善恶所趣审如有知。是为如来第二之力也。如来之力而于众会则师子吼。解无著处转净法轮。沙门梵志天龙魔王梵天世人。巍巍之德莫能当焉。复次宝女。行菩萨道。观众生根而为说法。知其原已而度脱之。若使应于众人之根。以此具足逮成佛道。为诸众生以精进根限了黎庶审如有知。假令宝女。如来现知众人根本而师子吼。是为如来第三之力。应如法故。复次宝女。行菩萨道入于众生人物之界。随人所好如其黎庶而建立之。彼入斯界究竟之力。逮成佛道。而晓世间无数之形若干种体。假令如来入众生界。各从信喜而开导之。是为如来第四之力。应如法故。
　　复次宝女。行菩萨道。群萌之类志若欲脱。因其所信而得勉济。求于慧见。睹如慈信而不恶秽。彼则以是信解脱力究竟之事。逮成佛道。而知黎庶若干种信。无量之乐审如有知。假使宝女。如来了知仙人众生若干种信。所乐无量审如有知。是为如来第五之力。而于众中则师子吼。沙门梵志天龙魔王梵天。巍巍之德莫能当焉。复次宝女。行菩萨道显发遣慧。有为无为有形无形之所有法。求声闻乘缘觉之乘若复大乘。彼以斯慧具足之力逮我佛道。一切尽入究竟之慧。审如有知。假使宝女。如来普入众慧靡不周达。审如有知。独步众中而师子吼。天上世间。巍巍之德莫能当焉。常应如法。是为如来第六之力也。
　　复次宝女。行菩萨道。未宝废失往古德本。而不放逸超越本愿。彼则以斯往古本德不忘失力。具足究竟逮成佛道。心念过去无数劫事审如有知。假使宝女。如来知己及他众生不可计量往古之事。悉诚念之审如有知。而于大众师子之吼。是为第七之力。沙门梵志天龙魔王梵天。莫能当焉常如应法故。
　　复次宝女。行菩萨道。遵修禅定三昧正受心无所生。离于欲尘调隐柔仁。彼则以斯柔仁之力。具足究竟逮成佛道。了于黎庶一切禅思脱门定意正受之行尘劳怀结。审如有知。假令宝女。如来晓于黎庶一切禅思脱门三昧正受尘劳怀结。审如有知。是为如来第八之力。而于大众师子之吼。沙门梵志天龙魔王梵天。巍巍之德莫能当焉。
　　复次宝女。行菩萨道。未曾覆蔽众生之功。不轻未学不慢不及。逮致显明照于众生。彼则以斯弘大光耀。究竟具足逮成佛道。天眼彻视如有悉知。假使宝女。如来至真道眼彻视靡不睹见。是为如来第九之力。独游大众而师子吼。沙门梵志天龙魔王梵天。巍巍之德莫能当焉。
　　复次宝女。行菩萨道。不御众生至有漏法。则为黎庶说漏尽法不长诸漏。以无漏道求于众生。显示正路。彼此无漏笃信之力。具足究竟逮成佛道。普达一切尽诸漏慧。审如有知。假使宝女。如来悉尽诸漏慧者。开示一切无漏之慧。是为如来第十之力。如来以致斯真力者。则于众会而师子吼。了无著处转净法轮。沙门梵志天龙魔王梵天世人。莫能当焉。是为宝女如来十力。如来以是十种之力。具足成就乃得谓正觉。假使菩萨逮闻此力。以斯菩萨十种之力。而逮成就如来十力。
四无所畏品第七
　　宝女白佛。斯所可谓如来至尊。四无所畏十八不共诸佛之法。又彼菩萨则以何行。致四无畏十八不共诸佛之法。世尊告曰。行菩萨道。未曾于法违失师命。了知是像。常以等心愍于众生。一切所有施而不吝。等奉行法观察所归。无若干想以离众着。适成佛道则师子吼。吾以逮成平等之觉。汝等当知。吾以晓了于此之法。无不觉达。假使若有沙门梵志天龙鬼神魔王梵天及与世人。不能睹见如来瑞应弘雅威曜。设不能睹现应之德。欲求佛短都不睹见。而敢生意心自念言。佛不得成平等正觉。设有言尔。佛无恐惧行无所畏。独步大众而师子吼。知无著处转净法轮。沙门梵志天龙鬼神魔王梵天及与世人。巍巍之德莫能当焉。是为如来第一无畏。
　　复次宝女。行菩萨道。知于内行别内外法。又复晓了挂碍之法。亦不习行废退之法。亦不顺从亦不自行。不以化人亦不宣布。见诸挂碍悉弃捐之。逮成佛道为师子吼。永不睹见沙门梵志天龙鬼神魔王梵天及余世人而讼理言。如来讲说挂碍之法而令人行。虽有斯言不以恐惧。行无所畏转弘法轮。于大众中而师子吼。是为如来第二无畏。
　　复次宝女。行菩萨道而常奉行清白之法。无诤讼路讲说经典。净化一切众生之类。现在归趣超异之德。无数重担无为之业。则普得入净除结恨。而自积累无为之业。其佛劝化黎庶之原。逮成佛道则师子吼。吾以净除诸结恨事而讲说法。遵修此行悉得严净。永不睹见沙门梵志天龙鬼神魔王梵天及余世人而讼理言。如来讲说结恨之法。虽有斯言不以恐惧。行无所畏转大法轮。于大众中而师子吼。是为如来第三无畏。
　　复次宝女。行菩萨道未曾处于甚重憍慢。吾有所知吾有所见。余人无知而无所见。志常谦逊而不自大。觉了众事不着恶行。彼遵此法悉令具足。逮成佛道则师子吼。当知我身以尽诸漏。如是蠲除生死之患。复为众生广说经典蠲除诸漏。永不睹见沙门梵志天龙鬼神魔王梵天及余世人而讼理言。如来讲说不除诸漏诸漏未尽。虽有斯言不以恐惧。行无所畏转大法轮。于大众中而师子吼。是为如来第四无畏。
宝女所问经卷第三
十八不共法品第八
　　复次宝女。行菩萨道。诸有众生常失路者。导示其路沟坑崄地高下邪径。治令平等而设桥梁。窈冥之处边旷之地。则立佛寺高旷弥弘。假令有人处狐疑罪。为无央数群萌之类。蠲犹豫罪。令不堕殃而有处所。亦不兴盛他人狐疑。不说人短言某有罪。知无央数群黎志性。灭除一切众生愿行。而说经法无有狐疑。亦不犹豫。则为兴显法之弘曜。而以授与大智慧明。劝助诸佛一切菩萨令说经典。以法施恩而无谀谄。造立善业转相劝化未曾轻人亦不调戏亦不易弈。不施加害亦不毁呰。国土所习亦不自大。一切言辞唯信佛言。随文字教而得自在知文字空。于诸言辞所有之事不睹瑕秽。不求其短不瞻其缺。设使菩萨行如是法逮成佛道。斯则名曰无有瑕缺。以无瑕缺则能具足一切智慧。若有问事分别解说。靡不通达普悉照曜。善修三昧善能晓了。咸入一切音声总持。常叹如来无缺之辞而说经法。皆于文字而无所造。是为宝女如来第一不共之法。
　　复次宝女。行菩萨道。弃捐一切口之恶辞。所言至诚。以法为本以议为主。教化为业不为虚妄无所伤害。而悉舍离非贤圣辞。遵修贤圣寂寞之事无有诤讼。顺从沙门所造立法。若闻经典所求得议为他人说。皆为己身及与他人。志求精修灭定之事。未曾与人斗结怀怨无所讼理。不求口舌亦不着空。信解空行则无所著。度法名号笃信如来无业道慧。劝化余人众生之类使入此法。遵斯法已逮成佛道。谓无诤讼彼无音声。不以一字而有言辞。亦无所说不处诸业。劝化他人于斯正法。修是法已逮成佛道。则无言辞。以无音辞。不以一字而有所演。亦无所说无俗之业。为诸会者善说议理可众人意。所说音辞顺而应时感动国土。善修三昧分别晓了无量之行总持之门。则于如来一切顺节诸相具足。及一切好一切毛孔。演出无量不可思议佛法音声。能以一毛所畅音声。悉叙悦可诸会人心。讲说无量诸法之门。音自然出。乃是往古本愿所建势力所致。如来于彼无有思想。而常寂然无所业求。是为如来第二不共诸佛之法。
　　复次宝女。行菩萨道。常不违失于六思念。而常念佛念法念众有思念天念行布施念行智慧。亦化他人令行六念。行此法已逮成佛道。常不失意救念众生。于一切法而得自在。善修三昧分别晓了法锭总持。又如来尊。悉念诸法未尝忘失。彼时则以未曾之行。察睹一切众生之类心意所念。欲来问事。如来悉了不复思念。若有问者而解说之。如是所言心根明达无所挂碍。皆能善说悦众人意。以一文字一时须臾而悉周至。是为如来第三不共诸佛之法。
　　复次宝女。行菩萨道。而常将护他人之心。不令余人造嗔恨心。不令心动。不恼人心。不令心臭。未曾妨废他人德本。不断绝法而信其心犹若如幻。无念无想不以自恣。等心一切众生之类。等观诸法。处一法界入无所坏。行是法已逮成佛道则得常定。无有须臾心不定时。观行诸法一切自然。名等积三昧。而善分别普门总持如来常定。显示一切诸佛之事无有异业。是为如来第四不共诸佛之法。
　　复次宝女。行菩萨道。无有颠倒诸想之念。心不反行不造邪见不为虚妄。则不自计有我有身。无有人想。亦无寿想。亦无命想。无士夫想。无人意想。无学志想无断绝想。无有常想。无诸见想。无三处想。亦无念离三处之想。亦无有善亦无不善。亦无有罪亦无不罪。亦无有漏亦无不漏。亦无世俗亦无度世。除尘劳根。无有生死及泥洹想。受聚会想。众生志性思想颠倒。蠲除此已遵修众善。则以远离凡夫之想。弃捐一切众邪之见。亦于中间而无所猗。观平等法。行斯法已逮成佛道。无若干想。名曰如来永无诸念。则能善修无想三昧。晓无尽藏总持之门。如来游步行无有想。则兴大哀愍伤群萌诸妄想者。其有黎庶缚着行者。劝化说法不失时节。是为如来第五不共诸佛之法。
　　复次宝女。行菩萨道。心常观察游生死者。省诸尘劳苦恼法已。则寻导御令至普安。立于法观使不忧戚灭一切苦。于诸利求不以汲汲。则为蠲除恋慕之结。亦不贪惑一切供养所获之利。则于诸利有所忘失不以忧结。观诸万物一切无常悉为苦矣。不观身法信寂泥洹。而已观察于众黎庶。如是色像观察诸法。奉行己达遵修斯法。究竟具足逮成佛道。名曰无碍。不可计会所观察者。则为如来合会宣畅。善修三昧名离三观。晓了有数海印总持也。如来普为诸天龙神阿须轮迦留罗真陀罗魔休勒释梵四天王人非人。悉供养佛无不奉事。不以为厌亦无所著。一切异学诸外道奇术犯戒众生。来娆乱之。不以忧戚其心平等。解诸所有悉无所有。其心平等。譬若如地无所不忍。犹若如水洗诸秽浊。心若如火无所不烧。心若如风普无所著亦无恋慕。心如虚空亦无结恨。等心疗治一切众生。睹寂寞行则于斯法思惟观察修于人行。所观具足常兴大哀。遍入众生度无所度。开化群萌不舍时节。从人本行而为说法。不以动摇亦不懈怠。是为如来第六不共诸佛之法。
　　复次宝女。行菩萨道。蠲除众恶殷勤修行。求于一切善德之法。好于微妙爱乐无极。喜于至深若干之种诸善之本。弃舍声闻缘觉之事。志于大乘而不退转。兴发大哀愍于众生。思惟正义未曾忘舍。除己身想为他人故。合集一切诸佛之法。彼则以斯好乐于法不能绝去。志慕佛道。睹诸魔众倚于颠倒反邪见者。故为斯等积累正法逮成佛道。因曰如来不失正乐。以能善遵所乐三昧分别晓了。金刚总持自在于法。所可应讲而为说之。所向一时须臾之间。所归时节有所持者。众生意性如其法器。各从所行而说经法。常不违失三昧之定。是为如来第七不共诸佛之法。
　　复次宝女。行菩萨道。常行精进。恒不舍远不厌善本。合集应德而不违废。敬于一切尊于善友。诣诸法师诸佛菩萨。亲近咨受闻其经法。奉事侍从精进无量。游无数土摄护生死。开解无限众生之类。严净无量诸佛国土。供养无量诸佛正觉。揽持无量诸佛之法。觉达无量诸佛圣慧。入干无量众生之行。晓了无量讲诸法门。彼则以斯劝法之故。究竟具足逮成佛道。斯则名曰不失精进。如来精进无所忘失。善修于斯精进之行。三昧定意神足变化。如来神足感动变化不可限量。亦现殊特开化度脱无数群萌。坚固至诚无碍阴盖。游诸佛土无所损耗亦无所行。而普周至遍于虚空。是为如来第八不共诸佛之法。
　　复次宝女。行菩萨道。意常专秉第一执志。又恒安详究竟具足真谛之心。未曾忘失一切世俗及度世法。遵修思惟于四意止。彼则自观内身之行。而专惟于非常苦空非身之事。又观外身身之所行非常苦空非身之行。观内外身非常苦空非身之事。观内痛痒见痛痒空专修于行。观外痛痒见痛痒空。观内外痛痒见内外痛痒。思惟知空。观内心行见其内心。惟念无想。观于外心见外心行。专惟无相。观内外心见内外心。专惟无相。观于内法见于内法。行无所愿。观于外法见于外法。专无愿念。观内外法见内外法。行无愿念。彼则于身得四意止。思惟非常苦空非身。具足成就如来之身。而不断绝身之善德。以解痛痒则获意止。思惟空行察于一切诸趣黎庶而令休息一切恶趣。以设大哀除其苦患。心以解达名曰意止。专修无相亦不违失菩萨之心。稽累遵修大乘之行而不懈废。心归于法名曰意止。专修无愿。不于无欲法而取证观察佛法。等御入于无量法界。修斯法已究竟显达逮成佛道。是则名曰不失道意。如来常定志未曾忘。蠲除众行善修三昧。如来讲说变化之事。见诸众生去来现在心之所念信解诸根。度脱尘劳爱欲之行。晓了结缚因缘之着非善行业。报应罪福生死终始。知诸佛土声闻合会。体解菩萨行受决时。自说父母亲族知识朋友。心根明达而不忘之。分别八处言无一虚。是为如来第九不共诸佛之法。
　　复次宝女。行菩萨道。常遵智慧。智慧光明。智慧威曜。智慧显识。演智锭晖圣达之慧。深妙之明。厌欲之智。意不可喻。所兴之慧达于一切。声闻缘觉慧所不能及。未曾有慧。旷达窈窕无边之慧。趣异之慧。灭定已慧。念无所住无所著慧。求闻无厌志于圣达。畅于博闻而归智慧。睹于世间如首火然。殷勤志慕大学之慧。有所听闻犹如大海。闻能分别。好乐经典乐于法乐。彼求于法故行精进。以斯法乐无有形类于内于外。而悉放舍无所吝惜。小心恭顺奉敬尊旧常受言诲。于五阴苦靡不能忍。悉舍诸安所可娱乐。彼以好法殷勤为乐。闻一四句颂。不用具足千金之宝。宁欲得闻一句之法。不志获于转轮圣王。愿乐欲求闻度无极。不贪得致帝释梵天。宁乐为人说四句颂以法布施。则不奉赖江河沙等广说祠祀供一切乏。宁乐劝人发于道意。而不用致江河沙等转轮圣王。宁乐为人讲说经典。演度无极所可遵行。而不奉获江河沙等帝释梵王。其有性行。如是成就专精听经。一心而为他人说者。如是精进所受奉行。少有及者一切诸天所见敬奉。诸佛所念。其为诸天所见拥护。诸佛念已。俗间典籍度世正经自然现矣。不学悉达则能堪任。致于无尽智慧光明。行是法已究竟具足逮成佛道。以故名曰为如来也。不共智慧真谛圣达。其明巍巍无所挂碍无有阴盖。皆知一切群萌之等心所行念善恶所归。有言无言。有罪无罪。有漏无漏。世俗度世。尘劳嗔恨。生死泥洹。皆分别说。一切法门所入圣觉。晓了讲诵一切国土满中诸尘。其智慧明知于过去当来现在之事。无所挂碍无有阴盖。劫数如是一切悉了无有蔽碍。晓了本际当来之际诸去来世。说无边际入识察行。善修三昧教授变化。如来至真以一法门。悉能分别一切法门。使一法门入一切法门。是为如来第十不共诸佛之法。
　　复次宝女。行菩萨道。未曾志慕于居家矣。亦复不乐于舍家。而复示于出家行学。多为沙门好喜澹泊。寂然为上靖默为业。遵修精进深妙之法。而复奉行斯三脱门空无想愿。一切诸魔及外仇敌所不敢当。一切颠倒及诸邪见无能犯者化诸想着众生之类。彼则以此三脱之门而专惟行。便致无盖解脱之门。自然兴发无碍慧明。以度魔界具足圣界。不复习行一切阴盖颠倒覆蔽所处邪见尘劳众想。便以晓了无阴盖门。以三脱门而自娱乐。则分别说深奥之法。但归要义不归严饰。但归要慧不归于识。归分别要不归多辞。但归于法不归于人所归导利一切众生。美辞严饰离诸想会。讲说分别归于要义而令解脱。于色想会讲说分别归于要慧而度脱之。在于多辞而合会矣。说色平等令归正说而度脱之。依于人会分别劝化。使归于法而度脱之。假使会在六十二见。为分别说譃无之要使度脱之。设集游在一切诸想因缘之惑。解脱无想而度脱之。游在三界分别无愿而度脱之。集在欲行。解脱空净而度脱之。集在嗔恚。分别慈心而度脱之。会游愚行。解说缘起十二相连而度脱之。入于贪会。分别现说施度无极而度脱之。在犯禁众。分别现说戒度无极而度脱之。在嗔恚众。分别现说忍度无极而度脱之。在懈怠众。分别解说进度无极而度脱之。在乱意众。分别现说禅度无极而度脱之。在邪智众。分别现说慧度无极而度脱之。在凡夫众。分别现说圣谛之议而度脱之。在四倒众。分别现说无常苦空非身之法而度脱之。在于一切阴盖之蔽颠倒邪见迷惑之众。分别解说无盖脱门而度脱之。在尘劳众。分别现说十方诸佛道品之法而度脱之。行是法已究竟具足逮成佛道。所以名曰如来不失度脱。以能不失于解脱者。则无嗔怒。究竟根原无有缺减。本末清凉游诸所趣入干深妙。所逮神智而不可及甚难当矣。过于声闻缘觉之乘。普能独步于诸佛道。离秽无垢则无瑕疵。究竟清净而庄严治。寂观之业志有所说。而不可尽无量无边。则于无为无所挂碍修行平等等如虚空。善修三昧号离垢藏。皆悉照曜一切诸法。晓了总持。如来说法悉解脱想。一切所归来亲近者。普以晖曜多所开明。向于无为而崇灭度至重泥洹。究竟具足得其边际。是为如来第十一不共诸佛之法。复次宝女。行菩萨道。以慧为尊慧为势力。归于要慧讲论慧土。超越诸慧所归趣者。严治圣道。兴显所行求于超异。净修神通成一切智。修行道意具足究竟。则得圣达至诸通慧。若有欲心知有欲心之所兴发。若无欲心知无欲心之所兴发。若有嗔恚心知嗔恚心之所兴发。离嗔恚心知离恚心之所兴发。若有愚痴心知愚痴心之所兴发。离愚痴心知离愚痴心之所兴发。若有尘劳心知尘劳心之所兴发。离尘劳心知离尘劳心之所兴发。若睡眠心知睡眠心之所兴发。离睡眠心知离睡眠心之所兴发。若合会心知合会心之所兴发。离合会心知离合会心之所兴发。若冀养心知冀养心之所兴发。离冀养心知离冀养心之所兴发。若贪他心知贪他心之所兴发。离贪他心知离贪他心之所兴发。若过上心知过上心之所兴发。若无上心知无上心之所兴发。若阴盖心知阴盖心之所兴发。若无阴盖心知无阴盖心之所兴发。若无决心知无决心之所兴发。若有决心知有决心之所兴发。若有恶心知有恶心之所兴发。若有善德心知有善德心之所兴发。若有罪心知有罪心之所兴发。若离罪心知离罪心之所兴发。若有漏心知有漏心之所兴发。若无漏心知无漏心之所兴发。若世俗心知世俗心之所兴发。若度世心知度世心之所兴发。若有着心知有着心之所兴发。若无著心知无著心之所兴发。若清净心知清净心之所兴发。若薄鲜心知薄鲜心之所兴发。若众愦心知众愦心之所兴发。若习更心知习更心之所兴发。若无更心知无更心之所兴发。若边际心知边际心之所兴发。若无际心知无际心之所兴发。取要言之若悭贪心布施之心。若犯禁心奉戒之心。若嗔恚心忍辱之心。若懈怠心精进之心。若乱意心禅定之心。若邪智心以正智慧度无极心。凡夫之心圣贤之心。趣邪见心趣正见心。声闻乘心缘觉乘心若大乘心。若复晓了大道之心。又知苦谛所因而有。是为习谛。是苦尽谛斯为苦尽。向道者谛审知如有。已能晓了苦谛如有。则知本净慧无所起。究竟本末无所习慧。而知苦谛审如所有。亦无所断亦无有信令永都尽。晓了径路一切普入。而以等御犹若虚空。无有吾我无所贪爱。又其处所本来悉净。彼皆了此四谛之原。审从而有无所造证。开化众生蠲除谛愿奉行明证。若为群黎讲说经法。以所说法得真柔顺。而不迷惑乱于缘起。弃捐一切众邪异见。处入中正观因缘法。则了诸法解报应缘。不在己土不在人土。不在寿土不在命土。亦复不在众生之土。知彼无明而致斯行。知从所行而致有识。知从所识而致名色。知名色缘而致六入。知六入缘而致习更。知习更缘而致痛痒。知痛痒缘而致恩爱。知恩爱缘而致所受。知所受缘而致所有。知所有缘而致于生。知所生缘而致老死啼泣哀戚勤苦之患。如是因缘致大阴体。悉晓了空。无明已尽。行识名色六入所更痛爱受有生老病死啼泣哀戚大阴之身便永尽矣。彼造斯观。其无明缘。非己身缘。亦非人缘。无寿无命。无众生缘。设使无我无人无命无众生者。斯则为空。已知空者不计有常。亦无断灭不计无常。况断灭者。则于过去而无所生亦无所起。设于过去而无所生无所起者。则于三世而无所著。已于三世无所著者悉无所获。则无所有为自然矣。已无所有自然寂者。便则越度去来之路。已能越度去来路者则第一议。以第一议则曰正真。已为正真彼佛真辞。已佛真辞则无所诤。已无所诤则寂志法。已寂志法自然若空。从斯慧行而晓了之。从习不顺则习无明。以习无明便致行识名色六入习更痛爱受有生老病死啼泣哀戚集大阴苦身恼之患亦不蠲除。所倚诸见悉究畅知。因缘报应而合会成。已能分别无我无人无寿无命。诸法自然不受边际。亦不不受亦无所得。不得际者则无根源。已无根源则睹中正。假使不得诸法根源。于彼何缘当有中正。其中正者为何等类。彼以超度无限正法。则离彼此中间之法。便能讲说无量中正经典之要。以能奉行如是法者。究竟具足逮成佛道。是故名曰如来至真终不违损度知见慧。设能不违度知见慧。以度知见慧寻能遵修力进三昧。晓了无量自在总持。而以等御无限中正之法界也。如虚空无有想念。便则讲说无形业慧。分别报应无所忘失。演畅平等去来今事。而目睹察一切众生诸根所趣。说其精进慧之所解。分别决了无央。数身不可计形。嗟咏解说世间之行。而善建立讲无尽事。宣布显现无量之信。若干种信又分别说。一切方面诸内分部。悉能周达决无限难。诸所游步说进退慧。演无思议诸法之门。宣示一切禅定脱门三昧正受。尘劳之欲嗔恚之结。构诸黎庶终始所趣善恶中间。而悉晓了过去无数无阴盖慧。普现无量若干之变。往古世事而皆念之。又咸观察靡所不睹。而悉晓了宣布无量无盖。天眼彻视而悉说之。一切诸碍悉无有余。已能解脱除诸碍慧。一切漏尽及为慧耳。设无所有已为慧者。讲无畏慧。皆无差特平等如称。不断佛事讲说大哀势力之慧。随人本行而叹说法。赞扬诸法无有处所。开化众生则转法轮无有懈怠。差特之慧宣布深奥若干殊异。超玄无底至化弥弘。智慧之力而为感动。一切声闻缘觉之乘所不能及。是为如来十二不共诸佛之法。复次宝女。行菩萨道。兴造圣业不求名号。则以己身兴智慧业。不复设造一切身秽谀谄欺诈。无凶害行无悭贪行。常修梵行。身精进事则顺道行。不为身患不逼他人。依度无极行大悲哀。常为众生身所遵修。若兹具足。彼以斯法奉行如是逮成佛道。斯谓如来身所行事德慧自在。以身解了一切慧明。等自在已睹一切形。悉能示现诸色三昧。晓了普入总持之要。如来现已无数之形若干种像颜容之类。一切天龙鬼神。揵沓和阿须伦迦留罗真陀罗摩休勒。释梵四王。梵志君子长者居士。农夫工师细民。比丘比丘尼。清信士清信女。又无数人不可称计百千之众。悉来会坐。佛现无量威仪礼节。颜貌形像而为最尊。为长为上为极大人为无量正。而为众会讲说经法。劝化发遣多所诱进。中间没身忽然不现。众人因解。是故大会各各相合。共坐说议众人欢喜。所演智慧寂然经行。若有睹者不以为厌。若所说者益用踊跃心逮悦豫。不复欢喜一切欲乐境界财业。设没不现靡不渴仰。欲得奉觐听说经典。设有睹者。贪欲之着恩爱之见。闻所说法好乐听受。因斯报应至于无漏。身口心定而无瑕疵。获斯行业。是为如来十三不共诸佛之法。
　　复次宝女。行菩萨道。造圣慧业不求名闻。彼口所说惟兴慧事。不为一切瑕恶谀谄佞邪所迷。所言至诚而不两舌。亦无粗辞而不谗人。言辞柔润不为犷说言辄说法。其口所宣不令己身及与他人心怀恼热。口之所说如佛教法议归于善。口之所说言辞则可众生之心。无所中伤其慧安详。言辞具足不遵修名。以此行法究竟具足。逮成佛道。斯谓如来口言等慧智德自在。彼则以此口言等慧智德自在。善修宝事三昧之定。得达三品晓了总持。如来所入以一口辞。以一法言普入一切。宣畅诸音等悦一切众会之心。如来一切所演音声。则合于议不违法理。至诚柔顺观因缘法。除诸瑕秽而离爱欲。寂定游已必当获致至诚之报乃至灭度。是为如来十四不共诸佛之法。
　　复次宝女。行菩萨道。假使常修造智慧业不慕名色。以心思念圣慧所兴。则令众生离于瑕恶所著邪佞无明嗔恚倒见之事。遵修正见而行慈悲。等心黎庶不舍道意。遵奉慧已究竟具足。不为自大亦无慢恣。行是法已逮成佛道。斯谓如来心之所念精修圣慧志所畅达心等慧事圣明自在。彼已达已。一切慧心等圣自在。善修现在诸佛目前显立三昧。所念清净晓了鲜洁之总持也。如来一心普知一切众生心念。已心等故则能普等一切黎庶。劝助平夷心等一切。则能等已所可劝助。心犹若幻。本性清净。一切诸心自然如空。道法等御一切众生身口心行。以众生法等入己身。所修道法一切诸身犹若现影。若能以慧等御诸身。一切众生入于己身。以能等御一切诸身入己身者。发意之顷令众生身化立佛身。斯所建立无能毁者。亦无能动无能转移。天上世间诸天人民。诸魔梵志沙门梵天无能进退。是为如来十五不共诸佛之法。
　　复次宝女。行菩萨道。闻诸过去如来至真无挂碍慧。斯诸等正觉悉普周遍一切世界。无所挂碍无有阴盖。身所行业威仪法式而悉笃信。一切世界音声本寂。靡不得入无量无尽不可思议诸佛音声。分别演说无量法门。斯诸过去如来言辞。则无有二。十方国土诸佛正觉。及众正典。普诸黎庶一切菩萨。亦复如之。达诸声闻缘一觉众一切诸人因缘罪福。所可念行。则复笃信过去如来心之所行光明之曜清净无量无有阴盖。信斯过去诸如来者。不怀狐疑亦无犹豫。不恐不惧亦无畏难。诸佛境界不可思议。晓了众生如是比像。悉乐诸法因劝助之。以行此法究竟具足。逮成佛道。斯名如来过去无量无损智慧所现自在。彼以过去自在智慧。则复善修于勇猛伏三昧之定。分别晓了威曜总持。而知过去诸如来众。各各异名寿命之限。于其中间无边之慧。欲求根源悉能尽极。过去菩萨声闻缘觉亦复如是。众生群萌所可造行。人所修业善恶祸福。有如过去一切劫数。以何等劫成为正觉。觉未觉者。于某劫中。而有若干如来至真等正觉。斯诸如来亦于彼劫。说无限量无碍之际不可尽极之根源也。又了过去诸佛世界其名各异。若有杂秽若复清净。多少大小细软微妙。尘劳限数所入之处。如其顺应十方处所。金刚罗网分别所入。诸根罗网所入境界。一切过去无有边际。诸佛国土不可究竟得其边际。如来于此一切普说斯过去事。无有捐忘悉能决了。斯诸佛慧。如人观掌视五指矣。是为如来十六不共诸佛之法。
　　复次宝女。行菩萨道闻诸如来至真等正觉慧无挂碍。斯诸正觉普则周旋一切世界。身无央数无有阴盖。身之所行威仪礼节悉笃信之。音声畅达靡不周遍。诸佛国土皆闻法教。乃入无限所说法门。信于当来如来言辞。十方国土诸佛正觉诸法众生。一切菩萨声闻缘觉。及诸凡夫所作罪福善恶之报。又复信知当来诸佛心之所归。光明威神清净无数无有隐盖。信斯当来诸佛之行。不怀狐疑亦无犹豫。不恐不惧亦无所难。而以笃信不可思议诸佛境界。则复于斯为诸众生劝助合集。如是像法究畅信乐。行此法已究竟具足逮成佛道。斯谓如来当来无数无所损失现慧自在。彼以当来无所损慧。现自在已。则便兴发大哀之力三昧之定。晓了分别师子雷音之总持也。则能了知当来正觉各各异名寿命限量。于其中间说无边际不可尽极。得其根原。又复识知当来菩萨声闻缘觉众生群萌之所行也。黎庶行业所当遭遇祸福报应。又知当来一切诸劫。而于某劫当成正觉觉诸未觉。又于中间说所历劫。无有边际不可尽极得其根原。当来世界各各有名。杂秽清净多少大小细柔微妙。如诸尘数所有齐限。如来知其无所捐忘。而柔顺行十方处所。根原罗网之所有分。悉能普入当来无数诸佛世界。斯诸如来悉分别说。观如手掌睹五指矣。是为如来十七不共诸佛之法。
　　复次宝女。行菩萨道闻诸现在如来至真无挂碍慧。斯现正觉其身无数而无阴盖。诸佛境界身所行业。身之所趣咸仪礼节。又其音声咸遍诸国。无所挂碍声无覆蔽。皆笃信解不可思议诸佛音响。说于无量诸法道门。斯诸现在如来言辞。而悉信乐。口所宣畅。十方国土诸佛正觉及众经典。一切黎庶诸菩萨等。声闻缘觉一切人民选择分别。此诸如来心之所行。心所兴业光明清净。不可计数无有阴盖。皆复信此现在如来。不怀狐疑无有结滞。不恐不惧亦无怖懅。诸佛境界不可思议。又复劝化于他众生。如是色像信乐经典。行法若斯具足突竟逮成佛道。斯谓如来现在无数无所损失现慧自在。彼以无数现在如来无损智慧现已自在。则便善修离垢照印三昧之定。晓了分别金刚道场之总持也。如来现在普能分别。诸佛名号各各差特。寿命之限悉能宣布。中间回绝而无边际。不可尽极得其根原。现在一切诸菩萨众。声闻缘觉众生之行。群萌事业罪福报应。现在十方诸劫之数。于其劫中成为正觉。说其根原。现在十方一切国土。各各有名。杂糅清净多少大小柔软微妙悉得普入。如尘数限随其所顺。十方处诸谛根罗网。悉入现在十方世界。于其中间无限边际。不可尽极得其根原。如来于彼。所说分别无所损耗。此诸如来选择智慧。如观手掌察其五指。是为如来十八不共诸佛之法。
　　是十八品。便得一切不共诸佛之法。何谓不共诸佛之法。无能睹见如来顶相。是为不共诸佛之法。身无限故。如来超殊一切诸形。是为不共诸佛之法。一切人中为最尊故。众生见佛瑕秽消除。是为不共诸佛之法。身如药故。如来之行英妙超殊。是为不共诸佛之法。无罪舋故如来无惧。是为不共诸佛之法。得无畏故如来独步。无有诸漏而得自在。是为不共诸佛之法。遵平等故。如来之心行无所坏。是为不共诸佛之法。晓了贤圣之教诫故。如来调定志性和雅。是为不共诸佛之法。坚住建立于己行故。如来之辩应时而对。是为不共诸佛之法。讲说经典无言教故。如来可悦一切众生心之所念。因曰如来。是为不共诸佛之法。无所进故。如来音声普闻众会。不溢在外。是为不共诸佛之法。讲说经法而不虚妄。开化应度。救济诸根令纯淑故。一切众会在于道场。亲近睹见如来颜貌。是为不共诸佛之法。变化感动无思议故。瞻察如来无有厌足。是为不共诸佛之法。如大德无极树宝柱。大圣体故。如来说法无所侵枉。是为不共诸佛之法。平等觉故。如来之身不可谛视。是为不共诸佛之法。威仪礼节无希望故。如来之身如师子步。是为不共诸佛之法。于大众中无所难故。如来游步无有虚妄。是为不共诸佛之法。智慧为本身造行故。如来之行音声真谛。是为不共诸佛之法。智慧元首口辞真故。如来之眼普视无边。是为不共诸佛之法。圣慧为上心明达故。如来教授言辞显曜。是为不共诸佛之法。卒对辩故。如来利养名闻流溢。是为不共诸佛之法。无上正真不可尽故。如来之福不可尽极。是为不共诸佛之法。第一分别了诸碍故。成为如来无能当者。是为不共诸佛之法。为大钩锁力士之身。而有十力四无所畏。第一最上度无极故。如来无倦常不退转所说不懈。是为不共诸佛之法。晓了一切众生根故。又如来者。为无数法而作圣师。是为不共诸佛之法。普于诸世独尊师故。寿命无量。是为不共诸佛之法。显法身故。其睹如来若闻音声。亲近稽首无有虚妄。是为不共诸佛之法。为究本末人稽首礼。即令众生至大安故。如来之慧无有结恨。是为不共诸佛之法。解达三世平等之故。如来讲说无有中间是为不共诸佛之法。顺法本故。如来蠲除一切挂碍。是为不共诸佛之法。诸不善法永无余故。如来无师。是为不共诸佛之法。已自然达诸法之故。如来普智。是为不共诸佛之法。分别诸觉晓了大道无有余故。是为皆得一切不共诸佛之法。
宝女所问经卷第四
三十二相品第九
　　于是宝女问世尊曰。唯然大圣。今所可谓如来至真三十有二大人之相。前世宿命行何功德。而致逮得三十有二大人之相。遍布在体。佛告宝女。吾往古世行无量德合集众行。如来由是逮得三十有二大人之相遍布于体。今粗举要。如来之相。足安平立大人之相者。乃往古世坚固劝助而不退转。未曾覆蔽他人功故。如来手足而有法轮大人相者。乃往古世兴设若干种种施故。如来至真指纤长好大人相者。乃往古世则说经义救护众生令无患故。如来手足生网幔理大人相者。乃往古世未曾破坏他人眷属故。如来手足柔软微妙大人相者。乃往古世而以惠施若干种衣细软服故。如来而有七合充满大人相者。乃往古世广设众施供诸乏故。如来之膝平正无节[跳-兆+專]肠如鹿大人相者。乃往古世奉受经典不违失故。如来之身其阴马藏大人相者。乃往古世谨慎己身远欲法故。如来之身颊车充满犹如师子大人相者。乃往古世广修净业修行备故。如来至真常于胸前自然卍字大人相者。乃往古世蠲除秽浊不善行故。如来肢体具足成就大人相者。乃往古世施以无畏安慰人故。如来手臂长出于膝大人相者。乃往古世人有所作佐助劝故。如来身净而无瑕玼大人相者。乃往古世奉行十善无厌足故。如来脑户充满弘备大人相者。乃往古世其有病者。苦干种药瞻视疗故。如来师子步大人相者。乃往古世殖众德本具足备故。如来四十齿白大人相者。乃往古世志性等仁于众生故。如来牙齿无有间疏大人相者。乃往古世设人诤斗令合和故。如来颔牙大人相者。乃往古世则以微妙可意之物而兴施故。如来清白美好发眉大人相者。乃往古世善自护己身口心故。如来广长舌大人相者。乃往古世所言至诚护口之过故。如来舋舋大人相者。以无量福供养究竟。心行仁和与众生愿使得覆盖。如来梵声哀鸾之音大人相者。乃往古世言语柔和。与众人言护口节辞。无央数人闻其所语无不悦故。如来瞳子绀青色大人相者。乃往古世常以慈目察众人故。如来之眼如月初生大人相者。乃往古世无粗暴志心性和顺故。如来眉间白毫大人相者。乃往古世咨嗟歌诵闲居之德众人行故。如来顶上肉髻自然大人相者。乃往古世敬奉贤圣礼尊长故。如来肌体柔软妙好大人相者。乃往古世心念念集法品藏故。如来身形紫磨金色大人相者。乃往古世多施衣服卧具床故。如来之体一一毛生大人相者。乃往古世离于集会众闹之故。如来之毛上向右旋大人相者。乃往古世尊敬于师受善友教稽首从故。如来头发绀青色大人相者。乃往古世愍伤群黎。不以刀杖而加害故。如来之身平正方圆无有阿曲大人相者。乃往古世己身众生。劝化安之令定意故。如来之脊如大钩锁普有威曜巍巍之德大人相者。乃往古世为诸正觉。兴立形像缮修坏寺。其离散者劝使和合。施无畏惧。其诤讼者化令相顺故。女欲知之。吾往世时。行于无量不可计会众德之本。如来宿世奉行如斯。乃能致此三十有二大人之相。
　　尔时宝女白世尊曰。至未曾有天中天。如来往古所造德本诚不可及。而分别说诸佛之法。佛告宝女。如是如是如汝所言。如来则为分别解说诸佛之法。若有菩萨逮得闻此如来往古所殖德本诸佛所讲。则获善利无极之庆。即当归趣于真谛行。咸能具足诸佛之法。佛说于斯如来十力四无所畏十八不共诸佛之法。及三十二大人之相法门品时。十方世界六反震动。甚大光明普照佛土。不可计量众生之类。皆发无上正真道意。二万五千菩萨得不起法忍。天于虚空百千之众。而雨天华鼓天上乐。琴笛箫瑟举声叹曰。其有众人。逮得闻此如来十力四无所畏十八不共诸佛之法三十二大人之相。功德具足无有罪咎。信乐不疑行如上教。则于大众天上世间天人之前演师子吼。犹如今日如来至真等正觉矣。天人之前而师子吼。所以者何。斯正典者终不归趣下劣少信。处于小乘众人之首。当归清净遵修法者。其人得此经典之要。爱敬可意欣悦踊跃。
法行品第十
　　于是宝女。白世尊曰。至未曾有天中之天。如来乃讲往古去世一切德本诸佛正典。何谓世尊。菩萨所行遵修经典为行法乎。善哉世尊。愿说菩萨所行之法。佛告宝女。志性清净则为菩萨所行法也。坚固亲友则为行法。有反覆者则为行法。能修加恩则为行法。能忍骂詈则为行法。又归命者而不弃损则为行法。其羸劣者能为忍辱则为行法。所难致者而能施与则为行法。慈哀诸身则为行法。志性愍伤则为行法。护于犯戒则为行法。思惟经典则为行法。将顺道教则为行法。好乐正典则为行法。将御诸经则为行法。而顺寂然则为行法。而乐独一则为行法。不厌闲居则为行法。等于屏处则为行法。舍于众会则为行法。护于众生则为行法。所睹无损则为行法。专修慈心则为行法。入于大哀则为行法。欢喜爱法则为行法。观于禅思则为行法。兴显道心则为行法。叹大乘法则为行法。弃捐重担则为行法。心不怯弱则为行法。思惟止足则为行法。弃捐贪余多欲之悭。则为行法。知节贤圣有足之德。而少言辞则为行法。无有诤讼斗乱怨恚。忍辱仁和则为行法。信知报应罪福之业。则为行法。信戒闻施惭耻智惠。顺此七财则为行法。奉敬尊长顺从善友。恭礼受命则为行法。心常谦卑恭顺自损。则为行法。不自毁身不呰他人。不叹己德不蔽他功。则为行法。蠲除尘欲弃捐嗔恚及愚戆冥。离于憍慢则为行法。威仪礼节所遵具足。则为行法。善听经典欢喜悦豫。则为行法。不离于佛笃信正典敬从圣众。则为行法。布施调意智慧出家净修梵行。则为行法。得利无利若誉若谤。有名无名若苦若乐不以动摇。以过世间之所有法。则为行法。若见亲友及与怨敌。先人问讯面色和悦而无愁悴。则为行法。无有调戏离于闇昧而无谀谄。不为邪性而无瑕玼。志性本末究竟清净。则为行法。而行四恩惠施仁爱。利仁等利一切合集救济众生。则为行法。行坚固法则为行法。念佛念法念于圣众。思念布施念奉禁戒思念诸天。则为行法。施度无极戒忍精进一心住慧所度无极。则为行法。善权方便劝助一切众德之本为诸菩萨。则为行法。身口意净护于十善。则为行法。非常苦空而无有身。无人无我无寿无命。信解如此则为行法。分别空行建立无想。晓了无愿。在于三界而无所著。则为行法。意止意断遵修神足。根力觉意而入径路观乎寂寞。则为行法。佛告宝女。其行法者。谓无有眼亦无眼行。无色想行。无有耳行亦无声行。不想响行。无有鼻行亦无香行。不想香行。无有舌行亦无味行。不想味行。无有身行无细滑行。不想细滑。而无意行亦无法行。不想法行。亦无色行则为法行。无色想行无色苦想。无我色行不寂色行。则为行法不空色行非色无想行。则为行法。非色无愿行。非色无造行。亦复非色恬怕之行。亦复非色清净之行。亦复非色如审之行。亦复非色无生之行。亦复非色无起之行。亦复非色无著之行。亦不究竟色之所行。亦非于色无本为行。是则行法。如是痛痒思想生死识行。则为行法。非识无常行。非识苦行。非识无我行。非识寂行。非识空行。非识无想行。非识无愿行。非识非无造行。亦复非识恬怕之行。亦复非识清净之行。亦复非识如审之行。亦复非识无所生行。亦复非识无起之行。亦复非识无著之行。亦复非识究竟尽行。亦复非识无本之行。则为行法。亦复非识睹空之行。亦复非识无想之行。亦复非识无愿之行。是则行法。亦非四种行。亦非诸入行。亦非欲色无色之行。是则行法。亦非有行亦非不行。亦复无行。是则行法。亦非往至亦非不行。亦无处所亦无所住。则为行法。无心意识之所行者。则为行法。是名曰为行法矣。其无有见不闻不知之所行者。是为行法。若使无身口心之行。是为行法。其不行法不行非法。是为行法。若无二行无若干行。是为行法。无过去行无当来行无现在行。是为行法。其无阴行无诸种行。无众入行。是为行法。无欲尘行无有结恨无所念行。是为行法。若无合行无财业行。无我人寿命行无有含血。若有所受同像之行。是为行法。其无发起分数之行。是为行法。其无吾我无己所行。是为行法。无断灭行不计常行。不得诸见崖底之行。不倚中行。是为行法。诸法若住若无所住。吾我之法处所自然。其处非处清净法处。一切法处皆无有处。空无之处究本末处至竟无处。一切诸法无动无著。不可尽极。亦无所有亦无所行。亦无轻戏亦无所依。亦无不依亦无所住亦无所受。其于是法晓了慧者。慧无所念。是曰谛。真谛无本则法之慧。设使宝女。菩萨如是晓了诸法。游在生死开化众生。亦不违失灭度之法。斯为菩萨等造法行。世尊说此行法之时。八千菩萨逮得法忍。
不退转品第十一
　　于时宝女。即以十亿百千贵价珠璎。贡上大圣口宣斯言。唯然世尊。其有菩萨遵修奉顺此法行者。则具佛法悉能普备。如兹受决处佛道场。降伏众魔怨敌之仇。以不退转印而印之。当造斯观。时舍利弗谓宝女曰。汝岂能知诸菩萨行不退转印所可印乎。于时宝女答舍利弗以偈颂曰。
　　人界及法界　　审谛解平等
　　了斯无二际　　则不退转印
　　其过去诸佛　　当来并现在
　　法界皆平等　　逮成不退转
　　诸所有境界　　并无为之界
　　寂寞转空议　　觉成不退转
　　本际无崖底　　不得其边畔
　　一时等能解　　觉了不退转
　　其有方俗法　　如行之所趣
　　智慧观平夷　　觉了不退转
　　如魔之境界　　佛界则平等
　　相应为一类　　以是印见印
　　其淫怒痴者　　欲尘不可限
　　觉了诸想着　　达解不退转
　　生死及无为　　道教则寂然
　　等解于灭度　　觉了不退转
　　五阴道如之　　有二分别慧
　　犹如幻貌像　　明哲无思想
　　计于四种者　　犹如虚空界
　　晓了无可取　　真印而见印
　　觉眼则为道　　解空无所著
　　若眼道如之　　以等上平等
　　诸入皆如是　　道空常平均
　　当作是了知　　以此印见印
　　众生之所念　　一心悉知之
　　则无所挂碍　　斯故不退转
　　一切群萌根　　卑劣妙中间
　　于彼度无极　　逮成不退转
　　辩才无挂碍　　无逝无所住
　　亿劫中诵说　　其法不可尽
　　虚空尚可尽　　风可尚执持
　　彼明辩才慧　　则不可尽极
　　总持行如斯　　揽摄一切法
　　名德不违心　　不失于博闻
　　其十方诸佛　　导师所说法
　　皆得于总持　　慧心念不忘
　　于过去千劫　　所闻大圣法
　　咨问真谛教　　善学于总持
　　斯等总持然　　辩才亦如之
　　智惠及诸根　　逮成不退转
　　以空印诸法　　无著无所拔
　　以印印于空　　故曰不退转
　　虚空印诸法　　清净无所有
　　晓了此本际　　以印不退转
　　诸因缘法无　　因缘其惟行
　　因缘则非真　　谛相一切法
　　诸法相犹幻　　犹如虚空相
　　以是相印之　　印于不退转
　　一切众生行　　色声之礼节
　　一时普能现　　觉了不退转
　　于施舍无量　　功德常无尽
　　供养虚空界　　至诚命为一
　　禁戒高无极　　怀来致佛戒
　　无限无有量　　等游若虚空
　　一切众生禁　　学不学缘觉
　　及不退转戒　　十六分无伦
　　忍辱悉尽极　　遵修无所生
　　成就此忍辱　　逮成不退转
　　精进无限量　　方便不可极
　　悦可群萌类　　精进为大仙
　　常为专志定　　无乱善谨慎
　　普见一切法　　无诤定三昧
　　逮无碍智惠　　净除所睹处
　　得佛之尊行　　净土令成就
　　慧飞度无极　　善学于善权
　　以佛印见印　　遵修于道行
　　其行不可知　　志性何所疗
　　积行无边际　　开化于众生
　　诸声闻缘觉　　一切魔异学
　　缘不能及知　　大人之所行
　　彼不着诸行　　感动神足定
　　解空无所有　　皆读逮所兴
　　来过而出生　　示现佛形像
　　坐于佛树下　　则转于法轮
　　普现诸国土　　面见十方佛
　　譬若如日月　　等游于虚空
　　示现取灭度　　随大信乐乘
　　不违示斯印　　其印不退转
　　无限如虚空　　智慧普若斯
　　不退转之法　　晓了道如斯
　　于是宝女。说此颂已不退转印时。三千大千世界为大震动。五千菩萨得不退转受别之印。世尊则赞彼宝女曰。善哉善哉快说斯言。能演菩萨不退转印。
大乘品第十二
　　于是贤者须菩提白世尊曰。唯然大圣。如今斯女。不退转印而见印矣。不复疑也。乃能有斯如此像类上妙辩才也。设不尔者无缘讲说若兹深法。佛言。如是须菩提。诚如所云。如斯宝女。不退转印而见印矣。以逮法忍。乃得入斯大乘之行。于时宝女前问佛言。所云大乘为何谓乎。佛告宝女。所谓大乘弘广之乘。慰抚一切众生之类故。无有阴盖。示现一切众德异惠故离垢之乘。舍诸尘劳窈冥事故。普照之乘。一切所解脱门相故。显曜之乘无欲着故。随因缘乘脱所挂碍故。清净之乘护戒品故。等善住乘。而谛慎护定品之故。无漏之乘选惠品故。解脱乘者照解品故。等现一切诸法乘者。晓了度知见品之故。不进退乘者摄十力故。无惧乘者。四无所畏师子吼故。无所往至离处乘者。摄受诸佛十八不共殊胜法故。普平乘者。等行慈心加众生故。无害乘者。则以正法抑制一切诸外学故。消除乘者。降伏一切魔官属故。寂灭乘者坏尘劳故。降化乘者。伏阴魔故。离限乘者。越死魔故。殊胜乘者。弃天魔故。豪富乘者。则能具足施度无极故。无热乘者。戒度无极则具足故。弃怨乘者。忍度无极则具足故。坚无坏乘者。进度无极则具足故。断除一切诸所自在瑕玼之乘者。心离阴盖故。所修乘者。寂度无极则具足故。一切善德一切智惠世俗之事度世之法所遭乘者。智度无极则具足故。普御随行一切乘者。权度无极则具足故。至无至乘趣灭度故。归安乘者建八路故。其所至到无处乘者。遵修奉行观寂之故。根力觉意具志乘者。一切诸魔及诸异学无瞻颜故。四神足乘。则能普现诸佛国故。等能超度正谛住乘。蠲除一切诸不善法。遵修众行德善法故。善修谨慎意止乘者。无内怨故。假使不着三界乘者。奉无漏故。不著有为诸界乘者。逮得无为显曜界故。不舍道心御善住乘。不乐一切声闻缘觉所行惠故。超越乘者。则能施以无见顶故。庄严乘者功德成故。选择众生志性乘者。究竟慧故。阐门乘者。所可词祀无所逆故。一味乘者等佛惠故。洪音乘者十方闻故。一切诸天普礼乘者。善修业故。释梵四王所叹乘者。德无量故。其有悭贪能施乘者为元首故。若有犯禁施惠戒乘者。谓大乘故。志怀嗔怒施忍乘者。不加害心于众生故。其懈怠者施精进乘。被坚固铠未曾舍故。其乱心者施禅定乘。令心调定业仁贤故。其邪智者施正惠乘。博闻解故。惠施众安除苦患乘。不造一切众恶之故。佛之圣道无挂碍智无等伦惠所示现者。皆处一切诸乘顶故。以是之故为大乘也。佛讲说此大乘议时。万二千人发无上正真道意。口说斯言。吾等亦当乘斯大乘。令无数人众生之类。皆使得立于此大乘。
　　于是宝女白世尊曰。唯然大圣。其大乘者。有何堑路。而不疾归诸通之惠。佛告宝女。行大乘者。有三十二挂碍堑路。以此堑故不疾得成诸通之慧。何谓三十二。乐声闻乘(一)。志缘觉乘(二)。求释梵处(三)。倚着所生净修梵行(四)。专一德本言是我所(五)。若得财宝悭贪爱吝(六)。以偏党心而施众生(七)。轻易戒禁(八)。不念道心专精之行(九)。嗔恚之事以为名闻(十)。其心废逸(十一)。而心驰骋(十二)。不求博闻(十三)。不察所造(十四)。贡高自大(十五)。不能清净身口心行(十六)。不护正法(十七)。背舍师恩(十八)。弃舍四恩(十九)。离坚要法(二十)。习诸恶友(二十一)。随诸阴种(二十二)。不劝助道(二十三)。念不善本(二十四)。所发道意无权方便(二十五)。不以殷勤咨嗟三宝(二十六)。憎诸菩萨(二十七)。所未闻法闻之诽谤(二十八)。不觉魔事(二十九)。习恃俗典(三十)。不肯劝化于众生类(三十一)。厌于生死(三十二)。是为三十二事违失大乘堕于堑路。其堕堑路不能疾成诸通之惠。又复宝女。其学大乘之威神德。以此之乘堕于堑路。所以者何。其于斯乘有为之秽。不如所乘为大乘者。则堕堑路。若以于彼无为之德。如斯行乘为大乘者。名闻之德。计于彼乘。于如来心即为尘劳一切不顺。于斯大乘悉堕堑路。其于斯乘着如来觉。德称之故。如是乘者大乘之德故堕堑路。是故宝女。菩萨大乘当弃尘劳所慕法乘。以斯之法致净大乘。当习此法思惟奉行合斯恢弘。何所是法净致大乘。有三十二法致净大乘。何谓三十二。于诸众生无请之友故。真谛究竟为他人故。志性坚强遵修众德行不以厌至德成故。心无愦乱志性净故。其身清净威仪礼节无想念故。口言清净言行相副故。其心清净不舍道心故。布施清净不望报故。戒行鲜洁护犯禁故。忍清净者不惜身命故。精进清净十力无畏具足故。禅定清净一切尘劳无杂错故。智惠清净蠲除一切挂碍之故。清净心者降伏一切众魔之故。坚固行者度诸愿故。习诸四恩不舍众生故。于佛反覆护正法故。以不懈惓则能具足道品法故。所闻无厌具圣智故。其欢喜者转加胜故无慢善圣以能致到无见顶故。于一切法无诤讼者。因缘报应所见和故。无贫匮者获七财故所以不仆由自在故。德慧成就不失通故。灭除众生之尘劳者。定于寂然成就之故。如来惠解所变化者具足观故。睹三脱门所示睹者。遵修于空无想愿故。澹泊内者。令诸众生觉了分别寂然惠故。兴尽惠者不起法忍故。修行一切诸法要者。致受别故。佛言宝女。是为三十二法净致大乘。说此三十二事法品典时。七万二千天与人。皆发无上正真道意。万二千菩萨得不起法忍。天于虚空百万之众咨嗟叹吒。雨于天华鼓诸伎乐。各各举声而歌颂曰。其有逮闻于此大乘名德之称。斯等众生振救建立诸佛之德。其闻信乐笃信以后。若执持者审谛奉行。复超此功。
嘱累品第十三
　　于是天帝释。梵忍迹天王。四大天王。白世尊曰。至未曾有天中之天。乃能善说深奥应议。讲斯经典多所导利。灭诸阴盖及众尘劳。化不顺议示导正义。以降魔怨。弃捐一切诸外异学。总摄一切诸佛之法。是故世尊。吾当受持于斯法典讽诵讲说。若诸法师。揽受奉持此经卷。归身手执若在其舍。书着竹帛宣布远近。诸天龙神及揵沓和。若信是经欲奉持者。当令斯袖宽弘无役。其不悦乐而察阴盖者当令谛受。而使斯等不犯法师不有所娆。于是世尊告天帝释梵忍迹天四大天王。善哉善哉诸仁者等。汝等乃欲将护法师。晓了志愿已能将护于法师者。诸仁者等则为拥护于正法矣。已能拥护于正法者。则为拥护一切群萌。
　　尔时世尊告贤者阿难。汝当受此经卷之品宝女所问正法之典。受持讽诵为他人说。假使菩萨于百千劫。而行布施忍辱者。设有菩萨取是经法。受则上口而讽诵者为他人说。建立大哀欲度众生。具足大慈思惟经法立于忍辱。斯之获德出彼福上。速疾得归于此大乘。贤者阿难白世尊曰。吾寻奉受斯法典已。唯然大圣。斯之经法名曰何等。云何奉行。佛告阿难。斯之经法。名曰真谛晓了义律达门之品当持。又名无量之德发意所说当持。如来十力四无所畏十八不共诸佛之法分别诸相。菩萨应时遵修法行。说不退转轮印讲演大乘当奉持之。聚会之品宝女所问当奉持之。阿难。汝若能持此法门品为他人说。便获无量名德诸法法之光曜。则为众生建立佛事。所以者何。是为去来今现诸佛世尊究竟之法。佛说如是。宝女阿难一切众会诸天人民阿须伦世间人闻经莫不欢喜。

 
