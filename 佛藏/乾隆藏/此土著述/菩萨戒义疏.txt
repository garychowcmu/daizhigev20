菩萨戒义疏二卷


此土著述
菩萨戒义疏二卷
隋天台智者大师说门人灌顶记


　　

菩萨戒义疏卷上
　　菩萨戒者。运善之初章却恶之前阵。直道而归生源可尽。声闻小行尚自珍敬木叉。大士兼怀宁不精持戒品。内外二途咸皆敬奉。王家庶众委质虔恭。斯乃趣极果之胜因。结道场之妙业。然经论所载戒相有于多种。记传所辨受法不无同异。良以机悟偏圆宜闻详略。辞无双举事不并行。今谨按什师所述法相。出自梵网经律藏品。什师秦弘始三年来达汉境。光显大乘匡维圣教。传译经论三百余卷。梵网一本最后诵出誓愿弘宣。是故殷勤一言三复。特为文义幽隐旨趣深玄。所以指堂晓示。令后生取悟为易。经称梵网者。欲明诸佛教法不同。犹如梵王网目。品言心地者。菩萨律仪遍防三业。心意识体一异名。三业之中意业为主身口居次。据胜为论故言心地也。释此戒经三重玄义。
　　第一释名。第二出体。第三料简。就释名中。初明人名。次辨法号。后明阶位。天竺梵音摩诃菩提质帝萨埵。今言菩萨略其余字。译云。大道心成众生。亦云。开士亦大勇心。复云善美。随行为名。以其运心广普因斯立号。大品经明。此人有大道心。不可沮坏犹如金刚。从初发心终至等觉。皆名菩萨也。又称佛子。以绍继为义。三乘皆从佛生。解尽是子义。法华云。若如我子。大士绍续为胜。称为真子。又三乘同皆修道。尽有此义。二乘自通至小果狭而且短。大士广长自通通他。故受斯称。大经发心云。初已为天人师。胜出声闻及缘觉。故言大心。次辨法号即是戒义。梵音尸罗。大论云。秦言性善。亦云清凉。以其能止破戒热恼。从能得名。亦云波罗提木叉。译言保解脱。又名净命。亦言成就威仪无所受畜。未来生处离三恶道净土受形。能止邪命防非止恶。亦言戒。是约义训义。复言勒义禁义。并是随义立名。大经云。如佛禁无常汝犹说者。即破佛禁舌则堕落。又云。是人所有禁戒皆不具足。尚不能得二乘菩提。况无上道。今言戒者。有律仪戒定共戒道共戒。此名原出三藏。律是遮止仪是形仪。能止形上诸恶。故称为戒。亦曰威仪。威是清严可畏。仪是轨范。行人肃然可畏。亦曰调御。使心行调善也。定是静摄。入定之时自然调善防止诸恶也。道是能通。发真已后自无毁犯。初果耕地虫离四寸。道共力也。此二戒法既是心上胜用力。能发戒道定与律仪并起。故称为共。萨婆多说。律仪戒禅戒无漏戒。此名虽出三藏。今菩萨戒善亦有此三。若要誓所得名曰律仪。若菩萨定共道共。皆止三业通称戒也。若摄律仪。摄善法。摄众生。此三聚戒名。出方等地持不道三藏。大士律仪通止三业。今从身口相显皆名律仪也。摄善者。于律仪上起大菩提心。能止一切不修善事勤修诸善。满菩提愿也。摄生者。菩萨利益众生有十一事。皆是益物广利众生也。戒品广列菩萨一切戒竟。总结九种戒皆为三戒所摄。律仪皆令心住。摄善自成佛法。摄生成就众生。此三摄大士诸戒尽也。璎珞经云。律仪戒谓十波罗夷。摄善谓八万四千法门。摄生谓慈悲喜舍。化及众生令得安乐也。大论戒品列十种戒。一不缺。二不破。三不穿。四不杂。五随道。六无著。七智所赞。八自在。九随定。十具足。义推此十。不缺者。持于性戒性重清净。如护明珠。若毁犯者如器已缺。佛法边人也。不破者。持于十三无有破损也。不穿者。波夜提等。若有所犯如器穿漏。不堪受道也。不杂者。持定共戒。虽持律仪念破戒事。名之为杂。定共持心欲念不起。大经云。言语嘲调。壁外钏声。男女相追。皆污净戒也。随道者。随顺谛理能破见惑也。无著者。见真成圣。于思惟惑无所染着。此两约真谛持戒也。智所赞戒。自在戒。约菩萨化他为佛所赞。于世间中而得自在。此约俗谛论持戒也。随定具足两戒。即是随首楞严不起灭定现诸威仪。示十法界像导利众生。虽威仪起动任运常净。故名随定戒。前来诸戒。律仪防止名不具足。中道之戒无戒不备。故名具足。用中道慧遍入诸法。故名具足。此是持中道第一义谛戒也。次明阶位。释尊一化所说教门。准义推寻具明四教。谓藏通别圆。如大论引迦旃延明六度齐限。尸毗代鸽是檀满。须摩提王不妄语是尸满。忍辱仙人歌利王割其心不动是忍满。大施杼海是进满。尚阇梨鸟巢是禅满。劬嫔大臣分地息诤是等智满。偏菩萨也。大品明。有菩萨发心与萨婆若相应。通菩萨也。有菩萨。发心游戏神通净佛国土。净名中。不思议解脱变身登座。而复受屈被呵者。别菩萨也。发心即坐道场成正觉。转法轮度众生。圆菩萨也。四菩萨中。行位深浅今当说。最初三藏正为小乘。声闻有七贤圣。外凡有三。一五停。二别相念处。三总相念处。次入内凡有四善根。第四暖法。五顶法。六忍法。七世第一法。过此入圣位。一随信行。二随法行。三信解。四见得。五身证。六时解脱。七不时解脱。声闻如此。菩萨不论阶位不断烦恼唯修六度。若论次位秖可准望小乘作深浅耳。从初发心起慈悲誓愿观察四谛。以道谛为初门专修六度。檀破饿鬼尸救地狱。忍济畜生。进拔修罗。禅静人中。慧照天众。从释迦至罽那尸弃名初僧祇。得五种功德。一不生三恶道。二不生边地。三诸根完具。四不受女身。五常识宿命。而自不知作佛不作佛。准望位在五停别总念处也。从尸弃至然灯名二僧祇。尔时虽自知作佛而口不说。准望位在暖法性地。既有证法之信。必知作佛修六度行。心未分明口不向他说也。从然灯至毗婆尸三僧祇满。是时内心了了自知作佛口自发言。准望在顶法位中。修行六度四谛解明。如登山顶了见四方。故口向他说。若过三僧祇种三十二相业。准望此是下忍之位。若坐道场位在上忍。后一刹那入真。三十四心断结得三菩提。则为佛也。通教菩萨即三乘共十地。一干慧地者。事相名同三藏。观行心别。体阴界入如幻如化。总破见爱八倒名身念处。心受法亦如是。住是观中。修止勤如意根力觉道。虽未得暖法相似理水。总相智慧深利故。称干慧地。二性地者。得过干慧地。得暖法已。能增进初中后心入顶法乃至世第一法。皆名性地。得无漏性水故言性地也。三八人地。三乘信行法行。体见假发真断惑。在无间三昧中八忍具足。智少一分名八人地也。四见地者。三乘同见第一义无生四谛之理。同断见惑八十八使尽。五薄地。体爱假发真。断欲界思证第六解脱。烦恼薄也。六离欲地者。三乘体爱假即真。断欲界五下分结身见戒取疑贪嗔。故言离欲地也。七已办地者。三乘之人。体色无色爱即真发无漏。断五上分结掉慢疑色染无色染。七十二尽三界事惑究竟。故言已办地也。八辟支佛地。缘觉发真无漏。功德力大能除习气也。九菩萨地者。从空入假道观双流。深观二谛进断习气。色心无知得法。眼道种智。游戏神通。净佛国土。成就众生。学佛十力四无畏。断习气将尽也。十佛地者。大功德力以资智慧。一念相应慧。观真谛究竟。习亦无余。如劫火烧木无复灰炭。香象渡河到于边底。虽佛菩萨名异二乘。通观无生体法。同是无学共归灰断。证果处一称为通也。别教阶位五十二地。一外凡十信。一信。二念。三进。四慧。五定。六不退。七回向。八护法。九界。十愿。第二内凡习种性十住。一发心。二持地。三修行。四生贵。五方便具足。六正心。七不退。八童真。九法王子。十灌顶。尽三十心皆名解行位。悉是内凡尽名性地。第三性种性十行。一欢喜。二饶益。三无恚恨。四无尽。五离痴乱。六善现。七无著。八尊重。九善法。十真实。第四道种性十回向。一救护一切众生离众生相。二不坏。三等一切诸佛。四遍至一切处。五无尽功德藏。六随顺一切坚固平等善根。七随顺等观一切众生。八真如相。九无缚无著解脱。十法界无量。第五圣种性十地。一欢喜。二离垢。三明。四焰。五难胜。六现前。七远行。八不动。九善慧。十法云。第六等觉地名金刚心菩萨。亦名无垢地。邻真极圣众学之顶也。第七妙觉地。即见性究竟佛菩提果。了了见性称妙觉也。性习二性。若据位分。习种在前性种在后。若据行论。性习同时故前后不定。依体起用。先明性种后明习种。寻用取体。先习后性。与教证二道相似。就位以论。教道在前证道在后。据行论之。证教同时前后不定。依体起用先证后教。寻用取体先教后证也。就解行中复有四种。一名解行。二名发心。三名回向。四名道种。于出世道解而勤行。故名解行。于大菩提起意趣求。故名发心。用己善法趣向菩提。故名回向。当分之中如观道立。故名为道。望后佛果能生曰种也。习种性能生报佛。性种性能生法佛。旧云。法才王子六心中退。即云十住第六心。难云。十住云性地。性以不改为义。云何退作二乘其犹一。答性是不作一阐提。不妨退大向小。终是难通。止观师说。是十法信中六心退耳。比释论师。及金刚般若论师。皆作此解。是信习十心中六心耳。七心已上永离二乘。尔时设为利弘经不无轻漏。而度物心不失恒有菩萨之名也。圆教明位。别教五十二位次第修行。圆教圆修一心具万行。异于次第行也。外凡五品位一切随喜心。若人宿植深厚。或值善知识。或从经卷圆闻妙理。一法一切法。一切法一法。非一非一切不可思议。起圆信解。信一心中具十法界。如一微尘有大千经卷。欲开此心而修圆行。圆行者。一行一切行。略言为十。谓识一念平等具足不可思议。伤己惛沈慈及一切。又知此心常寂常照。用寂照心破一切法。即空即假即中。又识一心诸心若通若塞。能于此心具足道品向菩提路。又解此心正助之法。识己心及凡圣心。又安心不动不堕不退不散。虽识一心无量功德。不生染着。十心成就。其心念念。悉与诸波罗蜜相应也。二读诵者。圆信始生善须将养。涉事纷动令道牙破。唯得内修理观外则读诵大乘。闻有助观之力。内外相藉圆信转明。十心坚固。如日光照见种种色也。三说法者。内观转强外资又着。圆解在怀弘誓熏动。更加说法如实衍布。但以大乘法答。设以方便终令悟大。随说法净则智慧净。说法开导。是前人得道全因缘。化功归己。十心三倍转明也。四兼行六度。上来前熟观心未遑涉事。今正观稍明。即傍兼利物。能以少施与虚空等。使一切法趣檀。檀为法界。事相虽少运怀甚大。理观为正事行为傍。故言兼行。事福资理十心弥盛也。五正行六度。圆观稍熟事理欲融。事不妨理理不隔事。具行六度。权实二智究了通达。治生产业。皆与实相不相违背。具足解释佛之知见。而于正观如火益薪。力用光猛也。第一内凡十信。圆闻圆信修于圆行。善巧增益五倍深明。因此圆行得入圆位。善修平等法界即入信心。善修慈愍即入念心。善修寂照即入进心。善修破法即入慧心。善修通塞即入定心。善修道品即入不退心。善修正助即入回向心。善修凡圣即入护心。善修不动即入戒心。善修无著即入愿心。是名圆教铁轮十信位。圆教似解六根清净也。第二圣位。前明十住真中智也。初发心住发时。三种心发。一缘因善心发。二了因慧心发。三正因理心发。即是境智行妙三种开发。缘因心发。即是住不可思议解脱首楞严定。了因心发。即摩诃般若毕竟空也。正因发心。即是住实相法身中道第一义谛也。华严云。初住所有功德。三世诸佛叹不能尽。初发心时便成正觉。了达诸法真实之性。所有闻法不由他悟。净名云。知一切法是坐道场。亦是入不二法门。大品从初发心即坐道场。转法轮度众生。谓如佛。阿字门一切法初不生也。第三明十行者。即是十住后实相真明不可思议。更十番智断破十品无明。一行一切行念念进趣。流入平等法界海。诸波罗蜜任运生长。自行化他与虚空等也。第四十回向者。十行之后无功用道不可思议。真明念念开发。一切法界愿行事理。自然和融回入平等法界海。更证十番智断破十品无明。故名回向也。第五十地者。即是无漏真明入无功用道。犹如大地能生一切佛法。荷负法界众生普入三世佛地。又证十番智断破十品无明也。第六等觉地者。观达无始无明源底。边际智满毕竟清净。断最后穷源微细无明。登中道山顶与无明父母别。是名有所断者名有上士也。第七妙觉地者。究竟解脱无上佛智。故言无所断者名无上士。此即三德不纵不横不并不别。究竟后心大涅槃也。一切大理。大誓愿。大庄严。大智断。大遍知。大道。大用。大权实。大利益。大无住。即是十观成乘圆极竟在于佛。过茶无字可说。卢舍那名净满。一切皆满也。南岳师云。四十二字门是佛密语。何必不表四十二位。诸学人执释论无此解。多疑不用。但论本文千卷。什师九倍略之。何必无此解。深应冥会。何者经云。初阿后茶。中间四十二字门。具诸字功德。华严云。从初一地具足诸地功德。此义即同。阿字门诸法初不生故。此岂非圆教初住初得无生忍。过茶无字可说。岂非妙觉无上无过。广乘品明一切法皆是摩诃演竟即说四十二字门。岂非圆菩萨从初发心得诸法实相具一切法至妙觉地穷一切法底。此义与圆位甚自分明。次发趣品明别教十地。后明三乘共十地。三教阶位其文现也。第二出体者。初明无作。次明止行二善。初戒体者。不起而已起即性无作假色。经论互说诤论有无。一云。都无无作。色心假合共成众生。善恶本由心起。不应别有顽善顽恶。皆是指心。誓不为恶即名受戒。璎珞经云。一切圣凡戒尽以心为体。心无尽故戒亦无尽。或言教为戒体。或云真谛为戒体。或言愿为戒体。无别无作。大经圣行观析无常。阿阇世王观析境界。但明色心不道无作。五阴名教通大小乘。唯有一色四心。小乘引接小根恐其轻慢因果。权言重恶口能别生一法无作牵报。善法须行恶法须止。行一则有两力。岂可不慎。方便假说适会一时。直如论主一生成四果法胜别有凡夫法。岂可依此便是实耶。若因中别有顽善共为佛因。佛地亦别有此善共为佛果。当知。心为因果更无别法。二云。大小乘经论尽有无作。皆是实法。何者心力巨大。能生种种诸法能牵果报。小乘明。此别有一善能制定佛法。凭师受发极至尽形。或依定依道品别生。皆以心力胜用有此感发。成论有无作品云。是非色非心聚。律师用义亦依此说。若毗昙义。戒是色聚。无作是假色。亦言无教非对眼色。大乘所明戒是色法。大论云。多少思是心数云何言多少耶。观论意。以戒是色即问此是数义。大乘云何而用数义。解云。若用非色非心复同成实。还是小乘。今言数自家是数色。大乘色何关数家。中论云。语言虽同其心则异。今大乘明戒是色聚也。大乘情期极果。凭师一受远至菩提。随定随道。誓修诸善誓度含识。亦以此心力大别发戒善。为行者所缘止息诸恶。优婆塞戒经云。譬如有面有镜则有像现。如是因作便有无作。大论解戒度云。罪不罪不可得具足尸罗。此是戒度正体。复云。云何名戒。以心生口言。从今受息身口恶法。是名为戒。既有能持所持则别有法。即无作也。地持戒品云。下软心犯后四重不失律仪。增上心犯则失律仪。若不舍菩提愿。不增上心犯。亦不失律仪。若都无无作何得言失。梵网大本即大乘教。下文云。若不见好相。虽佛菩萨前受。不名得戒。又云。若有七遮。虽发心欲受。不名得戒。若直以心为戒。发便是戒。何故言不得。大经云。非异色因果。又念戒中。虽无形色而可护持。虽无触对善修方便可令具足。又如刀剑灰汁脚足桥梁。若即心为戒。何假言无形色无触对。故知别有无作。能持戒心以为真戒。圣行与世王中。不道观析无作。直举色心者。是易观者耳。亦不言无无作。小乘说四果。大乘开之是权。法胜说凡夫法。跋摩明其非有。未有大乘经开。无作是权。又既顽善作佛因此自非妨。如无常善亦作常善因。即其例也。然此二释旧所诤论。言无于理极会在文难惬。言有于理难安在文极便。既皆有文何者当道理耶。然理非当非无当。当无当皆得论理教义。若言无者于理为当。若言有者于教为当。理则为实。教则为权。在实虽无教门则有。令之所用有无作也。次明道定皆以无作为体。定共于定心中发无作。无复诸恶。道共者。见谛道中所发无作与心上胜道俱。故言道共也。止观师释。未必见道。所发无作是道共戒。秖取中道正观心中发此无作。有防非止恶义。故云道共。大经云。一心法戒。二受世教戒。菩萨得心法戒谓道共戒。得此戒者终不为恶。不从师授故称为得。中道心中发得此戒也。受世教戒。谓白四羯磨然后乃得。必假凭师故称为受。差别约示故言世教也。定共道共通大小乘。大乘道定入摄善法戒。有师言。唯入禅定能发无作。欲界定不发无作。唯假空解能发无作。有言。但令证此定道。随能止伏粗品成就便发无作。欲界定念处前。皆能发戒也。次论兴废者。初菩萨律仪方便求受。其体则兴。若舍菩提愿。若增上烦恼犯十重。其体则废。若无此二缘至佛乃废。定道两戒得定得道为因。初念定道未与戒俱。具足前心为因。第二念心方与戒俱。尔时是兴。出定出道最后一念尔时即废。二言。入定入道时戒与心俱。是时名兴。出定出道时戒与心俱谢。是时名废。俱称心俱戒也。三言。一发之后出入恒有。后入胜定胜道随从胜受名。尔时恒兴。退定退道。三藏尽寿菩萨至菩提。尔时即废。摄善摄生与律仪同。随受则兴。二缘则废也。次三聚戒体者。律仪者。法戒仪则规矩行人令入道也。又云。律者埒也。如此马埒令马调直。律亦如是。调直行人不令作恶。大士誓心不过止恶兴善。若不动身口即是止恶。发戒防动。不动即是律仪戒。若应动身口即是兴善。今发此戒防其不动。摄善摄生即是应动涉事。故开为两。取策励众善依六度门。称善法。起心兼物依四弘门。称摄众生。即是为人故动。下化众生。中修万善。上归佛果也。律仪多主内德。摄生外化摄善兼于内外。故立三聚戒也。次论止行二善。如有论息恶不作名之为止。信受修习名之为行。佛教虽多止行收尽。诸恶莫作即是诫门。众善奉行即是劝门。无作义该善恶。善恶无作义总止行。今先明善。善戒不起而已起则伐恶。皆是止义。皆有进趣皆是行义。逐其强弱故。有止行差别者。逐兴心止恶无作是止善。兴心修善无作是行善。如造井桥梁礼佛布施是善无作。如造鱼猎网等是恶无作。次论道定二无作有行有止。道定二戒义判为止。道定二心义判为行。寻无作从因缘息。从止缘息。后生无作是止善。从行缘息后生无作名为行善。又诫门是止善。劝门悉属行善。又解行唯是作。止唯无作。又云。止行二善皆有无作。声闻七众戒皆是律仪戒。体但止身口二恶。善萨律仪备防三业。复申之至佛长短阔狭为异。无作义从缘增上心发。下劣不发。无记心劣不发无作。如欲界修道惑有九品。前六品发无作。后三品不发。故云。斯陀含出无作表。阿那含出不善表。罗汉出无记表。善恶无作对心为论。各有四句。善四句者。一是戒非无作。息恶之心能止故名戒也。二是无作非戒。谓造井桥梁随事随用无作等。不能止恶非是戒也。三者是戒是无作。谓善律仪等。四非戒非无作者。谓余善心也。恶戒四句。一是戒非无作。谓息善之心。二是无作非戒。谓杀盗等事随用无作也。三是戒是无作。谓恶律仪等。四非戒非无作。谓余恶心也。恶戒二种。一十六恶律仪。二外道邪戒。恶律仪如大经。外道恶戒九十五种。各有戒法。或苦行为戒。持牛马等事火服风。常翘一脚赴火投岩等。以此为戒。即是邪戒。运心长短皆是恶戒也。第三料拣更为三。一须信心。二无三障。三人法为缘。信心者。依三藏门略举三种。一信因果。善恶必有所招。二信观谛得道。我能观谛必得圣道。三信有戒。是观谛入道初门。依方等戒故。宜备此三信。复加三种。一信自他心识皆有佛性。二信勤行胜善必能得果。三信所得果常乐我净。次无三障者。众生障阂乃有三种。烦恼常有故不说障。业障乃有轻重。重业障戒。防因之义。谓七逸十重现身有此。是则为障。前身非复可知。隔生事远。七逆。一云忏灭非障。二云犯一悔与不悔悉皆是障。十重。一云前四性罪事同七逆。悔与不悔悉障。后六悔者非障不悔则障。二云前四须悔。见相非障。后六不悔亦不障。三云十重不悔悉障。悔已悉非障。报障者。地狱饿鬼二道。重苦自隔从多例判不说为因。非人畜生但能解语皆得受戒。非人是鬼神修罗。龙是畜生。人中男女黄门二根。天从六欲天上至十八梵。皆说为因。四空处既能听法。亦应得戒。但业报虚妙故略不说。非想倒执脱若回心慕善亦能得戒。经说三涂长寿天边地为难地。据不能修道义耳。萨婆多记云。龙等受八斋。止是得善不得名斋。今依文准理。五戒既是菩萨戒根本。又不表定佛法。五戒菩萨戒许四道皆得。从八戒已上至具足戒。既是出家表定威仪。唯人中三天下能感。余道悉非因也。大论龙即得八斋戒。次人法缘。初人缘三种得菩萨戒。一诸佛。二圣人。三凡师。诸佛有两。一真佛。如妙海王子从卢舍那佛受菩萨戒。二像佛金铜泥水等。千里内无师。许求得好相自譬受也。舍利发爪钵杖牙齿。皆起重敬尽可为缘。而舍利真伪难知。或是小圣敬重如佛便可凭对。次大乘经卷也。三释。一云不许。二云与佛像差次为授。千里无师许对佛像。千里无像许对经卷。三云莫问有佛无佛。对大乘经卷即得为缘。大乘经典所在。如佛塔无异也。二圣人亦二。一真圣。二像圣。真者。谓十地等大士。对此为缘故宜发戒。像圣者。谓金铜等作菩萨像。此经亦云。于佛菩萨前自譬受戒。恐单菩萨像则成游漫。如凡夫发心是菩萨。作此人像不能发戒。言佛菩萨者。是佛边有菩萨。地持但言佛像不道菩萨也。凡师者。有内凡外凡。并以真人为缘。不许形像。经中称为智者。人数多少。地持璎珞并止一师。梵网受法亦止一师。下制戒中道和尚阇梨故。成七逆亦不见请和尚法。有言。和尚者请诸佛为和尚。文又云。二师应问言汝有七遮罪不。似非指佛。虽有现前智者。犹应共在佛像前若经卷前助为发起。尔时智者在佛像前。若有智者无经像不应得戒。具十八物中。制佛像经典恒应相随故也。次论德业。梵网经中言。为师必是出家菩萨。具足五德。一持戒。二十腊。三解律藏。四通禅思。五慧藏穷玄。什师所传融师笔受。流传至今此其正说。次地持云。必须戒德严明善解三藏。堪能发彼敬心。方可从受。不尔得罪也。次论法缘。道俗共用方法不同。略出六种。一梵网本。二地持本。三高昌本。四璎珞本。五新撰本。六制旨本。优婆塞戒经偏受在家。普贤观受戒法。身似高位人自譬受法。今不具列。梵网受法。是卢舍那佛为妙海王子受戒法。释迦从舍那所受诵。次转与逸多菩萨。如是二十余菩萨。次第相付什师传来。出律藏品。先受三归云。我某甲。从今身至佛身。于其中间归依常住佛。归依常住法。归依常住僧(三说)。次三结已(三说)。次悔十不善业(更起三拜)。次赞叹受约敕谛听(三说)。直说十重相。问能持不(次第答能)。然后结撮赞叹发愿。余所未解问或师(便散)。后文言。欲受戒者。应香火请一师至佛前受。师应问。能忍十事不。割肉饴鹰。投身饿虎等(恐性地已上方能此制)。亦云。十里内无师。许佛像前自譬受。三归忏悔说十重。如前无异。出口为别耳。二地持经。相传是弥勒说。原本是灯明佛说。莲华菩萨受持。次第三十余菩萨传化。后有伊波勒菩萨。应迹托化传来此土。然地持是昙无谶所译。疑谶即是伊波勒。第四戒品出受戒法。若菩萨发无上菩提愿已。于同法菩萨已发愿者。有智有力善义能诵能持。于此人所。先礼足已作是言。我某甲。从大德乞受菩萨戒。大德于我不惮劳苦。哀愍听许(三说)。次起礼十方诸佛。更请师云。雅愿大德授我某甲菩萨戒(三说)。次生念。不久当得无尽无量大功德聚。师应问言。汝是菩萨不。已发菩提愿未。问竟应言。法弟听。汝欲于我受一切菩萨戒。谓律仪戒。摄善法戒。饶益有情戒。此戒是过去未来现在一切菩萨所住戒。过去一切菩萨已学。未来一切菩萨当学。现在一切菩萨今学。汝能受不(答能。三说)。师应起自礼佛竟。作是言。某甲菩萨。于我某甲菩萨前。三说受菩萨戒。我为作证。一切十方无量诸佛。第一无上大师。于一切众生一切诸法现前见学者。证知某甲菩萨于我某甲菩萨前三说受菩萨戒(三说)。然后结撮赞叹便散席。依经本受法如此。三高昌本者。或题畅法师本。原宗出地持而作法小广。先请师云。族姓大德。我某甲。今从大德乞受菩萨戒。唯愿大德忍许听受怜愍故(三说)。次乞戒云。族姓大德。今正是时。愿时与我受菩萨戒(三说)。次问遮法(凡十问)。师应起为白诸佛唱言。一切诸佛及大地诸菩萨僧听。此某甲菩萨。欲从诸佛菩萨僧乞受菩萨戒。此某甲已是真实菩萨。已发菩提愿能生深信。已能舍一切所有不惜身命。唯愿诸佛菩萨僧。怜愍故施与某甲菩萨戒(三说)。次问受戒者言。汝某甲听。一切诸佛菩萨僧。受菩萨戒律仪戒摄善法戒摄众生戒。是过去未来现在一切菩萨所住戒。如过去菩萨已学。未来菩萨当学。现在菩萨今学。汝如是学汝能持不(答能。三说)。次白竟唱言。此某甲菩萨。于一切佛菩萨前从我某甲菩萨边。已第二第三说受菩萨戒竟。我某甲菩萨为作证人。此受戒菩萨名某甲。复白。十方无量诸佛第一胜师。及柔和者一切众生软觉者。此某甲菩萨于某甲菩萨前。已三说受一切菩萨律仪戒竟(三说)。次说十重相竟结撮赞叹(便散)。自齐宋已来多用此法。所以题作高昌本者。寻地持是昙无谶于河西所译。有沙门道进。求谶受菩萨戒。谶不许且令悔过。七日七夜竟诣谶求受。谶大怒不答。进自念。正是我障业未消耳。复更竭诚礼忏首尾三年。进梦见释迦文佛授己戒法。明日诣谶欲说所梦。未至数十步谶惊起唱。善哉已感戒矣。我当为汝作证。次第于佛像前更说戒相。时有道朗法师。是河西高足。当进感戒之时朗亦通梦。乃自卑戒腊求为法弟。于是后进受者千有余人。河西王沮渠。蒙逊子景环。后移据高昌。既奉进为师。进亦随往值高昌荒饿。进生割己身以救饥者。因此舍命。进弟子僧遵。姓赵。高昌人。传师戒法。复有比丘昙景。亦传此法。宗出彼郡故名高昌本。又元嘉末有玄畅法师。从魏国度在荆嘱之门。宣授菩萨戒法大略相似。不无小异。故别有畅法师本。此出昙无谶而小广地持。恐谶誓愿发起人情有此重复也。四璎珞经受菩萨戒法。前礼三世三宝(三说)。次受四不坏信。归依佛。归依法。归依僧。归依戒(三说)。次忏悔十恶五逆等(三说)。次说十重戒。犯者失四十二贤圣法。问能持不(答能)。然后结撮三归。重腾前十重戒赞叹发愿言。受菩萨戒者。超度四魔越三界苦。生生不失常随行人。乃至成佛。若不受戒不名有识。畜生无异。常离三宝海。非菩萨。是邪见外道。不近人情劝化人受戒功德。胜造八万四千宝塔。有戒犯者胜无戒不犯。若真佛菩萨前受者。名上品戒。若佛灭后千里内无法师。从佛菩萨像前自誓受者。名下品戒。五新撰本者。是近代诸师所集。凡十八科。第一师初入道场礼佛。在佛边就座坐。第二弟子入道场礼佛胡跪。第三师请三宝。第四令起心念三宝如在目前。第五忏悔十不善业。第六请诸圣作师。第七请现前师。第八师赞叹弟子能发胜心。第九正乞是戒。第十教发菩萨心。第十一问遮法(有十五问)。第十二想念得戒。第十三发戒时立誓。第十四受菩萨三归(以此三归发戒十五文缺)。第十六结竟。第十七师还坐劝学。第十八说十重相结撮赞叹作礼便去。六制旨受戒法。备有在家出家方法。文广不列也。此经题名梵网。上卷文言。佛观大梵天王因陀罗网。千重文彩不相障阂。为说。无量世界犹如网目。一一世界各各不同。诸佛教门亦复如是。庄严梵身无所障阂。从譬立名。总喻一部所证参差不同如梵王网也。品名菩萨心地者。亦是譬名。品内所明大士要用。如人身之有心能总万事。能生胜果为大士所依。义言如地也。卢舍那者。宝梁经翻为净满。以诸患都尽故称为净。满德悉圆名为满也释迦牟尼者。瑞应经译为能儒。亦云能仁。又能忍。亦直林。牟尼者。身口意。或云度沃焦。此是异说。华严名号品。或名卢舍。或名释迦。今明。不一不异机缘宜闻耳。释迦在第四禅摩醯首罗宫。说此心地品。寻文始末。有千释迦与千百亿释迦。各接有缘皆至舍那所。受菩萨戒藏。然后各坐道场示成正觉。覆述说法。凡有十处。一在妙光堂说十世界海。二在帝释宫说十住。三在夜摩宫说十行。四在兜率陀天说十回向。五在化乐天说十禅定。六在他化天说十地。七在初禅说十金刚。八在二禅说十忍。九在三禅说十愿。十在四禅说心地品。第七会总更说前三十心十地。皆约无相义为解。后又云。释迦从初莲华藏世界入天宫。下阎浮提成道号释迦。始于道场说法乃至十处。复从天宫下至菩提树下。为此众生说卢舍那初发心所诵戒。即是十重四十八轻。华严所说文来未尽。止有七处八会多道不起本座。不道在化乐天说法。而此经多道坐起复至余处。在化乐天说十禅定。又诸地多不相应。前后席或复同异。良由圣迹难思随机异说耳。于三教中即是顿教。明佛性常住一乘妙旨。所被之人唯为大士不为二乘。华严云。二乘在座不知不觉。以大士阶位非二乘所行。制戒轻重非小乘所学。大小乘戒制法不同。菩萨一时顿制五十八事。声闻持犯随犯随结。理论关机宜。事论凡有三义。一大士深信顿闻不逆。声闻浅信顿闻则不受。二者大士不恒侍左右无有随事随白。故一时顿制。声闻恒得随侍可有小欲白佛。故待犯方制。三者梵网所制。起卢舍那为妙海王子受菩萨戒。尔时诸大士。法须说此五十八种。故一时顿制也。梵网大本一百一十二卷六十一品。唯第十菩萨心地品什师诵出。上下两卷。上序菩萨阶位。下明菩萨戒法从大本出序及流通皆阙。即别部外称菩萨戒经。就文为三。从初偈长行讫清净者为序。次十重讫现在菩萨今诵为正说。余尽卷为劝说流通也。就序中。初偈明舍那发起。长行明释迦劝发。偈中大意四戒三劝。四戒者。一舍那戒。二释迦戒。三菩萨戒。四众生戒。舍那为本传授释迦为迹。释迦得此复授诸菩萨。诸菩萨得此戒。复传授凡夫众生也。三劝者。一劝受。二劝持。三劝诵。此四。品戒得之有由。根本冥传。自下授作佛记所以劝凡夫受。既受须待既持须诵。欲使相传不断也。十一行半偈分为三段。初三行三句。明舍那说戒传授释迦。二从是时千百亿下三行四句。明释迦迹佛传授诸菩萨诸菩萨传授众生。三从谛听我正诵下尽偈。明劝信受持。一言三序是三佛各说。二言初序是舍那自说。余二是此土释迦说。今言。三序悉是此土释迦说。杂有经家之辞。初更为二。前两行半明本迹。次一行。一句明人法。就初又三。初半行明舍那本身。二一行半明释迦迹佛。三半行总结本迹。上句明舍那本身。下句明舍那本土。此即依正两报。佛身四种。一谓法身。二谓真应。三谓法报应。毗卢遍耀正法为身。舍那行满报果为身。释迦应迹赴感为身也。舍光摄论名法应化。若更四身者。应身受纯陀供。化身受大众供。我今者八自在我也舍那者。无明尘垢永尽智慧功德圆备如净满月。以名表德也。方坐莲华下句明依报。方者正也。安住正法故云坐也。何故坐华台。世界形相似莲华故云莲华藏。华严云华在下擎。莲华二义。处秽不污。譬舍那居秽不染也。藏者包含十方法界悉在中也。台者中也。表因能起果故譬台也。又以本佛坐于华台。又表戒是众德之本。周匝千释迦望百亿国释迦。千为本百亿为迹。故两重本迹。此又为三。一明迹中之本。二明迹中之迹。三明本之与迹皆成佛道。今初明迹中之本。千华者。人中华有十余叶。天华百叶。佛菩萨华千叶。一叶有一佛世界。故有千佛净土。表十地十波罗蜜圆因。起应果之本地现千释迦。一叶一净土。即是一佛世界起圆应身。又一世界中一佛国土。此犹略说。华严微尘世界也。十方方各一百也。一华百亿国下。二明迹中之迹。一叶一世界有百亿国土。娑婆百亿国是一叶之上耳。各坐下三明本迹俱成佛道。如是千百亿下。第三总结本迹。是千百亿初句结迹身。舍那下句结本身。明千百亿皆以舍那为本。千百亿下。第二明人明法就文为两。初明人次明法。人中有三句。一明能接之人。二明所接之人。三结能所接人俱至佛所。能接之人是千百亿释迦也。各接下明所接之人。接者取有缘之义也。微尘者听众多也。俱来至下。第三结能接所接之人俱至舍那佛所。听我下第二明法二句。上明说戒。次正叹戒。初诫菩萨听也。诵佛戒者。问何故诵不道说耶。答此是三世十方诸佛之法。非始自作。故秖得称诵不得道说。甘露门者叹戒。譬服甘露令人长寿不死。要因此戒得至涅槃常乐我净。教能通理譬之如门。又戒能济拔免离生死。譬如甘露服得命长。大经云。有山从四方来。唯当持戒布施也。是时千百亿下。第二释迦迹佛传授菩萨菩萨授众生也。又为三。一明经家序释迦佛传授之缘由。二明释迦说戒传授诸菩萨。三劝菩萨传授诸众生。今初。经家述释迦传授之由三句。明千百亿佛各还本处。然法身无在。今初明迹传本戒。则本为迹师以迹诵本故也。传授诸菩萨此文为三。一明戒体。二明戒用。三劝菩萨受持。十重四十八下。第一明戒体。则十重等为戒体。戒如明日月下。二叹戒用。持此戒能除罪雾譬之于日。使得清凉喻之若月。富有善法如璎珞珠。又日能长万物。戒亦如是能生长万善。又如璎珞能差贫穷。戒亦如是。能差众生贫长善法财。又如日月丽天无不瞻仰。持戒在体无不归崇。璎珞在身庄严第一。持戒离丑如端正也。微尘菩萨众下。第三劝菩萨受持。如人渡海必假舟航。若度生死要因于戒。大经云如凭船筏。又喻浮囊。又为二。前明能授之人。次所受之人卢舍那下能授之人。新学下所受之人。受持是下。第三劝发传授众生。三十心菩萨。传授外凡发大乘心也。第三劝信受持。文为三。一出所诵法。二劝人信受。三结劝。谛听下出所诵法。此戒简异外道鸡狗等戒。净戒为因木叉为果。大众第二劝人信受又二。一劝信。二劝受。今初劝信所以尔者信是入道初门。大论云。信为能入。我持此戒得成正觉。汝亦应尔。一切有心下第二劝受。凡有心者皆得受菩萨大乘常乐等。明众生有心所有佛性。要当作佛须受三戒。大众下第三结劝。上句结。下句诫听。总明诸佛传授戒法。发起序竟。长行下此土释迦序为二。初经家辞。次释迦自说。初中。三阶。一叙佛欲结戒。二放光表瑞。三大众愿闻。初阶四别。一标化主。大圣释尊。二标处所。谓坐菩提树下得道。因名道树。亦曰思惟。梵音贝多也。三明得道。谓成正觉即正遍知号。四出所结法。谓菩萨波罗提木叉。于第四自更四句。一标所结名。即是木叉。二能成胜因。谓孝事等。宝藏经云。孝事父母天主帝释在汝家中。又能行孝大梵尊天在汝家中。又能尽孝释迦文佛在汝家中。睒摩菩萨亲服患愈。慈心童子火轮速灭。即其灵应。尔雅云。善事父母为孝。孝即顺也。太史叔明用顺释孝。孝经钩命决云。孝字训究竟是了悉。始终色养也。亦可训度。度是仪法。温清合仪也。三明能得胜果。谓至道之法。四结名字。是制戒也。即口放光中阶。叙放光表瑞。瑞者信也。欲说大事前须放光。故称为瑞。光是色像之胜放胜光。明召有缘众。同来听戒。戒是诸善最胜能灭恶生善。口放者。表释尊今日宣说大乘菩萨戒法。是时百亿下后阶。叙大众愿闻也。文为三。一总叙大众。二别叙四众。一菩萨。二十八梵。三六欲天。四十六国王。十六国者名出长阿含。一史伽。二摩竭提。三迦尸。四拘萨罗。五跋只。六末罗。七支提。八跋沙。九尼楼。十槃阇罗。十一阿湿波。十二婆蹉。十三苏罗。十四乾陀罗。十五剑浮沙。十六阿槃提。西土诸国甚多。略举此耳。机应闻声自然云集。合掌即第三时众乐闻也。告菩萨言下释迦自说。亦三阶。一举我自诵。二释迦放光因缘。三劝物尊学。即准前诸佛序中三事。亦成经家三意。前举譬赞叹。此释迦放光即是赞叹也。此三阶各两别。初阶两者。一序我自诵。二劝余人。中凡举五位人。一发心谓共地菩萨。二十发趣谓初十心。依梵网列名。一舍二戒三忍四进五定六慧七愿八护九喜十顶心。三十长养谓中十心。一慈二悲三喜四舍五施六好说七道八同九定十慧。四十金刚后十心。一信二念三回向四达五圆六不退七大乘八无相九慧十不坏心。五十地谓登地已上。一体性平等地。二体性善方便地。三体性光明地。四体性尔炎地。五体性慧照地。六体性华光地。七体性满足地。八体性佛吼地。九体性华严地。十体性入佛界地。是故戒光下中阶。释放光因缘亦两别。一直缘二列因缘。于中有两。一表得果二表行因。各三句。得果中三句者。一非青黄色心。二非有无。三非因果法。行因三者。一诸佛本源。二菩萨根本。三大众之根本。或言表真俗两谛。是故大众诸佛子后阶。劝物习学。亦两别。一标四劝二释四劝。标者一劝受二劝持三劝读诵四劝学。后释中。但释劝受一事余皆略也。
菩萨戒义疏卷下
　　十重此下第二正说段也。文为二。先明十重。次四十八轻。初三章。一总标。二别解。三总结也。第一杀戒十重之始。若声闻非梵行在初者。人多起过故。地系烦恼重故制之。杀虽性罪出家人起此罪希。亦易防断。淫既易起制之当初。大论云。声闻戒消息人情多防起边所以轻者多起是故重制重者起希轻罪制之。淫欲非性罪杀是性罪。大乘制之当初也。今言杀断他命故。五阴相续有众生。而今断此相续故云杀也。大经云。遮未来相续名之为杀。道俗同制如五戒八戒之类也。大士以慈悲为本故须断也。七众菩萨同犯。声闻五众大同小异。同者同不许杀。异者略三事。一开遮异。二色心异。三轻重异。开遮异者。大士见机得杀。声闻虽见不许杀。色心异者。大士制心声闻制色。三轻重异者。大士害师犯逆声闻非逆。又大士重重于声闻重也。文为三别。先标人谓若佛子。第二序事谓中间所列。三结罪名波罗夷。就序事有三。一不应二应三结。就不应中三别。初六句明杀事。次有四句成业。后一句举轻况重。初六者。一自杀。谓自害他命。凡三种法。内色外色内外色。并皆犯也。二教他他亦是杀。大论云。口教是杀罪非作疮。律部分别甚多条绪。教他遣使等。三方便杀者即杀前方便。所谓束缚系等。四赞叹杀亦得罪也。五随喜者奖劝令命断亦犯也。六咒杀谓毗陀罗等。虽假余缘亦皆同犯。律中明杀十五种。谓优多头多弶弦拨。毗陀罗等。如律部广明云云。杀业已下三重中第二成业之相也。三业成杀。自动用者正身业也。教他及咒口业造身业。心念欲杀。鬼神自宣遂者。意业造身业也。三阶于缘中造作皆是业义。杀法谓刀剑坑弶等。皆有法体故称为法。杀因杀缘者亲疏二涂。正因杀心为因。余者助成故为缘。亲者造作来果为业。四者一是众生二众生想三杀害四命断。一是众生者众生虽多大为三品。一者上品。谓诸佛圣人父母师僧。害则犯逆。三果人两解。一云同逆。以声闻害时已是重中之重故。二云犯重。大经明三种杀。杀三果人但入中杀不在上杀。故知非逆。菩萨人以取解行已上。大经云。毕定菩萨同上科。今取不作二乘为毕定位。或取七心已上。皆可为断也。养胎母。一云无逆。二云犯逆。大士之重重于声闻也。中品即人天。害心犯重。三下品四趣也。两解。一云同重。大士防杀严重故。文云一切有命不得杀。即其证也。二云但犯轻垢。在重戒中兼制。以非道器故。文云有命者举轻况重耳。三杀心有两。一自身杀心。二教他杀心。自身杀心有二。一通心二隔心。通心者如漫作坑弶漫烧煮等。通三性皆犯。若缘此为彼。于彼上起害心。皆属通心。既自对境又命不复续。虽所为不称悉皆正犯。隔心者作坑止为此无心在彼。彼死亦犯彼边不遂轻垢。若此路本是此道。众人行往。今作坑止为此而彼死亦重。以此杀具体能通害。以具缘心还属通心也。若本斫东人误中西人。中西人上都无杀心此属隔心。四命根断有两时。一此生二后生。此生有二句。一有戒时犯重。二无戒时断当戒去时结不遂轻垢。命断时结罪同前。声闻临终时未结。声闻舍具戒作五戒等结也。后生为戒自复两种。一自忆二不自忆。自忆者若任前势。若更加方便命断坐重。以前后皆自忆故。不自忆者若任势死犯重。已死时有戒故。若加方便当知前疮不死。后方便时不忆但犯轻垢也。而言命根者。数论别有非色心为命根。成论及大乘。无别非色非心为命根也。秖取色心连持相续不断为命耳。大论亦然。六入六识得相续生假名为命。乃至一切有命下。第三举轻况重。是菩萨下第二阶明。应有三句。一常住慈悲心两解。一云应学常住佛起慈悲。二云心恒应常住慈悲之地。二孝顺心秉戒不恼他。三方便救护。非直尔不恼乃应涉事救解。而恣心下。第三结不应故成罪。亦三句。一恣心谓贪心杀。二快意谓嗔心杀。三杀生谓举杀事。有此三故堕不如意罪。第二盗戒。谓不与取。灼然不与取名劫。潜盗不与取名盗。盗彼依报得罪。此戒七众同犯。声闻五众有同有异。同者皆不应盗。异者有三。一开遮异。如见机得不得等。或复谓见机盗以无盗心。大士为物种种运为皆得。声闻自度必依规矩。大士不畏罪。但令前人有益即便为之声闻人佛灭后盗佛物轻。菩萨恒重。又本应与他外命。而反取岂是大士之心耶。序事中有三三中各有三。不应有三就十一句判三也。初六次四后一。应中亦三。如文。文句同前杀戒。不应中三如前。盗业下第二别明成业之相。有四句同前。运手取他物离本处成盗业。业是造作为义。重物谓五钱也。律云大铜钱准十六小钱。其中钱有贵贱。取盗处为断。菩萨之重重声闻。二钱已上便重。有人作此说者今不尽用。取五钱为断是重。离处盗业决在此时。而菩萨第二阶明应也。与前大同小异。前明应学常住佛行慈悲。今言孝顺行慈悲也。菩萨应学此等事故言应也。不应者不应为偷盗及杀生等事。此即诫劝二门也。诫勿令杀盗。劝令行善。慈悲孝顺及学常住佛行行等。皆是善法而为孝顺也。佛性者。一切众生皆有当果之性。性是不改为义耳。而反第三结不应也。解三宝物如律说。第三淫戒。名非梵行。鄙陋之事故言非净行也。七众同犯大小乘俱制。而制有多少。五众邪正俱制。二众但制邪淫。与声闻同异大略同前。序事三阶。一不应二应三结。淫事出家人不应为也。应学佛菩萨净行。如前教门不异。初不应有三别。第一三句举淫事。中四句明成业。后三句举轻况重。文小差互不次耳。此戒备三因缘成重。一是道二淫心三事遂。或备五。一是众生二众生想等。后三句举劣结过。自妻非道非处产后乳儿妊娠等。大论皆名邪淫。优婆塞戒经云。六重以制邪淫戒中复制非时非处。似如自妻非时不正犯重。教人淫自无迷染但犯轻垢。或言菩萨则重。今释声闻菩萨同尔。不与杀盗例也。人畜鬼神男女黄门二根。但令三道皆重。余称叹摩触出不净。皆是此戒方便悉犯轻垢也。而菩萨下第二阶明应也。而反下第三结。此中所制皆不应为。为即犯罪故结不应也。第四妄语戒。妄是不实之名。欺凡罔圣回惑人心。所以得罪。此戒七众同犯大小乘俱制。与声闻同异大略同前。杀戒序事三段。不应中三别。初三句明妄语等事。次四句明成业。后三句举轻况重。自妄语者言得上法。教他者教说或教他自说。方便妄说如蜜涂树众蜂悉来。此戒备五缘成重。一是众生二众生想三欺诳心四说重具五前人颂解。一是众生者。谓前三品境。上品境中自父母师僧妄语犯重。向诸佛圣人两解。一云入重因。二云此人不惑。又能神力遮余人令不闻但犯轻垢。圣人有大小有他心智者。有不得者今从多例。罗汉及解行已上向说罪轻。降此或得他心或不得者例悉同重。向中品境天人等同重。正是惑解防道之限。向下品境四趣等。或言同重。今释轻垢。二众生想。有当有疑有僻。大略同前。有言妄语心通本。向此说此不闻而彼闻说亦同重。今释不重。于彼无心故。三欺诳心是业主。若避难及增上慢皆不犯。地持云。菩萨味禅石染污犯。当知菩萨起增上慢亦轻垢。遣使有两解。一云教他说我是圣人亦重。以士无圭璧谈者为价。傍人赞说胜自道。教他道是圣。名利不入我非重也。二云圣法冥密证之在我。必须自说方重。他说坐轻。四说重具谓身证眼见。若说得四果十地八禅神通。若言见天龙鬼神。悉是重具。若说得登性地。一云既是凡法罪轻垢。五前人领解结罪时节多少两解。一云随人。二云随语结。此戒既制口业。理应随语。远为妨损必应通人。小妄语戒应随人人复随语。若增上烦恼犯。则失戒者复说但犯性罪。若对面不解且结方便。后追思前言忽解者。则坏轻结重。十重皆有因缘。今且释四重。余可例知。直出为言。宣述为语。论述有所表明能诠理事。名为语也。第五酤酒戒。酤即货贸之名。酒是所货之物。所货乃多种。酒是无明之药令人惛迷。大士之体与人智慧。以无明药饮人。非菩萨行。大论明。酒有三十五失。所以制此为菩萨十重中摄也。七众同犯。大小乘俱制。大小同异者同不应酤。菩萨以利物故重。声闻止不应作犯七聚。货卖但犯第三篇。是贩卖戒所制。菩萨若在淫舍或卖肉犯轻垢。以招呼引召不能如酒故也。文句同前。酤者求利。教人者。令人为我卖酒亦同重。教人自酤罪轻。酤酒因下明成业四句。业者运手。法者是酤酒方便法用也。因缘者备五也。一是众生。二众生想。三希利货贸。四真酒。五授与前人。众生谓前三境。上品无醉乱者轻。是醉乱者重。中品境谓人天。正是所制故重。下品四趣。乱道义弱酤与罪轻。众生想有当有疑有僻同前。若隔心亦重。希利货卖亦重。以欲得多集故。真酒者谓依醉乱人者。药酒虽希利货不乱人货无罪。二云待饮时随人数结重。如小儿来沽。彼竟不饮于谁结重耶。第六说四众过戒。说是谈道之名。众谓同法四众。过者七逆十重也。一以抑没前人。损正法故得罪也。此戒七众同犯。大小乘俱制。大士掩恶扬善为心。故罪重也。上者第二篇。中者第三篇。下者第七聚。声闻法如此。与菩萨有异也。文句同前。此戒备六缘成重。一是众生。二众生想。三有说罪心。四所说罪。五所向人说。六前人领解。一是众生者。上中二境取有菩萨戒者方重。以妨彼上业故。无菩萨戒止有声闻戒。及下境有戒无戒悉犯轻垢。此戒兼制以妨业缘。文云在家菩萨即是清信士女。出家菩萨是十戒具戒。又言比丘比丘尼。一云犹是出家菩萨具戒者耳。亦云是声闻僧尼。若说此人重适亦犯重。此是行法胜者。亦损深法故。二众生想。有当有疑有僻。大意同前。三说过者有两。一陷没心。欲令前人失名利等。二谓治罚心。欲令前人被系缚等。此二心皆是业主。必犯此戒。若奖劝心说。及被差说罪皆不犯。四所说过。谓七逆十重。称犯者名字在此戒正制。若谓治罚心在第四十八破法戒制。若说出佛身血破僧。依律部本制。向僧说是谤。僧知出血等事希故轻。此正制向无戒者说。应得重。若重罪作重名说是事当义。作轻名说是论则失当义。但今心重事重。悉同犯重。此是名僻。若事僻者。实轻谓重则犯重。实重谓轻则罪轻。以其心谓轻重故。若作书遣使。一云同重。二云罪轻。然犯七逆十重前人失戒。失戒后说但犯轻垢。五向人说。谓上中二境无菩萨戒。向说犯重。损法深故。为下境悉轻。毁损不过深。文云。菩萨闻外道二乘说佛法过。应慈悲教化。而反自说即是向彼人说损辱为甚。六前人信解己所说口业事遂。据此时结罪。结罪多少。一云随人。二云随口业。第七自赞毁他戒。自赞者自称己功德。毁他者讥他过恶。备二事故重。菩萨与直于他。引曲向己。何容举我毁他。故得罪。七众同犯。大小乘俱制。但菩萨利安为本。故赞毁罪重。声闻不兼物。毁他犯第三篇。自赞犯第七聚。文句同前。此二戒备五缘成重。一是众生。二众生想。三赞毁心。四说赞毁具。五前人领解。一是众生者。一云毁上中二境犯重。毁下犯轻。二云上中二境有菩萨戒者方重。恼彼妨深故。若无戒及下境有戒悉轻。恼妨浅故。二众生想。有当有疑有僻。大意同上。三赞毁心谓扬我抑他欲令彼恼。若折伏非犯。自非心正是业主。教他两解。一云同重。二云罪轻。四说赞毁具者。此经漫云他人受毁辱。依律部有八事云云。五前人领解者。彼人解赞毁之言。随语语结重。增上犯已失戒后但性罪。前戒制向他说彼过。止八事中犯事。以向无戒人故重。第八悭惜加毁戒。悭惜是爱吝之名。加毁是身口加辱。前人求财请法悭吝不与。复加毁辱顿乖化道。故得罪。此戒七众同犯。大小不全共。菩萨不拣亲疏求者皆施。不与加辱皆犯。以本誓兼物故。声闻唯弟子不教法。犯第七聚。不与财不制。尼家二岁内不与财法。犯第三篇。二岁外不与犯第七聚。加毁随事各结。不合为重。此戒备五缘成重。一是众生。二众生想。三悭毁心。四示悭相。五前人领解。一是众生者。谓上中二境犯重下境轻。二众生想如前。三悭毁心。谓恶嗔吝惜财法而加打骂是犯。若彼不宜闻法得财。宜见诃辱皆不犯。自悭自毁正是业主。犯轻垢以前人教不犯我故。四示悭相者。或隐避不与财法。或言都无。或手杖驱斥。或恶言加骂等。皆名示相。或自身示作。或使人打骂皆重。若彼遣使求财请法。对使人悭。惜。或恶言呵骂皆应不重。既非对面损恼彼轻故。决定毗尼经云。在家菩萨应行二施。一财二法。出家菩萨行四施。一纸二墨三笔四法。得忍菩萨行三施。一王位二妻子三头目皮骨。当知凡夫菩萨随宜惠施。都杜绝故犯也。五前人领解。知吝惜之相领纳打骂之言。随事随语结重。此戒亦一例结重也。第九嗔心不受悔戒。不受悔谢乖接他之道。故得罪。此戒七众同犯。大小乘不全同。菩萨本接取众生。嗔隔犯重。声闻自利犯第七聚。二文句同前。此戒具五缘成重。一是众生。二众生想。三隔嗔心。四示不受相。五前人领解。一是众生者。上中境重下境轻也。二众生想。有当有疑有僻等同上。三隔嗔心者。不欲和解犯重。知彼未堪受悔不犯。四示不受相。或关闭断隔发口不受。五前人领解。知彼不受。身口加逼之苦。随身口业多少结重。第十谤三宝戒。亦云谤菩萨法。或云邪见邪说戒。谤是乖背之名。絓是解不称理言不审实。异解说者皆名为谤也。乖己宗故得罪。七众同犯。大小俱制。大士以化人为任。令邪说断正故犯重。声闻异此。三谏不止犯第三篇。文句同前。此戒备五缘成重。一是众生。二众生想。三欲说心。四正吐说。五前人领解。一是众生。谓上中二境。若菩萨若声闻若外道。向说犯重。二众生想。有当有疑有僻如上。三欲说心者。运意作欲向说之意。四正说者。发言向他自对他说。若令他传说悉重。五前人领解纳受邪言。随语语结重。若作邪说经者欲令人解。随彼披览发解者。随语语重。邪见推画条绪乃多。略有四种。一上邪见二中三下四杂。上邪见者。拨一切都无因果。如阐提。中邪见者。不言都无因果。但谓三宝不及外道。有两相。一法相异。谓三宝不如此是痤陋之心计成失戒。二非法相。知三宝为胜口说不如。既不见归戒善不失。随所出言犯重。亦此戒所制。下品邪翻不言三宝不及外道。但于中弃大取小。心中谓二乘胜大乘不及。若计未成犯轻垢。下自有背大向小。此戒中广明。杂邪见有四种。一偏执二杂信三系念小乘四思义僻谬。偏执有二。一执大谤小。二偏谤一部。执大谤小者计云。唯有大乘都无小乘非佛所说。此谤声闻藏犯轻。偏谤一部者。于方等中偏言一部非佛说。若计成犯轻垢。既不顿违经教。犯轻垢不失戒。二杂信者。谓心中不背因果及三宝大乘。但言外道鬼神有威力。遂奏章解神或劝他。悉犯轻垢。三系信小乘。知大乘高胜。且欲断烦恼取小果后更修大。此名念退。若计成犯轻垢。四思义僻谬。如即今人义浅三五家释。此应非罪。是我智力不及非作意强拨也。复有知义轻辄解。复有知他为是强欲立异。皆邪画之流。所犯轻垢。善学十重第三段总结有三章。前举所持法。二诫劝。三指后说。此三中各二段。初二者。一举人。谓善学诸人是叹美之辞。二举法。菩萨波罗提木叉。此言保解脱解脱是果戒是因。因中说果也。应当下第二诫劝犯持亦二。初劝学持。二别举得失。若有下第一举得失。汝等下第二劝学持也。八万下第三总指后说。悬指大本后分。八万威仪品当说。四十八轻类前三段。第一不敬师友戒。傲不可长妨于进善。故制。七众同犯大小乘俱制。自下诸戒皆有三章。一标人谓若佛子。二序事谓中间所列。三结罪名谓轻垢。就序事中或差降不同三阶。一劝受二明应三明不应。与十重无异。前明劝受是结戒远缘。凡举位人为劝。恐在憍奢纵诞不修戒行故偏劝。王虽秉法行故有罪有福如圣所说。若受得戒非人防护福善增多。此阶三别。一举所劝人。二正劝令受。三明受利。下悦鬼神上匡佛法。有人言此文属总劝受戒。若是总劝何简高下。偏劝王官者制令恭敬。恐王憍奢故举为言先也。既得已下第二明应。应行敬事也。亦有三别。一序已得戒善。二应生孝敬三出所敬之境而菩萨下第三不应生慢。前明应应行谦卑敬让师友。自下诸戒皆有此意。第二饮酒戒。酒开放逸门故制。七众同犯大小俱制。唯咽咽轻垢。序事三阶。一明过失。二制不应。三举非结过。过酒器与人二解。一云执杯酒器令相劝。二云止过空器令斟酌。寻下况语应如后释。过器尚尔况自饮乎。所以结戒。有五五百。一五百在碱糟地狱。二五百在沸屎。三五百在曲蛆虫。四五百在蝇蚋。五五百在痴熟无知虫。今之五百或是最后。与人痴药故生痴熟虫中也。不得教此第二制不应。教人及非人并自饮皆制。若故下第三段举非结过。自作教他悉同轻垢。必重病宣药。及不为过患悉许也。未曾有经未利饮酒此见机为益。不同恒例。第三食肉戒。断大慈心。大士怀慈为本一切悉断。声闻渐教。初开三种净肉等。后亦皆断。文云当知断现肉义。大经四相品。广明三种九种十种也。序事三阶。一明过失。二制不应。三举非结过。若有重病饮药能治准律得啖。或应不制。第四食五辛戒。荤臭妨法故制。七众大小如前。菩萨小重发色故也。序事三阶。一明单辛不应食。二明杂饮食亦不应。三举非结过。旧云五辛谓蒜葱兴蕖韭薤。此文止兰葱足以为五。兼名苑分别五辛。大蒜是葫[卄/公/ㄆ]。茖葱是薤。慈葱是葱。兰葱是小蒜。兴蕖是蒠蒺。生熟皆臭悉断。经云五辛能荤悉不食之。必有重病饵药不断。如身子行法菩萨亦应不制。第五不教悔罪戒。以明恶长过故制。出家二众全犯。余三众及在家。虽未有僧事利养见过不令悔亦犯轻垢。大小同制。序事三阶。一出犯事二明应三明不应。犯事者谓犯八戒五戒十戒。大小乘皆有。小乘八戒即斋法。大乘八戒谓地持八重。小乘五戒清信士女。优婆塞经所明。小乘五逆大乘七逆。七逆如下文。应教悔。第二明应。凡大小乘人犯上诸罪必有三根。应须举处教悔。而菩萨下三明不应。不应有三句。一不应同住。二不应同利。三不应同法。凡上来所制若一往见犯不举是一罪。是不可同住者。复默与同住便加一罪。不可同利养者。复差与施利复加一罪。第六不供给请法戒。丧染资神之益故制。七众同犯大小乘不全共。大士见有解者常应供给启请。以欲善无厌故。声闻有解广略布萨法应供给。五岁内及未解五法法应启请。不者犯第七聚。序事中第一序大乘师来。言大乘同见同行简小乘。第二明应。应二事。所谓应供给请法。言三两金极势之语。若有咨请当应舍三两金。如雪山一偈为此殒躯。况小供给。三时者中前中后初夜请益。第七懈怠不听法戒。制意与前同。序事三段。一有讲法处二应三不应。言毗尼经律者。大乘毗尼经律非三藏中毗尼也。大乘经有灭恶义故称毗尼。傍人已请在彼讲说法应往听。而懈怠不去日日轻垢。地持有讲法处不听不往嗔慢心得罪。优婆塞经相去一由旬不限。第八背大向小戒。直制犹预未决。是下邪见之方便。若决谓大劣小胜计成失戒。若心邪画未成犯轻垢。同此戒制。今举背大向小为语。以凡夫菩萨多行此事故。若彰言说则有两种。若法相说戒善已谢正犯性罪。若非法相说犯第十重。而受持二乘者是欲受。外道恶见两解。一云二乘望大乘悉是外道。二云若背大乘欲受六师法。计未成是邪见方便犯轻垢。此戒制。第九不看病戒。乖慈故制。七众同犯大小乘不全共。大士一切应看。声闻止在师友同活共房及僧尼。此外不制。以其本不兼物故。序事三重。一举病人是胜福田二应。言供养病人如佛极敬为语。此明在心不在田。如阿难分饭与饿狗。以此心明好故与佛一等。菩萨见一切病人随力所能皆应看视。文中举父母师弟子。从近而始也。末云城邑旷野。凡是病皆救即知通一切也。若嗔心舍置随人结轻垢。若力不及起慈念心不犯。其细碎如律部也。第十畜杀具戒。以伤慈故制。七众同犯大小俱制。序事三重。一不应畜二引泥三举非结过。父母之仇尚不思报。况畜杀具欲害众生。罾缴罗网等道俗皆制。刃梁弓箭旧开国王王子等。此十戒总结。如下六品所明。第十一国使戒。夫为敌国使命必觇候盈虚。矫诳策略邀合战阵。情存胜负。以乖本慈文云国贼。七众同犯大小俱制。序事中三。一不应二引况三举非结过。序为利恶心拣除和合。不得入军中军中喧杂非佛子所行处。兴师相伐杀乖慈不应为也。此使命为相害因缘故制。第十二贩卖戒。希利损物乖慈故制。大小同犯七众不全共。夫贩卖者谓生口六畜。或贩卖良人多有眷属分张之苦。若贩卖棺材则恶心希售。故道俗俱断。若自作若教他为我。或教他自作悉犯轻垢。若偷贩生口。卖畜生令杀。咒令人死。欲得棺材售。此别犯盗罪杀罪。第十三谤毁戒。陷没前人伤慈故制。大小乘俱制七众同犯。删取天人已上同有菩萨戒者。说其七逆十重或陷没或治罚。莫问有根无根但令向异法人说悉犯重。前说四众过戒已制。若向同法人说。莫问境高下有戒无戒。陷没人者此戒同犯轻垢。序事有三。一举谤事二应三不应。言父母兄弟者举大士之心。心常想一切如父母六亲。应生孝顺慈悲心。而今反加谤害。声闻向同戒同见同众。四重无根者僧残。余如律部广说。第十四放火烧戒。伤损有识故制。七众同犯大小乘俱制。序事三重。一放火事二远有焚烧三举非结过。有师言杀鬼畜犯重初戒已制。此戒但不得烧林木远损害义。今释杀鬼畜既不犯重。今烧林木而死者与此戒同制。四月至九月。多生虫类。此时道俗同制。不得烧林木远有损害义。在家菩萨为业烧者不制。出家菩萨为妨害众事。亦应开许者。若不慎烧犯轻垢。一切有生物谓有生命。有言生误应言有主物。若烧有主物何但四月九月。当知作有生也。第十五僻教戒。使人失正道故制。七众同犯大小乘不共。以所习异故。序事三阶。一举所应教人。自佛弟子谓内众。外道谓外众。六亲善知识通内外。二明应。应教大乘经律令发菩提心。十心者十发趣心。起金刚心谓十金刚。略不说十长养。此三十是始行者急须应为开示故。三明不应。不应恶心教二乘外典等。若见机益物不犯。第十六为利倒说戒。乖训授之道故制。七众同犯大小乘俱制。前戒隐大示小。今戒虽为说大而希利靳固。隐没义味不令显示。声闻教训他人隐没义理犯轻垢。序事三阶。一先应自学。二为后来者具说。三明不应为利隐没就文易见。有师言此中所列苦行制令救物。不尔轻垢。又解是举。没况之辞大士当应舍身施人然后具为说法。况今止为说法而希利隐没耶。后阶示三。文相易见。第十七恃势乞求戒者。恼他故制。七众同犯大小乘俱制。序事有三。一为利亲附。二非理告乞。三举非结过。因倚势乞书属置打拍乞索。若自及教他为我皆犯此戒。第十八无解作师戒。无解强授有误人之失故制。出家二众。同犯大小乘俱制。三众及在家无师范义未制。声闻师德在七法。诵受戒法所制。菩萨师法必须十岁五法如初释。序事三重。一应诵戒解义亦是所制。日日六时昼夜各三。一云诵未通利必须六时。已通利未必恒尔。二云恒应六时。二明不诵不解不应作师。一乖己心则自欺。误前人则欺他也。第十九两舌戒。遘扇彼此乖和合故制。七众同大小俱制。序事两阶。一举所斗遘人。谓持戒菩萨比丘。手捉香炉即举善行一事。二不应。不应斗遘两头。持此过向彼说故言两头。谤欺贤人道其无恶不造两舌之辞。实语两舌亦犯。此戒举虚遘为语故言谤欺。过字或作遇字。文语以斗言值遇二边皆消文。或言应作遘字文误也。此戒名嫉善戒直憎嫉善人说其过恶。于两头之语小不便。今言嫉善此戒兼制。由以斗于彼此也。第二十不行放救戒。见危不济乖慈故制。菩萨行慈悲为本何容见危不救。大士见危致命故也。七众同犯大小乘不俱制。大士一切普度声闻止在眷属此制自度。序事三重。一非亲应度二是亲应度三举非结过。初重可解。前明想念如亲即制令忆慈观。如大经明习九品七品等。第一使上怨等于上亲。大士应与资身之益及资神之利。在文易见。若父母下第二是亲应度。大士前人后己故亲在后。准前亦应有三今止明资神之益。如是下第三总结。指灭罪品中广明。第二十一嗔打报仇戒。既伤慈忍方复结怨故制也。外书有二途。一是礼之所许。二是法之所禁渐教故也。今内经悉禁。七众同犯大小俱制。序事三阶。初制不应报仇。谓以嗔打报嗔打。非谓应以德报怨。尚不应畜下第二举况。而出家下三举非结过。奴婢出家菩萨不得畜在家得畜。而不应非理打拍。第二十二憍慢不请法戒。慢如高山法水不住。有乖传化之益故制。七众同犯大小不全共。大士常应咨请。声闻是应请者内怀憍慢不请方犯轻失。序事三阶。一自恃憍慢即是兼制。言始出家者。染法未深多有自举。解者未有正。自恃聪明者于余事有知。其法师者下二出慢之境。小姓卑陋所以起慢。实自有解是故不应。而新学下第三举非结过。第一义者菩萨胜法皆名第一义。此戒与前第六戒同制不请法以心为异。前制懈怠不请此制憍慢不请。若慢心不往听应同此戒。第二十三憍慢僻说戒。乖教训之道故制。七众同犯大小俱制。序事三阶。一求法之人远来问道。文中俱序。初新学菩萨已受戒竟。远来听法。法主言非己师恃解恃势轻慢心不好答问。使义理隐没颠倒法相故犯。若千里内无师于佛像前自誓受。必须见好相方得。二师师相授不假见相。生重心故。若法师。此二法师自恃所以兴慢。而新学下举非结过第三句也。彼远来问义倚恃憍慢不好詶对故犯。第二十四不习学佛戒。不务所务不应学者乖出要之道故制。七众同犯大小不全共菩萨常应大乘在先不限时节。声闻五岁未满五法未明。若学失所非急犯第七聚。此外不制以自修自满故。序事三阶。一应学而不学。有佛经律大乘法者通举菩萨藏。正见者谓万行之解。正性者谓正因性。正法者谓正果性。修万行从因至果此是要知。而今反不勤学而反学二乘外道数论等。是断佛性此第三举非结过。习小助大不犯。为伏外道读其经书亦不犯。菩萨若拨无二乘亦名为犯。若学二乘法为欲引化二乘令入大乘不犯。第二十五不善知众戒。自损损他故制。出家二众同犯大小俱制。三众及在家既未持众不制。序事三阶。出众主凡五种人。以初句为两方便成六人。律中有十四人如律中说。此略举六人。应生下第二应。应有三事。一事慈心谓欲与众生乐。二善和诤讼谓如法灭诤。诤有四。毗尼有七。应如法除灭不得差违。三善守三宝物。应事施用不得差互。而反乱众第三不应。但举后两句不举不生慈心。此二事即是无慈。第二十六独受利养戒。僧次请僧不问客旧等皆有分。而旧人独受不以分客乖施主心。贪利故制。此戒出家二众同犯大小俱制。三众及在家未知僧事不制。序事三阶。一有客来至。文中虽道菩萨比丘。若声闻僧预利养分亦同其例。先住下二应。应有二事。一礼拜迎接给僧卧具等。二应依次差僧。言卖身供给举况之辞。而先住下第三不应。不应中但举不次差僧据后以兼前。若不与僧物分不迎接亦同此制。若知僧次的至彼人不差而旧但犯轻垢。以临差时界外或有来者未专有分故。差竟而旧与余人。余人知尔能差及所差并是盗方便。后得施家食嚫五钱入手各结重畜生无异。或云此为不差僧次戒。差僧次有六种如律中说。第二十七受别请戒。各受别请则施主不请十方僧。使施主失平等心功德。十方僧失常利施故制。出家五众同犯。在家二众无此利未制。大小乘不同。菩萨僧。一云。凡斋会利施悉断别请。若请受戒说法见机。或比智知此人无我则不营功德。如此等不制。二云。从四人已上有一僧次不犯。都无者被制。文意似前解。序事三阶。初标不应。而此第二释不应意。施主修福法应广普。当知利施本通十方。由汝别受故十方不得远有夺十方之义是故不应。八福田下此三结不应。八福田并有应得僧次义。如佛应迹为僧等。八福田者。一佛。二圣人。三和尚。四阇黎。五僧。六父。七母。八病人。然三藏中佛恒受别请而不名犯。一佛是上福田不减等心之福。二此土秖有一佛无有夺余中义。第二十八别请僧戒。分别是田非田如经德王品。当知是心则为狭劣失平等心。七众同犯大小乘不全共。道俗菩萨请僧斋会。一云。都不得别请悉应僧次。的请一人便犯。二云。一食处莫问人数多少止请一僧次便不犯。都无则制。若悉请者益善。文意似如前解。序事三阶。一标应。而世人下二释应意。明次请虽得凡僧有胜的请圣僧也。他云。五百罗汉不及一凡僧。此就心边不论田也。若别请下三不应。不应同外道异法。不随佛教即乖孝道。七佛者并在此土应化迹在百劫之内。长寿天皆所曾见故多引七佛证义。欲使信者易明。过去九十劫初有一佛。名毗婆尸。亦维卫。中间诸劫无佛。至三十一劫有两佛。一名尸弃。二名毗舍婆。亦言随比。第九十一劫名贤劫。千佛应出四佛已过。一拘留孙。二拘那含牟尼。三迦叶。四释迦牟尼也。第二十九邪命自活戒。大论云。贪心发身口名为邪命。文列七事例同者皆犯。乖净命也。序事三阶。一恶心为利拣见机益物。二列七事。三举非结过。即是无慈故犯。声闻邪命凡有四食。方仰及下等四。此中五事通前四食。一贩卖女色。二手自作食通制道俗。三相吉凶俗人如相以自活不犯道一向制。四咒术。五工巧。六调鹰方法。此三事于物。无侵如法自活。在家不制出家悉断。若净治救无所希望不犯出家亦开。七和合药毒杀人犯罪。第三十不敬好时戒。三斋六斋并是鬼神得力之日。此日宜修善福过余日。而今于好时亏慢更犯。随所犯事随篇结罪。此时此日不应不知加一戒。一云。七众俱制皆应敬时。二云。但制在家。年三长斋月六斋。斋本为在家。出家尽寿持斋不论时节。序事三阶。一总举犯戒。凡有所犯皆言行相违乖反正真皆谤三宝。于六斋日下二所敬之时。谓六斋三长斋等。作杀生下第三更举所犯结过。杀生劫盗略举初二重。破斋者谓非时食等。优婆塞戒云。六斋日三斋月受八戒持斋在家菩萨应行此事。如是十戒第三总结也。第三十一不行救赎戒。见有卖佛菩萨形像不救赎。损辱之甚非大士行。应随力救赎不者犯罪故制。七众同大小不全共。菩萨应赎声闻见父母不赎犯第七聚。经像不见制。序事有三。先能卖之人谓劫贼。所卖即佛菩萨形像。此有父母有大慈故。而菩萨下第三正应救赎也。第三十二损害众生戒。此有六事远防损害乖慈故制。七众同犯大小乘俱制。序事凡列六事。一贩卖杀具。二畜轻秤小斗丈尺短者亦从此例。三因官形势求觅钱财。四害心系缚。五破坏成功。六畜养猫狸。此等六物皆有损害。不应畜损伤之事也。第三十三邪业觉观戒。凡所运为皆非正业。思想觉观有乱真道故制。大小同犯七众不全同。序事三阶。前标不应。恶心拣去见机。二列事。三总结。列事大列成五。第一两事不同观看道俗同制。第二若为自娱道俗同不得作不得听。若供养三宝道俗同开。第三八事不得杂戏。第四六事不得卜筮为利。此道俗等俱制也。第五使命。第三十四暂念小乘戒。乖本所习故制。七众同犯大小不共。以习各异欲背大向小心计未成犯前第八背大向小戒。计成失戒在第十重戒中说。此戒所制不欲背大正言小乘易行。且欲断结然后化生。序事有两。一应。应念。大乘略举三事。一护大乘戒凡举两譬。一金刚取坚义。浮囊如大经。草系出因缘经。二生大乘信。三发大乘心。若起下二不应。不应一念起自度之想。外道者指二乘为外道。若权入此道为化非所制也。第三十五不发愿戒。菩萨常应愿求胜事。缘心善境将来因此克遂。若不发愿求善之心难遂故制。七众同大小异所习不同故。序事三重。一出愿体。二应三不应。一愿体有十事。一愿孝父母师僧。二愿得好师。三愿得胜友同学。四愿教我大乘经律。五愿解十发趣。六愿解十长养。七愿解十金刚。八愿解十地。九愿如法修行。十愿坚持佛戒。宁舍下第二应。应发此心。若一切下第三不应。不应不发此心。第三十六不发誓戒。誓是必固之心愿中之勇烈意。始行心弱宜须防持。若不发心作意亦生违犯故制。七众同犯而用不必皆尽。大小乘不共。二乘不制心易防持。序事有三。初一句标劝。以发一愿下应发誓持戒。后一句结不发为过。中间十三。复次正明誓体。第三十七冒难游行戒。始行菩萨业多不定。且人身难得堪为道器。不慎游行致有夭逝。在危生念所丧事重。以不慎故制。七众同大小俱制。序事三重。一明游止所应。是制戒之缘在先兼制。更有三。初明游止二时十八物自随。二时头陀者游行时也。春秋二时调适游行化物无妨损也。头陀有十二。大论广明。食有五。一不受别请。二常一食。三中后不饮浆。四一坐食。五节量食。住处有五。一阿练若处。二常坐不卧。三冢间住。四树下坐。五露地住。衣上有两。一但畜三衣。二常着纳衣。冬寒夏热游行多妨损故制。若不依制犯轻垢。有人言。菩萨立誓安居五月。下半至八月上半。文云。此时不复头陀是安居之限。游行冒难皆是制限。第三十八乖尊卑次序戒。乖乱失仪故制。七众同大小俱制。序事三阶。一应次第。莫如外道下二不应。不应乱次。我佛法中下三总结应不应义。声闻次序出律部。卧具法以戒为次。乃至大须臾时皆名上座。通道俗九众。一比丘。二比丘尼。三六法尼。四沙弥。五沙弥尼。六出家。七出家尼。八优婆塞。九优婆夷。此九众有次第不得乱。如律部说。第三十九不修福慧戒。福慧二庄严如鸟二翼不可不修。乖出要之道故制。七众同大小乘不全共。菩萨摄一切善应修。声闻夏分自誓应修福业。余时不制。序事三阶。一修福自作教他。文中略序七事。一增坊。二山林。三园。四田。五塔。六冬夏坐禅安居处。七一切行道处。凡此流类悉应建立。力若不及者不犯。而菩萨下第二应修智慧亦自作教人。而新学下第三举非结过。不修为失。如是九戒下第四段总结梵坛品广明。第四十拣择受戒。戒有心乐受悉皆应与。若嗔恶拣弃乖于劝奖故制。出家二众同犯。余无师范者未制。大小不全共。菩萨本兼物。声闻若许而中悔是犯不许不犯。序事有三。初不应拣择。二应拣择者有两。一身形不如应拣择。二业障不如须拣择。衣中声闻用青泥栈。菩萨亦应用。依此文意似不必尽备。但与俗艳不同便名如法。一云。道俗受戒皆须服坏色。二云。是可坏色处道俗同制。文云。与俗有异。当知出家菩萨必用坏色。然出家人法下第三举非结过。第四十一为利作师戒。内无实解外为名利辄尔。强为有误人之失故制。出家二众同大小不俱制。三众及在家无师范义不制。序事三阶。一明所解。解此故堪为师兼制不解则犯问遮道。遮道有三。一七逆二十重。三四十八轻。如是三事皆应一一好解。不欲受者不得逼增受之罪。若不解大乘下第二不解。不解此而作师亦是兼制。而菩萨下第三举非结过。第四十二为恶人说戒。凡未受菩萨戒者。皆曰恶人。若预为说后受不能殷重故制。七众同大小制。序事三阶。一不得辄说唯除国王。外道恶人即九十五种。是恶人辈下第二不受皆为恶人。空生空死同畜生也。而菩萨下第三举非结过。第四十三无惭受施戒。当分犯已自结罪。不思惭愧而冒当利施无愧故制。出家五众同大小俱制。以枉当福田故。文云。信心出家毁正戒者。在家未当田任未制。序事三重。一带罪无愧不得受施。国王本以地水给有德之人。无有德行不应受用。五千下第二带罪无愧人鬼所毁。若毁正戒。第三举非结过。第四十四不供养经典戒。三宝皆应供养。若不修者乖于谨敬之心故制。七众同大小不全共。菩萨应修五事。声闻五篇轻重法应诵持。余事不制。序事三阶。一标劝。受持下二别列劝事凡五种。一受持。二读。三诵。四书写。五供养。解脱已在上三十九中。若不下第三举非结过。经典是佛母应供养不者犯罪。第四十五不化众生戒。菩萨发心为物。见有识之。类应须教化令得悟解。若不能者乖大士之行故制。七众同犯大小不共。大士化众生是正行。小乘自度不化非犯。序事三重。一劝起大悲不起兼制。悲能拔苦大士恒愿众生离苦。若入一切下二列悲心之事凡三种。一见人类令发心。二见畜令发心。三随所至方随所见人悉令发心。是出要之急故须此三通制道俗。菩萨若不下第三举非结过。第四十六说法不如法戒。强为解说。彼此有慢法之失故制。出家五众同大小俱制。在家不全。为法主止说一句一偈不如法亦犯。序事三重。一常应大悲教化即是兼制也。不得立示说法仪则。为白衣说不得倚立。法应同坐若相与立亦非过。此中举立为语。若人卧说法坐立。或复覆头捉杖悉不得。二为四众说亦不得立。莫言僧尼有道而倚立为说。亦是轻法为犯也。其说法者三举非结过。第四十七非法制限戒。既见善事法应随喜。而今制网障阂乖善之义故制。在家二众同犯。出家五众无其自在之制脱立阂善制限亦同此制。大小同犯。序事三阶。一标受戒者两释。一云。标被制之人。佛子欲信心受戒而制限障阂不听彼受。二云。标能制之人。佛子始以信心受戒。末便立非法制限是故示应。若国王下二正制限之事。不听出家断僧宝也。不听四部出家者。谓居士居士妇童男童女。不听道立形像断佛宝也。不听书写经律断法宝也。故作下举非结过。第四十八破法戒。内众有过依内法治问。乃向白衣外人说罪。令彼王法治罚鄙辱清化故名破法。乖护法之心故制。出家五众同犯大小乘俱制。序事三重。第一不应破法。第二明护法。从若受佛戒文已去是也。第三举过结非。从教人破法已去文是也或名此戒为令他得损恼戒也。诸佛子下第三总结有三。一标数。二劝持。三劝诵。一标数即四十八轻。汝等受持即第二劝秉持在心。第三劝诵举三世菩萨诵为劝。诸佛子听下第三大段流通。就此中大分为两。一流通此戒制轻重。二流通此一品。就第一流通。此戒轻重复有四意。一明诵。二正流通。三流通得益。四大众奉持。就此四更各有三别。第一诵中三者。一标名。二三世诸佛诵。三我释迦亦诵第一标名数十重。四十八轻事也。第二三世佛尊重此戒诵持劝也。我今亦诵第三我释迦亦诵为流通劝物。汝等一切大众此四阶中。第二正流通亦有三。一劝流通人。二流通相。三流通事。流通人者。即时座大众也。流通相五种法师也。流通事者。以此戒法流通三世化化不绝。得见千佛下此是四重中第三阶流通得益。得见千佛是益事也。就此文为三。一值圣。二离苦。三得乐。值圣者见千佛也。三世千佛悉见。今举千佛一世耳。佛佛授手者。非即举手更授也。明秉戒如与佛相邻次不远故义言授手也。世世不堕离苦也。常生得乐也。所离所得岂止于此。且举凡情所欣厌以之为劝耳。我今在此树下付嘱奉行。此下不更开也。尔时释迦第二章总流通一品。一卷戒本亦有阙者是抄不尽耳。亦四阶。一偏结说心地品。二略举总结十处说。三所说之法。四大众奉行。初阶两别。一明此释迦说竟。二明余释迦说竟。从摩醯第二阶。总结十处说竟亦两。一举此释迦所说十处出上卷。二举余释迦所说。余释迦中文末阙亦如是学。第三阶举所说法凡七句亦两。前六是别。后一是总。千百亿世界中下第四大众奉行亦两。前明千百亿世界中众生各各皆说各各奉行。指余处广说。华光王品应是大本中也本不同。三千者是菩萨应学三千威仪。三年者声闻五年。菩萨三年。三事者戒定慧耳。
