天台智者大师斋忌礼赞文一卷


此土著述
天台智者大师斋忌礼赞文一卷
宋沙门遵式述


　　

天台智者大师斋忌礼赞由序
宋天竺寺慈云大师遵式述
　　余尝见诸处传山门教迹。或当。
　　大师远忌。追慕修斋。皆阙其修礼之法。今着数偈。略用伸仰。夫内心寂照功成入位。外则神通说法。应乎群缘故。生化始终。凡十二偈。实统智定之用耳。虽于别传。少有不次。盖别树一场次第之意。初二偈三昧降魔。次说法华。又次说止观净名涅槃放生施戒。皆如次也。没后灵感一偈难尽芳猷。他方之身请护遗教。洎五悔合十七偈。观者无嫌辞近理寡。聊备其以时追想之诚耳。或略可济用称唱之时。宜须郑重。必希感召。永荫教门。目为智者斋忌礼赞文云尔。
天台智者大师斋忌礼赞文
　　(僧众三礼各各互跪烧香散华首者唱云)
　　稽首天台教主佛陇禅师。般若之神鉴。无边解脱之光临。莫尽声扬虚谷响答。何疑机扣真慈。应来不忒。窃以。真如清净。本无色像之端。法界含容。遂有往来之状。垂形万有。混迹群方。谁知证妙位高。秖仰池深华大。蕴尧舜二君之奇相。作陈隋两国之尊师。说法圆融。降魔自在。智定之巍巍若是。慈悲之霭霭难量。经云。着如来衣。入如来室。坐则如来所坐。行则如来所行。为如来手摩。以如来肩荷。应以如来供养。而供养之。功德不可称量。赞叹略难穷尽。今则伏值鹤林追远。敢言黍稷非馨。聊荐精诚。仰惟昭鉴(初时唱已。便请若余时但除请。直唱此语已。便陈意礼赞)
　　一心奉请天台教主智者大师。
　　惟愿降临道场受我供养(三请下皆准此)
　　一心奉请天台高祖无畏论师龙树尊者。
　　一心奉请天台宗教第二祖师北齐尊者。
　　一心奉请天台适嗣第三祖师南岳尊者。
　　一心奉请天台结集教藏第五祖师章安尊者。
　　一心奉请天台教观第六祖师法华尊者。
　　一心奉请天台教观第七祖师天宫尊者。
　　一心奉请天台教观第八祖师左溪尊者。
　　一心奉请天台记主第九祖师荆溪尊者。
　　(请已赞叹宣疏叹曰)
　　法界圆融象无所象。真如清净化无所化。虽象无所象。无所而不象。化无所化。无所而不化。灿灿现二王之相。雄雄为两国之师。化缘谢南岳之言。道誉重东林之价(旧本又云。法门功德难可称扬。今则伏值远忌之晨。略展荐羞之礼。具有疏词。仰对宣白)
　　一心顶礼大苏山内修法华三昧时身天台智者。
　　(自天台智者下众和拜起已赞叹)
　　游心法界诸心寂　　如日依空不住空
　　三千实相顿圆明　　八万尘劳等真净
　　灵山妙会依依见　　宝塔全身了了观
　　不是亲逢南岳师　　人谁识此深禅相
　　故我一心归命顶礼(一拜下去准此)
　　一心顶礼华顶峰上降伏天魔众时身天台智者。
　　孤禅片石心弥净　　寒拥深云夜未央
　　忽震千雷动地来　　潜窥百怪掀天至
　　始觉鬼神才散灭　　还为父母更绸缪
　　强软消摩寂照功　　神僧出现亲称赞
　　一心顶礼瓦官精舍开法华妙义时身天台智者。
　　鹫峰极唱经称妙　　四十余年秘不谈
　　家业须逢嫡子传　　髻珠不是随勋得
　　权实巍巍唯佛了　　本迹汪汪补处疑
　　智者当时亲得闻　　瓦官重更分明说
　　一心顶礼玉泉宝阁说摩诃止观时身天台智者。
　　九旬慈霔开圆行　　十法融谈立妙乘
　　宝车高广具庄严　　白牛肥壮行平正
　　安御四缘游直道　　能过十境到凉池
　　乘坏驴车满世间　　稽首天台誓依怙
　　一心顶礼太极殿上讲仁王般若时身天台智者。
　　百座似星环北极　　四依如月出东溟
　　八辩洋洋万国安　　双空荡荡千灾散
　　玉指竞鸣金殿响　　牛香重发兽炉腾
　　稽首巍巍五忍身　　堪消万乘殷勤礼
　　一心顶礼陈隋两国授二宫顿戒时身天台智者。
　　玉佩锵锵围法座　　金炉霭霭对人师
　　拜手咸求服戒缨　　倾眸不舍瞻慈相
　　五德精明如满月　　二严深广类沧溟
　　人中师子法中龙　　隋主从兹称智者
　　一心顶礼佛陇道树解净名禅讲时身天台智者。
　　行道霜林香径净　　冥心月树石房寒
　　明净功夫只自知　　幽深境界何人到
　　秉笔或因隋帝命　　开经时感梵僧来
　　我等当时恨不逢　　归命天台禅智海
　　一心顶礼灵石海岸开涅槃万句时身天台智者。
　　海山一点秋光里　　金阁危层翠障间
　　万句圆开解脱门　　千徒竞拥慈悲室
　　经案夜分江墅月　　讲钟寒彻水村家
　　三德弥资三观明　　无人共饱醍醐味
　　一心顶礼放生池上讲金光流水时身天台智者。
　　方舟泛泛清江上　　法语[日　　勞][日　　勞]碧浪心
　　两岸香飘野老随　　中流磬发金鳞跃
　　计诩狱中曾赴难　　修禅堂上解酬恩
　　而今依旧[竺-二+(一/尸/邑)]梁多　　慈眼他方应悯见
　　一心顶礼石城金刹现双林善寂时身天台智者。
　　化缘火灭机薪尽　　端坐冥冥石像前
　　诸子号啕竟不还　　群生盲瞑谁开导
　　星河惨淡金波缺　　云谷飕飗鹤树低
　　百金妙药寄章安　　犹恨无人付禅慧
　　一心顶礼佛陇树下帝封灵塔全身天台智者。
　　加趺宛似安禅貌　　闭塔犹同揜定房
　　初夜流光彻远林　　有时弹指闻深院
　　年年紫诏离金阙　　岁岁皇华启石门
　　最后开封失旧身　　不知前往何方去
　　一心顶礼十方世界普生佛刹中身天台智者。
　　慈心天眼应遥见　　六十余州旧结缘
　　既将种子播良田　　须为萌芽作甘雨
　　父去谩留身后药　　亲离空系醉中珠
　　神州佛陇愿重游　　速使群生开佛慧
　　一心顶礼天台高祖无畏论师龙树尊者。
　　一心顶礼天台宗教第二祖师北齐尊者。
　　一心顶礼天台适嗣第三祖师南岳尊者。
　　一心顶礼天台结集教藏第五祖师章安尊者。
　　一心顶礼天台教观第六祖师法华尊者。
　　一心顶礼天台教观第七祖师天宫尊者。
　　一心顶礼天台教观第八祖师左溪尊者。
　　一心顶礼天台记主第九祖师荆溪尊者。
　　(礼已各跪烧香散华默运逆顺十心。运十心已。想对一切三宝诸祖前。行忏悔法)
　　至心忏悔。我及十方法界一切众生。自无明无始时来。顺有识有流结使。动身口意。随贪嗔痴。造七遮五逆之愆。犯十重四夷之戒。毁谤三乘正教。平陵五种法师。行四邪五邪坐无惭无愧。指三涂如园观。具八苦为庄严。生生向邪见家生。世世出空无佛世。何缘今日偶得人身。效雪岭出家。值天台遗教。但恨昏云久覆。见网交缠。千如权实法门。滥称染指十法成乘妙观。未始经心。空有临池羡鱼。不解归家结网。痴猿未锁。五尘之林里长飞。渴鹿当阳。六欲之泽中永骛。故使身围法座。心绕尘缘。八音之徒震雷霆。四辩之谩陈乳色。加以谑谈圣典。侮慢教文。宁思法佛全身。岂念雪山半偈。现招愚暗。来报邪痴。谤人慢法之愆。万劫千山之障。如斯罪恶无量无边。对三宝披陈。向四依发露。断相续念。舍覆藏心。愿普承忏悔光明。众罪等虚空清净忏悔已一心归命普礼。
　　至心劝请。
　　一念一时咸劝请　　十方刹海劫如来
　　普为众生转法轮　　莫便涅槃归寂灭
　　三乘贤圣诸知识　　一切慈悲住世间
　　但作众生利乐缘　　我皆劝请身心礼
　　劝请已一心归命普请。
　　至心随喜。
　　虚空法界微尘数　　诸佛从初发道心
　　修行劫海得菩提　　乃至涅槃分舍利
　　三乘贤圣无生业　　十善凡夫有漏因
　　乃至低头小善根　　我皆顶戴生欢喜
　　随喜已一心归命普礼。
　　至心回向。
　　从初乃至于随喜　　三业修行众善根
　　回入虚空实际中　　等同利乐群生界
　　所修福智皆和合　　所成身土悉庄严
　　最后微尘众道场　　普共众生成正觉
　　回向已一心归命普礼。
　　至心发愿。
　　愿我常随诸佛学　　微尘刹海劫修行
　　析骨书经等妙高　　亡躯为法周沙界
　　宣扬诸佛圆常教　　开示众生解脱门
　　虽然究竟佛菩提　　不舍普贤菩萨行
　　(旧有愿文录之于此)
　　愿我尽生无别念　　天台妙教独相随
　　声香浩浩罢摇情　　名利汪汪休夺志
　　展卷研几云屋夜　　冥心索隐雪房时
　　诸祖传弘誓海深　　愿常冥助令开悟
　　发愿已一心归命普礼。
　　
