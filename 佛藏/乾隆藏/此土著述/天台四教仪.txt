天台四教仪一卷


此土著述
天台四教仪一卷
高丽沙门谛观录


　　

天台四教仪

　　天台智者大师。以五时八教。判释东流一代圣教。罄无不尽。言五时者。一华严时。二鹿苑时(说四阿含)三方等时(说维摩思益楞伽楞严三昧金光明胜鬘等经)四般若时(说摩诃般若光赞般若金刚般若大品般若等诸般若经)五法华涅槃时。是为五时。亦名五味。言八教者。顿渐秘密不定藏通别圆。是名八教。顿等四教是化仪。如世药方。藏等四教名化法。如辨药味。如是等仪散在广文。今依大本略录纲要。初辨五时五味及化仪四教。然后出藏通别圆。第一顿教者。即华严经也。从部时味等。得名为顿。所谓如来初成正觉。在寂灭道场。四十一位法身大士。及宿世根熟天龙八部一时围绕。如云笼月。尔时如来现卢舍那身。说圆满修多罗。故言顿教。若约机约教。未免兼权。谓初发心时便成正觉等文。为圆机说圆教。处处说行布次第。则为权机说别教。故约部为顿。约教名兼。此经中云。譬如日出先照高山(第一时)涅槃云。譬如从牛出乳。此从佛出十二部经(一乳味)法华信解品云。即遣旁人急追将还。穷子惊愕称怨大唤等。此领何义。答诸声闻在座如聋若哑等是也。第二渐教者(此下三时三味。总名为渐)次为三乘根性于顿无益故。不动寂场而游鹿苑。脱舍那珍御之服。着丈六弊垢之衣。示从兜率降下托摩耶胎。住胎出胎纳妃生子。出家苦行六年已后。木菩提树下以草为座成劣应身。初在鹿苑先为五人。说四谛十二因缘事六度等教。若约时则日照幽谷(第二时)若约味则从乳出酪。此从十二部经出九部修多罗(二酪味)信解品云。而以方便密遣二人(声闻缘觉)形色憔悴无威德者。汝可诣彼徐语穷子。雇汝除粪。此领何义。答次顿之后说三藏教。二十年中常令除粪。即破见思烦恼等义也。次明方等部。净名等经。弹偏折小。叹大褒圆。四教俱说。藏为半字教。通别圆为满字教。对半说满。故言对教。若约时则食时(第三时)若约味则从酪出生酥。此从九部出方等(三生酥味)信解品云。过是已后心相体信入出无难。然其所止犹在本处。此领何义。答三藏之后次说方等。已得道果心相体信。闻骂不嗔。内怀惭愧心渐淳淑。次说般若。转教。付财。融通。淘汰。此般若中不说藏教。带通别二正说圆教。约时则禺中时(第四时)约味则从生酥出熟酥。此从方等之后出摩诃般若(四熟酥味)信解品云。是时长者有疾自知将死不久。语穷子言。我今多有金银珍宝仓库盈溢。其中多少所应取与。此领何义。答明方等之后次说般若。般若观慧即是家业。空生身子受敕转教。即是领知等也。已上三味对华严顿教。总名为渐。第三秘密教者。如前四时中。如来三轮不思议故。或为此人说顿。或为彼人说渐。彼此互不相知。能令得益。故言秘密教。第四不定教者。亦由前四味中。佛以一音演说法。众生随类各得解。此则如来不思议力。能令众生于渐说中得顿益。于顿说中得渐益。如是得益不同。故言不定教也。然秘密不定二教。教下义理只是藏通别圆。化仪四教齐此。次说法华开前顿渐会入非顿非渐。故言开权显实。又言废权立实。又言会三归一。言权实者。名通今昔。义意不同。谓法华已前权实不同。大小相隔。如华严时。一权一实(圆实别权)各不相即。大不纳小故。小虽在座如聋若哑。是故所说法门虽广大圆满。摄机不尽。不畅如来出世本怀。所以者何。初顿部有一粗(别教)一妙(圆教)一妙则与法华无二无别。若是一粗。须待法华开会废了。方始称妙。次鹿苑但粗无妙(藏教)次方等三粗(藏通别)一妙(圆教)次般若二粗(通别)一妙(圆教)来至法华会上。总开会废前四味粗。令成一乘妙。诸味圆教更不须开。本自圆融不待开也。但是部内兼但对带。故不及法华淳一无杂。独得妙名。良有以也。故文云。十方佛土中唯有一乘法。无二亦无三(教一)正直舍方便。但说无上道(行一)但为菩萨。不为小乘(人一)世间相常住(理一)时人未得法华妙旨。但见部内有三车穷子化城等譬。乃谓不及余经。盖不知重举前四时权独显大车。但付家业唯至宝所。故致诽谤之咎也。约时则日轮当午。罄无侧影(第五时)约味则从熟酥出醍醐。此从摩诃般若出法华(五醍醐味)信解品云。聚会亲族即自宣言。此实我子。我实其父。吾今所有皆是子有。付与家业。穷子欢喜得未曾有。此领何义。答即般若之后次说法华。先已领知库藏诸物。临命终时。直付家业而已。譬前转教皆知法门。说法华时。开示悟入佛之知见。授记作佛而已。次说大涅槃者。有二义。一为未熟者。更说四教具谈佛性。令具真常入大涅槃。故名捃拾教。二为末代钝根于佛法中。起断灭见。夭伤慧命。亡失法身。设三种权。扶一圆实。故名扶律谈常教。然若论时味。与法华同。论其部内。纯杂小异。故文云。从摩诃般若出大涅槃。前法华合此经。为第五时也。问此经具四教。与前方等部具说四教。为同为异。答名同义异。方等中四。圆则初后俱知常。别则初不知后方知。藏通则初后俱不知。涅槃中四。初后俱知。问将五味对五时教。其意如何。答有二。一者但取相生次第。所谓牛譬于佛。五味譬教。乳从牛出。酪从乳生。二酥醍醐次第不乱。故譬五时相生次第。二者取其浓淡。此则取一番下劣根性。所谓二乘根性。在华严座不信不解。不变凡情。故譬其乳。次至鹿苑闻三藏教。二乘根性依教修行。转凡成圣。故譬转乳成酪。次至方等闻弹斥声闻。慕大耻小得通教益。如转酪成生酥。次至般若奉敕转教。心渐通泰得别教益。如转生酥成熟酥。次至法华闻三周说法。得记作佛。如转熟酥成醍醐。此约最钝根具经五味。其次者。或经一二三四。其上达根性。味味得入法界实相。何必须待法华开会。上来已录五味五时化仪四教。大纲如此。自下明化法四教。第一三藏教者。一修多罗藏(四阿含等经)二阿毗昙藏(俱舍婆沙等论)三毗尼藏(五部律)此之三藏名通大小。今取小乘三藏也。大智度论云。迦旃延子。自以聪明利根。于婆沙中明三藏义。不读衍经。非大菩萨。又法华云。贪着小乘三藏学者。依此等文故。大师称小乘为三藏教。此有三乘根性。初声闻人依生灭四谛教。言四谛者。一苦谛。二十五有依正二报是。言二十五有者。四洲四恶趣六欲。并梵天四禅四空处无想五那含(四洲四趣成八。六欲天并梵王天成十五。四禅四空处成二十三。无想天及那含天成二十五)别则二十五有。总则六道生死。一地狱道。梵语捺洛迦。又语泥黎。此翻苦具。而言地狱者。此处在地之下。故言地狱。谓八寒八热等大狱。各有眷属其类无数。其中受苦者。随其作业各有轻重。经劫数等。其最重处。一日之中八万四千生死。经劫无量。作上品五逆十恶者。感此道身。二畜生道。亦云旁生。此道遍在诸处。披毛戴角。鳞甲羽毛。四足多足。有足无足。水陆空行。互相吞啖。受苦无穷。愚痴贪欲作中品五逆十恶者。感此道身。三饿鬼道。梵语阇黎哆。此道亦遍诸趣。有福德者。作山林冢庙神。无福德者。居不净处。不得饮食。常受鞭打填河塞海。受苦无量。谄诳心意作下品五逆十恶。感此道身。四阿修罗道。此翻无酒。又无端正又无天。或在海岸海底宫殿严饰。常好斗战怕怖无极。在因之时怀猜忌心。虽行五常欲胜他故。作下品十善。感此道身。五人道。四洲不同。谓东弗婆提(寿二百五十岁)南阎浮提(寿一百岁)西瞿耶尼(寿五百岁)北郁单越(寿一千岁命无中夭。圣人不出其中。即八难之一)皆苦乐相间。在因之时行五常五戒。五常者。仁义礼智信。五戒者。不杀不盗不邪淫不妄语不饮酒。行中品十善。感此道身。六天道。二十八天不同(欲界六天。色界十八天。无色界四天)初欲界六天者。一四天王天(居须弥山腹)二忉利天(居须弥山顶。自有三十三天。已上二天单修上品十善。得生其中)三夜摩天。四兜率天。五化乐天。六他化自在天(已上四天空居。修上品十善。兼坐未到定。得生其中)次色界十八天分为四禅。初禅三天(梵众梵辅大梵)二禅三天(少光无量光光音)三禅三天(少净无量净遍净)四禅九天(无云福生广果。已上三天凡夫住处。修上品十善坐禅者得生其中。无想天外道所居。无烦无热善见善现色究竟。已上五天第三果居处。上之九天离欲粗散。未出色笼故名色界。坐得禅定故得禅名)三无色界四天(空处识处无所有处非非想。已上四天只有四阴而无色蕴。故得名也)上来所释。从地狱至非非想天。虽然苦乐不同。未免生而复死死已还生。故名生死。此是藏教实有苦谛。二集谛者。即见思惑。又云见修。又云四住。又云染污无知。又云取相惑。又云枝末无明。又云通惑。又云界内惑。虽名不同。但见思耳。初释见惑。有八十八使。所谓一身见。二边见。三见取。四戒取。五邪见(已上利使)六贪。七嗔。八痴。九慢。十疑(已上钝使)此十使历三界四谛下。增减不同。成八十八。谓欲界苦十使具足。集灭各七使。除身见边见戒取。道谛八使。除身见边见。四谛下合为三十二。上二界四谛下。余皆如欲界。只于每谛下除嗔使。故一界各有二十八。二界合为五十六。并前三十二。合为八十八使也。二明思惑者。有八十一品。谓三界分为九地。欲界合为一地。四禅四定为八。共为九地。欲界一地中。有九品贪嗔痴慢。言九品者。上上上中上下。中上中中中下。下上下中下下。上八地各有九品。除嗔使。故成八十一也。上来见思不同。总是藏教实有集谛。三灭谛者。灭前苦集。显偏真理。因灭会真。灭非真谛。四道谛者。略则戒定慧。广则三十七道品。此三十七合为七科。一四念处。一观身不净(色蕴)二观受是苦(受蕴)三观心无常(识蕴)四观法无我(想行蕴)二四正勤。一未生恶令不生。二已生恶令灭。三未生善令生。四已生善令增长。三四如意足(欲念进慧)四五根(信进念定慧)五五力(同上根名)六七觉支(念择进喜轻安定舍)七八正道(正见正思惟正语正业正精进正定正念正命)。已上七科。即是藏教生灭道谛。然如前所列四谛名数。通下三教。但是随教广狭胜劣。生灭无生无量无作不同耳。故向下名数更不再列。然四谛之中分世出世。前二谛为世间因果(苦果集因)。后二谛为出世间因果(灭果道因)。问何故世出世前果后因耶。答声闻根钝知苦断集慕果修因。是故然也。略明藏教修行人之与位。初明声闻位分二。初凡二圣。凡又二。外凡内凡。释外凡中自分三。初五停心。一多贪众生不净观。二多嗔众生慈悲观。三多散众生数息观。四愚痴众生因缘观。五多障众生念佛观。二别相念处(如前四念处是)。三总相念处一观身不净。受心法皆不净。乃至观法无我。身受心亦无我。中间例知(已上三科名外凡。亦名资粮位)。二明内凡者有四。谓暖顶忍世第一(此四位为内凡。亦名加行位。又名四善根位)。上来内凡外凡总名凡位。亦名七方便位。次明圣位亦分三。一见道(初果)二修道(二三果)三无学道(四果)。一须陀洹。此翻预流。此位断三界八十八使见惑。见真谛故名为见道。又名圣位。二斯陀含。此云一来。此位断欲界九品思中。断前六品尽。后三品犹在。故更一来。三阿那含。此云不来。此位断欲残思尽。进断上八地思。四阿罗汉。此云无学。又云无生。又云杀贼。又云应供。此位断见思俱尽。子縳已断果缚犹在。名有余涅槃。若灰身灭智名无余涅槃。又名孤调解脱。略明声闻位竟。次明缘觉。亦名独觉。值佛出世。禀十二因缘教。所谓一无明(烦恼障烦恼道)二行(业障业道。此二支属过去)三识(托胎一分气息)四名色(名是心色是质)五六入(六根成此胎中)六触(出胎)七受(领纳前境好恶等事。从识至受名现在五果)八爱(爱色男女金银钱物等事)九取(凡见一切境。皆生取着心。此二未来因。皆属烦恼。如过去无明)十有(业已成就。是未来因属业道。如过去行)十一生(未来受生事)十二老死。此是所灭之境。与前四谛开合之异耳。云何开合。谓无明行爱取有。此之五支合为集谛。余七支为苦谛也。既名异义同。何故重说。为机宜不同故。缘觉之人先观集谛。所谓无明缘行。行缘识。乃至生缘老死。此则生起。若灭观者。无明灭则行灭。乃至生灭则老死灭。因观十二因缘觉真谛理。故言缘觉。言独觉者。出无佛世独宿孤峰。观物变易自觉无生。故名独觉。两名不同。行位无别。此人断三界见思。与声闻同。更侵习气故居声闻上。次明菩萨位者。从初发心。缘四谛境。发四弘愿。修六度行。一未度者令度。即众生无边誓愿度。此缘苦谛境。二未解者令解。即烦恼无尽誓愿断。此缘集谛境。三未安者令安。即法门无量誓愿学。此缘道谛境。四未得涅槃者令得涅槃。即佛道无上誓愿成。此缘灭谛境。既已发心。须行行填愿。于三阿僧祇劫修六度行。百劫种相好。言三阿(无)僧祇(数)劫(时)者。且约释迦修菩萨道时。论分限者。从古释迦至尸弃佛。值七万五千佛。名初阿僧祇。从此常离女身及四恶趣。常修六度。然自不知当作佛。若望声闻位。即五停心总别念处(外凡)次从尸弃佛至燃灯佛。值七万六千佛。名第二阿僧祇。此时用七茎莲华供养。布发掩泥。得受记莂号释迦文。尔时自知作佛。口未能说。若望声闻位。即暖位。次从然灯佛至毗婆尸佛。七万七千佛。名第三阿僧祇满。此时自知。亦向人说必当作佛。自他不疑。若望声闻位即顶位。经如许时修六度竟。更住百劫种相好因。修百福成一相。福义多途。难可定判。又云。大千盲人治差为一福等。修行六度各有满时。如尸毗王代鸽檀满。普明王舍国尸满。羼提仙人为歌利王割截无恨忍满。大施太子抒海。并七日翘足赞弗沙佛进满。尚阇黎鹊巢顶上禅满。劬嫔大臣分阎浮提七分息诤智满。望初声闻位是下忍位。次入补处生兜率。托胎出胎。出家降魔。安坐不动。为中忍位。次一刹那入上忍位。次一刹那入世第一位。发真无漏。三十四心顿断见思习气。坐木菩提树下。生草为座。成劣应丈六身佛。受梵王请。三转法轮。度三根性。住世八十年。现老比丘相。薪尽火灭入无余涅槃者。即三藏佛果也。上来所释三人修行证果虽则不同。然同断见思。同出三界。同证偏真。只行三百由旬入化城耳。略明藏教竟。次明通教者。通前藏教通后别圆。故名通教。又从当教得名。谓三人同以无言说道。体色入空。故名通教。依大品经。干慧等十地。即是此教位次也。一干慧地。未有理水故得其名。即外凡位。与藏教五停心总别等三位齐。二性地。相似得法性水。伏见思惑。即内凡位。与藏教四善根齐。三八人地。四见地。此二位入无间三昧。断三界八十八使见尽。发真无漏见真谛理。与藏教初果齐。五薄地。断欲界九品思前六品。与藏教二果齐。六离欲地。断欲界九品思尽。与藏教三果齐。七已办地。断三界见思惑尽。但断正使不能侵习。如烧木成炭。与藏教四果齐。声闻位齐此。八辟支佛地。更侵习气如烧炭成灰。九菩萨地。正使断尽与二乘同。扶习润生。道观双流。游戏神通净佛国土。十佛地。机缘若熟。以一念相应慧。顿断残习。坐七宝菩提树下。以天衣为座。现带劣胜应身成佛。为三乘根性。转无生四谛法轮。缘尽入灭。正习俱除。如炭灰俱尽。经云。三兽度河。谓象马兔也。喻断惑不同故。又经云。诸法实相三乘皆得。亦不名佛。即此教也。此教三乘因同果异。证果虽异同断见思。同出分段。同证偏真。然于菩萨中有二种。谓利钝。钝则但见偏空不见不空。止成当教果头佛。行因虽殊。果与藏教齐。故言通前。若利根菩萨非但见空。兼见不空。不空即中道。分二种。谓但不但。若见但中别教来接。若见不但中圆教来接。故言通后。问何位受接。进入何位。答受接人三根不同。若上根三地四地被接。中根之人五地六地。下根之人七地八地。所接之教真似不同。若似位被接。别十回向圆十信位若真位受接。别初地圆初住。问此藏通二教。同是三乘。同断四住。止出三界同证偏真。同行三百由旬。同入化城。何故分二。答诚如所问。然同而不同。所证虽同。大小巧拙永异。此之二教。是界内教。藏是界内小拙。不通于大故小。析色入空故拙。此教三人。虽当教内有上中下异。望通三人则一概钝根。故须析破也。通教则界内大巧。大谓大乘初门故。巧谓体色入空故。虽当教中三人上中下异。若望藏教则一概为利。问教既大乘。何故有二乘之人。答朱雀门中何妨庶民出入。故人虽有小。教定是大。大乘兼小渐引入实。岂不巧哉。般若方等部内共般若等。即此教也。略明通教竟。次明别教者。此教明界外独菩萨法。教理智断行位因果。别前二教。别后圆教。故名别也。涅槃云。四谛因缘有无量相。非声闻缘觉所知。诸大乘经。广明菩萨历劫修行行位次第互不相摄。此并别教之相也。华严明十住十行十回向为贤。十地为圣。妙觉为佛缨络明五十二位。金光明但出十地佛果。胜天王明十地。涅槃明五行。如是诸经增减不同者。界外菩萨随机利益。岂得定说。然位次周足莫过缨络经。故今依彼略明菩萨历位断证之相。以五十二位束为七科。谓信住行向地等妙。又合七为二。初凡。二圣。就凡又二。信为外凡。住行向为内凡。亦名为贤。约圣亦二。十地等觉为因。妙觉为果。大分如此。自下细释。初言十信者。一信二念三精进四慧五定六不退七回向八护法九戒十愿。此十位伏三界见思烦恼。故名伏忍位(外凡)与藏教七贤位通教干慧性地齐。次明十住者。一发心住(断三界见惑尽。与藏教初果通教八人见地齐)二治地。三修行。四生贵。五具足方便。六正心。七不退(已上六住断三界思惑尽。得位不退。与藏通二佛齐)八童真。九法王子。十灌顶(已上三住断界内尘沙。伏界外尘沙前二不知名目)亦名习种性。用从假入空观。是真谛理。开慧眼成一切智。行三百由旬。次明十行者。一欢喜。二饶益。三无违逆。四无屈挠。五无痴乱。六善现。七无著。八难得。九善法。十真实(断界外尘沙惑)亦云性种性。用从空入假观。见俗谛。开法眼。成道种智。次明十回向者。一救护众生离众生相。二不坏。三等一切诸佛。四至一切处。五无尽功德藏。六入一切平等善根。七等随顺一切众生。八真如相。九无缚无著解脱。十入法界无量(伏无明习中观)亦名道种性。行四百由旬。居方便有余土(已上三十位为三贤。亦名内凡。从八住至此。为行不退位)次明十地者。一欢喜(从此用中道观。破一分无明。显一分三德。乃至等觉。俱名圣种性)此是见道位。又无功用位百界作佛。八相成道利益众生。行五百由旬。初入实报无障阂土。初入宝所。二离垢地。三发光地。四焰慧地。五难胜地。六现前地。七远行地。八不动地。九善慧地。十法云地(已九地。地地各断一品无明。证一分中道)更断一品入等觉位。亦名金刚心。亦名一生补处。亦名有上士。更破一品无明。入妙觉位。坐莲华藏世界七宝菩提树下大宝华王座。现圆满报身。为钝根菩萨众。转无量四谛法轮。即此佛也。有经论说。七地已前名有功用道。八地已上名无功用道。妙觉位但破一品无明者。总是约教道说。有处说。初地断见。从二地至六地断思。与罗汉齐者。此乃借别教位名。名通教位耳。有云。三贤十圣住果报。唯佛一人居净土。此借别教名。明圆教位也。如此流类甚众。须细知当教断证之位至何位断何惑证何理。往判诸教诸位。无不通达。略明别教竟。次明圆教者。圆名圆妙圆满圆足圆顿。故名圆教也。所谓圆伏圆信圆断圆行圆位圆自在庄严圆建立众生。诸大乘经论说佛境界。不共三乘位次。总属此教也。法华中开示悟入四字。对圆教住行向地。此四十位。华严云。初发心时便成正觉。所有慧身不由他悟。清净妙法身。湛然应一切。此明圆四十二位。维摩经云。薝卜林中不嗅余香。入此室者。唯闻诸佛功德之香。又云。入不二法门。般若明最上乘。涅槃明一心五行。又经云。有人入大海浴。已用一切诸河之水。又娑伽罗龙澍车轴雨。唯大海能受。余地不堪。又捣万种香为丸。若烧一尘具足众气。如是等类并属圆教。今且依法华缨络。略明位次有八。一五品弟子位(外凡出法华经)二十信位(内凡)三十住位(圣初)四十行。五十回向。六十地。七等觉(是因位末)八妙觉(是果位)初五品位者。一随喜品。经云。若闻是经而不毁訾起随喜心。问随喜何法。答妙法。妙法者。即此心也。妙心体具。如如意珠。心佛及众生是三无差别。此心即空即假即中。常境无相。常智无缘。无缘而缘。无非三观。无相而相。三谛宛然。初心知此。庆己庆人。故名随喜。内以三观观三谛境。外以五悔勤加精进。助成理解。言五悔者。有二。一理二事。理忏者。若欲忏悔者。端坐念实相。众罪如霜露。慧日能消除。即此义也。言事忏者。昼夜六时三业清净。对于尊像披陈过罪。无始已来至于今身。凡所造作。杀父。杀母。杀阿罗汉。破和合僧。出佛身血。邪淫偷盗。妄言绮语两舌恶口。贪嗔痴等。如是五逆十恶及余一切。随意发露更不覆藏。毕故不造新。若如是则外障渐除。内观增明。如顺流舟更加橹棹。岂不速疾到于所止。修圆行者亦复如是。正观圆理事行相助。岂不速至妙觉彼岸。莫见此说便谓渐行。谓圆顿无如是行。谬之甚矣。何处天然弥勒自然释迦。若才闻生死即涅槃烦恼即菩提。即心是佛不动便到。不加修习便成正觉者。十方世界尽是净土。触向对面无非觉者。今虽然即佛。此是理即。亦是素法身。无其庄严。何关修证者也。我等愚辈。才闻即空便废修行。不知即之所由。鼠唧鸟空广在经论。寻之思之。二劝请者。劝请十方诸如来留身久住济含识。三随喜者。随喜称赞诸善根。四回向者。所有称赞善。尽回向菩提。五发愿者。若无发心万事不成。故须发心以导前四。是为五悔。下去诸位直至等觉。总用五悔。更不再出。例此可知。二读诵品者。经云。何况读诵受持之者。谓内以圆观更加读诵。如膏助火。三说法品者。经云。若有受持读诵为他人说。内解转胜导利前人。化功归己心倍胜前。四兼行六度。经云。况复有人能持是经。兼行布施等。福德力故倍增观心。五正行六度者。经曰。若人读诵为他人说。复能持戒等。谓自行化他事理具足。观心无阂。转胜于前。不可比喻。此五品位。圆伏五住烦恼。外凡位也。与别十信位同。次进六根清净位。即是十信。初信断见惑显真理。与藏教初果通教八人见地别教初住齐。证位不退也。次从二信至七信。断思惑尽。与藏通二佛别教七住齐。三界苦集断尽无余。故仁王云。十善菩萨发大心。长别三界苦轮海。解曰。十善者。各具十善也。若别十信即伏而不断。故定属圆信。然圆人本期不断见思尘沙。意在入住断无明见佛性。然譬如冶铁粗垢先去非本所期。意在成器。器未成时自然先落。虽见先去。其人无一念欣心。所以者何。未遂所期故。圆教行人亦复如是。虽非本所望自然先落。永嘉大师云。同除四住此处为齐。若伏无明三藏则劣。即此位也。解曰。四住者。只是见思。谓见为一。名见一切处住地。思惑分三。一欲爱住地。欲界九品思。二色爱住地。色界四地各九品思。三无色爱住地。无色界四地各九品思。此之四住。三藏佛与六根清净人同断。故言同除四住也。言若伏无明三藏则劣者。无明即界外障中道之别惑。三藏教止论界内通惑。无明名字尚不能知。况复伏断。故言三藏则劣也。次从八信至十信。断界内外尘沙惑尽。假观现前见俗谛理。开法眼。成道种智行四百由旬。与别教八九十住及行向位齐。行不退也。次入初住。断一品无明。证一分三德。谓解脱般若法身。此之三德不纵不横。如世伊三点。若天主三目。现身百界。八相成道。广济群生。华严经云。初发心时便成正觉。所有慧身不由他悟。清净妙法身湛然应一切。解曰。初发心者。初住名也。便成正觉者。成八相佛也。是分证果。即此教真因。谓成妙觉。谬之甚矣。若如是者。二住已去诸位徒施。若言重说者。佛有烦重之咎。虽有位位各摄诸位之言。又云发心究竟二不别。须知摄之所由细识不二之旨。龙女便成正觉。诸声闻人受当来成佛记莂。皆是此位成佛之相。慧身即般若德。了因性开发。妙法身即法身德。正因性开发。应一切即解脱德。即缘因性开发。如此三身发得本有。故言不由他悟。中观现前。开佛眼。成一切种智。行五百由旬。到宝所。初居实报无障阂土。念不退位。次从一住至十住。各断一品无明。增一分中道。与别教十地齐。次入初行断一品无明。与别教等觉齐。次入二行。与别教妙觉齐。从三行已去。别教之人尚不知名字。何况伏断以别教但破十二品无明故。故以我家之真因。为汝家之极果。只缘教弥权位弥高。教弥实位弥下。譬如边方未静借职则高。定爵论勋其位实下。故权教虽称妙觉。但是实教中第二行也。次从三行已去至十地。各断一品无明增一分中道。即断四十品惑也。更破一品无明入等觉位。此是一生补处。进破一品微细无明入妙觉位。永别无明父母。究竟登涅槃山顶。诸法不生般若不生。不生不生。名大涅槃。以虚空为座。成清净法身。居常寂光土。即圆教佛相也。然圆教位次。若不以六即判之。则多滥上圣。故须六即判位。谓一切众生皆有佛性。有佛无佛性相常住。又云。一色一香无非中道等言。总是理即。次从善知识。及从经卷。闻见此言。为名字即。依教修行。为观行即(五品位)相似解发。为相似即(十信)分破分见。为分证即(从初住至等觉)智断圆满。为究竟即(妙觉位)约修行位次。从浅至深。故名为六。约所显理体。位位不二。故名为即。是故深识六字不生上慢。委明即字不生自屈。可归可依。思之择之。略明圆教位竟。然依上四教修行时。各有方便正修。谓二十五方便十乘观法。若教教各明。其文稍烦。义意虽异名数不别。故今总明。可以意知。言二十五方便者。束为五科。一具五缘。二诃五欲。三弃五盖。四调五事。五行五法。初明五缘者。一持戒清净。如经中说。依因此戒。得生诸禅定及灭苦智慧。是故比丘。应持净戒。有在家出家大小乘不同。二衣食具足。衣有三。一者如雪山大士。随所得衣蔽形即足。不游人间。堪忍力成故。二者如迦叶等。集粪扫衣。及但三衣不畜余长。三者多寒国土。如来亦许三衣之外畜百一众具。食亦有三。一者上根大士深山绝世。菜根草果随得资身。二常乞食。三檀越送食。僧中净食。三闲居静处。不作众事名闲。无愦闹处名静。处有三。例衣食可知。四息诸缘务。息生活。息人事。息工巧技术等。五近善知识有三。一外护善知识。二同行善知识。三教授善知识。第二诃五欲。一诃色。谓男女形貌端严。修目高眉丹。唇皓齿。及世间宝物。玄黄朱紫种种妙色等。二诃声。谓丝竹环佩之声。及男女歌咏声等。三诃香。谓男女身香。及世间饮食香等。四诃味。谓种种饮食肴膳美味等。五诃触。谓男女身分柔软细滑。寒时体温。热时体凉。及诸好触等。第三弃五盖。谓贪欲嗔恚睡眠掉悔疑。第四调五事。谓调心不沈不浮。调身不缓不急。调息不涩不滑。调眠不节不恣。调食不饥不饱。第五行五法。一欲。欲离世间一切妄想颠倒。欲得一切诸禅定智慧门故。二精进。坚持禁戒弃于五盖。初中后夜勤行精进故。三念。念世间欺诳可轻可贱。禅定智慧可重可贵。四巧慧。筹量世间乐禅定智慧乐得失轻重等。五一心。念慧分明。明见世间可患可恶。善识禅定智慧功德可尊可贵。此二十五法为四教前方便。故应须具足。若无此方便者。世间禅定尚不可得。岂况出世妙理乎。然前明教既渐顿不同。方便亦异。依何教修行。临时审量耳。次明正修十乘观法。亦四教名同义异。今且明圆教。余教例此。一观不思议境。谓观一念心。具足无减三千性相百界千如。即此之境即空即假即中。更不前后。广大圆满横竖自在。故法华经云。其车高广(上根正观此境)二真正发菩提心。谓依妙境发无作四弘誓愿。愍己愍他上求下化。故经云。又于其上张设幰盖。三善巧安心止观。谓体前妙理。常恒寂然名为定。寂而常照名为慧。故经云。安置丹枕(车内枕)四破法遍。谓以三观破三惑。三观一心无惑不破。故经云。其疾如风。五识通塞。谓苦集。十二因缘。六蔽。尘沙。无明为塞。道灭。灭因缘智。六度。一心三观为通。若通须护。有塞须破。于通起塞。能破如所破。节节捡校。名识通塞。经云。安置丹枕(车外枕)六道品调适。谓无作道品。一一调停随宜而入。经云。有大白车等(已上五中根)七对治助开。谓若正道多障圆理不开。须修事助。谓五停心及六度等。经云。又多仆从(此下为下根)八知位次。谓修行之人免增上慢故。九能安忍。谓于逆顺安然不动。策进五品而入六根。十离法爱。谓莫着十信相似之道。须入初住真实之理。经云。乘是宝乘游于四方(游四十位)直至道场(妙觉位)谨案台教广本。抄录五时八教。略知如此。若要委明之者。请看法华玄义十卷。委判十方三世诸佛说法仪式。犹如明镜。及净名玄义中四卷。全判教相。自从此下。略明诸家判教仪式耳。
