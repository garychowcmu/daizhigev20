集神州三宝感通录三卷


此土著述
集神州三宝感通录三卷
唐终南山释道宣撰


　　

集神州三宝感通录卷上
　　夫三宝利见其来久矣。但以信毁相竞。故有感应之缘。自汉泊唐年余六百。灵相肸向群录可寻。而神化无方待机而扣。光瑞出没。开信于一时。景像垂容。陈迹于万代。或见于既往。或显于将来。昭彰于道俗。生信于迷悟。故撮举其要。三卷成部云。
　　初明舍利表塔次列灵像垂降后引圣寺瑞经神僧。
　　初明舍利表塔。昔如来行乞。有童子戏于路侧。以沙土为米面。逆请以土面奉。佛因为受之。命侍者以为土浆。涂佛住房。足遍南面。记曰。此童子者。吾灭度后一百年。王阎浮提空中地下四十里内。所有鬼神并皆臣属。开前八塔所获舍利。于一日夜役诸鬼神造八万四千塔。广如众经。故不备载(此土即洲之东境故塔现不足以疑)舍利西梵天言。此云骨身也(恐滥凡夫之骨故依本名而别之)西晋会稽鄮塔缘一东晋金陵长干塔缘二石赵青州东城塔缘三姚秦河东蒲阪塔缘四周岐州岐山南塔缘五周瓜州城东古塔缘六周沙州城内大乘寺塔缘七周洛州故都西塔缘八周凉州姑臧县塔缘九周甘州删丹县塔缘十周晋州霍山南塔缘十一齐伐州城东古塔缘十二隋益州福感寺塔缘十三隋益州晋源县塔缘十四(雒县塔附)隋郑州起化寺塔缘十五隋怀州妙乐寺塔缘十六隋并州净明寺塔缘十七隋并州榆社县塔缘十八隋魏州临灾县塔缘十九杂明神州山川藏宝等缘二十。
　　初西晋会稽鄮塔者。今在越州东三百七十里鄮县界。东去海四十里在县东南七十里。南去吴村二十五里案前传云。晋大康二年。有并州离石人刘萨何者。生在畋家弋猎为业。得病死。苏见一梵僧语何曰。汝罪重。应入地狱。吾闵汝无识且放。今洛下齐城丹阳会稽。并有古塔及浮江石像。悉阿育王所造。可勤求礼忏。得免此苦。既醒之后。改革前习出家学道。更名慧达。如言南行至会稽海畔。山泽处处求觅。莫识基绪。达悲塞烦惋投告无地。忽于中夜闻土下钟声。即迂记其处剡木为刹。三日间忽有宝塔及舍利从地踊出。灵塔相状青色似石而非石。高一尺四寸。方七寸。五层露盘。似西域于阗所造。面开窗子四周天铃。中悬铜磬每有钟声。疑此磬也。绕塔身上并是诸佛菩萨金刚圣僧杂类等像。状极微细。瞬目注睛乃有百千像现。面目手足咸具备焉。斯可谓神功圣迹。非人智所及也。今在大木塔内。于八王日舁巡邑里。见者莫不下拜念佛。其舍利者在木塔底。其塔左侧多有古迹。塔侧诸暨县。越旧都之地。以句章对鄮剡等四县为之。诸暨东北一百七里。大部乡有古越城。周回三里。地记云。越之中叶在此为都。离宫别馆遗基尚在。悉生豫章。多在门阶之侧。行伍相当森竦可爱。风雨晦朔犹闻钟磬之声。百姓至今多怀肃敬。其迹繁矣。诸暨西北百里。新义乡有许公岩。地志云。晋时高阳许询字玄度。与沙门支道林为友。每相从历览山水。至此乃栖焉。晋辟度为司徒掾。征不就。后诣建邺。见者倾都。刘恢为丹阳尹。有名当世。日数造之。叹曰。今见许公。使我遂为轻薄。京尹于郡立齐以处之。至于梁代此屋犹在。许掾既反。刘尹尝至其齐曰。清风朗月何尝不恒思玄度矣。句章县西南一百三十里。明乡有四明天台赤城瀑布等山。天下称最。东北百四十里。有沙塘道。广数丈入海百余里。地记云。是秦皇追安期先生于蓬莱。至深而息。故此塘道至今宛然。鄮县古城在句章东三百余里。昔闽越所都。其灵塔即县界孝义乡也。地志云。阿育王造八万四千塔。此其一也。宋会稽内史孟顗修理之。山有石坎。方可三尺。水味清淳冬温夏冷。舆地志云。阿育王释迦弟子。能役鬼神。一日夜于天下造佛骨宝塔八万四千。皆从地出。案晋沙门竺慧远云。东方两塔。一在于此一在彭城。今秣陵长干。又是其一。则有三矣。今以经验亿家一塔。计此东夏理多不疑。且见扬越即有二塔。广袤九域故有之焉。会稽记云。东晋丞相王导云。初过江时。有道人神彩不凡。言从海来相造。昔与育王共游鄮县下真舍利起塔镇之。育王与诸真人捧塔飞行虚空入海。诸弟子攀引。一时俱堕化为乌石。石犹人形。其塔在铁围山也。太守褚府君云。海行者述。岛上有聚乌石作道人形。颇有衣服。褚令凿取将视之。石文悉如袈裟之状。东海不远。岛上是徐偃王避地之处。宫郭古基宛然。昔周穆西巡。登昆仑山。偃王乃有统焉。穆王闻之驰还。日行万里。偃王避之于此。晋孙恩作逆。寄仙妖以惑众。筑城自卫。其处犹存。梁祖普通三年。重其古迹建木浮图。堂殿房廊周环备满。号阿育王寺。四面山绕林竹葱翠。花卉间发走飞相娱。实闲放者之佳地。有碑颂之。著作郎顾胤祖文。寺东南三十五里。山上有佛右足迹。寺东北二里。山头有佛左足迹。二所现于石上莫测其先。寺北二里有圣井。其实深池鳗鱼。俗号为鱼菩萨也。人至井所礼拜。鱼随声出来。贼过伪礼。鱼出。贼便以刀斫之。因断鱼尾。自尔潜隐鱼不时出。有至心邀请礼拜者。但喷水而已。初有一僧闻塔来礼。处所荒凉恃食为难。有一老姥患脚。来为造食便去如是怪之。去后私寻乃入池内据量。即鱼所化也。其塔灵异往往不一。大略为瑞多现。圣僧绕塔行道每夕然灯。于光影中现形在壁旋转而行。且列数条多则词费。
　　贞观十九年。敏法师者。禹穴道胜历览圣迹。依然动神领徒数百。来寺一月敷讲经论。士俗咸会。夜中有人见梵僧百余绕塔行道。以事告众寺僧曰。此事常有不足可怪。自古至今四大良日。远近来寺建斋树福。然于夜中每见梵僧行道诵经赞颂等相。
　　永徽元年。会稽处士张太玄。于寺礼诵。沙门智悦独与太玄连床而寝。半夜闻诵金刚般若。了了分明。二人静听形心欣泰。乃至诵讫。然契其相若真寻视无形。明知神授矣。
　　二东晋金陵长干塔者。今在润州江宁县故扬都朱雀门东南古越城东废长干寺内。昔西晋末统江南。是称吴国。于长干旧里有古塔地。即育王所构也。依於邑里既崩子亮立。孙琳执政。五凤中毁除佛寺。此塔同湮而舍利潜地。吴平之后。诸僧颇依故处而居起塔三层。既不得旧塔之基。事迹无没莫之或识。至。
　　东晋咸安二年。简文立塔三层。孝武上金相轮露盘。冥祥记云。简文有意兴构。未遂而崩。即三层之塔。疑是先立至孝武太元末。有并州西河沙门刘慧达本名屑荷。见于僧传。来寻古塔莫知其地。乃登越城四望。独见长干有异气。便往礼拜而居焉。时于昏夕每有光明。迂记其处掘之入地丈许。得三石碑长六尺。中央一碑凿开方孔。内有铁银金三函相重。于金函内有三舍利。光明映彻。及爪甲一枚。又有一发。申可数尺。旋则成螺光彩照曜。咸以为育王之所藏也。即从就塔北。更筑一塔。孝武加为三层。故寺有两塔。西边是育王古塔也。丹阳尹王雅奉五斗米。道常谓宜黜佛法除毁塔寺。其日下诏。令会稽王道子将雅观焉。时沙门正行舍利至雅拨翻其钵而舍利附于器内。终不坠落。王更贮清水燔香。咒曰。王丹阳酷不信法。世尊威灵愿有以津示。应声光明焕然腾发。雅自此后虽未能精至。终身不复诬訾佛法。梁大同中。月犯五车老人星见。改造长干寺阿育王塔出舍利发爪。天子幸寺设大无碍法会。下诏曰。天地盈虚与时消息。万物不得齐其蠢生。二仪不得恒其覆载。故劳逸异年欢惨殊日。去岁失稔斗粟贵腾。民在困穷运臻斯滥。原情察理或有可矜。下车问罪闻诸往诰。责归元首寔在朕躬。若皆以法绳则自新无路。书不云乎与其有杀不辜宁失不经。易曰。随时之义大矣哉。今真形舍利复见于世。逢希有之事。起难遭之想。今出阿育王寺设无碍会。耆年童齿莫不欣悦。如积饥得食。如久别见亲。幽显归心远近颙仰。士女霞覆布冠盖云集。同时布德允协人灵。凡天下罪无轻重。皆赦除之。今润州江宁故地但有甎基三层并刹佛殿。余则榛木荒丛。非人所涉示。是古基而已。频有大虫。发塔基者多自死。而草深人希惟有恶兽。于中产育。或衔鹿而血污塔者。寻被打扑号叫惊人。今去永安坊张侯桥七八里。余本住京师曲池。日严寺。寺即隋炀所造。昔在晋蕃作镇淮海。京寺有塔未安舍利。乃发长干寺塔下取之入京。埋于日严塔下。施铭于上。于时江南大德五十余人咸言。京师塔下舍利非育王者。育王者乃长干本寺而不测其是非也。至武德七年日严寺废。僧徒散配房宇官收。惟舍利塔无人守护。守墌属官事须移徙。余师徒十人配住崇义。乃发掘塔下得舍利三枚。白色光明大如黍米。并瓜一枚。少有黄色。并白发数十余。有杂宝琉璃古器等。总以大铜函盛之。检无螺发。又疑爪黄而小如人者。寻佛倍人爪赤铜色。今则不尔。乃将至崇义寺佛堂西南塔下。依旧以大石函盛之。本铭覆上埋于地府。余问隋初南僧。咸曰。爪发梁武帝者。
　　舍利则有疑焉。埋之本铭置于其上。据事以量则长干佛骨颇移于帝里。然江南古塔犹有神异。崇义所流。盖蔑如也。故两述之矣。但年岁绵远后人莫测。略编斯纪以显厥缘云。
　　三青州古城寺塔者。代历周秦莫知其地。石赵时佛图澄者在邺。勒虎敬重广置寺塔而少露盘。方欲作之。澄曰。临灾城中有阿余王寺。犹有佛像露盘在深林巨树下。上有伏石。可寻而取也。虎使求之。依言指授。入地二十丈获之。至邺阿余阿育声之转耳。须访故地处所。故慧达在冥中告云。雒阳临灾建邺鄮县成都五处并育王塔。礼者不入地狱。故知此塔不虚名也。
　　四河东蒲阪古塔者。后奏姚略叔父为晋王。镇于河东。古老传云。蒲阪古塔即阿育王所立也。疑之屡有光现。依掘得佛骨于石函银匣中。照耀殊常送以上略。略乃亲迎睹于[溧-木+(革　　月)]上。今蒲州东阪有救苦寺僧住立大像极宏冠。而古塔不树云。
　　五扶风岐山南古塔者。在平原上南下北高。东去武亭川十里。西去岐山县二十里。南去渭水三十里。北去岐山二十里。一名马额。山同岐山。斯并在大山之北。南有小山东西而列中间大谷。南与北别。故号岐山。岐即分也。西北二十余里有凤泉。泉在岐山之阳极高显。即周文时。鸑鷟鸣于岐山。斯地是也。饮此泉水故号凤泉。又南飞至终南之阴。故渭南山下亦有凤泉。又西南飞越山至于河池。今所谓凤州古河池郡是也。不可穷凤之始末。且论置塔之根原。故隋高美其地泉。仍就置塔。俯临目极诚为虚迥。寺名久废。僧徒化往。人物全希塔将颓坏。余往观焉。榛丛弥满。虽无黍离之实。深切黍离之悲。今平原上塔。俗谚为阿育王寺。乡曰柳泉。取其北山之旧号耳。周魏以前寺名育王。僧徒五百。及周灭法厢宇外级唯有两堂独存。隋朝置之名成实寺。大业五年僧不满五十人者废之。此寺从废。入京师宝昌寺。其塔故地仍为寺庄。唐运伊始义宁二年。宝昌寺僧普贤。慨寺被废没诸草莽。具状上请。于时特蒙大丞相见识昔曾经往。览表欣然仍述本由。可名法门寺。自尔至今武德二年。薛举称兵将事南。及大宗率师薄伐。初度八十僧。未有住寺。宝昌寺僧惠业扫洒凤泉以僧未配。遂奏请住法门。蒙敕依奏。便总住焉。年岁既久殂落略尽。寺在孤城之中。问其本起。乃云。大业末年四方贼起。诸乡在平原之上。无以自安。乃共筑此城以防外寇。唐初杂住未得出居。延火焚之一切都尽。二堂余烬燋黑尚存。贞观五年。岐州刺史张亮素有信向。来寺礼拜。但见古基曾无上覆奏。
　　敕望云宫殿以盖塔基。下。
　　诏许之。因构塔上尊严相显。古老传云。此塔一闭经三十年。一示人令生善亮闻之。以贞观年中请开剖出舍利以示人。恐因聚众不敢开塔。有敕并许。遂依开发深一丈余获二古碑。并周魏之所树也。文不足观。故不载录。光相照烛同诸舍利。既出舍利通现道俗。无数千人一时同观。有一盲人积年目冥急努眼直视忽然明净。京邑内外崩腾同赴。屯聚塔所日有数千。舍利高出众人同见。于方骨上见者不同。或见如玉白光映彻。或见绿色。或不见者问众人曰。舍利何在。时有一人。以不见故感激懊恼。捶胸而哭。众人愍之。吊问曰。汝是宿作努力忏悔。何用捶胸。此人见他烧指行供养者。即以麻缠母指烧之。绕塔而走。火盛心急来舍利所。欻然得见。欢喜踊跃跳踯不觉指痛。火灭心歇还复不见。显庆四年九月。内山僧智琮弘静见追入内。语及育王塔事。年岁久远须假弘护。上曰。岂非童子施土之育王耶。若近有之。则八万四千之一塔矣。琮曰。未详虚实。古老传云。名育王寺言不应虚。又传云。三十年一度出。前贞观初已曾出现。大有感应。今期已满。请更出之。上曰。能得舍利深是善因可前至塔所七日行道。祈请有瑞乃可开发。即给钱五千绢五十疋。以充供养。琮与给使王长信等十月五日从京旦发。六日逼夜方到。琮即入塔内专精苦到。行道久之。未有光现。至十日三更。乃臂上安炭就而烧香。懔厉专注曾无异想。忽闻塔内像下振裂之声。往观乃见瑞光流溢霏霏上涌。塔内三像足各各放光。赤白绿色缠绕而上。至于衡桶合成帐盖。琮大喜踊将欲召僧。乃睹塔内畟塞僧徒合掌而立。谓是同寺须臾既久。光盖渐歇冉冉而下。去地三尺不见群僧。方知圣隐。即召来使同睹瑞相。既至像所余光薄地流辉布满赫奕润滂。百千种光若有旋转。久方没尽。及旦看之。获舍利一枚。殊大于粒光明鲜洁。更细寻视又获七枚。总置盘水。一枚独转绕余舍利。各放光明炫耀人目。琮等以所感瑞具状上闻。敕使常侍王君德等送绢三千疋。令造朕等身阿育王像。余者修补故塔。仍以像在塔。可即开发出佛舍利以开福慧。僧以旧财多杂朽故。遂总换以柏编石为基。庄严轮奂制置殊丽。又下敕僧智琮弘静鸿胪给名住会昌寺。初开塔日。二十余人同共下凿。及获舍利诸人并见。唯一不见。其人懊恼自拔头发。苦心邀请哀哭号叫。声骇人畜徒自咎责。终不可见。乃置舍利于掌。虽觉其重不见如初。由是诸来谒者恐不见骨。不敢见其光瑞。寺东云龙坊人。敕使未至前数日望寺塔上。有赤色光周照远近。或见如虹直上至天。或见光照寺城丹赤如昼。且具以闻。寺僧叹讶曰。舍利不久应开此瑞。如贞观不异。其舍利形状如小指。初骨长寸二分。内孔正方外楞亦尔。下平上圆内外光净。余内小指于孔中恰受。便得胜戴以示大众。至于光相变现不可常准。于时京邑内外道俗连接二百里间往来相庆。皆称佛德一代光华。京师大慈恩寺僧惠满。在塔行道。忽见绮井覆海下一双眼睛光明。殊大通召道俗同视亦然。皆慑然丧瞻。更不敢重视。显庆五年春三月。下。
　　敕取舍利往东都入内供养。时周又献佛顶骨至京师。人或见者高五寸阔四寸许黄紫色。将往东都驾所。时又追京师僧七人。往东都入内行道。敕以舍利及顶骨出示行道。僧曰。此佛真身。僧等可顶戴供养。经一宿还收入内。皇后舍所寝衣帐直绢一千疋。为舍利造金棺银椁。数有九重雕镂穷奇。以龙朔二年送还本塔。至二月十五日奉。
　　敕令僧智琮弘静京师诸僧。与塔寺僧及官人等无数千人。共藏舍利于石室掩之。三十年后非余所知。后有开瑞可续而广也。
　　岐州岐山县华阳乡王庄村凭玄嗣者。先来粗犷殊不信向。母兄承舍利从东都来。将欲藏掩。嗣不许往。母兄不用其语。至舍利所礼拜讫还家。玄嗣怒曰。此有何功德。若舍利有功德。家中佛像亦有功德。即取像烧之。有何灵验。母兄救之已烧下半。玄嗣即时忽倒。后醒曰。忽到一处似是地狱。大鸟飞来啄睛啖肉。入大火抗烧烙困苦。以手摩面眉须堕落。目看天地全无精光。亲属傍看曰。汝自造罪无可代者。玄嗣神识不与人对。但曰。火烧我心东西驰走。又被打拍之状摧恸号哭。又称忏悔忏悔而昼夜唯走不曾得住。至二月十三日。亲属将至塔所。于时京邑大德行虔法师等百余僧。为众说法。裴尚官比丘尼等数百俗士五六千人。咸见玄嗣五体投地对舍利前。号哭忏悔不信之罪。又忏犯尼净行。打骂众僧盗食僧果。自忏已后眠梦稍安云。其佛顶骨国用珍宝赎之计宝约估评绢直四千疋。遂依其数以蕃练酬之。顶骨今仍在内云。
　　六瓜州城东古基者。乃周朝阿育王寺也。废教已后。隋虽兴法更不置寺。今为寺庄塔有舍覆。东西廊庑周回墙匝。时现光相士俗敬重。每道俗宿斋集会兴福。官私上下乞愿有应云云。
　　七沙州城内废大乘寺塔者。周朝古寺见有塔基。相传云。是育王本塔。才有灾祸多来求救云云。
　　八洛都故都塔者。在城西一里。故白马寺南一里许古基。俗传为阿育王舍利塔。疑即迦叶摩腾所将来者。降邪通正故立塔表以传真云云。
　　九凉州姑臧塔者。依检诸传。咸云。姑臧有育王塔。然姑臧郡名。今以为县属州。汉书。河西四郡则张掖姑臧酒泉炖煌也。然塔未详。
　　十甘州删丹塔者。今名为县。在甘州东一百二十里。县城东弱水北大道侧土堆者。俗传是阿育王塔。但有古基荒废极久。斯即疑为姑臧塔也。
　　十一晋州北霍山南原大堆塔者。远近道俗咸称是育王塔。余曾游焉。地居爽垲南望迥敝。示是古基村落希远。
　　十二代州城东古塔。俗云。阿育王寺。考北朔雁门。周时北狄地也。故诗云。北逐玁狁至于太原。然朔方马邑。古城大冡往往非一。此非北狄所有。明知本是夏人为狄所侵故至太原也。
　　十三益州郭下福感寺塔者。在州郭下城西。本名大石。相传云。是鬼神奉育王教。西山取大石为塔基。舍利在其中。故名大石也。隋蜀王秀。作镇井络闻之。令人掘凿。全是一石。寻缝至泉。不见其际。风雨暴至人有于石傍凿取一片将出。乃是瑿玉。问于识宝商者。云此真瑿玉。世中希有。隋初有诜律师。见此古迹于上起九级木浮图。今见在益州。旱涝年官人祈雨必于此塔。祈而有应特有感征。故又名福感。余尝至焉。诚如所述。近有人盗铃将下三级。有神擎栌枓起。以贼髀内中。其人被押唱呼。寺僧为射枓起。方得脱出。
　　永徽元年有王颜子者。剽掠有名。夜上相轮取博山。将下至底级。两柱忽夹之。求出不得。渐渐急困。见一梵僧曰。可大唱贼。不尔死矣。即唱数声。寺僧闻救。方得拔出。贞观年初地大震动。此塔摇扬将欲摧倒。于时郭下无数人来。忽见四神形如塔量。各以背抵塔之四面。乍倚乍倾卒以免倒。有一人极豪侈多产业。见前露盘由来小短不称塔形。乃舍金三百两。共诸信者更造露盘。既成拆下。至覆盆香气熢[火　　孛]如云腾涌。流芳城邑。十日乃歇。
　　十四益州晋源塔者。在州西南一百余里。今号为等众寺。本名大石。基本缘略亦同前。寻诸古塔其相不同。岂非当部鬼神情有所乐。案蜀三塔同一石。盖余不定准。益州北百里雒县塔者。在县城北郭下宝兴寺中。本名大石。基相同前。隋初有天竺僧昙摩掘叉。远至东夏礼育王塔。承蜀三塔。叉往礼拜。至雒县大石寺塔所。敬事已讫。欲往成都宿两女驿。将旦闻左右行动声。叉曰。是何人耶。妄相恐动。空中应曰。有十二神王。从本国来。所在拥护。明日当见成都塔。今欲西还。与师别耳。叉曰。既能远送。何不现形。神即现形。叉为人善画。便一一貌之。既遍形隐。及至成都礼大石塔讫。诜律师乃依图刻木为十二神像。庄饰在于塔下。今犹见在云。
　　益州郭下法成寺沙门道卓。有名僧也。大业初雒县寺塔无人修葺。才有下基。卓乃率化四部。造木浮图。庄饰备矣。塔为龙护居在西南角井中。时有相现侧有三池。莫知深浅。三龙居之。人莫敢临视。贞观十三年。三龙大斗。雷霆振击水火交飞。久之乃静。塔如本住。人皆拾取龙毛。长三尺许。黄赤可爱。
　　十五郑州超化寺塔者。在州西南百余里密县界。在县东南十五里东大川西嵩岳南归山北又川。寺院东西五六十步。南北亦尔。塔在东南角。其北连寺。方十五步许。其寺塔基在淖泥之上。西面有五六泉。南面亦有。皆孔方三尺腾涌沸出。流溢成川灌溉远近。泉上皆下安柏柱铺在泥水上。以炭沙石灰次而重填。最上以大方石可如八尺床。编次铺之。四面细腰长一尺五寸深五寸。生铁固之。近有人试发一石。下有石灰乃至柏团。便抽出一团长三丈径四尺见在。自非轮王表塔神功所为。何能办此基构。终古不见其俦也。今于上架塔三重。塔南大泉涌沸。鼓怒绝无水声。岂非神化所致也。有幽州僧道严者。姓李氏。形极奇伟。本入隋炀帝四道场。后从俗服今年一百五岁独住深山。每年七日来此塔上。尽力供养严。怪其泉流涌注无极。乃遣善水昆仑入泉讨之。但见石柱罗列。不测其际。中有宝塔。可高三尺。独立空中。四面水围。凝然而住。竟不至塔所。考其原始莫测其由。时俗所传。育王所立。隋祖已来寺塔见在。寺南归山寺西嵩山。寺在川中地极污下。每年二山大水常东流注。绕寺北转方始东逝。水涨寺高水减寺下。自古至今终不遭溺。泉初出孔文如莲华。下打碾硙浪极恬静。水中沙石缘色鲜明。国家见寺冲要欲造离宫。寻行有塔。将欲南徙。其基牢固遂休。近有僧于南夜坐。望见此塔光明殊异矣。
　　十六怀州妙乐寺塔者。在州东武陟县西七里。妙乐寺中见有五级白浮图塔。方可十五步。并是侧石编砌。石长五尺阔三寸。以下鳞次葺之极细密。道俗目见咸惊讶其鬼作。其下不测其底。古老相传。塔从地涌。下有大水。委莫真虚。有刺史疑僧滥饰。乃使人傍掘其下。至泉源犹不尽其基际也。
　　十七并州子城东净明寺塔者。本号育王。是僧所住。唐初已来僧散寺空。尼请居之。余往问塔。全无踪迹。但有空名。遂失其本。
　　十八并州大谷榆社塔者。今在县郭下育王寺中。见有僧住。中有小塔。古今相传。此是本塔。亦未闻异相。
　　十九魏州临灾黄塔者。在县西北三十里。本名舍利寺。今为尼住。其塔见在。三边有水唯西开路。基构编石从水底上。莲花弥满于三面。其水澄深人皆怯入。传云。舍利真塔在水内空中。如郑州者。今改为冀州大都督府。
　　二十杂明神州山泽所藏。珍异神宝。如上所列。育王子之诸塔沉隐未形。其徒不一。如后列之。沧州长河中塔称育王。名非虚立。岂唯骨塔。灵像亦尔。吴宜凉三州俱山现像郊比属山近复出佛。愚俗谤为虚诞。故知谤者虚焉。岂有人造妖讹。山中藏三丈石佛。特是诸谤者坎井。焉知九海之天池哉。齐州临邑县东有甎塔。云是志公所营。四面石兽。石兽迅杀可畏。周灭法时。令人百牟搀出。终不可脱。亦劳有损。今在彼云。高丽辽东城傍塔者。古老传云。往昔高丽圣王出见案行国界。次至此城。见五色云覆地即往。云中有僧执锡住立。既至便灭。远看还见。傍有土塔三重。上如覆釜。不知是何。更往觅僧。唯有荒草。掘深一丈得杖并履。又掘得铭上有梵书。侍臣识之云是佛塔。王委曲问。答曰。汉国有之。彼名蒲图。王因生信。起木塔七重。后佛法始至。具知始末。今更损高本塔朽坏。斯则育王所统一阎浮洲处处立塔。不足可怪。倭国在此洲外大海中。距会稽万余里。有会承者。隋时来此学。诸子史统及术艺无事不闲。武德之末犹在。京邑贞观五年方还本国。会问。彼国昧谷东隅佛法晚至。未知已前育王及不。会答云。文字不言无以承据。验其事迹则是所归。何者有人开发土地。往往得古塔露盘佛诸仪相。故知素有也。益州城南空慧寺金藏者。有穴在寺。近有道士素知有藏。来就守寺神乞。神令入穴取二升金粟。依言即入。唯见地下金瓮行行相对。莫测其边。寺僧通知无敢侵者。雍州渭南县南山倒豺谷崖有悬石。文状倒豺。因以名焉。谷有岩像于佛面。亦号像谷。古老传云。昔有梵僧来云。我闻此谷有像面山七佛龛。昔七佛曾来此谷说法。涧内有瞻卜华。常所供养。近永徽中南山龙池寺沙门智积。闻之往寻。至谷闻香。莫知何所。深讶香从涧内沙出。即拨沙看。形似茅根裹甲沙土。然极芬馥。就水抖擞洗之。一涧皆香。将返龙池佛堂中合堂皆香极深美。山下俗人时见此山。或如佛塔。或全如佛面挺出空际。故像颜之号非是虚立。像去嘉美谷甚近。即姚秦时王嘉美所住者也。坊州玉华宫寺南二十里许。大高岭俗号檀台山。上有古塔基甚宏壮。面方四十三尺。上有一层甎塔。四面开户。石门高七尺余。广五尺余。傍有破甎无数。古老传云。昔周文王于此游猎。见有沙门执锡持钵山头立住。唤下不来。王遣往捉。将至不见。远看仍在时。乃敕掘所立处。深三丈获钵及杖而已。王重之为起甎塔一十三级。左近村墟常闻钟声。龙朔元年。京师大慈恩寺沙门惠贵。闻之便往。又闻钟声慷慨古迹。将事修理恨无泉贝怀惑犹豫。贵又感祥云。护塔善神曰。可即经始不劳疑虑。又感异僧曰。我是南方净土菩萨。行化至此云。此塔自古至今已经四造。勿辞劳倦功用必成。惟须牢作不事华侈。三层便止。贵闻此告亲事经营。塔侧古窑三十余所。犹有熟甎填满。更寻塔南川中乃是古寺。背山面水一期幽栖之胜地也。自未修前钟声时至。即令营构依时发声。三下长打如今僧事。龙朔三年掘得古铭云。周保定年塔崩。塔初成时南望见渭。又云。置塔经四百余年崩。讨周保定。至开皇元年。得二十年。开皇至今龙朔初得八十一年。又计铭记四百年后始崩。则塔是后汉时所造。后周无谥文者前周大远。未知古老所传周文是何帝代。但知塔甎巨万终非下俗所立耳。
　　江州庐山有三石梁。长数十丈。广不及尺。下望无底。晋咸康年中。庾亮为江州。登山过梁见老公殊伟。夏屋崇峻玉堂眩目。灵塔高竦莫测是何修葺。久之终非人宅。乃拜谢而返。唐贞观二十一年。荆州大兴国寺塔西南柱无故有声。人往看之。乃见金铜佛头出。如是日日渐出。经三夕方尽。长六寸许。是立佛。道俗咸异之。唐初相州大慈寺塔被焚。余至彼问焚所由。僧云。大业末岁群盗互阵寺在三爵台西葛屦山上。四乡来投筑城固守。人物拥聚尺地不空。塔之上下重复皆满。于中秽污不可见闻。及贼平人出粪秽狼藉。寺僧无力可用屏除。忽然火起焚荡都尽。唯东南角太子思惟像殿得存。可谓火净以除其臭秽也。此塔即隋高祖手敕所置。初以隋运创临天下未附。吴国公蔚迥周之柱臣镇守河北作牧旧都。闻杨氏御图心所未允。即日聚结举兵抗诏。官军一临大阵摧收。拥俘虏将百万人总集寺。北游豫园中。明旦斩决。园墙有孔。出者纵之。至晓便断。犹有六十万人。并于漳河岸斩之。流尸水中水为不流。血河一月夜夜鬼哭。哀怨切人。以事闻帝。帝曰。此段一诛深有枉滥。贼止蔚迥余并被驱。当时恻隐咸知此事。国初机候不获纵之。可于游豫园南葛屦山上立大慈寺。坼三爵台以营之六时礼佛。加一拜为园中枉死者。寺成僧住依敕礼唱。怨哭之声一期顿绝矣。
振旦神州佛舍利感通序
　　原夫。大圣谋权通济为本。容光或随缘隐。遗景有可承真故将事拘尸从于俗化入金刚定。碎此金躯欲使福被天人功流海陆。至于牙齿发爪之属。顶盖目精之流。衣钵瓶杖之具。坐处足蹈之迹。备满中天罕被东夏。而齿牙发骨时闻视听。昔育王土中之塔略显于前。而偏感别应之形随机又出。自汉洎唐。无时不有。既称灵骨。不可以事求。任缘而举止得以敬。及通信之士举神光而应心。怀疑之夫假琢磨而发念。所以讨寻往传及以现祥。故依缵序。庶有披者识释门之骨鲠。万载之后难可尘没矣。
　　汉法本内传云。明帝既弘佛法立寺度僧。五岳观诸道士等请求捔试。以烧经神变为验。及经从火化隐没莫陈。费才自憾于众前。张衍启悟于时俗。于时西域所将舍利。光明五色直上空中。旋环如盖映蔽日光。摩腾罗汉踊身高飞神化自在。天雨宝花散佛僧上。又闻天乐繁会人感信心焉。魏明帝洛城中。本有三寺。其一在宫之西。每系幡刹头。辄斥见宫内。帝患之。将毁除坏。时外国沙门居寺。乃赍金盘盛水以贮舍利。五色光明腾焰不息。帝叹曰。非夫神效。安得尔乎。乃于道东造周闾百间。名为官。佛图精舍云。
　　吴孙权赤乌四年。沙门康僧会。创达江表设像行道。吴人以为妖异。以状闻之。权召会问。佛有何灵。会曰。佛晦灵迹。遗骨舍利应现无方。权曰何在。会曰。神迹感通祈求可获。权曰。若得舍利当为兴寺。经三七日遂获瓶中。旦呈于权光照宫殿。权执瓶写于铜盘。舍利下冲。盘即破碎。权大惊嗟希有瑞也。会进曰。佛之灵。骨金刚不碎劫火不燋。权乃使力者击之。捶砧俱陷舍利不损。光明四射耀晃人目。又以火烧。乃腾光上踊作大莲花。权大发信。乃为立建初寺。改所住地名佛陀里。
　　孙皓虐政。将欲除屏佛法燔经夷塔。有谏。皓曰。且少宽假。信无神验诛除不晚。皓从之。召会曰。若能验现于目前。助君兴之。如其不能。将道废而人戮。会曰。道以缘应感而必通。如蒙宽假庶降神效皓与期三日。僧众百余同集会寺。皓陈兵围寺。刀锯齐至。克期就戮。或惧无灵。先自缢者。会谓众曰。佛留舍利止在今时。前已有验。今岂欺哉。恰期便获。乃进于皓曰。此如来金刚之骨贲获。击以百钧之杵。终莫毁也。皓曰。金石可磨枯骨岂在。沙门面欺祗速死耳。乃置之铁砧。以金锤击之。金铁并陷而舍利如故。又以清水行之。舍利扬光散彩洞烛一殿。皓乃欣服革心应化。晋初竺长舒。先有舍利重之。其子为沙门名法颜。每欲还俗。笑曰。是沙石耳。何足何贵。父投之水。五色三匝光高数尺。遂不还俗。长舒死后还发俗念。辄病委顿。卒为沙门。以舍利安江夏塔中。晋大兴中。於潜董汪信尚木像。夜有光明。后像侧有声投地。视乃舍利水中浮沉。五色晃昱左右行三匝。后沙门法恒看之。遥起四五投恒怀中。恒曰。若使恒兴立寺宇。更见威神。又耀于前。于即恒建寺塔於潜。入法者日以十数焉。晋大兴中。北人流播广陵日有千数。有将舍利者。建立小寺立刹。舍利放光至于刹杪。遂感动远近信心云。晋咸和中。北僧安法开。至余杭欲建立寺。无地欠财。手索钱贯货之积年。得钱三万。市地作屋。常以索贯为资。欲立刹无舍利。有罗幼者。先自有之。开求不许。及开至寺礼佛。见幼舍利囊己在座前。即告幼。幼随来见之喜悦。与开共立寺宇于余杭云。晋咸康中。建安太守孟景。欲建刹孟寺。于夕闻床头锵然。视得舍利三枚。景立刹。时元嘉十六年六月。舍利放光通照上下。七夕乃止。一切咸见。
　　晋义兴元年。有林邑人。尝有一舍利。每斋日放光。沙门慧邃。随广州刺史刀逵在南。敬其光相欲请之。未及发言。而舍利自分为二。逵闻心悦。又请留敬。而又分为三。逵欲模长干像。寺主固执不许。夜梦人长数丈告曰。像贵宣导。何故吝耶。明报听摸。既成。逵以舍利着像髻中。西来诸像放光者。多怀舍利故也。
　　宋元嘉六年。贾道子行荆上。明见芙蓉方发。聊取还家。闻华有声。怪寻之得一舍利。白如真珠焰照梁栋。敬之擎以箱盛。悬于屋壁。家人每见佛僧外来。解所被跃坐案上。有人寄宿。不知污慢之。乃梦人告曰。此有释迦真身。众圣来敬。尔何行恶。死堕地狱。出为尼婢何得不怖。其人大惧。无几癞死。舍利屋地生荷八枚。六旬乃枯。岁余失之。不知所去。
　　宋元嘉八年。会稽安千载者。家世奉佛。夜有扣门者。出见十余人着赤衣运材积门内。云官使作佛图。忽无所见。明至他家斋食。上得一舍利紫金色。椎打不碎。以水行之。光明照发。便自举敬。常有异香。后出欲礼。忽而失之。寻觅备至半日。还得临川王镇江陵迎而行之。杂光间出。佐吏沙门咸见不同。王捧水器咒曰(词多如别辩之)咒讫辄应声光出。夜见百余人绕舍利屋烧香特如佛状。及明人及舍利俱失矣。
　　宋元嘉九年。寻阳张须元家设八关斋。道俗数十人。见像前花上似冰雪。视得舍利数十。便以水行之。光焰相属。后遂失之。数十日开厨。更视获牙。奁中有白氎裹舍利十枚。光焰属天。诸处咸来请之。
　　宋元嘉十五年。南郡凝之隐衡山征不出。奉五斗米道不信佛法。梦见人去地数丈曰。汝疑方解觉及悟旦夕勤至半年礼佛。忽见额下有紫光。瑞光处得舍利二枚。剖击不损。水行光出。后于食时。口中隐齿吐出有光。妻息又获一枚。合有五枚。后又失之。寻尔又得云。
　　宋元嘉十九年。高平徐椿读经。及食得二舍利。盛银瓶中。后看渐增。乃至二十。后寄广陵今馥私开之空罂椿。在都忽自得之。后退转皆失。舍利应现值者甚多。皆敬而得之。慢而失也。舍利东流绵历帝代。传记所及略陈万一。由事相重沓屡现非奇。佛现栖隐诚其致也。然有国兴塔无胜。有隋一化之中百有余所。神瑞开发陈诸别传。今略出之。以显盛德云尔。隋高祖昔在龙潜。有神尼智仙。无何而至曰。佛法将灭。一切神明今已西去。儿当为普天慈父重兴佛法神明还来。后周氏果灭佛法。及隋受命常以为言。又昔有婆罗门僧。诣宅出一裹舍利曰。檀越好心。故留供养。寻尔不知所在。帝曰。我兴由佛。故于天下立塔。并置神尼像焉。又于京师法界寺。造连基浮图。下安舍利。开皇十五年秋。夜神光自基上绕。露盘赫若冶焰。一旬内四如之。帝于仁寿宫。仁寿元年六月十三日。御宫之仁寿殿降生日也。帝于此日追惟永往报父母恩。延诸沙门与论至道。欲于海内清静处三十所建塔。下诏曰。仰惟正觉大慈大悲。救护群生津梁庶品。朕归依三宝重兴圣教。思与四海共修福业。令使现在未来俱为利益。宜请沙门三十人解法相堪宣导者。各将侍者散官分道。送舍利于诸州。起塔尽州。现僧为朕及皇后太子诸王官人民庶幽显生灵。七日行道忏悔打刹。布施限以十文。以供塔用。不充役丁用正库物。其刺史以下常务停七日。专知塔事。同至十月十五日正午入函一时起塔。帝以起塔之旦。左京大兴殿。西执珽而立延佛像。沙门三百六十人上殿。左右密数三度常剩一人。帝见异僧披褐色覆膊。语左右曰。勿惊置之。及行道散不复见。帝曰。今佛法重兴。立舍利塔必有咸应。果如言矣。
　　雍州仙游寺立塔。天降阴雪。舍利将下。日光朗照。及入函云合。
　　岐州凤泉寺立塔感文。石如玉为函。又现双树鸟兽等基。石变如水精。
　　泾州大兴国寺立塔三处。各送旧石。非界所有。合用为函。恰然相可。
　　秦州静念寺立塔。定基已瑞云再覆雪下。草木开花。入函光照声赞。
　　华州思觉寺立塔。初阴雪将下。日照五色气光数丈覆塔上。属天雨天花。
　　同州大兴国寺立塔。值雨无壅。入函日出。光绕于日。十二月内夜光照五十里。
　　蒲州栖岩寺立塔。地震山吼如钟鼓声。又放光五道。二百里皆见。
　　并州无量寿寺立塔。初昼昏云至乃日照。将入函放光明。天神无量。
　　定州恒岳寺立塔。异公来施布。负上忽失之。旧无水忽有水。来前后非一。
　　相州大慈寺立塔。阴雪将下日出。入函云复合。后雨天花前后非一。
　　郑州定觉寺立塔。感光如流星。入寺设二千人供。万余人食不尽。
　　嵩州闲居寺立塔。感兔来舆所。初阴雪将下日明。入函讫云复合。
　　毫州开寂寺立塔。界内无石。别处三石。合而成函。至基盘石有二。浪井夹之。
　　汝州兴世寺立塔。初云将下日出。入函讫云合。
　　秦州岱岳寺立塔。庙夜鼓声三。重门自开。骑自庙出迎。光相非一。
　　青州胜福寺起塔。掘基遇自然盘石函。将入有光明。
　　牟州巨神山寺立塔。获紫芝二。阴云将下日开。闭讫还合。
　　隋州智门寺立塔。掘基得神龟。甘露降黑蜂绕。龟有似符文。
　　襄州大兴国寺立塔。初天阴将下日朗。入函云合。
　　扬州西寺立塔。久旱舍利入境。夜雨大洽。
　　蒋州栖霞寺立塔。邻人先梦。佛从西北来入寺。舍利至恰如所梦。
　　吴州大禹寺立塔。舍利凡度五江。风波皆不起。又放光获紫芝。
　　苏州虎丘山西寺立塔。掘基得舍利一。空乐闻人。井吼二日舍利方至。
　　衡州衡岳寺立塔。四遇逆风。四乞顺水。峰上白云阔二丈。直至其所。三匝乃散。
　　桂州缘化寺立塔。未至十里。乌有千计。夹舆行飞。入城乃散。
　　番州灵鹫寺立塔。坑内有神仙云气像。
　　交州禅众寺起塔。
　　益州法聚寺立塔。初晦冥将下日朗。掩已便暗。
　　廓州法讲寺立塔。初行郊西。尔夜廓州光高数丈。从东来入地。内外皆见。
　　瓜州崇教寺起塔。洧州官人王威。送流人九十。道逢舍利。放之为期。其囚被放。十里一期。无一逃者。
　　随州人于涢水作鱼狱三百。既见舍利悉决放。余州亦多放矣。
　　王公百官以舍利应感非一。拜表奉贺。时有诏曰。门下仰惟正觉覆护群生。朕所以至心回向思崇胜业。普及幽显共为善因。故分布舍利营建神塔。而大圣垂慈频示光相。宫殿之内舍利降灵。莫测来由。得未曾有。斯寔群生多幸延此嘉福。岂朕微诚所能致感。览表悚敬弥深。今真形舍利犹有。可依前式分送海内五十三州。庶三涂六道俱免盖缠。禀识含灵同登妙果。
　　仁寿三年正月复分布舍利五十三州。至四月八日同午时下。其州如左。
　　恒州(无云雨天花遍城寺如此者二)　泉州　循州　营州(三放白光出古石解作函)　洪州(白项乌引路)　抗州(掘基自然石窟恰容石函)　凉州　德州(躄者行大鸟旋塔)　沧州　观州(塔上五色云现午至暮)　瀛州(基内紫光)　冀州(患盲躄者即损)　幽州(函如水镜放光众像)　徐州(函出仙人僧等相)　莒州(三现光基得古塔痴者言)　齐州　菜州　楚州(野鹿来听鹤翔塔上)　江州(地出铜像)　潭州(舍利至江鸟即迎送)　毛州(天雨金银花)　贝州　宋州(井苦变甘放光又雨花如雪)　赵州(放赤光有佛像等相)　济州(二日放光香气钟音出空)　兖州　寿州　信州　荆州(云盖塔上雨花不下)　黎州(地下瓦文千秋乐)　慈州(云盖如飞仙泉涌病愈)　魏州　潞州(泉自涌病者愈)　汴州(异香放光见像患差)　杞州(放光)　许州(去州九十里放光照见云光覆塔甘井现)　沈州　兰州(基下得石像又得二铜像)　梁州　利州(放光如日明)　豫州(五色光文字金色)　显州　曹州(光变最多)　安州(感香一夕放光云盖鱼集)　邓州(函作玉文现)　秦州(重得舍利)　卫州(光照于外)　洺州(僧先患腰不得行闻舍利至起迎十里)　晋州(三度放光)　怀州(雄雉来驯附放光异迹)　陕州(前后十一度现瑞)　洛州(香气如风又放光明)　郑州(放光幡内)
　　集神州三宝感通录卷上。
　　此录上卷。宋本与二本大异。捡之宋本错。将宣律师感通录一卷。为此上卷耳。今依二本正之。又为看旧宋藏者。具录正文于左集。
神州三宝感通录卷中
　　自法移东汉教渐南吴。佛像灵祥充物区宇。而群录互举出没有殊。至于瑞迹盖无异也。今依叙列而罕以代分。何者或像陈晋代而历表隋唐。或感化在人而迹从倚伏。故不获铨次于录而辩集之东汉[名　　頁]阳画释迦像缘一南吴建邺金像从地出缘二西晋吴郡石像浮江缘三西晋泰山七国金像瑞缘四东晋杨都金像出渚缘五东晋襄阳金像游山缘六东晋荆州金像远降缘七东晋吴兴金像出水缘八东晋会稽木像香瑞缘九东晋吴郡金像传真缘十东晋东掖门金像出地缘十一东晋徐州太子思惟像缘十二东晋庐山文殊金像缘十三元魏凉州石像山裂出现缘十四北凉河西王南崖素像缘十五北凉沮渠丈六石像现相缘十六宋都城文殊师利金像缘十七宋东阳铜像从地出缘十八宋江陵金像出树光照缘十九宋浦中金像光现及出缘二十宋江陵上明泽中金像缘二十一宋荆州壁画像涂却现缘二十二宋江陵小金像誓志缘二十三宋湘州桐盾感通作佛光缘二十四齐番禺石像遇火轻举缘二十五齐彭城金像汗出表祥缘二十六齐杨都观世音金像缘二十七梁荆州优填王栴檀像缘二十八梁杨都光宅寺金像缘二十九(剡县石像附)梁高祖等身金银像缘三十元魏定州金观音像高王经缘三十一陈重云殿并像飞入海缘三十二周晋州灵石寺石像缘三十三周宜州北山铁磺石像缘三十四周襄州岘山华严行像缘三十五隋蒋州兴皇寺焚像移缘三十六隋释明宪五十菩萨像缘三十七隋京师日严寺瑞石影像缘三十八隋邢州沙河寺四面像缘三十九唐坊州石像出山现缘四十唐简州佛迹神光照缘四十一唐凉州山出石文有佛字缘四十二唐渝州相思寺佛迹出石缘四十三唐循州灵龛寺佛迹缘四十四唐抚州降潭州行像缘四十五唐雍州蓝田金像出石中缘四十六唐雍州鄠县金像出澧缘四十七唐沁州像现光明常照林谷缘四十八唐岱州五台山像变声现缘四十九唐辽口山崩自然出像缘五十。
　　初案南齐王琰冥祥记。云汉明帝梦见神人。形垂二丈。身黄金色。项佩日光。以问群臣。或对曰。西方有神。其号曰佛。形如陛下所梦。得无是乎。于是发使天竺。写致经像表之中夏。自天子王侯。咸敬事之。闻人死精神不灭。莫不惧然自失。初使者蔡愔将西域沙门迦叶摩腾等。赍优填王画释迦倚像。帝重之。如梦所见也。乃遣画工图之数本。于南宫清凉台及高阳门显节寿陵上供养。又于白马寺壁。画千乘万骑绕塔三匝之像。如诸传备载。
　　二吴时。于建邺后园平地。获金像一躯。讨其本缘。即周初育王所造。镇于江府也。何以知然。自秦汉魏未有佛法。江南何得有像埋瘗于地。皓得之素未有信。不甚尊重。置于圊厕令执屏筹。至四月八日。皓如厕戏曰。今是八日浴佛时。遂尿像头上。寻即通肿。阴处尤剧。痛楚号呼。太史占曰。犯大神所致。便遍祀神祇卒无应效。妓女中素有信佛者曰。佛为大神。陛下前秽之。今可请也。皓信之。伏枕归依。有顷便愈。遂以马车迎沙门僧会入宫。以香汤洗像惭谢。重修功德送于建初寺云。
　　三西晋愍帝。建兴元年。吴郡吴县松江沪渎口渔者萃焉。遥见海中有二人现浮游水上。渔人疑为海神。延巫祝备牲牢以迎之。风涛弥盛骇惧而返。复有奉五斗米道黄老之徒曰。斯天师也。复共往接。风浪如初。有奉佛居士。吴县华里朱膺。闻之叹曰。将非大觉之垂降乎。乃洁斋共东云寺帛尼及信佛者数人至渎口。稽首延之风波遂静。浮江二人随潮入浦。渐近渐明。乃知石像。将欲捧接。人力未展。聊试擎之。飘然而起。便举还通玄寺。看像背铭。一名惟卫。二名迦叶。莫测帝代。而辞迹分明。举高七尺。施设法座。欲安二像。人虽数十而了不可动。复重启请欻然得起。以事表闻。朝庭士庶归心者十室而九。沙门释法渊来自西域。称经记东方有二石像。及阿育王塔有供养礼觐者。除积劫罪云。又别传云。天竺沙门一十二人送像至郡。像乃立水上不没不行。以状奏闻。下敕听留吴郡(见高僧传及旌异记等)今京邑咸阳长公主闻斯瑞迹。故遣人往通玄寺图之。在京起模方欲显相云。
　　四西晋泰山金舆谷朗公寺者。昔中原值乱永嘉失驭。有沙门释僧朗者。姓李。冀人。西游东返。与湛意两僧俱入东岳。卜西北岩以为终焉之地。常有云荫。士俗咸异。其祯感声振殊国端居卒业。于时天下无主英雄负图。秦宋燕赵莫不致书崇敬。割县租税以崇福焉。故有高丽相国胡国女国吴国昆仑北代七国所送金铜像。朗供事尽礼每陈祥瑞。今居一堂门牖常开鸟雀莫践。咸敬而异之。其寺至今三百五十许岁。寺塔基构如其本焉。隋改为神通道场。今仍立寺。
　　五东晋成帝咸和中。丹阳尹高悝。往还帝阙每见张侯桥浦有异光现。乃使吏寻之获金像一。西域古制光趺并缺。悝下车载像。至长干巷口。牛不复行。悝止御者。任牛所往。遂径趣长干寺。因安置之。扬都翕然观拜。悟者甚众。像于中宵必放金光岁余。临海县渔人张侯世于海上见铜莲花趺丹光游泛。乃驰舟接取。具送上台。帝令试安悝足。恰然符合。久之有西域五僧振锡诣悝云。昔游天竺。得阿育王像。至邺遭乱藏于河滨。王路既通寻觅失所。近感梦云。吾出江东为高悝所得。在阿育王寺。故远来相投。欲一礼拜。悝引至寺。五僧见像歔欷涕泣像为之放光。照于堂内及绕僧形。僧云。本有圆光今在远处。亦寻当至。五僧即住供养。至咸安元年。南海交州合浦采珠人董宗之每见海底有光浮于水上。寻之得佛光。以事上闻。简文帝敕施其像。孔穴悬同光色无异。凡四十余年。东西祥感光趺方具。此像花台有西域书。诸来者多不识。唯三藏法师求那跋摩曰。此古梵书也。是阿育王第四女所造。时凡官寺沙门慧邃。欲求摹写。寺主僧尚恐损金色。语邃曰。若能令佛放光回身西向者。非余所及。邃至诚祈请。中宵闻有异声。开殿见像。大放光明。转坐面西。于是乃许模之。传写数十躯。所在流布。至梁武帝于光上加七乐天并二菩萨。至陈永定二年。王琳屯兵江浦。将向金陵。武帝命将溯流。军发之时。像身动摇不能自安。因以奏闻。帝检之有实俄而锋刃未交。琳众解散单骑奔北。遂上流大定。故动容表之。天嘉之中东南兵起。帝于像前乞愿。凶徒屏退。言讫光照阶宇。不久东阳闽越皆平。沙门慧晓长干领袖。行化所及事若风移。乃建重阁故使藻画穷奇登临极目。至德之始加造方趺。自晋迄陈五代王臣莫不归敬。亢旱之时。请像入宫。乘以帝辇。上加油覆。僧为雨调中途滂注。常候不失。有陈运否亟涉讹谣。祯明二年像面自西。虽正还尔。以状上闻。帝延入太极设斋行道。其像先有七宝冠。饰以珠玉。可重三斤。上加锦帽。至晓宝冠挂于像手。锦帽犹在头上。帝闻之烧香祝曰。若国有不祥。还脱实冠用示征咎。仍以冠在首。至明脱挂如昨。君臣失色。及隋灭陈。举国露首面缚西迁。如所表焉。隋高闻之。敕送入京大内供养。常躬立侍。下敕曰。朕年老不堪久立。可令右司造坐像形相。使同其立本像。送大兴善寺。像既初达殿大不可当阳。乃置北面。及明乃处正阳。众虽异之还移北面。至明还南如初。众咸愧谢轻略今见在图写殷矣。余摭采众传记。合成此录。有未广者。庶知非加饰焉。
　　六东晋孝武。宁康三年。四月八日。襄阳檀溪寺沙门释道安。盛德昭彰声振宇内。于郭西精舍铸造丈八金铜无量寿佛。明年季冬严饰成就。晋镇军将军雍州刺史郄恢之创莅襄部赞击福门。其像夜出西游万山。遗示一迹印文入石。乡邑道俗一时奔赴。惊嗟迎接还本供养。复以其夕出住寺门。众咸骇异。恢乃改名。金像寺至梁普通三年四月八日下敕于建兴苑铸金铜花趺。高五尺九寸。广九尺八寸。庄严既讫。沂流送之。以承像足。立碑颂德。刘孝仪文。萧子云书。天下称最。碑见在。逮周武灭法建德三年甲午之岁。太原公王秉为襄州刺史副镇将上开府长孙哲志不信法。闻有灵感先欲毁除。邑中士女将废僧尼。闻欲除灭哀号盈路。哲见道俗叹惜嗔怒弥盛。逼逐侍从速令摧碎。先令一百人以绳系颈。挽牵不动。哲谓不用心杖监事者加一百牵之如初。又加三百不动如故。哲怒逾壮。又加五百牵引方倒。声振地动。人皆悚栗。哲独喜勇。即令融毁。扬声自快便驰马欲报刺史。才可百步堛然落地。失音直视四肢不举。至夜便死。道俗唱快。当毁像时于腋下倒垂衣。内铭云。晋太元十九年。岁次甲午月朔日次。比丘道安于襄阳西郭造丈八金像一躯。此像更三周甲午百八十年当灭。后计年月兴废悉符同焉。信知印手圣人诚无虚记云。今本所住名启法寺。所履之石人凿取之。今见存焉。初隋末分崩方隅守固。襄阳留守窦卢褒权据一部属王世充。有启法寺宪法师者。为士俗所重。数谏窦君令投唐国。窦不从。宪与士俗内外通使。京辅遂发兵至襄阳。窦固守三度。兵至屠城不陷。后知宪情遂杀之。宪临终语弟子苏富娄曰。我与汝父见毁安师金像。自尔已来遗迹不嗣。我死后可依造之。及武德四年。官军围急。窦降方恨不取宪计。枉杀苛酷斯即于国有功无人申者。城平富娄便从俗服。宪有衣资什物。并娄鸠舍。乃有心拟造像。不知何模样。遂梦见婆罗门僧指画其相。并访古老亦有画图。即依模铸一冶便成无有缺少。当铸像时。天阴云布雨花如李遍一寺内。富娄性巧财用自富。又于家内造金铜弥勒像高丈余。后又梦宪令其更造佛像。乃于梵云寺造大像高五十九尺。事如别显。昔隋初秦孝王俊曾镇襄部。闻安师古像形制甚异。乃遣人图之。于长安延兴寺造之。初铸之夕。亦感天乐天花等相。今见在(即今永泰寺改名万善寺也)
　　七东晋穆帝。永和六年岁次丁未。依勘长历乃三年也。二月八日夜有像现于荆州城北。长七尺五寸。合光趺高一丈一尺。皆莫测其所从也。初永和五年。广州商客下载欲竟恨船轻。中夜觉有人来奔船。惊共寻视了无所见。而船载自重不可更加。虽骇其异而不测也。引迈利涉恒先诸航。不久遂达渚宫。才泊水次。夜复觉人自船登岸。船载还轻。及像现也。方知其非时。大司马桓温镇牧西陕。躬事顶拜倾动邦邑。诸寺僧众咸竞迎引。铿然不动。有长沙太守江陵膝畯(一云滕含)以永和二年。舍宅为寺额表郡名。承道安法师襄川综领。请一监护。安谓弟子昙翼曰。荆楚士庶始欲信法。成其美者非尔谁欤。尔其行矣。翼负锡南征谛构一载。僧宇虽就而像设弗施。每叹曰。育王寺像随缘流布。但至诚不极何忧不垂降乎。及闻荆城像至。欣感交怀曰。斯像余之本誓也。必归我长沙。固可以心期。难以力致。众咸佥曰。必如所言验之非远翼烧。香礼拜请令。弟子三人捧之飒然轻举遂安本寺。道俗庆悦。至晋简文咸安二年始铸华趺。晋孝武帝太元中。殷仲堪为刺史。像于中夜出寺西门。逻者谓人。问而不答。以刀击之铿然。视乃像也。刀击胸处文现于外。有罽宾僧伽难陀禅师者。多识博观从蜀来荆。入寺礼像。叹咽久之。翼问其故。答曰。近天竺失之。如何远降此土。便勘年月悉符同焉。便看像光背有梵文曰。阿育王造也。时闻此铭更倍钦重。昙翼兴念致应之验也。及病将棘。像光忽逝。翼曰。佛示此相。病必不损。光往他方复为佛事。旬日而终。后僧拟光更铸。今者宋孝武时像大放光。江东佛法一期甚盛。宋明帝太始末。像辄垂泪。明帝寻崩。嗣主狂勃。便有宋齐革运。荆州刺史沈悠之。初不信法沙汰僧尼。长沙一寺千有余僧。应还俗者将数百人。举众遑骇长幼悲泣。像为流汗五日不止有。闻于沉沉。召寺大德玄畅法师访问所以。畅曰圣不云远无幽不彻。去来今佛佛佛相念得无。今佛念诸佛乎。欲请檀越不信之心。故有斯应。问出何经。答出无量寿经。悠之取经寻之殊悦。即停沙汰。齐永元二年。镇军萧颖胄与梁高共荆州刺史南康王宝融起义时像行出殿外将欲下阶。两僧见而惊唤。乃回入殿。三年颖胄暴亡。宝融亦废而庆归高祖。梁天鉴末。寺主道岳与一白衣净塔边草次。开塔户乃见像绕龛行道。岳密礼拜不令泄言。及大开堂像亦在座。梁鄱阳王为荆州。屡请入城建大功德。及病迎之。倍[打-丁+罡]不起少日而薨。高祖昔在荆州。宿着恳诚屡遣上迎。终无以致。中大通四年三月。遣白马寺僧琎主书。何思远赍香花供养具申丹款。夜即放光似随使往。明旦承接还复留碍。重谒请祈方申从往。四众恋慕。送至江津。至二十三日届于金陵。去都十八里。帝躬出迎。竟路放光相续无绝。道俗欣庆叹未曾有。留殿三日竭诚供养(一云停中兴寺)设无遮大斋二十七日。从大通门出入同泰寺。其夜像大放光。敕于同泰寺大殿东北起殿三间两厦。施七宝帐座以安瑞像。又造金铜菩萨二躯。筑山穿池奇树怪石飞桥栏槛夹殿两阶。又施铜镬一双。各容三十斛。三面重阁宛转玲珑。中大同二年三月。帝幸同泰设会开讲。历诸殿礼黄昏始到瑞像殿。帝才登阶像大放光。照竹树山水并作金色。遂半夜不休。及同泰被焚。堂房并尽。唯像所居殿存焉。
　　太清二年。像大流汗。其年十一月。侯景乱阶。大宝三年贼平。长沙寺僧法敬等迎像还江陵复止本寺。后梁大定七年。像又流汗。明年二月中宗宣帝崩。天保三年。长沙寺延火所及。合寺洞然烟焰四合。欲救瑞像无方转移。此像由来举必百人。尔日六人便起。天保十五年。明帝延像入内礼忏冥感。二十三年帝崩。嗣主萧琮移像于仁寿宫。又大流汗。广运二年而梁国亡灭。开皇七年。长沙寺僧法籍等。复迎还寺。开皇十五年。黔州刺史田宗显至寺礼拜。像即放光。公发心造正北大殿。一十三间。东西夹殿九间。彼运材木在荆上流五千余里。斫材运之至江散放。其木流至荆州。自然泊岸。虽风波鼓扇终不远去。遂引上营之。柱径三尺。下础阔八尺。斯亦终古无以加也。大殿以沉香帖遍。中安十三宝帐。并以金宝庄严。乃至榱桁藻井无非宝花间列。其东西二殿瑞像所居。并用檀怗。中有宝帐花炬。并用真金所成。穷极宏丽天下第一。大业十二年。瑞像数汗。其年朱粲破掠诸州。来至荆邑营于寺内。大殿高临城北贼上殿上射。城中留守患之。夜以火箭烧之。城中道俗悲悼瑞像灭矣。其夜不觉像踰城而入至宝光寺门外立。旦见像存合城欣悦。贼散后看像故处一不被烧灰炭不及。今续立殿。不如前者伪梁萧铣凤鸣五年。伪宋王杨道生等至寺礼拜。像大流汗。身首雨流竟日不息。其年九月。大唐兵马从蜀江下。其月二十日。寺僧法通以唐运将统希求一瑞。绕像行道。其夜放光明满堂。至二十五日光彩渐灭。其日赵郡王兵马入城。斯亦庆幸大同。故流光为其善瑞也。至于亢阳之月。宰牧致诚无不毕应。贞观六年六月大旱。都督应国公武蒦迎像。建斋行道七日。官僚上下立于像前一心观佛。良久云气四布甘雨滂流。其年遂登。都督乃舍黄金更镀瑞像。辇舆幡花庄严众具备矣。今见在江陵长沙寺。又有外国铜像。高七尺许。古异不甚重云。道安在石城长安所送令弟子于髻中得一舍利。有光失之。
　　八东晋周玘。字宣佩。义兴阳羡人。晋平西将军处之第二子也。位至吴兴太守。家内奉佛。其女尤甚精到。家僮捕鱼。忽见金光溢川映流而上。当即下网得一金像高三尺许。形相严明。浮水而住。牵排不动驰往崩玘。玘以告女。乃以人船送女往迎。遥见喜心礼而手挽。即得上船。在家供养。女夕梦佛左膝痛。觉看像膝果有穿处。便截金钗以补之。玘后以女适吴郡。张澄将像自随。言归张氏。后病卒。乃见女在城墙上姿饰逾于平日。内外咸睹俄而紫云下迎。遂上升空。极目乃没。澄曾孙事接戎旅。平讨孙恩之乱。久废斋戒。不觉失像而光尚在。举家忏悔祈求备至。有一老姥赍诣卖之。责价极少。识是前像。方欲雇直。失姥所在。此像遂亡。光在张家。云云。
　　九东晋会稽山阴灵宝寺木像者。征士谯国戴逵所制。逵以中古制像。略皆朴质。其于开敬不足动心。素有洁信又甚巧思。方欲改斲威容庶参真极。注虑累年乃得成遂。东夏制像之妙。未有如上之像也。致使道俗瞻仰忽若亲遇。高平郄嘉宾撮香咒曰。若使有常将复睹圣颜。如其无常愿会弥勒之前。所拈之香于手自然芳烟。直上极目云际。余芬俳徊馨盈一寺。于时道俗。莫不感励。像今在越州嘉祥寺。
　　十东晋太元二年。沙门慧护。于吴郡绍灵寺建释迦文一丈六尺金像。于寺南傍高凿穴以启镕铸。既成将移。夜中穴内清明有花六出。白色鲜发四面翻洒。未及于地。自敛而上归。及晓白云若烟出所铸穴。云中白龙见长数十丈。光彩炳焕徐引绕穴。每至像前瞻仰迟徊。似归敬者。斯时风霁景清细雨而加香气。像既入座龙乃升天。元嘉初征。士谯国戴颙嫌制古朴治像。首面威相若真。自眉以上短旧六寸。足蹠之下削除一寸。云云。
　　十一东晋义熙元年。司徒王谧入宫住东掖门。有侍人于门东见五色光出地。惊而穿之得古形铜盘。盘下获金像高四尺。光趺并具。斯又同孙皓之育王像也。因奉入宫。宋祖素不甚信。及获此像加敬欣悟。躬礼事焉。此像本在瓦官寺。后移龙光寺云。
　　十二东晋徐州吴寺太子思惟像者昔晋沙门法显。励节西天历游圣迹。往投一寺。大小逢迎。显时遇疾。主人上座亲事经理。敕沙弥为客僧觅本乡斋食。倏忽往还。脚有疮血云。往彭城吴苍鹰家求食。为犬所啮。显怪其旋转之间而游数万里外。方悟寺僧并非常人也。后随舶还国。故往彭城追访得吴苍鹰。具状问之。答有是事。便指余血涂门之处。显曰。此罗汉圣人血也。当时为觅食耳。如何遂损耶。鹰闻惭悚。即舍宅为寺。自往扬都求诸经像。正济江中船遂倾侧。忽有双骨各长一丈。随波腾涌奄入船中。即得安流升岸。以事奏闻。乃龙齿也。鹰求像未获。溯江西上暂息林间。遇见婆罗门僧持此像行。曰欲往徐州与吴苍鹰供养。鹰曰。必如彼言。弟子是也。便付像将还至京诏令模取千躯。皆足下施铭而人莫辩新旧。任鹰探取。像又降梦示其本相。恰取还得本像。东还徐州每放异光。元魏孝文请入北台。至高齐后主。遣使者常彪之迎还邺下。齐灭周废为僧藏之。大隋阐教还重光显。今在相州大慈寺。
　　十三东晋庐山文殊师利菩萨像者。昔有晋名臣陶侃字士衡。建旟南海有渔人每夕见海滨光。因以白侃。侃遣寻之。俄见一金像陵波而趣船侧。检其铭勒乃阿育王所造文殊师利菩萨像也。昔传云。育王既统此州学鬼王制狱怨酷尤甚。文殊现处镬中。火炽水清生青莲花。王心感悟即日毁狱。造八万四千塔。建立形像其数亦尔。此其一也。初侃未能深信因果。既见此嘉瑞遂大尊重。乃送武昌寒溪寺。后迁荆州。故遣迎之。像初在舆数人可举。今加以壮夫数十。确不移处。更足以事力輲车牵拽。仅得上船。船复即没。使具白侃。侃听还本寺。两三人便起。沙门慧远敬伏威仪迎入庐岫。而了无艰阻。斯即圣灵感降惟其人乎。故谚曰。陶惟剑雄像以神标。云翔泥宿邈何遥遥。是也隋末贼发众僧四散。有一老僧失名。来辞瑞像。像曰。尔年老但住何得相舍。遂依言住。于时董道冲贼寇扰江州。其徒入寺觅财物。执僧索金。僧曰。无可得者。乃炙之。僧曰。徒受炙死尸秽伽蓝。何如寺外。贼将出欲杀。僧曰。行年七十不负佛教。待正念已伸颈时可下刀。贼然之。见申颈受刀即便下斫。刀反刺贼心。刃出于背群贼奔怕东走至远墓。于时天气清朗。忽有云如盖屯黑下布雷电四绕。遂震贼九人死之。江州子女及以衣物多依山藏匿。由是贼徒不敢入山。江州郭下焚荡略尽。像今在山东林寺重阁上。武德中石门谷风吹阁北倾。将欲射正施功无地。僧乃祈请山神风吹令正。不久复有大风从北而吹。阁还得正如旧。
　　十四元魏凉州山开出像者。太武大延元年。有离石沙门刘萨诃者。备在僧传。历游江表礼鄮县塔。至金陵开育王舍利。能事将讫西行。至凉州西一百七十里。番禾郡界东北。望御谷山遥礼。人莫测其然也。诃曰。此山崖当有像出。灵相具者则世乐时平。如其有缺则世乱人苦。经八十七载。至正光元年。因大风雨雷震山岩。挺出石像高一丈八尺。形相端严唯无有首。登即选石命工安讫还落。魏道陵迟其言验矣。至周元年。凉州城东七里。涧石忽出光照烛幽显。观者异之。乃像首也。奉安像身宛然符合。神仪雕缺四十余年。身首异处二百余里。相好昔亏一时还备。时有灯光流照钟声飞响。皆莫委其来也。周保定元年。立为瑞像寺。建德将废首又自落。武帝令齐王往验。乃安首像项以兵守之。及明还落如故。遂有废法国灭之征。接焉备于周。释道安碑周虽毁教不及此像。开皇通法依前置寺。大业五年炀帝西征。躬往礼觐。改为感通道场。今仍存焉。依图拟者非一。及成长短终不得定。云云。
　　十五凉州石崖塑瑞像者。昔沮渠蒙逊以晋安帝隆安元年。据有凉土三十余载。陇西五凉斯最久盛。专崇福业以国城寺塔终非云固。古来帝宫终逢煨烬。若依立之效尤斯及。又用金宝终被毁盗。乃顾眄山宇可以终天。于州南百里连崖绵亘东西不测。就而斲窟安设尊仪。或石或塑千变万化。有礼敬者惊眩心目。中有土圣僧可如人等。常自经行。初无宁舍。遥见便行近瞩便止。视其颜面如行之状。或有罗土坌地。观其行不人。才远之即便蹈地足迹纳纳。来往不住。如此现相经今百余年。彼人说之如此。
　　十六北凉河西王蒙逊。为母造丈六石像在于山寺。素所敬重。以宋元嘉六年。遣世子兴国攻抱罕大败。兴国遂死。于佛佛氏逊恚恨以事佛无灵。下令毁塔寺斥逐道人。逊后行至杨述山。诸僧候于路侧。望见发怒立斩数人。尔时将士入寺礼拜此像。涕泪横流。惊还说之逊闻往视。至寺门举体战悸。如有把持之者因唤左右扶翼而进。见像泪下若泉。即稽首礼谢。深自咎责。登设大会倍更精到。招集诸僧还复本业焉。观逊之为信佛深明攻杀以取。岂佛之为非禁也。性以革改为先。任意肆恶知何所恶不至。初重法谶译大涅槃愿同生死。后因少忿乃使刺客害之。今行役失利。又咎佛僧殄寺诛僧。一何酷滥。晚虽再复。不补其愆云。今沙州东南三十里三危山(即流四凶之地)崖高二里。佛像二百八十。龛光相亟发云。
　　十七宋元嘉二年。刘式之造文殊金像。朝夕礼拜。顷之便失。惆怅祈请夙夜匪懈。经于五年。昏夕时见佛座有光发座至栋。式之因烧香拂拭床帐。乃见失像俨然具存。
　　十八宋元嘉十二年。留元之东阳长山人。家以种芋为业。每烧田墌辄有一处丛草不然。经久怪之。不复垦伐。后试薄掘。得铜坐像高三寸许。寻检其地。旧非邦邑。莫测何来云云。
　　十九宋元嘉十四年。江陵灵牧寺尼慧玉。行业精勤人也。昔于长安薛尚书寺见红白光。于寺中后有六重寺沙门。于先光处得弥勒金像高一尺。及住江陵见寺东树有紫光起晖映一林。以告余人。并云不见。后寺主法和将于树下筑禅堂基。仰首树上得金坐像。亦高尺许。
　　二十宋元嘉十四年。孙彦曾家世奉佛。妾王惠称。少而信向。年大弥笃。诵法花经。辄见浦中有杂色光。使人掘深二尺。得金像连光趺。高二尺一寸。趺铭云。建武六年岁在庚子。瓦官寺道人法新僧行所造。即加磨莹之。
　　二十一宋元嘉十五年。罗顺为平西府。将戍在上明。十二月放鹰野泽。同辈见鹰雉俱落。于时火烧野平。唯有三丈许丛草不然。遂披而觅鹰。乃得金菩萨坐像。通趺高一尺。工制殊巧。时定襄令谓盗者所藏。乃下符界内。无失像者。遂收而奉之云。
　　二十二宋卫军临川康王。在荆州城内筑堂三间。供养经像。堂壁上多画菩萨图相。及衡阳文王代。镇废为明斋。悉加泥治。干辄[土　　(虎-儿+几)]脱画状鲜净。再涂犹尔。王不信向。心谓偶尔。又使浓涂而画像彻见炳然可列。王复令毁故壁。悉更缮改。不久抱疾。闭眼辄见诸像森然满目。于是废而不居。颇事斋讲。
　　二十三宋元嘉中。江陵枝江张僧定妹。幼而奉法。志欲出家。常供养小形金像。以为前路之资也。而父母逼嫁。誓志不行而密许邴氏。女初不知也。及羔雁既至。女悲呼不就。烧香伏地取死。此像遂放金光弥竟一村。父兄惊其通感止不嫁之。张邴二门因大敬信。僧定为之出家。宋丞相南郡王镇陕。乃以其居建精舍焉。
　　二十四宋泰始中。东海何敬叔。少而奉法。随湘州刺史刘韫监县。遇有栴檀。制以为像。既就无光。营索甚勤而卒无可获。凭几思之。如睡见沙门纳衣杖锡来曰。檀非可得粗木不堪。唯县后何家桐盾堪用。虽惜之苦求可得。寤问左右。果如所言。因固求买之。何氏曰。有盾甚爱。患人乞夺曾未示人。明府何以得知。直求市耶。敬叔以事告之。何氏惊喜。奉以制光。后为湘府。直省中夜梦像云。鼠啮吾足。清旦疾归视像。果然。
　　二十五齐建元中。番禺毗耶离精舍旧有扶南国石像。莫知其始。形甚异常。七八十人乃能胜致。此寺草茨遇火延及。屋在下风烟焰已接。尼众十余相顾无计。中有意不已者。试共三四人捧之。飘然而起。曾无钧石之重。像既出矣。屋亦焚焉。每有神光州部兵寇。辄泪汗满体。岭南以为恒候。后广州刺史刘俊表送出都。今应在故蒋州寺中。
　　二十六宋徐州刺史王仲德。于彭城宋王寺造丈八金像。相好严华江右之妙制也。北境兵起。或贻僧祸像辄濡汗。滴之多少则难之小大逆可知矣。郡人常以候之。齐建元初。像复流汗。其冬魏寇淮上。时兖州数郡起义。南附鸠略甚众。亦驱迫沙门助其战守。魏军屠其营垒悉欲夷灭。表奏魏台。诬以助乱须及斩决。时像大流汗殿地遍湿。魏徐州刺史梁王奉法勤勤。至寺亲使人以巾帛拭。随出不已。至数十人交手竞拭。犹不能止。王乃烧香礼拜。执巾咒曰。众僧无罪誓自营护。必不罹祸。若幽诚有感。当随拭即止。言已自拭。果应手而燥。王具事表闻。下诏皆见原宥。
　　二十七齐建元初。太原王琰昔在幼稚。于交阯贤法师所受五戒。以观音金像令供养。遂奉还扬都寄南涧寺琰昼寝梦像立于座隅意甚异之。即驰迎还。其夕南涧失像十余盗毁铸钱。至宋大明七年秋。夕放光照三尺许。金晖映夺合家同睹。后以此像寄多宝寺。琰适荆楚垂将十载。不知像处。及还扬都。梦在殿东众小像内的的分明。诘旦造寺如梦便获。于建元元年七月十三日也。故琰冥祥记自序云。此像常自供养。庶必永作津梁。循复其事有感深怀。沿此征觌缀成斯记。夫镜接近情莫踰仪像。瑞验之发多自是兴。经云。镕[利-禾+登]图缋类形相者。爰能行动及放光明。今西域释迦弥勒二像辉用若真。盖得相乎。今东夏景模神应亟着。亦或当年群生因会所感。假凭木石以见幽异。不必克由容好而能然也。故沈石浮深。寔阐闽吴之化。尘金写液。用舒彭宋之福。其余铨示繁方虽难曲辩。率其大抵允归日从。若夫经塔显效旨证亦同。事非殊贯。故协其求。余如冥祥记一部具之。
　　二十八梁祖武帝。以天鉴元年正月八日。梦檀像入国。因发诏募人往迎。案佛游天竺记及双卷优填王经云。佛上忉利天。一夏为母说法。王臣思见。优填国王遣三十二匠。及赍栴檀。请大目连神力运往令图佛相。既如所愿图了还返座高五尺。在只桓寺。至今供养。帝欲迎请此像。时决胜将军郝骞谢文华等八十人应募往达。具状祈请。舍卫王曰。此中天正像不可乃令三十二匠更刻紫檀人图一相。卯时运手至午便就。相好具足而像顶放光。降微细雨并有异香。故优填王经云。真身既隐次二像现。普为众生深作利益者是也。骞等负第二像行数万里。备历艰关难以具闻。又渡大海冒涉风波。随浪至山粮食又尽。所将人众及传送者。身多亡没。逢诸猛兽。一心念佛。乃闻像后有甲胄声。又闻钟声。岩侧有僧端坐树下。骞背负像下置其前。僧起礼像。骞等礼僧。僧授澡水令饮。并得饱满。僧曰。此像名三藐三佛陀金毗罗王。自从至彼大作佛事。语顷失之。尔夜佥梦见神。晓共图之。至天鉴十年四月五日。骞等达于扬都。帝与百寮徒行四十里。迎还太极殿。建斋度人。大赦断杀。絓是弓刀槊等。并作莲花塔头。帝由此菜蔬断欲。至太清三年五月帝崩。湘东王在江陵即位号元承圣。遣人从杨都迎。上至荆都承光殿供养。后梁大定八年。于城北静陵造大明寺。乃以像归之。今见在。多有传写流被京国。
　　二十九梁祖天鉴初。于本宅立光宅寺。造丈八金像。图样既成不爽分寸。临铸疑铜不足。始欲上请。忽有使者领铜十五车至云。敕遣送寺。便即镕写。一冶即成。冠绝通国。唯觉高大。试以量之。乃长二丈二尺。以状奏闻。铸像已成不改元样。所续送铜用亦俱尽。更重审量乃增四尺。敕云。初不送铜何缘乃尔。岂不以真相应感独表神奇乎。可镌着花趺以为灵志。乃具疏而勒于足下。于今存焉。梁祖为父于钟山造大爱敬寺。中殿大像神相有之。故不重显。广如别记。有梁佛像多现神奇。剡县大石像者。元在宋初育王所造。初有昙光禅师。从北来。巡行山川为幽栖之所见。此山崇丽乃于峰顶构小草室。空中闻天乐声曰。此是佛地。如何辄有蔬圃耶。光闻之南移天台。后遂缮造为佛像。积经年稔终不能成。至梁建安王患。降梦能引剡县石像病可得愈。遂请僧祐律师。既至山所。规模形制嫌其先造太为浅陋。思绪未绝。夜忽山崩其内佛现。自颈已下犹在石中。乃刬錾浮石至本仍止。既都除讫。乃具相焉。斯则真仪素在石中。假工除刬故得出现。梁太子舍人刘勰制碑。于像所备之。
　　三十梁世祖登极之后。崇重佛教废绝老宗。每引高僧谈叙幽旨。又造等身金银像两躯。于重云殿晨夕礼事五十许年。冬夏蹋石六时无缺。足蹈石处十指文生。遂卒穷祚侯景篡位。犹存供养。太尉王僧辩诛景修复台城。会元帝陷于江陵。江南无主。辩乃通款于齐。迎贞阳侯萧渊明为帝。时江左未定利害相雄。辩遣女婿杜龛典卫宫门。龛性凶顽不见后际。欲毁二像为[鋌-壬+手]。先令数十人上三休阁。令镵佛项椎凿始举。二像一时回顾眄之。所遣诸人臂如堕落。不自胜举。失喑如醉。杜龛亦尔。久乃醒悟。仍被打筑遍身青肿。唯见金刚力士可畏之物。竞来击之受苦呻吟。举形洪烂脓血交流。穿皮露骨而卒。此乃近事。道俗同知。
　　三十一元魏天平中。定州募士孙敬德。防于北陲造观音金像。年满将还。常加礼事。后为劫贼横引。禁于京狱不胜拷掠。遂妄承罪并断死刑。明旦行决。其夜礼拜忏悔泪下如雨。启曰。今身被枉。当是过去枉他。愿偿债毕誓不重作。又发大愿云云。言已少时依俙如梦。见一沙门教诵观世音救生经。经有佛名。令诵千遍得度苦难。敬德欻觉起坐。缘之了无参错。比至平明已满一百遍。有司执缚向市。且行且诵。临欲加刑诵满千遍。执刀下斫。折为三段。不损皮肉。易刀又斫凡经三换刀折如初。监当官人莫不惊异。具状奏闻。丞相高欢表请其事。遂得免死。敕写此经传之。今所谓高王观世音是也。敬德放还设斋报愿。出在防像乃见项上有三刀痕。乡亲同睹叹其通感。见齐志及旌异等记。
　　三十二陈武帝崩。兄子茜立。将欲修葬造辒辌车。国创新定未遑经始。昔梁武帝立重云殿。其中经像并饰珍宝映夺诸国。运虽在陈殿像仍在。茜欲收取重云佛帐珠佩以饰送终。人力既足四面齐至。但见云气拥结流绕佛殿。自余方左开朗无阴。百工怪焉竞往看睹。须臾大雨横注雷电掣击。烟弱鸱吻火烈云中。流布光焰高下相涉。欻见重云殿影二像峙然。四部神王并及宝座一时上腾。烟火挟之忽然远逝。观者倾国咸归奉信。雨晴之后覆看故处。唯础存焉。至后月余。有人从东州来云。于此日见殿影像乘空飞海。今望海者有时见之。魏氏洛京永宁寺塔去地千尺。为天所震。其缘略同。有人东海时见其迹云。
　　三十三北齐末。晋州灵石寺沙门僧护。守道直心不求慧业。愿造丈八石像。众僧咸怪其大言。后于寺北谷中见有卧石可长丈八。乃雇匠就而造佛。向经一周面腹粗了而背犹着地。以六具拗举之不动。经夜自翻旦视欣然。即就营作移在佛堂。晋州陷日像汗流地周兵入境先烧寺塔。此像被焚。初不变色。唯伤二指。后欲倒之。人牛六十牵挽不遂。忽有异僧咸无识者。以瓦木土堑杂累围之。须臾便了失僧所在。像后降梦信心者曰。吾患指痛。其人悟而补之。隋氏启运如前开。复开皇十五年有盗幡盖者。即梦丈八人入室责之。其贼惭怖而送。像今见在云。
　　三十四周武建德三年。猜忌佛法勇意殄灭。天下闇冥。有冥州姜明者。督事夜行。经州北百余里。山中行往常见山上光明怪之。因巡行光处。见有卧石。状如像形。便斲掘寻之。乃是铁矿不可錾凿。故其形碌[石　　速]高三丈许。欲加摩莹卒不可触。又向下寻。乃有石趺孔穴具足。乃共村人以拗举之。其像欻然流下迳趣趺孔卓然特立。众以为奇瑞也。以状奏闻。时天元嗣历佛日将融。乃改为大像元年。仍以其处为大像寺。隋祖开运重构斯迹。又改为显际寺。讨寻其本处非人住。又无大石及以铁矿。岂非育王之神力所降感乎。大唐因之不改。贞观末寺西置宫。名曰玉华。像仍旧所在宫东三十里苑内。太宗尝往礼事嫌非华饰。乃舍物庄严。永徽年中改宫立寺。还名玉华。今属坊州。阴暗之夕每发光瑞。道俗常见。故不甚惊叹云云。
　　三十五周襄州岘山华严寺行像者。古来木像莫知其始。而面首殊丽瞻仰无已。可高五丈许。征应在昔不复其今。不佛具陈。及周灭法。人藏其首。隋开乃出。如前庄饰以为圣像。号卢舍那佛。每年祈福以为归依之所也。隋文将崩。两鼻洟出沾污怀中。金薄剥起洟流有光。拭之无尘望还如洟。贞观二十三年四月内洟还连出涂漫怀中。方圆一尺初未委也。及后太宗升遐。方知兆见。至六月内洟又重出。合州同惧。不知何祸。至七月内汉水泛涨溢入城郭。深丈余。陷溺不少。今在本寺祈求殷矣。襄阳士俗有少子胤者。皆往祈之。随其本心男女感应。
　　三十六隋开皇中。蒋州兴皇寺佛殿被焚。当阳丈六金铜大像并二菩萨。俱长丈六。其模戴颙所造。正当栋下。于时炎火大盛。众人拱手咸共嗟悼。大像融灭忽见欻起移南一步栋梁摧下。像得全形。四面甎瓦木炭皆去。像身五六尺许。虽被火焚而金色不变。趺下有铭。大众咸骇叹声满路。今移在白马寺。鸟雀无践。永徽二年。盗者欲利像铜。乃锯窗棂断将欲拔出。遂被夹腕。求拔不脱。至晓僧问。盗者云。有一人着白衣在堂内撮手。求脱不得。云云。
　　三十七阿弥陀佛五十菩萨像者。西域天竺之瑞像也。相传云。昔天竺鸡头摩寺五通菩萨。往安乐界请阿弥陀佛。娑婆众生愿生净土。无佛形像愿力莫由。请垂降许。佛言。汝且前去。寻当现彼。及菩萨还。其像已至。一佛五十菩萨各坐莲花在树叶上。菩萨取叶所在图写流布远近。汉明感梦使往祈法。便获迦叶摩腾等至洛阳。后腾姊子作沙门。持此瑞像方达此国。所在图之。未几赍像西返。而此图传不甚流广。魏晋已来年载久远。又经灭法经像湮除。此之瑞迹殆将不见。隋文开教。有沙门明宪。从高齐道长法师所得此一本。说其本起与传符焉。是以图写流布遍于宇内。时有北齐画工曹仲达者。本曹国人。善于丹青。妙尽梵迹传模西瑞。京邑所推。故今寺壁正阳皆其真范。
　　三十八隋京师日严寺石影像者。其像八楞紫石英色。高八寸径五寸。内外映彻。昔梁武太清年中。有西域僧将来。会侯景作乱。遂安江州庐山西林寺像顶上。隋开皇十年炀帝镇于扬越。广搜英异。江表文记悉总收集。乃于杂记中得影像传。即令舍人王延寿往寺推觅。得之自任晋蕃已来每有行往。常以乌漆函盛之。令人马上捧而前行。后登储贰。乃送曲池日严寺。有令当寺看记封锁。勿令外人见之。寺即帝之所造也。大业之末。天下沸腾。京邑僧众常来瞻睹。余住此寺亦未之信。重以见石中金光晃晃疑似佛像耳。仍见名行诸僧互说不同。咸言了了分明。面目相状未曾有昧。余慨无所见。又洁斋别忏七日后依前观之。见有银塔。后又观之。见有银佛。而道俗同睹往往不同。或见佛塔菩萨。或见众僧列坐。或见帐盖幡幢。或见山林八部。或见三涂苦相。或见七代存亡。一睹之间或定或变。虽恶善交现而善相繁焉。故来祈者咸前发愿。往作何形来生何处。依言为现。信为幽涂之业镜者也。贞观六年七月内下敕。追入内宫供养云。
　　三十九隋邢州沙河县寺四面佛者。隋祖时有人入山。见僧守护此佛铜身高三尺余。便请遂许。失僧所在。诸处闻之竞来引挽。都不得起。唯沙河寺僧引之。随手至寺。后人寺侧获金一块。上有乌形铭云。拟镀四面佛因镀之。像身上都是乌形。后忽失之。于寺侧滢中数有光现。寻乃漉出。隋后主闻。遣工冶铸拟之卒不成。经二百余日乃成。终有缺少遂罢云云。
　　四十唐武德年中。坊州西南慈乌川有郝辩郝积者。素有信敬。见群鹿常在山上逐去还来。异之共掘鹿所止处。得石像高一丈四尺许。移出川中。村内乃今见存。自像出后群鹿因散。古老传云。迦叶佛时所藏有四十躯。今虽两现余在山隐。其形如金玉华东铁矿像相似。不可治斲。
　　四十一唐蜀川简州三学山寺有佛迹。常有神灯自空而至。每夕常尔。斋日则多。有州宰意欲寻之。乘马来寺。十里已外空灯列见。渐近渐昧遂并失之。返还十里如前还见。至今不绝。贞观十年有僧法藏。以乞为心不护细行。夜宿寺中有大神衣甲胄从门罅中拔出藏。掷于寺外七里。伤足夜返还寺。重门皆闭。
　　四十二唐贞观十七年九月。凉州都督李袭誉。内巡境至州东南昌泉县界。有石表文。合一百一十字。乃有七佛八菩萨上果佛田等字。以状奏闻。有　敕覆检如其所奏下。诏凉府给复一年罪者赦之。
　　四十三唐渝州西百里相思寺北石山。有佛迹十二枚。皆长三尺许。阔一尺一寸。深九寸。中有鱼文。在佛堂北十余步。见有僧住。贞观二十年十月。忽于寺侧泉。内出莲花形红色须台具足。大如三尺面合擎出。如涕入水成花舟[抗-几+衣]往还无不叹讶。经月不灭。相思寺因以名之。一云。涪州亦有此寺。本贫煎。由是感施。至今常当。昔南齐荆州城东天子井出锦。于时士女取用。如人中锦不异。经月乃歇。故知花出不足可怪。出吴均齐春秋萧诚荆南志。
　　四十四唐循州东北兴宁县灵龛寺北。石上佛迹三十余。大者五尺许以下。循州在一川中东西二百南北百里。寺极丰渥。近得铜藏面三尺炉可获百余诸盘合等。又其铭云。僧得福兴俗得祸至。古传云。晋时此僧在此山隐。游大洪岭至佛迹处。有大石窟花果美茂。遂住经宿。山神为怪怖之心。卓不动曰。此不可居山鬼数来。望前石山陵云概日。遂往登之下望悬绝不可至。彼还兴宁说之。宋代二僧承前不达勇意覆寻。其僧诵法花经。戒行贞洁能伏神鬼。乃至见形受戒。爰及家属望前崖上有异光彩。隔一丈许上下俱绝。僧以木为梁。度视乃见奇迹七枚。色如人肉现于石上。贞观三年又现一迹。并放光明轮相具足。今有看者多少不同。囚置灵龛厥取其异。又访其本。宋时王家舍栗园为寺。即今古堂尚存云。
　　四十五唐显庆四年。抚州刺史祖氏。为亢旱请祈无效。有人于州东山见有行像。莫测其由。将事移徙铿然不动。风声扇及远近同趣。有潭州人云。彼寺失之。乃在此耶。寻其行路乃现二迹。各长二尺。相去五里刺史以亢炎既久。便往祈请。尽州官庶香花步往二十里许。泣告情事勤至弥甚。使三人捧之。飘然应接返还州寺。随路布云当夜滂下。遂以有年。今在抚州。
　　四十六唐永徽年。雍州蓝田县东悟真山寺。寺居蓝谷田之西崖。制穷山美殿堂严整。有僧于寺北涧更修别院。大石横碍甚为妨害。乃以火烧水沃之令散。终无以致。便以铁锤打破。中获金像一躯。四面无缝天然裹甲。不知何来。像趺全具非解合作。亦不识是何珍宝。高五寸今在山寺云。其年益州光明寺柱上有一佛二菩萨现。虽削还影出。初在九陇佛堂。长史张绪以聚众移入光明。今见在。
　　四十七唐雍州鄠县东澧水西李赵曲。有金像高三尺六寸。并焰光四尺。数放光明。像形露右膊极威严。余闻往寻见之。趺上铭云。秦建元二十年四月八日。于长安中寺造。女王慧韶感佛泥曰。幸遇遗像。是以赖身之余。造铸神摸。若诚感。必应愿使十方同福。铭文如此。问其获缘云。昔废二教遂藏于澧水罗仁涡中。有人岸行。闻涡中有声。亦放光明。向村老说。便趣水求涡中纯沙。水出光明。便就发掘。乃获前像。时尚在周。村家藏隐互相供养。闭在闇室放光自照。今见在村中云云。
　　四十八唐龙朔三年春二月。沁州像现。州北六十余里。在绵上县界长谷中半崖上有古佛龛。中有三铺石像。中央像常放光明照烛林谷。村人异之。以事闻州。遂以达上。上乃敕京师大慈恩寺僧玄秀。共使人乘驿往审。登到即见光明如火。流飞出没然续不绝。时有白云至窟。其光暂隐。云去光现。便仰驰报。敕令图写重覆依审。光还如初。频烦三夕如初照曜。至今相传。光仍不断。余昔贞观九年曾游沁部。左绵上界周历三年。山林胜地石龛佛像大有古迹。莫委其初然不睹瑞。故是障源。今在三辅乃闻斯异。依口录之云尔。
　　四十九唐龙朔元年。下　敕令会昌寺僧会赜往五台山修理寺塔。其山属岱州五台县。备有五台。中台最高。目极千里山川如掌上有石塔数千。薄石垒之。斯并魏高祖孝文帝所立。台北石上人马犬迹陷文如新。顶有大池名太华泉。又有小泉迭相延属。夹泉有二浮图。中有文殊师利像。传云。文殊师利与五百仙人往清凉山说法。故此山极寒。不生树木。所有松林森于下谷。山南号清凉峰。山下有清凉府。古今遗基见在不灭。从台东面而下三十里许。有古大孚灵鹫寺。见有东西二道场。佛事备焉。古老传云。汉明帝所造。南有花园三顷许。异花间发昱焰人目。寔神仙之宅也。屡有僧现欻忽难寻。圣迹神寺往往出没。今上龙朔二年。又令赜往并吏力财帛往修理故寺。赜与五台县承并将从二十余人。直诣中台。见石像临崖摇动身手。及至像所乃是方石凄然多感怅恨久之。令作工修理二塔并文殊像徙倚塔边。忽闻塔间钟声振发连椎不已。又闻异香氛氲屡至。道俗咸感叹未曾有。又往西台。遥见一僧乘马东上。奔来极急。赜与诸人立待其至。久而不到。就往参迎。乃变为枿怅恨无已。然则像相通感有时隐显。钟声香气相续恒闻。其上方三百里东南脚。即恒岳也。西北脚即恒天也。中有佛光山仙花山王子塔古寺六所。解脱禅师僧明禅师遗踪坐窟身相存焉。广如别记。
　　五十唐龙朔中。有事辽左行军将薛仁贵。行至隋主讨辽古地。乃见山像空旷萧条绝于行往。讨问古老云。是先代所现。便图写传本京师云云。
集神州三宝感通录卷下
　　序曰。正法弘护其唯在人。故佛未降灵。法存而莫显。僧初不至。徒闻而岂传。是知事理因循义非沉隐。所以四依三品人依厥初。住法两现毕资圣力。致使三洲闻道。终显宾头之功。六万遐龄。教资罗汉之德。神僧圣寺。陈祥山海之间。香气钟声。相显幽明之际。列于视听。良书筌而不穷。备诸古老。口实仰而无绝。故撮略所闻纪之云尔。
　　初明圣寺　次明灵教　后列神僧临海天台山石梁圣寺东海蓬莱山圣寺抱罕临河唐述谷仙寺相州石鼓山竹林圣寺岩州林虑山灵隐圣寺晋阳冥寂山圣寺岱州五台山太孚圣寺西域黑蜂山石窟圣寺雍州太一山九空仙寺终南山大秦岭竹林寺梁州道子午关南独圣寺终南山折谷炬明圣寺(库谷缘附)
　　东晋初天台山寺者。昔有沙门帛道猷。或云。竺姓者。锐涉山水穷括奇异。承天台石梁终古无度者。乃慷慨曰。彼何人斯独无贞操。故使圣寺密尔对面千里。遂揭锡独往径趣石梁。周瞰崖险久之方获。其山石梁非一圣寺亦多。将欲直度不惜形命。且虹梁亘谷下望万寻。上阔尺许莓苔斜侧。东边似通西碍大石攀蹬路绝。猷乃别思异校。夜宿梁东。便闻西寺磬声经呗唱萨。勇意相续通夕不安。又闻声曰。却后十年当来此住。何须苦求。虽尔不息晨夕惋恨。结草为庵弥年禅观。后试造梁。乃见横石洞开梁道平正。因即得度。遂见栋宇宏壮图塔瑰奇。神僧叙接宛同素识。中食既讫将陈住意。僧曰。却后十年自当至此。何劳早住。相送度梁。横石已塞。至晋太元年终于山所。形似绿色端坐如生。王羲之闻之造焉。望崖仰挹。今有往者。云迷其道。
　　宋时朱龄石者。使往辽东还返失道。随风泛海一月余日。达于一岛粮水俱竭。入岛求泉渐深登山。乃见一寺。堂宇庄严非所曾睹。僧问所从。具说行事。设食饮水。问以去留。石曰。此乃圣居。非凡可住。僧曰。欲住任怀。石苦辞欲还。僧告曰。此间去都二十余万里。石等闻之惊怖曰。若尔何缘得达。僧曰。自当相送不劳致忧。又问曰。识杯度道人不。曰识之。便指壁上钵袋曰。此是彼物。有小过罚在人中。便取钵袋与石。并书一封上为书字然不可识。曰可以书钵与之。令沙弥送勿从来道。此有直路疾至船所。须臾至海。沙弥以一竹杖着船头。语曰。但闭眼听往不劳帆也。于即依言。但闻飕飕风声。有窃视者见船在空云飞奔于山树海上。数息间遂达扬都。大桁正见杯度骑桁栏。口云马龄石既至书自飞上度手度惊曰。汝那得蓬莱道人书唤我归耶。乃具说缘由。又将钵与之。手捧曰。吾不见此钵四千余年。掷上入云下还接取。太初中无故而死。事在别条。
　　晋初河州唐述谷寺者。在今河州西北五十里。度风林津登长夷岭。南望名积石山。即禹贡导之极地也。众峰竞出各有异势。或如宝塔。或如层楼。松柏映岩丹青饰岫。自非造化神功。何因绮丽若此。南行二十里。得其谷焉。凿山构室接梁通水。绕寺花药果菜充满。今有僧住。南有石门。滨于河上。镌石文曰。晋太始年之所立也。寺东谷中有一天寺。穷讨处所略无定指。常闻钟声。又有异僧。故号此谷名为唐述。羌云。鬼神也。所以古今诸人入积石者。每逢仙圣。行往恍惚现寺现僧。东北岭上出于醴泉。甜而且白服者不老。
　　高齐初有异僧。投邺下寺中夏坐。与同房僧亡名款曲意得。客僧患痢甚困。名以酒与之。客曰。不可也。名曰。但饮酒。虽是戒禁有患通开。客颦眉为饮。患损。夏满辞还本寺。相送出都。客曰。颇闻鼓山竹林寺乎。名曰。闻之。古来虚传竟无至者。客曰。无心相造。何由而至。一夏同房多相恼乱。患痢给酒乃是佳药。本非所欲为患而饮。愿不以此及人。山寺孤迥时可历览。想一登陟以副虚怀。名闻喜踊曰。必能导达夕死无恨。至九月间克望寻展。幸赐提引不尔无由。客曰。若来可从鼓山东面而上。东度小谷又东北上。即至山寺。至期与好事者五六人直诣石窟寺。山僧曰。何以得来。曰欲往竹林道由于此。僧曰。世人可笑专听妖言。此山东西我并游涉。何处有寺。古有斯言。不劳往也。名曰。彼客致词。极非孟浪。何有处也。只得寻之。寻而不获非余咎也。石窟寺僧十数相随。依言东上。度谷寻岭。忽见一翁把钁斲地。又见一僧来至。锄禾四边把锄曳钁曰。去年官寺道人。放马食我禾尽。今年复来蹋我秋苗。举[钁-(目　　目)+賏]趁僧。并皆返归。唯名一人东北独上。翁曰。放儞上山乞虫吃却。遂依东上林木深茂。闻南岭上有吟咏声。名曰。非往者客耶。曰是也。排榛而出。执手叙阔相将造寺。瞬目间忽见崇峰造日修竹干云。重门洞开复殿基列。门外东西槽枥饰以金铺。似有马踪而无系者。行至门首曰。且住此。入通和上去。须臾便出引入佛殿。前礼拜讫。西至廊下。和上可年九十许。眉长鼻高状如西域。傍有官吏可三十人。执文簿有所判断。举手告曰。下里山寺殊无可观。何能远涉。名即礼拜十数。和上曰。行来疲顿可止。将至房去。便引西房。北东转见。僧凭案读经。名便礼拜。都不慰问。便引尽北行东出。至本客房中。欢笑通宵屡言永住。彼曰。一任和上不敢为碍。待明为咨。报曰。和上不许。乃至中食。不异邺中临别。和上曰。知欲永住知友情也。然出家人不可两处安名。本寺受供可得乖否。必欲永住可除彼名。好去。便辞。送出执手悢悢既别。凄然行一里间。数数返顾。寺塔林竹依然满目。更行二里。返顾一无。但是峰崖杂树。行行西下。依随本道。不见田苗亦无田父乃至石窟。备为诸僧说之。
　　高齐初。沙门嵩公者。嵩山高栖士也。且从林虑向白鹿山。因迷失道。日将禺中。忽闻钟声。寻响而进。岩岫重阻登陟而趣。乃见一寺。独据深林。三门正南赫奕晖焕。前至门所看额云。灵隐之寺。门外五六犬。其犬如牛。白毛黑喙。或踊或卧。以眼眄嵩。嵩怖将返。须臾梵僧外来。嵩唤不应。亦不回顾。直入门内。犬亦随入。良久嵩见无人渐入次门。屋宇四周房门并闭。进至讲堂唯见床榻高座俨然。嵩入西南隅床上坐。久之忽闻栋间有声仰视见开孔如口。大有比丘前后从孔飞下遂至五六十人。依位坐讫自相借问。今日斋时何处食来。或言。豫章成都长安陇西蓟北岭南。无处不至。动即千万余里。末后一僧从空而下。诸人竞问。来何太迟。答曰。今日相州城东彼岸寺鉴禅师讲会。各各竖义。大有后生聪俊。难问锋起殊为可观。不觉遂晚而至。嵩本事鉴。既闻此语。望得参话。希展上流。整衣将起。奄然失地。独坐磐石柞木之下。向之寺宇一无所见。唯多岩谷禽鸟翔集。嵩出以问上统法师。法师曰。此寺石赵时。浮图澄所造。年岁久远。贤圣居之。或现或隐迁徙无定。今山行者犹闻钟声云云。
　　高齐文宣在晋阳。使人骑白骆驼。向我寺取经函去。使问。不知何寺。帝曰。但任驼行。自知寺处。日晚出城驼行至急奄然如睡。忽至一山名为冥寂。山半有寺。群沙弥曰。高洋馲驼来也。便引入寺。见一老僧。拜已问曰。高洋作天子何似。答曰。圣明。问曰。尔来何为。曰令取经函。僧曰。洋在寺懒读经。今北行东头是其房。可取函与之。即乘驼而返。如睡如梦奄至晋阳。以函返命。不久帝行至谷口木井寺。有舍身痴人。不解语。忽语帝曰。我先去尔后可来。帝然之。是夜痴人死。不久帝于晋阳不豫。使刘桃枝负行鼻血淋沥。是夜帝崩。
　　岱州东南五台山。古称神仙之宅也。山方三百里。极巉岩崇峻。有五高台。上不生草木松柏茂林森于谷底。其山极寒。南号清凉山。亦立清凉府。经中明文殊将五百仙人。往清凉雪山。即斯地也。所以古来求道之士。多游此山。遗踪灵窟奄然即目。不徒设也。中台最高。去并州四百里。望如指掌。上有小石浮图。其量千许。即魏文帝宏所立也。石上人马迹宛然。有大泉。名曰太华。清澄如镜。有二浮图夹之。中有文殊师利像。人有至者。钟声香气无日不有。神僧瑞像往往逢遇。龙朔已来。下敕令会昌寺僧会赜往彼修理寺塔。前后再返。亦遇灵感。中台东南下三十里有大孚灵鹫寺。古传汉明所造。见有东西二道场。像设犹在。南有花园三顷许。四时名花相续间发。贞观中解脱禅师聚徒习定。自云。于花园北四度见文殊师利翼从满空。群仙异圣不可胜纪。近有僧明禅师。居山三十余载。亦遇仙圣飞空而去。唯留故皮南台三十里内多是名花遍于峰岫俗号花山。中有圣寺。钟声时发。曾见异人形伟冠世言语之间。超腾遂远其山甚近滞俗者罕登。登者必感胜缘。故述前来往者也。
　　案别传云。西域天竺黑峰山龙猛菩萨寺者。二十四依中此大士最为宏冠。威加异道德洽王臣。艺术智能无不通练。号佛灭度后一切智人也。王为立寺凿石为龛。拟于终天不可改坏。龛各立像并一化主。经累年运功府藏。已竭而寺不成。王来拜曰。藏库已空寺犹未立。徒有志愿力不遂心如何。菩萨曰。王之德化无思不服。福报如影随作有功。何虑财尽寺不成也。可案行寺侧功用。若为菩萨先以要术为药。笔即取点之无不成金。随石小大。金块亦尔。王依言寻果见金聚大悦。即以造寺。今犹见在。故西域出金名有多种。龙树金者紫光外发。俗为第一。自余诸金光色少减。昔菩萨长年七百余岁。山寺来往无由固留。自隐已来将及千岁。俗知有之其道重阻。从地穴入方到其崖。近有一僧被召夏坐。遍历龛像无不真金。所有经匣充牣崖窟。方知三宝住持幽明两会也。夏满欲持经出。寺人不许曰。本拟住法不得缺漏。空手入穴行经数里。乃得出焉。
　　雍州鄠县南系头山寺者。其山本舟人系船其侧。故以名焉。昔太一未分。山连太行王屋。白鹿河水停于此川。号为少海。及巨灵大人秦洪海者。患水浩荡以左掌托太华。右足蹋中条。太一为之裂。河通地出山遂高显。仍本号焉。张衡西京赋云。高掌远蹠以流河曲者是也。古老传云。系头南有九空仙寺。昔有人入山采樵。逼暮不知归道。依林而宿。夜闻钟声在近。即寻之忽见一寺。僧众百余。但有行坐而不叙问。其人怪之。至明失寺。此来在近。无往寻者。余曾至山。但有层峰秀林不可登践。又云。山有九窟仙人所居也。有蓝田大谷伏羲城侧归义寺僧弘藏者有胆勇。闻而往寻。积日累夜巡绕山隒。止获五窟甚圆净如人所造。无缺漏似有居者。又光明寺了禅师。亦往寻觅。依窟一夏。今所谓照阳窟也。足为华望之大观也。而仙寺终不见焉。
　　子午关南大秦岭竹林寺者。贞观初采蜜人山行。闻钟声寻而至焉。寺舍二间。有人住处。傍大竹林可有二顷。其人断二节竹以盛汁蜜。可得五斗许。两人负下寻路而至大秦。戍具告防人。竹林至此可十五里。戍主利其大竹。将往伐取。遣人依言往觅。过小竹谷达于崖下。有铁锁长三丈许。防人曳锁掣之大牢。上有二大虫。据崖头向下大呼。其人怖急返走。又将十人重寻值大洪雨便返。蓝田悟真寺僧归真。少小山栖闻之。便往至小竹谷。北上望崖失道而归。常以为言。真云。此竹林至关。可十五许里。
　　子午关南。第一驿名三交。驿东有涧东南来南坡数十顷。是栗树。素不知有僧住。屡闻钟声不以为奇。一时驿家妇女樵采入涧。忽值一僧独坐石上缝衣傍无一物。此女有信心。白曰。不知师在此。日时欲至可驿食来。僧云。贫道山居。不得食驿家官食。女曰。自有私食。足以供养。僧曰。信心人食亦不可得。女恐时过绝走取食。及来寻之不见其迹。由是常令家人在近追之。永不可值而常有钟声。此寺去驿可五里许。
　　又终南折谷内棕榈寺者。近有人见一僧云。倩为擎襆向寺问寺在何处。云在折谷炬明东额头。其人为荷襆。将至寺见一僧从南崖下。可长五十丈。相召来其人辞返语曰。君日日入山采柴。可于柴下取斋残饼食之。不须道此得缘。便随其言。日得其饼。妻怪穷之。不得已便说遂哑。经年又见二僧入谷。其人手唤指口如是三返。便得语。其人近死。今入山者。至炬明额侧。常闻钟声。亦往往见异僧。近有一僧闻之。遇见入谷见僧。疑是棕榈寺。问云。大德不是棕榈寺僧不。曰是欲随大德去得不。曰可相随来。但闻耳边飕飕风声。至急心思惟曰。此何必是圣。或入深山踬顿我也。窃生念时前僧便失。懊恨之甚。返回三日方达谷口。乃于避世堡立精舍以候之。精舍见在。其僧不知所终。
　　又终南山库谷内西南。又名瓠卢谷。昔有人于山采斫遇见一寺。并石室石门。门内并宝器重大不可胜。然不见僧人是众僧具度。其人徘徊顾眄记志处所。以赍瓠卢挂于室树下山。召村人往寻其谷内。树上往往悉是瓠卢。莫知纵迹。今有寻山者云。石门扇在山崖旁。半入山下。其半虽出无人力开之。今其谷名库。地名天藏。故谷口府坊皆名天藏。测其山中则弥勒下时。方现于俗耳。
　　案别传云。佛令九十九亿大阿罗汉三明六通住持正法。于三千界四大洲中统通弘护。极人寿六万岁时。虽遇三灾诸圣暂隐。至寿百岁圣人还出。广通佛法。如是渐增千岁万岁终六万岁方取涅槃。七万岁时辟支佛现。八万岁时慈佛方降。
瑞经录
　　序曰。三宝弘护各有司存。佛僧两位。表师资之有从。声教一门。诚化道之灵府。故佛僧随机识见之缘出没。法为除恼灭结之候常临。所以舍身偈句恒列于玄崖。遗法文言总会于龙殿。良是三圣敬重。藉顾复之劬劳。幽明荷恩。庆静倒之良术。所以受持读诵必降征祥。如说修行无不通感。天竺往事固显常谈。震旦见缘纷纶恒有。士行投经于火聚。焰灭而不燋。贼徒盗叶于客堂。腕重而不举。或合藏腾于天府。或单部瑞于王臣。或七难由之获销。或二求因之果遂。斯徒众矣。不述难闻。敢随代录用呈诸后。经不云乎。为信者施。疑则不说。至如石开矢入心决致然。水流冰度情疑顿决。斯等尚为士俗常传。况慧拔重空道超群有。心量所指穷数极微。因缘之遘若影随形。祥瑞之徒有逾符契。义非隐默。故述而集之。然寻阅前事多出传纪。志怪之与冥祥。旌异之与征应。此等众矣。备可揽之。恐难睹其文。固疏其三数。并以即曰所详。示存感通之在数。
　　初列感应名缘昙无竭释道安释僧生释道冏释普明释慧果释惠进释弘明孙敬德释道琳释志湛范阳僧并东看山魏阉官周经上天隋扬州僧释道积释宝琼释空藏释遗俗史呵誓令狐元轨释昙韵释僧彻河东尼释昙延释道逊释智苑严恭李山龙李思一陈公太夫人岑文本苏长妾董雄益州空经高文崔义起。
　　高僧传云。宋元初中。有黄龙沙弥昙无竭者。诵观音经净修苦行。与诸徒属二十五人往寻佛国。备经荒险贞志弥坚。既达天竺舍卫。路逢山象一群。竭赍经诵念称名归命。有师子从林中出。象惊奔走。复有野牛一群鸣吼而来。将欲加害竭。又如初归命。有大鹫飞来。牛便惊散。遂得克免。
　　又昔东晋孝武之前。恒山沙门释道安者。经石赵之乱。避世于襄阳。注般若道行密迹诸经。折疑甄解二十余卷。恐不合理。乃誓曰。若所说不违理者。当见瑞相。乃梦见胡道人头白眉毛长。语安曰。君所注经殊合道理。我不得入泥洹。住在西域。当相助弘通。可时时设食也。后十诵至远公云。昔和上所梦乃宾头卢也。于是立坐饭之。遂成永则矣。
　　又蜀郡沙门释僧生者。出家以苦行致因。伪蜀三贤寺主。诵法花习定。尝山中诵经。虎蹲其前。竟部乃去。每至讽咏辄见左右四人为侍。年虽衰老而翘勤弥励。遂终其业云云。
　　又扶风释道冏者。为师入河南霍山采钟乳。四人入穴。数里三人溺死。炬火又亡。冏素诵法花凭诚乞济。有顷见萤火追之。遂得出穴。频作普贤行道。并见感应。或见胡僧入坐。或见骑马人至。未及言次倏忽不见。后游宋都以般舟为业。中夜入禅见四人御车呼冏上乘。不觉自身已在大路。见一人坐胡床侍卫数百人。见冏惊起曰。向令知处而已。何忽劳屈。法师遂拜别。令送还寺。扣门方开。房门亦闭。众咸敬服焉。
　　又宋孝建中。释普明者。少出家禀性清纯。蔬食布衣忏诵为业。诵法花维摩。若讽诵时有别衣别座。未常秽杂。每至劝发品。辄见普贤乘象立其前。诵维摩亦闻空中倡乐之声云。
　　又宋太始中。扬州瓦官寺释慧果者。少以蔬素自节。诵法花十地。尝于清厕一鬼致敬云。昔为众僧作维那。小不如法堕在啖粪鬼中。法师慈悲愿助拔济。又昔有钱三千。埋在柿树下。愿取为福果因。告众掘钱为造法花设会。后梦见鬼云。已得改生。大胜昔日之苦报也。
　　前齐永明中。扬都高座寺释慧进者。少雄勇游侠。年四十忽悟非常。因出家蔬食布衣。誓诵法华用心劳苦。执卷便病。乃发愿造百部以悔先障。始聚得一千六百文。贼来索物。进示经钱。贼惭而退。尔后遂成百部。故病亦损诵经既度情愿又满。回此诵业愿生安养。闻空中告曰。汝愿已足必得往生。因无疾而卒。年八十余矣。
　　永明中。会稽释弘明者。止云门寺。诵法花经礼忏为业。每旦水瓶自满实。诸天童子为给使也。又虎来入室伏床前。久之乃去。又见小儿来听经云。昔是此寺沙弥。盗僧厨食。今堕圊厕中。闻上人诵经力故来听。愿助方便免斯累也。明为说法。领解方隐。后山精来恼明。乃捉取腰绳系之。鬼谢遂放。因之永绝矣。
　　昔元魏天平年中。定州勇士孙敬德。在防造观音像。年满将还在家礼事。后为贼所引。不堪拷楚。遂妄承罪。明日将决。其夜礼忏流泪。忽如睡梦见一沙门教诵救苦观世音经。经有诸佛名。令诵千遍得免苦难。敬德忽觉。如梦所缘了无差错。遂诵一百遍。有司执缚向市。且行且诵临刑满千遍。刀下斫之折为三段。皮肉不伤。易刀又斫。凡经三换刀折如初。监司问之。具陈本末。以状闻丞相高欢。欢为表请免死。因此广行世。所谓高王观世音也。敬德还设斋迎像。乃见像项上有三刀[病-丙+(一/艮)]。见齐书。
　　梁天监末。富阳县泉林寺释道琳者。少出家有戒节。诵净名经。寺有鬼怪。自琳居之便歇。弟子为屋压。头陷入丐。琳为祈请。夜见两胡僧拔出其头。旦遂平复。琳又设圣僧斋。铺新帛于床上。斋毕见帛上有人迹。皆长三尺。众咸服其征感。
　　后魏末。齐州释志湛者。住太山北人头山邃谷中衔草寺。省事少言入鸟不乱。读诵法花。人不测其素业。将终时神僧宝志谓梁武曰。北方衔草寺须陀洹圣僧今日灭度。湛之亡也无恼而化。两手各舒一指。有梵僧云。斯初果也。遂葬此山。后发看之唯舌如故。乃立塔表之。今塔存焉。鸟兽不敢陵践。
　　又范阳五侯寺僧失其名。诵法花为常业。初死权殓堤下。后改葬骸骨并枯。唯舌不坏。
　　又雍州有僧。亦诵法花。隐白鹿山。感一童子供给。及死置尸岩下。余骸并枯。唯舌如故。齐武陵世并东看山人掘土黄白。又见一物状如两唇。其中有舌鲜红赤色。以事闻奏。帝问道俗。沙门法上曰。此持法花者六根不坏也。诵满千遍其征验乎。乃集持法花者围绕诵经。才始发声此灵唇舌一时鼓动。同见毛竖。以事奏闻。乃石函缄之。
　　又魏高祖太和中。代京阉官自慨刑余。奏乞入山修道　敕许之。乃赍花严昼夜读诵礼忏不息。一夏不满。至六月末髭须生得丈夫相。以状闻奏。帝大惊重之。于是国敬花严。后尊恒曰。并见侯君素旌异记。
　　又周祖灭法经籍从灰。以后年忽见空中如囷大者五六。飞上空中极目不见。一段随风飘飘上下。朝宰立望不测是何。久乃翻下堕上土墙。视乃大品之十三也。
　　隋开皇初。有扬州僧忘其名。诵通涅槃自矜为业。岐州东山下村中沙弥诵观音经。二俱暴死。心下俱暖。同至阎王所。乃处沙弥金高座。甚恭敬之。处涅槃僧银高座。敬心不重。事讫勘问。二僧余寿皆放还。彼涅槃僧情大悢悢恃所诵多。问沙弥住处。于是两辞各苏所在。彼从南来至岐州访得具问所由。沙弥言。初诵观音。别衣别所烧香咒愿。然后乃诵。斯法不怠更无他术。彼谢曰。吾罪深矣。所诵涅槃威仪不整。身口不净救忘而已。古人遗言。多恶不如少善。于今取验。悔往而返。
　　释道积。贞观初住益州福成寺。诵通涅槃。净衣澡沐自为恒度。慈爱兼济固其深心。终于五月。炎气赫然而尸不腐臭。百有余日加坐如初。道俗莫不嘉赏也。
　　时蜀川又有释宝琼者。绵竹人。出家贞素读诵大品两日一遍。无他方术。唯劝信佛为先。本邑连比十邡并是米族。初不奉佛。沙门不入其乡。故老人女妇不识者众。琼思拔济待其会众。便往赴之不礼而坐。道党咸曰。不礼天尊非沙门也。琼曰。邪正道殊所奉各异。天尚礼我。我何得礼老君乎。众议纷纭。琼曰。吾若下礼必贻辱也。即礼一拜道像连座动摇不安。又礼一拜连座反倒狼藉在地。遂合众礼琼。一时回信。乃召成都大德就而陶化。以贞观八年终于所住。
　　释空藏者。贞观时住京师会昌寺。诵经三百余卷说化为业。游凉川原有缘斯赴。昔往蓝田负儿山诵经。赍面六斗拟为月调。乃经三周日啖二升。犹不得尽。又感神鼎。不知何来。时至王泉以为终焉之地。时经亢旱泉竭。合寺将散。藏乃至心祈请。泉即应时涌溢。道俗动色惊嗟不已。贞观十六年没于京寺。还葬山所。
　　释遗俗者。不测所住。游行醴泉山原。诵法花为业。乃数千遍。贞观中固疾将终。告友人慧廓禅师曰。比虽诵经意望有验。若生善道舌根不朽。可埋之十年发出。若舌朽灭知诵无功。若舌如初为起一塔生俗信敬。言讫而终。至十一年。依言发之。身肉都尽。唯舌不朽。一县士女咸共戴仰。乃函盛舌本起塔于甘谷岸上云。
　　又郊南福水之阴。有史村史呵誓者。诵法花经。名充令史。往还步涉生不乘骑。以依经云哀愍一切故也。病终本邑。香气充村。并怪而莫测其缘。终后十年其妻又殒。乃发冢合葬。见其舌本如生。余肉并朽。乃别收葬。斯徒众矣。今且略之。更不多述。
　　贞观五年。有隆州巴西县令令狐元轨者。信敬佛法。欲写法华金刚般若涅槃等。无由自检。凭彼土抗禅师检校。抗乃为在寺如法洁净。写了下帙。还岐州庄所经留在庄。并老子五千文同在一处。忽为外火延烧。堂是草覆一时灰荡。轨于时任凭翊。令家人相命拨灰取金铜经轴。既拨外灰。其内诸经宛然如故。黄色不改。唯箱帙成灰。又觅老子便从火化。乃收取诸经。乡村嗟异。其金刚般若经一卷题字焦黑。访问所由。乃初题经时。有州官能书。其人行急。不获洁净直尔立题。由是被焚。其人见在。瑞经亦存。京师西明寺主神察目验说之。
　　余曾于隰州有昙韵禅师。定州人行年七十。隋末丧乱隐于离石比干山。常诵法花经。欲写其经。无人同志。如此积年。忽有书生无何而至云。所欲洁净并能行之。于即清旦食讫入浴着净衣。受八戒入净室。口含檀香烧香悬幡寂然抄写。至暮方出。明又如先。曾不告倦。及经写了。如法嚫奉。相送出门斯须不见。乃至装黄一如正法韵受持读之。七重裹结一重一度。香水洗手初无暂废。后遭胡贼。乃箱盛其经。置高岩上。经年贼静。方寻不见。周慞穷觅。乃于岩下获之。箱巾麋烂。拨朽见经如旧鲜好。余以贞观十年。亲自见之。
　　绛州南孤山陷泉寺僧彻禅师。曾行遇癞者在穴中。彻引至山中。为凿穴给食。令诵法花。素不识字。加又顽鄙。句句授之。终不辞倦。诵经向半。梦有教者。自后稍聪。得五六卷。疮渐觉愈。一部既了。须眉平服肤色如常。故经云。病之良药。斯诚验矣。
　　河东有练行尼。常诵法华。访工书者写之。价酬数倍。而洁净翘勤有其余者。一起一浴然香薰衣。筒中出息通于壁外。七卷之功八年乃就。龙门寺僧法端。集众讲说。借此尼经以为揩定。尼固不与。端责之。事不获已。乃自送付端。端开读之。唯见黄纸了无文字。余卷亦尔。端愧悔送尼。尼悲泣受已。香水洗函顶戴绕佛七日不休。开视文字如故。即贞观二年。端自说之。
　　隋开皇初有河东昙延法师。初造疏解涅槃经。恐不合圣心。乃陈经及疏。于佛舍利塔前焚之启告灵圣。若所解合理愿垂神应。言讫涅槃经轴各放光明。舍利大塔亦放光明。上至空天傍照四远。诸有道俗谓寺遭火崩腾惊赴。至乃知非。三日三夜腾焰不绝。隋祖重为戒师。迎入京。为建延兴寺。门人见在。
　　蒲州仁寿寺僧道逊者。即延之学士。讲涅槃将百遍。有弘护正法心。四方所归。无问客主将给之富。无有过者。贞观四年崔义直为虞乡令。遣人请逊讲经及发题讫泣曰。去圣滋远微言隐绝。庸鄙所传不足师范。但以信心希向自发诚悟。今讲止于师子品。日时既促愿存心听。既至其品无疾而终。道俗哀恸。义直徒跣扶柩送之南山。于时隆冬十一月。土地冰严。下尸于地。地生莲花而小头及手足各一。义直奇之令守。不觉盗折。明旦视之周身有花总五百茎。七日乃萎。
　　幽州沙门释智苑者。有学识。思造石经缄于西南山岩。以备法灭之护也。隋大业中。初构石室。四面镌之。又取方石写诸藏经。每一室满以石锢之融铁其缝。远近公私无不送施。工匠既凑欲造佛堂食院。而山东无木可得。忽一夜暴雨雷震山崩。旦晴乃见大松柏数千株漂积道次。寻踪远自西山送来。此为神助即依而构造。顷之毕成。所造石经已满七室。贞观十三年苑卒。弟子等犹继其业云云。
　　隋开皇中。蒋州人严恭者。于郭下造精舍。写法华经。清净供养若纸若笔。必以净心不行欺诈。信心而与不行乞觅。随得便营如法经营。给书生欢喜。常有十人道俗送直。恭亲检校劳不告倦。尝有人从贷经钱一万。恭不获已与之。贷者得钱船载中覆。钱失人活。是日恭入钱库见一万钱湿如水洗怪之。后见所贷钱人。方知其没溺。又有商人至宫亭湖。祭神上物。夜梦神云。倩君以物送与严恭法花。令经用也。及觉所上之物在前。又恭曾至市买纸少钱。忽有人持三千钱授恭曰。助君买纸。言己不见。又有渔人。夜见。江中火焰焰浮来。以船迎之。乃是经函。及明寻视。乃是严家经。其后发愿。略云。无一字而不经眼。无一字而不用心。及大业末子孙犹传经业。群盗相约不入其里。里人赖之至今。故业犹尔。
　　右监门校尉凭翌李山龙。以武德中暴亡。心暖七日。乃苏。云初至官庭前。有囚数千人。枷锁检系。见一大官坐听高座。问傍人何官。彼曰王也。因至阶问。生平作何福业。龙云。乡人设会恒施物同之。又曰。更作何善业。龙曰。诵法华两卷。王曰大善。可升阶就东比高座诵之。便举声曰。妙法莲华经序品第一。王曰。请法师止。向法师诵非唯自利。乃令庭中诸囚皆以闻法获免。诸囚寂尔不见。乃放还。备见地狱五苦休息亦由闻经故止也。
　　太庙丞赵郡李思一者。以贞观二十年正月八日失喑。至十三日死。经日乃苏。自言备见冥官云。年十九时尝害生命。思一乃悟之曰。所害之时。在安州旻法师下听涅槃。何缘于彼相害。官追旻法师有。答云。旻生金粟界不可追。且放还家。家近清禅寺。僧玄通素与往来。俄见其活又说冥事。因为忏悔受戒。并劝转金刚般若五千遍。至日晚又死。明日还苏。自云。见大官。遥见便大喜曰。还家大作福德。复见二僧。证云。旻法师遣来。官见惊惧迎之。僧曰思一昔时听讲。又不杀害。何缘妄录耶。冥官曰。即放还僧。至家日净心修善因遂活云云。
　　陈公太夫人。豆庐氏。信福诵金刚般若。一纸未度。后日昏时头痛四支不安。自念傥死经不终耶。即起强诵。而灯已灭。命婢然烛。厨中外院觅火俱绝。夫人深恨。忽见庭中有然火烛上阶入堂。至床前三尺许。无人执而光明若昼。夫人惊喜所苦亦除。取经诵之。有顷家人钻燧得火。燃灯入堂。堂中烛火即灭。便以此夜诵竟。因此日诵五遍为常云云。
　　中书令岑文。本少信佛。诵法花经普门品。常乘船于吴江中。船坏人死文本亦没水。闻有人言。但念佛必不死。如是三言。遂随波出没。须臾着岸云云。
　　武德年中。都水使者苏长。为巴州刺史。度嘉陵江。中流风起船没。男女六十余人皆溺死。唯有一妾。常读法华经。及水入船妾头戴经函。誓与俱死。乃随波泛滥。顷之达岸。经函外湿内干。于今尚在。
　　贞观中。河东董雄为大理丞。少来信敬。蔬食十数年。十四年中。坐连李仙童事。上大怒。使侍御韦悰鞫问甚急。囚禁数十人大理丞李敬玄与直王忻同连此坐。雄与同屋囚锁。专念普门品。日得三千遍。夜坐诵经锁忽自解落地。雄惊告忻玄。忻玄共视。锁坚全在地。而钩锁相离数尺。即告守者。其夜监察御史张守一宿直。命吏开锁火烛之。见锁不开而相离甚怪。又重锁纸封书上而去。雄如常诵经五更中锁又解落有声。雄又告忻玄等。至明告守一。守一来视之。封题如故。而锁自相离。敬玄素不信佛法。其妻读经。常谓曰。何为胡神所媚而读此书耶及见雄此事。乃深悟不信之咎。方知佛为大圣也。时忻亦诵八菩萨名。满三万遍。昼锁解落。视之如雄不异。其事台中内外具皆闻见。不久俱脱云云。
　　益州西南新繁县西四十里许。有王李村。隋时有书生姓荀氏。在此教学。大工书而不显迹。人欲其书。终不肯出。人乃驱之亦不出。遂以笔于前村东空中四面书般若经。数日便了。云此经拟诸天读之。人初不觉其神也。后忽雷雨大注牧牛小儿于书经处住而不浇湿。其地干燥。可有丈许自外流潦。及晴村人怪之。尔后每雨。小儿等常集其中。衣服不湿。武德年有非常僧。语村人曰。此地空中有般若经。村人莫污诸天。于上设盖覆之。不可轻践。因此四周施栏楯不许人畜往践。于今雨时仍干。斋日村人就供。每闻天乐声繁会盈耳。
　　又龙朔三年正月二十七日。有京师高表仁孙子。常读法花经。乘马从顺义门出。有两骑追之曰。今捉获矣。其人问曰。卿是何人。答曰。我是阎王使者。故来追卿。其人惶忙走马西出。欲投普光寺。使人曰。疾捉寺门勿令入。入即得脱。及至寺门乃见一骑捉门。又西走欲入开善寺。又令骑捉门。遂尔相从西奔欲还本宅。宅在化度寺东。恐道远乃欲入醴泉坊。一骑在前。其人以拳击之。鬼遂落马。后鬼曰。此人大粗。急曳下挽却头发即被牵发。如刀割状。遥掷于地。亦随落马。家人举还。至晚苏云。备见阎王云。君何盗僧果子。何事说三宝过。遂依伏罪无敢厝言。王言。盗果之罪合吞铁丸四百五十枚。四年受之方尽。说过之罪合耕其舌。因放令出。遂苏。少时还终。口如吞物。遍身疱赤。有苦楚相缠。经日方醒云。经一年吞百余丸。其苦难言。明日复尔。恰经四日吞丸亦尽。方欲拔舌耕之。拔而不出。勘案所由。乃云。曾读法华。舌不可出。遂放令活。今见在化度寺圆满师处。听法忏悔云云。
　　龙朔三年六月二十日。司元少常伯崔义起。大不信佛。妻父萧铿念善诵经法花般若数千遍。薰酒不入门。起妻以五月亡。为修三七斋。正食亡妻来。有婢素玉。见作夫人语。我生时虽闻地狱不大信。今受苦不可言。汝男女等不得不信。由汝为我转经然灯功德蒙放暂归。便向大众陈悔。我至二十日。更来将素玉看我受罪。至期果至。将素玉去。见大城官府夫人入别院。须臾有火镬铁床总至。夫人受毒。忽见夫人父萧公。坐莲花台语夫人。早放素玉。还又告素玉。我女生时不用我语。多嗔妒不信善恶。今受此苦。我无力可救。汝归可语其夫儿女道令修功德。不久解脱。又见婆罗门僧从。空中下。教素玉诵金刚般若。又诵药师法华一遍两遍。并得改名为声闻。又曰。阎浮提人不信佛。汝诵此经。闻婆罗门并解经语。婢死三日便苏。家人良贱初如常遇。麟德元年正月。薛将军宅设斋。迎婢请三道佛顶骨婆罗门僧令试。素玉乃升座。长诵一无脱漏。皆合掌叹曰。如西国本不异。合众惊讶希有奇事。薛将军遂口奏。
　　天子。大叹曰。百官亦有不信者。冥道若此何得不信。时朝贵闻者。咸生大信。司成馆博士范叔元。又将僧二十人就翊善坊宅。召素玉令诵本经。梵音深妙令人乐闻。自云不忘故尔。
神僧感通录
　　僧之真伪唯佛明之。自余凡小卒未能辩。良由导俗化方适缘不壹。权道难谋变现随俗。不可以威仪取。难得以事相求。通道为先。故无常准经云。云众有三毒。又现邪见相。我弟子如是方便度众生。所以二十四依。通三乘于季俗。一十六圣。穷六万而弘持。又有九十九亿二达真人七十四贤五通明士。冥通佛性显益神功。遂使三有大洲释门所统。四围轮内同禀仁风。能使七众归依。碎四魔于身世。八部弘护。澄五翳于当时。固得代有浇淳时逢信毁。淳信之侣感净果而高升。浇毁之徒受浊报而下没。斯并无辜起恶罔冒精灵。佛于尔无嫌。凡于佛有障。徒为谤讪终难绝之。故周魏两武威服诸侯轻欺佛法。望使除灭自贻伊戚祸及其身。命穷政改吁嗟何已。寻没兴复更显由来。斯则兴亡在人。正法无没良由前列。众圣冥力住持存废。自彼道无不在。岂得以百年之短寿。而岠六万之修期乎。岂得以一国之局王。而拥三千之鸿化乎。岂得以人中之圣睿。而抗天表之正真乎。岂得以生死之形仪。而格金刚之宝质乎。以四据量殊不可也。彼周魏两君明明后辟。知万岁之焉有。审百年之不期。宝位由于非道。神识抱于愚蔽者。则自救无暇。焉能及人。皆谓常住万邦。鄙三五而称圣威。加四海蔑尧舜之独失。遂使诛除佛化。非我谁能坐受天殃。贤愚同笑。故集僧中之道胜。为住持之臣证乎。依付法藏传。佛以正法付大迦叶。令其护持。不使天魔龙鬼邪见王臣所有轻毁。既受嘱已。结集三藏流布人天。迦叶以法嘱累阿难。如是展转乃至师子。合二十五人。并阎浮洲中六通圣者。大迦叶今在灵鹫山西峰岩中坐。入灭尽定。经五十六亿七千万岁。慈氏佛降。传能仁佛所付大衣。然后涅槃。又于填国南二千里。沮渠国有三无学在山入定。无数年来卓然如生。至十五日外僧入山。为剃鬓发。按诸经律。佛令大阿罗汉宾头卢不得灭度。传于佛法于三天下。福利群生令出生死。又入大乘论云。宾头卢罗睺罗等十六无学。及九十九亿罗汉。皆于佛前受筹住法。又依别传。住在四大洲及小洲并天上。至人寿六万岁时。中虽少隐后还兴复。斯诸圣人冥为利益。故今山内圣寺神僧。钟声香气往往值遇。皆不虚也。后明显益略述如左安世高朱士行耆域佛调揵陀勒抵世常阎公则滕并竺法进李恒佛图澄释道安单道开何充僧桓温尼杜愿僧庐山僧竺僧朗梁法相杯度释道冏求那跋摩仑两尼释慧全刘凝之释昙始释慧远释慧明释宝志释慧达。
　　余所讨寻前后传记备列如前。至于事条不可具历。故总出之宣验记(刘度)幽明录(宋临川)冥祥传(王琰)僧史(王巾)三宝记(萧子良)高僧传(裴子野)名僧传(梁释氏唱)续高僧传(唐释氏宣)征应传(祖台)搜神录(陶元亮)旌异记(侯君素)冥报记(并拾遗唐氏释)内典博要(虞孝敬)法宝联壁(萧纲)述异志。
　　汉桓帝时。沙门安清字世高者。安息国王之太子也。舍位出家入于圣果。自云。过去曾至广州值一昔怨。见便唾手以刀逐之。高曰。卿之宿忿犹未除也。其人曰。真得汝矣。便申颈受刃。于彼命终。今生为太子。即高身也。有一同学好施多嗔。高曰。卿明经好施不在吾后。然多嗔忿命报如何。彼曰。物来相恼诚难忍之。冀受报时希垂拯济。高然之。彼命终已。便于此土为[邱-丘+共]亭湖神。威力所统上下千里。祈祷给福分风沿溯。高历游中原将往度之。寄载至湖。舟人奉牲请福。神曰。船上沙门可召来也。即召来至。神曰。吾昔与君本惟同学。但以多嗔故受神报。命在旦夕死入地狱。然此形骸恐污江湖。当徙于西岸。有布绢千匹并宝物。可用致福。高曰。故来相造叙昔旧缘。报至难免。长慨如何。可现真形。心愿尽矣神曰。丑形可耻。如何示人。高曰。但出无损。神乃从座后出身。乃是大蟒。伸颈至高膝上。高见已泪出如泉。蟒亦下泣。便作胡呗三契为除。鳞内小虫又作胡语数百言已。蟒便渐隐。高命舟人尽取财宝。载往豫章举帆西引。蟒又登山出身极望。夜宿江浦。有青衣者上船曰。蒙为兴福得免苦趣极受安乐。高以其物为造东寺。明日江西泽中有一死蟒。头尾相去极远。今浔阳蛇头蛇尾村是也。高重往广州。问昔害身犹尚在。执手解仇为善知识。又曰。小债未偿须往会稽至市乱斗。妄被打死云云。
　　魏废帝。甘露五年。沙门朱士行者。讲小品经。恨章句未尽。以此年往西域寻求获之。彼有留难。不许东返。士行执经王庭曰。必大法不传当从火化。便以叶经投火。一无所损。举国敬异。便达东夏。即放光经是也。年八十亡。依法火焚而经日不坏。道俗异之。乃具咒曰。若真得道法应毁坏。便应声摧碎。遂收而起塔云。
　　晋武帝太康中。沙门耆域者。西域人。浮海东游达于襄阳。寄载北渡。船人见胡人衣裳弊陋。轻而不载。比达北岸域已先上。两虎弭耳逐之。域摩其头。人问之。无所答。惠帝末。至洛阳诫诸僧服章华侈不以佛法为志。见洛宫曰。忉利天宫仿佛似此。上有千二百作具。本是天匠。当以道力成之。而以生死力作。不亦勤苦乎。见支法渊曰。好菩萨羊中来。见竺法兴曰。好菩萨天中来云云。告人曰。圣人将去京师。赠遗亿万悉受。临发封而留之。作大幡八百口。骆驼负而西返。又曰。此方后大造新罪。可哀如何。及晋乱鼎沸。斯言不朽。洛阳中食讫送者无数。耆域徐行而奔马不及。后有西来贾客。于流沙北逢。计校其日乃初发洛阳日也。量其所行。盖已万里之外。
　　晋初沙门佛调者。住常山。积年业尚纯朴。独行山林夜投虎窟。大雪。虎来横卧其前。调曰。我夺汝舍。有愧如何。以手拂虎上雪。虎弭耳下山。从者骇怖。自克亡日。近远与诀曰。天地长久尚有崩坏。岂况人乎。若能荡除三垢则此为不朽耳。遂还房端坐而卒。后数年白衣弟子入山伐木。见调在岩上衣服鲜明。同辈八人惊曰。和上尚在耶。曰吾常在耳。具问知故。良久乃去。遂发其冡不见其尸云云。
　　沙门健陀勒者。晋初游洛数年。虽敬其风操。而不测其通照也。后语人曰。盘鸱山有古寺塔。能建立者其福不訾。众人许之。依言发掘咸得础臼。卒遂兴复。以勒为寺主。去洛百里。至时食讫乞油一钵擎以还寺。去来迅速其状若飞。有能行者逐之。须臾远失。勒笑曰。可捉我衣角。既持之不移晷而达寺也。
　　抵世常者。晋太康中。富人居时禁晋人。作沙门常奉法。不惧宪网。潜于宅中。立精舍供养沙门。于法兰亦在其中。比丘来者不惮。后有僧来姿形丑陋衣弊足泥。常逆作礼命奴洗足。僧曰。常自洗之。何用奴也。常曰。老病以奴自代。僧不许。常私骂而去。僧现八尺形容仪光伟伟飞行而去。常抚膺自扑。泥中家内僧尼行路五六十人。望见空中数十丈分明。奇香芬气一月留宅云。
　　阎公则者。赵人。恬放萧然。惟勤法事。晋武时死于洛邑。同志为设会于白马寺。其夕转经空中闻唱萨声。仰视一人形器光丽曰。我是阎公则也。生西方安乐界。与诸上人来此听经。合堂惊出咸共见之。时卫士度汲郡苦行居士师于则母。亦笃信常饭僧。日将中。忽空中下钵。正落母前。乃则钵也。有饭盈满香气充堂。皆得饱满七日不饥。士度有文章。见冥祥传。
　　东晋初南阳滕并舍之父也。家门信敬。每设会不逆请。随来者而供之。后设会于路要僧。见一僧荫柳而坐。请入舍行食。净人翻饭倾簟于地。罔然无计。僧曰。贫道钵饭充足。一众所作既毕。掷钵空中极目乃灭。即刻木拟之。朝夕礼事。灾祸则其像先到云云。
　　西晋末。竺法进关度浮图主也。多知聪达。值国欲乱将入山隐。众人设会与别布香。有僧来处上座。衣服尘垢面目黄肿。进怪之。牵曳就下。复来如是至三不复见。众坐食。忽暴风起扬沙。柈案俱覆。法进忏失。自责轻侮之过。
　　李恒西晋末遇一僧曰。君福将至然后祸来。若守贫不仕者。殃减休至。若带金紫极于三郡于一郡即止者善矣。恒性躁本寒门曰。且富贵何豫后患。此僧留宿夜视见满一床。恒惊呼家人看之。又化为鸟峙梁上。天晓复形而去。恒送出忽不见。因此信佛。亦不能用其言。后为西阳江夏庐江太守。太兴中钱凤之乱被诛。斯僧言不谬云。
　　西晋末。竺佛图澄西域人。形貌似百岁者。左胁孔围可四五寸。以帛塞之。斋日水边抽肠胃出洗已内孔。夜则除帛光照一室。以读书。虽未通群籍。与诸学士辄辩析无滞。莫不伏者。永嘉中游洛下。时石勒屯兵河北。以杀戮为威。道俗遇害不少。澄往造军门。预定吉凶。勒见每拜。澄化令奉佛减虐省。刑故中州免死者十而八九。勒与刘曜相拒构隙。以问澄。澄曰。可生擒取何忧乎。麻油涂掌令视之。见曜被执以朱绳缚肘。后果获之。如掌所见。至建平四年四月八日。勒至寺灌佛。微风吹铃有声。顾谓众曰。解此铃音不。铃言国有大丧不出今年。至七月而勒死。石虎即位师奉过勒。锡以舆辇出入乘焉。所有祥感其相多矣。虎末年澄告弟子曰。祸将作矣。及期未至。吾且过世。至戊申年太子杀其母弟。虎怒诛及妻子。明年虎死。遂有冉闵之乱。葬于邺西。一云澄死之日。商者见在流沙。虎闻开棺唯有衣钵。澄在中原时。遭凶乱而能通畅仁化其德最高。非夫至圣何能救此涂炭。凡造寺九百八十余所。通济道俗者中分天下矣。
　　释道安姓卫氏。常山人。事澄公为弟子。澄与语终日而无歇。门人怪而问曰。和上道化既广。当与先辈宿德通言。安非众望。而与语终日。澄曰。此人有远识非尔所知。及澄亡安与徒属千余。逃难王屋护泽诸山木食涧饮。南度河趣汉阴。夜行乘电过人家。令召林伯升。主人惊曰。素不行往何得知名。安曰。卿门马[木　　昂]中挂一篼可容一斛非百升耶。两木夹之非林如何。然安手臂上有肉钏将可上下而不出腕。时俗号印手菩萨。罗什在龟兹。亦遥礼焉。既达荆襄大行道化。分众四出所在流法。夜有异僧寄宿大堂。窗隙出入守者告安。安往礼曰。自顾罪重如何临顾。僧曰。君殊无罪。当生兜率。即以手撝西北天际。重霄既收天宫奄现。又曰。当浴圣僧此果毕矣。安曰。浴具可办。圣何由致。僧曰。但依浴法圣可致也。安便事之。至时果有非常小儿十数。入寺游戏。须臾失之。但闻浴室用水声。久之不见。开室而巾湿水减。及襄阳没秦。安归符氏。将平东晋。安苦谏不从。遂有淮南之败。将终日。因早食先还。与僧大诀便卒。葬于五级寺中云云。
　　沙门单道。开炖煌人。出家山居服练松柏三十年。后唯吞小石子。行步如飞。不耐人乐幽静在抱罕多年。石虎时来自西平。日行七百。至邺周行邑野救诸患苦。得财即散。徒行而已。石氏将末。与弟子来建业。又南造罗浮山。遂卒山舍。袁彦伯。兴宁中登山礼其枯骸云云。
　　东晋司空何充。弱而信法于斋立坐。数年以待神圣。设会于家。道俗甚盛。座中一僧容服垢污神色鄙陋。自众升座拱默而已。一堂怪之。谓在谬僻。充亦不平形于颜色。及行中食僧饭于坐。事毕提钵而出堂。顾充曰。何俟劳精进耶。掷钵空中陵虚而逝。充及道俗目送天际。追共惋恨。稽悔累旬云。
　　晋大司马桓温。末年奉法。有尼失名。自远来造。而才行不群。桓温敬而不倦。每浴必移影。温讶而私视见尼裸形。挥刀自割破腹出藏断截身首支分脔切。温骇而怖。有顷尼出室身如常。温以情问尼曰。若遂陵居上形当如之。时温方谋问鼎闻此怅然便止遂辞不测所之云云。
　　晋太元三年。杜愿涪人家巨富男。天保十岁暴亡。数月家养猪生五子。一最肥。官长新至。愿将为礼。捉就欲杀。有僧忽至谓愿曰。豚是天保。如何百日遂相忘耶。言竟不见。即四寻视乃在天。西腾空而去也。
　　庐山七岭。同会于东共成一峰。晋太元中。豫章大守范宁。遣人伐木此山。见一沙门陵虚直上踞峰。久之与云俱隐。能文之士咸为之兴词。沙门昙谛赋此山曰。应真陵云以据峰峰。眇翳景而入冥是也。
　　沙门竺僧朗。戒行严明华戎敬异。常与诸徒受请行。于中道曰。吾窃有疑。寺有盗者。同伴反视果及偷焉。晋太康中卜于东岳金舆谷。起寺列众。符坚之末降斥道人。唯朗一众不在毁例。信者由此高之。每有外来辄预为调。旧谷多虎。自朗居之如家犬焉。有井神异。女人临之则竭。朗谢而复满焉。燕主给以二县祖。调拜为东齐王。魏主晋帝符秦并致书远锡。至今三百余年。寺像存焉。现有僧住。重其古迹。名为神通寺云云。
　　沙门梁法相者。河东人。山居独住禽兽驯其左右。太山祠大石函。以贮神物。相宿其庙。见一玄衣武冠。令相开函。盖重千钧。义非独举。试提之。飘若游毛。遂取财宝以施贫窭。后渡江住越城寺。忽遨游放达俳优干冒。镇北司马恬恶其不节。招而鸩之。频倾三杯。神气自若。年九十元兴末卒。
　　杯渡沙门不知何来。如前即蓬莱道人也。初在冀州年可七十。隐匿姓名不护细行。人不齿之。曾投人夜宿。家有金像。度持而出。主人奔马追之。安行如故。骑走不及。至河以小杯在水。一足投中抃舞而过。因号。杯渡时在彭城荷簟而行。至食赴会便置箪当。道人嫌妨行移终不动。食讫持去不以为碍。永初中江南卒。罗什闻渡在彭城曰。吾与此子戏别已数百年。如何南度遂不面耶云云。
　　沙门道冏。扶风马氏。有学业。元嘉二年于洛作普贤斋。道俗四十余人。已经七日。中食忽见一人着褐乘马入至堂前。下马礼佛。谓是常人。不甚礼异。便登马挥鞭忽失所在。但见赤光洞天。良久乃灭。后三年末复作普贤斋。将竟之日。有二僧至。容服如凡。直来礼佛而出。有觉异者。出门送之。忽见飞直上天。失僧所在云。
　　求那跋摩。西域人。宋初求游扬都。多所开化。时咸谓得圣人也。以花布诸座下。诸僧花皆萎。唯摩鲜净。及卒端坐叉手。或谓入深禅定。多日不起。于席下得遗偈三十余行云。得二果时。夜集者二百余人。咸见一物长如匹许。绕尸而西南去云云。
　　宋元嘉元年。东官仑二女。姊十岁。妹九岁。里越愚蒙未知经法。忽其年二月八日。并失所在。三月而归。粗说见佛。至九月十五日又失。一旬还。作外国语诵经梵书。见西域僧。便相问解。明年正月十五日又失。田作人见从风上天。父母哀哭。求神鬼。经月乃返。剃头为尼。被服法衣持发而归。自说见佛及比丘尼。曰。汝宿缘为我弟子。手摩其头。头发便落。与其法名。大曰法缘。小曰法彩。遣还曰。可作精舍当兴经法。既达家即除鬼座立精舍。旦夕礼诵。每五色光流泛峰岭。自此容止音调诠正有法。上京风规不能过也。刺史韦朗孔默。皆迎敬异云云。
　　沙门慧全。凉州禅师也。门徒五百。中有一人性颇粗暴。全不齿录。后忽自云。得那含果。全以无行永所不信。全有疾闭房。此弟子夜至问病。而门闭颇异之。全密重关而自静。又至床前曰。阇梨可见信也。若命过当生婆罗门家。全曰。我一生坐禅。岂祈生彼耶。弟子曰。阇梨信道不笃外学未绝。虽有福业不能超诣。若作一会饭壹圣人可成道果。全即依办弟子。又曰。可以僧伽梨施。须者勿择。及会讫施衣。有沙弥就全取衣。谓是其弟子。曰。吾欲拟圣人那得与汝。复忆前嘱不得择人。便以欢施。他日问沙弥曰。先所得衣着不大耶。沙弥曰。何等衣也。此日他行。全方悟所取衣者圣所化也。弟子久乃过世。唯冡四边。时有白光。元嘉末全犹在世。
　　宋元嘉初。刘凝之在广陵。逢一异僧曰。君将病气。然不死。可作三百钱食饭僧则免此患。凝之素不敬信。闻之加忿。僧曰。勿怒但加敬。自得福也。二十步许忽不见。后经七日病发殆死。后在都下有僧。先不相识。直入户曰。君有法缘。何不精进。因说前事。僧曰。此宾头卢也。语已不知所之。凝之以十七年于广陵。慧法精舍见幡盖在空。久之灭矣。
　　魏太武时。沙门昙始甚有神异。常坐五十余年。足不蹑履跣行泥中。奋足便净色白于面。俗号白足阿练也。赫连昌破长安。始被白刃不伤。由是僧尼免死者众。太武敬重。死十余年形色不改。
　　宋孝武时。江陵长沙寺沙门慧远。本名黄迁。即禅师慧印之弟子也。印每入定。见远是印之先师。虽应为苍头故度为弟子。常寄江陵杨家行般舟。勤苦岁余颇有感变。一日十会。通见远身而般舟之处。行道如故。自克终日至期果卒。久之现形多宝寺。谓僧昙珣曰。明年二月二十三日。当与天人相迎。言已不见。珣于是日设大法会建舍身斋。其日苦气自知必尽。三更中闻空中乐磬声香烟甚异。珣曰。远公之契至矣。寻尔神逝。
　　宋大明四年。路太后于中兴寺造普贤乘象事因设讲会。忽有异僧。风貌秀举。一堂异之。与语百余。寻尔不见。初有一僧。前起问曰。不审上人从何而来。曰来自天安。不审何名。曰名慧朗也。
　　宋末沙门宝志者。游于扬都。初无异相。后颇涉疑。分形赴供。人乃加异。齐氏受禅多有猜疑。刑加锥锯误犯者众。闻志有异长囚锁于圆户。志任之曾无忧恚。召狱吏曰。门外两舆食何不取来。及看乃是文惠文宣所送。行始至获。后于市中巷内见志徒行。有司白帝。帝令看狱中有无。见志着械如故。往市搜捉。随见随灭。隐显不定。预记未然万无一失。时又浪言。亦无表次梁祖建运。下诏出云。任其往返无所拘碍。形如耆老被发擎杖。悬镜剪刀无所定泊。多来延贤寺僧宝意处。意以圣礼处之。时亢旱。志白帝曰。云能得雨可讲胜鬘。即令法云法师讲之。当夜膏雨充洽。帝后时从容问曰。帝位更运。谁守百年。弟子既能夺他。故知他亦能夺。不知是谁当续梁后。志张喉开口以手指之。初不委也。俟景事故。方知先及不久曰。圣人将去如是卧于空野。
　　今慈州郭下安仁寺西刘萨何师庙者。昔西晋之末。此乡本名文成郡。即晋文公避地之所也。州东南不远。高平原上有人名萨何。姓刘氏。余至其庙备尽其缘。诸传约略得一涯耳。初何在俗不异于凡。人怀杀害全不奉法。何亦同之。因患死。苏曰。在冥道中见观世音曰。汝罪重应受苦。念汝无知且放汝今洛下齐城丹阳会稽并有育王塔。可往礼拜。得免先罪。何得活已。改革前习土俗无佛。承郭下有之。便具问已。方便开喻通展仁风。稽胡专直信用其语。每年四月八日大会。平原各将酒饼及以净供。从旦至中酣饮戏乐。即行净供至中便止。过午已后共相赞佛歌咏三宝。乃至于晓。何遂出家。法名慧达。百姓仰之敬如日月。然表异迹生信愈隆。昼在高塔为众说法。夜入茧中以自沉隐。旦从茧出初不宁舍。故俗名为苏何圣。苏何者稽胡名茧也。以从茧宿故以名焉。故今彼俗村村佛堂无不立。像名胡师佛也。今安仁寺庙立像极严。土俗乞愿萃者不一。每年正月舆巡村落去住自在。不惟人功。欲往彼村两人可举。额文则开颜色和悦。其村一岁死衰则少。不欲去者十人不移。额文则合色貌忧惨。其村一岁必有灾障。故俗至今常以为候俗。亦以为观世音者假形化俗。故名惠达。有经一卷。俗中行之。纯是胡语。读者自解。余素闻之。亲往二年周游访迹始末斯尽。故黄河左右慈隰岚石丹延绥银。八州之地无不奉者。皆有行事。如彼说之。然今诸原皆立土塔。上施柏刹系以蚕茧。拟达之栖止也。何于本乡既开佛法。东造丹阳诸塔礼事已讫。西趣凉州番(音槃)和御谷礼山出像。行出肃州酒泉郭西沙礰而卒。形骨小细状如葵子。中皆有孔。可以绳连。故今彼俗有灾障者。就礰觅之。得之凶亡不得吉丧。有人觅既不得。就左侧观音像上取之。至夜便失。明旦寻之。还在像手。故土俗以此尚之。
　　齐周隋唐代有神异。事止百年见闻不少。备之僧传。故阙而不载。略述感通之会。知僧中之有人焉。
　　予以麟德元年夏六月二十日。于终南山北酆阴之清宫精舍集之。素有风气之疾。兼以从心之年。恐奄忽泫露灵感沉没。遂力疾出之直笔。而疏颇存大略而已。庶后有胜事。复寄导于吾贤乎。其余不尽者。统在西明寺道律师新撰法苑珠林百卷内具显之矣。
　　
