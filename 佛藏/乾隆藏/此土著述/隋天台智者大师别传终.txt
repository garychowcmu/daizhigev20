隋天台智者大师别传终一卷


此土著述
隋天台智者大师别传终一卷
门人灌顶撰


　　

隋天台智者大师别传
　　大师讳智顗。字德安。俗姓陈氏。颖川人也。高宗茂绩盛传于谱史矣。暨晋世迁都。家随南出寓居江汉。因止荆州之华容县。父起祖学通经传谈吐绝伦。而武策运筹偏多勇决。梁湘东王萧绎之荆州。列为宾客。奉教入朝领军。朱[异-己+巳]见而叹曰。若非经国之才。孰为英王之所重乎。孝元即位拜使持节散骑常侍益阳县开国侯。母徐氏温良恭俭。偏勤斋戒梦香烟五彩轻浮。若雾萦回在怀欲拂去之。闻人语曰。宿世因缘寄托王道。福德自至何以去之。又梦吞白鼠因觉体重。至于载诞夜现神光拣宇。焕然兼辉邻室。邻里忆先灵瑞呼为王道。兼用后相复名光道。故小立二字。眼有重瞳父母藏护不欲人知。而人自知之矣。至年七岁喜往伽蓝。诸僧口授普门品。初启一遍即得。而父母遏绝不听数往。每存理所诵而惆怅未闻奄忽自然通余文句。后以经验无所遗失。乡闾嗟异温故知新其若此乎。年十五值孝元之败家国殄丧亲属。流徙叹荣会之难久。痛凋离之易及。于长沙像前发弘大愿。誓作沙门荷负正法为己重任。既精诚感通梦彼瑞像飞临宅庭。授金色手从窗隙入三遍摩顶。由是深厌家狱思灭苦本。但二亲恩爱不时听许。虽惟将顺而寝哺不安。乃刻檀写像披藏寻经。晓夜礼诵念念相续。当拜佛时举身投地。恍焉如梦见极高山。临于大海澄渟蓊郁更相显映。山顶有僧招手唤上。须臾申臂至于山麓。接引令登入一伽蓝。见所造像在彼殿内。梦里悲泣而陈所愿。学得三世佛法对千部论师。说之无碍不唐世间四事恩惠。申臂僧举手指像。而复语云。汝当居此。汝当终此。既从寤已方见己。身对佛而伏梦中之泪委地成流。悲喜交怀精勤逾至。后遭二亲殄丧丁艰荼毒。逮于服讫从兄求去。兄曰。天已丧我亲汝重割我心。既孤更离安可忍乎。跪而对曰。昔梁荆百万一朝仆妾。于时久役江。湖之心不能复处。碨磊之内欲报恩酬德。当谋道为先唐聚何益。铭肌刻骨意不可移。时王琳据湘。从琳求去。琳以陈侯故旧。又嘉此志节资给法具。深助随喜年十有八。投湘州果愿寺沙门法绪而出家焉。绪授以十戒导以律仪。仍摄以北度诣慧旷律师。兼通方等故北面事焉。后诣大贤山。诵法华经无量义经普贤观经。历涉二旬三部究竟。进修方等忏心净行勤胜相现前。见道场广博妙饰庄严。而诸经像纵横纷杂。身在高座足蹑绳床。口诵法华手正经像。是后心神融净爽利。常日逮受具足律藏。精通先世萠动而常乐禅悦怏怏。江东无足可问。时有慧思禅师。武津人也。名高嵩岭行深伊洛。十年常诵七载方等九旬常坐一时圆证。希有能有事彰别传。昔在周室预知佛法。当祸故背北游南。意期衡岳以希栖遁权止光州大苏山。先师遥餐风德如饥渴矣。其地乃是陈齐边境兵刃所冲。而能轻于生重于法。忽夕死贵朝闻涉险而去。初获顶拜。思曰。昔日灵山同听法华。宿缘所追今复来矣即示普贤道场为说四安乐行。于是昏晓苦到如教研心。于时但勇于求法而贫于资供。切柏为香柏尽则继之以栗。卷帘进月月没则燎之以松。息不虚黈言不妄出。经二七日诵至药王品诸佛同赞是真精进是名真法供养。到此一句身心豁然寂而入定。持因静发照了法华。若高辉之临幽谷。达诸法相似长风之游太虚。将证白师。师更开演。大张教网法目圆备。落景咨详连环达旦。自心所悟及从师受。四夜进功功逾百年。问一知十何能为喻。观慧无碍禅门不壅。宿习开发焕若华敷矣。思师叹曰。非尔弗证非我莫识。所入定者法华三昧前方便也。所发持者初旋陀罗尼也。纵令文字之师千群万众。寻汝之辩不可穷矣。于说法人中最为第一。时有慧邈禅师。行矫常伦辩迷时听。自谓门人曰。我所敷弘真师子吼。他之所说是野干鸣。心眼未开谁不惑者。先师正引经文傍宗击节研核考问。邈则失征扬簸慧风则糠秕可识。淘汰定水故砂砾易明。于是迷徒知反问津识济。仍于是夜梦见三层楼阁。邈立其下己坐其上。又有一人攘臂怒目曰。何忽邈耶。何疑法耶。宜当问我。先师设难数关宾主往复。怒人辞穷理丧结舌亡言。因诫之曰。除诸法实相余皆魔事。诫已不复见邈及与怒人。夕有闻者。谓为[譋-月+曶]寱。旦诣思所具陈是相。师曰。汝观般若不退品。凡几种行类相貌九十六道。经云人若说法神助怖之。汝既昼折慢幢。夜驱恶党邪不干正法应尔也。思师造金字大品经竟。自开玄义命令代讲。是以智方日月。辩类悬河。卷舒称会有理存焉。唯有三三昧及三观智。用以咨审余悉自裁。思师手持如意临席。赞曰。可谓法付法臣。法王无事者也。慧旷律师亦来会坐。思谓曰。老僧尝听贤子法耳。答云。禅师所生非旷之子。又曰。思亦无功法华力耳代讲竟。思师诫曰。吾久羡南衡。恨法无所委。汝粗得其门甚适我愿。吾解不谢汝缘当相揖。今以付属汝。汝可秉法逗缘传灯化物。莫作最后断种人也。既奉严训不得扈从衡岳。素闻金陵仁义渊薮试往观之。若法弘其地则不孤付嘱。仍共法喜等二十七人同至陈都。然上德不德又知音者。寡有一老僧。厥名法济。即何凯之从叔也。自矜禅学倚卧。问言。有人入定闻摄山地动。知僧诠练无常此何禅也。答曰。边定不深邪乘闇入。若取若说定坏无疑。济惊起谢曰。老僧身尝得此定。向灵耀则公说之则所不解说已永失。今闻所未闻。非直善知法相。亦乃悬见他心。济以告凯。凯告朝野由是声驰道俗请益成蹊。大忍法师梁陈擅德养道。开善不交当世。时有义集来会蒋山虽有折角重席忍无所容。与先师观慧纵横听者倾耳。众咸弹指合掌皆言闻所未闻。忍叹曰。此非文疏所出。乃是观机纵辩般若非钝非利。利钝由缘丰富适时。是其利相。池深华大钝可意得庆余晖之。有幸使老疾而忘疲。先达称咏故颂声溢道。于时长干慧辩。延入定熙天宫僧晃请居佛窟。皆欲舍讲习禅缘差永恨。面而誓曰。今身障隔不遂。禀承后世弘通。必希汲引仆射徐陵德优名重。梦其先门曰。禅师是吾宿世宗范。汝宜一心事之。既奉冥训资敬尽节参不失时序。拜不避泥水。若蒙书疏则洗手烧香冠带三礼。屏气开封对文伏读句句称诺。若非微妙至德。岂使当世文雄屈意如此耶。仪同沈君理。请住瓦官开法华经题。敕一日停朝。事群公毕集金紫光禄王固侍中孔焕尚书毛喜仆射周弘正等朱轮动于路。玉佩喧于席俱服戒香。同餐法味。小庄严寺慧荣负水轻诞。其日扬眉舞扇。扇便堕地。双构巨难难不称捷。合掌叹曰。非禅不智今之法座乎。法岁法师尔日并坐抚荣背而嘲曰。从来义龙今成伏鹿。扇既堕地以何遮羞。荣答云。轻敌失势。犹未可欺也。兴皇法朗盛弘龙树。更遣高足构难累旬。磨镜转明揩金足色。虚往既实而忘反也。好胜者怀愧不议而革新斯之谓欤。建初宝琼相逢让路曰。少欲学禅不值名匠。长虽有信阻以讲说方秋遇贤年又老矣。庶因渴仰累世提携白马惊韶定林法岁禅众智令奉诚法安等。皆金陵上匠德居僧首。舍指南之位遵北面之礼。其四方衿袖万里来者。不惜无赀之躯。以希一句之益。伏膺至教餐和妙道。唯禅唯慧忘寝忘餐。先师善于将众调御得所。停瓦官八载讲大智度论。说次第禅门。蒙语默之益者略难称纪。虽动静合道而能露疵藏宝恩被一切。草知我谁昔浮头玄高双弘定慧。厥后沈丧单轮只翼而已。逮南岳挺振至斯为盛者也。陈始兴王出镇洞庭。公卿饯送皆回车瓦官。倾舍山积虔拜殷重因而叹曰。吾昨夜梦逢强盗。今乃表诸软贼。毛绳截骨则忆曳尾泥间。仍谢遣门人曰。吾闻闇射则应于弦。无明是闇也。唇舌是弓也。心虑于弦音声如箭。长夜虚发无所觉知。若益一人心弦则应。又法门如镜方圆如像。若缘牵心辘轳无尽。若缘杜心自然蹇涩。昔南岳轮下及始济江东法镜屡明心弦。数应初瓦官。四十人共坐。二十人得法。次年百余人共坐。二十人得法。次年二百人共坐。减十人得法。其后徒众转多得法转少。妨我自行化道可知群贤各随所安。吾欲从吾志。蒋山过近非避喧之处。闻天台地记称有仙宫。白道猷所见者信矣。山赋用比蓬莱。孙兴公之言得矣。若息缘兹岭啄峰饮涧展平生之愿也。陈宣帝有敕留连徐仆射济涕请住匪从物议直指东川。即陈太建七年秋九月初入天台。历游山水吊道林之栱木。庆昙光之石龛。访高察之山路。漱僧顺之云潭数度石梁。屡降南门荏苒淹流未议卜居。常宿于石桥见有三人皂帻绛衣。有一老僧引之而进曰。禅师若欲造寺山下有皇太子寺基。舍以仰给。因而问曰。止如今日草舍尚难。当于何时能办此寺。老僧答云。今非其时三国成一有大势力人能起此寺。寺若成国则清。当呼为国清寺。于时三方鼎峙车书未同。虽获冥期悠悠。何曰且旋涂出谷见佛陇南峰左右。映带最为兼美。即徘徊留意。有定光禅师。居山三十载迹晦。道明易狎难识。有所悬记多皆显验其夕。乃宿定光之草庵。咸闻钟磬寥亮山谷从微至着起尽成韵。问光此声疏数。光舞手长吟曰。但闻鸣槌集僧。是得住之相臆睹招手相引时不。余人莫解其言。仍于光所住之北峰创立伽蓝。树植松巢引流绕砌。瞻望寺所全如昔梦无毫差也。寺北别峰呼为华顶。登眺不见群山。暄凉永异余处。先师舍众独往头陀。忽于后夜大风拔木。雷震动山魑魅千群一形百状。或头戴龙虺。或口出星。火形如黑云声如霹雳。倏忽转变不可称计。图画所写降魔变等。盖少小耳可畏之相复过于是。而能安心湛然空寂。逼迫之境自然散失。又作父母师僧之形。乍枕乍抱悲咽流涕。但深念实相体达本无。忧苦之相寻复消灭强软二缘所不能动。明星出时神僧现曰。制敌胜怨乃可为勇。能过斯难无如汝者。既安慰已复为说法。说法之辞可以意得。不可以文载。当于语下随句明了。披云饮泉水日非喻。即便问曰。大圣是何。法门当云何学云何弘宣。答此名一实谛。学之以般若。宣之以大悲。从今已后若自兼人。吾皆影响头陀既竟。旋归佛陇风烟山水外足忘忧。妙慧深禅内充愉乐。然佛陇艰阻舟车不至。年既失稔僧众随缘。师共慧绰种苣拾橡安贫无戚。俄而陈宣帝诏云。禅师佛法雄杰时匠所宗训兼道俗国之望也。宜割始丰县调以充众费蠲两户民用给薪水。众因更聚亦不为欣。有陈郡袁子雄奔林百里。又新野庾崇敛民三课。两人登山值讲净名遂斋戒连辰。专心听法雄见堂前有山琉璃映彻。山阴曲涧琳琅布底。跨以虹桥填以宝饰。梵僧数十皆手擎香炉从山而出。登桥入堂威仪溢目。香烟彻鼻雄以告崇。崇称不见并席天乖其在此矣。雄因发心改造讲堂。此事非远堂今尚在。但天台基压巨海。黎民渔捕为业。为梁者断溪为[竺-二+(一/尸/邑)]者。沈海秋水一涨巨细填梁。昼夜二潮嗷[口　　岌]满[竺-二+(一/尸/邑)]颅骨成岳蝇蛆若雷。非但水陆可悲。亦痛舟人滥殒。先师为此而运普悲乘舍身衣。并诸劝助赎[竺-二+(一/尸/邑)]一所永为放生之池。子时计诩临郡请讲金光明经。济物无偏宝冥出窟。以慈修身见者欢喜。以慈修口闻声发心。善诱殷勤导达因果。合境渔人改恶从善好生去杀。湍潮绵亘三百余里。江溪[竺-二+(一/尸/邑)]梁合六十三所。同时永舍俱成法池。一日所济巨亿万数。何止十千而已哉。方舟江上讲流水品。又散粳粮为财法二施。船出海口望芙蓉山。耸峭丛起若红莲之始开。横石孤垂似萎华之将落。师云昔梦游海畔正似于此。沙门慧承。群守钱玄智皆着。书嗟咏文繁不载诩后还都。别坐余事因繁廷尉。临当伏法遥想先师。愿申一救。其夜梦群鱼巨亿不可称计。皆吐沫濡诩。明旦降敕特原诩罪。当于午时忽起瑞云。黄紫赤白状如月晕。凝于虚空遥盖寺顶。又黄雀群飞翾动嘈噆。栖集檐宇半日方去。师云。江鱼化为黄雀来此谢恩耳。师遣门人慧拔金陵表闻。降陈宣帝敕云。严禁采捕永为放生之池。陈东宫问徐陵曰。天台功德谁为制碑。答云愿神笔玉着。会宣帝崩不复得就敕国子祭酒徐孝克以树高碑。碑今在山。览者堕泪。陈文皇太子永阳王出抚瓯越。累信殷勤。仍赴禹穴躬行方等。眷属同禀净戒。昼餐讲说夜习坐禅。先师谓门人智越云。吾欲劝王修福禳祸可乎。越对云。府僚无旧必称寒热。师云。息世讥嫌亦复为善。王后出游坠马将绝。越乃感悔忧愧。若伤先师躬自帅众作观音忏法。整心专志王觉小醒凭机而坐。王见一梵僧擎香炉直进。问王曰。疾势何如。王汗流无答。僧乃绕王一匝香气徘徊右旋。即觉搭然痛恼都释。戒慧先染其心灵验次悦其目。不欲生信讵可得乎。其愿文云。仰惟天台阇黎德侔安远。道迈光猷遐迩倾心。振锡云聚绍像法之将坠以救昏蒙。显慧日之重光用拯浇俗。加以游浪法门贯通禅苑。有为之结已离。无生之忍现前。弟子飘扬业风沉沦爱水。虽餐法喜弗祛蒙蔽之心。徒仰禅悦终怀散动之虑。日轮驰骛羲和之辔不停。月镜回轩。嫦娥之影难驻。有离有会叹息奚言爱法敬法潺湲无已。愿生生世世值天台阇黎恒修供养。如智积奉智胜如来。若药王觐雷音正觉。安养兜率俱荡一乘。先师虽复怀宝穷岫。声振都邑藏形幽壑德慧昭彰。陈少主顾问群臣。释门谁为名胜。徐陵对曰。瓦官禅师。德迈风霜禅鉴渊海。昔远游京邑群贤所宗。今高步天台法云东霭。永阳王北面亲承。愿陛下诏之还都弘法使道俗咸荷。陈主。初遣传宣左右赵君卿。再遣主书朱雷。三传遣诏。四遣道人法升。皆帝自手书。悉称疾不当陈主。遂仗三使更敕州敦请。永阳王谏曰。主上虚己朝廷思敬一言利益。则四生有赖。若高让深山则慈悲有隔。弟子微弱尚赐迂屈不赴台旨将何自安。答曰自省无德出处。又幽过则身当岂令枉滥业缘。如水隆去窳留志不可满任之而已。仍出金陵。路逢两使。初遣应敕左右黄吉宝。次遣主书。陈建宗延上东堂四事供养礼遇殷勤。立禅众于灵耀开释论于太极。又讲仁王般若百座。居左五等。在右陈主亲筵听法。僧正慧[口　　恒]僧都慧旷长干慧辩。皆奉敕激扬难。似冬冰峨峨共结解。犹夏日赫赫能消。天子欣然百僚尽敬。讲竟慧[口　　恒]擎香炉贺席曰。国十余。斋身当四讲。分文析理谓得其门。今日出星收见巧知陋。由来诤竞不止。即座肃穆有余。七夜恬静千枝华耀皆法王之力也。陈主于广德殿谢云。非但佛法仰委。亦愿示诸不建。陈世所检僧尼无贯者。万人朝议策经不合者休道。先师谏曰。调达日诵万言不免地狱。槃特诵一行偈获罗汉果。笃论唯道岂关多诵。陈主大悦。即停搜拣。然居灵耀过为褊隘。更求闲静立众安禅。忽梦一人翼从严整。称名冠达请住三桥。师云冠达梁武法名。三桥岂非光宅遂移居之。其年四月陈主幸寺舍身大施。又讲仁王般若。叙经才讫。陈主于大众内起礼三拜。俯仰殷勤以彰敬重。太子已下并托舟航咸宗戒范。以崇津导先师。虚己亡受能安宠辱故澹无惊喜。皇太子请戒文云。渊和南。仰惟化导无方随机济物。卫护国土汲引人天。照烛光耀托迹师友。比丘入梦符契之像。久彰和尚来仪高座之德。斯秉是以翘心。十地渴仰四依大小。二乘内外两教尊师。重道由来尚矣。伏希俯提从其所请世世结缘。遂其本愿日夜增长。今二月五日于崇正殿设千僧法会。奉请为菩萨戒师。谨遣主书刘璇奉迎(云云)于时传香在手而脸下垂泪。既字为善萠反言成晚后。大隋吞陈方悟前旨。金陵既败策杖荆湘。路次盆城忽梦老僧曰。陶侃瑞像敬屈守护。于是往憩匡山见惠远图像。验雁门法师之灵也。俄而浔阳反叛寺宇焚烧。独有兹山全无侵扰。护像之功其在此矣。秦孝王闻风延屈。先师对使而言。虽欲相见终恐缘差。既而王人催促迫不得止。将欲解缆忽值大风累旬之间。妖贼卒起水陆壅隔遂不成行。至尊昔管淮海万里。廓清慕义崇贤归身。如舍遣使招引束钵赴期师云。我与大王深有因缘顺水背风不日而至。菩萨律仪即从禀受。先师初陈寡德。次让名僧后举同学三辞不免。仍求四愿一虽好学禅行不称法。年既西夕远守绳床。抚臆论心假名而已。吹嘘在彼恶闻过实。愿勿以禅法见欺。二生在边表。长逢离乱。身闇庠序。口拙暄凉方外虚玄。久非其分域间。撙节一无可取。虽欲自慎终恐朴直忤人。愿不责其规矩。三微欲传灯以报法恩。若身当戒范应重去就去就。若重传灯则阙去就。若轻则来嫌诮避嫌安身未。若通法愿许为法勿嫌轻重。四三十余年水石之间因以成性。今王涂既一佛法再兴。谬承人泛沐此恩化。内竭朽力仰酬外护。若丘壑念起愿放其饮啄以卒残生。许此四心乃赴优旨。大王方希净戒故妙愿唯诺。请戒文曰。弟子基承积善生在皇家。庭训早趋彝教夙渐。福履攸臻妙机须悟。耻崎岖于小径。希优游于大乘。笑止息于化城。誓舟航于彼岸。开士万行戒善为先。菩萨十受专持最上。喻造宫室必先基址。徒架虚空终不能成。孔老释门咸资镕铸。不有轨仪孰将安仰。诚复能仁本为和尚。文殊冥作阇黎。而必藉人师显传圣授自近之。远感而遂通。波仑罄髓于无竭。善财忘身于法界。经有明文非从臆说。深信佛语。幸遵明导禅师。佛法龙象戒珠圆净。定水渊澄因静发慧。安无碍辩先物后己谦挹成风。名称远闻众所知识。弟子所以虔诚遥注。命楫远延每畏缘差值诸留难。亦既至止心路豁然。及披云雾即消烦恼。以今开皇十一年十一月二十三日。于总管金城殿设千僧会。敬屈授菩萨戒。戒名为孝。亦名制止。方便智度归宗奉极。以此胜福奉资至尊皇后作大庄严。同如来慈普诸佛爱等。视四生犹如一子。师云。大王纡遵圣禁。名曰。总持。王曰大师传佛法灯称为智者。所获檀嚫各六十种。一时回施悲敬两田使福德增多。以资家国香火事讫泛舸衡峡。大王麾驾贵州临江。奉送供给隆重转倍于前。既值便风朝发夕还。而渚宫道俗延颈候望。扶老携幼相趋戒场。垂黑戴白云屯。讲座听众五十余人旋乡答地荆襄未闻。既慧日已明福庭将建。于当阳县玉泉山而立精舍。蒙敕赐额号为一音。重改为玉泉。其地本来荒险神兽蛇暴。谚云。三毒之薮践者寒心。创寺其间决无忧虑。是春夏旱。百姓咸谓神怒。故智者躬至泉源灭此邪见。口自咒愿。手又撝略随所指处。重云叆叇笼山而来。长虹焕烂从泉而起。风雨冲溢歌咏满路。荆州总管上柱国宜阳公王积。到山礼拜战汗不安。出而言曰。积屡经军阵临危更勇。未尝怖惧顿如今日。其年王使奉迎荆。人违觐向方遥礼临岐望绝。既而重履。江淮道俗再驰欣戴。大王尸波罗密先到彼岸。智波罗密今从禀受请文云。弟子多幸谬禀师资。无量劫来悉凭开悟。色心无作昔年虔受。身虽疏漏心护明珠。定品禅枝并散归静。荷国镇藩为臣为子。岂藉四缘能入三昧。电光断结其类实多。慧解脱人厥朋不少。即日欲伏膺智断率先名教。永泛法流兼用治国。未知底滞可开化不。师严道尊可降意不。宿世根浅可发萌不。菩萨应机可逗时不。书云。人生在三事之如一。况谭释典而不从师。今之慊言备历素款。成就事重请弃饰辞。答曰。谬承人泛拟迹师资。顾此肤疏以非时许。况隆高命弥匪克当。徒欲沉吟必乖深寄。重请云。学贵承师事推物论。历求法界措心有在。仰惟宿植善根非一生得。初乃由学俄逢圣境。南岳记莂说法第一。无以仰过照禅师来具述斯事。于时心喜以域寸诚。智者昔入陈朝。彼国明试瓦官大集众论锋起。荣公强口先被折角。两琼继轨才获交绥。忍师赞叹嗟唱希有。弟子仰延之。始屈登无畏释难如流。亲所闻见众咸瞻仰。承前荆楚莫不归伏。非禅不智验乎金口。比闻名僧所说。智者融会甚有阶差。譬若群流归乎大海。此之包举始得佛意。唯愿未得令得未度令度。乐说不穷法施无尽。复使柳顾言。稽首虔拜(云云)。智者频辞不免。乃着净名经疏。河东柳顾言。东海徐陵并才华族胄。应奉文义缄封宝藏。王躬受持。今王入朝辞归东岭。吴民越俗扫巷。淘沟沿道令牧旛华交候寺旧所荒废。凡一十二载人踪久断竹树成林。还届半山忽见沙门。眉发皓然秉锡当路。众共咸睹行次渐近。逡巡韬秘圣犹尚候况人情乎。智者雅好泉石负杖闲游。若吟叹曰。虽在人间弗忘山野幽幽深谷愉愉。静夜澄神自照岂不乐哉。后时一夜皎月映床。独坐说法连绵良久。如人问难。侍者智晞明旦启曰。未审昨夜见何因缘。答曰。吾初梦大风忽起吹坏宝塔。次梵僧谓我云。机缘如薪照用如火。傍助如风三种备矣。化道即行华顶之夜许相。影响机用将尽。傍助亦息。故来相告耳。又见南岳师共喜禅师令吾说法。即自念言。余法名义皆晓自裁唯三观三智。最初面受而便说。说竟谓我云。他方华整相望甚久。缘必应往吾等相送。吾拜称诺。此死相现也。吾忆小时之梦当终此地。所以每欣归山今奉冥告。势当不久死。后安厝西南峰所指之地。累石周尸植松覆坎。立二白塔使人见者发菩提心。又经少时语弟子云。商行。寄金。医去留药。吾虽不敏狂子可悲。仍口授观心论。随语疏成不加点润。论在别本其冬十月皇上归蕃。遣行参高孝信入山奉迎。因散什物用施贫。无标杙山下处拟殿堂。又画作寺图以为式样诫嘱僧众。如此基陛俨我目前栋宇成就。在我死后我必不睹。汝等见之后。若造寺一依此法。弟子疑曰。此处山涧险峙。有何缘力能得成寺。答云。此非小缘乃是王家所办。合众同闻互相推测。或言。是姓王之王。或言是天王之王。或言是国王之王。喧喧成论竟不能决。今事已验方知先旨。乃说帝王之王。标寺基已随信出山行至石城乃云。有疾谓智越云。大王欲使吾来。吾不负言而来也。吾知命在此。故不须进前也。石城是天台西门。天佛是当来灵像处所。既好宜最后用心。衣钵道具分满两分。一分奉弥勒。一分充羯磨。语已右胁西向而卧。专称弥陀般若观音。奉请进药。即云药能遣病留残年乎。病不与身合药何能遣。年不与心合药何所留。智晞往日复何所闻。观心论中复何所道纷纭。医药扰累于他。又请进斋饭。报云。非但步影为斋。能无缘无观即真斋也。吾生劳毒器。死悦休归世相如是。不足多叹即口授遗书并手书。四十六字莲华香炉犀角如意留别。大王愿芳香不穷永保如意书具别本。封竟。索三衣钵命净扫洒。唱二部经为最后闻思听法华竟。赞云。法门父母慧解由生。本迹旷大微妙难测。四十余年蕴之知谁可与唯独明了余人所不见辍斤绝弦于今日矣。听无量寿竟。赞曰。四十八愿庄严净土华池宝树易往无人。火车相现能改悔者。尚复往生况戒慧熏修。行道力故实不唐捐。梵音声相实不诳人。当唱经时。吴州侍官张达等。伴五人自见大佛。倍大石尊光明满山。直入房内诸僧。或得瑞梦或见奇相。虽复异处而同是。此时唱经竟。索香汤漱口。说十如四不生十法界三观四无量心四悉檀四谛十二因缘六波罗蜜。一一法门摄一切法。皆能通心到清凉池。若能于病患。境达诸法门者。即二十五人百金可寄。今我最后策观谈玄。最后善寂吾今当入。智朗请云。伏愿慈留赐释余疑不审。何位殁此。何生谁可宗仰报曰。汝等懒种善根。问他功德如盲问乳蹶者访路。告实何益。由诸[怡-台+龍]悷故喜怒呵赞。既不自省倒见讥嫌。吾今不久当为此辈。破除疑谤观心论已解。今更报汝。吾不领众必净六根。为他损己只是五品位耳。汝问何生者。吾诸师友侍从观音皆来迎我。问谁可宗仰。岂不曾闻波罗提木叉是汝之师。吾常说四种三昧是汝明导。教汝舍重担。教汝降三毒。教汝治四大。教汝解业缚。教汝破魔军。教汝调禅味。教汝折慢幢。教汝远邪济。教汝出无为坑。教汝离大悲难。唯此大师能作依止。我与汝等因法相遇。以法为亲。传习佛灯是为眷属。若不能者传习魔灯非吾徒也。诫维那曰。人命将终闻钟磬声增其正念。唯长唯久气尽为期。云何身冷方复响磬。世间哭泣着服皆不应为。言讫加趺唱三宝名。如入三昧。以大隋开皇十七年岁次丁巳十一月二十四日未时入灭。春秋六十僧夏四十。至于子时顶上犹暖。虽复不许哀号门人哽恋心没忧海不能自喻。日隐舟沈永无凭仰。加趺安坐在外十日。道俗奔赴烧香散华。号绕泣拜过十日。已殓入禅龛之内。则流汗遍身绵帛掩拭沾濡若浣。既而归佛陇而连雨不休。弟子咒愿。愿赐威神才动泥洹之舆应手。云开风噪松悲泉奔水咽。道俗弟子侍从灵仪还遗嘱之地。龛坟虽掩妙迹常通。谨书十条继于状末。
　　(其一)敕昔在蕃寅览别书感对澘塞。向净名疏而咒愿曰。昔亲奉师颜未敢咨决。今承遗旨何由可悟。若寻文生解。愿示神通夜仍感梦。群僧集阁王自说义释难如流。见智者飞空而至。泻七宝珊瑚于阁内还更飞去。王后答遗旨文并功德疏。慰山众文并在别本。送经一藏。铜钟二口。香旛委积衣物。丰华王人降寺岁月相望。每至忌辰结斋不绝。司马王弘依图造寺。山寺秀丽方之释宫。创寺已后即登春坊。故知皇太子寺基此瑞验矣。王家造寺斯又验矣。三国成一斯又验矣。寺名国清。此又验矣。灵瑞殷勤联翩四验古今可以为例焉。
　　(其二)朱方天香寺沙门慧延。彼土名达昔游光宅。早沾法润忽闻迁化。感咽弥辰奉慕尊灵为生。何处因写法华经以期。冥示潜思累旬梦见观音。高七层塔光焰赫奕过经所称。智者身从观音从西来至。延梦里作礼。乃谓延曰。疑心遣否。延密怀此相口未曾言。后见灌顶始知临终观音引导。事验悬契欣嗟无已。
　　(其三)土人马绍宗居贫。好施刈稻百束以供寺僧。执役疲劳身如有疾。心作是念。我由施故而感斯患。未测幽冥当有报否。因极寝卧梦。见智者加趺坐一床。烧香如雾安慰绍宗。汝家贫好施何疑无福。种种劝喻辞繁不载。尔夜宗兄及宗妻母三人共梦。晨朝各说异口同言。香气盈家经日不歇。宗亲感叹冥圣不遥。
　　(其四)开皇十八年四月十六日。佛陇僧众方就坐禅。师现常形进堂按行。上座道修良久瞻奉。其年十月十八日。有海州连水县人丘彪。昼发誓于龛。夜见僧排户彪即起礼拜云。勿拜安隐无虑也。绕寺一匝彪随后。奉寻出门数步奄然便失。当其月十二日。有海州沐阳县人房伯奴卫伯玉。于智者旧室而见其形床事相如在。
　　(其五)开皇十九年十一月六日。土人张造年迈脚蹶。曳疾登龛拜曰。早蒙香火愿来世度脱。仍闻龛内应声。又闻弹指造再请云。若是冥力重赐神异。即复如初。造泣而拜恋慕忘返。
　　(其六)仁寿元年正月十九日。永嘉县僧法晓。生闻胜德。殁传妙瑞。悔不早亲追恨疚心。故来坟所旋千匝礼千拜。于昏夕间龛户自开。光明流出照诸树木枝叶炳然。合寺奔驰所共瞻礼。
　　(其七)仁寿二年八月十三日。沂州临沂县人孙抱长。午前于龛所奉见信心殷重。后限满被替独到龛所。辞别洒泪向僧说如此。
　　(其八)大业元年二月二十日。土人张子达母俞氏。年登九十患一脚短。凡十八年自悲己老。到坟奉别设斋专至。即觉短脚还申。行步平正宛如少时。此妪悲喜见人即述。遥礼天台以为常则。
　　(其九)荆州弟子法偃。于江都造智者影像。还至江津像身流汗。拭已更出。道俗瞻礼。如平生汗痕尚在。
　　(其十)荆州玉泉寺造石碑。未得镌刻智者像。至而碑上自然生脉成文曰。天地玄用出生或有磨刮。其辞弥亮一境观读三日方失。
　　智者弘法三十余年。不畜章疏安无碍辩契理符文。挺生天智世间所伏。有大机感乃为著文。奉敕撰净名经疏。至佛道品为二十八卷。觉意三昧一卷。六妙门一卷。法界次第章门三百科。始着六十科为三卷。小止观一卷。法华三昧行法一卷。又常在高座云。若说次第禅门一年一遍。若着章疏可五十卷。若说法华玄义并圆顿止观半年各一遍。若着章疏各三十卷。此三法门皆无文疏。讲授而已。大庄严寺法慎私记禅门。初分得三十卷。尚未删定而法慎终国清寺。灌顶私记法华玄初分得十卷。止观初分得十卷。方希再听毕。其首尾会。智者涅槃。钻仰无所仿佛。龙章未经要妙。深识者自寻得其门也。学士法喜凡事十七禅师。年登耳顺方逢智者。陈尚书毛喜。嘲之曰尊师犹少。弟子何老。答云。所事者德岂在于年。又问曰。何者为德。答云。善巧说法即后代富楼那。破魔除障即是优波鞠多。毛喜自善其辞。谈之朝野常为口实。又常行方等忏。雉来索命神王遮曰。法喜当往西方。次生得道岂偿汝命耶。仍于瓦官寺端坐入灭。建业咸睹天地共知。又有慧瑫因听法而发定。道势因领语。而观开净辩强记有泻瓶之德。于佛陇烧身慧普修忏象王便现。法慎学禅微发持力。此二三子不幸早亡。门人行解兼善堪为后进师者多矣。皆内秘珍宝不令人识。今略书见闻如上。梁晋安王中兵参军陈针即智者之长兄也。年在知命张果相之死在晦朔。师令行方等忏。针见天堂牌门。此是陈针之堂。过十五年当生此地。遂延十五年寿。果后见针惊问君服何药。答但修忏耳。果云若非道力安能超死耶。梁方茂从师习坐。忽发身通微能轻举。智者呵云。汝带妻子何须学。此宜急去之。大中大夫蒋添玫仪同公吴明彻。皆禀息法脚气获除法云远覃例皆如此。灌顶多幸谬逢嘉运。滥齿轮下十有三年。戴天履地不测高深。以开皇二十一年遇见。开府柳顾言赐访智者。俗家桑梓入道缘由皆不能识。克心自责微知醒悟。仍问远祖于故老。即询受业于先达瓦官前事。或亲承音旨。天台后瑞随分忆持。然深禅博慧妙本灵迹。皆非浅短能知。但恋慕玄风无所宗仰。辄编闻见若奉慈颜。披寻首轴涕泗俱下谨状。
　　铣法师云。大师所造有为功德。造寺三十六所。大藏经十五藏。亲手度僧一万四千余人。造栴檀金铜素画像八十万躯。传弟子三十二人。得法自行不可称数。
