辨正论十卷


此土著述
辨正论十卷
唐沙门释法琳撰东宫学士陈子良注


　　

辩正论序
东宫学士陈子良
　　盖闻。宣尼入梦十翼之理克彰。伯阳出关二篇之义爰着。或钩深系象。或探赜希夷。名言之所不宣。阴阳之所不测。犹能弥纶天地包括鬼神。道无洽于大千。言未超于域内。况乎法身圆寂妙出有无。至理凝玄迹泯真俗体绝三相累尽七生。无心即心。非色为色。无心即心。故能心斯心矣。非色为色。故能色斯色矣。[卄/縢]蛇于是并空。形名所以俱寂。筌蹄之外岂可言乎。若夫西伯拘羑遂显精微。子长蚕室卒成先志。故易曰。古之作易者。其有忧乎。论之兴焉。良有以矣。法师俗姓陈氏。汉太丘长仲弓之后也。远祖宦游播迁江左。近因流寓又处襄州。隋世入关从师请业。玉移荆岫。皎洁之性弥彰。[示　　圭]徙幽林。芬芳之风更远。法师应真人之祥。禀黄裳之吉。内该三藏外综九流。既善缘情尤工体物。篇章婉丽理致遒华。郁郁间缛锦之文。飘飘耸凌云之气。班贾金玉未可同年。潘陆江海宁堪方驾。至如庄生墨生之学。黄子老子之书。三清三洞之文。九府九仙之箓。登真隐决之秘。灵宝度命之仪。吞若胸中说犹指掌。加以旧习中观少蕴法华。既有闻持比专著述。运思之外汲引无疲。辩中观则龙树可期。谈自然则老庄非远。于是四方杂还。如归长者之园。七贵纷纶。若赴华阴之市。固以学侔安远才迈肇生。实开士之栋梁。法城之墙堑者也。乃有道士李仲卿刘进喜等。并作庸文谤毁正法。在俗人士或生邪信。法师愍其盲瞽恐入泥犁。爰发大悲遂制斯论。可谓鼓兹法海振彼词峰。碧鸡之锐竞驰。黄马之骏争骛。莫不叶坠柯摧云销雾卷。状鸿炉之焚纤羽。犹炎景之铄轻冰。负胜之俦于斯可见。暂归慈定已破魔军。聊奋慧刀即降愚贼。佛日于是重晖。法云由其广被。然法师所作诗赋启颂碑诔章表大乘教法及破邪论等三十余卷。在世久传。然此论凡八卷十二篇二百余纸。穷释老之教源。极品藻之名理。修述多年仍未流布。昔秦孝公听说帝而寐。闻谈霸而兴。阳春和寡。深可悲叹。但法师所述内外兼该。恐好事后生致有未谕。弟子颖川陈子良近伸顶礼。从而问津烂然溢目。若明月之入怀。寂乎应机。譬宝珠之瞩物。既悟四衢之幻。便息百城之游。于是启所未闻。聊为注解。庶将来同好。幸详其致焉。
辩正论卷第一
　　三教治道篇第一(上下)十代奉佛篇第二(上下)佛道先后篇第三(卷第五)释李师资篇第四十喻篇第五(卷第六)九箴篇第六气为道本篇第七信毁交报篇第八(卷第七)品藻众书篇第九出道伪谬篇第十(卷第八)历世相承篇第十一归心有地篇第十二。
三教治道篇第一(上)
　　有上庠公子问于古学通人曰。盖闻。气象变通莫过乎阴阳。埏埴覆焘莫过乎天地。寻夫五运未形本无人物(易钩命决云。天地未分之前。有太易。有太初有太始。有太素。有太极。为五运也。气象未形谓之太易。元气始萌谓之太初。气形之端谓之太始。形变有质谓之太素。质形已具谓之太极。转变五气故称五运。言气形质具而未相离。皆太易之名有五种也。尔时空虚。未有人物也)三才既立乃叙尊卑(干凿度云。太极太素太一名别其理一也。易纬通卦云。大极是生两仪。言气清轻者上为天。浊重者下为地。以人参之谓之三才。易序卦云。有天地万物。然后立君臣。定父子长幼夫妇之礼尊卑上下之别也)自然之化已兴。无为之风广被(河图括地象云。天地初立。有天皇氏。澹泊自然与极同道。身佩九翼。以木德王。无所施为自然而化。开山图云。地皇兴于熊耳龙门之山。以火德王。命历序云。人皇驾六羽。乘云车出谷口。分九州长天下。兄弟九人。依山川地势分为九域。各居一州。帝系谱云。天皇治各一万八千岁。地皇凡一百五十世治天下。合五万四千岁。次五龙氏皇伯皇仲皇叔皇季皇少。兄弟五人。并乘龙上下。凡一百八十世治天下。合九百二十七万三千六百年。即灵威仰等五神是也。次有神农氏。驾六龙甄度四海寒暑均以布人民通风雨。凡十世各治九百岁。次有四姓。次有不终一世次有七十二姓。次有三姓。或乘飞羊飞鹿。始教民穴处。食鸟兽肉。衣皮毛衣。次有巢氏驾龙麟乘凤虎。构木为巢教民居之。以避禽兽之害。次燧人氏。教民钻燧出火变生为熟。以避腥臊之属。铸作金刃而民大悦。此凡六纪有九十三代。一千二百八十九世。合一千一十万一千八百四十年。自天化下总谓三皇也)次则蛇躯牛首之圣(六艺论云。太昊帝庖牺氏姓风。蛇身人首。有圣德。燧人殁宓羲皇生。其世有五十九姓。羲皇始序制。作法度。皆以木德王也。制嫁娶之礼。受龙图。以龙纪官。故曰龙师。在位合一万一千一十二年。炎帝神农氏姓姜。人身牛首。有火瑞。即以火德王。有七世合五百年也)珠衡日角之皇(六艺论云。轩皇姓公孙二十五月而生。有珠衡日角之相。以土德王天下。建寅月为岁首。生子二十五人。有十二姓。凡十三世。合治一千七十二年。梦受帝箓。遂与天老巡河而受之。得河图书师于牧马小童拜广成丈人于崆峒山。帝王世纪云三皇之世。合二万二百九十七年也)始画八卦而重八纯(河图括地象曰宓羲氏仰观象于天。俯察法于地。始画八卦。以通神明之德。神农氏。重八卦为六十四焉)设云官而陈鸟纪(六艺论云。轩皇有景云之瑞。用云纪官。少昊帝有凤鸟之瑞。故以鸟名官焉)教畋渔以济俗。作耒耜以资民(六艺论云。宓羲氏为网罟以畋以渔。取牺牲以充庖厨。故曰庖牺氏。神农断木为耜。揉木为耒始教天下种五谷。故号为神农氏)立市(神农所建也)铸器服牛乘马。营宫室垂衣裳。为杵臼置舟楫。模鸟迹以造文字。因化通而裁礼乐(并黄帝时也。六艺论云。黄帝佐官有七人。苍颉造书字。大挠造甲子。隶首造算数。容成造历岐伯造医方。鬼申区造占候。奚仲造车作律管。兴墠坛礼也)暨乎翼善传圣之君。仁盛圣明之后。举八元八恺之职(舜摄政举高阳氏高辛氏。才子各八人。以掌司牧之任也)命羲和羲仲之官(羲氏和氏。为尧掌日月四时之官也)种百谷以勤农(后稷播种百谷)敷五教以轨物。允恭克让庶绩咸熙。协和万邦平章百姓。流四凶于四裔。窜三苗于三危(浑沌梼杌穷奇饕餮。为四凶也。尧流之于国四外。有苗氏叛。舜放之于三危之山也)调律吕以畅八风。察璇玑以齐七政。夏禹导九河(代父治水。平九州名山大川。受洪范九畴于河神。获地理于洞府。九州贡铜铸作九鼎。以八家为邻。三邻为明。三明为里也)乘四载(陆行乘车。水行乘船。泥行乘橇。山行乘辇)任土作贡疏山奠川。殷王伐罪吊民(有黄鱼黑鸟集于坛。化为黑玉。乃伐桀。色尚黑白。迁九鼎于毫以百户为里也)平暴静乱。解网剪发。拯溺救焚。爰至赫赫隆周济济多士。关睢麟趾之德(季历妃大任梦长人感已而生文王。文王妃大姒生武王发。建子之月为岁首色尚赤。以五家为邻。畿内则有比闾族党州乡。周公居摄罪人斯得。秋有雷风之变。偃禾拔木。启金縢之书。遂迎周公。卜宅于洛。度土定鼎。制礼作乐。死于酆葬于毕。关睢称王后之德。麟趾兴仁人之族名也)周南邵南之风(言周邵风化自北而南也)列五行六正之仪(木金水火土为五行。预见来事。进善举贤。恭勤不堕。明察法律。辞禄让赐。君失则谏。是为六政也)布九田四井之法(三等为九田。三屋为四井)陈服锡之礼(叙五等之服制九锡之礼也)广革车之节(通十为城。城出革车一乘)为世揩范作物典谟。遐逖阔迥年移三古。旷远绵邈时经百王。圣德所覃神化所洽。龙庭凤穴候气输賝。日域麟洲占风款塞。泉露呈其珍味。草木变其嘉形。燕颔鱼身。昭彰于羽族。狼蹄牛尾。辉焕于毛群。惟德动天休征允集。元首延明哉之美。股肱肆良哉之歌。周卜永年殷称奕叶。其为道也。人伦禀以利建。庶物资以有生。邦国赖以无他。君臣藉以致治。德教天下化被华夷。道贯五天恩加百姓。立功立事可大可久。时义备矣。世用足矣。至如李老仙方意存羽化。释迦梵本期自涅槃。纵体于太清之中。游神于常乐之境。贵练形以不死。求寂照于无生。构鹏鷃之寓言。张过未之虚说。何异邹衍谈天终归眇莽。虞丘辩梦徒骋华词。今大唐驭极圣皇垂拱。尚贤尚齿贵德贵仁。反正之化已弘。还淳之风广扇。理须舍繁就简去伪归真。愚谓佛道二流在政非急。久欲闻奏。请试论之。不揆所疑敢陈未喻。夫子多识前古深究学源。献替可否幸详其要。于是右学通人敛容峻坐。良久而谓曰。异乎吾所闻也。论云。观天之象。则见日月五星次度之分。观地之象。则知百川四渎所归之处。观古今之迹。上形太极混元之前。却睹将来未萌之事。秋毫不疑。乃曰智也。子既知而故问。余亦述而略说。考周孔六书之训。忠孝履其端。李老二篇之萌。道德创其首。瞿昙三藏之文。慈悲为其本。事迹乃异理数不殊。皆尽美尽善。可崇可慕也。是以谈众妙以虚心。开善权以汲引。吾往尝见远游先生。颇亦闻之。说通方论。具叙三教兼陈九流。先生遁逸岩阿莫知氏讳。容仪闲雅进退可观。言笑温弘动止有则。虽语有品藻而志无褒贬。饭饵松术靡测其年。栖寝烟霞熟详其世。至于三古本末焕若镜中。百氏枝条明如掌内。穷周孔之令典。究佛道之弘规。察其所怀在乎逍遥齐物。观其所尚。归乎平等性空。先生燕默之余。顾谓仆曰。世不达者多相是非。以是其所是。而非其所不是。不非其所非。而非其所不非。此则是其所非。而非彼所是矣。夫论儒之教也。意在居家理治长幼顺序。在上不骄为下不乱。臣子尽其忠孝。仆妾竭其欢心。大则配天祀帝尊亲享祖。欲使天地昭察鬼神效灵。灾害不兴祸乱不作。小则就利乘时谨身节用。施政闺门之内。流恩仆隶之下。咸奉其事各得其宜也。道之教也。言万物之所以生。至功之所以成。必生乎无形由乎无名。然而无形无名者万物之宗也。叙道则为始为母。谈教则有徼有妙。是以元始拱默于金台。太上垂衣于紫殿。遣二真以导俗。命五老以披图。履幽而明抱一而贞。寂魄乎大罗。偃仰乎太清。然后设无为之化。行不言之教。布黄庭紫府之文。授金版银绳之箓。玄霜绛雪之妙。玉液云英之奇。九云明镜之华。八练神丹之彩。足以还年却老。足以羽驾长生。游阆苑而忘归。沐咸池而不返。乍披褐于阊阖。或控鹤于蓬莱。静虑姑射之阿。思微崆峒之上。与天地而遐久。共阴阳而晦明。佛之教也。大矣哉。牢笼华藏。出九重圆盖之表。照灼云台。吞八维方质之外。非色妙色。流光混元之前。分身化身。列影太虚之始。故以旁薄而造阴阳。炉锤以成天地。大象之象。含育于四象。刚材之材。通运于五材。玉衡转眇眇乎。不测其机。合璧悬茫茫乎。熟详其化。不皦不昧惟微惟彰。统众圣之灵府。赴群生之嘉会也。于是出火宅而御三车。入爱河而挥八棹现希有事。岂独庵罗树园。说不思议。非但摩伽陀国。种种方便一一慈悲。破生死之樊笼。济涅槃之彼岸。莫不意珠腾曜智炬凝辉。总纳百川。浚东溟之在地。纲维万象。逾北极之居天。宁与高下相倾儒墨交竞。诚固推之于真际。反之于玄源。玄源也者。则境智俱亡。真际也者。则权实斯泯。大宣究竟之旨。普运神通之力。寻其善巧讴和之致。陶钧负荷之功。造化无以方。日用莫能拟。足以括囊四大超忽三景。子当书绅以自镜也。
　　公子曰。美则美矣。疑且疑焉。夫能匡社稷者莫过怀忠。养至亲者莫过奉孝。经天地者莫过修文。定祸乱者莫过讲武。安上下者莫过弘礼。移风俗者莫过习乐。此固皇王之要训。亦治道之大方。维摩竭慈悲之谈。厉乡垂道德之论。未为济世之急。犹涉木雁之词。非唯仆之未宾。抑亦贤之同去通人曰。讷言敏行君子所称。无以己之寡闻取况于典论。子不闻鲁侯之诫乎。无多言无多事。多言多害。多事多患。若事亲殉主则以忠孝为初。远害全身则以道德居始。利生救苦则以慈悲统源。奉孝怀忠可以全家国。行道立德可以播身名。兴慈运悲可以济群品。济群品则恩均六趣。播身名止荣被一门。全家国乃功包九合。故忠孝为训俗之教。道德为持身之术。慈悲盖育物之行。亦犹天有三光鼎有三足。各称其德并着其功。遵而奉之。可以致嘉祐也。
　　公子曰。前汉艺文志云。全身保国凡有九流。一曰儒流。谓顺阴阳陈教化。述唐虞之政。宗伸尼之道也。二曰道流。谓守弱自卑。陈尧舜揖让之德。明南面为政之术。奉易之谦谦也。三曰阴阳流。谓顺天历象敬授民时也。四曰法流。谓明赏敕法以助礼制也。五曰名流。谓正名列位言顺事成也。六曰墨流。谓清庙宗祀养老施惠也。七曰纵横流。谓受命使乎专对权事也。八曰杂流。谓兼儒墨之铨。含名法之训。知国大体事无不贯也。九曰农流。谓劝励耕桑备陈食货也。遵其道可以安庶品。行其事可以利国家。为政备矣。于民足矣。纵先生通方之说。右学尽善之词。恐类风牛不相及也。
　　通人曰。观一可以知百。睹此足以明彼。但佛教冲旷名义弘多。总而言之具有玄录。今为吾子略举大猷。自祥云散空瑞莲现海。半满之门洞启。空有之策兼扬。毗城有回情入法之谟。灵山有摄末归本之训。在用如水分千月。为体若镜鉴万形。斩筹含识共荫慈云。尘沙佛土咸沾甘露。及收光白氎韬影提河。于是乎五百应供摇象扇而闻持。八万修多拂龙床而器写。珠函宝印既溢王宫。贝叶梵文还盈海藏。升堂万计兢沭身田。负墙百亿争开心树。爰至摩腾入洛僧会游吴。远流法鼓之音。俱传慧风之业。以类相聚亦有九流。显其嘉名称为九箓。一曰真诠。二曰权旨。三曰戒品。四曰禅门。五曰咒术。六曰论部。七曰注解。八曰章疏。九曰传记。言真诠者。盖方等之中心。诸佛之要观也。事无不统理无不穷。其言巧妙其义深远。包十仙之奥行。总八藏之玄文。缘觉涉求迷同泛海。声闻在听恍若窥天。此华严之引致也。裂见网之宏宗。破邪军之要术。珠清浊水药现深丛。迷乱乳之色既分。回天之醉俄醒。乐民克满常果仍圆。斯涅槃之极旨也。三兽混迹一乘总辔。衣珠已现髻宝仍传。十无上之冲规。四安乐之妙行。鉴多宝之所为。悟长者之本心。乃法华之会归也。布此十如冥兹四绝。即色非色离名无名。昭昭乎泛六度之舟。弥弥焉登三空之岸。谓般若之玄锋也。理之包举在此四焉。
　　权旨者。世雄方便之教也。诱五浊之众。逗三乘之机。接疲侣而置化城。引穷子而持粪器。如来殁后迦叶集经。所谓四种阿含八部譬喻。本生本事之旨。贯华散华之谈。王宗之所分判。安睿之所编录。为缘散说部袠弥多。言戒品者。代佛之为师。训僧之令范也。亦出必由户济克待舟。盖万善之梯基。五乘之脚足也。或约时约处随事随根。致有七聚别名五篇殊旨。开遮之说既异。轻重之相靡同。天竺流行乃分五部。中华传习今有四焉。迦叶创其纲维。崛多分其条贯。教训正俗。既非礼不成。灭恶生善。亦非戒不克。佛在住持爰因憍梵。灭后传授实启波离。寔三业之司辰。乃六根之御史也。言禅门者。三学修心之纪也。能为得圣之因。最称尽漏之要。是以声闻系想则水净心池。菩萨熏修则华开意树。禅能发慧佛有诚言。四等六通。憩禅林而始就。八除十入。依定窟而方成。智度论云。以禅定力服智慧药。得神通已还化众生。况复置世界于一毛。凝海水为五味。故曰。缘法察境唯寂乃照。其斯之谓欤。言咒术者。众生灭罪之训。毒害消伏之方。挫慢摧凶救危起死。如禅提逐鬼若先尼敕神。六字之除灾。七佛之护命。反常合道因物成务。济世之术孰若是乎。言论部者。摧邪立正。释滞开蒙之义府也。良以代移正像人变浇淳。直路难登邪途易入。致令雪山采药争收毒草。深水求珠竞持瓦砾。故有通法声闻传灯菩萨。折彼邪论申此正经。鲸鲵既剪。五翳所以云亡。雰雾廓清。三光于焉遂朗。古录序云。至圣绳墨曰经。弟子述经曰论。论者如丘明之作传也。呵梨曰。经若有论义则易解。旃延以深了实谛。创干度之文。诸圣以富洽名理。继婆沙之说。次则成实毗昙锋颖精密。考而详之。盖小乘之英华也。至于建无畏幢。马鸣标其称首。然正法炬。龙树统其机源。百论破外以简邪。中观祛内之偏执。十二玄门之精诣。摩诃衍义之宏深。并大教之栋干也。言注解者。就文现义。述而不作之俦也。并立像以取形。即事而出理。若生肇之注净名。支陆之训般若。属词洒落抗意标奇。昔仲尼既殁。寄微言于荀孟。大觉已逝。传法印于通人。高山仰止实开蒙滞者也。言章疏者。举网提纲拾遗补阙。通一部之文义。亦所以备遗忘也。大法初度未遑解释。卫安帛远创启玄章。自斯厥后竞撝谈柄。至于凭敷大品爱亮涅槃。集镜毗昙静琳成实。何但词省意深。固亦义周文惬。犹丹青之写状。若水镜之图形也。并悬诸日月足称尊俎矣。言传记者。释门记事之尽也。如斑马述作陈范修文。王隐之序晋仪。袁宏之着汉纪。斯并治民小术。动硕学之奇才。忠孝片善。摇史臣之芳翰。况三达易隐八戒难思。卓朗擅其嘉声。法开播其清辩。帛祖既方诸嵇阮。支遁亦匹彼王何。高逸隐节之文。遁世游方之录。十科导世之士。五部利物之贤。美德形容简素斯在矣。寻法王垂轨为息苦轮。既病有万殊。故药非一准致使牒盈天府偈积龙宫。香象八亿。负初分而莫胜。罗汉五千。阅散华而靡遍。况乎数尘宝轴墨点玄言。十地睹而未详。八恒观而不测。岂儒道名法之类。能拟议其性海之门乎。
　　公子曰。古哲云。文繁者失其要。理寡者丧其实。今见之矣。纵释氏铨旨禅戒之谈。咒术传记之典。自是一家励己之谟。未为五常经国之训。犹方孔圆衲。虽美于形而阙于事矣。且书有五常之教。谓仁义礼智信也。愍伤不杀曰仁。防害不淫曰义。持心禁酒曰礼。清察不盗曰智。非法不言曰信。此五德者。不可造次而亏。不可须臾而废。王者履之以治国。君子奉之以立身。用无暂替。故云常也。夫子。向序佛教。言缓而义迂。非不愕然。太为濩落矣。五常也者。在天为五纬。在地为五岳。在处为五方。在人为五藏。在物为五行。广而言之。无所不统。仰观俯察。其能有加焉。于是通人听尔而笑。沉吟久之。徐而喻曰。世云。千金易倾一言难吐。徒费指掌。恐子夜游不免失言。强复论其大较。案沈氏均圣论云。炎昊之初。纯厖之始。人未粒食。非肉非皮。死亡立至。虽复圣德殷勤恩存救免。而身命是资。理难顿夺。寔宜导之以渐稍启其源。故燧人改火变腥为熟。腥熟既变。盖佛教之萌兆也。君子曰。沈侯学综玄儒理兼孔释。匪斯人子奚有斯论乎。所以尔者。太昊本应声大士。仲尼即儒童菩萨。先游兹土权行渐化。愍济五浊宣布五常。而吾子未访所闻。今粗为陈其本。何者。佛初成道。近接下凡。爰开小教。因尸利而说三归。因末伽而说五戒。为迦王而说十善。为长者而说六斋。此四者何耶。三归劝其舍邪。五戒防其行恶。十善使其招贵。六斋令其得乐。释名云。归向也。戒止也。善嘉也。斋肃也。言三归者。教其归向三尊防止五欲。备延嘉贶肃敬容仪。则冥只欣萃征庆允洽者矣。一曰不杀。二谓不盗。三不邪淫。四不妄语。五不饮酒为五戒也。戒者。禁也。勒也。勒身口如马着辔。禁情欲如猴带锁。智度论云。大恶病中戒为良药。大恐怖中戒为守护。死闇冥中戒为明灯。三恶道中戒为桥梁。生死海中戒为大船也。夫不杀者。如负天蹐地之属。圆首方足之俦。水陆山空胎卵湿化。语其种类凡有四生。一一生中皆有八万四千形状不等。然而人畜乃殊贵贱。云别至于颙颙怖死汲汲贪生。避苦以乐其身。求安以养其命。此情一种斯理万均。何有枉害忠贞滥诛淳善。所以良士歼其神被发赵同死大厉抟膺。邙阜积怨魂之悲。秦坑肆无辜之酷。乘舟之歌已作。黄鸟之咏徒哀。次则列围[溧-木+(革　　月)]川从禽梦泽。张罗亘野布网连山。火逐岭以高低。烟随草而疏密。奔电之鹰争举。追风之马竞前。猿睹箭以虚惊。雁看弓而迥坠。洞胸达腋之痛。解脰陷脑之酸。奚独丧蚌池空。遂使士狙林尽。加以垂丝曲渚下钩深潭。获朱鲤于河湍。收紫鳞于井谷。斯等并禀五常俱含四气。同沾佛性共有神明。何忍陈此肉山树兹炮烙。极鳞羽之命。尽刍豢之群。臛染指之鼋。缹如朱之鳖。供何曾之盛馔。备娄护之珍羞。美彼心肝充其口腹。欢他燕尔乐我嘉宾。庆七德之光荣。悦九功之繁会。寔乃伤大慈之本意。故至圣以禁焉。所以饲鱼长者睡感天花(见金光明经)救蚁沙弥冥延促算(见贤愚经也)爰致金刚之体。终为长寿之因(护法因缘得金刚体不杀果报为长命因。见涅槃金光明等经)此则永断宿嫌。其德一也。言不盗者。盗跖之行举世不容。梁上之顽是人皆患。囊装无孑遗之货。胠箧有绝本之贫。遂使布被莫充葛袍奚拟。长者惭寄口之累精民羞屠贩之劳。岂止犯菜偷鱼窃瓜私枣。兼以盗僧鬘物用常住财。恶求多求以利生利。曾无愧邑都不介怀。何独带累见前信。亦殃咎后世(智度论云一切诸众生衣食以自活若夺若劫取。是名劫夺命)大圣慈愍制戒遏之。其德二也。言不邪淫者。败德灭身淫辜为甚。所以妹妃亡夏妲后丧殷。褒姒之仆隆周。丽姬之倾皇晋。神仙遭骑颈之辱。天庙致焚躯之灾。故称众罪之根。是曰构殃之本。近乖梵世远障菩提。断而不行。其德三也。言不饮者。酒为乱本。亦称狂药。遍兴三毒之愆。备造六根之衅。裸露形体咆哱言声。贵贱悉欺亲疏等骂。既梼既杌或哭或歌。殷王牛饮而丧朝。楚子虎酣以败德。成都萦累月之醉。中山困千日之眠。体澒澒其如泥。心昏昏其似夜。三十五失过患并生(见智度论等)八万四千尘劳俱起。现在遮智慧之业。将来获愚痴之报。此罪最深。故佛不许。诚能奉戒获福无穷。其德四也。言不妄者。口是祸媒舌称斗本。能为伐身之斧。厥号众恶之门。刀剑起咽喉之间。绳索居唇齿之际。语寒风足使翠柯零叶。谈芳节能令槁木舒华。褒贬由其一言。生死出其三寸。友于因之以水火。室家为此而乖离。大害则灭族倾邦。小愆则危身致命。招未来之重报。结现在之深怨。实四过之根株。乃十恶之林薮。释典述如鼻之诫。周庙书铜人之铭。福无以加。其德五也。
　　公子喜而对曰。鄙闻海无异碱汤无异热。仁者所谈杀盗等戒。亦犹先王仁义之教也。终是眼目之异号。头首之别名耳。将知殊途同归百虑一致。斯之谓矣。五教已足何烦五戒。
　　通人曰。五教之职禁其现非。五戒之谟防其来过。五教事彰为罪(言杀盗事露获贼状者官始结正而成罪也)五戒口动成辜。书但息其一刑。经乃遮其三报(谓现报生报后报)息一刑免一时之现罪。遮三报断三世之来殃。亦如六宗七庙之义。三饔四郊之礼。时月朔望之奠。吉凶庆吊之羞。礼王制云。庶人荐韭以卵。荐麦以鱼。荐黍以豚。荐稻以雁。诸侯用牛。大夫用羊。士用犬豕。祭天地以茧栗。飨宗庙角握。皆谓有故而私杀也。是以修其教不易其俗。齐其政不易其宜。教谓礼义。政谓刑禁。纵礼见其生不忍其死。闻其声不取其肉。抑亦渐断之谈。未为极慈之训。
　　原夫释氏之教也。劝之以善。化之以仁。行不杀以止杀。断其杀业。以断杀故而民畏罪。王者为政。闭之以狱。齐之以刑。将杀以止杀。不断杀业。以不断故而民弗禁。智度论云。杀有十罪。一者心常怀毒世世不绝。二者众生憎恶眼不喜见。三者常怀恶念思惟恶事。四者众生恶之如见毒蛇。五者睡时心怖觉亦不安。六者常有恶梦。七者命终之时狂怖恶死。八者种短命业。九者身坏命终在泥犁中。十者若出为人常当贫穷短命矣。
　　夫惧十罪于将来。而杀自止。制五刑于现在。而过不惩(书防目下经遮未来)立验目前此之谓也。法句经云。杀生求生去生道远。提谓经云。不杀曰仁。仁主肝木之位。春阳之时万物尽生。正月二月少阳用事。养育群品。好生恶杀杀者无仁。不邪曰义。义主肺金之位。七月八月少阴用事。外防嫉妒危身之害。内存性命竭精之患。禁私不淫。淫者无义。不饮酒曰礼。礼主心火之位。四月五月太阳用事。天下太热万物发狂。饮酒致醉心亦发狂。口为妄语乱道之本。身致危亡不尽天命。故禁以酒。酒者无礼。不盗曰智。智主肾水之位。十月十一月太阴用事。万物收藏。盗者不顺。天以得物藏之。故禁以盗。盗者无智。不妄曰信。信主脾土之位。三月六月九月十二月中央用事。制御四域恶口。伤人祸在口中。言出则殃至。气发则形伤。危身速命。故禁以舌。舌者无信譬喻经云。安持净戒马巧捉坚辔勒。身被精进铠。乃脱魔王贼。百句譬喻经云。五根之祸。剧于毒龙。过于醉象。五根纳受。如海吞流。如火得薪。未尝厌足。五根如箭。意想如弓。思念如矢。以五戒仗守护六根。如视逸马。天地本起经云。劫初之时人食地肥。有一众生。顿取五日之食。因制盗戒以禁之也。以食地肥而生贪欲。因制淫戒。以淫欲故。共相欺夺。因制杀戒。以求欲故。妄语谄曲。因制不妄语戒。以饮酒故。昏乱行非。因制酒戒。计五戒之兴。其来已久。萌于天地之始。形于万物之先。细入无间。大弥八极。众生之父。人道之根。包括三才。牢笼三世。含育群有。统御阴阳者也。四天王经云。一戒有五善神。若有归向三宝守斋持戒。四王上启天帝。天帝令二十五神营卫门户。临其命终往生天上云云。于是曳七宝之妙衣。罗百味之香食。明珠类月。美女如云。花合花开。既无终始。目迎目送。自有周旋。魔化比丘经云。五戒人根。十善天种云云。言持五戒当得人身。修行十善必获天报。十善者。所谓身三口四意业三种。合为十也。智度论云。无放口之四害。无恣身之三患。发菩提心经云。以此十戒防身口意。持身戒者。永断一切杀盗淫行。不断物命。不侵他财。不犯外色。又亦不为杀等因缘及其方便。不以杖木瓦石伤害众生。若物属他。他所受用一草一叶。不与不取。又亦未曾攀睐细色。于四威仪恭谨详审。是名身戒。持口戒者。断除一切妄言两舌恶口绮语离间和合诽谤毁呰文饰言词。及造方便恼触于人。言必至诚柔软忠信。言常饶益教化修善。是名口戒。持心戒者。除灭贪欲嗔恚邪见。常修软心不作过罪。信是罪业得恶果报。思惟力故。不造众恶。于轻罪中生极重想。设误作者恐怖思悔。知恩报恩心无悭吝。乐作福德常以化他。恒生慈悲怜愍一切。是名心戒。持十善戒死得生天受上妙乐云云。是以披五色之云衣。曳三铢之绮服。质多树下妙胜堂中。随天众而优游。步香园而容与。坐间一劫瞬顷千年。光华丽日月之辉。芬郁美旃檀之气。
　　育王经云。王令国中人民悉行十善持五戒。月六斋年三长斋。牛马犬猪一切皆斋云云。
　　净土经云。当持九斋。所谓岁三月六。九斋应九神除九恼。灭九恶愈九病。三斋出三界求三道。制三流断三苦。治三毒塞三途应三尊。六斋制六情禁六贼。止六衰得六和。起六行成六德。
　　譬喻经云。天主帝释敕四天王。以六斋日案行天下。伺求人间所造善恶。见大国王以十善四等治化天下。天主欢喜。即赐人王金轮千辐雕文刻镂众宝厕填光明洞达绝日月光金银铜铁凡四轮宝。空中自下。八斛明珠光焰如日。能除热气。在王宫中。复有女宝。从空而降。纯肉无骨具满女姿。腹圆不现。耳软而垂。容态闲美。六十四变。睫毛青致。发泽不乱。能知王心应时供奉。奇异七宝水中涌出。宝马八万白象六牙。四大天王捉七宝瓶香汤灌顶。持天宝冠为王着之。王若行时七宝导前四兵从后云云。
　　又育王经云。育王夫人宝璎二具珠衣千领。虽处王妃受天服御云云。所谓珠光列后玉女罗前。风生雾縠之裙。香起云罗之袖。大论云。奉戒持斋见得五利。刀不能伤毒不能害。火不能烧。水不能没。于一切嗔恚怒害恶众生中见者欢喜。譬喻经云。一日持斋有六十万岁粮。得五种福。少病。身安。少淫。少睡。生天。
　　净土经云。八王者。谓八节日也。言天王所奏文书一岁八出。故称八王。此日最急。言岁终事毕考课结定。上言天帝三十二臣四镇司命司录阎罗所司神明听察。疏记罪福不问尊卑。一月六奏。六斋日是。一岁三覆。即三长斋月也。今人左右肩上有左右契。左神男右神女。男神疏善女神疏恶。先前一日夜半上天。校定罪福各自求功。争了罪福毛发不差。如来大悲为拔彼苦。劝修斋戒令其得乐。余今明以语子。子当回也无违。勿为下士自取笑也。宋典云。文帝以元嘉中。问何侍中曰。范泰谢灵运云。六经本是济俗。若性灵真要则以佛经为指南。文帝又云。如其率土之滨皆纯此化。吾坐致太平矣。尚之对曰。臣闻自渡江已来。王导周顗宰辅之冠盖。王蒙谢尚人伦之羽仪。郄超王谧等。或号绝伦或称独步。略数十人靡非时俊。清信之士无乏于时。窃谓释氏之化无所不可。何者夫百家之乡十人持五戒则十人淳谨。千室之邑百人修十善则百人和厚。传此风训已遍宇内。编户千万则仁人百万。夫能行一善则去一恶。去一恶则息一刑。一刑息于家则万刑息于国。陛下所谓坐致太平也(凡人一日受八戒。则一日不杀生。而一日无杀罪。一日不偷盗。则一日无盗罪。一日敬三宝。则一日为善人。一日事二亲。则一日为孝子。一日不妄语。则一日不失信。一日不绮语。则一日不失礼。一日不两舌。则一日兄弟睦。一日不恶骂。则一日室家和。一身一日尚获此功。况一月至十月。一年至十年。自作教他展转相续。从一人以至百人。从一郡以至百郡。小善则闾阎士女。大善则卿相王公。校而言之。足以立身辅化匡国保家。若以此立身。无身不立。以此匡国无国不匡。乃得圣之远图。岂辅治之洪范也)公子曰。周孔设教。必导之以德齐之以刑。故有五刑之属三千之罪。民犹罕遵法度多陷刑网。若依佛语护戒舍刑则日长奸盗。若存公用罚又偏负大慈。进退两楹幸闻厥中。
　　通人曰。赵书云。石虎尝问国师佛图澄曰。佛法既不许杀罚。今为天下之主。非刑杀无以肃清海内。既违戒杀生。虽复事佛讵获福耶。澄答曰。帝王事佛。当在体恭心顺显畅三宝。不为暴虐不害无辜。至于凶愚无赖非化所迁不能改恶且有罪不得不杀。有恶不得不刑。但当杀可杀刑可刑耳。若暴虐恣意杀害非罪。虽复倾财事佛。无解殃祸。愿陛下省欲兴慈广及一切。则佛教永隆帝祚方远。石虽不能尽行而为益不少。
　　宋典云。文帝之世。外国沙门求那跋摩。导化之声播于遐迩。以宋元嘉八年至于建邺。文帝劳问殷勤。又因言曰。弟子常欲持戒不杀以身殉物不获从志。法师不远万里来化此国。将何以教之。跋摩对曰。夫道在心不在事。法由己非由人。且帝王与匹夫所修各异。匹夫身贱名劣言令不威。若不克己苦躬将何为用。帝王以四海为家。万民为子。出一嘉言则士女以悦。布一善政则人神以和。刑不夭命役无劳力。则使风雨适时寒暖应节。百谷滋繁桑麻郁茂。如此持斋斋亦大矣。如此不杀德以众矣。宁在阙半日之餐。全一禽之命。然后方为弘济耶。帝大喜焉。尝试论之。可为永鉴。必能存至治之本者。当坐朝问道奉法无亲。宽猛相资威惠兼举。弘通三宝怜愍四生。则百姓畏而爱之。九有不严斯治。周官无以陈其薄效。洪范不足比其玄功。
　　公子问曰。奉佛能有益者。何故三方云挠四海鼎沸。行道转经而无福耶。
　　通人对曰。赵书云。晋军出临淮泗。人情危惧莫知所之。石虎嗔曰。吾之奉佛供僧而更致外寇。佛无神也。澄明旦早入虎以事问澄。澄因对曰。王过去世为大商主。至罽宾寺常供大众。会中有六千罗汉。吾此微躯亦豫斯会。时得道人谓吾曰。此主人命尽当更受鸡身。后霸晋地今得为王。岂非福耶。疆场军寇国之常耳。何为怨谤三宝夜兴毒念乎。虎乃悟而愧焉。仁王经云。佛告波斯匿王。一切国土安立万姓。快乐皆由般若波罗蜜。是故付嘱诸国王。不付嘱四部众。何以故。无王力故。此阎浮提有十六大国。五百中国。十千小国。其国土中有七种难。一切国王为是难故。讲读般若七难即灭。七福即生。万姓安乐。帝王欢喜。云何为七难。一者日月失度时节反逆。或赤日出黑日出。二三四五日出。或日蚀无光。或日轮一重二三四五重轮现。当变怪时读诵此经。二者二十八宿失度。金星彗星轮星鬼星。火星水星刀星风星。南斗北斗五镇大星。一切国主星三公星百官星。如是星等各各变现。亦读此经。三者大火烧国万姓烧尽。或鬼火龙火天火山火。人火木火贼火变怪。亦读此经。四者大水漂没百姓。时节反逆冬雨夏雪。冬时雷电霹雳。六月雨冰霜雹。雨赤水黑水青水。雨土山石雨沙砾石。江河逆流浮山流石。如是变时。亦读此经。五者大风吹杀万姓。国土山河树木一时灭没。非时大风黑风赤风青风天风地风火风。如是变时。亦读此经。六者地国土亢阳炎火洞然万草亢旱五谷不登土地赫然万姓灭尽。如是变时。亦读此经。七者四方贼来侵国内外贼起火贼水贼风贼鬼贼。百姓荒乱刀兵劫起。如是怪时。亦读此经。是名七难。禳七难法。当作九色幡长九丈。九色华高二丈。千枝灯高五丈。九玉巾作七宝案七宝高座。置经案上。于七宝帐中其国王等烧香散华。日日供养如事父母如事帝释云云。若未来世国王护持三宝者。我使五大力菩萨往护其国。一名金刚吼菩萨。手持千宝相轮。二名龙王吼菩萨。手持金轮灯。三名无畏十力吼菩萨。手持金刚杵。四名雷电吼菩萨。手持千宝罗网。五名无量力吼菩萨。手持五千剑轮。并五千大神王等。往护彼国作大利益。当立其形像而供养之云云。夫水积浮船风积运鸟。护国土者须凭五力(天龙鬼神人为五力也)匪唯世策独恃六军五力。必幽显同心。故获安隐。六军或表里殊计。便致危亡。所以降伏修罗。远因般若。招延丰乐。近寄宝冥。但能依王论正论以字民(出金光明仁王等经)奉日藏月藏而宁国。务兴七善增长三气。则有五千大将各振剑轮。四大夜叉俱领神众。敬顺佛语守护人王(大集经月藏分云。佛以震旦国土付嘱毗首羯磨天子。迦毗罗夜叉大将。须摩那龙王。双目大天女等。各将眷属主领神兵共护震旦。所有斗诤怨仇。忿竞言讼。两阵交战。饥馑疾病。非时风雨。冰寒毒热。悉令休息。令我法眼得久住故。绍三宝种不断绝故。三种精气得增长故云云。王者用心则无不果也)星辰流景而正行。日月重光以合度。阴阳和而无变。雨水浃以应时。有感斯通无灵不契。至如业称过现福说重轻。但非定报皆可攘也。终不徒然。枉为功德。
辩正论卷第二
三教治道篇第二(下)
　　公子问曰。窃览道门斋法。略有二等。一者极道。二者济度。极道者。洞神经云。心斋坐忘至极道矣。济度者。依经有三录七品。三录者。一曰金录。上消天灾保镇帝王。正理分度大平天下。二曰玉录。救度兆民改恶从善。悔过谢罪求恩请福。三曰黄录。拔度九玄七祖。超出五苦八难。救幽夜求叹之魂。济地狱长悲之罪。七品者。一者洞神斋。求仙保国之法。二者自然斋。学真修身之道。三者上清斋。入圣升虚之妙。四者指教斋。救疾攘灾之急。五者涂炭斋。悔过请命之要。六者明真斋。拔幽夜之识。七者三元斋。谢三官之罪。此等诸斋或一日一夜。三日三夜。七日七夜。具如仪典。其外又六斋十直甲子庚申本命等斋。通用自然斋法。坐忘一道。独超生死之源。济度十斋。同离哀忧之本。始末研寻其功甚大。其间威仪轨式堂宇坛场。法象玄虚备诸楷则。衣冠容止济济锵锵。朝揖敬拜俨然斋肃。旋行唱赞真气自然。烧香花华神仪郁在。身心俱致感应必臻。宾主同谐自符景福。明真仪云。安一长灯。上安九火置中央。以照九幽长夜之府。正月一日八日十四日十五日十八日二十三日二十四日二十八日二十九日三十日夜中安一长灯令高九尺。于一灯上燃九灯火。上照九玄。其佛家娑罗药师度星方广等斋。威仪轨则本无法象。世人并见何所表明。
　　通人谓曰。余结发从师早经庠塾。备观百氏躬习三玄。爰自开辟迄于汉魏。不闻王者奉道为国家建三录之斋。攘天灾行七品之法。若言其法早行世者。昔洪水滔天四民昏垫。炎威铄石六合洞然。当尔之时。岂所不以道斋往救。眼看狼狈若是者乎。若救而得者。其文昌释羑武发疾瘳。复应是斋力所致乎。如其救不得者。岂复不是道斋虚妄乎。余尝历观道经备详其要。见玄中经云。道士受戒及符录。皆置五岳位设酒脯再拜。又案三张之法。春秋二分祭窖祠社。冬夏两至同俗祠祀先亡。及受治录兵符社契。皆言将军吏兵之事。又见上元金录简文威仪自然经云。上元总真。中元总仙。下元总神。常清朝向本命回心。礼三十三天者。摇头以两手指天。凤翔各九回。手摩额案两肩后拭两目案鼻两边上下两孔。各七过受录。用上金五两素丝五两食米五升薪五束。或用金人金镮金龙金鱼银人银镮银筒银榼等。莫不广陈金玉多费缯彩。但肆贪求之术。未闻出要之方。何者窃寻道士陆修静妄加穿凿制此斋仪。意欲王者遵奉其法。属梁武启运。道化不行。何以知之。案梁武先世事道。潜龙之日亲奉老子。至天监三年既得自在。四月八日出敕舍道。修静不胜愤恨。于是遂与门徒及边境亡命。叛入高齐。又倾金玉赠诸贵游。托以襟期冀兴道法。文宣帝令昙显法师挫其锋锐。修静神气顿尽结舌不言。其徒尔日并皆舍邪归正。求哀出家。未发心者敕令染剃。具如别传所载。时有偏执儒生。厥姓刘氏。自称汉末黄巾之裔。近承修静左道之余闻通人出修静叛梁所由叙入齐被戮之状。乃勃然作色攘臂而起励声言曰。夫子大人言何容易可不闻乎。造次于是则颠沛于是。寻三录七品并出灵宝自然洞神等教。独超生死之源。同离忧苦之本。传之在昔行者登仙。是以入道之士。冠冕服章佩符带印。操持简录接奉仙庭。扇古道而佐明时。修无为而崇上德。进则动飙轮而登金阙。转飞盖而游玉京。退则开小善而救三涂。运大慈而济六道。此其状也。
　　通人谓曰。夫言尚浮华。语非实录。犹牝鸡靡司晨之用。陶犬无守夜之功。何者检诸古史逖听先儒。不闻灵宝之名。未记天尊之说。讨其根起。皆是张陵伪经之所传也。其末学道士管见儒流不测所之奉以为实。亦未详道士之号从何而来。若能闻已勤行。当为子说。通人之言未止。儒生懅而应曰。余闻珠育于水铜生于石。取者委之传者迷之。若不委而传。窃为夫子不取也。三闾有言曰。道可受而不可传。其斯谓矣。今对夫子略叙大宗。案道教众经。并云。初应一气号曰大罗。在三清之表。置玄都玉京玉城金阙。天尊治在其中。宝玄经云。自然应化有十种号。一号自然。二号无极。三号大道。四号至真。五号太上。六号老君。七号高皇。八号天尊。九号玉帝。十号陛下。统领一切立君臣之道。正一经云。上化三清以置仙真。圣王三公九卿二十七大夫八十一。元士一百二十。曹局千二百。仙官各治宫府。天曹普领星辰日月。分文垂象。令下界天子则而像之。故云。人法地。地法天。天法道。道法自然。是以先代圣君皆法此为治。又从一气化生三气。以应三君(言三君者。从三气生道者气也)灵宝九天生神章云有天宝君。是大洞神。灵宝君。是洞玄神。神宝君。是洞真神。天宝丈人则天宝君之祖。气丈人是混洞太元高上玉皇之气。九万九千九十九亿万气后。至龙汉元年化生。天宝君出书。时号高上。太有玉清宫。灵宝丈人即灵宝君之祖。气丈人是赤混太元无上玉灵之气。九万九千九百九十万气后。至龙汉开图化生。灵宝君经一劫至赤明元年。出书度人。时号上清。玄都玉京七宝紫微宫。神宝丈人即神宝君之祖。气丈人是冥寂玄通无上玉灵之气。九万九千九百九十万气后。至赤明元年化生。神宝君经二劫至上皇元年出书。时号三皇。洞神太清太极宫。又言。此三号虽年殊号异。本同一也。仍分为玄元始三气而治三宝。即三气之尊神(自然忏谢仪云。臣等归命东方无极太上灵宝天尊。臣今仰谢东方九无清天太清玄元无上三天无极大道太上老君太上丈人帝君大帝君上皇老君二十九真人七十二圣高玄真君九老仙都君九气丈人始清天真东华玉宝高辰大司上相青童君元老九玄主仙真人千二百官君太清玉陛下青帝九气玉门神仙四司真人诸天至极上圣太神。下谢东卿无极世界五岳四渎神仙正真九叩头九搏颊也)洞神经云。有三三皇。故曰九皇。是初三皇虚无空同之变化。次三皇是玄元始之应变。后三皇是三元之变。以为三台化形接物。此九皇者并是大道妙用应化相生。及五帝行化。其次三王代代习真莫不法道。又云。三界二十八天之上。次四民天。从四民天到太清境。从太清境到上清境。从上清境到玉清境。从玉清境方至无上大罗。乃登极果。应化宫台难以言说。谓为道中之道。又是天尊之位处七映之宫。居九华之殿。坐金床而悦性。凭玉机以恬神。玉女軿罗仙童侍卫。分判善恶决断死生。凡是鬼神莫不崇仰。为天中之主。盖圣者之尊。惟鬼惟神可信可尚。是以古之贤哲率共依行。或隐迹于市朝。或藏形于林薮。或门人随从。或弟子咨询玉台之侣三千。庚桑之众非一。无不二观调心重玄涤想谈空极妙。扇大道以匡时修善立斋。运玄功而佐国。是以代代天子咸所遵崇。世世英贤悉皆钦尚。夏后钟山之感。汉文河上之征。妙应蝉联无时暂替。义非虚说出自由来。故称道教难可名也。
　　通人折曰。子能诵文不知求理。互乡之类诚难与言。夫凝冰惨栗。不能雕款冬之花。朱飙铄石。不能靡萧丘之木。举熠(淫入反)耀于日月之间非智也。拥甂瓯于鸿钟之侧非虑也。子所引文。今当立验。何者。礼云。太上贵德。郑注谓古之王者。老子云。太上下知。集注云。太古之世知上有君而不臣事。即三皇时也。天尊之号出自佛经。陛下之名肇于秦始。其公卿大夫及元士曹局。并用周官秦汉之制。而改头换尾以伪为真。所叙三皇。并引帝系谱等。其三界品次诸天重数。并依傍佛经假立名字。而增减出没似异而同。若上古已来实有斯法。庖牺着易未见叙之。往代皇王不闻奉事。周秦已后渐出讹言。庄子天运篇云。孔子行年五十有一。而不闻有道。乃南从清沛见老聃曰。使道可献人莫不献其君矣。幸子思之。无多言也。而云三界之外别有京阙都城者。有识之徒咸所嗟怪。笑道论中备详其伪矣。庄子云。王台废疾之人。庚桑抱患之士。不行章醮未出符书。身着时俗之衣。口授先王之典。弗为道士靡戴黄巾。辄引将来欲何所表。纵夏禹开钟山之藏。不道天尊。汉文诣河上之游。绝无踪迹。案潘岳关中记嵇康皇甫谧高士传班固汉史文帝传及访父老等无河上公结草为庵现神变处事。并虚谬焉可凭乎。又言。道称教者。凡立教之法先须有主。道家既无的主。云何得称道教。以三事故道家不得别称教也。一者就周孔对谈。周孔二人直是传教人。不得自称教主。何以故。教是三皇五帝之教。教主即是三皇五帝。二者案前汉艺文志。讨论今古坟典。总判凡有九流。一儒流。二道流。道无别教。总在九流之内。据此而言。无别立教。何以故。无教主故。若言以老子为教主者。老子非是帝王。若为得称教主。若言别有天尊为道教主者。案五经正典。三皇已来周公孔子等。不云别有天尊住在天上垂教布化为道家主。并是三张以下伪经。妄说天尊上为道主。既其无主。何得称教。三者姚道安作二教论。唯立儒教佛教。不立道教。何以故。儒者用三皇五帝为教主。尚书云。三皇之书。谓之三坟。五帝之书。谓之五典。用坟典之教以化天下。毛诗云。风以动之。教以化之。坟典是教。帝皇为主。儒得称教。佛是法王所说。十二部经布化天下。有教有主也。然佛是出世人。经是出世教。故得称教主三皇五帝是世主。三坟五典是世教。先以世教化。后以出世教化。事尽于此。摄法既周。为缘亦了。何须别有道教。又毛诗云。一国之事系一人之本谓之风。天子有风能化天下。故得称教。道非天子不得有风。既其无风。云何布化无风可化。不得别称教也。据此而言。但有二教。纵称有道制入儒流。又老子是俗人。未断烦恼。有所言说。但序三皇之教化。河上公云。大道之世无为养神无事安民。谓无所施为无所造作。日出而起。日入而止。名为大道。无别天尊住于天上。此谓道是道理。淳和之气亦无形相也。又葛仙公云。吾师姓波阅宗。字维那诃。西域人也。亦不云天尊是我师也。
　　儒生问曰。道以自然为宗。虚无为本。其证非一。如太上玄妙经云。道曰自然者。道之真也。无为者。道之极也。虚无者。德之尊也。不视不听而抱其玄。无心无意若未生根。精聚化为其身。又升玄内教经云。太极真人问大道。以何为身。生在何许。名之为道。通言。夫道玄妙出于自然。生于无生先于无先。
　　又灵宝自然经诀云。太上玄一真人曰。太上无极大道无上至真玄居虚无无形自然极虚无之上。上无复天下无复地。故曰无上至真大道。道虽虚无而能生一。为万物之本也。通人问曰。道能生一。谁复生道。若道无从生。亦道不生一。若道不从他生。一亦不从道生。若道自生。一亦自生。一既不能自生。道亦不能自生。若道自生道。亦道自法道。何故老子云。人法地。地法天。天法道。道法自然。既道不自法而法自然。亦可道不自生从自然生。若道不从自然生。亦一不从道生。又一不及道从道生。亦可道不及自然从自然生。一从道生道得称大。道从自然生亦可自然称大。道不得称大。若不称大应云小道。若道望自然即道法自然。自然即为道本。既道本于自然。即自然是常道不得是常。今道既称常自然亦常。亦可道法自然自然亦应法道。若自然为本道不得为本。自然为常道不得为常。若两个俱是常。亦两个俱相法。如其一法一不法。亦一常一不常。若言俱常即俱自然。既有自然不自然。亦有常有无常。若自然为本道为迹。本迹俱称常。亦可道为本天为迹。天道俱无常。今以道本对天迹。道常天无常。亦可自然对道迹。道无常而自然常。若道即自然亦天即是道。若天体非道体即一常一无常。今亦可道体即自然体。同体亦同常。今道法自然。云何得同体。既道法然不法还是然常道无常。若有常异无常。可得无常非有常无无常异常。何得令常异无常。由无常有常。有常故无常。常法尚无有何得有无常。若离常有无常。因余常有常亦离常无有常。是故知无常常法既无有云何有无常道。若称常便为诸见之首。如其称大复被域中所拘。鸟鼠二端何以自出。假令有道因药成仙耳。故袁宏后汉纪郊祀志云。道家者流出于老子。以清虚淡泊为主姤善疾恶为教。祸福报应在一生之内。畜妻子用符书。其修行不已。得至神仙也。
　　通人曰。寻老君居世未舍俗尘。仪貌服章亦无改异。不立馆宇不领门徒。处柱下之微官。隐龙德而养性。和其光而避外患。同其事以摄内生。愚者见之谓之愚。智者见之谓之智。非鲁司寇。莫能识也。今之道士不遵其法。反同张禹漫行章句。苟求润屋冀得养身。弃五千之妙门。行三张之秽术。如茅山道士陶隐居撰众醮仪凡十卷。从天地山川星辰岳渎。及安宅谢墓呼召魂神所营醮法。备列珍奇广班绫彩多用蒸鱼鹿脯黄白蜜粄清酒杂果盐豉油米等。先奏章请唤将军吏兵。道士等皆执手版。向神称臣。叩头再拜。求恩乞福。与俗并同。既非出家具造邪业。然紫微太微少微等。总谓天皇三官。案古来先儒云。天皇大帝者。是紫微尊神。一名曜魂宝即中央天也。谓之北极。在钩陈之内。为天之主。众星所尊。左有天一神。右有太一神。为左右将。如今左右丞相也。主承事天皇。人命所属。尊中之尊。依尚书周礼。国家自有祭法。皆天子亲所敬事。孝经云。周公有至孝之心。乃宗祀文王于明堂以配上帝。郊祀后稷以配天。天谓五方天。帝谓昊天上帝。以祖父配祭于明堂。及圆丘南郊等。本非道家之神。亦非道士所行之法。云何今日乃用道士醮祭。大乖礼教。深恐天神不飨非礼。从汉末张陵以鬼道行化。遂有道士祭醮。爰及梁陈盛行于世。粗法易染习俗生常。天下伪滥莫过于此。依周礼及郊特牲等。国家祭天自有仪式。醮者祭中一名。尽爵曰醮。三史九流亦无道士。为国攘灾奏章行醮也。昔武王病笃。周公请命。置坛设祭祈祷上天。不云告请道神征唤道士。若道神在天上。众圣所尊寿夭吉凶。由其决断。周公行祭敢不先之(尚书金縢篇云。武王病笃。周公立三坛。因大王王季文王请命于天。言旦多材多艺能事鬼神。言王不能事鬼神。若不救恐坠天宝命。公归乃内册于金腾之匮。王翌日乃瘳。若道鬼神必尊人命所属。周公岂敢不先求请。子细推勘虚谬可知也)若言有者。书何不载。孔子云。获罪于天。不云获罪于道。案五千文解节中经序云。令喜辟谷断米为粥三日一食。用上金钱九千唼白马血。君子曰。老既慈仁。不应杀马为誓。道称无欲。何乃贪金说经。其一曰泥洹府解道可道名可名万物母有欲徼无欲妙。同出而异名众妙之门渊兮似万物之宗。其六曰人之府解谷神玄牝天地根绵绵若存等。道者谓泥洹。君名者谓脾。母者谓丹田。泥洹者天德也。其神所治在人头中。岁五来下。下至丹田。老谓尹曰。脾者中黄一也。黄气徘徊治于中宫。黄神长一尺。戴日履月名曰金藤主。常饮甘露食駏驉之脯。其神太白主之于日月。五光覆之太一封之。青龙负之朱雀跱之。中有神一不可不思。又丹田者玄牝也。却着脊[月　　呂]治下元。中有神气名小童子。行一来下。至丹田灌鼻上去入泥洹。其妙谓虚无。其徼谓丹田。异名者谓诸精。其名有六。一曰精。二曰溺。三曰汗。四曰血。五曰涕。六曰唾。故曰异名。玄又玄者。谓左右目。众妙门者。谓人死无气。气绝于口道冲而用之者。冲谓一也。道一身常冲行之不盈。渊兮者谓口也。口有华池[口　　束]唾而咽之。言津约满口中。一行浸润百二十府。口不可满若渊泉也。似万物之宗者。谓口饮食万神于口也。谷神者。亦谓口也。神入口则生人也。玄牝者。谓鼻与口也。天地根者。谓口鼻为门神气于中出入为生养根也。鼻不言不语。其气绵绵为天窗用之不勤也。凡八十一章。总以三元甲子为第。所明旨趣大都与黄庭合契。皆在服气养身及行房缩精之秘。为俗所重。非道所遵。但为诡说。非真行也。以此求仙太为河汉。岂有嗜欲翻得长生。纵使延年终为罪本(黄庭云。上有黄庭。下有开元。前有幽关。后有命门。嘘吸庐外出入丹田。审能行之可以长生。黄庭中人衣朱衣关门牝籥闭两扉。幽开夹之高巍巍丹田之中精气微。玉池清水上生肥。灵根坚固志不衰。中池有士服赤衣。横下三寸神所居。中外相距重闭之。玄痈气管受精符。急固子精以自持。宅中有士裳衣络。子能见之可不病。方寸之中谨盖藏。精神还归老复壮。使理长尺约其上。子能守之可无恙呼吸庐门以自偿。赤神之子中池立。下有长城玄谷邑。长生要助房中急。常存王房视明。时念太仓不饥渴。闭子精路可长活。五行参差同根节。三五合气要本一。抱珠怀玉和子室。仙人道士非有神。积精所致专和仁。欲义相得开命门。常能行之可长生矣)陈思王辩道论云。夫神仙之书。道家之言。乃云传说。上为辰尾宿岁星降。下为东方朔淮南王。安诛于淮南而谓之获道轻举。钩弋死于云阳而谓之尸逝柩空。其为虚妄甚矣哉。中兴笃论之士有桓君山者。其所著述多善刘子骏。尝问言。人诚能抑嗜欲阖耳目可不衰竭乎。时庭下有一老榆。君山指而谓曰。此树无情欲可忍无耳目可阖。然犹枯槁腐朽。而子骏乃言可不衰竭非谈也。君山援榆喻之未是也。何者余前为王莽典乐。大夫乐记云。文帝得魏文侯乐人窦公。年百八十两目盲。帝奇问之。何所施行。对曰。臣年十三而失明。父母哀其不及事。教臣鼓琴。臣不能导引。不知寿得何力。君山论之曰。颇得少盲专一内视精不外鉴之助也。先难子骏以内视无益。退论窦公便以不外鉴证之。吾未见其定论也。君山又曰。方士有董仲君。有罪系狱。佯死数日。目陷虫出。死而复生。然后竟死。生之必死君子所达。夫何喻乎。夫至神不过。天地不能使蛰虫夏逝震雷冬发。时变则物动气移而事应。彼仲君乃能藏其气尸其体烂其肤出其虫无乃大怪乎。世有方士。吾王悉所招致。甘陵有甘始。庐江有左慈。阳城有郄俭。始能行气导引。慈晓房中之术。俭善辟谷悉号三百岁。卒所以集之于魏国者。诚恐斯人之徒。挟奸诡以欺众。行妖慝以惑民。故聚而禁之也。甘始者老而有少容。自诸术士咸共归之。然始辞繁寡实颇切有怪言。若遭秦始皇汉武帝。则复徐市栾大之徒矣。桀纣殊世而齐恶。奸人异代而等伪。乃如此耶。又世虚然有仙人之说。仙人者党猱猿之属。与世人得道化为仙人乎。夫雉入海为鸽燕入海为蜃。当其徘徊其翼差池。其羽犹自识也。忽然自投神化体变。乃更与鼋鳖为群。岂复自识翔林薄巢垣屋之娱乎。而顾为匹夫所罔。纳虚妄之辞。信眩惑之说。隆礼以招弗臣。倾产以供虚求。散王爵以荣之。清闲馆以居之。经年累稔终无一验。或殁于沙丘。或崩于五柞。临时虽复诛其身灭其族。纷然足为天下笑矣。然寿命长短骨体强劣。各有人焉。善养者终之。劳扰者半之。虚用者夭之。其斯谓矣。子可详焉。儒生恍焉莫知所对。久而言曰。岂若是乎。岂若是乎。鄙闻道德二篇历世宗仰。汉文魏武亲自修行。洞玄经云。五千文者。道德祖宗真中之真。诵之万遍则身飞。仙学者议云。布李老无为之风而民自化。执孔丘爱敬之道而天下孝慈。夫子学优见远。辩若悬河。请述所闻。敢同夕死也。
　　通人曰。学不师古。无克永世。先贤往彦孰不因师。仆之所崇。世号总持开士。现生五浊爰踵四依。纵有鍱腹奇才闻便丧胆折角。雄辩见即缄唇。儒综五车释该八藏。绰绰有[示　　谷]彬彬可观。绮藻兰言禀乎天骨。神情机警由于自然。高名发于上京。雅调流于下国。传灯在意梁栋居心。寄金之业以成。护法之功遐播。嘉声振于万宇。玉[示　　谷]覃于六幽。然而老氏宗源遍所详究。请为吾子函丈论之。于是共造祇园顶礼。开士退坐一面。具陈所怀。开士运不请之心。纵无碍之辩。顾而说曰。寻太古无为其民朴素。未崇仁义不尚威容。衣服莫用于六章。饮食讵调于五味。自世运推革时节流动。淳源一变浇波四起。既失序于结绳。因照俗以书契。八索缘兹以作。九丘自此而兴。及轩辕在政淳风便隐。颇竞声色兼好畋渔。遂感隐者容成为说五千文也。明道德之纯。序无为之治。欲使还源反朴抱一守雌者耳。故说云。五色令人目盲五音令人耳聋。五味令人口爽骋驰。畋猎令人心发狂。奈何万乘之主。而以身轻于天下。轻则失臣躁则失君。善行者无辙迹。善言者无瑕谪。善计者不用筹策。善闭无关键。善结无绳约去甚去奢云泰(甚谓食淫声色。奢谓服饰饮食。泰谓宫室台榭。言此三者须去之处。中和行无为。则天下自化也)果而勿矜果而勿伐。果而勿骄果而勿强者也。考其所以。但是禁抑物情近为世训。未能断烦恼本绝生死根。寻黄帝之时。垂衣裳营宫室。尚声尚色以畋以渔。人主骄奢下民劳役。容成因时故述斯要矣。虽言崆峒问道。讵曾脱[跳-兆+麗]鼎湖。轻举反葬桥山。至于燕处超然未闻其说。
　　儒生曰。夫五千文探道德之奥。顺古归朴致之太和。贵虚静以守真。轨至言以崇本。其文恢廓以弘远。其教淡泊以柔弱。弃忽名利而潜世。圣智遗心而成功不在于己。而究万物之幽。情存圣人之风。是以班固杨雄尚不訾毁子长。或以先于六经。冠于儒首。叔皮君山或以言约易守用过儒术。盖知言之机。知道之微。可为百王不刊之诫矣。而开士抑为世训同之俗典。若是可乎。开士曰。智大者盘桓于山峙。器小者蓬飞而萍浮。吾闻为可为于可为之世。则天下同为是为可为也。今示子以为明可为者可以不为矣。夫五色致盲。谓贪淫好色伤精失明也。岂非净名云所见色与盲等乎。五音致聋。谓耽淫声则损和气心。不能听无声之乐也。岂非净名云所闻声与响等乎。五味致爽。谓人嗜五味则舌损而厌生也。岂非净名云所食味不分别乎。不贵难得之货息盗也。岂非观受无常乎。不见可欲自静也。岂非静也。非观身不净乎。去烦乱令心虚。爱精血令骨强。则有心可虚有骨可疆。气散形枯非心虚也。神去体朽非骨疆也。挫其锐黜思也。解其纷不斗也。但是抑其聪明息其纷竞。清俭自守不与物嫌。盖为士之一志。非通人之大度也。和其光不乱人也。同其尘不自别也。直是扬波淈泥以避患。未能利益同事以化生乃为有为事有事。非无为无事也。以己而和不知物之所以自和。则和所不能和也。盘跚形体之间。倥偬分别之境。例可知矣。
　　儒生曰。颜光禄云。道者流出于仙法。佛者本在于神教。道也者必就深旷友飞灵精丹石粒芝精。所以还年却老延华驻彩也。佛也者必辞亲偶闲身性师净觉信缘命反一无生克成圣业。智邈大明志挟恒劫。虽殊涂而同归。亦何异而独往哉。向闻其异。未知所以为异。请示其门。冀同归也。开士喻曰。颜氏知一不知其二。夫道体无名无为。天地之始。乾坤有质有为。万物之母。此则道不出于始无物而资于今有。便是本无今有。已有还无。拘限有无之间。生成始母之内矣。请吾言之。真谛故无。无为天地之始。世谛故有。有为万物之母。母能生也。故为世谛。始为本也。故为真谛。世谛说有。非无而有。真谛说无。非有而无。非无而有。不有有也。非有而无。不无无也。非无而有常见自消。非有而无断见便息。不有有者。非有非不有也。不无无者。非无非不无也。言其有者言非是有。既非是有非谓非有。是则执者失之为者败之者也。子知异之为异。未知异之所以异。未知异之所异。焉知同异之所以异。未知异同之所以异。焉知异异之所以异。未知异异之所以异。焉知同同之所以异。未知同同之所以异。焉知非同非异之所以异。未知非同非异之所以异。焉知非非同非非异之所以异。未知非非同非非异之所以异。焉知非非不同非非不异之所以异。未知非非不同非非不异之所以异。焉知异同同异无异不异之所以异哉。是以如来说法常依二谛。起慈悲以救物。行喜舍以济人。无念而成就众生。不动而净佛国土。虽有所作实无所为。子其详焉。无自误也。儒生问曰。初列三教各陈其美。后将道教判入儒流。弃太史之正言。从班生之曲说。君子不党何若是欤。
　　开士喻曰。小人党亲君子党理。若理符而事顺者。亦何愧于苍苍乎。吾闻世间法者有字无义。出世间法者有字有义。何者世法浮伪。喻如驴乳。出世真实。喻如牛乳。然而驴乳为酪不能出酥。纵强构之还即成溺。所以然者。势分绝也。牛乳出酥酪乃至醍醐。转构转净唯香唯美。五种具足八味甘浓。佛所说经引之为喻。考史记先黄老后六经。汉书先六经后黄老者。其见乃异就理不殊。各随所爱。非尽言之论也。且班固云。易有六十四卦。道止当谦一卦。艺文总判九流。道止入在一流。孔安国云。三皇所行。谓之大道。五帝所行。谓之常道。不言别更有道令人奉之。今以劝子。不可随其臆断。善自求其实也。
辩正论卷第三
十代奉佛上篇第二
　　儒生曰。信心渐发邪执稍回。又问曰。汉地君王奉佛至信。久而弥笃。为福有征者。可得闻乎。
　　开士喻曰。自项日降灵摩蕂入洛。归心奉法不可殚言。今当为子略陈十代君王三公宰辅通儒博识敬信佛者。以告子也晋世祖武皇帝(龙颜奇伟盛明革运大弘佛事广树伽蓝)晋惠帝(归心妙道。契意玄宗。仍于洛下造兴圣寺。供养百僧)晋敏帝(笃意冥感远降神仪。仍于长安造通灵白马二寺)
　　右西晋二京。合寺一百八十所。译经一十三人七十三部。僧尼三千七百余人晋中宗元皇帝(文轨大同中兴江左。造瓦官龙宫二寺。度丹阳建业千僧)晋肃宗明皇帝(聪圣玄览设斋兴福。造皇兴道场二寺。集义学名称百僧)晋显宗成皇帝(至意冥通圣德遐感。造中兴鹿野二寺。集翻经义学千僧)晋孝哀皇帝(延问侍臣回心妙理嘉宾切对大启龙光)晋太宗简文皇帝(仁恕温含。作圣钦明。造像建斋度僧立寺于长干故塔起木浮图壮丽殊伟)晋烈宗孝武皇帝(精心奉法。志念冥符。师子国王钦其怀道。故遣沙门昙摩撮。远送玉像以表丹情。召义解僧。造皇泰寺仍舍旧第为本起寺)晋安皇帝(笃信无怠。福兴皇丛于育王塔立大石寺)
　　右东晋一百四载。合寺一千七百六十八所。译经二十七人二百六十三部。僧尼二万四千人宋高祖武皇帝(启圣建元。还淳反朴。口诵梵本手写戒经。造灵根法王二寺。供招贤圣遍学千僧也)宋太宗明皇帝(至治克昌。口诵般若。造丈八金像四躯铸不成改为丈四。立即圆满。庄严成就。还高丈八。旦食解斋。爰感舍利。造弘普中寺以召名僧)宋太祖文皇帝(奉斋不杀。精心慕道。尚之雅对佛戒为宗。坐致太平允如圣旨。钦仰求那务兴大法。造禅云寺。常供养千僧)
　　右宋世合寺一千九百一十三所。译经二十三人二百一十部。名僧智士郁。若稻麻。宝刹金轮森如竹苇。释教隆盛笃信倍多。僧尼三万六千人齐太祖高皇帝(手写法华。口诵般若。四月八日常铸金像。七月十五日普寺送盆供养三百名僧。立陟屺正观二寺)齐世祖武皇帝(造招贤游玄二寺。集义学翻经三百僧。三教格量四年考校)齐高宗明皇帝(写一切经。造千金像。口诵般若常转法花经造归依寺召习禅僧。身持六斋。务修十善)
　　右齐世合寺二千一十五所。译经一十六人七十二部。僧尼三万二千五百人梁高祖武皇帝(性度弘伟。风鉴朗拔。游心七觉。陶思八禅。制五时论。转四方等。造光宅同泰等五寺。集重云殿讲众千僧国内普持六斋。兆民皆受八戒)梁太宗简文皇帝(天姿高朗。风神超迈委心妙法。遍览玄章。造资敬报恩二寺。刺血自书般若十部。太后讳日不食而斋。撰法集记二百余卷。法宝连璧四百许篇)梁中宗孝元皇帝(体圣多能入微灵悟。造天居天宫二寺。召高名高行千僧。自讲法花每解成实)
　　右梁世合寺二千八百四十六所。译经四十二人二百三十八部。僧尼八万二千七百余人梁孝宣皇帝梁孝明皇帝(文明在政。中兴大宝。后梁社稷光被生民。于荆州造天皇陟屺大明宝光四望等寺)
　　右后梁二帝治在江陵三十五年。寺有一百八所。山寺有青溪鹿溪覆船龙山韭山等。并佛事严丽堂宇雕奇。睹即发心见便忘返。僧尼三千二百人。
　　陈高祖武皇帝。
　　膺宝历以君临赴会昌而司牧。身长八尺。须长三尺。旋毛覆耳。垂手过膝。以大愿力康济群生。以大庄严戡剪多难。永言沛邑思报地恩。愿使谯都同斯嘉庆。永定二年于杨州造东安寺。复为家国爰逮群生。于杨都治下造兴皇天居等四寺。皆绣棋雕楹文[木　　((奐-大)/比)]粉壁。三阶肃而宛转。千柱赫以玲珑。长表列于康衢。高门临于驰道。美音精舍未或可俦。善德仁祠。讵能为比。写一切经一十二藏。造金铜等身像一百万躯。度僧尼七千人。修治故寺三十二所。
　　陈世祖文皇帝绍隆三宝。弘化五乘。盛泽比于慈云。大明方于慧日。美誉形于四海。仁心贯于三灵。刁斗无虞。干戈戴戢。修治故寺六十所。写一切经五十藏。度僧尼三千人。
　　陈高宗孝宣皇帝执玉版而导中麾。乘金轮而指上国。地居旦奭任总机衡。岁有丰年。民惟大蓄。域中无事。天下咸康。于扬州禁中里造太皇寺。然以慎终追远情切。章陵为始兴昭烈王孝太妃。于太皇寺造七级木浮图。金盘将曜灵比色。珠轮与合璧争晖。又以汉光禅位。代丕承家。式树福田造崇皇寺。太建二年重为始兴昭烈王孝太妃。奚逮苍生。奉建灵刹高一十五丈。下安佛爪。长二寸。阔一寸。饰莹珍龛藏诸宝箧。或光飞五色焰起一寻。神变不穷。睹者改旦。造金铜像等二万躯。修理故像一百三十万躯。写一切经十二藏。修补故寺五十所。度僧尼万人。
　　右陈世五主。合三十四年。寺有一千二百三十二所。国家新寺一十七所。百官造者六十八所。郭内大寺三百余所。舆地图云。都下旧有七百余寺。属侯景作乱。焚烧荡尽。有陈大统国。及细民备皆修造。连甍接栋栉比皇居。表塔相望星罗治下。书经造像不可纪言。无遮大会供僧布施。放生宥罪。弘宣十善汲引四民。难得称矣。僧尼三万二千人。译经三人十有一部。此五代君。笃美玄宗广弘佛事。立寺造像招集名僧。晋世祖来苏家给。晋中宗富有江表。皇明丕丞宝运。孝武光启德风。宋高祖殷忧稍移天步犹阻。二年涂鲠四战兵劳。百虑畅于胸中。万机总于襟内。不倦檀那之业。常持护法之心。崇重大乘瞻仰螺髻。讽诵龙宫弘圣不疲。清音无辍。宋太祖运兹日用布此天下太平。每兴解网之仁。思反结绳之政。齐高祖洞真假之玄妙。尽儒墨之菁华。聿修上善光隆下武。梁高祖迈有德之前踪。蹑净名之圣轨。纽地维之既裂。振天网之云颓。未明求衣坐以待旦。自强不息敦缉彝伦。至于鹫峰奥典鸡园密义。二谛五乘之旨。三藏九部之文。赤髭之所未详。青目由来不释。并得。文无重览义弗再思。鄙周孔之俗谟。讥老庄之名理。能令先儒解体。足使时彦伏膺。罕入户庭孰窥墙隩。独开圣览迥发天情。大智闲闲外斋八则。小心翼翼内敛四仪。临赤县而溢慈悲。寄玄扈以孚弘誓。泽周有顶道被无垠。灵应嘉祥兆符先见。宽仁德孝史备后书。显护之所不传。聂支之所未录。并编之金简。藏诸宝印。覆以珠帐。擎以玉床。莲花之台妙于四柱。师子之座起于九级。非直软草之宾。书皮代纸。亦见众香之客。洒血淹尘。梁记云。武帝在位四十九年。每以庭荫早倾常怀感思恒加。叹曰。虽有四海之尊。无以得申罔极。故留心释典。以八部般若十方诸佛之母。能除罪障善涤烦劳。故采众经躬述注解。法轮相继斋讲不绝。藉兹胜福望展孝心。频代二皇舍身以祈冥祐。每舍身时地为震动。于钟山起爱敬寺。青溪起智度寺。舍旧茅居为光宅寺。至普通八年。更造同泰寺。殿台华绮房廊彩饰。陵云九级丽魏永宁。又于宫内立至敬殿。景阳台起七庙室。月中再设净馔。每及宗庙蒸尝。未曾不流咽涕泗。预从左右澘欷交怀。虽亿兆务殷而卷不辍手。披阅内外以夜达晨。着通史书苑及经律异相。三教义类五典文言。数千余卷。至于流恩狱市多行慈恕。其有罪不可原者。改容久之。然后下笔。察奸听讼。明若通神。自非享宴不许音乐。后宫侍御皆无罗绮。内殿寝处衣衾率素。布被莞席草履葛巾。天鉴年来口味备断。日唯一食。食止菜蔬。蜀献芋蒻。讶其香美似肉。因复出敕禁之。自古帝王莫能[企-止+爾]者(信不可思议之君父也)
　　晋齐王大猷(雅度清简)　晋秦王弘度(器局淹和)
　　晋安平王(志节峻举)　晋义阳王(理思入神)
　　晋下邳王(笃志经术)　晋高密王(节俭孤标)
　　晋南平王(信而有征)　晋建平王(立身雄勇)
　　此等诸王。莫不翼佐勋业广崇佛教。左右部落咸使六斋。合第尊卑皆受五戒。
　　宋临川王义庆　宋彭城王义康　宋南谯王义宣　宋临川嗣王道规　宋建安王休仁。
　　右宋世诸王。并怀文藻大习佛经。每月六斋自持八戒。笃习文雅义庆最优。炙輠不穷。霞明日朗。悬河无竭雨散烟飞。合内夫娘并令修戒。麾下将士咸使诵经。着宣验记赞述三宝。
　　齐竟陵文宣王萧子良博览六经。游心七籍。世称笔海。时号儒宗。回向桑门。遵崇释典。讲成实论。诵法华经。着净住子二十余卷。国俸之资悉营功德。冥感雅梵有类陈王。躬说芸若还同帝释。金言暂启已迈前心。玉轴才披先燋后焰。褰帷东夏。变越绝之风。拥瑞西河。改隆中之俗。
　　梁昭明太子　梁晋安殿下。
　　昭明道契生知。晋安德光天纵。邀游礼乐之囿。驰骋仁义之场。洛滨之誉。振古莫俦。河曲之文。于焉靡逮。夏开方而且愧姬诵拟以多惭。昆季八王。连枝十俊。并学穷百氏。文统九流。绚气逸于风云。好词光于日月。尊重妙法。钦敬福门。至如承华旦启。肃城晓辟。名僧结侣。通儒总萃。吐纳辞理。品藻内外。能令硕德折谈先贤称疾。无劳拥经入巷。不假羊车诣门。
　　陈鄱阳王　陈豫章王　陈衡阳王　陈桂阳王　陈义阳王　陈新蔡王。
　　右六王。并渔猎坟典游戏篇章。崇奉释门。研精妙理。书经造像。受戒持斋。每事悲田。相仍檀舍。
　　晋彭城侯刘遗民(撰五时教着九想诗)晋豫章太守雷次宗(精心慕法造栖灵寺)晋临淮令周续之(服道日新)晋新蔡侯毕颖之(心期净域)晋南阳长宗炳之(如事恳苦)
　　右五贤。谢职遗荣。策名神府。从远师游憩。意志隐沦。等布一心。俱履幽极。藉芙蓉于中流。荫琼柯以咏言。飘云气于八极。泛香风于百年。体忘安以弥穆。心超乐以自然。
　　晋尚书令何充(忠素简质)晋尚书左仆射褚翌(志操冰霜)晋尚书右仆射诸葛恢(履道贞固)晋尚书凭怀(不避声色)晋尚书谢广(抱诚直谏)
　　右自桓玄庾冰辅政之日。共扇邪风嫌僧抗礼。充等五贤与议官博士等建议云。寻汉魏逮晋不闻异议。尊卑宪章无或暂替令沙门守戒之笃者。每烧香咒愿。必先国家。欲福祐之。隆情无极已。奉上崇善出于自然。礼仪之简盖由守法。是以先皇御世因而弗革。所谓因其所利而惠之。贤愚莫敢不用情。上有天覆地载之施。下有守一修善之人。宜遵先帝故事佥议为长。众莫不允。
　　晋司徒公王谧。谧见东掖寺门辄有金光烛地。因往掘之得一金像。合光七尺。别起精舍终身供养。又感瑞呈真造东安寺。
　　晋护军将军王默　晋后将军刘抑　晋江州刺史庾悦　晋寻阳太守阮侃。
　　右四贤皆立寺造像归命释门。
　　晋辅国大将军何无忌(崇信克终造枳园寺)忌以安帝西还皇运凯泰。道俗同庆。江表会昌。劝帝兴启释门修功德。晋雍州刺史史郄恢(弥陀出游造金像寺)晋武昌太守陶侃。侃临广州日。有渔人于海中见神光经旬弥盛。恢以白侃。侃就看乃是阿育王像。接归武昌送寒溪寺。感动功德远近发心侃之力也。
　　晋丹阳尹高悝(奉福感灵造灵应寺)
　　咸和中悝行至张侯桥。望浦内有五色光。出水上高数尺。悝往看之。乃得金像。无有光趺。灵颜希世。工制殊常。悝大发心劝。民功德。
　　晋清信士张继世。继世以捕鱼为业。见水上有光。乃是金像花趺。简成帝送安悝像。齐同如一。世遂发心弃其本业。终日策勤。成帝回向信佛威灵。
　　晋清信士董宗之　宗之本合浦渔人。每见水底光耀就取。乃得佛光。文帝送安像背。宛然符合。因尔渐。诚舍恶归善。终身行道。自写大品。月转一遍。三十许年专意为业。
　　晋太常卿朱鹰。鹰在松江沪渎口。感二石像水上浮来愍帝奉迎于通玄寺供养。鹰遂委命法桥。以为自任。
　　晋常侍戴安道(学艺优达造招隐寺。手自刺五夹纻像。并相好无比。恒放身光)晋符玺郎李通(守志一心)晋彭城侯黄欣(至信纯厚)晋太仆卿王珣(克意令终造石涧寺)晋豫章太守范宁(檀舍不倦结志慧持于鹄岭山造栖禅寺)晋太常殷仲堪(至孝克终灵文为感)晋东海何承天(博览内外师表严公)晋吴郡张恭(恳诚奉戒)晋兖州刺史王恭(钦胜重德延敬持公)晋丞相王导(缉谐妙理)晋琅琊王[王　　氏](直而无侮)晋太尉庾元规(淳性不渝)晋廷尉桓茂(德及有情)晋太常谢幼舆(显仁藏用)晋陈郡谢混(风彩映俗)晋光禄周伯仁(特达生崖。清风自扇)晋中丞郄超(钦贤重法托意远林)晋右卫将军褚叔度(风雅通赡)晋长广太守李嶷(硕信怀道)晋尚书大原公王蒙(仁厚济世)晋陈郡殷融(英俊罕匹)晋尚书卫玠(敦雅绝伦)晋寻阳刺史桓伊(忘己济物。造东林寺)晋侍中袁彦伯(清风通举)晋东阳太守谢安石(神彩韶迈)晋尚书殷仲文(风流儒雅抗志云霄)晋会稽内史王羲之(文翰惊绝)晋益州刺史毛璩(倾慕顶礼托志持公)晋文学王洽。刘恢。殷浩。许询。孙绰等。并一代名流千里骏骥。学无弃日。洛东知其博文。手不释卷。傍人惧其为疾。英声跨俗逸气超群。至若彦伯着后汉书嘉赞佛理。玄阙义府崇慕道林。
　　宋尚书宗敬(恳至感人)宋中书令沈庆(倾诚动物)宋光禄卿戴颙(巧思通神。颙手制治丈六金像。相好无比。后放光明)宋新亭侯刘绍(至愿冥符)宋徐州刺史王仲德(精诚感彻)宋中书范泰(博物玄通)宋御史王弘(清通迈俗)宋侍中司空昭公刘僶(谋佐王室)宋始兴公王恢(敬重弥至委质严师)宋仪同萧思活(子弟合门克己护戒)宋尚书谢庄(聪悟特达)齐御史袁敏孙(奉戒无怠)齐吏部谢眺(缘情冠世敬信绝伦)齐太尉文忠公徐孝嗣。
　　齐太尉文宪公王俭。
　　右二公。文忠有柱石之材。文宪怀伊霍之量。经纶备举朝野具瞻。笃信甚于嘉宾。识悟方之灵运。佛法光显寔寄其人。
　　齐特进张绪(发心至理)齐中书令周颙(解玄盖世)齐侍中左尚书中书令太子中庶子国子祭酒征君何胤。右素履忠密风力闲赡。抱玉烛之祯气膺大贤之一期。学穷经史。心苞玄奥。和天变序之乐。后成曲台之礼。淹淳稷下之论。欧阳萧子之书。易剖京施。诗分韩楚。皆为训释靡不必该。请业质疑。虚至实返。聚徒教授。学治成群。于般若寺立明珠柱。深向释氏。雅敦内教。珠柱放光七日七夜。
　　梁侍中尚书左仆射中卫将军特进右光禄简肃子徐勉。温雅夙闻。圭璋早着。明堂曲台之典。左夏韩益之书。风飞焱竖之文。淹中稷下之学。龙宫半珠之道。鹫山华水之卷。莫不穷源尽奥。递为留心。
　　梁侍中护军将军简子周舍。右岐嶷夙成圭璋幼发。蒸蒸色难。无劳孟武之问。謇謇敬劝。不待季康所疑。事显闺庭。名传邦邑。九流百氏之记。六诗五礼之文。皆博穷前古为准当世。兼以受持佛戒。回向释门。绝彼膻腥。甘兹蔬素。究龙宫之金牒。殚鹄林之玉旨。每以毗城胜集摩竭微言。折角解颐。独高时彦。
　　梁尚书令沈约(文苑翰林。独推江表。学为世范。才盖时英)梁尚书仆射朱异(弼谐帝道。建立法幢)梁始兴令陆咸(颖锐出群。倾心正觉)梁侍中袁粲(操履明直。每树法筵)梁国子祭酒张充(硕学钩深。笃志玄道)梁太子侍读王晔(绝世无偶)梁东宫太子庶子柳澄(谈玄不穷)梁中书令王僧孺(学综玄儒)梁著作箫子显(品藻内外)梁度支尚书箫子恪(安心玄道)梁秘书监何敬客(不坠彝伦)梁吏部尚书谢举(面折延诤)梁行军下簿刘孝威(有安国之详谨蹈灵运之玄风)梁黄门陈伯之(信而好古)梁中庶子孔休源(立身忠正行己清恪)梁中庶子平西安北戎昭将军襄阳令刘遵。仪表温润。风姿韶朗。趋步生光久而可敬。芝叶银钩之巧。堪悬帐中。龟文鸟足之奇。信安台上。梁天官尚书刘孝绰(声名盖世)梁襄州太守柳津(誓舍簪缨崇玄履道)梁文学王元长(俊气无前)梁领军将军刘孝仪(素履忠密远崇出世)梁左丞张稷(识真通理)
　　梁宁蛮长史徐摛(风雅闲澹。清辩入神)梁中书颜之推(恭俭笃信)梁侍中中庶子温子王训(神用韶朗。风仪闲俊。出忠入孝。勇义尚廉。坟素必该。流略斯总)梁散骑常侍章侯王规(朝廷羽仪。廊庙祀梓昂昂后进。飞缨石渠。婉婉来仪。抠衣金马)
　　梁东阳郡乌阳县双林寺傅大士。常转法轮。绍隆尊位。分身世界济度群生。或胸臆之间。乍表金色。拳握之内。时吐异香。或现身长丈余。臂过于膝。脚长二尺指长五寸。两目分明双瞳照耀。颜貌端严有大人之相。遣使赍书。赠梁武曰。双林树下当来解脱善惠大士。白国主救世菩萨。今条上中下善。希能受持。其上善。略以虚怀为本。不着为宗。忘相为因。涅槃为果。其中善。略以治身为本。治国为宗。天上人间果报安乐。其下善。略以护养众生。梁武延之。仍居钟山之下定林寺。坐荫高松。卧依盘石。四彻之中恒注甘露。六旬之内常雨天花。梁武于华林园重云殿开般若题。独设一榻与天旨对扬。及玉辇升殿。晏然箕坐。宪司讥问。但云。法地若动则一切不安。且知梁运将终。救愍兵灾。乃燃臂为灯。冀攘来祸。至太建元年夏。右胁而卧奄然涅槃。于时隆暑赫曦。温暖无异。色貌敷愉。光彩鲜洁。香气充满。屈伸如恒。观者发心叹未曾有。
　　陈尚书右仆射章侯徐陵(文章冠绝。敬信罕俦。造像万躯。写经一藏)陈少保尚书左仆射袁宪(忠节罕辈。笃信莫过于上定林寺造夹纻像十躯)陈尚书仆射江总(缘情颖拔。形于前代。于匡山造弥勒像。高八十尺写一切经一藏。三千七百五十二卷)陈吏部尚书廷尉卿毛嘉(志节高峻。仁厚兼隆。书运二王。学侔三贾。躬自运笔写维摩经。梁世子云不能加之也)陈东宫舍人傅縡(学侔王郑。才方谢陆。备闲三教。妙解一乘。拔萃超群。海内推揖)此等所引。并有录者。具在史籍。不复委言。至如谢朏谢览舍生存义柳忼柳惔推功弗有。江淹任昉终始宜哉。刘杳顾协著述尽美。张弘策之慎密。吕僧珍之匪懈。郑绍叔忠诚。王业萧颖胄。首膺义举。咸为世宝。抑又通家皆一代之大儒。寔四海之名胄。并蕴经国之略。俱称君子之门。社稷由其乃安。上下赖其方穆。有文有武匡世匡家。人标九合之功。并树千秋之业。莫不委其五体敬我三尊。忍辱慈悲恕己推物。视玄黄其若梦。听钟鼓其如聋。贱尺璧而重片言。投发肤而祈半偈。蒙笔屡尽。不能记其所行。蔡纸徒穷。未易陈其为益。兹例甚众罕以究言。蜀陈隋世。贵时英闾阎士女。高门连阊阖。崇基接太阶。戚里之皇亲。帝京之富室。颙颙慕道各各横经。口诵金言手披玉轴。其众也。如草木之依大地。其遇也。犹鳞介之泛长川。至于白屋农夫无名野老。薄知希向。少发信心者。不可称计。胡得纪言。所以福祐于四生。庆资于三世。允仁允恕及子及孙。其能行之德。无不至也。
　　元魏太祖道武皇帝(讳圭)运钟丧乱宇内分崩。生民不见俎豆之容。黔首时睹戎马之迹。礼乐文章扫地将尽。太祖以雄杰之深姿。包大君之雅量。克平朔野。奄有中州。大启龙光。潜被日用。天兴元年下诏曰。佛法之兴其来尚矣。于京邑建饰容范修整寺舍。又于虞虢之地造十五级浮图。起开泰定国二寺。写一切经。铸千金像。召三百名僧。每月法集。
　　魏太宗明元皇帝(讳嗣)明睿宽雅非礼不言。愍念四生。敬重三宝。仍于邺下大度僧尼。
　　魏世祖太武皇帝(讳焘)气盖当时。威振天下。匣牍四海牢笼万邦。回向一乘归依三宝。复伽蓝之胜地。创招提之净宫。仍于邺城造宗正寺。后因崔皓始沦正法。
　　魏高宗文武皇帝(讳浚)聪达颖悟。风格异伦。重兴佛教修复寺宇。释门广被始自文成。凡度僧尼三万许人。
　　魏显祖献文皇帝(讳弘)德配彼天。道邻极圣。造招隐寺。召坐禅僧。
　　魏高祖孝文皇帝(讳宏)神光照室。和气充庭。仁孝绰然。岐嶷显著。听览政事。从善如流。哀矜百姓。恒思济益。以太后忌日哭於陵左。绝膳二日。哭不辍声。仍于邺都造安养寺。硕德高僧四方云集。六宫侍女皆持年三月六。其精进诵经者并度出家。事无大小务于赒给。常谓史官无讳国恶。手不释卷。览之便讲。爱奇好士情如饥渴。善谈庄老。尤敦释义。才藻富赡。文章百篇。悠然远迈。不以世务妨道。而幼承洪绪。早着睿圣之风。时以文明摄事优游。拱已玄览。独得着自不言神契。所标固以符于冥化。及躬总大政一日万机。十许年间曾不暇给。钦明稽古。协御天人。帝王制作。朝野轨度。斟酌用舍。焕乎文章。然而尽圣穷神继天绍历。奉为先皇。于大觉寺修葺堂宇。嚫施隆厚供给丰华。影塔经台粲然备举。上标金刹下列银楹。雁翼临云。龙首承日。名僧继踵法侣排肩。朝步莲池暮栖香阁。风流慧苑。梵响禅林。召三百许僧六时不坠。所度僧尼一万四千人。
　　魏世宗宣武皇帝(讳恪)于式干殿为诸僧朝臣。讲维摩经。喜怒不形。雅爱经史。尤长释义。善风仪美容貌。德格阴阳。明并日月。播文教以怀远人。调礼乐以旌俊达。于三河六郡之地。泾渭[溧-木+(革　　月)][滻-文+(立-一)]之区。造普通大定等四寺。供养三学千僧。
　　魏肃宗孝明皇帝(讳诩)得一居贞。体二邻极。总三乘以驰骋。临四衢而闲步。仍于邺下造大觉寺。窈窕曲房参差复殿。风飙出其户牖。云霞起于檐楹。见珍木之相缭。视芳草其如积须达金地差得相方。迦兰竹园犹难比拟。
　　魏敬宗孝庄皇帝(讳悠一本讳假)风神秀迈姿貌瑰伟。素履忠贞。夙称民望。造五精舍。刻万石像。
　　西魏武皇帝(讳修)善穷数术兼闲武艺。纂登真之要旨。钦出世之玄猷。永熙元年于长安造陟屺寺。供养二百名僧。四时讲诵略无弃日。
　　魏文皇帝(讳宝炬)立德立仁。允文允武。常行信舍。每运慈悲。大统元年造般若寺。拯济孤老供给病僧。口诵法花。身持净戒。起七觉殿。为四禅室。供养无辍。檀忍不穷魏孝靖皇帝(讳善见)
　　右魏肇膺王瑞远协冥符。庆集寿丘神照若水。九围仁被四海威加。继三皇之茂绪。纂五帝之徽踪。高祖以藏圣御天徙京定鼎。世宗以睿明承业廓宁区夏。绍累圣之基。资则天之业。式观乾象俯协人谋远遵古式深知时事。考龟袭吉迁宅漳滏。再昌宝历克树洪基。圣德重光。暨于九叶而受终。文祖运钟靖帝。
　　右元魏君临一十七帝。一百七十年。国家大寺四十七所。又于北代恒安治西。旁各上下三十余里。镌石置龛遍罗佛像。计非可尽庄严弘观。今见存焉。虽屡遭法灭斯龛不坏。其王公贵室五等诸侯寺八百三十九所。百姓造寺三万余所。总度僧尼二百万人。译经一十九人四十九部。
　　高齐高祖文宣皇帝(讳洋)降就日之灵。垂望云之庆。河图负字。验帝录之祯符。海外占风。知中国之有圣。九牧来贡。百神咸袟。贵道尚德。藏用显仁。或出或处。非小节之所量。乍智乍。愚故大人之所鉴。至如弘通象法。庄严金地。机来深浅。并赴泥洹之门。土随净秽。皆等琉璃之色。至如折伏憍慢。殊丹水之战。厌离缠缚。异昭华之礼。所以斟酌能仁。碎波旬之众。宪章觉者。轻轮王之尊。固是大权应物弘誓利生者也。天保之始请稠禅师。受菩萨戒。于是又断肉禁酒。放舍鹰鹞。去官渔网。又断天下屠杀。月六年三劝民斋戒。诸官园及六坊公私荤菜皆悉除之。外有者不许入。大起寺塔。度僧尼满于诸州。又以昭玄大统法上为戒师。常布发于地令师践之。天保二年诏曰。仰惟慈明缉宁四海。欲报之德正觉是凭。诸鸷鸟伤生之类。宜放之山林。其以此地为太皇太后经始宝塔。废鹰师曹为报德寺。所度僧尼八千余人。十年之中佛法大盛。
　　齐肃宗孝昭皇帝(讳演)袭枢电之征。继星虹之庆。光被四表。协顺三辰。体道居尊。显仁作圣。奉崇至教。情寄玄门。奈国法轮。尼园广说。四谛八揵之旨。五乘十行之诠。香山巨力且日难胜。表里皮书犹云未备。随世间之行业。应群生之弘誓。奉为先皇写一切经。一十二藏。合三万八千四十七卷。青首紫绦。银绳金缕。覆以莲花之帐。擎以师子之台。文与日月俱悬。功将造化同广。凡度僧尼三千许人。
　　齐世祖武成皇帝(讳湛)广济群生。应游佛刹。芳林园内。更兴花盖之词。洛邑城旁。还纡玺书之颂。层台别观并树伽蓝。璧玉珠玑咸充供具。躬自顶礼。每事经行。大宁元年创营宝塔。脱珍御服并入檀财。转大品经月盈数遍。
　　右高齐六君二十八年。皇家立寺四十三所。译经六人一十四部。
　　周孝愍皇帝(讳觉)明[示　　谷]研机。疏通弘远。天纵神武。民归狱讼。握金镜以居尊。齐玉衡以建极。时逢剥丧。世距云雷。地络绝维。曦轮掩曜。邅回九服。震骇百灵。既而象纬重章。宸枢再纽。惟睿作圣。知机曰神。周保元年大弘像化。海内名德慕义归仁广开解脱之门。洞启菩提之路。欲使天穷有顶等被慈云。地极无边俱蒙慧日。
　　周孝明皇帝(讳毓)君临万国。平章百姓。内亲九族。外穆四门。封介丘之琼珍。观涂山之玉帛。乃至本枝维翰列辟诸官。五向十行。俱识归依之道。外观内觉。同登解脱之门。世界有边弘誓无尽。二年奉为先皇敬造卢舍那织成像一躯。并二菩萨。高二丈六尺。等身檀像一十二躯。各二菩萨及金刚师子等。丽极天成妙同神制。
　　周太祖文皇帝(讳泰)聪明藏智。岐嶷继体。四门允穆。百揆时序。上降休宝。下协祯祥。于长安立追远陟屺大乘魏国安定中兴等六寺。度一千僧。又造天保寺。供养玮法师及弟子七十余人。于安州造寿山梵云二寺。又造大福田寺。供养国师实禅师。又于实师墓所造福田寺。又为大可汗大伊尼。造突厥寺。
　　周高祖武皇帝(讳邕)膺期御辩。握镜乘干。登上格下之训。天经地义之则。五纬殊方则御以天挈。四维失纽则援之地轴。移风易俗安上治民。道被震门。昭华陈赐舜之玉。功开伊阙。疏河降锡禹之圭。山渎效灵。中外褆福。武成二年为文皇帝。造锦释迦像。高一丈六尺。并菩萨圣僧。金刚师子周回宝塔二百二十躯。莫不云图龙气。俄成组织之工。水濯江波。非假操刀之制。照净土于神光开化佛于圆影。仍于京下造宁国会昌永宁等三寺。飞阁跨中天之台。重门承列仙之观。云甍藻棁绣柱文[木　　((奐-大)/比)]。夏户秋窗。莲池柰苑。处处精洁一一妍华。见者忘归。睹之眩目。凡度僧尼一千八百人。所写经论一千七百余部。后遇张宾。始为不善。
　　周孝宣皇帝(讳赟)重隆佛日。光后超前。造素像四龛一万余躯。写般若经三千许部。六斋不替。八戒靡渝。永夜清晨经行诵念。立四大愿志三菩提。
　　右周世宇文氏。五帝二十五年。合寺九百三十一所。译经四人一十六部。
　　隋高祖文皇帝(讳坚)膺千龄之运。当百王之末。玄德通于神明。至功包于造化。揖让之始未动戎衣。乐推之辰咸熙庶绩。于是握璇玑而运乾象。履文昌而齐斗极。经天纬地之业。重光紫微。仁盛圣明之姿。联华日月。至德被于人鬼。神化合于阴阳。威振九围。泽沾四海。绍三皇之懋绪。纂五帝之徽踪。文景成汤莫能及也。故有玄龟赤雀瑞鹿祥龙。总萃于江滩。俱游于兰圃。致驺虞于平乐。降麒麟于富昌。东鲽西鹣纷纶上苑。丹乌翠凤焕烂华林。殿阙产于灵芝。柱础成于美玉。石开奇字。山出嘉声。甘露垂醴。泉涌景星。曜浪井浮。朱草丛生。嘉苗合秀。挛者能步。喑者能言。慈洽九垠。泽润八表。明筹以合变往。幽计以知年来。乃圣乃神。多能多艺。无为之政远嗣离连。有道之风寔方炎昊。闻思息讼比屋可封。弘护居心。汲引兴念。栋梁三宝。荷负四生。开皇三年诏曰。朕钦崇圣教。念存神宇。其周朝所废之寺咸可修复。京兆太守苏威奉敕。于京城之内。选形胜之地。安置伽蓝。于是合京城内无问宽狭。有僧行处皆许立事。并得公名昔者。高祖以后魏大统七年六月癸丑。生于同州般若尼寺神尼之房。于时正气冥符赤光满室。浮辉溢户。紫焰烛天。其内睹者莫不惊异。互相禁约不许外闻。比至三日紫气充庭。其人物在内皆成紫色。四邻望之气如回盖。或似高楼。复有景风甘露。合颖连枝。池发异花。林生奇果。毒虫隐伏。吉鸟翔鸣。仍为神尼护持保养。及登大位爰忆旧居。开皇四年奉为太祖武元皇帝元明皇太后。以般若故基造大兴国寺焉。般若寺往遭建德内外荒凉。寸梠尺椽扫地皆尽。乃开拓规摹备加轮焕。七重周亘百栱相持。龛室高竦。栏宇连袤。金盘捧云表之露。宝铎摇天上之风。又以太祖往任隋州。亦造大兴国寺。京师造大兴善寺。大启灵塔。广置天宫。像设凭虚。梅梁架迥。璧珰曜彩。玉题含晖。画栱承云。丹栌捧日。风和宝铎。雨润珠旛。林开七觉之花。池漾八功之水。召六大德及四海名僧。常有三百许人。四事供养。开皇五年爰请大德经法师。受菩萨戒。因放狱囚。仍下诏曰。朕夙膺多祉嗣恭宝命。方欲归依种觉敦崇胜果。以今月二十三日。请经法师于大兴善殿受菩萨戒。然菩萨之教。以解脱为先。戒行之本以慈悲为始。今囹圄幽闭有恸于怀。自流罪已下悉可原放。计天下轻囚预得放者。二万四千九百余人。其死罪蒙降者。三千七百余人。含齿戴发相趋舞蹈。门门受福人人称庆。意欲革此蒙心明兹慧日。有生之类同知迁善也。其年敕云。佛以正法付嘱国王。朕是人尊受佛付嘱。自今以后讫朕一世。每月常请二七僧。随番上下。经师四人大德三人。于大兴善殿读一切经。虽目览万机。而耳餐法味。每夜行道。皇后及宫人亲听读经。若有疑处问三大德。又于亳州造天居寺。并州造武德寺。前后各一十二院。四周闾舍一千余间。供养三百许僧。始龙潜之日。所经行处四十五州。皆造大兴国寺。于仁寿宫造三善寺。为献皇后造东禅定寺。又诏曰。若能高蹈清虚勤求出世。咸可奖劝诒训垂范。山谷闲远含灵韫异。幽隐所好。仙圣攸居。学道之人趣向者广。石泉栖息岩薮去来。形骸所待有须资给。其五岳及诸州名山之下。各置僧寺一所并田庄。仁寿元年文帝献后及宫人等。咸感舍利普放光明。砧捶试之宛然无损。于四十州各造宝塔。光曜显发神变殊常。具如王劭所纪。自开皇之初终于仁寿之末。所度僧尼二十三万人。海内诸寺三千七百九十二所。凡写经论四十六藏。一十三万二千八十六卷。修治故经三千八百五十三部。造金铜檀香夹纻牙石像等。大小一十万六千五百八十躯。修治故像一百五十万八千九百四十许躯。宫内常造刺绣织成像及画像。五色珠旛五彩画旛等不可称计。二十四年营造功德。弘羊莫能纪。隶首无以知。
　　隋炀帝(讳广)嗣膺下武丞承大业。至德光被于亿兆。神化覃洽于黎元。占风候雨之乡。梯山请朔。蟠木流沙之地。泛海输賝。外洞九流内穷三藏。究真如之妙理。殚造化之幽源。体物超前缘情冠古。每以鼎湖之驾邈矣宁追。长陵之魂悠然兹永。乃聿兴净业标树福田。大业元年为文皇帝造西禅定寺。并式规大壮备准宏模。起如意之台。列神通之室。仁祠切汉。灵刹干霄。宝树八行和铃四角。巃嵷三层之格。悬自响之钟。布护千叶之莲。捧飞来之座。危吞琅琊之殿。陵夸鲁恭之空。尽世珍奇具诸文物。又于高阳造隆圣寺。碑文秘书郎虞世南撰。尔乃俨香阁以远临。暧花台之相踞。金波夜上徘徊璧珰之侧。玉绳晓映的历珠网之间。澹虚白于房帷。生风云于轩牖。灵龛禅室像设化城。涌塔宝台极图神变。又于道场设无遮大会。度清信士女。百二十人。奉为文皇帝敬造金铜释迦坐像一躯。通光趺七尺二寸。未及庄严。而顶凝绀翠体耀紫金。放大光明照映堂宇。既感通于嘉瑞。敕诸州郡各图写焉。又于并州造弘善寺。傍龙山作弥陀坐像。高一百三十尺。扬州造慧日道场。京师造清禅寺日严寺香台寺。又舍九宫为九寺。于泰陵庄陵二所并各造寺。平陈之后于扬州装补故经。并写新本。合六百一十二藏。二万九千一百七十三部。九十万三千五百八十卷。修治故像一十万一千躯。铸刻新像三千八百五十躯。所度僧尼一万六千二百人。
　　右隋普六茄杨氏二君三十七年。寺有三千九百八十五所。度僧尼二十三万六千二百人。译经二十六人八十二部。然有隋建国佛教会昌。文帝创启灵仪祯瑞重沓。炀帝嗣膺宝历兴建弥多。自昔在蕃邸立四道场。释老双标内外资给。爰至登极更广搜扬。一艺惠于有生。三征居于别馆。四事供养二千余人。年别诸讳普建大斋。各度僧尼永充常式。大业末岁妖寇勃生。虽郊垒多虞干戈竞接。而隆敬尽一终始无亏。毗赞佛理勒诸铭碣。
辩正论卷第四
十代奉佛篇第二中
　　大唐高祖太武皇帝大唐今上皇帝魏大丞相勃海王魏侍中太保司徒公广邀灢烈王广阳忠武王魏司徒广阳王广阳文献王魏相国高王汝南王魏宜都王魏上党王穆魏常山王鸷魏淮阳王尉河东王荀魏东阳王丕淮南王他魏秦王翰魏司徒北海王详司牧高阳王雍魏彭城王勰魏济南王文若魏安丰王延明中山王熙魏琅琊王诵魏尚书令广阳王嘉魏陈留王虔魏齐献武王魏使持节中外诸军事齐王钜鹿王阐魏录尚书事彭城王韶谯郡王亮魏江夏王彝临洮王荣魏太师大司马洛州刺史冯熙魏使持节幽州刺史司徒公胡国珍魏司徒祖莹字元珍魏司空李无为魏太傅昌宁王李寔魏少保建昌公窦略魏司空高微曹魏司徒高隆之魏侍中尚书令元又魏右仆射大行台慕容绍宗魏吏部尚书邢峦魏骠骑大将军仪同三司恒州刺史陆政魏太常卿恭侯郑琼魏雍州刺史韩仲详魏黄门崔陵魏幽州刺史卢令守魏沛郡太守赵元则魏河南尹武邑公李奖魏太子中庶子御史中丞陆载魏卫尉卿许伯桃魏散骑常侍温子升魏宁远将军侯莫陈引齐大丞相内外诸军事常山王确齐太尉兰陵王长恭齐司徒琅琊王俨齐录尚书事长广王湛齐大都督尚书广平王齐大司马清河王亶齐左仆射广宁王孝衍齐侍中使持节尚书令录事都督赵州诸军事骠骑大将军开府仪同三司护军将军赵州刺史带六州都督并大中正长安公晋昌王唐邕齐右丞相咸阳王斛律明月齐左丞相平原王段孝先齐录尚书事淮南王和士开齐太常清河王高岳齐太宰章武王库狄千秋齐侍中秦王高彦归齐侍中尚书令元罗齐尚书令高肇齐太尉彭乐齐司徒潘相齐司空司马子如齐光禄大夫尚书仆射杨遵彦齐少傅尚书仆射魏牧齐光禄大夫尚书仆射崔纤齐右仆射崔季舒齐左仆射燕子敬齐仆射赵彦深齐侍中斛律孝卿齐侍中斛斯文若齐侍中徐之才齐侍中高正德齐七兵尚书王元景齐太常卿崔昂齐散骑常侍刘逖齐卫尉卿杜弼齐殿中尚书邢子才齐秘书监祖孝征齐尚书左丞封孝琰齐使持节平南将军仁州刺史金紫光禄大夫安康侯樊儒周柱国襄州总管卫王周柱国益州总管赵王周柱国雍州刺史齐王周太师大冡宰柱国大将军晋国公宇文护周柱国尚书仆射楚国公豆卢宁周太傅柱国大将军大宗伯邓国公窦炽周侍中柱国大匠卿武卫将军冠军将军中散大夫安丰公段跱周柱国雍州牧南兖八州诸军事兖州总管酂国公窦恭周大将军幽州刺史安定公宇文贵周开府仪同三司太子洗马云宁庄公琅琊郡王拓拔胜周使持节陕州都督行台郎中通直散骑常侍河东公宇文善周开府仪同三司阳化公元昂周柱国大将军陇西东公杨纂周通州刺史右侍上士散骑常侍杨操周司空贞侯郑穆周侍中少傅京兆郡守行台郎中大匠卿燕郡公卢景仁周太保柱国大将军吴武公尉迟安周大将军南蛮都监常山公柳庆之周北荆州刺史安道公席顾周使持节柱国大将军大都督潼州刺史徐国公若干凤周使持节太傅柱国大将军清河公侯莫陈休周太师柱国蜀国公尉迟迥周开府仪同三司安政公史雄周开府平北将军仁州刺史安化公丘洪宾周益州府中郎新州刺史蔡哿周开府威远将军王静周大将军和鸡雄周大将军尔绵永周司金大夫破多罗纪周军司马洪和公意力勤仲庆隋秦王俊隋蜀王秀隋汉王谅隋太师上柱国申国公李穆隋太保上柱国薛国公长孙览隋上柱国使持节淮南总管寿州刺史观王杨雄隋大司马上柱国神武肃公窦毅隋上柱国尚书右仆射鲁国公虞庆则隋上柱国尚书左仆射齐国公高颖隋上柱国右卫大将军陈国公窦抗隋上柱国武卫将军梁国公侯莫陈芮隋上柱国洛豫十七州诸军事洛州刺史询阳公元孝矩隋上柱国荆州总管上明公杨纪隋上柱国尚书左仆射越国公杨素隋上柱国尚书右仆射纳言邳国公苏武威隋上柱国都督河东诸军事河东太守窦庆隋柱国右卫将军南康公刘嵩隋骠骑将军仪同三司汾州刺史崔凤隋上柱国何明王杨辟邪隋兵部尚书上大将军龙岗公段文振隋著作郎济南侯王劭隋上柱国毫灵四州总管海陵公贺若谊隋使持节大将军凉州诸军事凉州刺史赵国公独孤罗隋上柱国凉益六州总管将国襄公梁睿隋上柱国广宗庄公李崇隋上柱国左武卫大将军使持节凉州刺史宇文庆隋上大将军营州总管魏兴公韦世文隋柱国吏部尚书上庸公韦世康隋广汉太守襄垣侯薛琰。
　　大唐高祖太武皇帝。
　　纂尧居晋契武基周。云起龙腾抚期命世。协一匡以兴运。因九合而乐推。发自参墟克定京室。吊俗之规已布。约法之教便申。井集五星化覃四表。地纽还正天维重张。自东自西远安迩肃。而义旗初指经彼华阴。望祀灵坛以求多祉。其地乃万国朝宗之路。六合交会之区。可以瞻仰仪形栖迟禅诵。乃于神祠之右。式建伽蓝造灵仙寺。一所碑文李庶子百药制。藻黼交映金碧相晖。引曜朝夕之光。焕烂虹霓之彩。花台窈窕近对莲峰。画观岧峣斜临贝阙。又造像书经备修禔福。京师造会昌寺胜业寺。慈悲寺。证果尼寺。集仙尼寺。又舍旧第为兴圣尼寺。并州造义兴寺。并堂宇轮奂像设严华。复拱图星重楣画月。高窗荡雾洞户延风。慧苑禅林莫不周备。武德元年。于朱雀门南通衢之上。普建道场设无遮大会。缤纷羽客执板来仪。容与福田扬烟总萃。步虚才引殆遏行云。清梵徐回堪留度鸟。芬芳妙供。形五净而擎来。照灼名花。丽三山而捧至。于是车马逼侧士女軿填。若凑岘山如争禊饮。假令日光通梦。唯传白马之征。菩萨应生。徒闻赤乌之岁。比之今日。良有愧哉。又为太祖元皇帝。元贞太后。造栴檀等身像三躯。相好奇特庄严希有。于慈悲寺供养。武德元年仲春之月。于时韶景扬晖青只献祉。两仪交泰万物咸亨。应多福之宜。布惟新之泽。命沙门道士各六十九人。于太极殿七日行道。散席之日设千僧斋。法琳以释老二教同处弘宣。冀神功将三景连衡。宝命与二仪齐久。乃课鄙词上颂云尔。
　　缅寻旷古　　逖听元皇　　因时作训
　　用智垂芳　　祈恩望袟　　报德蒸尝
　　唯章小祀　　焉闻大方　　未弘三教
　　但讽九章　　膺期拨乱　　粤我圣唐
　　明达因果　　端拱文昌　　化侔十号
　　仁深百王　　律中仲月　　时登少阳
　　下怜蠢蠢　　上答苍苍　　式陈金阙
　　爰开道场　　日宫照曜　　星台焜煌
　　空悬珠影　　焰动轮光　　云披玉字
　　烟散名香　　供疑飞下　　声含凤锵
　　麒麟表瑞　　甘露呈祥　　功随劫远
　　德共天长　　恩沾有际　　泽被无疆
　　命同元始　　体类金刚　　鸿基永永
　　降福穰穰
　　大唐今上皇帝禀太易太初之气。资天皇天帝之灵。幽房启高阳之基。姚墟构重华之业。赤光流户紫气冲天。龙颜凤臆。之形日角月悬之兆。河目海口之异。丰上锐下之奇。聪圣玄览知来藏往。探幽入微穷神尽性。厥天授其体自然龙潜之初德纶大下。属隋氏世季宇内分崩。火燎昆峰水飞沧海。王世充拔扈于巩洛。窦建德趑趄于冀定。唐弼薛举。既蚁聚于三秦。黑闼武周。亦鸱张于六郡。皆为逐鹿之意。各开潜号之仪。拥无赖之子弟。率乌合之徒众。纵牛羊之力。发水草之山。河右已来龙蛇等毙。中原之地玉石俱焚。遂使地表天垂。竞有来苏之叹。上京要服。人兴抒轴之悲。我皇居帝子之亲。膺天策之命。用若励之重。救蹈冰之危。以夕惕之深。赴倒悬之急。备行九伐总统六军。上临之以日旗月旗。下布之以天阵地阵。鼓声震野气动天门。角响鸣山威惊地户。于是带流星而迥入。乘奔电而前躯。莫不瓦解冰销风行草偃。凯歌献捷无与论功。自天皇九纪已来。五十二战之后。凡经一百二十五代。一千三百五十九世。一千一十二万二千一百二十七年已来。仗钺临戎麾旄誓众。驱除氛祲夷剪搀枪。拯横流之溺。救燎原之祸。平一区宇廓清天步。未有我皇之用兵也。高祖凝神毓圣。驰想烟霞之表。出窅入冥。高蹈天人之外。往以万方昏垫百神愆祀。屈颖阳之高风。拯率土之沉溺。黔黎蒙再造之德。庶类荷裁成之恩。不以黄屋为心。俯以苍生为念。脱[跳-兆+麗]之怀。无忘于灵府。释负之志。有形于明发喜禘郊之可托。忻宗祐之有主。考时练日。传大宝于少阳矣。自光膺鉴抚作贰春宫。德覃内外仁被幽显。既而重光掞彩。照烛宇宙之间。副武弘仁。衍溢风云之际。聿遵三善爰贞万国。及天门重启宝历惟新。临赤县而大誓庄严。抚黔黎而广兴利益。开四等之日。遍烛尧云。扬六度之风。横流舜雨。宝舟沈而更涌。慈云卷以还舒。仙台将法苑共华。玉镜与金轮齐转。泽周有顶道被无垠。灵应休征兆符先见。宽仁德孝史备后书。每以解网为心。结绳在念。意欲永空囹圄。长息烽爟。蠢蠢群生同归仁寿。茫茫率土共奉真如。贞观元年。献肇夹钟之月。高竖胜幢。少阳沽洗之辰。洞开慧殿。京城僧尼。并于当寺七日行道。斋供所须有司准给。散斋之日。总就大兴善寺。贞观二年。下诏曰。神道设教慈惠为先。玄化潜通亭育资始。朕恭膺大宝抚爱黎元。矜愍之心触类而长。是用傍求冥贶幽赞明灵。所冀九功惟序。五福斯应。比严霜早降秋实不登。静言寡薄无忘惭惕。今百谷滋茂万实将成。犹恐风雨失时字养无寄。敢藉聪明介兹多祉。宜为溥天亿兆仰祈加祐。可于京城及天下诸州寺观。僧尼道士等七日七夜转经行道。每年正月七月。例皆淮此。玄恩咫尺圣力冥扶。景风膏雨应时戒节。嘉苗穜稑被野亘原。国富九年之资。家丰万箱之敛。皇帝宿树五恒旷资十善。启兴王之霸业。赴亿兆之欢心。但以建义之初时逢世季。亲当矢石屡总元戎。或东剪七雄。西清八水。纵神兵而戮封豕。乘天策以斩修蛇。既动赫斯之威。恐结怨魂之痛。其年季春躬发诏旨。自隋末创义志存拯溺。北征东伐所向平殄。黄钺之下。金镞之端。凡所伤殪难用胜纪。手所诛剪将近一千。窃以如来圣教深尚慈仁。禁戒之科杀害为重。永言此理弥增悔惧。爰命有司京城诸寺皆为建斋行道。七日七夜竭诚礼忏。所有衣服并用檀舍。冀三涂之难因斯解脱。万劫之苦藉此弘济。灭怨障之心。趣菩提之道。三年孟春降敕京城僧尼。于当寺每月二七日。行道转仁王大云等经。以为恒式。登又奉敕波颇三藏等。于大兴善寺翻宝星经琳为序曰。宝星经。梵本三千余偈。如来初证觉道。度目连身子。及降伏魔王护持国土。说此经也。自像化东渐绵历岁时。三轮八藏之文。四树五乘之旨。显神光于石室。流梵响于清台。虽鞮译相寻尚多疑阙。我大唐皇帝。乃圣乃神允文允武。乘机抚运拯溺救焚。反上皇之风。行不言之信。去泰去甚。既掩顿于八纮。无事无为。乃朝宗于万国。瀚海天山之地。尽入堤封。龙庭凤穴之乡。咸沾声教。仁踰解网治踵结绳。大德闲闲外齐八则。小心翼翼内整四仪。临赤县而溢慈悲。寄玄扈而敷弘誓。每以诸法非有物我俱空。眷言真要无过释典。有中天竺国三藏法师波颇。唐言光智。誓传法化不惮艰危。远涉葱河来游震旦。经涂所亘四万余里。以贞观元年庚戌洎于京辇。既登上席。爰懋锦衣。有诏所司搜扬硕德兼闲三教备举十科者一十九人。于大兴善寺请波颇三藏法师。相对翻译。沙门慧乘等证义。沙门玄谟等译语。沙门慧明法琳等。执笔承旨殷勤详覆。审名定义具意成文。起贞观三年三月。讫四年四月。凡十卷十三品。用纸一百三十幅。总六万三千八百八十二言。其年仲冬胜光寺主僧珍。奉敕就宫。迎像于胜光寺供养。四年献肇诸寺大德四十九人。经三七日庆像行道。日满设千僧会。王公并来行香。琳又上皇帝绣像颂曰。缅以。八树韬光。两河晦迹。匿王恋仰。铸镴而泻全身。迦帝翘诚。镕金而图具相。洎乎青精南度白马东翻。像教郁兴灵仪遍跱。于是俨神姿以登私井。屈圣体而施明珠。光烈张桥色流沪渎。示佩日于汉后。感挥毫于晋君。或顾步而蹑万山。乍徘徊而游梦渚。祯祥嘉瑞兆自由来。未有刺缕图真援空范状。我大唐皇帝。曩植四弘夙资五德。神功迈于轩昊。至治美于成康。仁熏上玄力侔大道。庆云垂彩。金镜含七曜之晖。瑞鸟呈祥。玉烛和四时之气。素发文身之长。俱请命于王庭。穿胸儋耳之酋。共献賝于魏阙。加以留心八正笃意五乘。广运檀那聿修净业。永言善逝冥漠何追。爰敕上宫式摹遗景。奉造释迦绣像一帧。并菩萨圣僧。金刚师子。备摛仙藻殚诸神变。六文杂沓五色相宣。写满月于双针。托修杨于素手。妍踰蜀锦丽越燕缇。纷纶含七映之光。布护列九华之彩。日轮吐焰。蔼周客之丝。莲目凝辉。发秦姬之线。杨侯百里之珠。惭斯百福。子羽千金之璧。愧彼千轮。华盖陆离看疑踊出。云衣摇曳望似飞来。何但思极回肠。抑亦巧穷玄妙。以今岁在庚寅月居太簇。三元启候之节。四始交泰之辰。乃降纶言于胜光伽蓝。设斋庆像。四十九僧三七行道。大秦红粟。备香积之餐。周穆金膏。陈梵王之供。四等福田生生具足。六因善报世世庄严。劫石碎而宝历长存。芥城空而皇基永固。不胜庆悦。轻乃颂云。
　　于铄上帝　　天策我君　　乃神乃圣
　　允武允文　　就之如日　　望之如云
　　祯符辉焕　　美气氛氲　　光宅天下
　　攸序彝伦　　体道回向　　式建福田
　　针裁赤果　　缕制青莲　　文含绮烂
　　彩夺霞然　　华疑迥发　　盖似空悬
　　方诸踊地　　迈彼腾天　　岁在提格
　　时旅青阳　　奉遵徽命　　爰崇道场
　　十科星聚　　八座霞张　　风回雅梵
　　殿郁名香　　鸿基盛业　　永永无疆
　　主上。每以听览余暇游息艺林。讨孔壁之谟。披石经之训。规百王之往事。考三教之指归。而谓语未涉于空空。事终沦于有有。详夫性灵真要。可以持心济俗者。莫过乎释氏之教矣。眷言法药有意流通。爰有中天竺国三藏法师。本刹利王种姓。刹利帝名波罗颇迦罗密多罗。唐言作明知识。远闻唐国弘阐大乘。故涉葱河来游圣世。以贞观元年大吕之月。躬赍梵本达乎上京。昔高宗治兴傅岩入梦。今我皇道盛德星现野。法师识度通敏器宇冲邃。五百应供结集之文。八万修多所诠之理。自法兰赴汉僧会游吴传译相寻。而有所未喻者。法师皆委其由末究其异同。假令内部诸计外人别执。莫不吞若胸中说犹指掌。至于承华论席肃成解义。特蒙悦可简在帝心。其年孟春有诏波颇三藏等。可就胜光伽监翻译般若灯大庄严二论。上柱国尚书左仆射[邱-丘+千]国公房玄龄散骑常侍左庶子詹事杜正伦等。奉敕铨定硕德一十九人。右光禄大夫太府卿兰陵男萧璟为敕使。检校百司供给四事丰厚。琳又预充执笔。乃为序曰。般若灯论。梵本有六千余偈。摩伽陀国种姓大士婆毗薛迦菩萨。唐言分别明之所作也。始夫万物非有一心如幻。心如幻故虽动而恒寂。物非有故虽起而无生。是以圣人说如幻之心。鉴非有之物。了物非物则物物性空。知心无心则心心体寂。达观之士。得其会归而忘其所寄。于是分别戏论。不待遣而自除。无得观门。弗假修而已入。荡荡焉不在不离无住无依者也。佛灭度后七百年间。有出家菩萨。厥名龙树。深达实相得无生忍。为报佛恩开演中论。付法藏云。其人于像法中。然正法炬折邪见幢。外国传云。智慧日已颓。斯人今再曜。世昏寝已久。斯人寤令觉中论凡五师注释。分别明菩萨即一人也。此菩萨多闻总持智深志固。以本愿力不舍群生。住修罗宫待见弥勒。属以去圣时远众论纷然。致令雪山采药多收毒草。深水求珠竞持瓦砾。诚恐一理不穷反增邪见。一言不尽翻起异端。乃缵述龙树偈文。为兹般若灯论。其为论也。诃斥内外赞扬真俗。穷无生理究实相源。照无不寂寄名般若。执无不破喻曰明灯。盖方广之中心。诸佛之行处矣。嗟乎后之学者。便息百城之游。永无五失之谬。论凡二十七品。为十五卷。若内人立义皆标人名。无名者例称自部。若外人立义亦标人名。无名者例称外人。缚解品已前慧赜执笔观业品已后法琳执笔。于是起四年夏讫六年冬。勘定既周缮写云毕。所司详读乃奏闻。敕令所司各写十部。散付诸寺任共流通。既踵轮王十善化世。国内诸市悉断屠行。普禁民间不许宰杀。江南之地立寨取鱼。三十余州触处皆尔。必须破堰然乃取之。所取者比邓林之一枝。枉死者过恒沙之亿数。又降慈造悉废除之。又属岁阜时和海内丰稔。又度僧尼三千人诸州散配。既而德动上玄感通至圣。七难俱殄七福备臻。恩洽九垠之表。威加八极之外。其年孟冬凶奴王颉利等。并率其臣子携其部落。襁负争趋前后继踵。延望阙庭倾国而至。谒天门而请命。就夷邸以餐和。不烦卫霍之师。自穷巢穴。讵假轩辕之众。席卷逋逃。汉南无杂虏之忧。塞北罢强胡之寇。马岸龙堆之域。既沐唐风。交河清海之滨。咸为圣土。康哉康哉。共欢于兹日。无为无事。同庆于今晨。统天立极之功。独高前古。奉佛崇善之业超诸往贤。主上曾经战场白刃相拒。至于登极情深厥衷。乃下敕。凡所阵场并建寺。有司供给务令周备。宇内凡置十所。严整可观。又昔因避暑躬幸南山。卜此神居启兹大壮。其地也。带秦川之眇眇。接陇岫之苍苍。东观浴日之波。西临悬月之浦。凤企穷奇之石。郁律钻天。龙盘谲诡之崖。穹窿刺汉。岂独岩松拨日。抑亦涧竹捎云。实四皓养德之场。盖三秦作固之所。为太武皇帝舍而为寺。既增利见。因曰龙田。又送太武及主上等身夹纻像六躯。永镇供养。大众所资有司供给无劳买地不待布金。逆风和气之香。氛氲满院。吉祥柔滑之草。澜漫垂阶。又为穆大后。于庆善宫造慈德寺。甄叔迦宝阎浮檀金。种种庄严一一华丽。虽知所作希有犹言。罔极未申。六年仲夏于台城西真安坊内。为穆大后又造弘福寺。考兹形胜襟带市朝爰命凫人开基缔构。甫移银榜即此金园。法侣摩肩朝贵延首。其地则高墉负墎。罗百雉而纡徐。层城结隅。峻九重而延袤。于是广辟宝坊备诸轮奂。瞻星测景置臬衡绳。王舄垂晖金铺曜彩。长廊中宿反宇干霄。浮柱绣栭上图云气。飞轩镂槛下带虹霓。影塔俨其相望。经台郁其并架。罄丹青之矩矱。殚藻缋之瑰奇。妙极天仙思穷神鬼。金盘承露。比玉树于甘泉。宝铎和风。状琼林于安养。疏钟夜彻清梵朝杨。韵合鱼山响符龙木。灵异之所栖托。定慧之所依凭。了义息心于是乎在。
辩正论卷第五
十代奉佛篇第二下
　　魏大丞相渤海王。
　　神气精灵。天姿秀异。德备文武。艺兼礼乐。圭璋社稷之器。廊庙柱石之才。实有王佐之风。咸称静乱之托。至于归心服道。独超名辈。不吝象马。无爱珠玑。于定国寺兴建宝塔。
　　魏侍中大保司徒公广邀灢烈王　魏广阳忠武王　魏司徒广阳王　魏广阳文献王　魏相国高王　魏汝南王　魏宜都王。
　　右七王。并敬信居怀敦崇为业。或文或武匡国匡家。协柱石之风有廊庙之德。知空云之遽变。识蜃气之非常。同悟己身等归磨灭。乃回心佛理共遵圣化。咸受八戒俱持六斋。造寺度僧设会崇善。
　　魏上党王穆　魏常山王鸷。
　　右二王。穆性和厚美形貌鸷。容貌魁杰腰带十围。立性方雅少言清慎。常息省闼。虽当炎暑不解衣冠。官至侍中大司马。
　　魏淮阳王尉　魏河东王荀　魏东阳王丕　魏淮南王他。
　　尉荀丕他并容貌壮伟。大耳秀眉。四十年中三长月六守斋持戒无替。于时诵维摩经。造法王寺。年耆望重负杖来朝。然丕又声气高朗。博记国事。问无不知。及享宴之际恒居坐。每与王公学士大德名僧研味佛理。抗音大言谓众人曰。佛教冲洽。非儒墨者所知。
　　魏秦王翰。
　　闲当世之务。尽成败之理。近事远谋。造次备举。重仁行义。朝野具瞻。
　　魏司徒北海王详　司牧高阳王雍。
　　或亲自本枝或地居外戚总政本之要。当神州之重。并感圆珠。慕励已心。式光朝政敷宣治道。而虚襟佛理。崇信法桥。造像书经兴立塔寺。写一切经一十二藏。
　　魏彭城王勰。
　　罄尽心力保护世宗。内外指撝至于登立。法门大启。佛事广兴。修造伽蓝。创建灵塔。
　　魏济南王文若。
　　风流宽雅。姿制闲[示　　谷]。吐发深美。辞色淹和。时人为之颂曰。三公楚楚尽琳琅。未若济南备员方。至于口诵金言。心期净王持。斋菜食。护法敬僧。无以加也。
　　魏安丰王延明　中山王熙。
　　并以宗室博古学文。俱立道场斋讲相续。以香汁和墨。写华严经一百部。素书金字华严经一部。皆五香厨四宝函盛。静夜良辰清斋行道。每放五色神光照曜台宇。众皆共睹倍更发心。
　　魏琅琊王诵。
　　义综六经。史该百氏。衣冠仪貌朝野所推。高论清风独超时辈。弱冠聘。梁武帝奇之与语终日。梁武谓曰。昔王陵在汉。姜维相蜀。所在成名。何必本土其见礼如此。常与梁武启必云。魏临淮王诵。梁武亦不责之。颇以敬重为意。六斋之日恒设净供献佛饭僧。俸禄所资多入经像。
　　魏尚书令广阳王嘉。
　　喜愠不形。沉敏好学。仁厚至孝造次不渝。读一切经凡得三遍。造爱敬寺以答二皇。为众经抄一十五卷。归心委命。志在法城。
　　魏陈留王虔。
　　姿气魁嶷。膂力绝伦。自小出家虚心慕道。其后归俗不废习真。虽干政事颇敦胜业。
　　魏齐献武王。
　　思随冥运。智与神行。恩比春天。威同夏日。坦至心于万物。被大道于八方。修心克己。回向正法造大悲寺。普济群生。
　　魏使持节中外诸军事齐王　魏钜鹿王阐　魏录尚书事彭城王韶　魏谯郡王亮　魏江夏王彝　魏临洮王荣。
　　并英毅挺拔。风挌超伦。而信敬法言回向释氏。
　　魏太师大司马洛州刺史冯熙。
　　文明皇太后之兄也。奉佛至信。于诸州建浮图精舍。七十二所。写一十六部一切经。常与名僧讲论佛议。
　　魏使持节幽州刺史司徒公胡国珍。
　　灵太后父也。唯事斋洁。自强礼拜。书经造像。起正化寺供养百僧。
　　魏司徒祖莹字元珍。
　　钟美多福。资神积善。器局虚闲。志识开悟。口含碧鸡之辩。手握雕龙之文。义府玄宗。于是乎任。
　　魏司空李无为。
　　率性不群。自然行已。钩深致远。怀文抱质。鸿鹄将飞。便怀四海之志。骥騄方骋。已有千里之心。虽政事殷广。常以金刚般若为业。每月六斋终身靡废。
　　魏大傅昌宁王李寔。
　　立身雅正。为人清俭。慎终令始。奉法尊师。无废六斋。恒持五戒。
　　魏少保建昌公窦略。
　　素抱伊霍之量。夙怀柱石之林。专征授律。知甲乙之狐虚。当敌制权。识风云之向背。富而不骄。贵而无傲。敬信崇重委命世雄。造灵山法云二寺。供养二百许僧。
　　魏司徒高傲曹。
　　勇气绝群。武略超世。
　　魏司徒高隆之。
　　逸气超伦。德风可挹。
　　魏待中尚书令元乂。
　　气干宏拔。英华清煦。羽仪朝野。匡赞有闻。于岱州起法音寺。
　　魏右仆射大行台慕容绍宗。
　　聪鉴可称。礼贤斯笃。
　　魏吏部尚书邢峦造普济寺。
　　有清规美谈笑。闲庄老味诗骚。敬重大乘造像立寺。
　　魏骠骑大将军仪同三司恒州刺史陆政。
　　平直无私。守道寡欲。有长仁之操。善文雅之容。口诵维摩以为论本。时人高尚莫敢抗谈。即陆载之第二子也。
　　魏太常卿恭侯郑琼。
　　萱阑表德。琬琰为心。朝贵羽仪。人伦龟组。起净域寺建法华堂。月别营斋。年常写像。
　　魏雍州刺史韩仲详(造韩史君寺)
　　简略清通。标举雅俗。深怀非我。
　　魏黄门崔陵造报恩寺。
　　精心道艺。托志诗书。雕篆为文。斧藻成德。承风虚想。望美倾心。独步当朝。为物称首。而回向三宝委质四弘。于邺城中起报恩寺。
　　魏幽州刺史卢令守(造通玄寺)
　　圭璋内润。风飙外肃。器度淹美。神用高明。于幽州造通玄寺。供养百僧。
　　魏沛郡太守赵元则。
　　禀精辰象。资灵河岳。幼誉擅美。弱冠驰名。信敬之志不移。檀忍之心无竭。写经造像心未为劳。
　　魏河南尹武邑公李奖(造弥勒寺)
　　羽仪文物。冠盖相望。守一抱真。志存安养。三长之月。必自清斋。二亲讳日。达曙悲惨。造弥勒寺。供养百僧。
　　魏太子中庶子御史中丞陆载。
　　载本吴人。为宋咸阳王义真行军大都督史。后没赫连。因即仕魏。有才调善谈谑。为魏朝贵公所见称重。而性爱虚静。常以佛法为意。每读众经赞扬玄旨。末年精到经字放光。口诵法华。时感舍利。
　　魏卫尉卿许伯桃。
　　有长仁之风。弘莫逆之道。崇奉正法。无替于时。
　　魏散骑常侍温子升。
　　有太冲三都之笔美子云百奏之才。锦绣忸其文章。金王惭其晖映。崇重妙法。爱乐大乘。
　　魏宁远将军侯莫陈引(造祇园寺)
　　本汉中山。靖王之胤。涉汉已来肇有丰国。因侯而氏。遂号陈焉。造祇园等。寺常营斋讲。及施悲田。
　　已前并魏代时英。一期髦彦钦仰佛教者。梗概条之。
　　齐大丞相内外诸军事常山王确(勋业崇美。特达超伦)
　　齐太尉兰陵王长恭(聪敏绝群。朝野敬惮)
　　齐司徒琅琊王俨(翼赞皇家。光隆朝政)
　　齐录尚书事长广王湛(股肱王室。文武宪章)
　　齐大都督录尚书事广平王(智思超伦。操履温直)
　　齐大司马清河王亶(业行优深。风格遒远)
　　齐左仆射广宁王孝衍(识悟优远。贞干令终)
　　齐侍中尚书令录事尚书使持节都督赵州诸军事骠骑大将军开府仪同三司护军将军赵州刺史带六州都督并州太忠正长安公晋昌王唐邕。造众义庄严大宁国寺。铸弥勒金像一躯。星气程符。岳神效祉。属此昌年。挺兹上德光事五君宠加八命。出陪黄屋。入履青蒲。拾遗补阙。献可替不军制之经。兵符之秘。国之利宝。不可示人。心膂攸归。尸掌切密。重以刺举秸服。督察全赵。杖节申威。下车布惠。豪右兼并。望风霜而敛手。单弱挤坠。沐雨露以息肩。金口木舌提耳指掌。衣食盈而知荣辱。礼乐覃而识忠孝。旗亭绝奇贸之货。圜土有哀矜之识。约比食鱼清侔酌水。参墟长吏畏之若神明。农墅黎民仰之如日月。加以良田居体真金在性游戏众法调伏诸根。闻必修行。见便随喜。为国乃苍生。于尧之旧都。建众义庄严寺。拟大壮模。乾象测圭。表度几筵。背阴面阳。启寒含燠。月宫日殿昼夜斋光。奈苑莲台春秋异态。名僧踵武净信连衡。令月嘉辰争称礼拜。又于阳平造大宁国寺。宝刹上浮。精庐远秀。梁裁文杏柱用栴檀。黼藻相晖。朱绿交映。又铸弥勒金像一躯。合光七尺。白石丈八像二躯。并一切经三千余卷。修治故像一万许躯。
　　齐右丞相咸阳王斛律明月(勇气无前。抱节弥劲)
　　齐左丞相平原王段孝先(恪勤政事。允副朝委)
　　齐录尚书事淮南王和士开(笃敏勤恪奉法自强)
　　齐太常清河王高岳(勇干清美)
　　齐太宰章武王库狄千秋(猛毅恭顺)
　　齐侍中秦王高彦归(泛爱优美)
　　齐侍中尚书令元罗。才名之士。王元景邢子才等咸为宾客。然为性俭素。恂恂接物。崇敬三宝钦尚四弘。于法喜寺兴建七层浮图甎塔。至于尽心以匡圣主。修已以图永安。则上宁于君。下保于己。盖人伦之水镜。天下之楷模。
　　齐尚书令高肇(造闲居尼寺)　齐太尉彭乐(仁厚着美)　齐司徒潘相(尚仁贵义)　齐司空司马子如(学业清美介节峻举)
　　齐光禄大夫尚书仆射杨遵彦。
　　识怀温敏。风仪遒逸。早标玉润。夙擅金声。而文综九功。武苞七德。振天下之美誉。感海内之欢心。文宣高视于上京。仆射总知于时务。鼓腹击壤人无怨声。十年之中齐国大治。匡合之力杨公有焉。而博涉内外。兼闲孔释。仁祠栉比。列刹相望。法众连衡。士女回向。护持在意。民具迩瞻。
　　齐少傅尚书仆射魏牧。
　　备闲礼乐。总缉彝伦。深达苦空。尊重正法。学该马郑。才盖应刘。
　　齐光禄大夫尚书仆射崔纤。
　　才膺佐命。宠亚二南。盖朝廷具瞻。人伦势望。兼信佛法。大建福田。乐与名僧高谈至理书经。造像修补伽蓝。
　　齐右仆射崔季舒(物望清高羽仪当世)　齐左仆射燕子敬(奉上接下守法自强)　齐仆射赵彦深(仁厚清恪)　齐侍中斛律孝卿(义勇盖世)　齐侍中斛斯文若(清俭峻恪)　齐侍中徐之才(德风遵举)　齐侍中高正德(伦约不渝)　齐七兵尚书王元景(清通夙着)　齐太常卿崔昂(笃义尚仁朝望名族)　齐散骑常侍刘逖(学该七略。才显四门)　齐卫尉卿杜弼(志节可称。言行惟允)　齐殿中尚书邢子才(绚彩流光。奇文盖世)　齐秘书监祖孝征(学业优赡才藻映俗)　齐尚书左丞封孝琰(清飙峻远。时望所先)　齐使持节平南将军仁州刺史金紫光禄大夫安康侯樊儒造竹林拔苦等二寺。
　　体调凝邃。理识清明。精诚壮志莫与为俦。于庐州造竹林寺。在仁州造拔苦寺。造像书经年别不替。
　　右齐世英贤北朝俊逸。并学通今古解贯玄儒。而深信释门洞明因果。手披玉轴口诵金言其众也。如草木之依大地。其覆也。犹鳞介之泛长川。至于白屋农夫无名老叟。薄知希向少发信心者。不可称纪。胡得措言。所以福祐于四生庆流于三。世允仁允恕及子及孙。其能行之德。无不至也。
　　周柱国襄州总管卫王(造凤林寺)
　　殖众德本。于襄州修造上凤林寺。凭危跨谷接栋连云。香阁禅龛依岩架[巳/山]。佛事严整殿宇光华。月入秋窗。风生夏户忘忧满院。长乐盈阶。竹耸茅檐。松横石砌。奇峰亘日。迥树参天。寓目开心。自然忘返。
　　周柱国益州总管赵王(造慧眼寺)
　　归命仁祠。左益州造慧眼寺。重门跨迥飞阁连云。鸟跂龙盘。凤翔鳞接。窗开神女之电梁映美人之虹。檐四注而傍临阶三休而直上。金绳界道。仍图忉利之园。露幔垂阶。即写由干之地。三春令月。八节嘉辰。士女信心都鄙豪侠。委质回向顶礼归依。
　　周柱国雍州刺史齐王(造安居寺)
　　周太师大冡宰柱国大将军晋国公宇文让(造会同等寺)
　　晋公地属文昭名高王陕。纳四履之苞茅。专五侯之征伐。周文作辅庶绩咸熙。皋繇为谟天下无事。社稷由其建立。朝廷赖其铨衡。而笃信不群回向无比。兴隆像教创制仁祠。凡造法王弥勒陟屺会同等五寺。汤沐撤俸。不费水衡之财。郡国减租。无劳泛舟之役。濆阴宝鼎之地。安邑紫殿之基。园开长者之金。泉涌沙门之锡。尽大秦之木难倾日南之火齐。制穷雕匠。不因工王之图。巧极神功。方待由余之对。中天宝塔。遥临望气之台。涌地灵龛。还对盐车之阪。持戒四部安居二时。恒转法轮。常凝禅室。又供养崇华寺。
　　周柱国尚书仆射楚国公豆卢宁。(造罗汉寺及会宗寺)
　　燕文明皇帝慕容晃之后。祖什文成皇帝直寝司隶大夫。父笃柱国大将军涪陵公。宁年始弱冠。爰初筮仕。月角称奇。星精表德。在军三十七年。身经四十二战。胡兵不敢南牧。赵人讵肯东渔。人伦水镜当世杞梓。而泛爱居心回向为业。造罗汉会宗二寺。铸像写经相续不断。
　　周太傅柱国大将军太宗伯邓国公窦炽(造白马梵云二寺)
　　五陵冠族三辅良家。孟津称同德之门。咸阳乃先登之佐。功参八柄。位入六符。炽即安丰华胄也。昔专黄老。今信大乘。建白马梵云二寺。种当来出世之业。
　　周侍中柱国大匠卿武卫将军冠军将军将军中散大夫安丰公段于跱。
　　于木后胤抚军幼子。风流重世。嘉声踵武。山泽通气。仪表纯和。时以茹如檀强跨有燕蓟。奉命专对。示其逆徒。即请附降。还敦好穆。所获口马及金贝等。并用写经。并施孤老。
　　周柱国雍州牧南兖八州诸军事兖州总管酂国公窦恭。
　　龟镜蝉联衣缨舄奕。合门奉法咸韶嘉庆。
　　周大将军幽州刺史安定公宇文贵。
　　太祖文皇之孙。柱国齐王之子。东胶西序。敬业离经。德重儒林。名高太学。事亲尽孝。奉佛惟恭。檀忍在心。老而益至。
　　周开府仪同三司太子洗马云宁庄公琅琊郡王拓拔胜。
　　侍中太保司州牧。广阳王嘉之孙。父通舍其国嗣脱[跳-兆+麗]王家。改碣石为香城。变睢阳为奈苑。弃冠冕而服田衣。罢弦歌而遵雅梵。庄公为父亦慕归依。仍于私第常修净业。
　　周使持节陕州都督行台郎中通直散骑常侍河东公宇文善。
　　公宇文善。字仲良。成童就学。传衣百氏。弱冠登朝。逸辔千里。大统初于沙苑献捷。举河东之地。仗剑归诚其宗。从乡人并得开国。而大信正法畏惧将来。造像书经一生兴福。
　　周开府仪同三司阳化公元昂。
　　魏大丞相京兆康王之孙。太保录尚书恒芝之子。温恭为节。仁孝居心。游学儒林。早习经史深敬释氏。舍宅为酬德寺。
　　周柱国大将军陇西东公杨纂。
　　河南近臣华山贵胄祖丘。以羽林三军治兵于六镇。父安仁北道大都督朔州镇将。祖考已来并崇佛教。
　　周通州刺史右侍上士散骑常侍杨操。
　　西汉十人东京四世。朱轮花盖奕叶相承。尚书忠公之孙。汾州刺史之胤。二杨同世皆崇佛法。
　　周司空贞侯郑穆。
　　出忠入孝。肇自彼天。敬佛重僧久而无倦。
　　周侍中少傅京兆郡守行台郎中大匠卿燕郡公卢景仁。
　　太仆卿靖之少子。雅好博古。家传折薪之业。夙夜强学。世缵良弓之教。三兄景[示　　谷]学冠玄儒。四兄景辩博闻强记俱能厘改宪章制度礼乐。关中号于夫子。河上疑于仲尼。并称佛教穷深庄老虚薄。
　　周太保柱国大将军吴武公尉迟(安造衰义寺及宣化尼寺)
　　轩辕诞圣新郑。肇其洪源。昌意降居若水。承其遗烈始祖魏氏之政。封尉迟国君。官族表于世功。命氏因于胙邑。蝉联华绪。彝鼎镂其深功。舄奕崇基。庸器纪其行业。父柱国大将军长乐公。夫人尚书昌乐大长穆公主。造褒义寺及宣化尼寺。
　　周大将军南蛮都监常山公柳庆之(造香山寺)嵩高峻极。大夏云构。器宇冲邈。风度凝整。追王戎之简要。迈裴揩之清通。有德有才可师可尚。于襄州造香山。寺刹飞云表幡扬天垂。日殿莲台。珠丛金地。远方祇树。若写鸡园。
　　周北荆州刺史安道公席顾(造德王寺)
　　器宇淹凝。才略通济。银章青绶。明经俯拾疏爵畴庸。无功克举。令德彰于国史。策勋载于家谍。基兹阀阅。累叶光华。于邓州造德王寺。房宇精严殿堂[塽-(爻　　爻)+((人/人)　　(人/人))]垲。住居形胜见者发心。
　　周使持节柱国大将军大都督潼州刺史徐国公若干凤(造至圣寺)
　　司空之孙武公之子。建社嗣齐。执圭续卫。高峰掩日。长翅垂云。造至圣寺庶凭冥福。
　　周使持节太傅柱国大将军清河公侯莫陈休。
　　文武兼施。忠孝备举。生而念善常行慈恕。于大乘寺受戒发心。写一切经。造丈六夹纻无量寿像。俸禄所致咸举檀那。
　　周太师柱国蜀国公尉迟迥(造妙像寺)
　　魏室丧乱。经纶夷阻。周朝建国。匡翊揖让。勋高效重。所在难方。崇善慕福。久而弥着。造妙象寺。四事无阙。法轮恒转。三学培增。
　　周开府仪同三司安政公史雄(造安政寺)
　　昔柱史留滞周南消声函谷。因官命氏遂称史焉。祖遵凉州刺史。父宁柱国安政烈公。并深谋宏略匡时济世。而门崇三宝。人奉八斋。造安政寺冥薰祖考。
　　周开府平北将军仁州刺史安化公丘洪宾(造本起寺)
　　世挺忠烈。门承显贵。巷通长戟。拟王浚之居。门方驷马。同魏舒之宅。弟广化公并器均瑚琏。质表圭璋。难兄难弟。同元季之德。或将或侯。齐列丹之贵。敬重释氏研味法音。舍其旧居为本起寺。
　　周益州府中郎新州刺史蔡哿。
　　待诏金马之门。论儒石渠之学。梁园作赋。遇等邹枚。从梁没周。礼过申白。
　　周开府威远将军王静(供养乌丸寺)　周大将军和鸡雄(造和鸡寺)　周大将军尔绵永(造尔绵寺)　周司金大夫破多罗纪(造破多罗寺)　周军司马洪和公意力勤仲庆(造意力勤寺)
　　右周代。
　　隋皇太勇(造像书经相继不断转诵行道无替于时)　隋秦王俊(京师造延兴寺济度尼寺井州造开化寺)　隋蜀王秀(益州造空慧寺法聚寺大建昌寺供养孝敬寺)
　　隋蜀王秀妃长孙氏(造福成寺)　隋益州长史昌平公元严(造福胜寺)
　　隋汉王谅。
　　京师造禅定寺。并州造内华寺法忍寺。各度百僧供养。
　　右三王。并敬信居怀流通在意。笃爱仁孝秦王最优。常持六斋每行十善。书经造像所在用心。为襄州总管之日。绥抚化导大得物情。俗咏来苏时称至晚。其延兴堂宇济度神宫。悉是王所卧居。舍而为寺。
　　隋太师上柱国申国公李穆(造修善寺)
　　器度英举。风宇清旷。奇功茂绩。兼济生民周道既衰。三边鼎沸。肃宁方面摧遏凶丑。精诚丹款贯彻幽明。志虑沉深声猷遐远。勋庸夙着。名器早隆。盛德至道坐镇雅俗。时宗人杰。朝廷羽仪。爰用徂徕之松新甫之柏。建兴佛殿起立僧坊。禅室钟台靡不精丽。讲堂门屋咸悉高华。
　　隋太保上柱国薛国公长孙览(造实际寺)
　　降灵川岳。禀和纯粹。山庭反宇冥符佐旗之德。龟文河目。天挺命世之姿。孝表率由。忠为令则。温恭宽[示　　谷]之性。简文远大之才。治国隆家之道。匡世济时之略。謇謇有周舍之气。肃肃怀管仲之风。十乱无以加。三杰莫能拟。股肱良哉斯之谓也。然而回向法本崇奉释门。舍其第居倾竭堂宇仍充金地即构宝坊。月殿金人莲台华盖。种种严丽事事光新。
　　隋上柱国使持节淮南总管寿州刺史观王杨雄(造归依寺)
　　平暴静难之才。御侮运筹之策。爪牙之用既显。鹰扬之力遂宣。光国光家可大可久。股肱攸属文献具瞻。至信法言汲引无倦。兴福造寺恒建檀那。奕叶公侯传家台鼎。识空鉴有。服道知归。其望益高其心逾下。
　　隋大司马上柱国神武肃公窦毅(造云华寺)
　　幼称令誉。长号通人。家有赐书。门标卫戟。供奉四帝终始一心。义重龙文。财轻蝉翼。折狱动哀矜之念。临下尽宽和之仁。而护持三宝体达五家。造寺建斋以为常业。
　　隋上柱国尚书右仆射鲁国公虞庆则(造冲觉寺)
　　奕叶衣缨朝廷杞梓。志识详干器宇淹通。善六国之音。达四方之俗。既总彝伦之要。偏知帷策之机。而笃信居怀。片善必记。兴福建寺所在行檀。大起法堂广罗佛殿。于襄州造卢舍那夹纻像。高一百二十尺。相好奇异灵应殊常。
　　隋上柱国尚书左仆射齐国公高颖造信寂寺及积善尼寺。
　　器局和允。识虑优长。礼综夏殷。乐穷韶武。百官氏族之讳。九州土地之宜。宪章经国之图。训世字民之术。朝政之事知无不为。其位弥高其心弥下。皇隋建极实有殊功。而善达世间。早知幻化。存心出要。笃志香城。至于七觉花台。三明宝殿。琉璃梵宇。码瑙禅龛。柰苑祇园。竹林檀阁。游者忘返一一留人。凡是名僧海内大德。慧崇禅师道彦法师等。并感其敬信。同起伽蓝。又延信行禅师别起禅院。五众云聚三学星罗。道俗归依莫斯盛也。又造积善尼寺。颇亦严华。
　　隋上柱国左卫大将军陈国公窦抗(造静法寺)
　　三辅良家五陵贵胄。洪源后于姬水。层巘郁于岐山。世载轩冕之荣。门承羔雁之礼。扶风振其茂绪。平陵幡其槃根。虽在俗尘志存出要。
　　隋上柱国武卫将军梁国公侯莫陈芮(造舍卫寺)
　　卓荦不群骨梗无辈。参谋王室首建义旗。去烦就简之功。佐命平暴之力。任居闱阃有积炎凉。宿卫宫城频移气序。用心恭谨独美当朝。文物具瞻声猷遐布。一门昆季三人驸马。敬信崇重造寺书经。每以法言备修善事。
　　隋上柱国洛豫十七州诸军事洛州刺史左翊卫将军询阳公元孝矩(造空观寺)
　　志识优远。风骨陵霜。参务治基。早知禁卫。用心匪懈。奉法无亲。舍其第居充斯净域。靡吝资产常建福田。玉质金相英声远振。
　　隋上柱国荆州总管上明公杨纪(造定水寺)
　　荆门胜地。楚塞神乡。舻舳之所混并。水陆之所冲要。唯仁是寄。虽亲弗居。布政宣条咸称繄赖。清风远沐盛绩有闻。人唱来晚之歌。咸陈去思之咏。启兹福地。置此仁祠。月殿流辉。珠台曜彩。华开粉壁。荷发圆池。至于郑氏维摩孙公安养。皆为绝世妙尽丹青。
　　隋上柱国尚书左仆射越国公杨素(造光明寺)
　　胙土开家。俾侯建国。少怀伊霍之志。长协廉蔺之风。唐举知其相秦。郭贺称其辅汉。聪明神粹。器局淹弘。纳比吞流。照同悬镜。英俊天挺。颖拔自然。至于推斥九流咀嚼三古。挹衢尊而不竭。运苍海而无穷。方朔虞延耻诸魁岸。鲁匡朝错惭。斯智囊。郁郁美其为文。桓桓壮其用武。弼谐之力燮理之功。无以加也。而尊重正觉。开奖法门。俸禄所资并营净业。揆赤霄而兴象殿。陵倒景而起钟台。七宝之堂九层之塔。高临汉表。上出云端。布濩名花绵蛮吉鸟。善能留目。甚畅游情。播美关中。传名海内。
　　隋上柱国尚书右仆射纳言邳国公苏武威(造济法寺)
　　贞干足以济事。和义足以利生。确乎不拔体乎其性。隐弗违亲。贞无绝俗。类八公之赴汉。同四皓之入朝。国政天纲从斯大备。颇闲百氏兼达三玄。放心于四德之场。托质于五门之观。书经造像。礼佛燃灯。备彼庄严。其诸功德。隋朝良宰。盖此吾人。而心下志高。识幽见远。宪章文武。敦缉彝伦。
　　隋上柱国都督河东诸军事河东太守窦庆。
　　文足字民。武堪静难。泛爱仁厚。来晚去思。汲引为心檀忍不倦。
　　隋柱国右卫将军南康公刘嵩(造律藏寺)
　　武毅刚甚奉法无私。厌离居家钦尚解脱。
　　隋骠骑将军仪同三司汾州刺史崔凤(造经行寺)
　　操履贞肃。奉法忧对。笃爱大乘回向正道。
　　隋上柱国河间王杨辟邪(造大慈尼寺)
　　仪貌温雅。志操贞确。常钦出世早厌有为。
　　隋兵部尚书上大将军龙岗公段文振(造云化寺)
　　世袭通侯。家传宠命。器局和允。识虑优长。武冠孙吴。文高斑马。待诏之策屡显。应对之美日隆。盖朝廷之羽仪。皇家之栋干。崇敬三宝。体达四衢。造寺供僧写经铸像。慈惠仁厚檀舍不渝。
　　隋著作郎济南侯王劭。
　　学穷经史。才迈群英。着齐志一部释老志一卷。又撰仁寿舍利现瑞记一部。总叙佛法由来云。释氏非管窥所及。率尔尔妄言之。昔春秋庄公七年四月辛卯。夜恒星不见。夜中星陨如雨。而意说者。以为四月八日佛生时也。案周四月夏之二月。亘辛卯非八日。年纪云。言鲁知不及他国。牟融云。汉明帝梦金人。其名曰佛。于是遣使往求经书。又案汉武帝得休屠王祭天金人。刘向列仙传云。七十四人在佛经矣。然则明帝前已有佛之经像。鱼豢云。老子入西戎教为浮图者。此言出自化胡经。不足取也。汉世曰浮屠。即佛陀也。犹沙门与桑门语之转耳。典略云。黄帝梦游华胥氏之国。华胥氏者即天竺国也。在佛神游之所。
　　隋柱国毫灵四州总管海陵公贺若谊。
　　寔卿相之门。称冠盖之里。山庭仪表月窟风猷。笃信大乘崇奉正觉。
　　隋使持节大将军凉州诸军事凉州刺史赵国公独孤罗。
　　景公之世子献后之长兄。敬法重人尊师尚义。
　　隋上柱国凉益六州总管蒋国襄公梁睿。
　　导灵源于少昊。分休蔕于伯益。东汉良宰西晋鼎臣。敬信有闻丕业克着。
　　隋上柱国广宗庄公李崇。
　　挺生拔萃。秀出罕俦。唯昆与季师王友帝。诵习般若兴建法轮。
　　隋上柱国左武卫大将军使持节凉州刺史宇文庆。
　　包文武之干略。蹈仁义之规矩。宣条万里图赞百城。铸像写经为福无已。
　　隋上大将军营州总管魏兴公韦世文。
　　闻诗闻礼之风。三义三君之德。钟庆流泽奕叶不穷。慕正法于当年。习微言于积岁。
　　隋上柱国吏部尚书上庸公韦世康。
　　容状魁岸风韵韶举。同玉树之华滋。类璧山之朗润。善经略美铨衡。归心慧门游情法苑。
　　隋广汉太守襄垣侯薛琰。
　　凤毛麟角标文示武。家崇正法门奉玄风。暨五凉四燕三秦二赵。高门连于阊阖。崇基接于太阶。戚里之皇。亲帝京之富室。颙颙慕道各各横经。口诵金言。手披玉轴。至于隋代王公盛名帝宇。并钦崇释教。俱敬福田。或造寺摸经。或行檀悲敬。或诵味经典。或研覆玄义。如是比屋可封。差难具列。至如大唐朝伍贤官成林。萧族以法华为福基。窦宗用塔寺为命。伐戴尚书之普敬。秦将军之济生。或府省同钦。或寺台共奉。爰逮要荒华夷令长。沿诸仆隶等布一心。各以佛理为指南。并修胜业为己任。既形于耳目。故不即事而叙之。岂以李老埋名。故由深鉴有托矣。
辩正论卷第六
佛道先后篇第三
　　儒生久之。更为议曰。寻佛教东夏未六百年。晋宋已来其风始盛。犹谓功无与等。世不能名。况老教中华年代绵远。经史具载略可而闻。案道经元皇历云。吾以清浊元年正月甲子。下师伏羲。治国太平白日升天。又云。未分元年八月甲辰。下师神农。太元元年下师[示　　谷]。一本作松容。凡经一十二代。变为一十七身。始自玄老。终乎方朔。隐真论云。处天地之先。不以为长。在万古之下。不以为久。随时应变与物俱化。勘其游世辅国。时节可知。至于诱引黎元匠成品物。安能纪乎。略计已经二百七十余万年矣(弹曰。太素之时气形始具清浊未判。名之浑沌。二仪既而不分。三才亦眇而未见。六纪序命之外。伏羲方生四姓。燧人之末神农始诞。何得庖炎二皇出清浊之世。柅容六甲生未分之前。委巷之书不足承信也)故云。常道非可道之道。无名非可名之名。既曰寂寥。是称恍惚。托周朝而为柱史。居汉世而作大臣。戏水乘鱼游空驾鹄。玉井含润。美地下之飞泉。金窖生烟。烈人间之焰火。三宫白珠之帐。或饵甜芝。九花青琐之阶。恒餐练髓。玫瑰琥珀之树。不日舒光。琉璃马璃之枝。无风白响。髑髅能语。曾假问于庄周。白骨还生。岂虚谈于徐甲。西王玉文之枣。圣女擎来。东海金色之梨。仙人捧至。形无定所。见种种之容。情有异端。启纷纷之迹。超江跨海讵藉舟航。入市登山随心自在。绵绵叵测眇眇难寻。莫不利益天人楷模今古。释氏之化日月未淹。焉得与道而为比校。开士让曰。吾子学无稽古。困在师心。不能择善返迷。而守株信度。吾闻智无不周曰圣。化不可测曰神。远近难寻始终莫究者。其在兹乎。焉欲措意于其间也。子疑尚拥。当复言之。何者。
　　夫世界初成。未有日月。二大菩萨下救苍生。爰列三光是兴八卦。伏羲皇者应声大士(春秋内事曰。伏羲拥列三光。建立八节。以文应气有二十四。消息祸福以制吉凶也。是以羲氏和氏世掌日月之官。皆伏羲之后也。故曰名羲和。盖羲皇之本号也)女娲后者吉祥菩萨。何以明之。寻此劫中千佛出世。第四佛者即释迦文。自余续兴终乎劫尽。尔乃劫劫相次。则佛佛无穷者也(立世毗昙云。跋陀劫中凡有千佛相续出世。以法化不绝故号贤劫。一贤劫中有成住坏空四大中劫也。如从十岁至八万岁复从八万还至十岁如摝攎上下。经二十反为一小劫。二十小劫为一成劫。凡经八千万万亿百千八百万义。为一小劫。俱舍又云。七火一水灾。七水一风灾。七火灾七火灾已度。然后风灾起。经八八六十四大劫。过四不可数。始是一贤劫也。住劫之中方有佛出。相次一千。释迦如来位当第四余有九百九十六在。世界是佛依报。众生是佛缘因。但有众生即有佛也。依须弥像图山经及十二游经。并云。成劫已过入住劫来。经七小劫也。光音天等下食地肥。诸天项后自背光明。远近相照。因食地肥。欲心渐发。遂失光明。人民呼嗟尔时西方阿弥陀佛告宝应声宝吉祥等二大菩萨。汝可往彼与造日月。开其眼目造作法度宝应声者示为伏羲。宝吉祥者化为女娲。后现命尽还归西方)山海经云。身毒之国。轩辕氏居之(郭朴注云。则天竺国也)信知三皇根起在彼。奉佛使者。故不疑焉。取例寻文可以意得。帝系云。开辟之初。人精昏鲠。唯眠与食。莫晓逆从。起乎太昊上皇因时作范。比象画卦尊卑位焉。始知敬以奉上慈以育下。微用心识渐开慧路。自非无涯大悲深妙解脱。孰能俯质同愚发蒙化世。二圣来应信而有征。其弘道也。尘劫所不穷。其利物也。巧历所不计。过去倍于恒沙。未来逾于上数。汝元皇之岁。犹大地之始一尘。开辟之年。比沧海之论一滴耳。非所联类也。非所颉颃也。夫食木之虫。尚不知皮外之味。岂知宇宙之广哉。案三史正文与五经典诰并云。老子周末时人。次则阮氏七录王家四部。华林遍略修文御览。陶隐居之文。刘先生之记。王隐魏收之录。杨玢费节之书。并编年纪。咸为代历。莫不共遵正史。曾无异谈。隋世有姚长谦者(名恭齐为渡辽将军在隋为修历博土)学该内外善穷算术(今太史承传仁均受业师)以春秋所纪不过七十余国。丘明为传但叙二百余年。至如世系世本。尤失根绪。帝王世纪又甚荒芜。后生学者弥以多惑。开皇五年乙已之岁。与国子祭酒开国公何妥等。被召修历。其所推勘三十余人。并是当世杞梓。备谙经籍者。据三统历编其年号。上拒运开下终魏静。首统甲子傍陈诸国。爰引九纪三元(九头五龙括提合雄连通序命修飞因提善通等。谓之九纪)天皇人帝五经十纬六艺五行。开山图括地象。古史考元命苞。援神契帝系谱。钩命决始学篇。太史公律历志。典略之与世纪。志林之与长历。百王诏诰六代官仪。地理书权衡记。三五历十二章。方叔机陶弘景等数十部书。以次编之。合四十卷。名为年历帝纪。颇有备悉文义可依。从太极上元庚戌之岁。至开皇五年乙巳。积有一十四万三千七百八十年矣。梁纪云。从开辟至梁太宗大宝二年。凡二百八十三代。七十六万一千四十五年。案诸部年纪。莫见老氏为伏羲师。考此一虚则百事无实。长谦纪云。佛是昭王二十六年甲寅岁生。穆王五十三年壬申之岁佛始灭度(至开皇五年。得一千五百七十六载矣)与周书异记并汉法本内传及法王本记。与吴尚书令阚泽魏昙谟最法师等所记不差。推老子以桓王六年丁卯之岁仕周。敬王三十二年癸丑之岁五月壬午乃西渡关(至开皇五年。得一千三十七载)案葛仙公序云。老子以上皇元年太岁丁卯二月十二日丙午为周师者。即桓王丁卯之岁也。又云。无极元年太岁癸丑五月壬午去周西度关者。即是敬王癸丑之检岁。三皇以下本记。亦无建元。至汉武世始有元号。彼称上皇无极等。并为妄说全无依据。又高丽王表问齐后。诸佛生世可得闻乎。文宣帝召上统法师为文具报。于时引周穆传(盖穆王别传也)以对。使人与姚长谦所引无异。刘向列仙传曰。[身　　冉]与尹喜俱之流沙之西服巨蕂实。是知孔老二儒皆生周末。老在佛后隔十二王。国语云。幽王二年三川震岐山崩。伯阳父云。周将亡矣。别有老人。非老子也。案梁元帝解庄老云。老子以景王初终。庄生以景王末卒。姚将军言。孔老相见问礼之时。亦在景王十年景寅之岁。为尹说经。亦于景王之时。此则佛先道后。的可明矣。子云。清浊之年为国师者。甚大河汉不近人情。原夫清浊始兆而阴阳未分。阴阳未分则两仪尚浑。两仪尚浑则三才莫形。是以窈窈冥冥不可名也。甲子起于大挠。年月定于尧典。非唯羲皇未出。固是天地靡开。验知天地构精男女化生。羲之与老。其是人耶。必在二仪之内。不越三才之中。焉得道听途说以自欺乎。又言。方朔亦[身　　冉]之身。弥不可也。传云。东方朔者。岁之之精也。何以明之。寻曼倩在朝二十余载。岁星不见。亦二十余年。朔之云亡大精始出。通人所纪验可知矣。抱朴子神仙传云。夫圣者不孤。必应物以成化。岂可天下国师皆待李耳一人乎。异哉斯言。良尽美矣。若历多世唯一老[身　　冉]为师。亦经多朝皆一羲皇为主。既有多政。必赖多君。信可一师但匡一治耳(如其历代并是[身　　冉]身。靳固之言出何承。据葛稚川云。并是无识道士假生神异。岂其然乎)。儒生问曰。皇甫谧云。老子出关入天竺国。教胡王为浮图。此则老之与佛一时人也。何为浪谈前后。以矫俗乎。开士喻曰。寻夫至人玄寂有类。谷神应变无方。事同山响不疾而速。岂隔华夷。井坎之徒好师偏见。朝三暮四空生喜怒。是以虚己应物者。必有千变之容。狭情适事者。岂知万殊之妙。案西域传云。老子至罽宾国见浮图。自伤不及。乃说偈供养。对像陈情云。我生何以晚(新本改云佛生何以晚)。佛出一何早(新本改云。泥洹一何早)不见释迦文。心中常燠恼(言不亲睹佛。所以恋慕交怀。魏略西域传云。临倪国王无子。因在浮图。其妃莫耶梦白象而孕。及太子生。亦从右胁而出。自然有髻。堕地能行七步。其形相似佛。以祀浮图得儿。故名太子为浮图也。国有神人名曰沙律。年老发白状似老子。常教民为浮图。近世黄巾见其头白。改彼沙律题此老[身　　冉]。曲能安隐诳惑天下。前汉哀帝时秦景至月氏国。其王令太子口授浮图经。还汉浮图所载。略与道经相出入也。皇甫之言未究其本。化胡经云。罽宾国王疑老子妖魅。以火焚之安然不死。王知神人举国悔过。老子云。我师名佛。若能出家当免汝罪。其国奉教昔为沙门也。佛若先无老[身　　冉]。岂知变身为佛。良以罽宾旧来信佛。老氏因推佛以化之。非起尹[身　　冉]始有佛也。隋仆射杨素从驾至竹林宫。经过楼观见老庙。壁上画作老子化罽宾国度人剃发出家之状。问道士云。道若大佛老子化胡应为道士。何故乃为沙门。将知佛力大能化得胡。道力小不能化胡。此是佛化胡。何关道化胡。于时道士无言以对也)。晋世杂录云。道士王浮每与沙门帛远抗论。王浮屡屈焉。遂改换西域传为化胡经。言喜与[身　　冉]化胡作佛佛起于此(斐子野高僧传云。晋慧帝时沙门帛远字法祖。每与祭酒王浮一云道士基公次。共诤邪正。浮屡屈焉。既嗔不自忍。乃托西域传为化胡经。以谥佛法。遂行于世。人无知者。殃有所归致患累载。幽明录云。蒲城李通死。来云。见沙门法祖。为阎罗王讲首楞严经。又见道士王浮身被锁械求祖忏悔。祖不肯赴。孤负圣人死方思悔)魏世姜斌道士妄引开天经对魏明帝。自云。老子定王时生。破邪论中备引斯证。庄子云。老[身　　冉]死秦矢吊焉。阙中记云。老子葬于槐里(今古扶风始平之南有槐里乡)然漆园吏亲学聃道。虽可宋鲁邦异。出世时同。所说之文足堪依信。靡往天竺灼然不疑。皇甫士安斥其诡说明彼谬谈。叙老流沙皆无实录。备在高士安传。岂可誷乎。佛先道后尔无惑也。
释李师资篇第四
　　儒生问曰。大唐运兴。盖太上老君周师李[身　　冉]之圣胤也。开无为之化。弘道德之篇。考胄子以业六经。命司徒以敷五教。导德齐礼仁布九区。惩恶劝善威加四海。天成地平远安迩肃。光宅宇内于兹八年。于协洽之岁。当夹钟之月。天子躬幸辟雍亲临释奠。沙门道士并预礼筵。奉口敕云。道士潘诞奏言。悉达太子不能得佛。六年求道方得成佛。是则道能生佛。佛由道成。道是佛之父师。佛乃道之子弟。故佛经云。求于无上正真之道。又云。体解大道发无上意。外国语云。阿耨菩提。晋音翻云无上大道。若以此而验。道大佛小于事可知。何得浪判先后及师资耶。
　　开士让曰。吾闻尧舜之典。伍伯不肯观。孔墨之籍。季孟不能读。夫夏虫不可以语冰者。笃于时也。曲士不可与论道者。局于教也。今当为子略明斯致。夫妙色无形理融真际。大音无说体寂虚宗。不可测之于言象。不可寻之于视听。三际推而靡得。二谛格而莫知。冲性弗迁孰能令有。至功罔坠孰能令无。然则内外湛于百非。称谓沦于四句。暨乎无形之形。应周法界。无说之说。化洽情源。故能运大悲以鼓之。开大慈以摄之。于是着弊垢衣现生五浊。隐真实智权驾三车。考夫一米支身。本为摧伏外道。六年树下。但欲斥破邪师(如本行经苦行品云。诸外道等或一日食。或七日食。一日一食。或七日一食。或食牛羊粪。或食藕根草板。或常翘一脚或常举两臂。或四枝柱地。或五热炙身自饿自坠冢间棘上。卧灰土中。事诸天神以求解脱。菩萨观其邪求。乃行可畏极苦之行。住寂静心一坐不动。如是六年。日别正食一粒鸟麻。或食粳米小豆大豆绿豆赤豆大小麦等。日唯一粒。冀得支持以活于命。身体羸瘦喘息甚弱。全无气力手足不随。如八九十衰朽老公。佛时说偈。菩萨既至连尼河。以清净心岸边坐。为诸求道不真故。欲行大苦化彼邪也)愍苦行之徒劳。伤自饿之无益(悲念外道无益苦行虚为自饿)然后食九转乳(经史云。是时善生村主二女。闻天所告。即集千牛构取好乳。展转相饮至十五牛。乳着于一分净好粳米为于菩萨煮上乳糜。当煮糜时现种种相。或现万字之相。或现帝释梵王之形。其乳沸涌上至半多罗树一多罗树。已还下无有一滴离于彼器落余处者。于二月二十三日晨朝之时。受二牛女一钵乳糜。食已身体平复如本。受吉祥草坐菩提树)证三菩提。是时也。六师眷属莫不顶剃周罗(顶上胎发也)千子魔王并共归心降伏(尔时欲界魔王。将其千子及三邪女鬼神兵众八亿。或见齐中千眼顶后八臂。口中雷震手出电光。或蛇绕左腰。或龙绕右胁。种种神变来恼菩萨。放大光明现希有相。魔王眷属并发善心一时稽首)邪锋飒焉落刃。慧日赫以舒光。其汲引也如此。其威神也如彼。子所言道(九十五种之道)为彼道耶(问是九十五种道以不)为异彼乎(为非九十五也)若同彼者。即二天三仙之徒(佛未出前有摩醯首罗韦纽婆等二天。迦毗罗优楼迦勒沙婆等三仙。行邪三宝以化世间。如来出世并为弟子。枝末余者提婆菩萨后破。见智度论及百论)九十五种之裔。富兰那等是汝之师。彼师所堕汝亦随堕。若异彼者。即佛弟子。何得谬云。求我道故方得成佛。潘诞之言罪莫大矣。妄奏轩陛轻触天威。理合推绳。其罪一也。眯目朝廷疑误信心。变正为邪。其罪二也。以无上大师求域中小道。违彼经。教其罪三也。长未来之谤黩。党见在之邪朋。自误误人。其罪四也。既负誷圣之愆。必入无间之狱。尘劫受苦。其罪五也。且震旦之与天竺。犹寰海之比麟洲。聃乃周末始兴。佛是周初前出。计其相去三十许王。论其所经三百余载。岂有昭王世佛而退求敬王时道乎。句虚验实足可知也(年纪云。老子以周敬王三十二年癸丑之岁。度函谷关西入秦地。魏书云。聃与尹喜。敬王之世同出散关。至开皇五年乙巳之岁。得一千三十七载矣)儒生请曰。灵宝等经。有太上大道先天地生。郁勃洞虚之中。炜烨玉清之上是佛之师能生于佛。不言周时之老聃也。为定是耶。愿闻其说。开士喻曰。五帝之前未闻有道。三王之季始有聃名。汉景帝以来方兴道学。穷今讨古道者为谁(丹阳余玖兴撰明真论一十九篇以驳道。云夫至明者。非对暗之明也。故不可言至。静者非对动之静也。故不可道覆。仰寻求道经之首唱。道言者。姓氏为谁。复道何谁言也。道若有口即具五阴。所成居在三才之内。不免无常。卒拘分段还为仙道所摄)案六书七籍三传九流。虽为经国典谟。莫不师宗于周易也。易云。五运相生渐分清浊。两仪既辟爰判阴阳(礼运云。太一分而为天地。转而为阴。阳。变而为四时)所以乾元资始坤道资生。三光着象于天。干之道也。万物禀形于地。坤之道也(干凿度云。干以象天。坤以法地。离彖云日月丽于天。百谷丽于地)故曰。一阴一阳之谓道(说卦云。立天之道曰阴与阳。立地之道曰柔与刚。立人之道曰仁与义。兼三才而两之。故三画而成卦也)阴阳不测之谓神。道也者。理也。通也和也同也。言阴阳运通三才位矣。上下交泰万物生焉。有阴阳之道理。能通生于人物。天和地同则群萌而类动也(礼月令云。天气下降。地气上腾。天地和同。万物萌动也)鼓之雷霆阳动也。润之风雨阴随也。故知不有天地道何从生。不有阴阳道何由灵。岂得造化之前道已先出。假令有道不出天地之与阴阳(搜神契云。圣不过天地。神不过阴阳)夫天地者于事可明。阴阳者在生有验。理数然也。不云有道先天地生。道既莫从何能生佛。昔车胤解道德云。在人为德。及物为道。殷仲文云。德者得也。道者由也。言得孝在心。故谓之德。由之而成。故谓之道。是以孝为德本。成曰。道功德彰自立之名。道有兼济之称。内因德而行就。外由道而化成。生之蓄之道之要也。成之熟之德之至也。故论衡云。立身之谓德。成名之谓道。道德也者为若此矣。子所言道。宁异是乎。若异是者。不足归信。岂有头戴金冠身披黄褐。鬓垂素发手把玉璋。别号天尊。居大罗之上。独名大道。治玉京之中。山海之所未详。经史之所不载。大罗既乌有之说。玉京本亡是之谈耳(案山海经云。天下名山有五千三百七十。所经五万四千五百里昆仑最高大。其上有玄圃。盖神仙所居。有金城石墎琼枝玉树宝叶金花。日月三光列于其下。云车羽旆凤驾龙轩玉女仙童不可胜数。次则海中三山。蓬莱方丈。孙兴公名山赋云。涉海则有力壶蓬莱。登峰则有四明天台。尔雅释山只论五岳。玉京既是上上名山。又云。天尊所治之府。何为山经不载。广雅无文也)子称太上为佛师者。案往代先儒及梁承圣解五千文久有明释言太上有四。其一曰下知有之。谓三皇至五龙。是也。其二曰次亲誉之。谓伏羲与神农是也。三曰其次畏之。谓轩辕及帝喾是也。四曰其次侮之。谓尧舜已下是也。礼记有云。太上贵德。其次务施报。谓天皇人帝为太上也。无别道神统论其教。止是训导君民汲引浮俗。初未曾闻修万行而趣涅槃。运四流以超生死。案道经元皇历云。吾闻大道太上正真出于自然。是谓为佛无为之君。检道经中。唤佛为大道为太上为自然为正真为太极为无上者。皆是佛也。又云。天竺国有古皇先生(言佛是太古元皇之先生)善入泥洹。古先生者。是吾师也。游化天竺。今将返神还乎无名。绝身灭有不死不终。绵绵常存。吾今逝矣(老君知佛泥洹所以陈去化缘事了。于是告还。门人未知。今须自述云。吾师者本在西方。为此西升申其恋慕。在文指的取证分明者也)三洞经云。佛是道父。西升又云。天下大术佛最第一(言神通变化无穷也)化胡经云。老子知佛欲入涅槃。复回在世。号曰迦叶。于娑罗林为众发问。转神入定经云。思念一切。关令传云。老子曰。吾师号佛觉。一切民也。菜食诵经称无上正真之道承佛威神号佛为世尊。形与神游。受高上大圣十方至真已得佛道。检道经处处皆称佛为师也。吾今为子释兹在兹。子当念兹在兹。顶受而奉行也。佛也者盖绝称之大宗。至妙之幽宅。不可以无取。不可以有求。果有其所以不有。故不可得而有。有其所以不无。故不可得而无。何者。若本之有境则大患永灭。推之无乡则大悲不竭。常理不可原。自然之体也。无心以成化。大道之宗也。三五莫能始。古皇之先也。不严以正俗。无为之君也。混沌不可测。无名之主也。绵绵其若存。众妙之本也。其降灵也。则为大道之师。其开化也。则为太上之父。焉得闭目以观天地。塞耳而听雷霆。所以佛号法王世之调御。下凡上圣靡不归依。岂有称五老之神。佩三皇之箓。而能为释氏之师乎(案出官仪云。无上三天。玄元始气太上老君。太上文人无上玄老。朝夕朝礼仪云。太上玄元五灵老君。当召功曹使者。左右龙虎君。驿龙骑吏。侍香玉童。侍香玉女。玉帝直符。然老者长也。尊也。言五老君居众仙之尊。万神之长。五灵五帝也。即灵威仰神。三皇天地人也。顷峻始学篇云。天地初立有天皇。十三头。在治一万八千岁。括地象云。天皇九翼飞以往来。老子所事三皇五岳。六甲符图皆皇灵所制。老子佩之以防身也。然三皇符箓五老真文。皆丹绿五彩天文火字。言佩之长生不死。已至神仙。所叙官属将军吏兵。与俗无异颜光禄王斌等云。道者练形法在仙化。佛者持心教在济物。论道所宗。三皇及与五龙也)故涅槃云。诸佛所师。所谓法也。以法常故诸佛亦常。吾更为子重明斯义。案佛说空寂所问经及天地经。皆云。吾令迦叶在彼为老子号无上道。儒童在彼号曰孔丘。渐渐教化令其孝顺。须那经云。吾后千岁法当东流。王及人民奉戒修善(古录云。周惠王时已渐佛教。一百余年之后。老子方说五千文也。刘向序云。吾检藏书。每见佛经。当知佛化流此久矣也)窃以三代将末六国就兴。游说之徒心存苟得。未患夸诞靡弊肉。穿鼓舌而骋奇谋。摇唇而谈唐利。曹刿之请战屈完。于是如师感被发之哭。伊川痛穷车之填。济水三河震竭四夷。交侵天闇飞蛬镐游舞兔。彭生为豕啼之怪。杜伯见折脊之征。假令任处阿衡身居台辅。莫不扇飘风冻雨之暴。烈回天转日之威。是以褒女献王。延烽火之寇。楚人问鼎。渐滔天之逆。日者天地版荡礼乐崩坏。名辱身残曾无顾耻。颠家覆国安忍忘归。讵知世界之何辜。罔念苍生之涂炭。所以佛遣三圣权化一方。布治国之仪。叙修身之术。庶令其代邢用礼。变薄还淳。并是抑物本情。非出要之大道也。若放心于三达之境。寂虑于四德之场。功被生灵泽均彼此者。则他方大士动喻恒沙。此土发心亦如尘算。谅非文字之所称。传略举六人以开慕仰。文殊屈迹于当世。弥勒补处于未来。观音普现色身。惠覃遐劫。地藏护持震旦。化洽无穷。马鸣兼三方于东夏。犹朝阳之启晨晖。而使六合俱照。龙树跨万里于神州。若明月之烛幽夜。能令八表同光。自斯已外。或耆年而弘道。或童孺而宣法。男女异形胡汉殊类。莫不就缘施化随处诱凡。玄功利于百王。至教流于九有。名言兹在兹。允出兹在兹。无以子夏窃仲尼之名。蜗角拟昆仑之大也。儒生肉袒叩头矫手而舐足曰。余请罪矣。余请罪矣。
十喻篇第五(答传道士十异)
　　内九箴篇第六。
　　气为道本篇第七。
　　有黄巾李仲卿学谢管窥智惭信度。矜白鸟之翼。望骇嵩华。负爝火之光。争辉日月。乃作十异九迷贬量至圣。余慨其无识念彼何辜。聊为十喻晓之。九箴诫之。用指诸掌。庶明君子。详兹致焉。
　　外一异曰。
　　注太上老君托神玄妙玉女。剖左腋而生。
　　释迦牟尼寄胎摩耶夫人。开右胁而出。
　　内一喻曰。
　　老君逆常。托牧女而左出。世尊顺化。因圣母而右生。
　　开士曰。案卢景裕戴诜韦处玄等集解五千文。及梁元帝周弘政等考义类疏云。太上有四。谓三皇及尧舜是也。言上古有此大德之君。临万民之上。故云太上也。郭庄云。时之所贤者为君。材不称世者为臣。老子非帝非皇。不在四种之限有何典据。辄称太上耶。检道家玄妙及中台朱韬玉机等经。并出塞记云。老是李母所生。不云有玄妙玉女。既非正说。尤假谬谈也。按仙人玉箓云。仙人无妻玉女无夫。虽受女形毕竟不产。若有兹瑞。诚曰可嘉。何为史记无文。周书不载。求虚责实信矫妄者之言耳。礼云。退官无位者左迁。论语云。左衽者非礼也。若以左胜右者。道士行道何不左旋而还右转耶。国之诏书皆云。如右并顺天之常也。
　　外二异曰(注老君垂训。开不生灭之长生。释迦设教。示不灭生之永灭)
　　内二喻曰(注李聃禀质。有生有灭畏患生之生。反招白首释迦垂象。示灭示生归寂灭之灭。乃粜金躯)
　　开士曰。老子云。贵大患莫若有身。使吾无身吾有何患。患之所由莫若身矣。老子既患有身。欲求无恼未免头白与世不殊。若言长生何因早死。
　　外三异曰(注老君应生出兹东夏释迦降迹挺彼西戎)
　　内三喻曰(李耳诞形。居东周之苦县能仁降迹。出中夏之神州)
　　开士曰。智度论云。千千重数。故曰三千。二过复千。故曰大千。迦维罗卫居其中也。娄炭经云。葱河已东名为震旦。以日初出曜于东隅。故称震旦。一本云。故得名也。诸佛出世皆在其中州不生边邑。若生边地地为之倾。案法苑传高僧传永初记等云。宋何承天与智严慧观法师。共争边中。法师云。西域之地立夏之日。一本云。夏至之日。正中时竖木无影。汉国影台立夏之日。一本云。至期去表犹余阴在。依算经。天上一寸地下千里。何乃悟焉。中边始定。约事为论。中天竺国则地之中。震旦自可为东。一本云本自居中心方别。距海五万余里。若准此土。东约海滨便可迦维未肯为西。其理验矣。
　　外四异曰(注老君文王之日。为隆周之宗师释迦庄王之时。为罽宾之教主)
　　内四喻曰(注伯阳职处小臣忝充藏吏。不在文王之日。亦非隆周之师)
　　牟尼位居太子。身证特尊。当昭王之盛年。为阎浮之教主。
　　开士曰。前汉书云。孔子为上上流是圣老。子为中上流是贤何。晏王弼云老未及圣。二教论云。柱史在朝本非谐赞。出周入秦为尹言道。无闻诸侯不见天子。若为周师史无明证。不符正说其可得乎。案史记王俭百家谱云。李老高阳之后。始祖咎繇为舜理官。因遂氏焉。李氏之兴起于聃也。自聃之前未有李姓。唯氏理焉。以树下生乃称李氏。老子之子。名宗。仕魏文侯。盖春秋之末。六国之时人也。文王之世既无李姓。何得有聃出为周师。年代参差无的依据。抱朴云。出文王世嵇康皇甫谧并云生殷末者。盖指道之伪文。非国典所载也。
　　外五异曰(注老君降迹周王之代。三隐三显五百余年释迦应生胡国之时。一灭一生寿唯八十)
　　内五喻曰(注李氏三隐三显。既无的据可依。假令五百许年。犹惭龟鹄之寿)
　　法王一灭一生。示见微尘之容。八十年间开诱恒沙之众。
　　开士曰。捡诸史正典。无三隐三显出没之文。唯臧竞诸操等老义例云。为孔说仁义礼乐之本。为一时。赧王之世千室以疾病致感。老君授百八十戒。并太平经一百七十篇。为二时。至汉安帝时授张天师正一明威之教。于时自称周之柱史。为太上所遣。为三时也。夫应形设教必藉有缘。劝化度人皆资徒众。岂可五百年间全无弟子。三出三隐。不见门人禀学亲承。杳然河汉乌有之说。委巷空传。在周劣驾小车。鬓垂丝发。来汉即萧鼓云萃羽从空浮。干宝搜神未闻其说齐谐异记不载斯灵。抚臆论心诡妄尤甚。
　　外六异曰(注老君降世。始自周文之日。讫于孔丘之时释迦下生。肇于净饭之家。当我庄王之世)
　　内六喻曰(注迦叶生桓王丁卯之岁。终景王壬午之年。虽讫孔丘之时。不生姬昌之世。调御诞应昭王甲寅之年。终穆王壬申之岁。是为净饭之胤。本出庄王之前)
　　开士曰。孔子至周见老聃而问礼焉。史记具显为文王师则无典证。出于周末其事可寻。若在周初。史文不载。又捡周礼官仪文武成康之世。然并无柱史藏史之名。当是正品阙条周末小吏耳。
　　外七异曰(注老君初生周代。晚适流沙。不测所终。莫知方所)
　　释迦生于西国。终彼提河。弟子槌胸群胡大叫。
　　内七喻曰(注老子生于赖乡葬于槐里。详乎秦矢之吊。责在遁天之形。瞿昙出彼王宫。隐兹鹄树。传乎汉明之世。秘在兰台之书)
　　开士曰。庄子内篇云。老聃死。秦[仁-二+矢]吊焉三号而出。弟子怪问。非夫子之徒欤。秦[仁-二+矢]曰。向吾入见。少者哭之如哭其父。老者哭之如哭其子。古者谓之遁天之形。始以为其人也。而今非也。遁者隐也。天者免缚也。形者身也。言始以老子为免缚隐形之仙。今则非也。嗟其谄曲取人之情。故不免死非我友也。
　　外八异曰(注老君蹈五把十。美眉方口。双柱参漏。日角月悬。此中国圣人之相)
　　释迦鼻如金挺。眼类井星。睛若青莲。头生螺发。此西域佛陀之相。
　　内八喻曰(注李老美眉方口。盖是长者之形。蹈五把十。未为圣人之相。婆伽聚日融金之色。既彰希有之征。万字千辐之奇。诚标圣人之相)
　　开士曰。老子中胎等经云。老聃黄色广颡长耳大目疏齿厚唇。手把十字之文。脚蹈二五之画。止是人间之异相。非圣者之奇姿也。传记并云。老子鼻隆薄头尖口高齿疏眼睐耳擿发苍梨色厚唇长耳。其状如是。岂比佛耶。如来身长丈六方正不倾。圆光七尺照诸幽冥。顶有肉髻其发绀青。耳覆垂埵目视开明。师子颊车七合网盈。口四十齿方白齐平。舌能掩面莲花叶形。手内外握掌文皆成。其语雷震八种音声。胸上万字足轮千萦。色融紫磨相好难名。具三十二相八十种祯。放一光而地狱休息。演一法使苦痛安宁。备列众经不烦委指。
　　外九异曰(注老君设教。敬让威仪自依中夏释迦制法。恭肃仪容还遵外国)
　　内九喻曰(注老是俗人。官居末品。衣冠拜伏自奉朝章。佛为圣主。道与俗乖服貌威仪不同凡制)
　　开士曰。昔丹阳余玖与。撰明真论一十九篇。以驳道士出其伪妄。详彼论焉。言巾褐之服。正是古曰儒墨之所服也。在昔五帝鹿巾许由皮冠。并俗者之服耳。褐身长三丈六尺。有三百六十寸。言法一岁三十六旬。或像一年三百六十日也。褐前有二带。言法阴阳。两判巾之两角。又法二仪。余氏又云若如周秦二世即以夏之十月为年。至于分度盈缩历运折除。复焉得三百六十数耶。考尧舜周孔不为此服。寻皇帝之遇皇人九真之灵又降帝喾。至夏禹开涂钟二山之藏。穷此等服曾无据焉。案周有赤雀之征。且感丹书之瑞。既符火德世服朱衣。老是周人。兼陪末吏。冠屦拜伏。自奉恒仪即日治头。本名鬼卒。黄巾赤录不效伯阳。咒水行符亲师张氏。非道非俗祖习谁风。
　　外十异曰(注老君之教以复孝慈为德本释迦之法以舍亲戚为行先)
　　内十喻曰(注老训狂勃杀二亲为行先释教仁慈济四生为德本)
　　开士曰。汝化胡经言。喜欲从聃。聃曰。若有至心随我去者。当斩汝父母妻子七人头者。乃可去耳。喜乃至心便自斩父母七人。将头到聃前。便成七猪头。夫顺天地之道者行也。不伤和气者孝也。丁兰感通于朽木。董永孝致于天女。禽兽犹有母。子而知亲。况聃喜行道于天下。斩其父母何名孝乎。戮其妻子岂谓慈乎。
　　内十喻　答外十异内从生有胜劣一立教有浅深二德位有高卑三化缘有广狭四寿夭有延促五化迹有先后六迁谢有显晦七相好有少多八威仪有同异九法门有顿渐十。
　　答十异序。
　　夫椒兰鲍肆。习久玩其先入。阳文敦洽。穷爱缘其曲情。故咸池玉英。墨翟有非声之论。淳皇睿后。田巴有毁圣之谈。盖其揆也。况乃麟麕异质。鲁俗均其容。鹿马殊形。秦人一其貌。聊感之变顿至于此。况悠悠者乎。仲乡所以陈释老优劣。余愍而伤之。备于后论矣。答一一牒件。上文如是。
辩正论卷第七
十喻篇第五之余
　　外从生左右异一。
　　外论曰。圣人应迹异彼凡夫。或乘龙象以处胎。乍开胁腋而出世。虽复无关两气非假二亲。至于左右之殊。其优劣之异一也。
　　内从生有胜劣(李氏之母则赖乡平氏。老子来而托质。摩耶夫人即罗卫王之王后。释迦因而降神)
　　内喻曰。左衽者则戎狄所尊。右命者为中华所尚。故春秋云。家卿无命。介卿有之。不亦左乎。史记云。蔺相如功大。位在廉颇右。颇耻之。又云。张仪相右秦而左魏。犀首右韩而左魏。盖云不便也。礼云。左道乱群杀之。岂非右优而左劣也。皇甫谧高士传云。老子楚之相人。家于涡水之阴。师事常枞子。及常子有疾耳往问疾焉。嵇康云。李耳从涓子学九仙之术。检太史公等众书。不云老子剖左腋而生。既无正出皆是谬辞。不可承信明矣。验知挥戈操翰。盖文武之先。五气三光。寔阴阳之首。是以释门右转且扶人用。张陵左道信逆天常。何者释迦起无缘之慈。应有机之召。语其迹也。则行满三祇相圆百劫。降神而乘玉象。掩曜而诞金姿。三十二祥。休征开于地府。一十八梵。祯瑞骇于天宫。灵相周于十方。神光显于八极。述其本也。久证圆明。尘沙莫能算其寿。早登寂照。虚空无以量其体。岂唯就攀枝而伟瑞。征白首而效祥。犹萤光与龙烛竞辉。鱼目共蛇珠并耀。尔道之劣一也。
　　外教门生灭异二。
　　外论曰。夫等无生灭其理则均。导世引凡不无差异。但生者物之所欣。灭者物之所恶。然则生道难得必俟修功。灭法易求讵劳禀学。是知腾神驾景。自可积劫身存。气尽形殂。固当一时神逝。此教门之殊二也。
　　内立教有浅深(老训抱一守愚。遗形灭智。始诣于无为。释教遍周圆修。众德备举。后言于妙觉)
　　内喻曰。夫灭身以惧大患。绝智以避长劳。议生灵于悬疣。齐泯性于王乐。盖老庄之谈也。且绵绵常住。古皇则不死不终。绳绳无名。老氏则复归无物。然常存非永没之称。无物岂长生之化耶。聊复明其浅深。至若保弱守雌之文。虚心实腹之论。审浮生之有量。嗟智水之无涯。语大则局在域中。陶钧则不出性分。盖其志也。岂夫大觉开无穷之缘。挺圆极之照。测微则穷乎绝隙。究理则控在无方。美气与氛氲共和。金躯同太虚比固。语其量也。犹嵩华与培塿殊峻溟渤将坎井异深。尔道之劣二也。
　　外方位东西异三。
　　外论曰。夫东西二方。自有阴阳之别。左右两位。便成仁义之殊。仁惟长善阳又通生。义主裁成阴论肃杀。二气为教则阴不如阳。五德为言则仁深义浅。此方位之殊三也。
　　注弹曰。干为阳为父。莅在西北。坤为阴为母。卜之西南。北方盛阴之乡。便为中男之位。南方盛阳之地。翻成中女之居。男女既无定方。阴阳不拘恒准。所以木贼土故以己为甲妻。金克木故以乙为庚妻。干既位高乃居西北。震能出帝复在东方。至如礼席。若南北铺之。即以西方为上。言顺干尊也。东西列之。即以南方为上。言逐阳盛也。优劣自见。此之谓欤。
　　内德位有高卑。
　　内喻曰。夫金夫木妻。阴阳孰可永执。离南坎北。男女匪有定方。所以子午已东为阳者。取男女生于东方也。子午已西为阴者。言父母老于西方也。此则从生老以判阴阳。非尊卑以言胜劣。假令父母居西。未应卑子男女在东。岂敢尊父。仁非义则不成。义非仁则不养。所以子东仁也。父西义也。随处立准无惑大方。苟局判于所生。而拘限于封域者。亦当西羌。大禹所出。仁泛之德顿虚。东夷文王所生。裁成之教永缺。吞江纳汉。非湫隘之陋居。浮渭据泾。无帝皇之神宅(前折邪次叹正)夫释氏者。天上地下介然居其尊。三界六道卓尔推其妙。加以小学二乘之侣。太心五品之伦。譬众星之拱北辰。若金山之丽碧海。足令鹿头象面屈矫抗之心。六异十仙申伏膺之礼。何止挫徐甲于庸夫。导尹喜于关吏。禀学于齿牙之际。注高士传曰。常枞子因张其口。老子曰。将非谓齿刚而亡舌柔而存常。子曰尽矣。收名于藏史之间乎。尔道之劣三也。
　　外适化华夷异四。
　　外论曰。夫华夷礼隔。尊卑着自典信。边正道乖。胜负存乎史册。戎狄之主。不许僭号称王。楚越之君。故自贬之为子。岂可[仁-二+熏]鬻之小匠。匹我天王之大师。此华夷之异四也。
　　内化缘有广狭(老为九服清虚化主。说五千教章。释为三界遍知法王。开八万妙藏)
　　内喻曰。案道德序云。老子修道。自隐以无名为务。周衰出关。二篇之教乃作。然周书典谟无老氏所制。案二教论等云。五千文者容成所说。老为尹谈。盖述而不作也。又职唯藏史位非阿衡。隆周之师将非乌有(前折邪后叹正)释迦降神罗卫托质王宫。智实生知道唯遍觉。演惠明于百亿。敷法云于大千。灵泽周于十方。神化覃于四表。崇崖峻壁之典。龙居象负之文。盖盈溢于兹矣。虽弘羊潜计之术。莫能纪其纤芥。邹衍谈天之论。无以议其涓[泳-永+適]。岂夫章诠八十文列五千而已哉。恨子未窥墙仞。致有武叔之毁。亦复何伤日月。故多念其不知耳。尔道之劣四也。
　　外禀生有夭寿异五。
　　外论曰。夫老君道契环中。与虚空而等量。神超象外。随变化而无穷。所以寿命固不同。凡隐显居然异俗。释迦生涯有限。寿乃促期一灭不能再生。注弹曰。老子既云长生今日在何郡县也八十何期危脆。此寿夭之异五也。
　　内寿夭有延促(老史记云。周大史儋二百三十余年。释法华云。受五百万亿阿僧祇微尘数劫也)
　　内喻曰。序云。怀于李氏处胎八十一年。盖太阳之数寿一百六十年。处胎已过其半。三变五百。将非假称珍怪。太史公以为楚老莱子及周太史儋皆老子也。或言。二百三十年。或一百六十岁。皇甫谧云。诸子之书近为难信。唯秦矢吊焉。老死信矣。世人见谷神不死。是谓玄牝。故好事者遂假托焉。神仙传云。郁华子录回子傅豫子太成子赤精子武成子尹寿子真行子锡射子反色先生等。并是老子身者。皆见碎书。不出神仙正经。未正可据用也。夫有天地则有道术。道术之士何时暂乏。岂独常是一老子也。皆由晚学之徒好奇尚异。苟欲推崇老子使之无限。浅见道士欲以老子为神异。使后世学者信之。故为诡说耳。诚哉斯言。可为永鉴矣。夫妙乐资三德乃成法身为五分所立。是以生灭顿遣。圆觉之性乃彰。空有兼融。灵仪之妙攸在。故得形超视听之表。名息情尘之外。湛然常乐。文系之所未诠。嶷尔圆明。言象之所莫测。虽西王桃实屡熟而靡延。东海桑田数变而非永。五云九转。悲绳鸟之暂留。飞雪玄霜。比游驹以难固信。终馗无大椿之久。蜉蝣罕龟鹄之年。尔道之劣五也。
　　外从生前后异六。
　　外论曰。道佛二经各有其说。或言劫劫出世。竞事无先。或代代出生。争陈久远。此之眇邈难取证知。今依传史定其时代。人伦而语。则老尊而少卑。乡党为言。亦长兄而幼弟。此先后之异六也。
　　内化迹有先后。
　　内喻曰。释诞隆周之初。老生姬季之末。论年二百余祀。语世一十余王。紫气青牛。弗在昭庄之世。神光白象。非关桓景之年。然而洞雾昏天浊流翳地。文仲逆祀。孔子非其不智。子禽毁圣。赐也讥其失言。言玷难磨驷不及舌。诚不虚也(前折邪后叹圣)夫俯迹应凡。托质于危脆。[跳-兆+(焰-火)]机化物。同寿于百年。故果局因修信相。由兹起惑龄促化广。慈氏以故致疑。巨岳非衡石所量。譬寿久而犹邈。玄虚非丈尺可辨。方劫远而未穷。岂如蛇穴求仙翻其夭世。霓缨待药未且延龄。盖腾鷃共鹏翼偶高驰。驽与骥足争远。尔道之劣六也。
　　外迁神返寂异七。
　　外论曰。老君初诞之日既不同凡。晦迹之时固当殊世。所以西之流沙途经函谷。青牛出境紫气浮天。不测始终莫知方域。释迦抱危疾于舍卫。告殒命于双林。烧柩焚尸还同胡法。气尽神谢会不异凡。此去世之异七也。
　　内迁谢有显晦。
　　内喻曰。序云。托形李氏之胎。示人有始终之义。岂非生灭耶。即庄生所云。老聃死秦矢吊之是也。而生依赖乡死就槐里。始终莫测。何其瞽哉(前折邪后叹正)夫大慈化圆德满缘谢机亡。仁舟溺于两河。慧日沈于双树。其六天八国之位。法俦圣众之伦。且电合而风驰。既云委而雾集。灵齿瑞骨。昭胜福于殊方。绀发红爪。显神工于绝代。是知莫来莫往。弘济之德美焉。非显非昧。声华之风盛矣。岂同鼎湖望返。峤山之冢独存。流沙不归。扶风之垄空树。注皇览云。黄帝冢在峤山。老子冢扶风也。尔道之劣七也。
　　外圣贤相好异八。
　　外论曰。夫圣人妙相本异凡夫。八彩双瞳河目海口。龙颜鹤步反宇奇毫。至如卷发绿精。夷人之本状。高鼻深目。胡子之常形。岂可匹我圣人用为奇相。若事佛得此报者。中国士女翻作胡形。此相好之异八也。
　　内相好有少多。
　　内喻曰。圣人相质无常随方显妙。是以蛇躯龙首之圣。道穆于上皇。双瞳四乳之君。德昭于中古。周公反握。犹骐骥之一毛。禹耳齐肩。乃昆山之片玉。非所类也(前释疑后叹正)夫法身等于如如。无方理绝称谓。化体由乎应物。妙质可涉名言。故有白毫绀睫之晖。果唇花目之洒。万字千辐之相。日轮月彩之殊。非色妙色之容。离相具相之体。薄拘有而不具。轮王具而不明。
　　注萨遮经云。非色生性胜。诸相百福胜。八十种妙胜。庄严佛日身。譬如三千大千世界四生众生并成轮王。更增百倍。始就如来一毛功德。复加百倍。始成一好功德。复加百倍。始成一相功德。复加百倍。始成眉间白毫相功德。复加百倍。始成一无见顶相功德。复加百倍。始成梵蠡声功德也。仙人睹而自悲。嗟衰叶之旦暮。梵志见而兴感。叹灵华之罕逢。何止蹈五把十而标奇。蒙倛断灾以显异。注曹植相论云。孔子面如蒙倛。周公形如断灾也。
　　岂阳文与鬷蔑比丽。孟娶与儱廉竞妍。尔道之劣八也。
　　外中表威仪异九。
　　外论曰。老教容止威仪拜伏揖让。玄巾黄褐持笏曳履。法象表明。盖华夏之古制也。注曰。道士元来本着儒服不异俗人。至周武世始有横披。刺二十四缝。以应阴阳二十四气。出自人情亦无典据也。释训袈裟左铉偏袒右肩。全幅横缦之裙。半片奇支之服。秃发露顶狗踞狐蹲。非预人伦。寔戎狄之风也。岂独用兹形制匹我威义。此容服之异九也。
　　内威仪有同异。
　　内喻曰。玉佩金貂莫施于樵野。荷衣蕙带弗践于王庭。故应器非灵庙所陈。染衣异朝宗之服。故乘于道者或顺机而轨物。据于德者或矫时而训世。是以剪发文身。仲尼称太伯之善。反常合道。时人美棠棣之花。况将反性澄神隔凡践圣。而不异其容服。未之有也。故使衣象福田器量如法。丝桐弗惑于耳。朱紫无眩于目。轻肥罔狎其体。势竞莫骇其心。故经云。罗汉者真人也。声色不能污。荣位不能动。何必鹖冠雀弁反拘自缚磕齿嘘气而称道哉。登木求鱼。去之弥远。挈船待钩。何其鄙夫。尔道之劣九也。
　　外说规逆顺异十。
　　外论曰。老君作范唯孝唯忠。救世度人极慈极爱。是以声教永传百王不改。玄风长被万古无差。所以治国治家常然楷式。释教弃义弃亲不仁不孝。阇王杀父翻得无愆。调达射兄无闻得罪。以此导凡更为长恶。用斯范世何能生善。此逆顺之异十也。
　　内法门有渐顿。
　　内喻曰。义乃道德所卑。礼生忠信之薄。琐仁讥于匹妇。大孝存乎不遗。然对凶歌笑。乖中夏之容。临丧扣盆。非华俗之训(原壤母死骑棺而歌。孔子助祭弗讥。子桑死子贡吊四子相视而笑。庄子妻死扣盆而歌也)故教之以孝。所以敬天下之为人父也。教之以忠。敬天下之为人君也。化周万国。乃明辟之至仁。刑于四海。实圣王之巨孝。佛经言。识体轮回。六趣无非父母。生死变易。三界孰辨怨亲。又言。无明覆慧眼。来往生死中。往来多所作。更互为父子。怨亲数为知识。知识数为怨亲。是以沙门舍俗趣真。均庶类于天属。遗荣即道。等含气于己亲(行普止之心。等普亲之意)且道尚清虚尔重恩爱。法贵平等尔简怨亲。岂非惑也。势竞遗亲文史明事。齐桓楚穆此其流焉。欲以訾圣岂不谬哉尔道之劣十也。
内九箴篇第六
　　答外九迷论周世无机一建造像塔二威仪器服三弃耕分卫四教为治本五忠孝靡违六三宝无翻七异方同制八老身非佛九。
　　外论曰。夫言者非尚于华。辞贵在乎中理。歌者非尚于清。响贵资乎合节。佛经。如来说法之时。诸国天子普来集听。或放光明遍大千土。但释迦在世之日。当我周朝。史册所书固无遗漏。未闻天王诣彼葱岭。岂于中华之帝。无善不预道场。边鄙之君。有缘普沾法座。光明所照则众生离苦。而此土何辜偏无人悟独隔恩外曾不见闻。仰度能仁不容私简。注曰。汝无见佛业有谤圣愆。何得怨神。唯自咎也。求心责实事。舛言乖妄诡。皎然足称虚伪。凡夫莫悟逐影吠声。而世不能知。其迷一也。
　　内周世无机指一。
　　内箴曰。夫淳曦丽天。曚叟莫鉴其色。震霆骇地。聋夫弗聆其响者。盖机感之绝也。作暴凶跖。孔智无以遏其心。结愤野人。赐辩莫能蠲其忿。亦情性之殊也。注庄子云。孔子见盗跖。盗跖返责孔子。孔子惧逡巡而退。刘子云。孔子马侵野人之苗。野人怒止其马。孔子使子贡悦解焉。野人逾忿。乃遣马圉者辞。焉野人乃悦之也。故道合则万里悬应。势乖则肝胆楚越。况无始结旷。恼爱与沧海校深。有为业广。尘劳将巨岳争峻。群情不能顿至。故导之以积渐。众行不可备修。故策之以限分。犹天地三化始合于自然注老云。人法地。地法天。天法道也。齐鲁再变乃臻于至道。密云导于时雨。坚冰创于履霜。皆渐积之谓也。故三皇统化。注须弥四域经云。应声菩萨为伏羲。吉祥菩萨为女娲。居淳风之初。三圣立言。注空寂所问经云。迦叶为老子。儒童为孔子。光净为颜回。兴已浇之末。玄虚冲一之旨。黄老盛其谈。诗书礼乐之文。周孔隆其教。明谦守质。乃登圣之阶梯。三畏五常。为人天之由渐。盖冥符于佛理。非正辩之极谈。犹访道于喑聋。麾方而莫穷远迩。问津于兔马。知济而不测浅深。因斯而谈殷周之世。非释教所宜行也。犹炎盛赫耀。童子不能正目而视。迅雷奋击懦夫不能张耳而听。是以河池涌泛。昭王欢于诞神。云霓四变。穆后欣于亡圣。注周书异记云。昭王二十四年四月八日。江河泉池悉皆泛涨。穆王五十二年二月十五日。暴风卒起树木摧折。天阴云黑有白虹之怪也。岂能越葱河而禀化。踰雪岭而效诚。净名云。是盲者过。非日月咎。适欲穷其凿窍之辩。恐伤吾子混沌之性。非尔所知。其盲一也。
　　外论曰。夫铜山崩洛钟应。葭灰缺月晕[虛　　予]。未见虎啸而风不生。龙腾而云不起。今释迦所说佛力最尊。一念运心无不来应。故凡俗各倾财产竞造塔庙。不吝珠玑争陈堂宇。或范土刻檀。写獯胡之状。镕金织素。代夷狄之容。妙尽丹青巧穷剞劂。一拜一礼冀望感通。自胡法南渐以来六百余载。未闻一人言能见佛。岂胡人顶礼即感如来。汉国虔恭不逢调御。若化不到此即是无灵。诳惑人间空谈威力。而世不能知。其迷二也。
　　内建造像塔指二。
　　内箴曰。左彻慕圣。刻像而拜轩皇。勾践思贤。铸金而模范蠡。丁兰克孝凭剞劂以代亲。颜在资仁采璧珰而图圣。故使忧喜形乎容色。精诚通于梦寐。亦其至矣。岂如忉利不还。优填以兹镂木。坚林晦影阿输于是铸金。托妙相于丹青。寄灵仪于铣[(沷-乂+又)/金]。或睹真避座写貌回躯。注感应传云。杨州长干寺有育王像。人欲模写。寺僧恐损金色不许。造像主乃至心发愿。若精诚有感。乞像转身西向。于是琐闭高阁。明旦开视。像身宛已西向。遂许图之。神应不穷由来尚矣。自像流东被正化南移。夕梦金人河浮玉马。神光导于湘水。瑞彩发于檀溪。注感应传云。庐陵发蒙寺育王像记云。像身出庐陵三曲。瑞光趺出湘州昭潭。并放光明照曜崖岸。武昌檀溪寺瑞像。身出檀溪光映水上也。长沙标聚日之姿。庐岳显融金之质。其事广焉。略而言矣。如干宝搜神临川宣验及征应冥祥幽明录感应传等。自汉明已下讫于齐梁。王公守牧清信士女。及比丘比丘尼等。冥感至圣目睹神光者。凡二百余人。至如见迹万山浮晖沪渎。清台之下睹满月之容。雍门之外观相轮之影。南平获应于瑞像。文宣感梦于圣牙。箫后一铸而克成。宋皇四摸而不就。其例甚多。不可具陈。岂以尔之无目而斥彼之有灵哉。然德无不备者。谓之为涅槃。道无不通者。名之为菩提。智无不周者。称之为佛陀。以此汉语译彼梵言。则彼此之佛昭然可信也。何以明之。夫佛陀者。汉言大觉也。菩提者。汉言大道也。涅槃者。汉言无为也。而吾子终日践菩提之地。不知大道即菩提之异号也。禀形于大觉之境。未闲大觉即佛陀之译名也。故庄周云。且有大觉者而后知其大梦也。郭注云。觉者圣人也。言患在怀者皆梦也郭注云夫子与子游未能忘言而神解。故非大觉也。君子曰。孔丘之谈兹亦尽矣。涅槃寂照不可识识不可智知。则言语道断而心行处灭。故忘言也。法身乃三点四德名言所成。箫然无累。故称解脱。此其神解而患息也。夫子虽圣遥以推功于佛。何者案刘向古旧二录云。经流于中夏一百五十年。后老子方说五千文。然则周之与老。并见佛经所说言教。往往可验故。夫子有言曰。夫易者无为也无思也。寂然不动感而遂通。非天下之至神。其孰能与。于此余今提耳语子。当舍其积迷而荷其晚悟也。支提之制其流盖远夫。且封且树。比干以忠劲显坟。勿剪勿伐。展季以清贞禁垄。四民怀于十善。缅邈轮王之恩。三界尊于六通。昭彰罗汉之德。正法念经云。四种人得树偷婆。偷婆汉言冢。谓轮王罗汉辟支如来。况智周十力德满四弘。妙辩契于忘言。能垂训于不测大明穷于勿照。乃畅烛于无幽。故有香炭金瓶。全身遍乎八国。光螺鲜贝。散体周于十方。乍五色凝辉。旋空彰于汉世。八彩分耀。神应显于吴宫。尔其百镜灵龛千花妙塔。掌承云露铎韵高风。紫柱红梁遥浮空界。翔鹍跂凤远接虚方。尽壮丽之容。穷轮奂之美。岂夫高山仰止不忘景行。崇表峻阙标树鸿猷而已哉。无以栏甃之辩。讥沧海之广狭。榆枋之智。测昆阆之高卑乎。而汝莫知。其盲二也。
　　外论曰。夫礼义成德之妙训。忠孝立身之行本。未见臣民失礼其国可存。子孙不孝而家可立。今瞿昙制法必令衣同胡服。即是人中之师。口诵夷言。便为世间之贵。致使无赖之徒因斯勃逆。箕踞父兄之上。自号桑门。傲慢君王之前。乃称释种。不仁不孝已着于家。无乐无恭复形于国。
　　注曰。礼云子冠父亲醮之。母亲拜之。所为处高。可亦无礼无孝斯则门门出枭镜之子。人人养豺狼之儿。抚臆论心良可痛矣。天道无亲华夷讵隔。唯德是辅岂分胡汉。岂可戴巾修善偏无胜福。秃顶行檀独能感果。仁惠岂在髡头。守真无劳毁貌。世不能知。其迷三也。
　　内威仪器服指三。
　　内箴曰。夫玄圣创典。以因果为宗。素王陈训。以名教为本。名教存乎治成。因果期乎道立。立道既舍爱居首。成治亦忠孝宜先。二义天殊。安可同日而言也。沙门者。乃行超俗表心游尘外。威仪进趣非法不动。容服应器非道不行。故污染乃万质同归。缁衣为众彩坏色。简易遵于解脱。条隔象于福田。偏服未有执劳(礼云执者袒也)缺袂便于运役。论语云。亵裘长短右袂。言便于执作也。圣制有以。终不徒然。是以舍爱捐亲。仰众圣也。摧弃声色。遵梵行也。剃除须发。去华竞也。俯容肃质。不忘敬也。分卫扫衣。支身命也。言无隐曲。离邪佞也。和声怡气。入无诤也。吐纳安祥。慎辞令也。世贵莫屈。守贞劲也。清虚恬漠。顺道性也。邪相不挠。住八政也。正颜下色。愍众病也。人天崇仰。三业净也。穷玄极真。取究竟也。广仁弘济亦忠孝之盛也。道士则不然。言慕道而心不染真。谓舍家而形不变俗。戴圆冠无玄象之鉴。履方屦阙地理之明。着南郑反汉之巾。把公旗诛家之笏。饰道昱祸宋之服。曳孙恩败晋之裳。生常之业莫废庸隶之役无耻。狎世则忠孝之礼亏。求仙则高尚之风缺。犹苍蝇招白黑之论。蝙蝠有鸟鼠之讥。盖妖惑之俦矣。尔不自见。其盲三也。
　　注正法念经云。譬如蝙蝠。人捕鸟时入穴为鼠。人捕鼠时出穴为鸟。今之祭酒盖然。畜妻子谓有慈爱。勤耕稼谓不毁发肤。王役课调则谓出家。亦犹蝙蝠之出入也。
　　外论曰。夫圣人应世本以济益苍生。仰观俯察利安群品。是以味草木合五谷之精。植桑柘充八蚕之纩。故垂衣裳存稼穑。立社正置司衣。以利百姓。于是乎在。若一女不织。天下为之苦寒。一男不耕。天下为之少食。今释迦垂法不织不耕。经无绝粒之法。田空耕稼之夫。教阙转练之方。业废机维之妇。是知持盂振锡糊口谁凭。左衽偏衣于何取托。故当一岁之中饥寒总至。未闻利益且见困穷。世不能知。其迷四也。
　　内弃耕分卫指四。
　　内箴曰。谋道不先于食。守信必后于饥。是以桀溺务耕。孔子譬诸禽兽。樊须学稼。仲尼讥于小人。稷下无位而招禄。高其贤也。黔娄非仕而获赐。尚其清也。善人之道何必耕稼。请为吾子言之。释教验于因果。该三世之洪源。仙道尚于金玉。劳一生之虚费。何者夫贤愚寿夭信于指掌。贫富贵贱昭于目前。报应则形影无差。业缘亦声响不异。此其指也。未见服丹不死饵液长生。古诗云。服食求神仙。多为药所误。不如饮美酒。被服纨与素。寄语后世人。道士慎莫作。言虚弃功夫。浪夭年寿也。汝有转练之方。何因更请田地。又谈织纴之妇。必知并畜妻房。故应道士专耕女官勤织。何为莫充糊口恒阙资身。如其不织不耕即堕贫处。窃见楼观黄巾。脱鹿皮而耩地。玄都鬼卒。舍横帔而偶耕。既无绝粒之人。颇惭客作之倦。自舂自磨餧在其中。劳形怵心何道之有。寻汉安元年岁在壬午。道士张陵分别黄书云。男女有和合之法。三五七九交接之道。其道真决在于丹田。丹田者玉门也。唯以禁秘为急。不许泄于道路。道路溺孔也。呼为师友父母臭根之名。又云。女儿未嫁者。十四已上有决明之道。故注五千文云。道可道者。谓朝食美也。非常道者。谓暮成屎也。两者同出而异名。谓人根生溺。溺出精也。玄之又玄者。谓鼻与口也。陵美此术子孙三世相继行之。汝法如是秽乱生民。若观百姓依汝法行。则不孝不恭。世出豺狼之种。无礼无义。家生枭镜之儿明矣。夫辨奇货者。采骊珠不忌九洄之深。求华璞者。追蓝琰无惮三袭之险。贵其宝也。慕至道者。窥其户牖。轻势利于鸿毛。入其隩隅。忽荣位于脱屣。重其真也。故能使倦夫不爱其力。贫客不吝其财。盖希冥益非其迷也。至若仙术诞妄源流久矣。韩终徐市始诈于秦邦。文成五利绍伪于汉国。叙控鹤弗克陵云之实。言餐霞莫睹疗饥之信。致有猱猿蜃蛤之论。注曹植辨道论云。仙人者党猱猿之属。与世人得道化为仙人。夫雉入海化为蛤。燕入海化为蜃。当其徘徊其翼差池其羽犹自识也。忽然自投神化体变。乃更为鱼鳖。岂复识翻翔林薄巢垣屋之娱乎。牛哀病而为虎。逢其兄而噬之。若此者何贵于变化耶。系风捕影之谈。故弃实瓠者。以非器也。废石田者。以难垦也。贱左道者。以虚伪也。盖检实则称其所同。究虚则集其所异。理符则世重。情诡则物违。故常事耳。岂曰迷乎。卑道尊佛不亦可矣。而弗自知。其盲四也。
　　外论曰。夫国以民为本。本固则邦宁。是以赐及育子之门。恩流孕妇之室。故子孙享祀世载不亏。虽至孝毁躬不令绝祀。故得国家富强天下昌盛。未闻人民凋尽家国可存。今佛教即不妻不娶。名为奉法。唯事早逝号得涅槃。既阙长生之方。又无不死之术。期则一世之中。家国空矣。俗人虽欲求福。不知形命已残。竞慕家安。岂觉宗禋久灭。可谓畏死而服句吻。惧溺而赴长河。且天皇地皇之先世。无佛而祚延。后赵后魏已来。有僧而促运。正由真伪混杂礼乐不调。世不能知。其迷五也。
　　内教为治本指五。
　　内箴曰。夫澄神反性。入道之要门。绝情弃欲。登圣之遐本。故云。道高者尚。德弘者赏。以道传神以德授圣。神圣相传。是谓良嗣。塞道之源伐德之根。此谓无后。非云弃欲为无后也。子不闻乎。昔何尚之言释氏之化。无所不可。谅入道之教源。识济俗之称首。夫行一善则去一恶。去一恶则息一刑。一刑息于家则万刑息于国。故知五戒十善为正治之本矣。又五戒修而恶趣减。十善畅而人天滋。人天滋则正化隆。恶趣衰而灾害殄。注正法念经云。人不持戒。诸天减少阿修罗盛。善龙无力。恶龙有力。有力则降霜雹。非时暴风疾雨。五谷不登。疾疫竞起人民饥馑。互相残害。若人持戒。多诸天增。足威光。修罗减少。恶龙无力善能有力。善龙有力风雨顺时。四气和畅甘雨时降。百谷稔丰人民安乐。兵戈戢息。疫疾不行者犹屏薪去草益重而难彰。绝焰息煨绩微而易显。且强骨弱气。李叟之至谈。保髓爱精。仙家之奥旨。今反谓淫欲为妙训。妻子为化源。宗老而毁其言。敩仙而弃其术。且爱犬马者。贵其识思。嫉枭镜者。恶其反噬。尔则警夜代劳。功劣于犬马。逆麟反舌。衅深于枭镜。雄虺九首。不其然乎。载鬼一车。吁可畏矣。且运祚修短虽曰天命。兴替延促抑亦人符。故尧舜禹汤咸享嘉寿。桀纣幽厉无终永年。姬发履道而龄长羸政淫刑而诈短。陈思论云。昔尧舜禹汤文武周邵大公。并享百年之寿。七圣三贤并行道。修政治天下。不足损神。贤宰一国不足劳思。是以各尽其天年。桀放鸣条。纣死牧野。犬戎杀幽。厉王不终。周祚八百。秦灭于二世。此时本无佛僧。谟诰在目非曰虚谈。岂敢无佛而祚延。有僧而运局。谈何容易。谈何容易。惜哉吾子自胎伊戚。良足叹矣。昏若夜游。尔盲五也。
　　外论曰。夫孝为德本。人伦所先。莫大之宗。固惟恃怙。昊天之泽。岂曰能酬。故生尽温清之恭。终备坟陵之礼。今佛垂训。必令弃尔骸骨损兹草野。多出财贿营我塔庙。遂使愚夫惑乱废兹典礼。考妣棺柩曾无封树之心。
　　注曰。观夫上皇之世。不行殡葬之礼。始于暨周[穴/乇]穸之事。故有[卄/縢]缄槥椟瓦掩虞棺。皆起于中古也。暨周文之日。以骸骨暴露于野。因收而藏之。始行葬礼。故云葬者藏也。欲人之不见。是以夫子病笃。门人欲厚葬之。孔子曰。吾其欺天乎。当选不毛之地。不封不树唯棘唯栾。俯同末世行于葬礼。盖未能免俗也。戎狄尸灵翻尽雕装之妙。且神不享非其族。物不祀非其先。不敬其亲而敬他人其此之谓矣。且水葬火葬风俗不同。埋尸露尸乡邦本异。舍己殉他用为求福。岂知土壤斯异各自而然。世不能知。其迷六也。
　　内忠孝无违指六。
　　内箴曰。导嗄聋者。必俯仰而指撝。启愚滞者。亦提耳而举掌。夫人伦本于孝敬。孝敬资于生成。故云非父母不生。非圣人不立。非圣者无法。非孝者无亲。此则生成之义通。师亲之情显。故颜回死。颜路请子之车。孔子云。回也视余犹父。余不得视回犹子。盖其义也。且爱敬之礼异。容不出于二理。贤愚之性殊。品无越于三阶。故生则孝养无违。死则葬祭以礼。此礼制之异也。小孝用力。中孝用劳。大孝不匮。此性分之殊也。比夫释教其义在焉。至如洒血焚躯之流。宝塔仁祀之礼。亦敬始慎终之谓也。暨于轮王八万释主三千。
　　阿育王经云。王杀八万四千宫人。夜闻宫外哭声。王悔为造八万四千塔。今此震旦亦有在此者。释提桓因天上造三千伦婆也。竭溟海而求珠。净康衢而徙石。盖劳力也。总群生为己任。等含气于天属。栖遑有漏之壤。负荷无赖之俦。盖劳心也。回轩实相之域。凝神寂照之场。指泥洹而长归。乘法身而遐览。斯不匮之道也。暨乃母氏降天。剖金棺而演句。父王即世。执宝床而送终。
　　智度论云。净饭王终。佛自执绳床一脚。至阇维处。示于后世一切众生报生养之恩也。孝敬表仪兹亦备矣。教弃骸骨从何而至哉。且经劝尸陀普施飞走。意存宿债冀免将来。不若庄周非末代厚葬失礼之本。而云蝼蚁何亲禽兽何疏。生既以身为逆旅。死当以天地为棺椁。还依上古不许埋藏嫌物轻生重死之弊也。求仙道者。或负笈从师担簦远岳。披萝绢蕙鸟曳熊经。金窖罕成玉华难觏。凝髓化骨空致斯谈。戴霓凭螭末睹其实。或捐骸地胇丧骨天台。生阙蒸养之恩。死无冥益之利。倒心危于庶物。邪网挂于群生。九族延毁正之殃。六亲招罔圣之业攀危据朽谅足寒心。傲然不惧。何愚之甚。悠悠未觉。尔盲六也。
　　外论曰。夫华夷语别音韵不同。然佛经释迦称牟尼。此是胡语。此土翻译。乃曰能儒。能儒之名位卑周孔。故没其能儒之劣名。而存释迦之戎号。所言阿耨多罗三藐三菩提者。汉言阿无也。耨多罗言上也。三藐三正遍知也。菩提道也。此土先有无上正真之道。老庄之教胡法。无以为异。故不翻译。又菩萨摩诃萨者。汉言大善心众生。此名下劣。非为上士。掩其鄙称。亦又不翻。凡不译之流。其例如是。覆蔽世俗惑乱物心。然厌旧尚新流荡之常弊。恶同好异恒俗之鄙情。是以邯郸有匍匐之宾。溺丧有忘归之客世不能知。其迷七也。
　　内三宝无翻指七。
　　内箴曰。夫名无得物盖谓实宾。岂以顺世之假谈。格玄圣之优劣。夫荀家以首召质。仲氏将山制名。山高于丘。仲仁未弘夫子。首总于耳。荀德不逮老聃。能儒之名何容遂卑周孔。然释迦之号义含多种。遍能贯于万德。不可以仁偏训。通仁绝于四句。安得将能定翻述者。事不得已。强复存其旧号耳。又云。言道家旧有正遍知道与菩提不异者。信是正教流后伪窃此名。核实寻源岂得斯号。夫上法高胜道义通玄。正实翻邪真由反伪。今符书咒咀不可谓正。薰莸混杂不可谓真。道士畏鬼符云。左佩太极章。右带昆吾铁。指日即停晖。拟鬼千里血。造黄神越章杀鬼。又造赤章法亦杀人也。
　　守雌羡下非名为上(老子云。莫若守雌又云。道性近水)
　　钳口胶目安得称道(庄子云。胶离朱之目。钳杨黑之口)
　　犹春鸟啭哢或似于歌。鸟无能歌之实。秋虫蠹木或近于字。虫阙解字之真。名实斯滥。盖此之谓也。又疑菩萨不翻兹谬益甚。书云。上圣达于鹪螟。皆有虫称。经言。多足二足如来最尊。然昆蛰通于含灵。众生岂越凡圣。大心之称。非为下劣。子虽洗垢求疵。无损南威之丽。捧心敩疾。未变西施之妍。当更为尔陈其指掌。释迦是佛显名。菩提是法尊称。菩萨为僧导首。三宝胜号译人存其本名。非如朱门玉柱之谶。阳父阴母之淫。黄书云。开命门抱真人。婴回龙彪载三五七九。天罗地网开朱门进玉柱。阳思阴母白如玉。阴思阳父手摩捉也。号马屎为灵薪。呼口唾为玉液。扣齿为天鼓。咽唾为醴泉。马屎为灵薪。老鼠为玉璞。出上清经。事鄙而怯彰。辞秽而难显。犹灵凤以容德希睹。鼢鼠以丑惧潜形。虽隐质事同蚩妍异矣。冥焉不知。尔盲七也。
　　外论曰。夫圣人应化随方接引。在胡则秃发露顶。处汉则端委缙绅。此华夷之常形。非教方之胜负。若佛苟令去兹冠冕皂服被缁。弃我华风远同胡俗。则不能兼通冠冤。便是智力不周。何谓天竺随方现形而为设教。苟若不能。则佛自是天竺之胡神。非中华之大圣。岂有秃发之训施于正国。若汉学胡形。剪发便名事佛。则应故习汉法。着巾亦为奉道。是知露顶。括发乡俗不同。嗟乎士民用为修善。可谓贵邻室之弊襜。贱自家之黼黻。世不能知。迷之八也。
　　内异方同制指八。
　　内箴曰。夫至道应运无方。圣贤乘机引物。子居九夷不患其陋。禹入裸国欣然解裳。姬伯适越而文身。武灵顺世而胡服。虽复筌蹄异术。而鱼兔之功齐矣。况变俗缄心毁形结志。去簪缨以会道。弃须发以修真。圣制不徒其有致矣。但仁义变于三游。盗跖资于五善。圣教绵远。终使鼠璞滥名(刘子云。周人谓死鼠为玉璞也)玄化幽微。遂令鸡凤混质(文心云。楚人以山鸡为凤)故九十五种腾翥于西[乳-孚+卓]。三十六部淆乱于东国。至如优娄佉子之论。卫世师主之经(涅槃经云。卫世师论也)吉头夷罗之仙(火仙外道名吉波头水仙外道名夷叔罗也)末伽阇夜之道(若提子断见外道也)或托水火而要圣。凭日月而敩神。执四大以非因。指三业为无报。滞识将冥山等闇。邪心与昧谷同昏。如斯之流。西土之邪论也。其次鬼笑灵谈安歌浩唱。吞刀吐火。骇仲卿之庸心。漱雨嘘风。惊刘安之浅虑。或身佩中黄之箓。口诵灵飞之符。蹈金阙而游神。凭玉京而洗累。若此之例。东区之异学也。并皆邪网覆心倒针刺眼。深持惑堑高筑疑城。各抱一隅迷沦于三界。争守二见沉晦于九流。识体轮回。无明翳其住本。心用浮动。取相溺其长源。大圣道眼预观随机设药。诞质西土正教东流。疾重则亲降医王。患轻则寄方遥授。偏裨以剪枭镜。重将而戮鲸鲵。此亦释门和扁之术。法王孙吴之势也。圣无二制容服义均。犹清济浊河。归沧海而同味。绿膺绛颡。集须弥而共色。冲和子曰。琁玑文者。皆是求神仙不死之道。其次道则养我。今日身命驻彩延华。傥至三五百年以此为真耳。长生久视义在于斯。今之道士所学之法。不复以此为念。然大都止令如佛家身死神明更生胜地耳。若不复贵此身者不如专心学佛道。佛道营练精神日明日益甚有名理定慧之法孱然可修。何劳勤苦。自名道士而实是学佛家僧法邪学又不专。盖是图龙画虎之俦耳。何不去鹿巾释黄褐。剃须发染袈裟。而归依世尊耶。世间道士经及行道。义理则约数论而后通。言偷佛家经论。改作道书。如黄庭元阳灵宝上清等经。及三皇之典。并改换法华及无量寿等经而作者也。修心则依坐禅而望感。言改坐禅之名。为精思之号也。上清尤高。师未踰上界之域。太清仙法。又弃置而不论。未知何法取异佛家而称为道士也。其得意者当师佛矣。子是南人。躬学茅山道士冲和子之法。冲和子与陶隐居。常以敬重佛法为业。但逢众僧莫不礼拜。岩穴之内悉安佛像。自率门徒受学之士。朝夕忏悔恒读佛经。案琁玑抄。文冲和子所制。以非当世道士不敬佛者。故陶隐居答大鸾法师书云。去朔耳闻音声。兹晨眼受文字。或由顶礼岁积。故致真应。来仪正尔。整拂藤蒲采汲花水。端襟俨思伫聆警锡也。弟子华阳陶弘景和南。汝师事佛敬僧。曾无异说。尔何自陷违背本宗。不义不仁罪招极法。牟子论云。尧舜周孔老氏之化。比之于佛。犹白鹿之与麒麟。而子不能悟。其盲八也。
　　外论曰。天皇九纪之前。书契未作。太昊六爻之后。文字乃兴。自尔已来渐弘载籍。前贤往圣皆着典坟。揖让干戈备陈篆册。所以左史记事古史记。辞直笔直言无矫无妄。魏书外国传皇甫谧高士传。并曰。桑门浮图经。老子所作。
　　注曰。浮图经者。魏略及西域传云。临猊国有神人。名曰沙律之所传也。沙律年老发白。常教人为浮图。人有灾[示　　(乃@吉)]及无子者。劝行浮图。斋戒令舍财赎愆。临倪王久无太子。其妃莫耶。因祀浮图而生太子。遂名其子为浮图焉。前汉哀帝时秦景使月氏。国王令太子口授于景。所以浮图经教前汉早行。六十三年之后明帝方感瑞梦也。考秦景传。经不云老说。案晋世道士王浮。改西域传为明威化胡经。乃称老子渡流沙教胡王为浮图。变身作佛方有佛兴。盖诬誷之甚极也。但罽宾去此万里已还。秦汉至今商人蕃使相继不绝。莫传老子在彼化胡。况浮图经。及变身作佛未之闻也。纵使老子为浮图。始是报恩供养舍利方显圣德。何名诞哉。袁宏汉后纪云。老子入胡分身作佛。道家经诰。其说甚多。检袁宏汉纪。本无老子作佛之文。即日朝廷博识者多。岂可塞耳。偷铃指鹿为马。何愚之甚也。
　　明威化胡等经并云。胡王不信老子。老子神力伏之。方求悔过。自髡自翦谢愆谢罪。老君大慈愍其愚昧。为说权教随机戒约。皆令头陀乞食。以制凶顽之心。赭服偏衣。用挫强梁之性。割毁形貌。示为[利-禾+京]劓之身。禁约妻房。绝其勃逆之种。
　　注曰。汝以禁约妻房而为罪者。玄都会圣仍为燕尔之坊至德清虚。便是同牢之观也。既学长生。汝恒对妇亲慕李氏。皆须养儿。但李耳李宗。人人取妇。张陵张鲁世世畜妻。故有男官女官之两名。系师嗣师之别号。魏晋已来馆中生子。陈梁之日静内养儿。唤妇女为朱门。呼丈夫为玉柱。淫欲猥慢生自道家。外假清虚内专秽绁。可耻之甚也。所谓重病加于毒药。宜令刳腹洗肠。深罪约以严刑。必须诛宗灭祀。但此土君子夙禀道真。
　　捡汉官仪云。景帝已来于国学内。始立道馆。以教学徒。不许人间别立馆舍。考梁陈齐魏之前。唯以瓠卢成经本。无天尊形像。案任子道论及杜氏幽求。并云。道无形质。盖阴阳之精也。陶隐居内传云。在茅山中立佛道二堂。隔日朝礼。佛堂有像。道堂无像。王淳三教论云。近世道士取活无方。欲人归信。乃学佛家制立形像。假号天尊。及左右二真人置之道堂。以凭衣食。梁陆修静之为此形也。
　　无劳秃顶。本遵至训。讵假髡头。可谓身无愆疵而乐着杻械。家无丧祸而爱居缞绖。昏戆之甚。良可悲痛。昔汉明感梦此法始来。还令胡人立庙。汉士不许遵行。魏承汉轨还依旧贯。石勒之日念其胡风为佛澄道人矫世且凡下。避役之流竞为翦剃。世不能知。其迷九也。
　　内老子身非佛指九。
　　内箴曰。大厦为众材所成。群生非一人可化。故十方圣智。比尘沙而不穷。八万法门。倾河海而莫测。故有此圣彼圣。殊方类于比肩。前佛后佛异世同于继踵。虽像正差降净秽区分。惩恶劝善其流一也。且周孔世训。尚无改于百王。邹孟剧谈。犹垂美于千载。岂容周姬一代而三变三迁。老氏一身而成道成佛。即是余人无践圣之理。群朋绝登道之望。又先讥十异后谐一同。首轴之间毁誉矛楯。卷舒之际自皆参商。掩目盗裘信有斯谚。夫真伪相形。犹禾莠之相类。善耘者存禾而去莠。求道者亦依真而舍伪。沙门之胜宗流久矣。至如汉帝降礼于摩腾(如法本传)
　　吴王屈节于康会。
　　吴录云。吴王问僧会曰。佛法何以异俗。答曰。为恶于显人得而诛之。为恶于隐鬼得而诛之。易云。积善余庆。诗咏求福不回。虽儒俗之格言。亦佛法之渐训也。
　　昙始延魏君之席。
　　魏录云。拓拔焘用崔寇之说。遂灭法。悉毁像烧经。驱僧还俗。始正旦杖锡法衣立于城门。门者白焘。焘命斩之。三刀而始不伤。刑者白焘。焘自取佩刀。又如前斩之不伤。乃内始于虎圈。虎闭眼伏头。焘乃试置天师圈侧。虎鸣吼欲噬。焘乃知佛化清高黄老所不及。延始上席谢过。道林登晋主之床。秦世道安荣参共辇。赵邦澄上宠懋锦衣。符书云。符主出游。命安师共辇坐。高僧传云。石虎号澄师为大和上。衣以锦绣。每上殿敕诸王公以下扶舆。皆道降极尊德回万乘。良有以也。黄老之术由来不竞者。费才以捔胜殒躬。崔浩以邪诬丧质。
　　魏书云。崔浩寇谦之劝拓拔焘毁灭正教。焘后身发恶疾。乃诛崔寇二人。姜斌以集诈徙质。王浮以造伪诛身。皆验之于耳目。非取与之虚谈。其崇敬也如此。其疵谴也如彼。夫颜闵遇于孔门。标德行之首。苏张逢于鬼谷。居浮诈之先。非独人性之优劣。亦所习之真伪也。且贤倿相滥。倿泄而贤彰。圣诈难分。诈穷而圣显。犹蛇床与蘼芜类质。达芳者辨其容。釰刎与素华齐根。晓药者分其性。是以公旦黜而还辅。孔门虚而复盈。有自来矣。自汉明捔试。邪见折锋。慧日凝晖。法云舒荫。姜潘舍家入道。吕集弃伪归真。曹马传灯而不穷。秦魏涌泉而无竭。汝言始于澄石。不亦诬哉。自黄老风浇容服亦变。非道非俗。谚号阉人善咀善骂。古名鬼卒。其救苦也。则探发系颈以绳自缚。牛粪涂身互相鞭打。其法律也。若失符录则倒衔手板逆风扫地。柳枝百束自斫自负。盗奏章也。则匍匐灰狱背负水塸(出道士孙氏法仪也)责罚尤重。同奴隶之法。罪谴渝伏。比畜生之类。然释门钟磬集众警时。汉魏已来。道家未有金刚师子护法善神。盖佛教之所明。非黄领之先构。亦效胜范窃我圣踪乎。故颜之推云。神仙之事有金玉之费。颇为虚放。华山之下白骨如莽。何有得仙之理。纵使得仙。终当有死。不能出世。不劝汝曹学之。佛家三世之事。信而有征。家业归心。勿轻慢也。原夫四尘五荫剖析形有。六舟三驾运载群生。万行归空千门入善。辩才智慧。岂徒七经百氏之博哉。明非尧舜周孔老庄所及。故着归心篇以诫子弟。尔不能知。其盲九也。
辩正论卷第八
气为道本篇第七
　　有考古通人与占衡君子。观李卿诽谤之论。阅开士辩正之谈。详而议之。发愤兴叹。欲使邪正异辙真伪分流。定其是非以明得失。冀后进者永无疑焉。通人曰。余观造化本乎阴阳。物类所生超乎天地。历三古之世。寻五圣之文。不见天尊之神。亦无大道之像。案灵宝九天生神章云。气清高澄积阳成天。气结凝滓积滞成地。人之生也。皆由三元养育九气经形。然后生也。是知阴阳者人之本也。天地者物之根也。根生是气无别道神。君子曰。道士大霄隐书无上真书等云。无上大道君治在五十五重无极大罗天中玉京之上。七宝玄台金床玉机。仙童玉女之所侍卫。住在三十三天三界之外。案神仙五岳图云。大道天尊治太玄之都。玉光之州。金真之郡。天保之县。元明之乡。定志之里。灾所不及。灵书经云。大罗是五亿五万五千五百五十五重天之上天也。五岳图云。都者睹也。太上大道道中上道神明君最守静居太玄之都。诸天内音云。天与诸仙鸣楼都之鼓。朝宴玉京以乐道君。推此谬谈。则道君是天之神明。既属州县。则天尊复是天之民伍。如佛家经论。三界之外名出生死。无分段之形。离色心之境。何得更有宝台玉山州郡乡里。虚妄之甚转复难矜。但道家伪说为迹可观。习俗生常为日已久。众邪竞叙互有不同。如欲正名理须详悉。今略出缘起随而判之。案周礼。自尧已前未有郡县。舜巡五岳始见州名。尚书。禹贡已来方陈州号。春秋之时。县大郡小乡属于县。汉高已来以县属郡。典诰所明。九州禹迹百郡秦并是也。纵有道在天上犹应独事无为。何因户属乡居与凡不异。既有州县即有官长。州牧郡守姓何名何。乡长里司谁子谁弟。并是官学道士无识黄巾。不悉古今未窥经史。见人间置立州县。亦言天上与世符同。保伪为真。良可羞耻。其根脉本末。并如笑道论中委出也。
　　通人曰。庄周云。察其始而无生也。非徒无生而本无形。非徒无形而本无气。茫忽之间变而有气。气变而有形。形变而有生。人之生也气之聚。聚则为生。散则为死。故曰有无相生也。万物一也。何为一也。天下一气也。推此而谈。无别有道。高处大罗独称尊贵。
　　君子曰。阴阳二气黄精经云。流丹九转结气成精。精化成神。神变成人。阳气赤名曰玄丹。阴气黄名曰黄精。阴阳交合二气降精。精化为神。精神凝结上应九天。九天之气下于丹田。与神合凝临于命门。要须九过是为九丹。上化下凝以成于人。不云别有道神能宰万物使之生也。
　　通人曰。古来名儒及河上公注五千文。视之不见。名曰夷。夷者精也。听之不闻。名曰希。希者神也。抟之不得。名曰微。微者气也。是谓无状之状。无物之象。故知气体眇莽。所以迎之不见其首。气形清虚。故云随之不见其后。此则叙道之本从气而生。所以上清经云。吾生眇莽之中甚幽冥。幽冥之中生于空同。空同之内生于太元。太元变化三气明焉。一气清。一气白。一气黄。故云。一生二。二生三。案生神章云。老子以元始三气合而为一。是至人法体。精是精灵。神是变化。气是气象。如陆简寂藏矜顾欢诸揉孟智周等。老子义云。合此三气以成圣体。又云。自然为通相之体。三气为别相之体。检道所宗以气为本。考三气之内有色有心。既为色心所成。未免生死之患。何得称常。
　　君子曰。原道所先以气为体。何以明之。案养生服气经云。道者气也。保气则得道。得道则长存。神者精也。保精则神明。神明则长生。精者血脉之川流。守骨之灵府。精去则骨枯。骨枯则死矣。故庄周云。吹呴呼吸吐故纳新。彭祖修之以得寿考。校此而言。能养和气以致长生。谓得道也。
　　通人曰。纵使有道不能自生。从自然生从自然出。道本自然则道有所待。既因他有。即是无常。故老子云。人法地。地法天。天法道。道法自然。王弼云。言天地之道并不相违。故称法也。自然无称穷极之辞。道是智慧灵知之号。用智不及无智。有形不及无形。道是有义。不及自然之无义也。
　　君子曰。易干凿度云。昔燧人氏仰观斗极以定方名。庖牺因之而画八卦。黄帝受命使大挠造甲子。容成次历数。五行九宫之说自此而兴。故说卦云。阳数九者立天之道。曰阴与阳。阴二阳一则天有三焉。立地之道。曰柔与刚。柔二刚一则地亦有三。立人之道。曰仁与义。义二仁一则人亦有三。三三合九。阴阳相通以成万物。不闻别有道神处太玄都坐高。盖天上罗三清下包三界。居七映之房。出九宫之上。行神布气造作万物。岂非惑乱陷坠人间耶。校功则业殊。比隆则事异。沙门旌德而靡违。道士言行而有过。立不刊之遐迹。建不测之玄猷。洋洋乎弗可尚也。其唯释教欤。岂以坳堂小水匹凭夷大波者哉。非所类矣。
信毁交报篇第八
　　儒生问曰。造像书经本期现福。持斋行道贵益眼前。何为念地藏而无征。唤观音而不救。七难之殃留连竞集。二求之愿携手莫从。冯士干有诘圣之文。杨炫之致咎灵之论。徒劳辛苦枉费珠玑。专事夸谈罕闻实录。非唯为善者不蒙其效。亦乃作恶者翻受其荣。岂意释门反成乌有。开士喻曰。夫幽揵难开唯信能入。玄波浩荡唯智能度。智为超圣之基。信是越凡之本。本因信而行立。度藉智而神澄。信以招福为功。智以反源为术。故曰。有智者可以所闻会理。抱信者可以师资道成。夫子云。兵食可忘。信不可去。今当为尔论斯旨也。夫感在精诚道由恳苦。意不专道何以克心。不至感无以通。是故邹衍长叹夏日零霜。李广注心箭羽没石。将军拜井疏勒泉飞。明府叩头江陵火灭。若披肝露胆委命投骸。福福相资念念不倦者。便可还年转障。何但获福受恩者欤。外既有然内亦无爽。若谓观音不神。士干从何免死。地藏无力。孝谦由谁得全。至如建安感梦而疾瘳(感应传云。齐建安王患瘘。念观音不忌。夜见观音手为拊药。明旦疮愈)文宣降灵而病愈(齐竟陵王内传云王得热病。夜中再。死。梦见金像手灌神汤。因遂平复也)高王行刑而刀折(齐世有囚罪当极法。梦见圣僧口授其经。至心诵念数盈千遍。临刑刀折。因遂免死。今高王观世音经是也)金尊代戮而项伤(感应传云。张逸为事至死。预造金像朝夕祈命。临刑刀折而项不伤。官问其故。答曰。唯以礼像为业。其像项上有二刀痕。痕赤如血。因而得免耳)谢氏通魂。见亡子而祈福(晋录曰。琅琊王凝之夫人。陈郡谢氏名韬。元奕女也。清心玄旨姿才秀远。丧二男痛甚。六年不开帷幕。忽见二儿还钳锁大械。劝母自宽。云罪无得脱。为福德可免耳。具叙诸苦。母为祈福冀获福祐也)孙君幽达。睹殒息而营斋(宣验记云。孙祚齐国沮阳人。位至太中大夫。少子稚字法晖。少聪慧奉法。年十八晋咸康元年桂阳郡患亡。祚以任武昌。到三年四月八日。广置法场请佛延僧建斋行道。见稚在众中[立　　并]从像后。往唤问之。稚跪拜具说兴居。便随父母归家。父先有疾。稚云。无祸崇。到五月当差。言辞委悉。云作福可以拔魂免苦。其事不虚)长舒一唱而风回。少年四投而火灭(晋录冥祥记云。晋世有竺长舒者。本天竺人。专心诵观世音经为业。后居吴中。于时邑内遭火。屋宇连栋甍檐相结火至皆焚。无能为救。长舒家正在下风。分意烧毁。一心唤观世音。欲至舒家风回火灭。竟家获免。合县惊异叹其有神。时有凶恶年少。怪其老胡有何灵应火烧不燃。到后夜风急。少年以火投屋四投皆灭。年少嗟感。至明乃叩头首过。舒云。我无神力。常以观世音为业。每有事恒得免脱也)僧洪在禁铸像摩头(冥祥记云。晋世沙门僧洪住京师瓦官寺。当义熙十二年。时官禁镕铸洪既发心铸丈六金像。圆满我死无恨。便即偷铸。铸竟像犹在模。所司收洪禁在于府。锁械甚严。一念观音日诵百遍。便梦所铸金像往狱手摩头曰无虑。其像胸前一尺许铜色燋沸。当洪禁日。国家牛马不肯入栏。时以为怪。旬日敕至彭城。洪因放免像即破模自见)阿练托生胡音逸口(冥祥记云。琅琊王玟其妻无子。常祈观音乞儿。玟后路行逢一胡僧。意甚悦之僧曰。我死当为君子。少时道人果亡三月间玟妻有娠。及生能语。即解西域十六国音。大聪明有器度。即晋尚书王渊明身也。故小名阿练。叙前生时事事有验也)德祖一心云迷虏骑(宣验记云。荣阳人毛祖初投江南偷道。而道逢虏骑所追伏。在道侧蓬蒿之内。草短蒿疏半身犹露。分意受死。合家默然念观世音。俄然云起雨注。遂得免难也)李儒默念贼马群惊(宣验记云。队主李儒后镇虎牢。为魏虏所围。危急欲降。夜踰城出见贼。纵横并卧。儒乃一心念观世音。便过贼处趣一烧泽。贼即随来儒便入草。未及藏伏群马向草。儒大惊恐一心专念观音焉忽然自惊。因此得脱也)郭宣许钱桎梏自解。处茂违誓流矢便中(晋义熙十一年。太原郡郭宣。与蜀郡文处茂。先与梁州刺史杨收敬为友。收敬以害人被幽。宣与处茂同被桎梏。念观世音十日已后。夜三更梦一菩萨慰喻之。告以大命无忧。亦觉而锁械自脱。及晓还着。如是数过。此二人相庆发愿。若得免罪各出钱十万与上明西寺作功德。共立重誓少日俱免。宣依愿送钱向寺。处茂违誓不送。卢循起兵。茂在戎于查浦。为流矢所中。未死之间曰。我有大罪。语讫而死)何瑚感圣母疾乃除(何氏传曰。瑚字重宝。梁为北征咨议。博闻强学初有令名。治左氏春秋。略通大义。孝性淳深事亲恭谨。母病求医不乘车马。忽感圣僧。体质殊异。手执香炉来求斋食而至无早晚。故疑其非常。如此十余日。母病有瘳僧便辞去。留素书般若经一卷。因执手曰。贫道是二十七贤圣不退相人。感檀越至心。故来看病。今病者已差。贫道宜还。言讫前行忽然不见。而炉烟香气一旬方歇。精诚所感朝野嗟叹。因舍别宅。为月爱寺也)张应舍邪妻痾遂损(灵鬼志曰。历阳郡县张应。先是魔家取佛家女为妇。咸和八年移居无瑚。妻病因为魔事。家财略尽不差。妻曰。我本佛家女。乞为我作佛事。应便往精舍中见竺昙镜曰。佛普济众生相问君当一心受持耳。昙镜期明当向其家。应暮梦见一人长丈五六。正向于南面趋步入门。曰此家寂乃尔不净。梦中见镜随此人后白曰。此家始欲发意。未可一二责之。应先手巧眠觉。便把大作高座及鬼子母座。镜明食时往应。高座之属具足已成。闻应说梦。遂夫妻受五戒。病亦寻差)康阿得造塔放还(幽明录曰。康阿得死三日。还苏说。初死时两人扶腋。有白马吏驱之。不知行几里见北向黑门。南入见东向黑门。西入见南向黑门。北入见有十余梁间瓦屋。有人皂服笼冠。边有二十余吏。皆言府君。西南复有四五十吏。阿得便前拜府君。府君问何所奉事。得曰。家起佛图塔寺供养道人。府君曰。卿大福德。问都录使者。此人命尽耶。见持一卷书伏地案之。其字甚细。曰余算三十五年。府君大怒曰。小吏何敢顿夺人命。便缚白马吏着柱。处罚一百血出流漫。问得欲归不。得曰尔。府君曰。今当送卿归。欲便遣卿案行地狱。即给马一疋及一从人。东北出不知几里。见一城方数十里。有满城上屋。因见未事佛时亡伯伯母亡叔叔母。皆着杻械衣裳破坏身体脓血。复前行见一城。其中有卧铁床上者。烧床正赤。凡见十狱各有楚毒。狱名赤沙黄沙白沙。如此七沙。有刀山剑树抱赤铜柱。于是便还。复见七八十梁间瓦屋挟道种槐。云名福舍。诸佛弟子住中。福多者上生天。福少者住此舍。遥见大殿二十余梁。有一男子二妇人。从殿上来下。是得事佛后亡伯伯母亡叔叔母。须臾有一道人来问得。识我不。得曰。不识。曰汝何以不识我。我共汝作佛图主。于是笑而忆之。还至府君所。即遣前二人送归。忽便苏活)
　　石贤者饭僧蒙活(幽明录曰。石长和死。四日苏。说初死东南行见二人治道。恒去和五十步。长和疾行亦尔。道两边棘刺皆如鹰爪。见人大小群走棘中。如被驱逐身体破坏。地有凝血。棘中人见长和独行平道。叹息曰。佛弟子独得行大道中。前行见七八十梁瓦屋。中有阁十余。梁上有窗内有人面辟方三尺。着皂袍四缝腋凭向坐。唯衣衿以上。见长和即向拜。又曰。石贤者来也。一别二十余年。和曰尔。意中便若忆。此时也有凭收孟承夫妻先死。阁上人曰。贤者识承不。长和曰识。阁上人曰。孟承生时不精进。今恒为我扫地。承妻精进晏然。与官家事。举手指西南一房曰。孟妻今在中。妻即开窗向见长和问。石贤者何时来。遍问其家中儿女大小名字平安不。还时过此。当因一封书。斯须见承阁西头来。一手捉扫帚粪箕。一手捉把亦问家消息。阁上一人曰。闻鱼龙超修精进。为信尔不。何所修行。长和曰。不食鱼肉。酒不经口。恒转尊经。救诸疾痛。阁上人曰。所传不妄。阁上人问都录主者。石贤者命尽也。枉夺其命也。主者录余四十年。阁上人敕主者。独车一乘两辟车骑两吏送石贤者。须臾东向。便有车骑人从如所差之数。长和拜辞上车而归。前所行道边。所在有亭传吏民床座饮食之具。倏忽归家。前见父母坐其尸边。见尸大如牛。闻尸臭不欲入其中。绕尸三匝长和叹息。当尸头前。见其亡姊于后椎之。便落尸面上因即苏矣)久鬼多慧。能现怪而饱餐。新鬼无知。入佛家而转磨(遍略云。有新鬼不得饮食。形瘦疲顿忽逢故友。死来积年形体肥健。便相问讯。请示活方久鬼答曰。为人作怪。人必大怖。因致饮食尔乃肥健也。新鬼便入事佛之家。其家精进常修善业。屋西有磨鬼往推之。家主大喜敕子弟曰。吾家至贫善神助磨。急辇麦与之。至暮磨数十斛麦。既不得食疲顿乃去。复到一家上碓而舂。其家正信相与喜曰。昨日某甲家磨。今复来助我舂。益更辇谷使婢簸之至。暮得五十斛米。如是疲弊又不得食。中心忿怒不自堪任夜见久鬼亟申怨责。久鬼曰。君自不虑耳。此二家奉佛正信其心难动。用心一至亦能感彻。冥空我辈正当其使。今去可觅门前有竹竿悬断索灌口者。往彼为怪。新鬼用语至一家门有竹竿。见一群女子窗前共食。中庭有一白狗。鬼便令狗在空中行。其家惶怖竞唱云生来未见此怪。卜占云。客鬼索食。可杀狗煮饼果于庭中祠之。可得无他。便如师言。鬼遂得食。后恒饱满也)赵泰精思唯善是求(幽明录云。赵泰字文和。清河贝丘人。公府辟不就。精思典籍乡党称名。年三十五晋大始五年七月三日夜半卒心痛而死。心上故暖身体屈申。停尸十日。气从咽喉如雷声。眼开索饮食。便起说。初死时有二人。乘黄马从兵二人但言捉将去。二人扶两腋东行不知几里。便见大城。如锡铁正崔嵬。从西城门入官府舍。有二重黑门。数十梁瓦屋。男女当五六十住立。吏着皂单衣将五六人。注疏姓字男女有别。言莫动当入断呈府君。泰名在第三十。须臾将入。府君西向坐科出案名。复将南入黑门。一人缝衣坐大屋下。以次呼名。前问。生时所行事。有何罪过。行何功德。作何善行。言者各各不同。主者言。许汝等辞恒遣六部督录使者。常在人间。疏记人所作善恶以相检校。人死有三恶道。杀生祷祀最重。奉佛法持五戒十善慈心布施。死在福舍安隐无为。泰答。一无所事亦不犯恶。科问都竟使为水官。监作吏将千余人接沙着岸上。画夜勤苦啼泣悔言。生时不作善。今堕此处。当归索代。后转水馆都督。总知诸狱事给马兵。东到地狱案行。复到泥犁地　。男女五六千人。有大树横广五十余步高千丈。四边皆有剑。上人着树上然火。其下十十五五堕火剑上贯其身体。云此人咒咀骂詈。夺人财物。殿伤良善。见泰父母及二弟。在此狱中涕泣。见二人赍文书来。敕狱吏言。有三人家事佛。为其于寺中悬幡烧香。咒愿救解生时罪过。出就福舍已见自然衣服。径诣一门云名开光大舍。有三重黑门。皆白璧赤柱。此三人即入门。见大殿珍宝耀目。堂有二师子并伏顾负一金玉床。云名师子之座。见一人身可长丈六。姿颜金色项有日光。坐此座上。沙门立侍甚众四坐。并真人菩萨。见泰山府君来作礼。泰问吏人。吏曰。名佛天上天下度人之师。便闻佛云。言令欲慈度此恶道中及诸地狱中人皆令出听。时云有百万九千人。一时得出地狱即空。徙着百里城中。其在此中者。皆奉法弟子。当过福舍七日随行。所作功德有少有无者。又见呼十人当上生天。有车马侍从迎之升虚空而去。出复见一城云纵广二百余里。名为吏受变形城。云生时未闻道法。而地狱考治已毕者。当于此城更受变报。入此门见当有数千万土屋有坊巷。中央有大瓦屋。当广五十余步。屋下有五百余吏。对收人名。作善恶者行状受所变身形之路。各从其所趣而去。杀生者云。当作蜉蝣虫朝生夕死。若出为人常当短命。偷盗者作猪羊身屠肉偿人淫逸者作鸽骜蛇身。两舌者作鸱鸺[元　　鳥]鴪。恶声人闻皆咒令死。抵债者为驴骡马牛鱼鳖之属。大屋下有地户北向一户南向。呼从北户入出南户者。皆变身形作鸟兽。又见一城纵广百里。其中瓦屋安居快乐。云生时不作恶行。不见天道亦不受罪。名为鬼城。手岁得出为人。又见一城广五千余步。名为地狱。中罚谪者不堪苦痛。还归索一代家为解谪。皆在此城中。男女五六十万。皆裸形无服。饥困相扶。见泰叩头啼哭。泰问吏。天道地狱道门相去几里。曰天道地狱道门相对案行匝还。主者问。地狱如法不。卿无罪故相使为水官都督。不尔与地狱中人无异。泰问人死何者为乐。主者言。唯佛弟子精进不犯禁戒为乐耳。又未奉佛时罪过山积。今奉法其过得除不。曰皆除。主者召都录使者问。赵文和何故死来。使开縢视年纪之籍。有余算三十年。横为恶鬼所取。今遣还家。由是大小发意奉佛。为祖父母及二第。悬幡盖作福会也)王坦怀疑契死为验(续搜神记云。沙门竺法度者。先与比中中郎将王坦之友善。每共论生死罪福报应之事。茫昧难明未审有无。便共为要。若先无常其神有知。及罪福决定者。当相报语。王坦后在都忽见师来。王便惊云。上人何处来。答曰。贫道以某日月命过。罪福皆不虚。事若影响。檀越但当勤修道德以升济神明耳。先与君要故来相语。言讫而不见耳)五级未就临刑刃断(荥阳高苟年已五十。为杀人被收锁项地牢。分意必死。同牢人云。努力共诵观世音。苟云。我罪至重甘心受死。何由可免。同禁劝之。因始发心。誓当舍恶行善。专念观音不简造次。若得免脱。愿起五层佛图。舍身作奴供养众僧。旬月用心钳锁自解。监司惊怪语高苟云。佛神怜汝斩应不死。临刑之日举刀未下。刀折刃断奏得原免。出宣验记也及续搜神记)一鹅将戮得梦形全(宋吴兴太守琅琊王袭之。有学问爱老庄而不信佛。唯事宰杀。为先初为晋西省郎中。至好宾客。于内省所养一双鹅。甚爱玩之。以为得性。夜忽梦。鹅口衔一卷书。可十许纸。取看皆说罪福之事。明旦果见乃是佛经。因遂不杀。笃信过人。后更富贵也)郭铨现身令兴法集(益州刺史郭铨亡。已二十余年。以元嘉八年。乘舆导从如平生。见形于女婿刘疑之。曰仆谪事未了。努力为作四十僧会法集斋。乃可得免。忽然不见。出宣验记)俞文泛海不畏洪波(俞文载盐于南海值风。默念观音风停浪静。于是获安出宣验记也)文和得苏倾诚奉佛(程道惠字文和武昌人。旧不信佛法。世奉道法。沙门乞者辄诘难之。论云。若穷理尽性无过庄老。后因病死见阎罗王。始知佛法可崇。遂即奉佛出宣验记)张达被放至意修斋(张达有罪系狱。分当受死。乃专念观音。锁械自脱。因遂获免。终身斋戒。出张氏别传也)吴兴尽烧经堂如故(元嘉中吴兴郭内常失火烧数百家荡尽。唯有经堂车舍俨然不烧。时以为神也。出宣验记也)蒲城失火精舍不然(元嘉八年河东蒲阪城大失火不可救。唯精舍大小俨然。反白衣家经像皆不损坠。百姓惊异倍共发心。出宣验记)建康天庙鹅死还鸣(建康郡大巷有四天王庙。常朔望日杀白牲祠祀。人为胡俗。后杀白鹅三头。治毕鹅忽惊起。哀鸣入神座下。庙祝梦神告曰。我佛大戒弟子。本不杀生行清净戒。何以杀鹅见祭。向死鹅惊走欲悟汝心。后遂改杀不复淫祠。出建康别记)吴郡市中刑囚免戮(吴郡人沈英被系处死。临刑市中日诵观世音名号。心口不息。刀刃自断。因而被放。一云。吴人陆晖系狱分死。乃令家人造观世音像。冀得免死。临刑三刀其刀皆折。官问之。故答云。恐是观世音慈力。及看像项上。乃有三刀痕。见因奏获免。出宣验记)庙神奉绢即离蟒身(梁外兵尚书刘璆晋塔寺记云。沙门安世高者。安息国王之太子也。阴持入经是其所出也。往豫章至宫亭湖。庙神告世高曰。吾昔在外国出家作道人。好行布施不持戒。今日在此为宫亭湖神。周圆千里并吾所统。百姓贡献珍玩无数。是我先身损己之报。若能持戒福应生天。以毁禁故堕此神中师是同学今得相见。悲欣可言。寿尽旦夕。而丑形长大。不欲于此舍命秽污湖水。当度山西空泽之中。此身灭后恐堕地狱。吾有绢一千匹。石函中并诸杂物。可为我立塔营建三宝。使我过世得生善处。深以相托。世高闻此涕泣流涟。便语神曰。何不现形面共言对。神曰。毁戒之罪形甚丑陋。见必惊怖。世高曰。但暂现身吾不惧也。神从床后出头乃是大蟒蛇。至世高膝边泪如雨下。不知其尾长短所在。俄而入于床后。世高于是收取绢物。悉内船中辞别而退。宗侣一时扬帆进路。神复出蛇身登于山顶遥望发去。众人举手然后乃灭。倏忽之间便达豫章。即于彼境以起东寺。神即移。度山西过命。头尾相去四十余里。今寻阳郡蛇村是也。世高还都以庙中余物。于瓦官寺起塔三层。世高后梦神来报云。蒙师作福已离蟒身。又见宣验记也)车母燃灯不期儿至(车母者遭宋庐陵王青泥之难为佛佛虏所得。在贼营中。其母先来奉佛。即燃七灯于佛前。昼夜精心哭观世音。愿子得脱。如是经年。其子忽得叛还。七日七夜行独自南走。值天阴不知西东。遥见有七段火光。望火而走。似村欲投。终不可至。如是七夕不觉到家。见其母犹在佛前伏地。又见七灯。因乃发悟。母子共谈知是佛力。自后恳到专行檀忍。出宣验记)吏部孔琼。由放生而脱苦(吏部尚书孔琼字彦宝。素不信佛。因与范泰四月八日至瓦官寺共放生忏悔死后数旬托梦与兄子云。吾本不信佛。因与范泰放生。乘一善力今得脱苦。罪福报应决定不差。汝当励心为福助吾兴善。可以脱苦也。出琼别传也)道士史俊。因灌像而能行(史俊者学识奉道而慢佛。常语人云。佛是小神不足事耳。每见尊像恒轻诮之。后因病脚挛。种种祈福都无效验。其友人赵文谓曰。经道福中灌像福第一。可试造观音像俊以病急如言灌像。像成梦见观音遂差。出宣验冥祥等记)陈范之妻连光曜座(陈玄范妻张氏。精心奉佛。恒愿自作一金像终身供养。有愿莫从。专心日久。忽有观音金像。连光五尺高座上。出宣验冥祥等记)张导之母吐焰晖盘(张导母王氏。素笃信。四月八日斋食感得舍利。流光出口晖映食盘出宣验记也)仆射郑鲜感幽龄续(鲜字道子。善相法自知命短。念无以可延。梦见沙门问之须延命也。可六斋日放生念善持斋奉戒。可以延龄得福也鲜因奉法遂获长年。出宣验记也)尚书刘式至念像归(彭城刘式之。常供养一像。无故失去不知所在。式之夙夜思愆自责。至念冥通。经百日后。其像忽然自见本座。神光照室。合家惊喜。倍复倾心。出宣验记)遗民精思勤笃。珠颜耀彩于眉间(刘遗民彭城人。少为儒生丧亲至孝以闻。家贫卜室庐山西林中。多病不以妻子为心。绝迹往来精思禅业。半年之中见眉间相。渐见佛一眼。及发际二色。又见全身。谓是图画。见一道人奉明珠。因遂病差。出宣验记也)吴王围寺执僧。舍利浮光于钵上(孙皓时有王正辩上事言。佛法宜灭中国不利胡神。皓便下诏集诸沙门。陈兵围寺欲行诛废之事。谓僧会法师曰。佛若神也。宜崇之。若其无灵。黑衣一日同命。僧或缢死。或逃于外。会乃清斋期七日现神变。以铜钵盛水置庭中。中食毕而曦光晖耀。忽闻庭钵枪然有声。忽见舍利。明照庭宇浮于钵上。皓及大众前看骇愕失措。难席改容而进。会曰。陛下使孟贲之力击以百钧之槌。金刚之质终不毁破。皓如言。请先经呗礼拜散花烧香。高唱丹诚运踔慈氏来津未绝。则法轮将转。彻于灵涂。威神不少。宜现今日。不然则三宝永绝。言毕壮士浑槌生风。观者战栗而气竭。槌碎舍利不损。光明挺出辉彩充楹。皓伏投诚勤营斋讲。此塔在建康大市北。后犹光瑞。元嘉十九年秋寺刹夜放光明。鲜红彩发。有火光侠四层上从西绕南。又见一物如雉尾扇。随其进止不详其名。观者或值或不值。二十许日。都市中咸见刹上有大紫光也。出吴录及宣验记)丁零猖悖射月面而伏诛(宣验记云。相州邺城中有丈六真金立像一躯。逢丁零单于。至性凶勃。无有信心。乃弯弓射像。箭中像面血下交流。虽加莹饰血痕犹在。又选五百力士。挽令仆地。消铸为铜拟充器用。像乃口发大声向烈雷震。力士亡魂丧胆人皆仆地迷闷宛转。怖不能起。由此贼侣心暂惶惧归信者众。丁零后时着疾被诛而死)赫连凶顽。被像衣而震死(宣验记云。佛佛虏破冀州境内。道俗咸被歼戮凶虐暴乱残杀无[(序-予+猒)/心]。爰及关中死者过半。妇女婴稚积骸成山。纵其害心以为快乐。仍自言曰。佛佛是人中之佛。堪受礼拜。便画作佛像。背上佩之当殿而坐。令国内沙门向背礼像。即为拜我。后因出游。风雨暴至四面暗塞。不知所归。雷电震吼霹雳而死。既葬之后就[塚-豖+(一/豖)]霹雳。其棺烈尸出外题背为凶虐无道等字。国人庆快嫌其死晚。少时为索头主沙圭所吞妻子被刑戮。见箫子显齐书)拓拔毁寺遍体脓流(魏太武帝。大毁三宝破坏寺塔。后数年间通身发疮脓流遍体。群臣众议佛神所为出崔皓传)宇文废僧通身疮溃(周武帝以毁废三尊。后于望夷宫发大恶疮。经旬不差俄然致逝矣)谢晦破塔瘠病连年(晋录云。尚书谢晦未发心之前。为荆州刺史。谓寺塔不宜人间。当移之墎外。乃自率部下至新寺门。队士八十人各持刀斧。毁坏浮图。尊像纵横瓦木倾坠。俄而云雾暗天风尘勃起。晦即怖走。队人惊散莫知去所。晦等夜梦。咸见沙门飞腾空中光明显赫。又见二人形悉丈余。雄姿甚伟厉声嗔目。君所行违道。寻当自见。其后队人吏皆身着癞病经时而死。余人并犯法就终。谢晦连年瘠病。后因谋叛合家被诛皆非命而卒也)孙皓溺像阴疼累月(宣验记云。吴主孙皓性甚暴虐。作事不近人情。与婇女看治园地土。下忽得一躯金像。形相明严。皓令置像厕傍。使持屏筹。到四月八日。皓乃溺像头上。笑而言曰。今是八日为儞灌顶。对诸婇女以为戏乐。在后经时阴囊忽肿。疼痛壮热不可堪任。自夜达晨苦痛求死。名医上药治而转增。太史占曰犯大神所为敕令祈祷灵庙。一祷一剧上下无计。中宫有一婇女。先奉佛法。内有所知。凡所记事往往甚中。奏云。陛下求佛图未。皓问。佛大神耶。女曰。天上天下尊莫过佛。陛下前所得像犹在厕傍。请收供养。肿必立差。皓以痛急即具香汤。手自洗像置之殿上。叩头谢过一心求哀。当夜痛止肿即随消。即于康僧会请受五戒。起大佛寺供养众僧也)朱恭杀尼而堕厕(宋有恶人朱恭。每以杀盗为业。夜至莲花寺杀尼盗物。一夜绕院而走不知出处。遂堕露厕而死。背犹负物。出搜神录)董礼劫僧而殒牛(董礼常以盗僧为业。得财于家盛命宾客。忽有狂牛自外而入。于坐触礼戴角而死。出梁后记)平业融像而眼盲(梁人崔平业善弓马。为武士监军。一生以偷佛融铜为业。卖铜以供酒肉心无惭惧。至年五十妻子兄弟并亡。唯业一身。忽病目障。饥寒并至致饿而死。出梁后记也)镇恶盗钟而舌缩(梁人道士王镇恶。有学问而无善心。出言多所非毁。亦为时人所嫌。轻慢佛法见僧必哢。后以教学为业。时有鹿溪寺僧法满。寄铜钟一口于其学内。未取之间。镇恶盗以铸钱。后与法满对誓。经年重病而舌挛缩口不得言。既知负誓。乃舍资财铸钟赎罪。至死口不得语。出王氏家诫也)祖深献书而着白癫(梁人郭祖深。上梁武帝一十八条事。请废墎内小寺及无案业僧尼。梁武不纳。后梦见善神唾之。遂着白癞。虽悔不差。出冤魂记也)元嵩上法而患热风(卫元嵩毁法之后。身着热风委顿而死也)上客死而羊鸣(颜氏云。王克为永嘉郡。有人攘羊集宾欲宴。而羊绳解来投一客。先跪两拜便入衣中。此客竟不言之。固无救请。须臾宰为炙先行至客。一脔入口便下皮内。周行遍体痛楚号叫。方复说之。还作羊鸣而死)县令醒而疮发(梁时有人为县令寄在寺。住民将牛酒祚令。令便以牛系刹柱。屏除佛像布设床座。于佛堂上接宾。未杀之顷牛解径来至阶而拜。县令大笑。命左右宰之。饮啖饱醉便卧檐下。投醒即觉体痒。爬搔隐轸因。尔成癞。十年方死。出颜氏家训也)部曲生男自然无手。朝请啖炙如剑入身(杨思达为西阳郡。值侯景乱。时复旱俭。民盗田中麦。思达遣一部曲守视。所得盗者辄截手臂。凡截十余人部曲后生一男。自然无手。齐国有一奉朝请家甚豪侈。非手杀牛则啖之不美。年三十许病笃便见牛来触肤体。如被刀刺叫呼而死。出颜氏家语也)梁人沐发顶上鸡声(梁世有人常以鸡卵白和沐。云使发光。每沐辄破二三十枚鸡子。临终发中但闻啾啾数千鸡儿声。出颜氏家语)刘氏卖羹儿头似鳝(江陵刘氏以卖鳝羹为业。后生一儿。头真是鳝。自颈已下方为人身出颜氏家语)观夫信毁之迹。寔由影之附形。谷之传响也。耳闻之与目验。可略而言。勖哉吾子。幸能自免。儒生曰。察师诚旨。则善恶孱然信毁交报。窃见颜回德行反值夭年。盗跖凶狂翻招长命。二王事佛而诛家。三张奉道而灭族。行善得祸作恶无愆。交报之征岂非诡说。开士喻曰。颜生知十。子夏起予。示隅不反实耻也。然一世局谈未能尽理。三世备举方可穷源。圣说有业现苦有苦报有业现。乐有苦报有业现。苦有乐报有业见。乐有乐报。或余福未尽恶不即加。或宿愆尚在善缘便发。加灰覆火岂得称无。若闇寻声当知必有。且夫善恶有归报应无爽。周孔之教皆同此说。可以为善而偶逢祸至。行恶而或值福来。即谓丘说必虚且谈不实耶。亦由江南吴不信有千人帐。河北汉不信有万石船。无得以蓬艾之小心。测扶摇之远运也。颜氏诫其子曰。汝曹若顾存俗计。树立门户不弃妻子。未能出家者。犹当兼行戒行留心诵读。以为来世资粮。人身难得。勿虚过也。夫有子孙者。自是天地间一苍生耳。与身竟何亲乎。而乃爱护为其勤苦。匮以产业忧其饥饱况于己之神爽而不自念顿欲弃之哉。可谓迷大圣之慈训。信凡人之臆说也。
品藻众书篇第九
　　儒生问曰。圣人制法皆有所因。请为详之。愿闻厥趣。开士喻曰。昔有无名野老。不知何许人。未详其姓字。住青溪千仞之南。紫台七盘之北。地居形胜山号膏腴。门枕危峰檐临碧涧。忘忧长乐。既靃靡于闲庭。荷盖莲衣。亦纷披于曲沼。云楼暂起影丽朝川。霞锦才舒光含近日。布濩扫坛之竹。争列翠于中园。葳蕤覆井之桐。竞垂阴于野院。阶繁倒柳户挂悬萝。卧石似床久横林下。飞泉若雨每洒窗前。松风将鹤唳俱哀。春鸟共樵歌并韵。实栖心之福地。遁世之桃源者矣。余久承灵异始遂经过。以已未之年仲夏之月。担簦策杖自远造焉。野老乃抚汲郡之鸣琴。动苏门之鼓吹。因歌白雪之曲。乍咏青山之篇。其辞曰。元淑世位卑。长卿宦情寡。二顷且营田。三钱聊饮马。悬峰白云上。挂月青山下。中心欲有言。未得忘言者。余因让曰。夫象以表意。得意则象忘。言以显理。入理则言息。故知以言得理。不待请而自谈。假象会意。必藉机而后动。彼以无言言之。此亦无听听之。言其不言理自玄会。听无所听归乎大通。所以口无择言。故天下则之。言不虚运。故世界仰之。于是野老放琴避席。执手而喜曰。仆得人矣。仆得人矣。便引余临风亭游月馆。开文苑肆书厨。阅孔壁之遗经。睹汲冢之余记。寻东观南宫之典。讨玉函丹枕之方。寓目久之。因而问曰。贫道受身不利。恒抱沉痾。且病入膏肓。医药无效。累年将饵未觉有瘳。至于照雪聚萤筋力已倦。九流七略难甚攀天。万卷百家杳犹行海。先生既明白四达世号通人。请问。人间之书凡有几许。窥读利己何者最益。野老闻之怆然改容。良久而言曰。昔习郁屈弥天之对。阚泽推登地之言。匠者之前难为斤斧。虽然。礼云。无言不詶。岂应结舌。今粗扬礭奉报德音。观夫遂古无书刊符着信。既龟负文来鸟行字出。圣人命而作记。苍颉采以成书。而无书不要无智不览。余乃又诘之曰。未见佳人不读书。读书未必令人佳。奚斯言之异耶。野老重答余曰。本资识敏事兼木雁琢玉成器。岂虚言哉。昔牛首蛇身之君。结网茹毛之后。淳朴自然曾无典则。及离连纪号栗陆肇兴。而夫子所知七十余代。此外绵远圣不能忆。庖炎既降轩顼递兴。封建骤启因存简册。及乎文质相贸道踬词华。于是虞置上庠夏开西序。殷称右学周设东郊。洎亡秦坑爇篇籍泯弃。鸿汉聿修尊儒重业。有济南伏生口以传授。或逢漆书开于汲冢。或值残经出于孔壁。寻火祚鸠聚坟素稍多。艺文志云。六书七籍百氏九流。凡一万三千二百六十九卷。五百九十六家。部异区分三十六种。其内七经并乐章。自有三千三十八卷。今之世俗不行乐章。然而训世之风唯礼与孝。孝是立身之本。礼固为政之先。援神契云。孝经一部。自有五十九卷。非直时变质文。而亦学成优劣。至后汉敬于祭酒。天子行巾卷之仪。故桓荣拜封匪曰。武力所以阙里聚徒华阴立市。属其将季史籍转殷。充车兼两架藏屋溢。董卓迁徙长安载二千余乘。值雨损弃百无一存。于时简参绢素人又取为縢襆。比归洛邑所收盖寡。首尾空残或非部帙。考夫论语之记善言。毛诗以开讽谏。尚书以明诏策。周易以陈吉凶。三礼别于尊卑。三传详乎七地。战国叙于权正。山经辩于丘陵。三史之录古今。三苍之谈文字。次则韩非老子墨翟庄周管仲孟轲不害平仲。大戴小戴共姓殊名。大冠小冠同字异氏。统其前后著述而编轴弥盛。或二马两班玄晏抱朴蔡雍刘向孙盛王充。逮防氏七录王家四部。案梁武皇帝。使阮孝绪等。于文德政御殿撰文德政御书。四万四千五百余卷。于时帝修内法多参佛道。又使刘杳顾协等一十八人。于华林苑中纂要语。七百二十卷。名之遍略。悉抄撮众书以类相聚。于是文笔之士须便检用。致令悬发握锥缘仍懈怠。又有寿光苑二百卷。要录六十卷。类苑一百二十卷。终是周因殷礼损益可知。名目虽殊还广前致。亦犹床上铺床屋下架屋也。庾信哀江南赋云。渚宫陷夕。元帝手自烧书十四万卷。乃当兼本窃欲疑多而校彼洪流。复非肤浅所测。恐火布斯臻沈于典论。法师欲读想难备有。且应随急不可遍该。但弦韦莫偶阐约不类。至若史书所述全关俶傥。春秋之言弥在研射。儒风亡于攻战。老庄过于遣荡。国语尚虚左丘讥诈。假令五经百氏莫非翰林体骨。尔雅离骚足为缘情根本源其人伦详备者。岂过礼与孝经乎。孝经者自庶达帝不易之典。从生暨死终始具焉。有孝有忠有信有义。于理习易周。于事审难忘。孝略十八章。孝治居其一。揆吏任所奉民胥是赖。贯通神明厘导风俗。纵五行俱下一阅兼诵。论质乃表于精神。语才实归于伎俩。唯孝包括允仁允恕。非家自至若斯而已。余又让曰。夫五经浩汗百氏扶疏。义极知微理包尽性。譬北辰之临万象。犹东溟之导百川。功不相推德无升降。何为止叹孝经一卷耶。野老答云。三德之基人伦为主。百行之首要道为源。是以太昊炎皇谓之务本。武发周旦称为大哉。至如训子夏于色难。示子游以知敬。先王奉法则乾象着明。哲后尊亲则山川表瑞。遂有青鹰合节白雉驯飞。坟柏春枯潜鱼冬跃。行之邦国。政令形于四海。用之乡人。德教加于百姓。故云。孝者始于事亲。中于事君。终于立身也。至如履霜露而兴感。怀荼蓼而缠悲。寒林之恸既增。风树之心逾切。足以俯[廷-壬+(同-(一/口)+己)]上圣跂及下愚者矣。案礼记云。孝者畜也。钩命决云。孝者就也。度也誉也。究也畜也。尔雅云。善父母曰孝。孝之为义继于奉亲。杂记云。畜者为孝之道。养德顺理不逆于时。是名为畜。就者成也。言天子之孝。谓禹之德能尽力沟洫以成大功。菲食卑宫。故仲尼云。吾无间然。度者诸侯之孝。上奉天子下率一国。守其法度义无违犯。誉者卿大夫之孝。勤德内省一心事上。苟利社稷无法不为。邻国传芳清猷自远。究者尽也。士者事也。能辩然否以效一官。审德正务忠顺不失。竭诚尽事厥志匪移。周礼师氏职云。以德教国子。一曰至德。以为道本。二曰愍德。以为行本。三曰孝德。以防恶逆。言其覆载之功。则谓之至德也。语其裁成之用。则谓之愍德也。誉其仁爱之心。则谓之孝德也。仲尼叙孝。先述爱亲扬名。然后天经地义。周公论孝。先称覆焘宰割。后陈好于父母。夫子生乎季周。长于末俗。睹孝悌之云绝。慨礼乐之已崩。曾参笃行谨于事亲。因其侍侧。为明孝道。弟子存录。名曰孝经。钩命决云。百王聿修万古不易者。孝之谓欤。秦悬吕论一字翻成可责。蜀挂杨言千金更招深怪孝经德也。川阜无赀孝感神明功侔造化。比重则五岳山轻。方深则四渎流浅。风雨不能乱其波涛。虚空未足栖其令誉。言约指弘尽美尽善。法师佛教可得闻乎。请试言之。以开未悟。余对之曰。内将外反真与俗乖。虽迹异九流理难一致。唯达观之士方能会通。若欲统其指归详其始末者。则性相无以涉其门。色心不能到其境。忘言绝虑。既杜口于毗耶。尽照穷神。爰掩室于摩竭。冲邃幽简。羲和之职讵知。微密希夷。上林之书不载。寻夫真土应土皆沐慈风。上方下方咸沾圣教。创于鹿野终彼鹤林。则有三藏三轮之文。四乘四阶之说。半字满字之弘旨。贯花散花之别谈。滔滔焉涌难竭之泉。湛湛焉垂长生之露。其言巧妙其义深远。譬八河之归海。犹万象之趋空。难解难入。称诸佛任理之经。随类随宜。号至人权化之典。自雒水纡玺书之颂。芳园立华盖之祠。朱士行之。高流饮耨池之八味。郄嘉宾之。世族佩伽陀之一丸。莫不同悟己身等有佛性。体兹烦恼即是菩提。假令疏通知远之书。玉洞金章之字。子房授履之术。文喜问道之篇。语未涉于空空。事终沦于有有。并挂八魔之网。还萦四倒之笼。先生向谈孰为尽善。野老谢曰。谓老将智耄又及之。略听法音恍焉如失。敬闻命矣。当具奉行。
辩正论卷第九
出道伪谬篇第十
　　灵文分散谬灵宝太上随劫生死谬改佛经为道经谬偷佛法四果十地谬道经未出言出谬道士合气谬叙天尊及化迹谬诸子为道书谬。
　　灵文分散谬。
　　君子曰。良有以也。良有以也。夫阑庭鲍肆。日久爱其先狎。阳文敦洽。宠积缘其曲情。是以鹿马殊形。秦人一其貌。麟麕异质。鲁俗迷其容。吠声之俦顿至于此。余今考其浮诈。重示后昆矣。案太上洞玄灵宝黄录简文威仪经云。元始天尊告太上大道君曰。下元黄录灵仙品功过开度。其文在灵仙宫中。旧有八百部。自经龙汉旧文分散。遂至赤明其文改易。多有烦猥。今故抄集下元八十一条。撰为要用。上应三元之数。中应八景之神。下应二十四气。常有三部威神侍卫灵文。君子曰。灵文真录出于自然。天尊所保之文。众圣所行之法。藏于玉检秘在玄台。三部威神四边侍卫。元于无始极于无终。何为涉龙汉而分散。至赤明而改易耶。改易便为不实。分散即是无灵。有何诈妄频招弃辱。
　　灵宝太上随劫生死谬。
　　灵宝诸天灵书度命妙经。称天尊言。大劫交周天崩地沦。六天之中欲界之内。杂法普灭无有遗余。太平道经。佛说法华大小品经。周游上下十八天中。在色界之内。至大劫交周天地改废。其文乃没。然玉清上道三洞神经真文金书玉字灵宝真经。并出元始处于二十八天无色界之上。大劫周时并还天上大罗天中玉京之山七宝玄台灾所不及。大罗天是五亿五万五千五百五十五天之上天也。故自然之文。与运同生与运同灭。能奉之者七祖生天。转轮圣王世世不绝。灵宝真文度人本行经云。十方大圣自作是言。以何因缘得是太上之任。道言自称元始开光以来至赤明元年。经九千九百九亿劫。度恒沙之众。赤明以后至上皇元年。度人无量。我随劫生死世世不绝。恒与灵宝同出。经七百亿劫会青帝劫。终九气改运于是托胎洪氏。积三千七百年。至赤明开通藏在甲子。诞于状力盖天。复与灵宝同出。度人无量。元始天尊以我因缘。赐我大上之号。在玄都玉京。以我信灵宝之故。
　　甄鸾笑云。此之真文既在玉京山中灾所不及。而复说言自然之文。与运同生同灭。生灭之日岂非灾也。又云。我身常与灵宝同时出没。又云。我随劫生死。计灵宝运灭之日大上理不独存。而云长生不死之大法者。此言为妄说耳。又云。玉京之山在众山之上灾所不及者。理合可疑。何者一切法悉皆无常。形色之类无有存者。玉京之山金台玉阙。七宝所成。即为色界所摄。既属色界。云何常耶。又云。赤明之岁岁在甲子。赤明之号拒可信乎。
　　偷改佛经为道经谬。
　　太上仙公请问经云。龙驾曜虚项负圆光身生天光。老子曰。世世生王侯家。是谓转轮圣王家。终入真仙之道也。太上灵宝五练生尸妙经云。天尊于香林园中。上智童子轮天观世音等。前进左礼上白天尊。
　　本相经云。天尊说法时。乾闼婆及人非人等。六牙白象四众围绕一百数匝。天尊以中夏一音演说斯义。众生随音类解。天台山有神人。名曰天尊。三十六天槌钟鸣角。作乐而去往天尊所。十旬得达。顶有肉帻项背圆光耳高于发。额有三干手过于膝。佣脾鹿踹面首平泽。此是天尊八相。后总言三十二相八十种妙姿。又改十行十回向十住。为十仙十胜十住处。节级而立始。从欢喜乃至法云。相好具足示之金刚。其有十障及四道果。又云。坐禅者断烦恼想。神心定须弥顶上释提桓因宫辟方四千里。周回一千二百门。其中小宫三千六百区。五城十二门。纯以琉璃为地也。三十二天辅弼四边。又云。天尊在林中。出眉间白毫光明。照南方大千国土。声闻缘觉知进而观知。进者诸漏已尽更无烦恼(改法华维摩般若)
　　方等经两卷亦名妙法。弥多子经是魏世道士张达所造。偷佛家大方等经名也。妙法弥多子取妙法莲华经弥多罗尼子名也。
　　回二乘之津涂宣一乘之正路。纯一无杂。问以何为一乘二乘。何名纯一何名无杂。案法华经。有一乘二乘纯一无杂。具足清白梵行之相名为七善。云何数之。
　　呵吒单国。阿隶国。反真国。阿盘吒国。赤眉国。阿刚提国。
　　问此六国今在何处。书籍所载亦无其名。仍是改换佛家外国名字。
　　当归命三十六真人(拟佛家三十五佛名)归命师子吼真人(取师子吼菩萨名)归命宝胜真人(取宝胜佛名)各各互跪合掌。如法忏悔。三三合为一(改三三合九种)今身若先身。有罪尽忏悔(与佛家同)
　　问帝代相承九土之内。唯有长跪顿首稽首稽颡叩头博颊等语。书史之中元无互跪合掌之事。道家但有脱巾伏地。亦无互跽。悉令回向一切供养(一切恭敬也)
　　归命无上天尊(归命无上尊也)
　　归命方等真经(归命萨婆若也)归命四维上下虚空法界得道圣众(归命应真僧)教化众生尽得多罗果。问云何名回向。凡几回向用几法成。回向何处。六十四真步虚品偈云。
　　有见过去尊　　自然成真道
　　身色如金山　　端严甚微妙
　　如净琉璃中　　内现元始真
　　圣尊在大众　　敷演化迷强
　　妙法莲花经偈云。
　　又见诸如来　　自然成佛道
　　身色如金山　　端严甚微妙
　　如净琉璃中　　内现真金像
　　世尊在大众　　敷演深法义
　　改诸如来为过去尊。改佛道为真道。改真金像为元始真。改深法义为化迷强王得无漏果。
　　问云何名无漏果。
　　至齐景明元年八月十六日。道士陈显明。从堂车子受得此经。智慧思微定志经言。法师为度十戒五戒是佛家五戒。又云。往昔恒沙之数者。问若道家先有十戒出于自然。老子既世世为帝王师。古来人主皆应遵行。其法云何至今不闻传者。然外国有八大河。一名恒河。二名辛头。其河广大沙数无限。佛借为喻备列众经。今称恒沙复出何处。信偷佛经其贼现矣。又云。乐净信者吾今身是。法解者左玄真人是。法解妻者右玄真人是。并改金光明法华等经。
　　太玄真一本际经护国品卷第二。
　　是时元始天尊。成就五方国土。度一切人君子曰。若天尊出世度一切人者。必应动地放光天人云集。何为书策不载今古莫传。九州之中无一见者。其为诈妄皆此类焉。
　　圣行品有三达五眼六度四等五浊六通等语。亦有未度令度。未安令安。未脱令脱。化引三乘入一乘道。一念了达三世。
　　道性品有正定七小劫三有四魔四趣五道六根六尘六识三途等语。复有七十二相八十一好四摄四辩。非因非非因。非果非非果之说。
　　君子曰。如前所列法门名字。并偷佛经为其伪典。一一寻检部部括穷。备取涅槃般若之文。或偷法华维摩之说。其为窃盗取验目前。博识名儒咸所详究。未遑委出略举其大旨也。
　　升玄内教经云。道言五品五气周流八极。或号元始。或号老君。或号太上。或号如来。当思念游诸天宫宅。与帝释问佛论经。
　　九转仙经第五布施转云。旋行于佛僧。灵宝经十三愿者。当观现在佛法(改云道法)十四愿者。当观未来佛法普化无偏(改云道法)十五愿者。当观过去未来佛道悉无秽疵(改药师经)
　　仙公请问经云。又见道士勇猛精进。又见贤者勇猛精进(改法花经)
　　不积真人行品云。二者见佛身如金刚。色相具足。太上消魔宝真经云。若见居家妻子。当愿一切早出爱狱摄意奉戒(改花严百四十愿)
　　元阳经云。太上灵宝从无央数劫来。在道为道本。在佛为佛先。十方之佛。皆始于灵宝也。东方香林刹土。其佛名入精进。菩萨号敬首。元阳又云。赤松子游仙观元阳宅中变化事。其中备有华严善才童子求善知识入法界。及现神通等语。灵宝妙真经偈云。假使声闻众。如稻麻竹苇。遍满十方刹。尽思共度量。不能测道智。而灵宝唯改佛一字以为道字。及其体状全取法花。自余之文例皆采撮。宋人谢常侍为驳道论。以问道士顾欢。欢答言。灵宝妙经。天文大字出于自然。本非改法花为之。乃是罗什奸妄。与弟子僧袆改我道家灵宝以为法华。非改法华为灵宝也。准如此状可以情求。灵宝之经不言可见。若言罗什改灵宝经为法华者。出何记传止可诳此东土以惑下民。不应流向西域所在皆有。今彼沙门来游此国。其所持经以树叶抄写。尔日又遣译人对之翻解。与今经文不异。以此验之。定知道士偷改法华以为道经。此事诚可信。如前所列。非止一部。凡是道书除五千文之外。悉皆偷采安置己典。诚如涅槃经之所说也。窃以佛之与僧代代相承。前贤后哲人人钦敬。盖由威灵化被理事可详。所以往古来今名僧继踵。犹如师子得无畏焉。有喻香林栴檀围绕。住持国界冥润难量。以慈修身安人恕己。慎行之美无辱先乎。立身奉道扬名现矣。其若偷改道经为法华者。既习学诡言。宁有许多胜行。心用高洁智海弘深。而道士既奉真文。何事愚短相次。书史所载。未得其一。以此往推。改换正经以为邪典。其义可嚗。众共详焉。
　　偷佛法四果十地谬。
　　道经度国王品云。天尊告纯陀王曰。诸得道大圣众至恒沙如来者。莫不从凡夫积行而得也。十仙者无量无数众。亦有一兴而致一仙。复有从凡而得其住。所以者何。功高则一举。功卑则十升。十升者十住处阶级而往。从欢喜至法云。相好具足现身金刚。于是大王小王闻天尊说法即得四果。又案度身品云。尼干子于天尊所闻说法解定。便获须陀洹果道。又云。玄中养于灵鹫山中说五部尊经。度人无量。又云。与太和先生于檀毒山中大度王民。号曰沙门。案文始传云。老子在罽宾国。弹指引诸天王及罗汉五通飞天大众一时俱至。遣尹喜为师。又云。得道菩萨为老子作颂。又灵宝智慧罪根品云。恒沙天人闻法得道已成如来。此等妄说既多。为谤亦甚。所以然者。佛之与道教迹不同。出没隐显变通亦异。道以自然为宗。佛以因缘为义。自然者无为而成。因缘者积行乃证。是以小乘列四果之梯。大乘显十等之级。从凡入真具有文证。未知道家所列四果十地。名与佛同。修行品次未见其说。又复道家所修。或有吸气以冲天。或饮水而证道。或闻法以飞空。或饵草而尸解。行业既殊证果理异。或云。九重天。或云。三万六千。或云。八十一天。或云。六十大梵。或云。三十六天。或云。三十二帝。或云。二十八天。或云。二十四帝。或云。一十八天。或云。九真天王。或云。九气天君。或云。欲界六天。或云。四方气君。或云。三元三天。或云。九宫天曹。或云。玉清大有。或云。玄都紫微宫。或云。三皇太极。诸如此类略件其目。未识此天为同为别。为重为横。为高为下。为虚为实。修何业行而能升陟。服食何草而得往生因缘次第未闻其说。然后视其所以。观其所由。察其所安。则虚妄之情见矣。
　　道经未出言出谬。
　　按玄都观道士等所上一切经目云。取宋人陆修静所撰之者。依而写送。检修静旧目。注上清经有一百八十六卷。其一百一十七卷。已行于世。从始清以下有四十部。合六十九卷。未行于世。检今经目。并云见在。修静经目。又云。洞玄经有三十六卷。其二十一卷。已行于世。其大小劫已下有十一部。合一十五卷。犹隐天宫未出。检今经目并注云见在。陆修静者。宋明帝时人也。以太始七年。因敕上此经目。修静注云。隐在天宫未出于世。从此以来二百许年。不闻天人下降。又不见道士升天。不知此经何因而来。昔文成以书饭牛诈言王母命至。而黄庭元阳以道换佛。张陵创造灵宝。以吴赤乌之年。始出其上清起于葛玄。宋齐之间乃行。鲍静造三皇经。当时事露而寝。文成致戮于汉朝。鲍氏灭族于往昔。今之学者仍踵其术。良可悲矣。汉刘焉传称。张鲁祖父陵桓帝时客于蜀学道鹤鸣山中。造作符书以惑百姓。受其道者出米五斗。故谓之米贼。陵传其子衡。衡为继师。衡传子鲁。鲁为嗣师。号曰三师。其来学者。初名鬼卒。后号祭酒。聚合丑徒频为非据。三人之妻。号为三夫人。陵为蟒蛇所螫。弟子亦相次餧蛇。皆云。白日升天。欺诈妖妄传记所明也。案姚书云。上代已来。至于符姚。皆唤众僧名曰道士。魏太武时。有妖人寇谦之。欺诈诳惑自号天师。始偷道士之名。私易祭酒之称。案礼良弓之子必善为箕。良冶之家能为裘者。以其事类然也。若陵道实朴素。其子孙何所承禀。妖诳若此。又案三元品经称。积善之人。则有积善子孙来生其家。积恶之人。则有不善子孙来生其家。张陵既白日升天。有何不善而招此妖妄子孙也。穿凿之端。皆此类知矣。
　　道士合气谬。
　　真人内朝律云。真人曰礼法男女至朔望之日。先斋三日入朝师入私房。来诣师立功德。阴阳并进命听许立功讫出。日夜六时常立功德。又案真人内礼。道家内侍律称。不得失内侍之序。不得贪外道失中御之教。不得好外交接失内养之礼。不得好在前失内修之事。老子曰。我师教我金丹经。使我专心养玉茎。三五七九还阴精呼吸玉池入玄冥行道半守升太清。又云。老子曰。我师教我通师精会食金丹升太清我行三五住七九呼吸太玄生门口坚守玉池拜道母。赤松子曰。我师教我金丹经。使我专心养玉茎三五七九还阴精呼吸玉池入玄城行气半守升太清。又真人内礼诣师家行道律云。行气以次不得任意。排丑近好抄截越次。又道士礼律云。玄子曰。不鬲戾得度世。不嫉姤世可度。阴阳和合乘龙去。赤松子曰。木升仙开生门真人紫府开肠户。
　　甄鸾笑曰。昔年二十之时。心好道术。就诸道士。先行黄书合气三五七九男女交接之道。四目四鼻孔两口两舌四手。令心正对阴阳。法二十四气之数行道。真决在于丹田。唯以禁秘为急。不泄道路。不得更相嫉姤。行者灾厄皆除。号为真人度世延年。交夫易妇唯色为先。父兄立前不知羞耻。自称中气真术。今民间道士常行此法。以之求道有所未许。
　　叙天尊及化迹谬。
　　灵宝智慧定志通微经云。天尊过去世是道民。姓乐名净信。由供养道士得成天尊。右玄真人者。过去时施比丘财帛饮食。今成真人者。是亦不可。何者道有十号皆自然应化。天尊先天而生。不由业行而得。本无父母不禀阴阳。何有过去修因今成无极。自相矛楯伪妄可知。若实氏族所生。何为传记不载。灵宝度命经云。天尊出游西河之边。坐弱水之上。口吐五色之光。普照诸天四方。边国普见光明。长幼男女皆往稽首。天尊口吐五篇真文。宣示男女者。今略详之。所以然者。赤县神州大人坐处。城邑聚落户口众多。天尊诚心计应平等。何为远游边国近舍中华。为是神力所不周。为当夏民劣下堪化纵其劣也。不应劣彼边夷。边夷既蒙圣力而垂容中土。何不降慈光而现德。若不能来此即是无灵。但构虚谈还成诡论比来商人行往蕃使经过共所未详绝无踪绪。智慧罪根经云。不得轻师慢法傲诞三宝。第十二戒云。不得窃取佛经妄宣道要。
　　十二门论云。寂寂融真际。萧萧游智河。一入大乘海。孰量千劫多。超陵三界外。慈心出世罗。
　　佛为无心宗。亦是有物因。立功无定主。本愿各由人。虚怀济群品。泛爱本来均。
　　诸子为道书谬。
　　检玄都观经。自称道家传记符图论等。总有六千三百六十三卷。其二千四十卷见有本计须纸四万五十四张。其一千一百五十六卷。是道经传及符图。其八百八十四卷。是诸子论等。其四千三百二十三卷。披检道士陆修静答宋明帝所上目录。其目及本今并未见。
　　养生经一部十卷(彭祖修撰)　神仙传一部十卷(抱朴子葛洪修撰)　列仙传一部十卷(刘向修撰)　夷夏论一部五卷(道士顾欢修撰)　庄子一部十七卷(庄周所出葛洪修撰)　抱朴子一部二十卷(葛洪撰)　广成子一部四卷(商洛公修撰)　尹文子一部二卷(刘歆修撰)　淮南子一部二十卷(汉淮南王刘安撰)　文子一部十一卷(文阳所撰)　列子一部八卷(列寇所撰)　抱朴子服食方一部四卷(葛洪撰录)　崔文子经一部七卷(崔文子撰)　鬼谷子经一部十三卷(鬼谷先生撰)　服食禁忌经一部五卷　黄帝龙首经一部五卷(玄女皇人等说)　治练五石一部八卷　怪异志一部十二卷　兴利宅舍法一部五卷　治病经一卷　说阴阳经一卷　日月明镜经一卷　太玄镜经一卷　案摩经一卷　崔文子肘后经一卷　陶朱变化术经一卷(陶朱公撰)　彭祖记经一卷　养性经一卷(彭祖等杂出)　定心经一卷　鬼谷先生变化类经一卷　师旷为西宫子授药经一卷　九宫蓍龟序经一卷　导引图一部一卷　河图文一部九卷(何承天等修撰)　芝草图经一卷　芝草图六卷　邹阳子经一卷　江都王思圣一部二卷　道德玄义三十三卷(孟智周修撰)　必然论一卷　荣隐论一卷　遂通论一卷　归根论一卷　明法论一卷　自然因缘论一卷　五符论一卷　三门论一卷。
　　右八论陆修静撰。
　　道士所上经目。皆云。依宋人陆修静所列检修静目中。见有经书药方符图等。合有一千二百二十八卷。本无杂书诸子之名。而道士今列乃有二千四十卷。其中多取汉书艺文志目妄注八百八十四卷为道经论。据如此状理有可怪。何者指如韩子孟子淮南之徒。并言道事。又复八老黄白之方。陶朱变化之术。翻天倒地之符。辟兵杀鬼之法。及药方咒厌。并得为道书者。其连山归藏周林太玄黄帝金匮太公阴符阴阳书五姓宅图七十二葬书等。亦得为道书乎。案修静目中并无前色。今辄集之。彼将何据。笑道论云。妄注诸子三百五十卷为道经也。若有依据。何以前后注列不同乎。且人之有恶恐人知之。己若有善虑人不见。所以道士自书云。不受道戒者不得转读。道经即如此状。道有何丑虑人知乎。若道士所注。以诸子为道书者。民中诸子悉须追入已不。案陶朱者即是范蠡也。范蠡亲事越王勾践。君臣悉囚于吴堂。食屎饮尿亦以甚矣。又复范蠡之子被戮于齐父。既有变化之术。何以不能变化免之。案造立天地记。称老子托生幽王皇后腹中。即是幽王之子。又身为柱史。复是幽王之臣。化胡经言。老子在汉为东方朔。若审尔者。知幽王为犬戎所杀。岂可不爱君父与神符令君父不死耶。又汉武穷兵疲弊中国天下户口至减太半。老子何忍不与其符令用辟兵。以此验之咒厌之方。何其谬欤。何其谬欤。玄都馆经目录云。道经记符图论。凡六千三百六十三卷。二千四十卷。已有本见行。其四千三百二十三卷。指陆修静目录。既无正本。何谬之甚也。然修静为目已是大伪。今玄都录复是伪中之伪。
辩正论卷第十
历代相承篇第十一
　　道家无金刚密迹师子释老形服异道家节日钟幡不同器名不同不合行城依法朝拜请立经目玄都东华非观梁武舍道诏文。
　　道家无金刚密迹师子。
　　案道家四见论。凡有二十一条大义。一曰序致。二曰列名。三曰释名。四曰辩色。五曰气数。六曰里数。七曰重数。八曰异名。九曰出体。十曰多少。十一异同。十二广释。十三增减。十四粗细。十五三缚。十六七恶。十七乘劫。十八寿命。十九事相。二十五岳。二十一问答总明道家三十六天。从初皇曾讫无上大罗备序诸天及道神等所住宫殿楼阁金阙玉城宝树琼枝祥禽瑞鸟罗列其中。唯有仙童玉女侍卫太上。本无金刚之神。不见密迹力士之像。案道家玄妙内篇。大真科九天生神章。浑成图。无上真人传。五岳神仙图。清虚传。左仙公传。玄都律。琼文帝章。登真隐决太平真科众经。赞诵诸天内音大霄隐书。无上真书等。并无金刚力士之神。案三天正法经。外国放品经。玉纬经。三道顺行经。洞玄经。洞神经。洞真经。灵书经。玄丹经。观身大戒经。定志经。度人经。宝玄经等。具序太玄之都。玉光之州。金真之郡天宝之县。元明之乡。定志之里。金阙玉京及清灵宫极真宫紫阳宫等并是道家尊神所坐之处。但有骐驎凤凰白雀朱鹗鹍鸡灵鹄赤乌青雀等。罗布苑囿之中。散在宫台之内。亦无金刚之神及密迹力士之像。今道士改金刚名天冈者。案曹氏太一式经云。黄帝遭蚩尤丧乱之世。有神女明阴阳开阖之节。以达旋玑回行之度。通六甲屈申之征。探鬼神盈缩之应。以推天地。穷精入微。故设日月星辰四时五行六律七变八节九宫十二辰。上以神将立号。下以日辰为名。宿合之辰以为月。神月建之气以为辰。名天冈者八月之神月建在酉。言万物强固。柯叶以定穟。实坚刚故曰天冈。诸书并云。天冈是月将名也。非道家神洞房内经。有金刚力士神咒经。有密迹力士三万亿者。悉是浪语。
　　按九流百氏之书。羽虫三百六十。凤为其上。毛虫三百六十。麟为其上。甲虫三百六十。龙为其上。春秋云。麟凤五灵王者之嘉瑞。未论师子不道辟邪在此典坟无所不述。自汉已还。唯传西域曾有献者。以今验昔。即事可知。若言道家先来有者。甚大河汉不近人情。彼三天神仙大道仪有金刚力士。度人经有五色师子。本相经有七色师子。本相经云。天尊门内有师子猛虎守门左右。拒天力士威赫前后者。案汉魏及晋三都两京江南淮北诸道士观。唯以瓠[盧　　瓜]成经本。无天尊形像及金刚神。今日作者悉是修静张宾等伪经所说。然金刚师子乃是护法善神。自晋已前。道士观内亦未曾有。乃至碑颂赞咏皆所不论。史籍文典之所不载。请问多识前古即世。通儒考校正典自知虚实。若依度人本相经等。天尊须乘师子。不坐莲花。
　　释老形服异。
　　如来有红爪绀发果唇花目万字千辋月面日轮三十二相八十种好。所著之衣金缕织成。坐千叶莲花之上。有形可图有相可彩。
　　老子鼻有双柱两耳参漏头尖口高厚唇疏齿。脚蹈二五之画。手把十字之文。戴法天之冠。曳像地之履。发白面皱颜老色衰。陶隐居内传云。在茅山中立佛道二堂隔日朝礼。佛堂有像道堂无像。所以然者。道本无形但是元气。养生经云。道者气也。保气则谓得道。古来通儒以气为道。无别道神。若言有者。古来书籍曾所不载。今作道形依何取则。如其有者昔所未传。
　　道家节日。
　　案道家金录玉录黄录等斋仪。及洞神自然等八斋之法。唯有三元之节。言功举迁上言功章三会男女具序乡居户属以请保护。正月五日为上元节。七月五日为中元节。十月五日为下元节。恰到此日道士奏章上言天曹。冀得迁达延年益。算七月十五日非道家节。
　　道家钟幡不同。
　　依道家法。寻常六时不合打钟。何者案道士所尚。备在三大斋法。如金录黄录等齐仪种种备设。本不论钟亦不鸣鼓。但言安施既讫尊卑相次。从外坛入至自天门。先叩齿进入中坛。三上香竟然后上启。玉京山经步虚词云。长斋会玄都。鸣玉扣琼钟。法鼓会群神。灵唱靡不周。此言众仙集会。于是设乐乃鸣鼓击磬。琼钟只是玉磬。歌唱以乐道君。故诸天内音又云。鸣楼都之鼓长牙击钟。言备九成之乐。朝宴玉京非如佛家。六时打钟集众行道。请检斋仪取分皂白。又依道法不合竖刹悬幡。案金录黄录大斋仪。及玄都律诸天内音等种种罗列。并不道幡。如步虚词赞咏玉京。但云煌煌耀景迢迢宝台。金刹金姿龙驾欻来。鸣凤应节灵风扇华。紫烟成宫天乐相娱。绝无幡事。请依彼义。洞房内经有十绝灵幡连书九尺素书命魔置五方也。随方为色。以白土书青缯上。作东方神名(以白粉作古字书东方神名)当方安之。以护命也。若山居则书五色缯上作符文。九天风气玄丘真书。但有两脚都不杂色。更无大幡。其金录等斋文。不列钟幡。亦无制罚之仪。
　　明真科云。拔赎死魂常以正月三月五月七月九月十一月。又以月一日八日十四十五十八二十三二十四二十八二十九三十日。及以八节甲子庚申为明真斋。春九日九夜。夏三日三夜。秋七日七夜。冬五日五夜。四季之月十二日十二夜。于中庭燃一长灯。高九尺。启请天仙地仙真人飞仙日月九宫五帝五岳三河四渎鬼神。昼燃香夜燃灯。道士于中庭灯下绕灯行道。遍礼十方灵宝天尊。皆脱巾叩头博颊。或八或十一过。或二百八十八过。若厄难用丹书真文五篇。于中庭置五案。各置一方。上安真文。又用上金五两作五龙形。以镇五案。又以五色纹缯为信。以镇五帝之座。又随年以紫纹为信。受真文用金龙三枚投水府灵山。及住宅三处。用金钱二万四千。以资二十四气。六时忏谢中庭行事。并不悬幡打钟。科中不说其事。
　　佛说太子瑞应经云。佛初生时。有五百师子。从雪山来。侍列门侧。萨婆多论云。有石师子吼。伏诸异道守护伽蓝。出自西域。今日献者还从彼来。以今证昔。事符目验。仁王经云。幡长五丈。药师经云。四十九尺。备皆五色杂彩。用以护国续命转障消灾。挂在龙钩悬于凤刹。假令道家有之。教宗既殊。幡制亦异。不应色彩无别量数共同。盂兰盆经云。七月十五日僧自恣时。献盆供者能救七世父母之苦。比见诸州道士亦行斯法。岂不滥哉。
　　器名不同。
　　僧祇等律云。应法澡灌咽细腹粗护净便易生善长道最为要用。是以为佛所叹制。诸弟子并令畜之。比见道士亦将此器。若乐习佛家之瓶。亦须受持僧用之钵。钵既不肯用之。其瓶理亦宜废。案内法斋上坐受食先咒愿及唱等供。兹法并出十诵等律。比见道士亦皆咒愿及唱等供。道先无文。何所凭据。檀者西域之音。此地往翻名之为施。越者度也。若能行檀当得越度生死。故云檀越。其优婆夷者。清信女也。比见道士亦呼俗人为檀越优婆夷。据何典籍以为此唤。请各依经别立名字。若以道士爱斯佛法不肯改者。亦请改彼道字名为菩提。若以为是西音而不肯称者。其檀越优婆夷之名。亦不得唤。
　　不合行城。
　　太子瑞应等经云。二月八日者。乃是四天王捧太子马足踰城出家。因此有行城之法。为追太子马迹表恋圣之情。比见诸州县道家亦行斯法。行城之时。仍唱愿我坐道场。香花供养道。唯改佛字为别。但道家既无此法。明知虚妄不实。若言有者。出何经诰。即以此为准。诸事多附佛仪。
　　依法朝拜。
　　四分律及诸经皆云。白衣礼僧僧不恭俗。若依道家老子是师。称臣拜帝。比见道士不拜君王。虽顺道士之情交违老氏之诰。苟贪进己弗悟乖宗。但欲达身宁期失旨。若依本师之法。即合道士称臣。女官云妾。元正冬至。并皆持笏曳履朝拜主上。斯则更易道士之浇风。还敦老氏之本教。
　　请立经目。
　　案古及今佛家立一切经目。具辩翻译帝代并注疑伪别部。恐惑乱黎民故也。今道家先无翻译。仍立记目。或依傍佛经。或别头假造而不记年月。不详世代装潢带轴与真经一种。诈言空中自出。或道谷里飞来盛行于世疑误下愚。近如大业末年。五通观道士辅慧详三年不言。改涅槃经为长安经。当时禁约不许出城门。家内见着黄衣执送留守。改经事发为尚书卫文升所奏。于金光门外被戮。耳目同验。事发者既尔。不发者有之。请令大德名僧儒生道士。对宰辅朝俊详检内外经史。刊定是非。立目为记。以息邪伪。令慕道之侣得依宗楷学。永绝迷妄。
　　太玄是都。东华是宫(四见论云。三界之外次四民天。所谓东华南离西灵北真。行仁者生东华宫。行礼者生南离宫。行义者生西灵宫。行信者生北真宫言三界之内大劫交时。有四行者。堪为种民。王母迎之登上四天。为下民种也)
　　释名云。都者睹也。言华夏之地帝王所居。万邦归凑。处华物丽谓之陆海。有所睹观故云都也。纂文云。京都皆大也。大谓之都。小谓之邑。天尊所治。故称玄都。释名云。天子所居曰都曰宫。诸侯所居曰第曰宅。止客曰馆。集贤曰观。如今鸿胪及弘文也。是以张衡两京左思三都。不言观也。今以都宫而为观者。非其义也。释名云。观者。于上观望也。汉宫殿名长安。有五十七观。尔雅释宫了无观字。若改都为观。便是降尊就卑。以观代宫。复是退大作小。且四民天宫。非是天尊所坐之处。今为道观。理不可也。名既不正。法亦是邪。何得以卑观之名废仙宫之号。
　　归心有地篇第十二。
　　梁武皇帝舍道敕文。
　　天监三年四月八日。梁国皇帝兰陵萧衍稽首和南十方诸佛十方尊法十方菩萨僧。伏见经文玄义理必须诠云。发菩提心者即是佛心。其余诸善不得为喻。能使众生出三界之苦门。入无为之胜路。标空察理渊玄微妙。就义立谈因用致显。故如来漏尽智凝成觉。至道通机德圆取圣。发慧炬以照迷。镜法流以澄垢。启瑞迹于天中。烁灵仪于像外。度众生于苦海。引含识而趣涅槃。登常乐之高山。出爱河之深际。言乖四句论绝百非。应迹娑婆示生净饭。王宫诞相。步三界而为尊。道树成光。普大千而流照。此土根情浅薄好生厌怠。自期二月当至双林。亦是湛说圆常。且复潜辉鹤树。阇王灭罪婆薮除殃。若不逢遇大圣法王。谁能救接。在迹虽隐其道无亏。弟子经迟迷荒耽事老子。历叶相承染此邪法。习因善发弃迷知反。今舍旧医归凭正觉。愿使未来世中童男出家。广弘经教化度众生共取成佛。入诸地狱普济群萌。宁可在正法中长沦恶道。不乐依老子教暂得生天。涉大乘心离一乘念。正愿诸佛证明菩萨摄受。萧衍和南。
　　敕旨。神笔自书于重云殿重阁上发菩提心。于时黑白二万人亦同发心受持。
　　敕门下。大经中说。道有九十六种。唯佛一道是于正道。其余九十五种皆是外道。朕舍外道以事如来。若有公卿能入此誓者。各可发菩提心。老子周公孔子等。虽是如来弟子。而为化既邪。止是世间之善。不能隔凡成圣。公卿百官侯王宗室。宜反伪就真舍邪入正。经教成实论说云。若事外道心重佛法心轻。即是邪见。若心一等是无记。不当善恶。事佛心强老子心少者。乃是清信言清信者。清是表里俱净。垢秽惑累皆尽。信是信正不邪。故言清信佛弟子。其余诸善皆是邪见。不得称清信也。门下速施行。
　　天监三年四月十一日功德局主陈奭。
　　尚书都功德主顾。
　　尚书令何敬容。
　　中书舍人任孝恭。
　　御史中丞刘洽。
　　诏告舍人周善邵陵王启敕舍老子受菩萨戒文。
　　臣纶启。臣闻如来端严相好巍巍架于有顶。微妙色身的的显乎无际。假金轮而启物。托银粟以应凡。砥波若之利镰。收涅槃之实果。泛生死之苦海。济常乐于彼岸。故能降慈悲云垂甘露雨。七处八会。教化之义不穷。五时四谛。利益之方无尽。并冰清日盛雾豁云除。爝火翳光尘热自静。可谓入俗化于曚底出世成此真如。使稠林邪径之人。景法门而无倦。渴爱聋瞽之士。慕探赜而知回。道树始乎迦维。德音盛于京恪。恒星不现周鉴娠征。满月圆姿汉感霄梦。五法用传万德方兆。华洛潜故竞扇高风。资此三明照迷途之失。凭兹七觉拔长夜之苦。属值皇帝菩萨应天御物负扆临民。含光宇宙照清海表。垂无碍辩以接黎庶。以本愿力摄受群生。故能随方逗药示权因显崇一乘之旨。广十地之基。是以万邦回向俱禀正识。幽显灵只皆蒙诱济。人兴等觉之愿。物起菩提之心。莫不翘勤归宗之境。悦怿还源之趣。共保慈悲俱修忍辱。所谓覆护饶益桥梁津济者矣。道既光被民亦化之。于是应真飞锡腾虚接影。破邪外道坚持政国。伽蓝精舍宝刹相望。讲道传经德音盈耳。臣昔未达理源禀承外道。如欲须甘果而种苦栽。欲除渴乏反趣碱水。今启迷方粗知归向。受菩萨大戒。戒节身心。舍老子之邪风。入法流之真教。伏愿天慈曲垂矜许。谨启。
　　天监四年三月十七日侍中安前将军丹阳尹邵陵王臣萧纶启。
　　敕能改迷入正可谓是宿殖胜因宜加勇猛也。
　　天监四年三月十八日中书舍人臣任孝恭宣。
　　与尚书右仆射蔡国公书。
　　济法寺释法琳。致书尚书右仆射蔡国公足下。法琳草衣野客木食山人。尤类曲针诚同腐芥。不被知于当世。分缄口以终身。既德愧内充誉惭外满匪。唯孤负慧远。实亦带累道安。是以毕志青溪归心紫盖。覆船岩下永味经书。鬼谷池前长观鱼鸟。岂谓忽辞林薮更入嚣尘。久客秦川俄离楚塞。萍流八水叶坠三阳。口腹之弊已淹。仲叔之情何寄。卧灵台而起恨。游白社而兴嗟。南巢之恋倍增。北风之悲愈切。居生坎壈禀命迍邅。空咏七哀徒吟九叹。抚躬吊影运也如何。加以病在膏肓风缠腠理。累年将息未觉有瘳。至于照雪聚萤筋力已谢。九流七略难甚缘山。万卷百家杳犹行海。前因傅子聊贡斐然。仍以未竭邪源。今重修辩正。颇为经书罕备史籍靡充。虽罄短怀未知克就。仰惟仆射公。运筹策之才。居阿衡之任。知人之器远迈山涛。接士之心还方赵武。风姿爽朗识度舍弘。既握灵蛇之珠。爰佩荆山之玉。所以弼谐庶绩变理文昌。德镜搢绅誉形朝野。加以门称笔海世号儒宗。不忘宿昔之怀。曲赐忧怜之访。寒灰更暖朽木翻荣。昔王粲阅书取资蔡氏。相如达赋必赖杨侯。意者但是诸子杂书。及晋宋已来内外文集。与释典有相关涉处。悉愿披览。谨以别录仰呈。特希恩许。轻陈所请悚息何言。
　　邪见信心古来共有。善人恶党今日宁无。前以傅子讇言略呈小论。既蒙上达复荷褒扬。戢在中心。但知惭德。昔三都赋未值张华。无人见赏破邪不逢君子。谁肯为珍。比者海内诸州四方道俗。流通抄写赞咏成音。回邪见之心。发愚人之善者。岂非明公之力也。必能利物薄有冥功。仰用庄严并将回向耳。请公为弘护檀越。

