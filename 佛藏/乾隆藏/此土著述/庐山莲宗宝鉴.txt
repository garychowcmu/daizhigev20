庐山莲宗宝鉴十卷


此土著述
庐山莲宗宝鉴十卷
僧普度编集


　　

莲宗宝鉴序
　　禅净二门分袒各帜几同敌国矣。慈觉赜禅师有营田开库之喻。各随所好皆得如心。此亦方便和会之谈耳。二物可会若本非二和会奚为。夫禅有如来禅祖师禅。祖师禅且置。佛语禅那华言静虑。所谓八禅八定也。念佛三昧曰一心不乱。都摄六根。净念相继非静定耶且念佛与唱佛不同。唱者口也。念者忆也。母忆子子忆母口乎心乎。所念之佛栴檀耶。阎浮檀金耶。毗首羯磨所作耶。应身耶。报身耶。法身耶。过去佛耶。现未佛耶。净土在西方耶。举足下足即道场耶。观经金口所宣。而曰是心作佛是心是佛。故观心即观佛也。观佛即念佛也。极而言之念本无念佛亦无佛。能念空所念亦空。如来禅即祖师禅也。故大势至念佛无生。观世音反闻自性。二菩萨似各一圆通。而同在安养左右弥陀。接引东土明乎。即净即禅众圣一揆。而后来释子分张门户。譬之祖宗房屋原只一间。而子孙于中墙壁夹断。插篱种棘不相往来。其为执迷颠倒极矣。或难言三圣接引。则净土在西方明矣。得无与自性惟心之旨相矛盾乎。余曰。弥陀者。众生之弥陀也。众生者。弥陀之众生也。极乐者。弥陀之惟心也。惟心者。众生之极乐也。故识自性惟心之旨。谓西方有弥陀。可谓东土皆弥陀。亦可谓法报身是佛。可谓丈六劣应身。与毗首羯磨所作是佛。亦可谓念过去佛。可谓念现来一切佛亦可。而又何禅净之分别为耶。莲宗宝鉴一书乃庐山优昙和尚所集。标真正讹寻香讨根。实净土之指南也。因属楞严白法师。刻而传之而僭为之引。
　　紫柏弟子钱士升书于放下庵之更雨堂。
庐山莲宗宝鉴念佛正因卷第一
庐山东林禅寺莲宗善法祖堂劝修净业
　　莲宗宝鉴一部。发明佛祖念佛三昧。已蒙诸尊宿善知识题跋印证。来诣大都。礼拜罽宾国公班的。答师父主盟佛法得奉法旨教。般若室利长老贤耶那室利阔罗罗司丞。于至大元年十月十一日至隆福宫今上皇帝潜龙时分月。海怯薛第一日。亲捧莲宗宝鉴。启奉令旨教刊板印行者。敬此即于大都明理不花丞相施到无量寿法王寺内。镂板已遂毕工所集洪因端为祝延皇帝圣寿万安皇太后皇后齐年太子诸王千秋文武官僚高增禄位。皇图永固。佛日光辉。凡曰见闻同成佛道。
　　皇庆壬子正月圆日优昙(普度)谨识。
　　按经中说。西方世界国名极乐。其土有佛号阿弥陀。巍巍荡荡超太古皇。不令不申自然而化。琼池金地不染一尘。树林水鸟皆演苦空。佛愿力故摄彼群情。一念相应即登金台。虽下下品亦胎华莲。雁门尊者社结胜流策勋净业。是以念佛之道唱行于世。迨今千年谓之莲宗也。去古已远法流成弊。邪道混淆微旨暧昧。由是优昙和尚乘宿愿力。痛嗟正宗奋真实心探寻要旨。编次本末剖分伪真。定为十门名曰宝鉴。赍赴大都。咨扣罽宾班的。答灌顶国师证。无丛脞契合佛经。乃为闻奏钦遇皇上金轮皇帝。圣通佛慧道合天心。至照无私奖称曰善教。刊板印行载上书。乞复教上可之。颁降圣旨遍行各省。洗佛日重光于圣世。起祖风载振于虎溪。策精进而勿荒。发阐提而必信悟。觉花开于心地。显佛性存于本源。咸知极乐之归。悉禀无为之化。明教上仁宗正宗论息辟佛之议。于当时优昙献皇上宝鉴编复白莲之教。于今日虽年代相远。盖事实相符其名同芳而不萎。其功并垂而不朽矣。
　　延祐甲寅住大仰山。大圆佛鉴禅师传法沙门希陵拜手。
　　夫心性役乎尘劳烦恼。而不为尘劳烦恼之所汨汲。如莲生淤泥。而不因淤泥染污其质故。直指之为莲也。心性通乎三乘诸法。而不为三乘诸法之所凌夺。由宗分支派而不因支派忘失其本。故念佛之为宗也。心性虚空含育万有。譬海中四珠出无尽藏。故标之为宝也。心性明净照了色象。喻一镜当台能辨妍丑。故名之为鉴也。优昙和尚。浙之丹阳蒋氏。家世事佛。积善生而敏锐。弱冠则厌俗缘投簪[竺-二+雉]发。初参龙华宝山慧禅师。一见器之。诫其历叩诸老之门。琢磨淘汰达心净土见性弥陀。深惜祖道湮微。述集念佛警要。目之曰莲宗宝鉴。言言破惑井井有条。天童东岩圆应日禅师。见而证之曰。善哉善哉。如是如是。继之京都开法于法王禅寺。道合灌顶国师捧宝鉴而上奏。金轮兴正宗而下颁玉旨。忘躯为法异世龟鉴。开导人天续佛慧命。实僧中宝正本齐末。统众归宗不舍悲愿。融真混俗示火中莲。振复东林远公祖师。已坠之风于千古之下。所谓庐山莲宗宝鉴者岂徒言哉。宿师名德公大人跋赞品题备于卷末。后之修净业者披阅是集。洞明佛祖旨趣。弘扬斯道。垂之无穷。其功讵可比量也耶。延祐改元甲寅孟夏前婺之明智。崇胜禅寺比丘。大中德合再拜为之叙云。
庐山莲宗宝鉴叙
　　夫真法界性。生佛平等而无异无同。妙觉明心染净混融而非一非二。然则尘尘净土。他方此界皆为极乐之邦。念念弥陀蠢动含灵尽是法身之佛。盖为情生智隔想变体殊心。随生住异灭之变迁。境有坑坎堆阜之高下。所以净刹秽方苦乐有异。众生诸佛凡圣不同。是致六趣茫茫匍匐九居之内。四生浩浩升沈三界之中。从迷入迷由苦入苦。动经尘劫无解脱期。故我佛开方便门。教以念佛三昧。指有净土为归向焉。所谓念佛三昧者。梵语佛陀。此云觉者。自觉觉他觉行圆满。故名曰佛。如睡梦觉如莲花开。为令有情返照回光。净念相继久久纯熟。惑尽障除一念不生。前后际断悟此觉性。内无能念之心。外无所念之境。能所两忘生佛无二。故曰念佛。梵语三昧。此云正定。谓思专想寂神智明妙也。经云。若念佛者。当知此人则是人中芬陀利华。东晋远公祖师。因听弥天法师讲般若经。豁然大悟。入于无量甚深三昧。游止庐山与高僧朝士结缘修行。故云诸教三昧其名甚众。功高易进念佛为先。因以白莲名其社焉。师乃着念佛三昧叙。盖发扬此理也。天台智者判教。谓观无量寿经为大乘终实之教。以三观澄心者。盖显念佛之旨也。法照尊者礼文殊而求指盖指此法也。省常禅师结净行缘。宰相名卿归向同修者。盖此道也。长芦赜禅师结莲花胜会。感普贤普慧二菩萨入会。盖证明此道也。慈照宗主以本愿力。示现世间发广度心。引权就实随机化导。盖欲令利根钝根俱悟此道也。集白莲忏开四土图。以信行愿为资粮。以戒定慧为枢要。盖立此念佛正宗也。宋高宗御书莲社二字。盖崇此法门也。钦惟大元普天一统。诸国来朝人心乐善。庐山东林禅寺东岩圆应日禅师。钦奉圣旨。住持道场修营梵宇。集诸贤传乃追古而整宗纲。架大法桥名宗远。而开祖道一十八载。提唱宗乘之外。常以念佛三昧开导人天。至元壬辰秋赴庆元路育王山广利禅寺。请而逊席于开先。悦堂訚禅师相继住持。元贞元年正月述明居士燕觉道破衣和尚。钦奉圣旨赐。白莲宗善法堂护持教法。元贞二年正月又钦奉圣旨。赐通慧大师白莲宗。主仍赐金襕袈裟于大德五年十月。钦奉圣朝。颁降御香金旛到寺。自晋至今仅乎千载感斯恩耀遐方异域。若贤若愚皆从化焉。悉以齐心念佛。仰祝皇帝圣寿万安。天下太平法轮常转。熙熙然舜日尧风。即此世界为极乐世界也。普度滥叨释裔无补教门。尝见称莲宗者。未谙念佛旨趣弃本逐末。着相修行净业正因。逮将沉没皆是怀宝迷邦背真向伪。从其事者纷如牛毛。具正见者鲜若麟角。致令上慢之徒轻忽吾佛之道。悲夫去古时遥法久成弊。正道湮微邪法增炽。人多错解蹉入邪途。不思净土一门乃出轮回之捷径。其直如弦其朗如日。奥旨在于经忏之间。不遇明师启迪。犹若群盲摸象各说异端。从冥入冥永缠邪见可痛惜哉。矧今恭遇佛心天子正法治世。乃君臣庆会之时政。佛法流通之际。得不以祖师念佛三昧。开示人天用作将来眼目。俾同悟入佛知见哉。予乃翘心净土。探赜先宗。编集要言目曰宝鉴。照明真伪。凡一十篇。其首曰念佛正因。谓入室必由户也。次曰正教。乃示念佛法门。渐偏顿圆使进修者。随根器而归乎至道也。又其次曰正宗。盖示念佛三昧正心之理。俾修习者明其宗而达其本也。又其次曰正派。盖明佛祖暨诸宗师得道之本末。欲令后学知有其自也。又其次曰正信正行正愿。俾信正法修正行发正誓而求生西方也。次曰往生正诀。盖示临终生净土之路也。次曰正报。盖明修行所得净土依正之功德庄严也。次曰正论。盖引诸佛诚言。破群邪异见。欲令改不善而从善也。非敢有助于宗风。为益于未闻者也。欲其枉者直之。邪者正之。疑者决之。迷者悟之。尽大地人于一念中。同得念佛三昧。共证菩提不亦伟欤。修净业者无吝慈悲。试一展卷见闻随喜。赞辅流通其如佛祖未出世一句子。请高着眼。
　　时大德九年乙巳弥陀示相日。江州庐山东林禅寺。白莲宗善法堂主。僧优昙普度斋沐谨题。
庐山莲宗宝鉴纲目
　　念佛宝鉴叙。
　　念佛正因卷第一。
　　念佛正教卷第二。
　　念佛正宗卷第三。
　　念佛正派卷第四。
　　念佛正信卷第五。
　　念佛正行卷第六。
　　念佛正愿卷第七。
　　念佛往生正诀卷第八。
　　念佛正报卷第九。
　　念佛正论卷第十。
目录
　　第一卷(一十四章)
　　念佛正因说　阿弥陀佛因地　弥陀释迦本愿因地　佛为韦提希圣后说净业正因　孝养父母奉事师长　归依三宝　发菩提心　受持戒法　慈心不杀修十善业　深信因果　读诵大乘　观进行者。
　　第二卷(一十九章)
　　念佛正教说　佛为父王说念佛　善财参见德云比丘说念佛门　智首菩萨说念佛　龙树大士说念佛　念佛功德有七种胜　修持法门　离相念佛三昧无住法门　天台念佛三昧三观法门　空观念佛三昧无念法门　日观念佛三昧专想法门　参禅念佛三昧究竟法门　摄心念佛三昧调息法门　一相念佛三昧专念法门　六时念佛功德回向法门　忏罪念佛功德系念法门　晨昏念佛功德信愿法门　简径念佛功德十念法门　慈照宗主圆融四土。
　　第三卷(八章)
　　念佛正宗说　定明宗体　念佛参禅求宗旨说　净土非钝根权说　真歇了禅师净土宗要　寂室大师示净土实见　大智律师示念佛事理不二　文法师净行念佛宗要。
　　第四卷(二十二章)
　　念佛正派说　远祖师事实　远祖师历朝谥号　明教大师题远祖师影堂记　庐山十八大贤名氏　贯休禅师题十八贤影堂记　辨明远祖师成道事　璧谷昙鸾大师　天台智者大师　京师善导和尚　金台法照大师　睦州少康法师　省常大师　长芦慈觉禅师　永明寿禅师　天竺慈云忏主　文潞公传　潞府宗坦疏主　慈照宗主　无为子杨提刑　龙舒居士王虚中仪真王侍郎。
　　第五卷(六章)
　　念佛正信说　断疑生信　劝发信心　慈云式忏主往生正信偈　智者大师净土十疑论叙　杨提刑直指净土决疑序。
　　第六卷(一十四章)
　　念佛正行说　修进工夫　资生助道　作福助缘　去恶取善　拔济幽趣　放诸生命　六度万行齐修　维摩大士示净土八法　较明修行难易　天台示净土欣厌二行门　净业道场　自行化他　以事检心。
　　第七卷(七章)
　　念佛正愿说　劝发大愿　慈照宗主示念佛人发愿偈并序　求生净土要在发愿　善导和尚修行发愿仪　白侍郎发愿求生净土文　凭济川施经发净土愿文。
　　第八卷(一十二章)
　　念佛往生正诀说　父母临终往生净土　临终三疑　临终四关　临终决疑撮要　僧济临终注想西方　善导和尚临终往生正念文　化佛来迎　贤首菩萨临终赞念佛偈　情想多少论报高下　命终善恶感报优劣　临终十事不克念佛勉劝预修。
　　第九卷(五章)
　　念佛正报说　功德庄严　净土增修圣果　净土三十益　净土成佛。
　　第十卷(二十五章)
　　念佛正论说　西方弥陀说　真如本性说　辨真妄身心　辨明三宝　辨见闻觉知　破妄说灾福　辨明空见　辨一合相　辨明双修　辨明三车　辨明三关　辨明大小二乘　辨明不生不灭　辨明曹溪路　辨佛法隐藏　辨明超日月光　辨明髻中珠　辨明无漏果　辨明赵州茶　辨明教外别传　辨关闭诸恶趣门开示涅槃正路　辨明四生　破妄立十号　誓愿流通。
　　名德题跋(十一章)
　　明州天童长老东岩和尚跋语　庐山白莲宗主悦堂和尚跋语　西峰及庵和尚信公长老跋语　大庆寿寺都总统西云和尚跋语　饶州荐福长老月礀和尚跋语　姑苏幻住禅庵中峰和尚跋语　荆岑普贤接待院不会禅师跋语　天峰祐禅师跋语　翰林承旨张畴斋题跋　庐山无住道人竺源跋　庐山优昙普度题。
　　庐山莲宗宝鉴目录终。
念佛正因说
　　盖闻。恒河沙数众如来弥陀第一。十方微尘诸佛刹极乐是归。至理本秖唯心初门必由因地。故知合抱之木发于毫芒。千里之行始于初步。欲超生死以净土为归趣之方。将证涅槃故念佛乃正心之要。深信极乐真解脱之妙门。谛想弥陀实众生慈父。先明落处故望果以修因。渐履玄途是从因而至果。故知集群贤而结社有其旨焉。专念佛以劝人兴其教也。因该果海果彻因源。形直无不影端。声和自然响顺。势至示证圆通之要。世尊说修净业之因。从闻思修登三摩地。凭信行愿入法界门。是以一念兴而万灵知。信心生而诸佛现。才称宝号已投种于莲胎。一发菩提即标名于金地。有缘斯遇自悟自修。浅信不持大愚大错。故云一乘极唱终归。获至于乐邦。万行圆修最胜。独称于宝号。八十亿劫之重罪廓尔烟消。十万亿刹之遐方倏如羽化。想念专注即观心而见佛身。心境交参即因门而成胜果。十方净秽卷舒同在于毫端。一性包融浩博该罗于法界。是则诸佛与众生交彻。净土与秽土冥通。彼此互修事理无碍。若神珠之顿含众宝。犹帝网之交映千光。我心既然生佛同尔。是知游神亿刹实生乎自己心中。孕质九莲岂逃于刹那际内。二乘贤辈回心即达于金池。五逆凡夫十念便登于宝界。嗟乎识昏障重信寡疑多。贬净业为权乘。嗤诵持为粗行。岂非耽溺火宅自甘永劫之沉迷。悖悷慈亲深痛一生之虚丧。须信非凭他力截业惑以无由。不遇此门脱生死而无路。誓同诸佛敢效前修劝勉。后贤深崇此道。已发愿今发愿当发愿。事事而回向弥陀。若已生若今生若当生。念念而皆归净土。欲取一生事办便于这里留心。一切时中千车合辙。四威仪内万善同归。齐登极乐妙门。速成念佛三昧。最初一步要分明。直至西方无异路。
阿弥陀佛因地
　　鼓音王经云。过去劫中有国名妙喜。王名憍尸迦。祖父清泰国王。父月上转轮王。母殊胜妙颜。生三子长曰月明。次曰憍尸迦。三曰帝众。时有一佛出世。名曰世自在王。憍尸迦心发道意。弃舍国位投佛出家。号曰法藏比丘。又大弥陀经云。法藏比丘于世自在王佛所。发无上意。一切世间无能及者。时佛说二百一十亿诸佛刹土应其心愿。法藏稽首礼佛。广说四十八愿云(本经具载)若不尔者誓不成佛。是时大地震动。天雨妙华空中。同声赞言决定成佛。
弥陀释迦本愿因地
　　悲华经云。往昔劫中有转轮王。名无诤念。大臣宝海为善知识。同于宝藏佛所发菩提心。无诤念发愿云。我修大乘取于净土。终不愿于秽土成阿耨多罗三藐三菩提。世界众生无诸苦恼。我不得如是佛刹。尔乃不成正觉。今既果满号阿弥陀故现净土。宝海大臣愿于秽土成熟有情。今已果满号释迦牟尼。于此浊恶世中成佛菩提。
佛为韦提希圣后说净业正因
　　观无量寿佛经云。尔时韦提希号泣向佛白言。世尊。惟愿为我广说无忧恼处。我当往生。不乐阎浮浊恶世也。尔时世尊。放眉间光。遍照十方无量世界。诸佛国土皆于中现。时韦提希见已。白佛言。是诸佛土虽复清净皆有光明。我今乐生极乐世界阿弥陀佛所。惟愿世尊。教我思惟教我正受。佛告韦提希。阿弥陀佛去此不远。汝当系念谛观彼国。我今广为汝说。亦令未来凡夫修净业者得生西方极乐国土。欲生彼国者。当修三福。一者孝养父母奉事师长。慈心不杀修十善业。二者受持三归具足众戒不犯威仪。三者发菩提心深信因果。读诵大乘劝进行者。如此三事名为净业正因。佛告阿难及韦提希。谛听谛听善思念之。
孝养父母
　　念佛乃诸法之要。孝养为百行之先。孝心即是佛心。孝行无非佛行。欲得道同诸佛。先须孝养二亲。故赜禅师云。孝之一字众妙之门。佛语以孝为宗。佛经以孝为戒。言中不昧口出戒光。直下分明顿开心地。夫孝者有在家之孝。有出家之孝。在家孝者。父母爱之喜而不忘。父母恶之劳而不怨。承顺颜色以尽养生。出家孝者。割爱辞亲餐微契本。深入无为之理上酬罔极之恩。趣解脱之要途。报慈亲之捷径。非但未来获益。亦于现世成功。所以如来子夜踰城道圆雪岭。卢能白金遗母。法继黄梅。然而以法断恩应思报德。是以迦维省父忉利。宁亲至于贫乏无依理合躬亲给侍。是故毕陵迦起尽心之戒。忍大师有养母之堂。陈睦州织屦供亲。朗法师荷[檐-(色-巴)+├]游学。然则出家者以法味为甘旨。不忘返哺之心。以佛事为勤劳。未遗世谛之礼。非但一世父母。而多生父母皆报。不惟一身父母。而法界父母皆度。同登觉岸。岂止周公之配天。普示迷津。故逾考叔之纯孝。出家之孝其利博哉。如或因缘未和。父母不听宜尽在家之孝。劝修出世之因。若能即俗而真。亦有成佛之路。觊反婴儿之行无亏膝下之严。报双亲顾复之劳。致一乘圆满之地。遂使在家菩萨行解无疑。出俗高人因斯可鉴其有局。于事佛不能尽。于事亲睹兹有感。于中可以克全其孝。呜呼光阴易往父母难忘。有亲在堂如佛在世。以此报亲之德。圆成念佛之功。是知父母喜欢则诸佛喜欢。此心清净则佛土清净。可谓野色更无山隔断。月光直与水相通。
奉事师长
　　古德云。生我者父母。成我者师。友是知师者迷途之明导。暗室之慧灯。苦海之舟航。人天之眼目。恩逾父母德重乾坤。弟子所以事师不敢慢易也。岂不见舍全身而求半偈。断一臂而扣真乘。以身为座而奉师。腰石负舂而续祖。卖心肝而学般若。投火聚以证菩提。方之古人深为庆幸。奉师学道可不勉哉。应知出世投师须求正见。参方请益莫附邪宗。要明罪福之因。由审辨正邪之利害。正则成佛。邪则成魔。打头不遇作家到老翻成骨董。是以如来知师非而舍去。夫子择善者而从之。观古圣之如斯。何今人而不尔。况当末运多有邪师。凡欲修行切莫亲近。但存正念终值明师。要了大缘慎勿容易。是故弟子事师。即同事佛也。可谓四事供养。敢辞劳万两黄金亦消得。
归依三宝
　　佛为三界大师。法是群生眼目。僧乃六和上士。并为真净福田。背之则邪。顺之则正。神功莫并。圣力难思。除苦如药鼓落镞脱难。若霜剑突围。变苦为乐而刹那。革凡成圣而顷刻。是以火车相现归依而便获清凉。地获将临称念而悉皆离苦。普明与诸王免难空定功焉。帝释却顶生之威般若力也。所以信心佛子归依三宝。真慈香花供养于佛僧。读诵流通于法宝。集兹善利回向菩提。普暨众生同生净土。不见道频伽鹦鹉称念而得生西方。诸天帝王钦敬而誓求圣道。皆能上成佛果。下脱苦轮。可谓禅是大沩诗是朴。大唐天子只三人。
发菩提心
　　无上佛果名曰菩提。若发此心决定成佛。净行法门曰。凡修净土须善发心。若为自己厌五浊忻九品则违菩提心。是声闻行不应发也。若为众生起大悲心。求往彼国希速成就。道力神通遍历十方。救度一切令共成佛。则顺菩提心是菩萨行应当发也。今劝净业高流凡欲利己利他。须是发心立志应于三宝前。虔奉香花。志心发愿云。南无佛南无法南无僧。弟子(某)从于今日。发此大心不为自求人天福报。缘觉声闻乃至权乘诸位菩萨。唯依最上乘法发菩提心。愿与现生父母及多生父母。法界众生一切怨亲。同生净土皆得不退转于阿耨多罗三藐三菩提。如是三说此心时时要发日日常然。所以善财一生证果。龙女八岁成佛。地狱发心顿超十地。沙弥发意已越二乘。可谓一气回元运恩沾万物深。
受持戒法
　　既发菩提心应修菩萨行。初受三归。次持五戒。渐修十种善法圆满三聚律仪。根熟则全持根生则分受。年有三善。月有六斋。如或五戒难行且除酒肉二味。十重易犯且持不杀一门。轻尘积岳坠露添流。一适下崖终归大海。故涅槃经云。佛在世日以佛为师。佛灭度后以戒为师。梵网经云。戒如明日月亦如璎珞珠。微尘菩萨众由是成正觉。所以龙无犯杀之心。狼有持斋之意。比丘苦节至于系草。护鹅居士病缘终不饮酒食肉。是知诸善之本五戒为先。王者履之以治国。君子奉之以立身。不可造次而离。不可须臾而废。佛称五德。儒谓五常。在天为五星在地为五岳。在人为五藏。在处为五方。广而言之无所不统。仰观俯察莫能加焉。故法苑珠林云。世俗所尚仁义礼智信也。贪识所资杀盗淫妄酒也。道俗虽乖渐教通也。正法内训必始于因。此则在乎实法。指事直言不假饰辞。托名现意如斯。而修因不期果而果证。从兹而入道不羡乐而乐彰。今见持戒不杀不求仁而仁着。守戒不盗不忻义而义敷。不淫者不祈礼而礼立。不妄者不慕信而信扬。不饮者不行智而智明。非但律己防非亦以助国扬化。欲修成于净行须严护于戒根。可谓万善和融同佛土。熙熙长乐太平时。
慈心不杀
　　卵胎湿化飞走虫鱼。皆未来诸佛之流。或过去多生父母。至于颙颙怖死汲汲贫生。避苦而乐其身此情一等。求安而养其命斯理万均。何乃声哀哀而牵上。刀砧眼盻盻而驱就死地。或张罗亘野布网连山。火逐岭以高低。烟随处而疏密。疾电之鹰争举追风之马竞前。猿睹箭以魂飞。雁看弓而胆落。解头陷脑之酸难抵。洞胸彻骨之痛奚禁。况斯等共禀五行。俱含四象同沾佛性共有神明。何乃陈此肉山树兹炮烙。充其口腹美彼心肝。殊不知断其命者。是出佛身之血。食其肉者宁非父母之身。造杀害之深尤断慈悲之种性。生前福寿暗里消磨。死后沉沦刀山剑树。还作鸡猪鱼兔。次第填偿至于宰割烹炮因果相似。谛观食肉可谓寒心。纵售易于屠门亦难逃于重罪。菩萨宁当破骨终不食啖众生。是以白兔焚身而仙人不顾也。草尚不拔肉岂容。尝还彼庖厨有闻声不忍之训养。他出卖同口杀心食之尤大圣垂慈。所以制戒永断杀生其德大也。修净土人故堂持守。可谓不贪香饵味。始是碧潭龙。
修十善业
　　夫大乘玄要。元不离于一心。净业正因必先修于十善。断身口七重之罪。七行斯成。灭意识三毒之根。三学自备。弥陀经内求净土者之所当修。华严经中离垢地者乃能亲证。人天至于有顶以十善为受生之缘。声闻以至佛乘由十善为入道之本。弗遵佛制堕三涂之要门。纵得人身获二种之恶报。不修乃十不善道。奉持为十戒法门实乃净土镃基。普劝常修此行。是菩萨之法苑。宜令安住其中可以至无畏大城。可以登不退转地。功德讵可思量。佛子所以当学。
深信因果
　　拟步玄途洗心大道。深信世间因果。究明出世根源。将穷其源必存其要。要而在用者其于心法乎。心也者弥纶于万行会通于群数。盖以心无常法乘善恶而迭用以罪福为影响故因果不相违。是知涉境而动谓之因。动而生识谓之缘。缘起则有业相。随有业则果报定矣。是以善行恶行世间之因也。三界六道九有四生世间之果也。念佛法门出世间之因也。九品化生净土成佛。出世间之果也。于上因果心中明了故。不乐着世间之法。于出世间法心行不违。念念不忘于净土。心心不离于弥陀。何以知其然。如今是因。临终是果。应知因实果则不虚。夫善恶二轮。苦乐二报。皆三业所造。四缘所生。六因所成。五果所摄。若一念心嗔恚邪淫即地狱业。悭贪不实即饿鬼业。愚痴闇蔽即畜生业。我慢贡高即修罗业。坚持五戒即人业。精修十善即天业。证悟人空即声闻业。知缘性离即缘觉业。六度齐修即菩萨业。真慈平等即佛业。若心净则香台宝树净刹化生。心垢则丘陵坑坎秽土受形皆是等伦之果。能感增上之缘。是以离自心源更无别体。维摩经云。欲得净土。但净其心。故知一切归心万法由我。欲成净果。但行净因。又当知阐提邪见定应堕千劫泥犁。诽谤拨无即此是邪魔眷属观报应之。若是如影如形信因果之历然可惊可惧。所谓苦瓠连根苦。甜瓜彻蒂甜。
读诵大乘
　　既慕西方当求了义。暗中有宝无灯照终不自知。古镜埋尘不揩磨岂能光显。调和三业体究一心恭奉真文。研味圣意深入法源之底。洞探诸佛之机理路豁通心花发现不见道。倚松之葛上耸千寻。附托胜因方能广益。譬夫桂生高岭零露方得泫其华。莲出绿波飞尘不能污其叶。虽莲性自洁而桂质本贞良由所附者。高则微物不能累。所凭者净浊类不能沾。夫以卉木无知尚犹资善而成至善。人伦有识得不因心而证佛心。岂不闻智者诵法华见灵山之未散。圭峰读圆觉。忽心地以开通达本情。忘普庵契华严之旨应无所住。六祖悟般若之宗。观先德而可遵。岂今人而不学。可谓渡河须用筏。到岸不须船。
劝进行者
　　夫学佛初门大悲是菩萨正辙。利他要行劝进乃净业胜曰。晋社群贤愿祈生于安养。十方海众忻出离于娑婆。痛嗟生死之难逃。堪叹无常之期速。可不景行前哲导彼后昆哉。劝一人二人以至多人。是佛门之法施。念一佛二佛以至万佛。趣乐土之玄猷。日课千声佛名。积月至年则有三十六万声佛。积而不迨亦几于佛地乎。日行小善一事积月至年则有三百六十善事。积而不迨亦几于君子乎。为愚为小人而不通忏悔。同禽兽者良由不学。亦无劝进之人也。经言若人以四天下七宝供养佛。及菩萨缘觉声闻得福甚多。不如劝人念佛一声其福胜彼。此世尊之劝进也。语云己欲立而立人。己欲达而达人。此仲尼之劝进也。勉尔同盟熏陶净行。或正月五月九月为一集。或半年一年三年为一期。深植善根普皆回向。常为道侣更互相资。一人退惰则协力提携一人。舍凡则递相照顾。虽不能弘教利物。亦可以温故知新。岂不见施人一钱人称受惠。益人一语彼岂无知。财施则济一世之贫。食施则济一日之命。法施则令人出世。其功德讵可比伦。财施如灯止明一室。法施如日遍照大千。吝法而不劝修累劫沈于黑狱。推己而行化导现生则是阿弥。敢冀运慈递相劝发。以斯悲愿结此净缘。拔滞溺之沈流。出轮回之捷径。齐登乐土图报佛恩。可谓未度者令度矣。
庐山莲宗宝鉴念佛正教卷第二(一十九章)
念佛正教说
　　法界本无众生。众生缘乎妄见。如来本无言教。言教为乎有情。妄见者众生之病。言教者众生之药。以药治病则病无不治。以言觉妄则妄无不觉。凡夫日用而不知如来之道鲜矣。故我能仁大觉愍群机之未悟也。于是仰推大慈俯垂妙范。华严顿示声闻尚若盲聋。阿含委说菩萨未蒙获益。方等赞大般若荡空。涅槃殊途同归法华普皆受记。于是群经森列偏赞西方。盖以阿弥陀佛。愿广缘强法尊理备。而然尔其教也。指佛国为归趣。华池宝地胜妙庄严令忻彼。而厌此也其理也。示弥陀即自性。念念圆明心心实相。如大海之混百川也。其行也开示十六观门。摄心妙境了性相空。如明镜之见面像也。其果也。九品次第化生。普摄利钝登不退阶。至无上之菩提道也。是故九界众生以无所得心。而修佛国妙行不亦宜乎。如来出世之怀于斯尽矣。偏赞之辞有其旨焉。真百千三昧之要门。乃一实境界之直道。论事仪则忏六根雪三业。究宗旨则空万法了一心。是谓超苦海之健舟。救急病之良药。信斯道者开本觉心。出五浊苦达真净土了性弥陀。若明月之当空。似莲花之出水。故莲宗之教以是名焉。杨无为云。莲者出乎淤泥。不舍众生界也。处空无染显露清净体也。华而有实非魔境也。华实同时因果一如也。华开莲现示权显实也。华落莲成废权立实也。一莲生无量华。建立一切法也。十方同一华藏示佛境无异也。莲教之义得非是欤。所以兴慈运悲者。游戏于常光之界。戒珠义海者涵泳于解脱之渊。是以天龙护持。王臣致敬。古今不坠其化。士民仰慕其风。非夫大悲愿力抚哀未习。其孰能臻此哉。是故龙树论证之。晋贤社修之。天台判释之。慈恩通赞之。慈照集而忏之。宗坦疏而解之。宿衲名儒奉之者宝珠有集。高贤达士修之者简编有题。於戏大法下衰去圣逾远。事佛者众。谋道者稀。竞声利为己。能视流通为儿戏。遂令法门凋瘵教网倾颓。实赖后贤克荷斯道。普冀亡躯为法。洁己依师欲达真乘。须亲教典禀教乃能明理。明理然后修行。行愿无亏。道果可证。故知耳闻目见当依四法。以思修口诵心违。纵解千章而何益。是乃心以教照。佛以念持。非以戒防。罪以忏雪。道以实践动以礼行。近则期于立身扬名。远则希于革凡成圣。发挥佛祖之道。舍我辈而谁欤。坚秉慧刀裂开魔网。饮正法之甘露。伐邪见之稠林。避恶友如避虎狼。事良朋如事父母。谨守志节母退大心正觉可遵。非道莫履有过务速改。有善勿矜夸。自然与祸斯违与福斯会。现居尘世则人敬之天祐之。他日净方则圣可期道可至岂在乎相形。问命谄求荣达之时。又何必望影瞻光卜度终归之日。此匪道人之见识。实乃凡庸之妄情莫徇他求。但依本分在当仁而不让。宜见贤以思齐。名利不足动于怀。死生不足劳其虑。欲功成而志遂必自迩。而涉遐当验果以推因。信有作而有报。智足以照惑。明足以烛幽。言斯可法行斯可乐。德义可尊。进退可度辩伪识真。若试金之美石。除昏鉴物犹照世之真灯。是大导师作不请友。掷出龙宫之宝均施群生。撤开祖门之关普容来者。蠲涤邪病指归妙源。俾昏镜以重磨。若垢衣而再净。使真风复振福及大千。睹慧日增明辉腾万古。可谓法主之真子。可谓大丈夫焉。以此而奉西方大圣人之教者。复何愧欤。
佛为父王说念佛
　　宝积经云。世尊父王。顶礼佛足一心合掌而白佛言。云何修行当得诸佛之道。佛言。一切众生皆即是佛。汝今当念西方世界阿弥陀佛。常勤精进当得佛道。王言。一切众生云何是佛。佛言。一切法无生无动摇。无取舍无相貌无自性。可于此佛法中。安住其心勿信于他。尔时父王。与七万释种闻说是法。信解欢喜悟无生忍。佛现微笑。而说偈曰。释种决定智。是故于佛法决信心安住人中命终已。得生安乐国。面奉阿弥陀无畏成菩提。
善财五十三参首见德云比丘说念佛门
　　华严经入法界品云。德云比丘告善财言。善男子。我得自在决定解力。信眼清净智光照耀。普观境界离一切障。具清净行。往诣十方供养诸佛。常念一切诸佛如来。总持一切诸佛正法。常见一切诸佛随诸众生种种心乐。示现种种成正觉门。于大众中而师子吼。善男子。我惟得此忆念一切诸佛境界。智慧光明普见法门。所谓智光普照念佛门。令一切众生念佛门。令安住力念佛门。令安住法念佛门。照曜诸方念佛门。入不可见处念佛门。住于诸劫念佛门。住一切时念佛门。住一切刹念佛门。住一切世念佛门。住一切境念佛门。住寂灭念佛门。住远离念佛门。住广大念佛门。住微细念佛门。住庄严念佛门。住能事念佛门。住自在心念佛门。住自业念佛门。住神变念佛门。住虚空念佛门。
智首菩萨说念佛
　　华严经云。一切威仪中常念佛功德。昼夜无暂断。如是业应作。
龙树大士劝念佛
　　大智度论云。佛是无上法王。诸大菩萨为法臣。诸臣所尊重者。惟佛法王。是故菩萨应当念佛。又云。有诸菩萨。自念往昔谤般若。堕恶道经无量劫。虽修余行未能得出。后遇善知识教行念佛三昧。即得并遣罪障方得解脱。又偈云。若人愿作佛心念阿弥陀。即时为现身。故我归命礼。
念佛功德有七种胜
　　甘露疏云。一词少易行胜。唯称一句南无阿弥陀佛一切人可念故。二念缘佛境胜。一心缘念佛身相好。净国为境故。三离难获安胜。诸佛菩萨加护念佛者。无诸患难安庆吉祥。四称名灭罪胜。念佛一声灭八十亿劫生死重罪。五持念获福胜。称佛一声胜四天下七宝供佛及阿罗汉。六果感见佛胜。众生念佛必定见佛。七亲迎往生胜。化佛菩萨放光迎接行者。往生佛土。
修持法门
　　夫无为境界迥绝名言。有漏色心要凭修证真如具含众德。方便而有多门。上自离相平等下至十念称名。总括不离三乘往生冥符九品。有念终归于无念。有生直至于无生。可调一句弥陀群机普应矣。
离相念佛三昧无住法门
　　慈照宗主云。离相念佛三昧者。上根智人悟此深理。常运虚空平等。心无我人众生寿者相。经云。离一切诸相。即名诸佛。论曰。我以计内人以计外众生。以续前为能寿者。以续后为义。既无内外前后执心。则一切诸相悉皆空寂。故经云。知无我人谁受轮转。亦无身心受彼生死。是名离相念佛三昧。此则见一切众生本性皆同弥陀。既不执有相无相二边。亦无有断见常见之说。由是念念弥陀出世。处处极乐现前。如此念者。无念之念。念则真如无生之生。生则实相故知无念即离念。实相乃无相。无相则无住。无住则入佛境界。此乃无上正真大菩提道。若到此地无修无证。无生死可脱。无涅槃可求。性相俱空圣凡齐等。无佛道可成。无众生可度。无己灵可得。一念无为十方坐断。无一法本有无一法始成。自他互收事理无碍。尘尘具足刹刹全彰。法本如然思议莫及。可谓十方薄伽梵一路涅槃门。
天台念佛三昧三观法门

　　掜不成团　　拨不开看　　来看去转
　　成呆人人　　若到呆田　　地三观元
　　来是祸胎
　　智者大师云。诸佛教理既明。非观行无以复性。乃依一心三谛之理。示三止三观。一一观心念念不可得。先空次假后中。离二边而观一心。如云外之月者。此乃别教之行相也。又云。破一切惑莫盛乎空。建一切法莫盛乎假。究竟一切性莫大乎中。故一中一切中。无假无空无不中。空假亦尔。即圆教之行相也。如西天伊字三点。首罗天之三目。非纵非横并列。故三观圆成。法身不素。即免同穷子也。龙树菩萨偈云。因缘所生法。我说即是空。亦名为假名。亦名中道义。斯与楞严圆觉经说奢摩陀三摩钵提禅那三观。名目虽殊。其致一也。亦曰。三谛天然之性德也。中谛者统一切法。真谛者泯一切法。俗谛者立一切法举一即三非前后也。含生本具非造作之所得也。秘藏不显盖三惑之所覆也。无明翳乎法性。尘沙障乎化导。见思阻乎空寂。然兹三惑乃体上之虚妄也。由是立乎三观。破乎三惑。证乎三智。成乎三德。空观者破见思惑。证一切智成般若德。假观者破尘沙惑。证道种智成解脱德。中观者破无明惑。证一切种智成法身德。非各别也。非异时也。天然之理具诸法故。然兹三谛性之自尔。穷理尽性。故与禅宗异而非异也。行者念佛之时意根为因。白毫圆光为缘。所起之念。即所生法。谛观念佛心起。即是假名。体之即空洞鉴。此心有如来藏离边显中。若根若尘并是法界。诸佛众生一念普应。即边而中。无佛无念。此乃大乘圆修三观念佛也。可谓无相无空无不空。即是如来真实相。
空观念佛三昧无念法门
　　空观念佛三昧者。即祖师序云。思专想寂志一不挠。气虚神朗无幽不彻。入斯定者昧然忘知。尘累顿消滞情融朗。非天下至妙。孰能与于此哉。智者大师以空观而荡一切法。故云一空一切空无假无中而不空。入此观者是审实真谛也。今欲令行人反妄归真故谓之从假入空观。盖假者是入空之诠。先观一切法是假。乃至四大五蕴六根六尘六识。尽十方世界山河大地皆无一物。了知虚妄而得会真。故名二谛观。修此者先要摄心静坐。将世间一切虚妄不实境界。尽情扫荡俱不住着惟观于空。故般若经云。内空外空内外空空空空亦不可得。如是顿入如来宝明空海。性觉真空。即如来藏空性圆明灵光遍照法界性故。如摩尼珠随意出生。如大溟海深广含摄。平等性智名佛知见。可谓诸行无常一切空。即是如来大圆觉。
日观念佛三昧专想法门
　　观无量寿佛经云。佛告韦提希。汝及众生应当专心。系念一处想于西方。凡作想者。一切众生自非生盲。有目之徒皆见日没。当起想念正坐西向。谛观于日令心坚住专想不移。日欲没时状如悬鼓。既见日已开目闭目皆令明了。是为日想。名曰初观。行人入此观者须于静处屏绝外缘。正坐摄心谛观日轮现在目前。注心一境凝然寂静。如对明镜自睹面像。心若驰散制之令还。心息住定。即得三昧。可谓海底金乌天上日。眼中瞳子面前人。
参禅念佛三昧究竟法门
　　远祖师禅经序云。禅非智无以穷其寂。智非禅无以深其照。禅智者照寂之谓其相济也。照不离寂。寂不离照。感则俱游。应则同趣。慈照云寂而常照。照而常寂。常寂常照。名常寂光念佛之人。欲参禅见性但依此法。要于静室正身端坐。扫除缘累截断情尘。瞠开眼睛外不着境。内不住定。回光一照。内外俱寂。然后密密。举念南无阿弥陀佛三五声。回光自看云见性。则成佛毕竟那个。是我本性阿弥陀。却又照觑看只今举底。这一念从何处起觑破这一念。复又觑破这觑底是谁○参良久又举念南无阿弥陀佛。又如是觑如是参急切做工夫。勿令间断。惺惺不昧。如鸡抱卵不拘四威仪中亦如是。举如是看如是参。忽于行住坐卧处闻声见色时。豁然明悟。亲见本性弥陀。内外身心一时透脱。尽乾坤大地是个西方。万象森罗无非自己。静无遗照动不离寂。然后兴慈运悲接引未悟。悲智圆融入无功用行。得生上品名实报庄严土。得一切种智。可谓万古碧潭空界月。再三捞漉始应知。
摄心念佛三昧调息法闻
　　大集经贤护品云。求无上菩提者。应修念佛禅三昧。偈云。若人专念弥陀佛号。曰无上深妙禅。至心想像见佛时。即是不生不灭法。坐禅三昧经云。菩萨坐禅不念一切。惟念一佛。即得三昧。初机修习未免昏散二病。须假对治人天。宝鉴云。凡修禅定。即入静室。正身端坐数出入息。从一数至十。从十数至百。百数至千万。此身兀然此心寂然。与虚空等不烦禁止。如是久之一息自住。不出不入时觉此息。从毛孔中八万四千云蒸雾起。无始已来诸病自除。诸障自灭。自然明悟。譬如盲人忽然有眼。尔时见彻不用寻人指路也。今此摄心念佛欲得速成三昧。对治昏散之法。数息最要。凡欲坐时。先想己身在圆光中。默观鼻端想出入息。每一息默念南无阿弥陀佛。一声方便调息不缓不急。心息相依随其出入。行住坐卧皆可行之。勿令间断。常自密密行持。乃至深入禅定。息念两忘。即此身心与虚空等。久久纯熟心眼开通。三昧忽尔现前。即是唯心净土。
一想念佛三昧专念法门
　　大般若经云。曼殊室利白佛言。菩萨修行何法疾证无上菩提。佛言。菩萨能正修行一相庄严三昧疾证菩提。修此行者。应离喧杂不思众相。专心系念于一如来。审取名字善想容仪。即为普观三世一切诸佛。即得诸佛一切智慧。天台十疑论云。一切诸佛悉皆平等。但众生根钝浊乱者多。若不专心系念一佛。则心散漫三昧难成。故专令念阿弥陀佛。即是一相三昧。宝王论云。修持一相念佛三昧者。当于行住坐卧系念不忘。纵令昏寐亦系念而寝。觉即续之。不以余业间断。不以贪嗔等间隔。随犯随忏悔。不隔念不异念。不隔日不隔时。念念常不离佛。念念清净圆明。即是得一相三昧也。可谓是若了一万事毕。
六时念佛功德回向法门
　　远公祖师。东林结社僧俗同修。大智上贤深入禅观。得念佛三昧中流之士。六时修礼净土。回向西方。唐有诗云。远公独刻莲花漏。犹向山中礼六时。凡修此法先于净室。安置佛像香花灯烛随分供养澡浴尘垢着清净衣。每日于日初时。日中时。日没时。夜初时夜半时。夜终时。自对三宝端身合掌。信礼西方每一时。目睹慈容称念南无阿弥陀佛圣号一千遍。礼佛四十八拜。念西方文发愿回向。每日昼三夜三六时行道。精专不倦志意修持。坚固行愿净业圆成。他日必得中品中生矣。
忏罪念佛功德系念法门
　　大弥陀经云。我作佛时。十方无央数世界诸天人民。闻我名号烧香散花。燃灯悬缯饭食沙门。起立塔寺斋戒清净益作诸善。一心系念于我。虽止于一昼夜不绝。亦必生我刹。不得是愿终不作佛。又云。我作佛时。十方无央数世界诸天人民。以至蜎飞蠕动之类。前世作恶。闻我名号即忏悔为善。奉持经戒愿生我刹。寿终皆不经三恶道。径遂往生一切所欲无不如意。不得是愿终不作佛。凡修持者先当严净坛场。烧香然灯广设供养。请一比丘及诸上善人。同坛尊证白佛陈意。绝虑去忧。勿预家事。勿近内人。斋戒修持系念。彼佛名号。一昼一夜每佛一千声。诵弥陀经一卷。如是三次。志心忏悔回向云。我今自忆有生以来造诸恶业。愿此念佛功德。得入如来大誓海中。承佛慈力众罪消灭冤尤释除。三业所生一切诸善。庄严净愿福智现前。愿得临命终时自知时至。身无病苦心不颠倒。如入禅定于一念顷。径生西方极乐国土。见佛接引于七宝池中莲花台上。蒙佛授记得闻经法。顿开佛慧广度众生满菩提愿。可谓水向石边流出冷。风从花里过来香。
晨昏念佛功德信愿法门
　　在家菩萨奉佛持戒。逐日营办家缘未能一心修行者。须是早起焚香参承三宝随意念佛每日黄昏亦如是。礼念以为常课。如或有干失时次日当自对佛忏说此之法门要且不妨本业。为士者不妨修读。为农者不妨耕种。为工者不妨作务。为商者不妨买卖。晨参夕礼之外。更能二六时中。偷那工夫持念佛号。百声千声志诚为功。期生净土回向云。弟子某礼念功德愿。命终时。径生净土莲花池畔。亲见弥陀宝树行中相逢善友。普为父母师长法界众生同满此愿。可谓积尘成巨岳。滴水渐成河。
简径念佛功德十念法门
　　慈云式忏主云。在俗人尘务忙冗。每日清晨服饰已。面西合掌念南无阿弥陀佛。尽一口气为一念。如是十念但随气短长气极为度。其念佛声不高不低调停得中。如此十念连续不断。意在令心不散专精为功。显是藉气束心也。回向云。某一心归命西方阿弥陀佛。愿以净光摄我。我今称如来名经十念顷求生西方。佛昔本誓若有众生。欲生我刹十念我名。若不生我国者。我誓不成佛。今以十念功德愿命终时心不颠倒。于一念顷生极乐国。闻佛妙法速证菩提。可谓信心如不退。决定礼金仙。
慈照宗主圆融四土选佛图序
　　夫寂光同居。一智无殊。情生彼此。见有亲疏。觌面了色。空性如如。本无二路。自见妙粗。吾不如是。一体毗卢。先须识本。免被茶糊。行有行相。智有智模愿有愿力。进有程途。惺惺寂寂。如净明珠。照彻心体。凡圣同途。四土合彻。三身一如。头头净土。处处阿弥。且山僧因见四土。混乱无纶智转行融。致使利钝不分因果俱失。只言净土不知净土高低。只说唯心。不知心之深浅。故见诸家相毁各执一边。谁知自破宗风。非魔能坏。今则略开一线。出四图。削去迷情。顿明心地。然后河沙法界。该收一纸之中。无量法门。出乎方寸之内耳。

　　自性弥陀佛　　唯心净土机
　　悟来唯一念　　迷后历三祇
　　折摄二门设　　圣凡一路归
　　世情看冷暖　　人面逐高低
凡圣同居土

如荫序出身
　　凡圣情差智有殊　　须凭修证契毗卢
　　恐人力少行疲倦　　权指西方住半途
　　横出三界少人知。易修易往勿狐疑。尘垢未除求解脱。一心信愿念阿弥。临终正念分明去。三朝七日预知时。既生净土常闻法。何愁不得悟心机。
　　┌─────────┐
　　│愿不退　　　　│
　　├─────────┤
　　│三德迷　　　　│
　　├─────────┤
　　│宗用体　　　　│
　　├─────────┤
　　│胜劣应　　　　│
　　├─────────┤
　　│情见未除　　　　│
　　├─────────┤
　　│具烦恼　　　　│
　　├─────────┤
　　│十念成就生　　　│
　　├─────────┤
　　│横出三界　　　　│
　　├─────────┤
　　│须陀洹及其人天所见│
　　├─────────┤
　　│八尺之身　　　　│
　　├─────────┤
　　│凡圣居　　　　│
　　└─────────┘
　　此土但有信愿念佛。不断烦恼。不舍家缘。不修禅定。临命终时弥陀接引。皆得往生净土。便获神通。得不退转。直至菩提。凡圣同居士者。乃自他受用三光具足。总摄四土九品化生据理。后三土皆在其中不别出。而只引下下品者。盖祖师明其易修易往也。其余品位高低。各随行愿修证而成也。
方便胜居土

如边功出身
　　断除烦恼绝踪由　　灭智灰心罢便休
　　宝所不能前进步　　如来方便故相留
　　竖出三界声闻性　　烦恼尘劳急断除
　　入定四禅频观炼　　永超凡世不还归
　　┌─────────┐
　　│行不退　　　　│
　　├─────────┤
　　│解脱德　　　　│
　　├─────────┤
　　│体用宗　　　　│
　　├─────────┤
　　│胜应身　　　　│
　　├─────────┤
　　│一切智　　　　│
　　├─────────┤
　　│破见思惑　　　　│
　　├─────────┤
　　│八关等生　　　　│
　　├─────────┤
　　│竖出三界　　　　│
　　├─────────┤
　　│四果声闻弟子等所见│
　　├─────────┤
　　│丈六金身　　　　│
　　├─────────┤
　　│罗汉居　　　　│
　　└─────────┘
　　此土皆是定性小乘根性。怕怖三界如虎鬼龙蛇。破见思惑杀贪嗔痴。断如来种如獐独跳。不顾后群偏执小见。沈空滞寂生方便土如来纯说大乘调伏。
实报庄严土

如科选出身
　　心法微微犹未遣　　应知情尽始除根
　　贴肉汗衫既未脱　　纤尘犹碍大乾坤
　　非横非竖理偏宜　　三观澄心进莫疑
　　一力未能超彼岸　　依然还落圣贤机
　　┌───────────┐
　　│智不退　　　　　　│
　　├───────────┤
　　│般若德　　　　　　│
　　├───────────┤
　　│用宗体　　　　　　│
　　├───────────┤
　　│圆满报身　　　　　│
　　├───────────┤
　　│道种智　　　　　　│
　　├───────────┤
　　│破尘沙惑分破无明　　│
　　├───────────┤
　　│三心克备生　　　　│
　　├───────────┤
　　│非横非竖出三界　　　│
　　├───────────┤
　　│八万四千相好　　　　│
　　├───────────┤
　　│一生补处及诸大士所见　│
　　├───────────┤
　　│菩萨居　　　　　　│
　　└───────────┘
　　此土皆是大乘圆修三观。十住十行十向十地等觉法身大士。如尘若沙各各分破无明。分身十方八相成道。度脱众生皆未究竟。天台贤首教委明。
常寂光净土

如灌顶王子出身
　　境智如如绝证修　　更无闲事滞心头
　　情尽见除消息断　　一轮明月挂中秋
　　冲关透顶不思议但于当念绝思惟。唯心净土唯心净。直下承当第一机。智开惑破无烦恼返本还源独自知。无心身满尘沙界。任运摄将诸子归。
　　┌────┐
　　│位不退　│
　　├────┤
　　│法身德　│
　　├────┤
　　│宗体用　│
　　├────┤
　　│清净法身│
　　├────┤
　　│一切种智│
　　├────┤
　　│破三惑尽│
　　├────┤
　　│一念不生│
　　├────┤
　　│冲关透顶│
　　├────┤
　　│无上正真│
　　├────┤
　　│诸佛所见│
　　├────┤
　　│法界身　│
　　├────┤
　　│果人居　│
　　└────┘
　　此土是寂。上乘境界。惑尽情忘。诸法不生。般若不生。不生不生。名大涅槃。究竟居涅槃山顶。端居常寂光土。名清净法身毗卢遮那佛。名到彼岸。亦名空劫以前自己也。

　　四土非方域　　情生碍不通　　悟迷分大小
　　净秽隔西东　　万有形虽别　　千机理自同
　　春风俱一拂　　何处不花红
　　大见始终无改　小见九品差殊　上智秖在一心　下智东西隔碍。

　　莫谓西方远　西方在目前　虽云越十万　曾不离三千　念佛才开口　花池已种莲　信心如不退　决定礼金仙。
　　西方是取相。欣厌二门修。若人从此入得。一切处皆净土。
　　阿鼻依正全处极圣之自心。身土毗卢不逾下凡之一念。智者云。岂离伽耶别求常寂光土。须知毗卢遮那遍一切处。善观心者。一切万法唯心本具耳。

　　欲识天真佛　　从来绝证修　　不须外寻觅
　　但向自心求　　悟后三身合　　迷时四不周
　　莫生分别见　　直下息心休
　　夫终日寂光而未尝寂光者凡夫也。欲证寂光而未极寂光者菩萨也。具足寂光而住持寂光者如来也。常寂光净土是离相心。若到此地见一切处皆常寂光。
　　教是佛眼禅是佛心。心若无眼心无所依。眼若无心眼无所见。心眼和合方辨东西。禅教和融善知通塞。当知机有利钝法有开遮。若容作一路。收机都成谤法。四门入郭都至府前。四土修心各登彼岸。听教之士不可偏邪。参禅之流应如是会。权实方便运用在人。惟宜事理融通。不可执法而成病○闻思修三慧。戒定慧三学。各要反本还源。尽欲革凡成圣。今人不了各执一边。只说教不通禅。禅不通教。本为去执反属偏情。平等修心却生分别。禅云。黄花翠竹总是真如。教云。一色一香无非中道。势至菩萨因念佛故自得心开。智者大师诵法华经得见真法。是处各存妙道岂在喧争。今要凡心与身土和融。念佛与禅教一道。入门虽别到底是同。休起爱憎莫分彼此。各须究本勿竞枝条。不可执实而谤权。执权而谤实也。
　　清凉国师云。
　　尘劳业海　结惑坚执　情尽见除　不劳收拾。
　　夫法报应之三身。寂光同居四土。各要归源咸回一路。一身三身四土一土。非后非前无来无去。情见有差。非佛隐覆秖许心传。不通言句。周遍圆融无尽无穷。一真无碍重更重重。帝珠莫喻梵网难同。拨转机关八达四通。不在伶俐。唯假惺惺。毗卢得道许汝便成。永绝生死即放光明。若不拟议海晏河清。
　　一土分四土　土土各三身　身土无有尽　情见恰如星　如来无碍力　似月。

　　在天轮　州州皆见月　处处有光明。
后颂
　　大道通天下　明明几百州　州州各道路　路路合春秋　迷后三身别　悟来一也休　这般无彼此　莫把结怨仇。
念佛提纲
　　本自无踪无迹　方便与君拈出　有人问我何为　南无阿弥陀佛。
念佛心开。
　　因修三昧念弥陀　　忽睹弥陀心上过
　　始觉行行皆宝所　　方知土土悉交罗
禅教相成
　　天台贤首慈恩教　　达磨南山意不殊
　　法门头数无穷尽　　不离毫端绝妙粗
三身体同
　　三德秘藏及三身　　舒卷临机分不分
　　处处融通无挂碍　　勿教一向作三人
三宝不异
　　佛法僧宝最为真　　岂异而今一点灵
　　举一即三三是一　　莫教错认定盘星
身土不二
　　毗卢即是寂光土　　寂光即是大毗卢
　　身土本来无二相　　皇城元是大京都
心佛无殊
　　此心即是弥陀佛　　弥陀即是自心源
　　皆道蟾光有亏减　　谁信从来日日圆
绝迹无相
　　一念圆明法界周　　免向三祇着劫修
　　若也此中明了得　　一点微尘也不留
情尽宛然
　　毗卢海藏全无迹　　寂光妙土亦无踪
　　劫火洞然毫末尽　　青山依旧白云中
头头见道
　　寂光金宝及泥沙　　到处无心便是家
　　了得个中玄妙意　　优昙元是白莲花
处处逢源
　　心心念念弥陀佛　　头头处处古毗卢
　　微尘刹海如星布　　撮在山僧一画图
庐山莲宗宝鉴念佛正宗卷第三(八章)
念佛正宗说
　　明教大师曰。能仁之垂教也。必以禅为宗而佛为祖。祖者乃其教之大范。宗者乃其教之大统。大统不明则天下不得一其所诣。大范不正则天下不得质其所证。夫古今之学佛辈竞以其所学相胜者。盖由宗不明祖不正而为患。然非其祖宗素不明不正也。后世学者。不能尽考经论而校正之。乃有束教者。不知佛之微旨妙在乎言外。诸禅者不谅佛之所诠。概见乎教内。纷然自相是非古今。何尝稍息。予尝探大藏或经或传校验。其所谓禅宗者佛祖之心也。佛说一大藏教。未尝不以心为宗也。嗟乎众生之根器异也。又安得以一法而明之。我佛平等设化。于是对其病而投其药耳。且夫净土一宗念佛之法。有实有权有顿有渐。皆以显如来所证之实理。廓众生自性之本源。以念佛三昧摄一切人。明心见性入于佛慧。或问之曰。念佛其可明心见性入佛慧乎。予谓之曰。心为万法之宗。操之在我则何道不成。大势至菩萨以念佛证无生忍。究其因地纯于念佛。上用功念念无间打成一片。所以道都摄六根。净念相继得三摩地。斯为第一。盖佛者心也。念佛念心心心不二。心既不二佛佛皆然。一念贯通无前后际。三际俱断是真道场。尘尘显示刹刹全彰。是谓入于如来正遍知海。具足如来一切种智。念佛之旨大略如斯。远公祖师得是三昧。而以此三昧示一百二十三人。同修同证思专想寂以至究竟。吾祖于是深存远图大援群生。且以晋地新经未来。禅法甘露国所未闻。实相宗本人有异说。乃命弟子踰越葱岭远迎禅师究寻经本。故明教大师定祖图云。秦僧智严于罽宾国。恳请跋陀罗偕来诸夏。传授禅法。初至长安。后至庐山遂出禅经。与远公同译。译成远公为之序。跋陀罗尝谓远公曰。西土传法祖师。自大迦叶直下相承凡有二十七人。其二十六祖近世灭度。名不如蜜多者。所以继世弟子曰般若多罗。方在南天竺国行化。以此慧灯次第相传。达磨多罗后为二十八祖。我今如其所闻而说是义。远公闻跋陀罗言。故序云达磨多罗西域之隽。禅训之宗。宝林传。所谓跋陀罗尝与远公言。其传法诸祖世数固验于禅经矣。故张野序远公塔铭云。心禅诸经出自庐山。师每谓禅法精微非才莫授。功高易进者惟念佛一门。导之以止观。专之以净业。此假修以凝神。积习以移性。入于如来无尽法门。实由斯矣。故此净土之教至于天台智者大师。乃示三观证乎一心。总绾三乘之要行。普收五性之机。宜直付观行之真财。悟入如来之知见。故知念佛之要者由观经为标指也。斯经以佛国净境为宗。以观智妙行为趣。以实相弥陀为体。以灭恶生善为用。是知无量功德共庄严之。种种胜行而归趣之。言说问答而诠辨之。誓众星之拱北辰。如万流之朝东海也。是故韦提不经地位顿证无生。五逆十念称名便登极乐。即圆顿教之所摄也。此之念佛三昧法门权实顿渐折摄。悟迷圆摄一切会归真宗。犹车之有轮。如鸟之有翼。入道之由可谓至矣。可谓尽矣。是以集夫正受之方。示彼修行宗要。开明心目直指根源。庶使念佛进修之士。明其宗而不昧其祖也。若夫一句当机。净土唯心显矣。
定明宗体
　　慈恩通赞云。此方先德总判经论有其四宗。一立性宗。二破性宗。三破相宗。四显实宗。涅槃华严法华等。是显于真实中道义。故舍化城而归宝所等。故弥陀经乃第四宗也。依文判教。教但有三。以类准宗。宗有其八。一我法俱有宗。二有法无我宗。三法无去来宗。四现通假实宗。五俗妄真实宗。六诸法但名宗。七胜义皆空宗。八应理圆实宗。故华严及弥陀经是八宗收。
李长者华严合论十种净土权实宗体
　　夫滔滔智海。茫茫莫究其涯。淼淼真源。荡荡罕寻其际。遮那法界体相总括于尘沙。方广灵门净秽互参于无极。但随现修业用见境不同。致使圣境乖违依根不定。或权分净土于它国。指秽境于娑婆。或此处为化仪。示上方为实报。文殊居东国金色世界而来。观音处西方安乐妙土而至。如是权仪各别启蒙的信无依。今以略会诸门令使创修有托。约申十种以定指南。
　　第一阿弥陀经净土此为一分。取相凡夫未信法空实理。以专忆念念想不移。以专诚故其心分净得生净土。是权未实。
　　第二无量寿观经净土此为一分。未信法空实理众生。乐妙色相者。令使心想想彼色像。想成就故而生佛土。此权非实。
　　第三维摩经净土。佛以足指按地。加其神力暂现还无。是实报土未具陈广狭。是实未广。
　　第四梵网经净土。虽说一大花王而有千叶。一一叶上有百亿化佛。教化百亿四天下众生。然彼千叶及彼华王。为三乘菩萨见未广故。分示报境未成圆满。是权未实。
　　第五摩醯首罗天净土。如来于彼坐莲花座。成等正觉以为实报。此阎浮提摩竭提国。菩提场中成等正觉者是化。此为三乘权教菩萨染净未亡者。说此阎浮提及六天等是欲界有漏。彼上界摩醯首罗天是无漏故。心存染净彼此未忘。此为权教未为实说。
　　第六涅槃经所指净土。如来有实报净土在西方。过二十二恒河沙佛土者。为三乘权教一分染净未亡者。言此三千大千世界总是秽土权。推如来报境净土在西方。此权非实。
　　第七法华经三变净土。此为三乘权教菩萨染净未亡者。言移诸天人置于他土。是权非实。
　　第八灵山会所指净土。此引三乘中权教菩萨染净未亡者。令知此土即秽即净。诸众信可未能自见。是实非权。
　　第九唯心净土。自证自心当体无心性。惟真智不念净秽称真任性。心无挂碍无贪无痴。任大悲智安乐众生。是实净土。以自净故令他亦净。是故维摩经云。随其心净即佛土净。欲得净土。当净其心。是实净土。第十毗卢遮那所居净土。即居十佛刹莲花佛国土。净秽总含无秽无净。无有高下彼此自他之相。一一佛土皆充法界无相障隔。略言十佛尘刹国土。为知无尽佛国不出一尘。为无大小故不立限量。故以法为界不限边际。相海纯杂色像重重。此实净土非是权收。
念佛参禅求宗旨说
　　慈觉赜禅师云。念佛不碍参禅。参禅不碍念佛。法虽二门理同一致。上智之人凡所运为不着二谛。下智之人各立一边。故不和合多起纷争。故参禅人破念佛。念佛人破参禅。皆因执实谤权。执权谤实。二皆道果未成。地狱先办。须知根器深浅各得所宜。譬如营田人岂能开库。开库人安可营田。若教营田人开库。如跛足者登山。若教开库人营田。似压良人为贱。终无所合也。不若营田者且自营田。开库者且自开库。各随所好皆得如心。是故念佛参禅各求宗旨。溪山虽异云月是同。可谓处处绿杨堪系马。家家门首透长安。
净土非钝根权说
　　天台思梵讲主。久居临平山解行明峻。深造教观性相渊源。每与士大夫往复。随有所问答释粲然。一日有通判郑公。问曰。教中所明念阿弥陀佛。愿生净土。此专为钝根方便权说。上根顿悟一超直入佛地。岂假他佛净土耶。师云。吾宗先达呵此说云。佛在世文殊普贤。佛灭后马鸣龙树。此土智者大师智觉禅师。皆愿往生净土应是钝根乎。若以此为权教。将何为实耶。昔孙莘老亦疑于此。因会杨次公王敏中。辩论遂息此疑。信此净土非圣人之权设。是圆实之真宗也。注念彼佛必生净土。斯乃称性实言非权教也。
真歇了禅师净土宗要
　　弥陀不离众生心是三无别。极乐遍在一切处举一全收。如帝释殿上千珠宝网。千珠光影咸入一珠。一珠光影遍入千珠。虽珠珠互遍。此珠不可为彼珠。彼珠不可为此珠。参而不杂。离而不分。一一遍彰亦无方所。弥陀净土即千珠之一。十万佛国即一佛国。各千珠之一。圣人善巧方便示人。专念阿弥陀佛乃千珠。直指一珠见一佛即见十方诸佛。亦见九界众生微尘刹海。十际古今一印顿圆。了无余法矣。
寂室大师示净土实见
　　不修净业者云。游心禅定悟性真宗。或闻说净土必曰。净土唯心我心既净则国土净。何用别求生处。寂室曰。且维摩经中云。如来以足指按地。见娑婆国土悉皆严净。而众会不见。惟螺髻梵王得知。今之说悟性者。能如梵王所见净土不。况汝居卑室陋屋必羡之以大厦高堂。脱粟藜羹者。必羡之以珍羞上味。弊袍短褐者。必羡之以绫罗轻縠若云心净土净。则不消如是分别也。况当老病死苦世间违情之时。颜色与未悟者同。是则口唱心净土净之言。身被秽土苦恼之缚。其自欺之甚也。不然应须信教仰理。于净土从而修之。
大智律师示念佛事理不二
　　师尝为慈慧文法师。作净土集序。其略曰。古今学佛多惑事理。谓理则纤尘不立。言事则万象森罗凝心。住寂则为理。动用操修则为事。遂引古云。实际理地不受一尘。佛事门中不舍一法。斯乃理事敌立空有并驰。予尝变其语曰。实际理地不少一尘。佛事门中不存一法。何则由实际理具一切法岂少一尘乎。由佛事门离一切相岂存一法乎。如此方见理事一如。空有不二矣。
文法师净行序念佛宗要
　　夫达无心之有心。识有念之无念。有无不住能所胡存。是则念念圆明心心虚寂。苟昧斯旨则法法成疣。的契其宗则门门通妙。今可无乖实际而示圆修。俾负重致远者。获遂于息肩。流浪迷津者速登于彼岸。求生西方。无先念佛观门者也。予辄为修净业者。薄采经论大纲。述成西方净行法门。示彼所修令得其趣。有睹兹文而复不能起信修行者。烦乎狂热投圊。唯露一发欲垂拯救。末如之何。
庐山莲宗宝鉴念佛正派卷第四(二十二章)
念佛正派说
　　佛由心造。道在人弘。弘道之要无先乎念佛。念佛则是正心。正心故能合道。道之宗极曰佛也。佛者觉也。一切众生有此本觉之性。因一念有差所以不觉。裴相国云。终日圆觉而未尝圆觉者众生也。具足圆觉而住持圆觉者如来也。是故薄伽梵成道摩竭陀。说有谈空观根逗教。于诸法之外别开念佛一门。截众苦之根源。入圣流之要路。故经云。从是西方过十万亿佛土。有世界名曰极乐。其土有佛号阿弥陀。国中无三毒八难。有七宝众妙庄严。以法为身群圣为友。苟能诚信发愿归心彼土者即得往生。出乎三界九有之表。证诸佛无上妙道。其言无所欺也。粤自大教东流至佛图澄而盛。由澄而得道安。安之门有远公戒珠义海龙姿凤章。于是教门纲纪从兹大备。师着念佛三昧咏亲劝。于时晋贤慕师之德。争趋正觉之场同究斯道。名动帝王道尊一代。弥天推为高弟。罗什结为胜友。识量广大独出于古今矣。至夫抗言为道为万世宗师。垂裕于人天者远公也。隋有智者。魏有昙鸾。唐有善导。大振宗风。宋有坦公。疏诠甘露省常结社。慈觉劝修寿禅师融万善以同归。元宗主撮诸经而成忏。广施方便曲尽慈悲。故我祖师欲令大地众生。见本性弥陀达唯心净土。普皆觉悟菩提之妙道。乃立普觉妙道四字为定名之宗观。夫四字一镜洞照无边同一体用。何以知其然。总而言之。喻如人之一身。而有头目手足。为其用也。未尝有一而可分也。自非愿广悲深。而孰能取信于天下后世哉。窃尝论之曰。等众生界名曰普。智达斯理名曰觉。德用无边名曰妙。千圣履践名曰道。又普者即自心周遍十方之体也。觉者即自心智照不迷之用也。妙者即自心利物应机之行也。道者即自心通达中正之理也。恒沙诸佛所证者此道也。历代祖师所得者此道也。十方生净土者已学此道也。未来修行者当学此道也。又况诸佛菩萨示现世间。作大导师。各有悲愿不舍众生。或为王臣将相居士宰官。出俗在家逆行顺化。莫不以斯道而觉斯民也。三界群灵无量劫来至于今日。往来六道如蚁璇磨无由出离。佛祖悯彼故设方便以诱导之。俾夫趣吾之所趣。吾之所趣者非六道非三乘。乃如来正觉之趣。得吾所趣之道者。亦以此道化乎未趣。趣此所趣。譬如一灯燃百千灯续焰分辉腾今耀古。此念佛之宗正心之法。正夫群生归夫正道者矣。彼彼相传于无尽故名无尽灯也。普觉妙道之说岂徒言哉。盖谓人人皆可作佛不以僧俗之间。不以利钝之分。无彼此无高下。等一性而已。得之为悟。失之为迷。同一理而已。迷而为凡。悟而为圣。迷者事隔理不隔也。失者自失。性不失也。是知修念佛三昧者。则是正其心也。此心正则性顺理也。得性顺理则六尘不能染。万境不能移动。用于一虚之中寂寥。于万化之域不动本处而周游十方。超乎极乐之地。升乎寂光之堂。居乎涅槃山顶。朝乎无上法王。普觉妙道正心之义其至矣乎。不知此义者功何所施智何所发。譬彼无目之人昧于日月之光。履于重险之处。堕坑落堑可胜纪乎。噫去圣时遥人多谬解。虽其正道悉陷邪宗。庸昏之徒含识而已。致使群邪诡惑诸党并炽。是非蜂起空有云云。夹截虚空互相排毁。有着于事相不肯舍者。有顺于应缘不自觉者。有守枯木而言定者。有恃聪明而称慧者。有奔走非道而言能者。有假于鬼神而言通者。有身心放旷而言无碍者。有口耳潜传而言秘诀者。有执我宗普字觉字者。有言彼宗妙字道字者。是皆私偷此镜入彼邪域。致为尘垢蔽蒙不明宗体。虽得此镜之名而不得其用也。殊不知慈照立此四字深有意焉。昧者不知执之失度。况又有言在家为弥陀教。出家为释迦教者。自尊为祖执法为宗。存彼此之执心触途成滞。局偏邪之劣解是己非他。使我曹为佛祖后裔。而不能破其执遣其惑。则何以揭慧日于昏衢哉。痛心佛祖慧命悬危甚于割身肉也。念报佛祖深恩寝食不遑安处也。念诸方佛子错路修行不啻倒悬也。虽未能尽古人之万一。然此心不欺也。予尝切切于是。谨按高僧传记。遍求前哲真踪。究其源摘其实。理之所当事之所存者。集而出焉亏者补之。冗者削之隐者明之。断者引之。庶千载之下修净业者。因言思道饮水知源。识古圣之遗风。体先宗之标格。绍隆佛种光阐徽猷。寿慧命于无穷。传真灯而有永。前不云四字一镜洞照无边乎。体斯道者慎勿忽诸。
远祖师事实
　　师讳慧远。雁门楼烦人。今河东代州。姓贾氏。生于石赵延熙甲午岁为晋成帝。咸和九年师十二岁。从舅氏令孤游学许洛。博通六经尤通周易庄老之书。二十一岁欲渡江与范宣子俱隐值中原兵戈塞路。闻道安法师居太行山。遂与弟慧持俱投之。听讲般若经豁然大悟。叹曰。儒道九流皆糠秕耳。与弟投簪落发。常以大法为己任。安叹曰。使道流中国其在远乎。孝武帝太元九年。至庐山以杖卓地曰。有泉当住。忽泉迸出。乃诛茅为庵讲涅槃经。感得山神献灵。资助材木雷雨辟地。江州太守惊其神异。奏立东林寺名。其殿曰神运。太元十一年寺成。师以东南经律未备禅法无闻。乃于寺内别置禅室。请一禅师率众习禅。令弟子逾越沙漠求禅经。庶江表四辈咸皆得以修习。愿使大乘之化自北而南。每谓禅法深微非才莫授。入道要门功高易进者念佛为先。师徒众往来三千。真信之士一百二十三人。乃与刘遗民等十八贤为上首。于无量寿佛像前。建斋立誓同修西方净土结白莲社。遗民着发愿文。师自制念佛三昧叙。谢灵运恃才傲物一见师肃然心服。凿池种莲求入社。师以心杂止之。山多蛇有行者不知何许人。尝侍于师善驱蛇至。今号辟蛇圣者。师所居流泉匝寺下入虎溪。每送客以溪为界。时陶渊明陆修静。师尝送之语道契合。不觉过溪相与大笑。后世因传三笑图焉。时罗什法师通书称师。为东方护法菩萨。外国众僧咸称汉地有大乘道士。每烧香礼拜东向稽首献心庐岳。姚主钦承道德信向连接。晋安帝隆安元年桓玄劝帝沙汰僧尼。谓庐山为道德所居。不在搜简师以书抵玄得并免。元兴元年玄又申庾冰之议。欲沙门尽敬王者。复以书辩论其事遂免。安帝自江陵旋京。辅国何无忌。劝师候迎称疾不起。帝遣使劳问师。表以闻帝优诏答之。义熙乙卯十一月初一日。师入定至十七日出定。见阿弥陀佛紫磨黄金身遍满空界。龙舒净土文载远公三睹圣相沉厚不言。师三十年影不出山迹不入俗。丙辰八月初一日示疾。至六日。困笃大德耆旧请饮豉酒不许。又请以蜜水。乃命律师检藏未见。而集诸徒遗戒曰。吾自知命之年托业此山。自审有毕尽之期。乃绝迹外缘以求其志。不觉形与运颓。已八十三矣。时至欲厝骨于松林之下。即岭为坟与土木同状。此古人之礼汝等勿违。苟使神理不昧。庶达其诚。大哀世尊亦当祐之。以道言讫而逝。门人与浔阳太守及官属。奉全躯葬于西岭。垒石而塔焉。安帝谥庐山尊者鸿胪大卿白莲社主凝寂之塔。谢灵运立碑以铭其德。张野序之。有匡山集十卷行于世。
远祖师历朝谥号
　　晋安帝义熙年谥庐山尊者鸿胪大卿白莲社主。
　　唐大中戊辰年谥辩觉大师。
　　南唐升元三年谥正觉大师。
　　宋太平兴国三年谥圜悟大师。
　　宋乾道二年谥等遍正觉圜悟大法师。
明教大师题远祖师影堂记
　　远公事迹。学者虽见而鲜能尽之。使世不昭昭见先贤之德亦后学之过也。予读高僧传莲社录。及九江新旧录。最爱远公六事。谓可以劝乃引而释之。列之其影堂以示来者。陆修静异教学者而送过虎溪。是不以人而弃言也。陶渊明耽湎于酒而与之交者。盖简小节而取其达也。跋陀高僧以显异被摈而延且誉之。盖重有识而矫嫉贤也。谢灵运以心杂不取。而果殁于刑。盖识其器而慎其终也。卢循欲叛而执手求旧。盖自信道也。桓玄震威而抗对不屈。盖有大节也。大凡古今人情莫不畏威。而苟免忘义而避疑好名而昧实。党势而忍孤饰行而畏累。自是而非人。孰有道尊一代为贤者。师肯以片言而从人乎。孰有宿禀胜德为行耿洁。肯交醉乡而高其达乎。孰有屈人师之。尊礼斥逐之。客而伸其贤乎。孰有拒盛名之士。不与于教而克全终乎。孰有义不避祸敦睦故旧而信道乎。孰有临将帅之威在杀罚暴虐之际。守道不挠而存其节乎。此故远公识量广大独出于古今。若夫荷负至教广大圣道。垂裕于天人非蒙乃能尽之。其圣欤贤耶伟乎。大块噫气六合风清。远公之名闻也。四海秋色神山中耸。远公之清高也。人龙僧凤长揖巢许。远公之风轨也。白云丹壑玉树瑶草。远公之栖处也。蒙后公而生虽慕且恨也。瞻其遗像稽首作礼。愿以弊文书于屋壁。
庐山十八大贤名氏
　　远公祖师(讳慧远姓贾氏雁门楼烦人)
　　永法师(讳慧永姓繁河内人)
　　持法师(讳慧持远公弟也与兄俱事道安法师)
　　生法师(讳道生出魏氏钜野人客居彭城世衣冠)
　　佛陀耶舍尊者(此云觉明罽宾国婆罗门种)
　　佛陀跋陀罗尊者(此云觉贤甘露饭王之裔)
　　睿法师(讳慧睿冀州人)
　　顺法师(讳昙顺黄龙人)
　　敬法师(讳道敬琅琊王氏随祖疑之守江州)
　　恒法师(讳昙恒河东人童子出家不知姓氏)
　　昉法师(讳道昉颖川陈氏)
　　诜法师(讳昙诜广陵人不知姓氏)
　　刘遗民(讳程之字仲思彭城聚里人汉楚元王之后)
　　散骑常侍雷公(讳次宗字仲伦南昌人)
　　太子舍人宗公(讳炳字少文南阳人)
　　治中张公(讳野字莱民)
　　散骑常侍张公(讳诠字秀硕莱民族也)
　　通隐处士周公(讳续之字道祖雁门广武人)
贯休禅师题十八贤影堂诗
　　白藕池边旧影堂。刘雷风骨尽龙章。共轻天子诸侯贵。惟爱君师一法长。陶令醉多招不得。谢公心乱入无方。何人到此思高躅。风点苔痕过短墙。
辩远祖成道事
　　礼记曰。先祖无美而称之者是诬也。有善而不知者是不明也。知而不传者是不仁也。此三者君子之所耻也。噫在吾学佛之徒岂不然耶。吾祖远公行位昭昭功德广大。愚忝与其教为末流之裔。不肖孤陋学浅才疏未能绍袭先宗实。乃有孤慈荫尝读明教记不亦甚惭乎。又尝观石室琇禅师通论云。去孔子百年而有孟轲。是时孔子之道几衰焉。轲于是力行其道而振起之。伏自佛教东流凡三百年。而有远公。是时沙门寖盛。然未有特立独行宪章懿范。为天下宗师如远公者。佛道由之始振。盖尝谓远公有大功于释氏。犹孔门之孟子焉。与高僧朝士同修净社。道动帝王法流天下。后之所习念佛者。不知吾祖之本末失其源流。多见世之薄福阐提辈。伪撰庐山成道记。装饰虚辞尽是无根之语。诳惑善信遍传在人耳目。逮今不能改革。予乃参考大藏弘明集高僧传。察其详要略举七事。以破群惑识者鉴之。远公礼太行山道安法师出家。妄传师栴檀尊者一诳也。妄以道安为远公孙者二诳也。远公三十年影不出山足不入俗。妄谓白庄劫掳者三诳也。晋帝三召远公称疾不赴。妄谓卖身与崔相公为奴者四诳也。道安臂有肉钏。妄谓远公者五诳也。临终遗命露骸松下。全身葬西岭见在凝寂塔可证。妄谓远公乘彩船升兜率者六诳也。道生法师虎丘讲经。指石为誓石乃点头。妄谓远公者七诳也。悲夫世之奸佞。不知祖师实德道。听途说妄装点许多不逊之事。播丑于后世取笑于四方。谤渎圣德。识者见之不察其所由。得不轻侮于吾祖师耶。岂非出佛身血五逆罪乎。尝观宋元嘉中僧才观惠严谢灵运翻涅槃经。增损其辞。因梦神人诃之曰。敢以凡情轻渎圣典。观等惧而止。又惠琳以才学幸帝。时号黑衣宰相。自着白黑论毁佛教。即感恶疾肤肉糜烂而死。夫如是则妄造祖师传记。三途地狱可不惧乎。凡吾同志详审远公实迹。从本至末痛告诸方。光扬祖道庶先圣之屈于斯雪矣。
壁谷释昙鸾大师
　　师雁门人也。少游五台。感其灵异自誓出俗。三乘顿渐具陶文理。又尝抱疾行至汾州。俄见云阴陡尽天门洞开。六欲阶位上下重复。鸾方瞬目疾乃随愈鸾于是切用心佛道常如不及。开蒙诱俗无间远迩。初鸾好为术学闻陶隐居。得长生法涉远就之。陶以仙经十卷授鸾。鸾跃然自得以为神仙之术其必然也。后还洛下遇菩提留支意颇得之。问支曰。佛道有长生乎。其能却老为不死乎。支笑而对曰。长生不死吾佛道也。即以观无量寿经授之曰。汝可诵此。则三界无复生六道无复往盈虚消息吉凶成败。无得而生其为寿也。有劫石焉有河沙焉。沙石之数有极。寿量之数无期。此吾金仙氏长生也。鸾承其语骤起深信。遂焚所学仙经。而专观经焉。每于观经得其义理。修三福业想像九品。虽云寒暑之变疾病之来不懈于始念。魏主怜其志。尚又嘉其自行化他。道业弘广号为神鸾。敕住并州大严寺。未几移住汾州玄中寺。一夕鸾正持诵。一梵僧轩昂而来。入其室曰吾龙树也。所居净土。以汝有净土之心故来见汝。鸾曰。何以教我。树曰。已去不可及未来未可追现在今何在。白驹难与回言讫而失。鸾以所见胜异必知死生之期届矣。即集弟子数百人盛陈教诫言。其四生役役其止无日。地狱诸苦不可以不惧。九品净业不可以不修因。令弟子齐声高唱阿弥陀佛。鸾乃西向瞑目顿颡而示灭。是时道俗同闻管弦丝竹之声由西而来。良久乃寂。
天台智者大师
　　师讳智顗。字德安。姓陈氏。颖川人。母徐氏梦香烟五彩绕身有孕。诞生之日神光焕室。目有重瞳眉分八彩。孩幼见像即礼。逢僧必拜。十八岁投湘州果愿寺出家。诵法华经兼通律藏。性乐习禅遂往大苏山礼慧思禅师北面事焉。思师一见乃曰。昔日灵山同听法华。宿缘所追今复来矣。因授与法华三昧。三七日诵经至于药王本事品。是真精进是名真法供养。至此句时身心豁然。寂而入定。照了法华。若曦和临于万象。达诸法相如清风游于太虚。将证白师。师曰。非汝不证。非吾莫识。汝所证者是法华三昧前方便得旋陀罗尼。汝于说法人中最为第一。后弘法邺都屈伏时匠。晚入天台降魔进行。化缘既息。于新昌大石像前示疾告灭。弟子请问生方乃曰。吾诸师友皆从观音而来迎我。及夜侍人见有佛至倍大石像。临终说诸法门令唱无量寿经及观经题目。乃顾大众合掌赞曰。四十八愿庄严净土。华池宝树易往无人。火车相现一念改悔尚得往生。况戒定熏修圣行道力实不唐捐。言讫称三宝名奄然而灭。后有僧求知生处。乃梦观音金容数丈。智者从后而语僧曰。汝疑决不。再验智者生西方矣。
京师善导和尚
　　释善导。唐贞观中周游寰宇求访道津。见西河绰禅师行方等忏。及净土九品道场讲观经。导大喜曰。此真入佛之津要。修余行业迂僻难成。唯此观门速超生死吾得之矣。于是笃勤精苦若救头然。续至京师击发四部。弟子无问贵贱俾屠沽辈亦激悟焉。导每入佛室合掌胡跪。一心念佛非力竭不休。乃至寒冷亦须流污。此相状表于至诚。出即为人说净土法。化诸道俗令发道心。修净土行无有暂时不为利益。三十余年。无别寝处。不暂睡眠。除洗浴外。未尝脱衣。般舟行道礼佛方等专为己任。护戒持品纤毫不犯。未尝举目视女人。绝意名利远诸戏笑。所行之处净身供养。饮食衣服四事饶益。皆不自享并将回施。好食送大厨供养徒众。唯食粗恶以自支身。乳酪醍醐皆不饮啖。诸有衬施将写阿弥陀经十万余卷。所画净土变相三百余壁。所至见坏伽蓝。及故砖塔寺皆悉营造。燃灯续明岁不绝。三衣瓶钵不使人持洗。始终无改化诸有缘。每自独行不共众去。恐与人行谈论世事妨修行业。其有暂申礼谒闻说少法。或得同预道场亲承教训。或曾不见闻披寻教义。或展转授净土法门者。京华诸州僧尼士女。至有投身高岭。或委命深泉。或自堕高枝焚身供养。略闻远近百余人。诸修梵行弃舍妻子。诵阿弥陀经十万。至三十万遍者。念阿弥陀佛日得一万五千至十万遍者。及得念佛三昧往生净土者不可知数。或问导曰。念佛之善生净土耶。对曰。如汝所念遂汝所愿。于是导乃自念阿弥陀佛。如是一声则有一道光明从其口出。十声至千百声光亦如之。导谓人曰。此身可厌诸苦逼迫。情伪变易无暂休息。乃登所居寺前柳树。西向愿曰。愿佛威神骤以接我。观音势至亦来助我。令我此心不失正念。不起惊怖不于弥陀法中少生退堕。愿毕于其树上端身立化。时京师士大夫倾诚归信咸收其骨以葬。高宗皇帝知其念佛口出光明。又知舍报之时精至如此。赐寺额为光明焉。天竺式忏主略传云。阿弥陀佛化身。自至长安闻涯水声。和尚乃曰。可指念佛遂立五会教广行劝化人。有至信者见和尚念佛佛从口出。三年后满长安城内皆受化。念佛事见别传。后有法照大师即善导后身也。德宗时于并州行五会教化人念佛。帝于长安常闻东北方有念佛声。遣使寻觅至大康果。见照师劝人念佛。遂迎入内用刘球绳床。教宫人五会念佛。事彰本传矣。
金台法照大师
　　释法照。唐大历二年栖于衡州云峰寺。慈忍戒定为时所归。一旦于僧堂食。钵中睹五色云云中有寺。寺之东北有大山。山有涧。涧北有石门。门去可五里复有一寺。金牓题曰大圣竹林寺。照虽目睹而其心内尚怀陨获。他日食时复于钵中见五色云。云现数寺无有山林秽恶纯金色界。池台楼观众宝间错。万菩萨众而处其中。中有诸佛严净国土种种胜相。照欣所见因访问之。有嘉延昙晖二僧曰。圣神变化不可以凡情测。若论山川面势乃五台尔。四年夏照于衡州湖东寺启五会念佛道场。其年六月二日五色祥云弥覆其寺。云中亦有楼阁。阁上有数梵僧。身可丈余执锡行道。又见阿弥陀佛与二菩萨。其身高大等虚空界日既暮矣。照于道场之外遇老人。曰汝先发愿于金色界礼觐大圣今何辄止。照曰。时艰路难不止如何。老人曰。但能亟去则去之何其艰也。照未暇对老人失焉。照以所见胜异重发愿曰。愿以此身奉觐大圣。虽复火聚冰河终无退隋。其年八月十三日与同志数人。由南岳前去果无艰险。五年四月五日。至五台县遥见寺南有数道光。六日达佛光寺一如钵中所见略无差脱。是夜四更复有异光北来射照。照不知所裁乃问曰。此何祥也吉凶焉在。僧云。此大圣不思议光摄汝身心何乃问也。照闻之即具威仪前诣一寺。寺之东北可五里果有山。山有涧。涧北有石门。门傍有二童子。一称善财。一称难陀。引照入门北行。几五里见一金门。门上有楼。其楼之侧。复有一寺。寺门有大金牓。题曰大圣竹林寺。寺之方圆可二十里一百余院。院院皆有宝塔黄金为地。华台玉树充满其中。照入寺之讲堂。见文殊在西普贤在东。皆踞师子高座。照于二菩萨前。作礼问曰。末代凡夫智识浅劣。佛性心地无由显现。未审修行于何法门最为其要。惟愿大圣断我疑网。文殊曰。汝所请问今正是时。诸修行门无如念佛。我于过去劫中。因念佛故得于一切种智。是故一切诸法般若波罗蜜多。甚深禅定。乃至诸佛正遍知海。皆从念佛而生。照曰。当云何念。文殊曰。此世界西有阿弥陀佛。彼佛愿力不可思议。汝当继念令无间断。命终之后决定往生。说是语时二大菩萨。舒金色臂以摩照顶。与授记曰。汝以念佛不思议故。毕竟证无上觉。若善男女愿疾出离应当念佛。时二菩萨互说伽陀照得闻己益加踊跃。文殊又曰。汝可往诣诸菩萨院巡礼。以承教授。照如其言历请教授。次至七宝华园。从其园出于大圣前作礼辞退。且见向者善财难陀二童子送至门外。照复作礼举头俱失。至十三日照与五十余僧。往金刚窟无著见大圣处。忽见其地广博严净。琉璃众宝以成宫殿。文殊普贤可万菩萨。佛陀波利亦在其中。照得见已随众归寺。其夜三更于华严院之西楼。又见寺东岩壑之畔。有五枝灯大方尺余。照曰愿分百灯以归一面。灯分如愿。重愿分为千炬。炬亦如之。行行相当。光光相涉。光中殊异遍于山野。照又前诣金刚窟愿见大圣。殆其三更见一梵僧。自称佛陀波利。引之入寺。至十二月朔日。于华严院入念佛道场中。载念文殊普贤二菩萨。谓我毕竟证无上觉。又复记我念阿弥陀佛决定往生。于是一心念佛。正念佛时倏见前来梵僧入道场。云汝之净土华台现矣。后三年华开汝当往矣。然汝所见竹林诸寺。何为不使群生共知。照闻之忆念昔时所见。因得命匠刻石兼于所见竹林寺处。特建一寺号竹林焉。寺之云毕。照曰吾事毕矣。吾岂久滞于此。不累日而卒焉。
睦州少康法师
　　师缙云仙都人。母罗氏。游鼎湖峰。得玉女捧青莲花授之。且曰此华吉祥。授之于汝。当生贵子。及生康日青光满室香似芙蕖。年十有五诵法华楞严等经五部。寻往越学究毗尼。及听华严瑜珈诸论。贞元初至洛下白马寺。见殿内文字累放光明。康不能测即探而取之。乃善导昔为西方化导文也。康曰若于净土有缘。当使此文光明再发。此愿未已果重闪烁。康曰。劫石可移而我之愿无易也。遂之长安善导影堂。大陈荐献倏见善导现于空中。谓康曰。汝依吾教利乐有情。则汝之功当生安养。康闻如有所证。南适江陵果愿寺。路逢一僧曰。汝欲化人念佛当往新定。言讫而隐。洎到睦州人未从化。康乃乞钱诱引小儿曰。能念阿弥陀佛一声与汝一钱。小儿务得其钱念佛者众。师曰。念佛十声乃与一钱。如是一年大小贵贱凡见康者。则曰阿弥陀佛。于是念佛之人盈溢道路。贞元十年康于乌龙山建净土道场。筑坛三级聚人。午夜行道入道场。时康自升座。令男女弟子面西高声念阿弥陀佛。众见师念佛一声佛从口出。连念十声若联珠状。康曰汝等见佛不。如见佛者决生净土。其礼佛人亦有不见佛者。贞元二十一年十月三日嘱累道俗。当于安养起增进心。于阎浮提生厌离想。此时见佛真我弟子。言讫。放异光数道奄然而逝。塔于台子岩。天自德韶禅师重新之后之人多指其塔为善导焉。
省常大师
　　师讳省常。字造微。颜氏子钱塘人。十七岁出家受具戒行谨严。通大乘起信。习天台止观法门。续庐山远公遗风。宋淳化中住杭州西湖昭庆寺。专修净业结净行社。相国向公王文正公且为社首。士大夫预会皆投诗颂自称净行弟子。师乃自刺指血和墨。书华严经净行品。每书一字三拜三围绕三称佛名。刊板印成千卷分施千人。又以栴檀香雕造毗卢遮那佛。像成而跪地合掌发誓愿云。我与一千大众八十比丘。始从今日发菩提心。穷未来际行菩萨行。愿尽此报身以生安养国。翰林承旨宋白撰碑。翰林学士苏易简作净行品序。状元孙何题社客于碑阴。孤山圆法师作师行业记中引苏公序曰。予当布发以承其足。剜身以请其法犹无嗔恨。况陋文浅学而有吝惜哉。宋公碑曰。师慕远公启庐山之净社。易莲花为净行之名。远公当衰季之时所结者半隐沦之士。上人属升平之世所交者多有德之贤。方前则名士且多。垂裕则津梁曷已。因二公之言想当时之盛亦可概见矣。天禧四年正月十二日示寂寿六十二。
长芦慈觉禅师
　　师讳宗赜。号慈觉。襄阳人也。父早亡。母陈氏鞠养于舅氏。少习儒业志节高迈学问宏博。二十九岁礼真州长芦秀禅师出家。参通玄理明悟如来正法眼藏。元祐中住长芦寺。迎母于方丈东室。劝母剪发。甘旨之外。勉进持念阿弥陀佛。日以勤志始终七载。母临终际果念佛无疾吉祥而逝。师自谓报亲之心尽矣。乃制劝孝文。列一百二十位。撰苇江集坐禅箴。仍遵庐山之规。建莲花胜会。普劝僧俗同修念佛。导以观想其次立法。预会日念阿弥陀佛。自百声至千声。千声至万声。回向发愿期生净土。各于日下以十字计之以办功课。师一夕梦一人乌巾白衣风貌清美。可三十许。揖谓师曰。欲入莲花会告书一名。师乃取会录问曰何姓名。答曰普慧。书已。白衣又云。家兄亦告上一名。师曰令兄何名。答曰普贤。言讫遂隐。师觉已谓诸耆宿曰。华严经离世间品。有普贤普慧二菩萨助扬佛法。吾令建会共期西方。感二大士幽赞。乃以二大士为会首云。于是远近皆向化焉。
永明寿禅师
　　师名延寿。字冲玄。号抱一子。丹阳人。父王氏生而早异父母有诤。即从高榻奋身于地。二亲息诤。长为儒十六岁献吴越王齐天赋。众推间世之才。欲出家父母不听。遂刺心血濡毫断荤终期副心。三十四岁依龙册寺永明大师落发受具。朝供众夜习禅。因览智度论云。佛世一老人求出家。舍利弗不许。佛观此人曩劫采樵。为虎所逼上树失声念南无佛。有此微善遇佛得度获罗汉果。师念世间业系众生不能解脱。惟念佛可以诱化。乃印弥陀塔四十万本。劝人礼念一日忏堂绕旋次。忽普贤像前莲华在手。因思宿愿进退未决遂作二纸阄。一曰一心禅定。一曰万善生净土。中夜冥心自期曰。于此二途功行成者须七度拈起。并得万善生净土阄。一无间隔。于是每日诵经礼佛念佛说戒施食放生。日行利益事一百八件未尝暂怠。越王创净慈寺命住持。赐智觉禅师号。会三宗师德。制宗镜录一百卷。万善同归集神栖安养赋等九十七卷并行于世。师志诚殷重专以念佛劝人同生净土。世称宗门之标准。净业之白眉临终预知时至。殊胜甚多荼毗舍利鳞砌于身。尝有僧死入冥。见阎王殿左供养画僧一[巾　　(穴/登)]。礼拜勤致云是永明寿禅师。此人生西方上品故礼敬之。
天竺慈云忏主
　　师讳遵式。字知白。姓叶台州临海县人也。号慈云忏主。其母乞灵于古观音遂生法师。初住东掖山师义全。十八祝发。先于禅林寺习律。继入国清普贤像前燃指誓习台教。学高行苦名冠二浙。博习教观专志安养。尝要期般舟三昧九十日。素苦学呕血。处道场两足皮裂师以死自誓。忽一日恍若梦寐见白衣观音。垂手指口中引出数虫。又指间出甘露注其口。身心清凉自此宿疾顿愈。出忏顶相高寸余。双手下垂过膝。声如鸣钟皆与旧异众皆叹仰之。师建下天竺寺数百间。三经贼难每爇而火自灭。乃愿力坚固所致。师当化之日山中人见大星殒于灵鹫峰。度弟子百人。学徒千数。临终界炷香瞻像而祝之曰。十方诸佛同住实际。愿住此实际受我一炷之香。诸佛证明往生安养。或问其所归者以净土寂光对之。至其夕坐终当天圣年间也。寿六十九腊五十。着往生净土决疑行愿二门。及净土忏法。金光明观音诸本忏仪行于世。天台风教益盛于吴越者。实资夫天竺慈云之德也。观决疑行愿二门。经曰十方谛求更无余乘。唯一佛乘斯之谓欤。忏主悟本性之常寂光。履唯心之佛土净自利利他。事理无碍著述数百篇。每发言皆以净土为归向之宗。大阐诸经教理普化一切。自忏文传流于世。往生净土者不知其几千万人。继天台之道。赞净土之化。世未有也。
文潞公传
　　公姓文。讳彦博。守洛阳。尝致斋往龙安寺瞻礼圣像。忽见像坏堕地略不加敬。但瞻视而出。傍有僧曰何不作礼。公曰。像既坏吾将何礼。僧曰先德道。譬如官路土人掘以为像。智者知路土。凡人谓像生。后时官欲行还将像填路。像本不生灭路亦无新故。公闻之有省由是慕道甚力。专念阿弥陀佛期生净土。晨香夜坐未尝少废。每发愿曰。愿我常精进勤修一切善。愿我了心宗广度诸含识。每见一切人则劝以念佛。誓结十万人缘同生净土。如如居士有颂赞曰。知公胆气大如天。愿结西方十万缘。不为一身求活计。大家齐上渡头船。
潞府宗坦疏主
　　师俗姓申氏。本贯潞州黎城人也。自幼年于本州延祥院出家。礼僧道恭为师。年十六落发授具。少通义学为时所称。长而遍访名师广弘知见。自尔讲林德誉垂五十年。以大藏为游息。以圆顿作门庭。先讲圆觉等经。后集圆觉十六观经等疏。老年多于唐邓汝颖之间。讲净土观经。兼劝人念佛求生安养。是时听者如云皆禀净业。后于唐州青台镇誓求安养。念佛观想以为常住。三业四仪未尝暂忘。大宋政和四年四月二十七日。忽于梦中见弥陀化佛。告曰。汝说法只有六日在。后当生净土也。师觉白众曰。吾修求安养。似得因缘相应。适来化佛告我得生净土敢不信乎。次日虽觉不豫讲唱不辍。于当年五月初四日丑时自知时至。乃鸣钟集众告曰。因缘聚散固当有时。净土胜缘唯凭时刻。幸望大众念佛助往。又告曰享年七十六。四大分离处。净土礼弥陀永超三界苦。言讫坐灭。满空雷鸣白云覆地。从西而来三日方歇。师先有玛瑙念珠一串。临终盘于指上。众人竟不能取。感应事繁如别处说。
慈照宗主
　　师讳子元。号万事休。平江昆山茅氏子。母柴氏夜梦佛一尊入门。次旦遂生。因名佛来。父母早亡。投本州延祥寺志通出家。习诵法华经。十九岁落发。习止观禅法。一日正定中闻鸦声悟道。乃有颂曰。二十余年纸上寻。寻来寻去转沉吟。忽然听得慈鸦叫。始信从前错用心。于是利他心切发广度愿。乃慕庐山远公莲社遗风。劝人归依三宝受持五戒。一不杀二不盗三不淫四不妄五不酒。念阿弥陀佛五声以证五戒。普结净缘欲令世人。净五根。得五力。出五浊也。乃撮集大藏要言。编成莲宗晨朝忏仪。代为法界众生礼佛忏悔祈生安养。后往淀山湖。创立莲宗忏堂同修净业。述圆融四土三观。选佛图开示莲宗眼目。四十六岁障临江州。逆顺境中未尝动念。随方劝化即成颂文。目曰西行集。乾道二年寿圣高宗诏至德寿殿。演说净土法门。特赐劝修净业。莲宗导师慈照宗主。就钱塘西湖昭庆寺。祝圣谢恩佛事毕回平江。尝发誓言。愿大地人普觉妙道。每似四字为定名之宗。示导教人。专念弥陀同生净土。从此宗风大振。师集弥陀节要。法华百心。证道歌。风月集行于世。三月二十三日。于铎城倪普建宅。告诸徒曰。吾化缘已毕时当行矣。言讫合掌辞众奄然示寂。二十七日荼毗舍利无数。塔于松江力及市五港吾觉昌宅。敕谥最胜之塔。
宋朝无为子杨提刑
　　公讳杰。字次公。无为郡人。道号无为子。雄才俊迈年少登科。官至尚书主客郎提点两浙刑狱事。而又尊崇佛法。明悟禅宗江西临济下棒喝之辈犹谓常流。复阐扬弥陀教观接诱方来括其所谈。乃谓众生根有利钝。其近而易知简而易行者。唯西方净土也。但能一心观念总摄散心。仗弥陀愿力直超安养。更无他趣决取成功矣。龙树所谓易行之道依他力故也。公作天台十疑论序。王古直指净土决疑集序。法宝僧监。弥陀宝阁记。安乐国三十赞。备陈西方要律。诚为万世往生龟鉴矣。公有辅道集专记佛乘。东坡作序。其略曰。无为子宿禀灵机遍参知识。凡所谓具烁罗眼者。次公目击而道存焉。公晚年作监司郡守。乃画丈六弥陀尊像。随行观念至寿终时。感佛来迎端坐而化。辞世颂曰。生亦无可恋死亦无可舍。太虚空中之乎者也。将错就错西方极乐。宣和中有荆王夫人神游净土。见公坐莲华上则往生必矣。然则本朝士大夫洪赞净方入正定聚者。唯公洎王敏仲侍郎二人而已。岂非天欲久其道。世必生其人者欤。
龙舒居士王虚中
　　国学进士王日休。字虚中君。自行之智化他之悲。已见张于湖序文兹不再述。公龙舒人。有净土文。因以为号。其文盛行天下。修净业者莫不览之。乾道中庐陵李彦弼。染时疾垂革棺椁已备。忽梦一人神清貌古。以手按摩肢体。弼惊问。答曰予龙舒居士也。弼因以疾告。公曰。汝起食白粥即差矣。又曰。汝还记阚仲雅教汝捷径不。弼曰。每日念佛不辍。弼觉因索白弼食之病果愈。后见公画像俨如梦睹。弼敬重公称生死骨肉。遂遣子侄远从其学。一日忽回曰。居士于某夜讲书罢如常礼念。至三鼓忽厉声称阿弥陀佛数声。唱言佛来接我。屹然立化。邦人此夜有梦二青衣引公西行者。又三日前遍别道友勉修净业。有不复相见之语。噫自非了唯心本性之道。达生死变化之数。不臻于是。或疑李之梦因想以成。弼曰其指白粥愈病。又安可欺哉。时丞相益国公周必大。睹君奇迹制为之赞曰。皇皇然而无求。惕惕然而无忧。闵颓风之将坠。揽众善以同流。导之以仁义之源。诱之以寂灭之乐。世知有作而莫识其无为。故中道奄然而示人以真觉。李君谨愿无以报德。遂刊公像并事迹以传远。自是庐陵家家供事之。
仪真王侍郎
　　王侍郎讳古。字敏仲。东都人也。曾任尚书礼部侍郎。因作发运使。遂居仪真。禀性至仁宽慈爱物。大弘佛教开阐化原。曩遇京师乃尊宿丛林之渊薮。尝与之论道。及游江西黄龙翠岩。与晦堂杨岐辈同为禅侣深契宗旨。又悟弥陀净土法门之胜。博考诸经深究往生贯穿经文发明佛意。乃作直指净土决疑集三卷。杨次公提刑作叙载之本传。侍郎纂集大弥陀经四十八愿。十六观经九品往生。马鸣菩萨大乘起信论。忠国师对肃宗随意往生念佛三昧宝王论。及诸经论。备陈往生净土要门该罗具录。如称念南无三十六万亿一十一万九千五百同名同号阿弥陀佛。亦于藏经中。节出至于诸菩萨论。净土法门之要皆悉编集。侍郎平日修行观念之心未尝间歇。数珠持念常不去手。行住坐卧悉以西方净观为佛事。有僧神游净土。见侍郎与葛繁大夫。同在净土而作佛事。乃往生安养之证验也。弘通净土开示要津。助阿弥陀普化一切。自庐山十八贤之后继此道。以助佛扬化者。独次公敏仲著名于当时流传数百世之下。弘通弥陀大教。广度摄化之盛无有穷尽。则晋代朝士之高致。唯二公独得之。乃能光显前贤。克继其遗风也已上诸祖得道宗师。并系大藏高僧传往生传宝珠集中录出。如慈照宗主道化盛行于世。王臣僧俗悉皆崇向念佛得道者甚众。及观诸传录中都不备载无文可考。今搜访慈照宗主事迹已入集。其余应有一切在家出家念佛得道名行之士。专侯高贤用心寻究实录。广为发扬即当补入刊行。庶免埋没前修之德。仰亦法门之光幸也。
庐山莲宗宝鉴念佛正信卷第五(六章)
念佛正信说
　　夫唯心乐国普遍十方。自性弥陀圆融一智。妙应于色声之境。流光于心目之间。就中反妄归真。直下背尘合觉。昔我法藏发弘誓。启极乐之玄途。故佛世尊指西方示韦提之妙域。是乃广长舌覆而同赞。诸余经尽而独留。盖以利生之喜舍心增。应化之慈悲量大。教分九品乃别开方便之门。观明一心。实径直还源之路。圣凡际会如久客归于家乡。感应道交似稚子投于慈母。昧斯至理触类皆迷。信此圆谈事无不达。况复慈光愿摄佛力难思。顺水乘船不劳自力。推门落臼岂有他哉。有愿必迎无机不被。舟石可济狱火顿消。菩萨声闻生彼者无量无数。前贤后圣得道者可捡可寻。[賏　　鳥]鹉频伽尚有法音演唱。蜎飞蠕动悉蒙教化恩慈。圣境非虚佛言不妄。何乃爱河浪底沉溺而不忧。火宅焰中焚烧而不惧。密织痴网。浅智之刃莫能挥。深种疑根。泛信之力焉能拔。遂即甘心伏意幸祸乐灾却诽清净之邦。贪恋烦恼之世。焦蛾烂茧自处余殃。笼鸟鼎鱼翻称快乐。皆由善力微而业力胜。信根少而罪根多。是以三界茫茫四生扰扰。尽贪生而兀兀孰解知归。悉逐业以悠悠。不求出要。过去生死却石难穷。未来轮回芥城何尽。匪夙生之有幸岂得遇于斯因。击鼓开囹圄之门宜应速出。逢舟济沉沦之难讵可迟疑。敬顺金文善随佛学。不闻不解者可痛可伤焉。矧兹五浊恶世四面火焚。惟佛一人力能救援既闻妙法宜植净缘。一念信诚万德因种。思齐先哲希悟真常。普皆如说奉行尽心顶礼信受。
断疑生信
　　经云。得为人难。六根完具难。生中国难。值佛道难。兴信心难。盖尝论信之难兴者。缘有其疑也。不断其疑何由生信。故金刚经云。正信希有。法华经云。以信得入。王龙舒云。佛为人医王能救一切病。不能救命尽者佛能度一切人。不能度不信者。盖信者一念之真诚也。若人心念要去身则随去。心念欲住身则随住。是知此身随心念动。有念欲去而身被牵系者。色身坏时惟一念而已。一念到处则无处不到。所以一念信心念佛。求生净土则必到净土。况吾佛世尊诸大菩萨。又有本誓愿力接引往生乎。或问之曰。今有一生持戒念佛。临终不得生净土者何也。答曰。此盖信力不深。行愿之有亏也。兼不曾发菩提之大心。又不曾断十恶之邪行。虽曰修行未尝言行相应。虽曰念佛未尝净念相继。既无真实之功。焉得净土之报也。净名经云。随其心净则佛土净。六祖坛经云。心中若无不善西方去此不遥。若怀不善之心念佛求生难到。不断十恶之心何佛而来迎。请大师故。见世人不务净心只是口念佛名。于其心外求佛妄想执着。而不自净其心。心造诸恶是谓自丧其佛。又何更别求佛哉。所以道迷即众生悟即佛也。圆通法门云。忆佛念佛现前当来必定见佛。盖忆念者是心念也。信心清净。信行愿俱备也。楞严云。一根既返源六根成解脱。十恶化为十善。六识化六神通。所以正信心中忆念佛名。净念相继自性弥陀现前。此感彼应临命终时。安得不见佛而生净土乎。凡修净业者。当信佛之言。而行佛之行。心口既不相违。因果决然不昧耳。若也闻而不信信而不行。由画饼之不充饥也。心既无信则生疑谤。既兴疑谤则自昧其心。自昧其心则净土远之远矣。故香山周居士。述慈照莲宗忏序云。导师者化物有方诲人存理。以深信为能入破诸阐提。专念佛为行门令心不乱。加菩提愿心为根本度脱众生。备此三者乃极乐佛土上上品之可登。毗卢果海流流而易到也。又云。此事人人本具个个圆成。无信行愿三字因兹沦坠。呜呼凡为人者。不在福德不在尊贵。不在聪明不在相貌。但具信行愿者。乃生净土之资粮也。四料楝云。从是西方过十万亿佛土有世界名曰极乐。是约远也。若一念信心念佛即到西方。是约近也。故云亦近而亦远在人之信愿。信不隔丝毫疑而生死转。又云。从是西方过迢迢十万程。资粮若具足何愁去不成是也。所以道信为万善之首。信为百行之宗。华严以十信为成佛之始。法华以正信为入道之门。五根以信根为先。五力以信力为最。是故三世诸佛诸大菩萨历代祖师。修诸功行具大愿力入佛境界成就菩提。未有不从这个信字而入也。鸾法师遇留支观经。即焚仙经。而修净业岂不是这信字也。白侍郎行也弥陀。坐也弥陀。不出这信字也。苏学士佩带弥陀画像。行坐随身。言是西方公据者。盖亦不出这信字也。张善和一生杀牛。临终自见地狱相现。遇僧教令念阿弥陀佛。念未十声见佛接引往生净土。即脱地狱。岂不是信得及而致然耶。华严经云。信为道元功德母。信能长养诸善根。信能超出众魔路。信能得入三摩地。信能解脱生死海。信能成就佛菩提。嗟乎今时斋人信持戒而不信念佛。信奉佛不信往生净土。是皆自失其大利也。谅哉人天路上以福为先。生死海中念佛第一。今有欲快乐人天而不修福。欲出离生死而不念佛。是犹鸟无翼而欲飞。木无根而欲茂。奚可得哉。凡我同盟切须深信诸佛所说。真实非虚。脱苦良方无如念佛。专修净业期出轮回。时不待人慎勿疑悔。可谓此身不向今生度。更向何生度此身。
劝发信心
　　夫阿弥陀佛者。诸佛中尊四生之父。归信者灭罪河沙。称念者得福无量。凡欲念佛要起信心。若无信心空无所获。是故肇法师云。是事如是者信之相也。是事不如是者不信之相也。夫信为入道之初宗。智为究竟之玄术。诸经首称如是者信也。后曰奉行者智也。故弥陀经云。若有信者应当发愿生彼国土。此是释迦本师劝信处。又云。汝等当信是称赞不可思议功德。此是六方诸佛劝信处又云。若人种善根疑则花不开。信心清净者花开即见佛。此是往生论劝信处。又云。信者顺之词。信则所言之理顺。顺则师资之道成。经无丰约非信不传。此是肇法师劝信处。又云。念佛法门不问道俗。不论男女不拘贵贱。修此法者唯要信心。此是大行和尚劝信处。问曰。既言信者未知信何法门。答曰。信意者信凭经中佛说念佛定生净土。信念佛定灭诸罪。信念佛定得佛护。信念佛定得佛证。信念佛临终定得佛来迎接。信念佛不问众生。同信之人皆得往生。信念佛往生定得不退地。信念佛生净土。定不堕三恶道。所以劝信念佛。受此法持此念。则往生净土必矣。故大行和尚遣念佛人。心唯信佛。佛则知之他心通故。口惟称佛。佛则闻之天耳通故。身惟礼佛。佛则见之天眼通故。是以大行和尚以此念佛法。劝人生信心也。又喻云。信心者犹如深栽果树。根深故风吹不动。后着果实济人饥渴。念佛之人亦复如是。要由深信得到西方。若无信心空无所获。是故经言。十住菩萨一起信心念佛之后。纵遇恶缘宁舍身命不退信故。维摩云。深信坚固犹如金刚。法珍普照如雨甘露。念佛三昧从深信生。君看净土恒沙佛。尽是当年正信人。
天竺慈云式忏主往生正信偈
　　稽首西方安乐刹　　弥陀世主大慈尊
　　我依种种修多罗　　成就往生决定信
　　住大乘者清净心　　十念念彼无量寿
　　临终梦佛定往生　　大宝积经如是说
　　五逆地狱众火现　　值善知识发猛心
　　十念称佛即往生　　十六观经如是说
　　若有欢喜爱乐心　　下至十念即往生
　　若不尔者不成佛　　四十八愿如是说
　　诸有闻名生至心　　一念回向即往生
　　唯除五逆谤正法　　无量寿经如是说
　　临终不能观及念　　但作生意知有佛
　　此人气绝即往生　　大法鼓经如是说
　　一日一夜悬缯盖　　专念往生心不断
　　卧中梦佛即往生　　无量寿经如是说
　　昼夜一日称佛名　　殷勤精进不断绝
　　展转相劝同往生　　大悲经中如是说
　　一日二日至七日　　执持名号心不乱
　　佛现其前即往生　　阿弥陀经如是说
　　若人闻彼阿弥陀　　一日二日若过等
　　系念现前即往生　　般舟经中如是说
　　一日一夜六时中　　五体礼佛念不断
　　现见彼佛即往生　　鼓音王经如是说
　　十日十夜持斋戒　　县缯旛盖然香灯
　　系念不断得往生　　大弥陀经如是说
　　若人专念一方佛　　或行或坐七七日
　　现身见佛即往生　　大集经中如是说
　　若人自誓常经行　　九十日中不坐卧
　　三昧中见阿弥陀　　佛立经中如是说
　　若人端坐正西向　　九十日中常念佛
　　能成三昧生佛前　　文殊般若如是说
　　我于众经颂少分　　如是说者无穷尽
　　愿同闻者生正信　　佛语真实不欺诳
　　佛既显言易往生　　幸各正信无疑惑
天台智者大师净土十疑论叙
　　夫四果之明不能测如来之奥。十地之圣不能穷极果之妙。矧兹凡夫生无慧目。陷三界有必固之妄。指净土谬难转之疑。疑之于身知五蕴之未灭。疑之于心知万惑之未遣。疑之于行知六度之未济。由漂沈未济之行。期济于已济之域。在于其己犹惑之。况他人哉。此物情难信为道俗所共疑也。隋智者大师心兴物冥。智将神会。乘时翼教异迹由着。因其所异考其所证。不知其三贤之人乎。十圣之人乎。其为应正等觉妙神化于难思乎。盖亦思之不能知也。但大师念定总持昭晢行业期生净土。间无容发发大师之所有。存者其十疑之文乎。然其文远取诸经。近取诸论。去就其意以取诸传。无离经以备事。无饰辞以增巧。审辞达意。能极九品之所生。乃见大师之用心也。见大师之心者。其于净土之有疑。所谓高天无云群星列彩。经纪之所相殊。躔次之所相异。粲粲然无一而隐者也。予得其文载念能仁所称净土者。累焉诸佛证而成之者。或舌相以覆大千。或潮音而演梵说。余虽陋学不得以相辉映乌可无言哉。故于论首略陈一二以罄予所怀。虽辞肤理浅不足起大师之化。在其先佛证成之义且有归矣。
无为杨提刑直指净土决疑序
　　大愿圣人从净土来。来实无来。深信凡夫往净土去。去实无去。彼不来此。此不往彼。而其圣凡会遇。两得交际者何也。弥陀光明如大圆月遍照十方。水澄而清则月现全体。月非趣水而遽来。水动而浊则月无定光。月非舍水而遽去。在水则有清浊动静。在月则无取舍去来。故华严解脱长者云。知一切佛犹如影像。自心如水。彼诸如来不来至此。我亦不往彼。我若欲见安乐世界阿弥陀佛随意即见。是知众生注念定见阿弥陀佛。此乃称性实言非权教也。净土无欲非欲界也其国地居非色界也。生有形相非无色界也。一切众生未寤正觉处大梦中。六道升沈未尝休止。诸天虽乐报尽相衰。修罗方嗔战争互胜。旁生飞走啖食相残。鬼神幽阴饥渴困逼。地狱长夜痛楚号呼。得生人趣固已为幸。然而生老病死众苦萦缠。惟是净邦更无诸苦。莲苞托质无生苦也。寒暑不迁无老苦也。身无分段无病苦也。寿命无量无死苦也。无父母妻子无爱别离苦也。上善人聚无怨憎会苦也。花裓香食珍宝受用无求不得苦也。观照空寂无蕴苦也。悲济有情欲生则生。不住寂灭非二乘也。智照生死得不退转非凡夫也。三界荡然。譬如四裔丘陵坑坎腐秽所积。溪壑阻绝孰为津梁乃有狂人迷路。于此恶兽魑魅恼害。杂居刀兵水火。或时伤暴风霜霹雳凌厉摧慑罔知城域可以庇覆。饮食衣服未或充足。甘受是苦不求安乐。有佛释迦是大导师。指清净土是安乐国。无量寿佛是净土师。尔诸众生若生彼土则无诸恼。不闻知者固可哀怜。亦有善士发三种心。不求生者尤可嗟惜。一曰。吾当超佛越祖。净土不足生也。二曰。处处皆净土西方不必生也。三曰。极乐圣域。我辈凡夫不能生也。夫行海无量。普贤愿见弥陀佛国虽空。维摩常修净土。十方如来有广舌之赞。十方菩萨有同往之心。试自忖量孰与诸圣。谓不足生者何其自欺哉。至如龙猛祖师也。楞伽经有预记之文。天亲教宗也。无量论有求生之偈。慈恩通赞首称十胜。智者析理明辩十疑。彼皆上哲精进往生。谓不必生者何其自慢哉。火车可灭舟石不沈。现华报者莫甚于张馗。十念而超胜处。入地狱者莫速于雄俊。再苏而证妙因。世人愆尤未必若此。谓不能生者何其自弃哉。般舟三昧经云。跌陀和菩萨问佛。未来众生。云何得见十方诸佛。佛教令念阿弥陀佛。即见十方诸佛。宝积经云。他方众生闻无量寿如来名。乃至能发一念净信。欢喜爱乐所有善根回向愿生彼国者。随愿皆生得不退转。此皆佛言也。不信佛言。何言可信。不生净土。何土可生。自欺自慢自弃己灵流入轮回是谁之咎。四十八愿悉为度生。一十六观同归系念。一念既信已投种于宝池。众善相资定化生于金地。毋辄悔隋误认疑城。即时莲开得解脱道。唯心净土自性弥陀。大光明中决无魔事。决疑诸者王敏仲侍郎之编也。开释疑情径超信地。其载要旨最为详审。盖安养国之乡导也。若登彼岸舟固可忘。来者问津斯言毋忽。
庐山莲宗宝鉴念佛正行卷第六(一十四章)
念佛正行说
　　夫常光界本无色象有应则形。菩提道既辟要途非行不至。维摩经云。五百长者子宝积。白佛言。我已发阿耨多罗三藐三菩提心。愿闻得佛国土清净。愿说菩萨净土之行。佛言。宝积。众生是菩萨净土。肇法师云。至人空洞无象应物故形。形无常体况国土之有常乎。盖群生万端行业不同殊化异被致令报应不一。是以净者应之以宝玉。秽者应之以砂砾。美恶自彼于我无定。无定之土乃曰真土。然则土之净秽系乎众生。故曰众生之类是菩萨净土也。夫如来净土者以无方为体。故杂行众生同视异见。异见故净秽所以生焉。无方故真土所以形焉。若夫取其净秽者众生之报也。本其无方者佛土之真也。岂曰殊域异处凡圣二土。然后辨其净秽哉。道生法师曰。净土行者行致净土非造之也。若欲造于土者众生类矣。容以滥造不得不先明造本。以表致义然后说行。罗什法师曰。宝积问净土之相。世尊答言。众生是菩萨净土者。盖说果上之因也。清凉国师云。诸佛心内众生新新作佛。众生心中净土念念证真。经云。菩萨随所化众生。取于净国土。为饶益诸众生故。譬如有人欲于空地造立宫室随意无碍。若于虚空终不能成。菩萨如是为成就众生。故愿取佛国非于空也。当知直心深心大乘心是菩萨净土。肇法师曰。土之净者必由众生。众生之净必因众行。行净则众生净。众生净则佛土净。此必然之理不可差也。土无洿曲乃出于直心。故曰直心是菩萨净土。直心谓质直无谄。此心乃万行之本。生法师曰。树心种德深固难拔深心也。乘八万行兼载天下。不遗一人大乘心也。此之三心始学之行也。欲弘大道要先直心。心既真直。然后入行能深。入行既深则广运无涯。此三心为之次序也。备此三心。次修六度以至万。行。什法师曰直心者诚实心也。发心之始在于诚实。道识弥明名为深心。正趣佛慧名大乘心。经云布施持戒忍辱精进禅定智慧是菩萨净土。四无量心四摄法是菩萨净土。方便是菩萨净土。三十七品是菩萨净土。回向是菩萨净土。十善是菩萨净土。如是宝积菩萨随其直心则能发行。随其发行则得深心。随其深心则意调伏。随意调伏则如说行。随如说行则能回向。随其回向则有方便。随其方便则成就众生。随成就众生则佛土净。随佛土净则说法净。随说法净则智慧净。随智慧净则其心净。随其心净。则一切功德净。什法师曰。直心以诚心而信佛法也。信心既立则能发行众善。众善既积其心转深。深心坚固则不随众恶。弃恶从善名调伏心。心既调伏则遇善。斯行遇善斯行则难行能行。难行能行则万善兼具。万善兼具故能回向佛道。向而弥进方便力也。方便之要有三。一善于自行而不取相。二不取证。三善化众生。具此三者则得净土。土既清净则众生纯净。众生纯净则与化主同德。故曰皆净也。诸经虽广说净国之行。未明行之阶渐。今此诠明至极深广。不可顿超。宜寻之有途。履之有序。故说发行之迹始于直心。直心即是真心。此心者群生谁不有之。盖自迷而不知不觉也。故六祖大师云。一念平直即是弥陀。一念邪险即是众生。盖以人居浊世现行无明。口说直心行多谄曲。溺于苦海而不能出。是故佛慈愍彼。示之以方便。导之以念佛。伏彼乱心令舍邪险而归乎正真。即众生而生净土。所以宝王论云。清珠下于浊水。浊水不得不清。佛想投于乱心。乱心不得不佛。是以因念佛而显直心。因直心而行众善。行众善而得佛净土。岂非佛祖之方便智力乎。肇法师云。积德者故净心。心净则无德不净。生法师曰。功行则净土之殊胜因也。功德则净土之殊妙果也。净土因果盖是心之影响。故云欲得净土必净其心。所谓声和响顺形直影端者矣。
修进工夫
　　净土唯心之说既已明矣。人皆知有必须亲到。而后已欲证此道。当以正信为入门以修心为正行。正行者即所施之功。所行之行也。此之功行名为净业。即往生西方之资粮也。此之行业随人所修。盖一切人力量有大少机。智有浅深。所以行业不等。上上根智人直下自悟。识自本心。见自本性。即是弥陀。此则是如来。无住无依最上乘境界。万中无一也。其未能顿悟之人。须是谛信净土。一心念佛渐次进修。仗阿弥陀佛愿力摄持。自己一念真实下工。正如抱桥柱澡洗万无失一也。虽云念佛一门。其实意含无尽。是故祖师立教利钝俱收。有实有权有深有浅有顿有渐皆可修持。上根者参究坐禅。中根者观想持念。六时修礼日夜精专。下至十念成功。总在一心履践。各有行相次第阶梯。随力行持皆可进趣。此之行门乃成就佛果菩提之道路也。须是自信自行自修自度。要在立大志发大愿。自办工夫努力。向前莫作容易。譬如百二十斤檐子到临时。及节自家担荷得去方为了事。决定不在会说会道。广化人缘上决定。不在有传有授。扭掜做作上。决定不在广设道场多点香蜡上。盖由着事相而迷昧正理。顺声色而违背真宗。数他宝而自无半钱货。良药而自疾不救。是故远祖师云。得其趣者若暗室之燃灯。失其意者同滞指之迷月。殊不悟无心。乃正动念皆邪慧。日旋隐乎昏云。客尘转翳乎心镜。遂乃念虑交驰情欲纷竞。调伏不息止制。犹繁落无记者。徒滞于兀然。希有得者。便同诸邪命。指置无从难言正定。无期入于法界。永久处于尘笼。凡修净土之人。灼然是要敌他生死。不是说了便休。当念无常迅速时不待人。须是把做一件事始得若也。半进半退似信似疑。到了济得甚么边事。如何出离轮回。若是信得及便从今日去。发大勇猛。发大精进。莫问会与不会。见性不见性。但只执持一句南无阿弥陀佛。如靠着一座须弥山相似摇撼不动。专其心一其意。或参念观念亿念十念或默念专念系念礼念。念兹在兹。常忆常念。朝也念。暮也念。行也念。坐也念。心念不空过念佛不离心。日日时时不要放舍绵绵密密。如鸡抱卵常教暖气相接。即是净念相继更加智照。则知净土即是自心。此乃上智人修进工夫。如此把得定做得主靠得稳。纵遇苦乐逆顺境界现前。只是念阿弥陀佛。无一念变异心。无一念退隋心。无一念杂想心。直至尽生永无别念。决定要生西方极乐世界。果能如是用功则历劫无明。生死业障自然消殒。尘劳习漏自然净尽无余。亲见弥陀不离本念。功成行满愿力相资。临命终时定生上品。其或力量未充应须。随力修习未能专一。办功亦要朝昏礼念。纵使家缘繁冗无忘十念称名。日日用心猛着精彩。积功积行发愿发心。誓毕此生同登净域。可谓水须朝海去。云定入山归。
资生助道
　　在家菩萨。念佛高流日赴檀信之斋。坐享人天之供皆非常道。不若治生有意修行岂妨作务。或田畴播种。或市井经营。或富有家资。或日求升合应思勤则不惰俭。则有余以此修身方为佛子。若也奢华懒隋生事。萧条虽欲修行不可得也。信知治世资生皆顺正法工巧伎艺饶益群生。欲修净业正因。当以资生助道。所以潭州黄老常打铁以修行。居土庞公卖箍篱而养道。喻弥陀画像为业。戴佛庵发烛资身。可谓一日不作一日不食矣。
作福助缘
　　有净业弟子。问莲宗慈照导师云。弟子专修念佛三昧。可得用布施持戒供养作福不。师答曰。汝能专念弥陀。若不持戒则有毁犯罪。若不布施则长悭贪业。若不供养三宝则有慢业。若不恭敬一切则有轻人罪。是故毁犯即堕地狱。悭贪即堕饿鬼。我慢则常在恶道。轻人则世世贫贱。似此恶业障蔽。欲生净土其可得乎。如此念佛之人。譬如旱田栽谷。欲望收成不可得也。故肇法师云。有为虽伪弃之则佛道难成。无为虽真执之则慧性不朗。汝今欲修念佛三昧。得生净土速成佛果菩提者。须是专以念佛为正行。更以福德为兼修。晨夕常勤供养三宝。礼拜忏悔布施持戒。洁白三业增助净缘。诸恶莫作众善奉行。所修一切善根悉皆回向净土。成就念佛功德速证菩提。可谓顺水行船。更如橹棹矣。
去恶取善
　　净土十门教诫云。修净土人须是去恶取善。方得成就功德。若人虽念弥陀。嫉妒心盛名闇。尖刀临终风力解身百骸疼痛。或言我能持戒他不能行。傲慢师僧轻毁一切。现生折福短寿劳病吐血而亡也。若念佛之人尘垢未净。恶念起时须自检点。或有悭贪心。嗔恨心痴爱心。蛆妒心欺诳心。吾我心贡高心。谄曲心邪见心。轻慢心能所心。及诸逆顺境界随染所生。一切不善之心。设或起时急须高声念佛。敛念归正勿令恶心相续。直下打并净尽永不复生。所有深信心志诚心。发愿回向心慈悲心。谦下心平等心。方便心忍辱心。持戒心喜舍心。禅定心精进心。菩提心及一切善心。常当守护更要离非梵行。断恶律仪。鸡狗猪羊慎毋畜养。畋猎渔捕皆不应为。当知极乐国内诸上善人。良由舍弃恶缘循行善业。获生净土不退菩提。念佛之人当随佛学。应以去恶取善为鉴诫焉。但能依此修持是为净土正行。可谓无限野云风扫尽。一轮明月照天心。
拔济幽趣
　　释子沙门在家菩萨。既修西方净业。当运广大慈悲。如法进修善随佛教。明因识果鉴是别非。集出世间福智资粮。圆大丈夫等妙功德。是故释尊再四教诫。我诸弟子随所住处。当施法食济诸法界。一切有情除彼饥渴。极苦化令同趣菩提。若不施食无慈悲心。非吾弟子是恶徒众。经有明文。详观一切众生不了自性。悭贪嫉妒嗔恨愚痴。于人天鬼畜之中地狱修罗之内。饥渴焦熬愁忧苦恼。冥冥长夜求出无期。以理推之无非宿生父母。如佛所说皆是累劫怨亲。是以运观音之慈悲。修普贤之行愿。誓同拔济悉脱沉沦。有力者修斋设供。无力者咒食施生施食殊功广大无量具足妙利。言莫能穷略举数端。普告贤者。施心一发妙行全彰。具足三檀圆修六度利他自利自觉觉他善。集出世福智永作净土资粮。广植镃基圆成体用。乃至埋藏枯骨掩瘗暴尸。普为幽魂代伸忏悔。桥梁义井通济往来。饮食钱财随力惠施。每见贫穷冻馁痛切。悲怜至于孤老癃残倍加慈念。常存利济曲尽真慈。凡修一切善根尽愿众生成佛以兹胜利回向西方。普冀有情同登觉岸。是以萧梁武帝修水陆之仪。三藏不空有济孤之法。可谓一雨周沙界群心永夜苏。
放诸生命
　　欲趣菩提慈心为本。凡修净业济物为先。观夫飞禽走兽水族游鳞。或挂网罗或拘笼槛。穿腮反翼系足倒悬。将临汤火之间。欲赴刀砧之上。忧悲恐惧变慑慞惶。望云汉以魂消。忆林泉而胆碎。虽知万死犹冀一生。顾盻哀鸣以求救拔。所以弟子悲怜抽财赎命。开笼释槛断缚解悬。施水焚香合掌咒愿。法施事毕安详放之。或纵陂池或赍林野。皆由佛道展演悲心。乃至上及人伦下沾蝼蚁。但能救死无不放生。既乃放生自然长命。因兹胜利回向西方。普愿众生同成佛道。所以长者活鱼沙弥救蚁。郑昌图焚烧[(ㄇ@︿)/古]网。顗禅师建立生池。杨宝之疗病雀。敏仲之投鰕蚬。元祖师有颂戒杀。满禅师说戒放生。可谓殷勤为解丁香结。放出枝头自在春。
六度万行齐修
　　六度者。布施持戒忍辱精进禅定智慧六波罗蜜也。若念佛人专修三昧。学出世间须达乎至善。要知六度万行不出一心。于一心中一切法俱备。如浴大海已用诸河水也。如万种香为丸。若烧一丸具足众味。如人取宝获如意珠王。一切众宝出生无尽也。何以知其然。执持一句阿弥陀佛故得三昧。一念之中与理相应诸法现前。六度万行皆悉具足。布施则心无染着。持戒则不起妄缘。忍辱则能所俱忘。精进则心无间断。禅定则动静俱寂。智慧则不立丝毫。乃一度之中出无量度。度度之内如帝网罗。但知一心本空自然万行具足。是故八万四千法门。八万四千智慧。八万四千功德。皆从一念念佛心中出生也。华严经贤首菩萨言。佛子于一切时中。善用其心则获一切胜妙功德。可谓一性圆通一切性。一法遍含一切法。
维摩大士示净土八法
　　维摩诘经云。众香世界菩萨问曰。菩萨成就几法。于此世界行无疮疣生于净土。维摩诘言。菩萨成就八法。于此世界行无疮疣生于净土。何等为八。饶益众生而不望报。代一切众生受诸苦恼。所作功德尽以施之。等心众生谦下无阂。于诸菩萨视之如佛。所未闻经闻之不疑。不与声闻而相违背。不嫉彼供不高己利。而于其中调伏其心。常省己过不讼彼短。恒以一心求诸功德。是为八法行无疮疣生于净土。
较明修行难易
　　娑婆浊境众苦集而求道难成。净土乐邦诸善聚而位登不退。称名号者诸佛护念而往生。发菩提者弥陀光照而增进。菩萨罗汉与其同俦。水鸟树林悉皆念佛。耳畔常闻妙法。心中顿绝贪嗔。快乐无穷寿量何极。一生彼土便获阿惟。岂比人天道中。触目多诸违顺。权乘路上善根希有周圆。地前三贤尚未见道而失念。舍利六住犹遇恶缘而退心。所以法华会上退席者五千。宝积经中失道者犹众。观佛世尚尔。何今时不然。华严合论。问曰。如涅槃经云。闻常住二字尚七劫不堕地狱。华严经云。设闻如来名及与所说法。不生信解亦能成种。何故第六住心。及地前菩萨犹言有退。答曰。从凡入道胜解未成。未得谓得便生憍慢。不近胜友不敬贤良为怠慢故久处人天随违顺缘。恶念一起即成地狱。若一信不慢常求胜友。即无此失。何以故。权教中。第六住心地前三贤。总未见道所修行业皆是有为。凡有无明皆是折伏。有力即不退失。至八地中始入无功用行。是知三乘之士历僧祇劫而功行无成。念佛之门于弹指顷而位阶不退。是以生净土者唯善无恶故。位无有退者决定成佛。故弥陀经云。极乐国土众生生者。皆是阿鞞跋致是也。嗟乎初心信浅。非他力难以进修。我佛愿深但有缘悉皆摄受须信。余门学道如蚁子上于高山。净土往生似风帆行于顺水。弥陀接引直趣菩提。众圣提携高超三界。上品即登佛果。下生犹胜天宫。普信勿疑同修不退。
天台示净土忻厌二行门
　　十疑论云。欲生净土须具厌忻二行。一者厌离行。常观此身脓血屎尿。恶露臭秽不净。初观世人。从情欲贪爱生。是种子不净。二观父母赤白和合。是受生不净。三住母胎藏即是住处不净。四在母胎时唯食母血。即是食啖不净。五十月满足从产门出。即是初生不净。六内身脓血即是举体不净。七死后膖胀烂坏。即是究竟不净。观身既尔。观人亦然。次观娑婆秽境。众苦共集生老病死。怨憎会苦爱别离苦。忧悲烦恼三涂八难。六趣轮回地水火风。无常败坏贪嗔痴慢。遇境生心应当厌离。才生厌离净土必成。二者忻乐行求生净土。为欲救拔一切众生苦故。是故希心起想乐缘西方净国。百宝庄严金地琼林。花池光彩神通自在。任意他方永绝死生更无烦恼。阿弥陀佛相好光明法门自悟。衣食自然诸快乐门故须忻乐。
净业道场
　　夫净业者。无相无为之妙行。不染不滞之玄宗。道场者三世诸佛之住持。菩提正觉之阃域。岂名相数量之可测。非智识能所之述乎。得其旨也以诚敬为庄严。以行愿为轨则。所以维摩诘经中示道场之众相。远祖师法社有节度之叙文。是以解斯义者。入于实相境与智合。事与理并然。五分之法身。香炳千光之智慧烛。绝思绝虑谓之清净斋修。曰敬曰严。谓之平等供养。行住坐卧不离道场举动施为无非佛事。念念弥陀出世。心心菩萨放光。行行尽是西方。步步皆登宝所。无一法而非正法。举一音而皆圆音。发一念则天龙护持。行一令则魔王丧胆。此则灵山一会俨然未散。是名真法供养如来。论功德则无量无边。论果报则难思难议。以此祈福则何福不臻。以此度生则有生皆度。是名真实功德。是名净业道场。今嗟末代有等痴人。不究自心不知佛理。执着外境为实。一向着相修行。这边做几会道场。那里点几斤香烛。某处化多少人。忏戒几时点若干个化缘。我是张导师传宗。他是李师长徒弟。彼是普字号。伊是觉字宗。不思根本自何来。名竞枝条无是处。更又胡言汉语动辄是此非他。妄解佛经密传伪教。打口鼓子弄葛藤头。争我争人论高论下。漏逗不少出丑甚多。不知羞耻故如斯。岂识惭惶胡恁么。将净土一实之道。变杂剧场把。弥陀万德之名。做山歌唱失却祖师正眼钝置莲宗教门。达人暗地悲伤。识者观时惊愕。更有敲铙打钹念真言。搀僧门之应副。咒水书符谈祸福。状师巫之所为。差遣诸天。追亡摄崇喝骂三宝。救病驱邪。百样蹊跷。万般姹异。脚波波与他人作奴仆。忙急急不顾命趁门徒。读诵时十错九讹。礼念时七啰八唣。展开经打瞌睡收起经说家私聚头磕脑弄精魂。作队成群干打哄。不思因果不顾罪愆。借佛祖广大法门。受人天礼拜供养。美则固美。善则未善。若是持佛戒在佛门。当学如来之道。诵佛经行佛行。方尽祖师之心未能入圣超凡。惟恐无德应供。如抹卓布不无秽污。于自身似磨刀石。未免消磨于本体。若能觉悟只好回头。当初投佛持斋毕竟为甚么。事既不能救于生死。争如自退省修持。专念弥陀勤求忏悔。近智人参寻佛理。向静处体究心王顿令业海息波涛。显出骊珠照天地。圆成自己利益他人。若遇应供道场慎勿放逸轻慢。依节度以无违。遵斋经而奉法。现前即得念佛三昧。秖此是个安乐法门。上可以报答四恩。下可以拔济三有。实不枉为佛子。亦免辜负己灵信。愿相资行解均备。如斯行履。即现在之弥陀。自此修持真人天之眼目。是大缘也。岂小补哉。会么青山高处见天阔。白藕开时闻水香。
自行化他
　　佛言。自未得度先欲度人者。菩萨发心自觉已圆复觉他者。如来应世故。我莲宗祖师。创立念佛一门。行解相应自利利人。化物有方诲人存理。称曰导师。专以念佛三昧示导于人。普令超出世间也。是故教传天下人皆仰焉。今之为师者不达其道局于名相。多集徒众不修实行。空有人师之名。无法可师于人。欲人恭敬尊重。无德受人恭敬。诚可耻也。经云。凡欲度人者。先须求自度。维摩云。自疾不能救云何救他疾。又地狱报应经云。自不清净教人清净无有是处。智度论云。譬如二人各有亲属为水所溺。一人情急直入水。救为无方便彼此俱没。一人有其方便。往取船筏乘之救接。悉皆度脱水溺之难。是故为人师者。有度人之心。无度人之智。何得端然拱手。空腹高心不肯亲近明师。惟知倨傲受人礼拜恭敬供养。因贪虚誉实种祸基。譬如凡夫妄号帝王自取诛灭。即前之所谓无方便而救人也。岂何妄为哉。大凡为人之师欲度弟子。要当观照从上佛祖修行之因地。得道之源流。传宗之正印。念佛之法门一一考究。明白自信自行。一一修持一一成就。既自利己然后利人。是乘弥陀之大愿力船。救接苦海中之沉溺也。彼此利济不亦宜乎。是谓以先觉觉后觉也。自信此法门。亦教人信此法门。自行此道。亦教人行此道。自愿往生净土。亦教人发愿往生净土。自见本性弥陀。亦教人见本性弥陀。如此用心。岂不是行菩萨之行也。师徒弟子各禀正因同行正道。展转化度尽未来际。一切众生俱悟佛乘同出生死。其功德力。岂易量哉。以此为人之师。亦何慊焉。其或不然。迷悟两途正邪异报。可谓金毛窟里生狮子。野狐岩下出狐狸。
以事检心
　　永明寿禅师自行录云。钦惟古圣罔伐己能缅想。前贤靡彰自德。然释典有先自行化他之教。儒宗标内举不避亲之。文师常示徒云。因观弘明集中。先德有检覆三业门云。夫克责之情犹昧。审的之旨未彰。故以事检校心。凡所修习既知不及弥增悚恧。何谓检校。检我此身。从旦至中。从中至暮。从暮至夜。从夜至晓。乃至一时一刻一念一顷。有几心几行几善几恶。几心欲摧伏烦恼。几心欲降伏魔怨。几心念三宝四谛。几心悟苦空无常。几心念报父母恩慈。几心愿代众生受苦。几心发念菩萨道业。几心欲布施持戒。几心欲忍辱精进。几心欲禅定显慧。几心欲慈济五道。几心欲劝励行所难行。几心欲超求办所难办。几心欲忍苦建立佛法。几心欲作佛化度群生。上已检心。次复检口。如上时刻。从旦已来已得演说。几句深义已得批读。几许经典已得理诵。几许文字已得。几回叹佛功德已得。几回回向发愿。次复检身。如上时刻已得。几回屈身礼佛。几拜已得。几回屈身礼法礼僧已得。几回执劳扫塔涂地已得。几回烧香散花然灯已得。几回扫除尘垢正列供具已得。几回悬幡表刹合掌供养已得。几回绕佛恭敬十百千匝。如是检察会理甚少违道。极多白净之业。才不足言烦恼重障。森然满目闇碍转积。解脱何由。如上检察自救无功。何有时闲议人善恶。故须三业自相训责。知我所作几善几恶。是以若不自先检责。何以化导群机。故菩萨为度众生。故先自修行。所以净名经云。资财无量摄诸贫民。奉戒清净摄诸毁禁。以忍调行摄诸恚怒。以大精进摄诸懈怠。一心禅定摄诸乱意。以决定慧摄诸无智。又经云。自持戒劝他持戒。自坐禅劝他坐禅。大智度论云。本师释迦牟尼佛。不舍穿针之福。祖师龙树菩萨释云。如百岁翁作舞。何以故。为教儿孙故。况未居究竟位全是自利门。从十信初心历十住十行十回向十地。直至等觉佛前普贤。位犹是自利。利他门者登妙觉位。至佛后普贤方是利他之行因。师自说编纪二三。既对治之行可观。则摄化之门弗坠。乘戒兼急权实双行。体用相收理事无碍。今引万善同归集后偈。以显圆修。颂曰。
　　菩提无发而发　　佛道无求故求
　　妙用无行而行　　真智无作而作
　　兴悲悟其同体　　行慈深入无缘
　　无所舍而行檀　　无所持而具戒
　　修进了无所起　　习忍达无所伤
　　般若悟境无生　　禅定知心无住
　　鉴无身而具相　　证无说而谈诠
　　建立水月道场　　庄严性空世界
　　罗列幻化供具　　供养心王如来
　　忏悔罪性本空　　劝请法身常住
　　回向了无所得　　随喜福等真如
　　赞叹彼我虚玄　　发愿能行平等
　　礼拜影现法会　　行道步蹑真空
　　焚香妙达无为　　诵念深通实相
　　散花显诸无著　　弹指以表去尘
　　施为谷响度门　　修习空花万行
　　深入缘生法性　　常游如幻法门
　　誓断无染尘劳　　愿生唯心净土
　　履践实际理地　　出入无碍观门
　　降伏镜像魔军　　大作梦中佛事
　　广度如化含识　　同证寂灭菩提
庐山莲宗宝鉴念佛正愿卷第七(七章)
念佛正愿说
　　理由智导行由愿兴。行愿得均理智兼备。理智兼备则心心念念总是弥陀。刹刹尘尘皆为净土。自非大愿行力。曷能臻此哉。欲人人证此三昧者。要在信愿深其根本也。夫愿者乐也欲也。欲生西方净土乐见阿弥陀佛。故发此愿。是以凭大愿力直要到彼也。所以慈照云。时时发愿乐慕往生。日日祷祈勿令退失。如无愿心则善根沉没。华严经云。不发大愿是为魔事。所以普贤广无边愿海。弥陀有六八愿门。是知十方诸佛上古先贤。皆因愿力而得成就菩提。不兴愿乐之心不成愿乐之行。故云法门广大无愿不成。是以佛随人之心满人之愿。何况专修念佛愿生净土。安得不遂心满愿哉。忏云。愿我不退菩提心。愿我决定生安养。愿我速见弥陀佛。愿我尽生无别念。唯心净土独相随。又阿弥陀经云。若有信者应当发愿愿生彼国。又忏云。众生无边誓愿度。烦恼无尽誓愿断。法门无量誓愿学。佛道无上誓愿成。此则谓之四弘誓愿。故我慈照集忏恐人着事迷理。乃云自性众生誓愿度。自性烦恼誓愿断。自性法门誓愿学。自性佛道誓愿成。此四句直明真理。欲令一切人于自性中度了。一切妄念众生。所谓邪迷杂想贪痴嫉妒。嗔恚恶毒等心故。令发大誓愿自性自度也。又于自性中断除一切烦恼。所谓尘劳业识邪思恶念。犹如浮云障覆自性。光明不现。故令发大誓愿。自断除之永不令起。又于自性中修学一切法门。所谓念佛三昧悲智行愿无量法门。故令发大誓愿自悟自修。常无退失直至菩提。不以得少为足。又于自性中自信有佛发大誓愿。常自观照自愿成佛菩提。此乃慈照老婆心切明明。与后人开了一个门户。只要尔诸人自信自肯。从这裹入头悟自性弥陀。达唯心净土入诸佛境界。成就无上菩提。嗟乎世之善人不知此意。向外别求。何异持神珠而巡乞也。可不惑乎。普愿见闻递相劝策。同兴正念早上玄途。觉前前非明后后位。立大志气。奋大勇猛。发大誓愿。誓度无边众生。誓断无尽烦恼。誓学无量法门。誓愿往生西方极乐世界。见阿弥陀佛。誓同一切善人。圆成无上佛道。可谓不得春风花不开。花荣须感春风力。
劝发大愿
　　慈照云。有行无愿其行必孤。有愿无行其愿必虚。无行无愿空住阎浮。有行有愿直入无为。此乃佛祖修净业之根本也。备观今时信人归投佛会。或为病苦而发心。或为报亲而举意。或为保扶家宅。或为怖罪持斋。虽有信心而无行愿。虽云念佛不达本根。凡修善缘皆为了还心愿。罕有为自己生死。发愿念佛求生净土者。往往香烛道场祝愿回向之辞。皆是表献神明消灾延寿而已。故与经忏本意相违。不合诸佛本愿。纵使一生修诵。不明理趣错用工夫。是谓终日数他宝自无半钱分也。临终所以不得往生净土者。盖无行愿故也。又有一等痴人。投佛受戒乃于三宝前。焚香誓愿云。我若破戒甘当恶病缠身永堕地狱。或言左眼出血右眼出脓。自肯自甘类官司之执结。多见有口无心破斋犯戒。自愿受报痛苦奚堪。甘心堕落之门。自取丧身之兆。殊不知佛祖兴慈运悲。何尝教人如此皆是邪师过谬错。将罚咒以为发愿耳。何惑之甚哉。予尝悯念劝令同发正愿。求生净土愿同作佛。彼则曰我是凡夫。岂敢望生净土要作佛耶。我有此心。又成妄想。予应之曰。不然善知识佛是觉也。净土是心也。此心谁不有之觉即佛也。迷则众生也。世人背觉合尘轮回三界四生六道善恶业缘受报好丑。皆因妄认四大。为我身六尘为实有。随他幻境日夜流转。未尝暂省回光。从生至老惟忧家缘。不办财不称心。愈多愈求愈贪不足。虽曰积善奉佛礼拜作福烧香。只愿富贵荣华长生不死。才做些小好事。便有伏愿数般要保。谷米盈仓蚕丝倍万。子孙光显牛马孳生。才有一不如意便怨佛不保全。日日财喜增添始道天龙感应。如此贪谋正是妄想自不知觉。却言念佛求生净土之说作妄想者。岂不大颠倒乎。凡曰作福尽属有为。盖世间有漏之因。非出世无为之道修行。佛子宜善思惟。今日有缘得逢佛法。当须究本莫竞枝条。一念回光修出世法。愿舍娑婆愿生净土。亦如久客在于他乡。思欲归于故里也。此愿生净土。愿作佛之心。岂可比同凡夫妄想哉。岂不见忏中云。愿我临欲命终时尽除一切诸障碍。面见彼佛阿弥陀。即得往生安乐刹者是也。可谓一朝踏着来时路。始觉从前错用心。
慈照宗主示念佛人发愿偈并序
　　弥陀节要云。念佛之人最急一事不善相应。何以故。虽云持戒念佛。不曾发心愿生净土。皆是埋头过日自失善利。大凡念佛。先要发心。欲超生死往生净土。须以大愿自为主意常须念佛。早晚专心礼拜弥陀。如朝帝主两不失时。日近日亲心口与佛相应。去佛不远。口念心想心愿见佛。发深重愿决信无疑。日久岁深工夫纯熟自然三昧成就。临命终时弥陀接引净土现前。更愿现生之内常遇善知识。不值邪见师。无惑我心不生懈怠。若也如此念佛深信发愿是信行愿三不亏也。临终见佛。即非外来。尽是唯心显现。犹如种子。在地逢春发生。岂是外来皆从地出也。今之修行亦尔。念佛信愿纳在八识心地。临终发现净土弥陀。即非外来皆从自心出也。偈云。
　　万法从心生　　万法从心灭
　　我佛大沙门　　常作如是说
　　持戒无信愿　　不得生净土
　　唯得人天福　　福尽受轮回
　　展转难脱离　　看经无慧眼
　　不识佛深意　　后世得聪明
　　乱心难出离　　不如念佛好
　　现世无名利　　行坐不多罗
　　则是阿弥陀　　发愿持戒力
　　回向生乐国　　正是合行持
　　千中不失一　　释迦金口说
　　弥陀亲摄授　　诸佛皆护念
　　诸天善护持　　见此念佛人
　　与佛不相远　　应当坐道场
　　转于大法轮　　普度无边众
　　譬如贫家女　　腹孕转轮王
　　诸天常爱护　　贫女自不知
　　腹中有贵子　　今此念佛人
　　其意亦如是　　忆佛常念佛
　　不久当成佛　　诸佛善护持
　　其人自不知　　我当生净土
　　却要来后世　　再得生人中
　　譬如贫人家　　地内有伏藏
　　藏神常守护　　不令其有失
　　贫人自不知　　家内有宝藏
　　逐日趁客作　　求衣食自济
　　今此念佛人　　其意亦如是
　　不知念佛人　　具足如来藏
　　自说我无分　　返要生人中
　　譬如病人家　　自有真妙药
　　不知妙药性　　不能自治病
　　每日床枕边　　痛苦受无量
　　今此念佛人　　其意亦如是
　　不知念佛心　　能灭贪嗔病
　　能为大医王　　能为大宝藏
　　利济一切人　　能为大法王
　　覆护一切众　　将为是凡夫
　　不得生净土　　且自持斋戒
　　后世愿为人　　展转更修行
　　方可生彼国　　多见修行人
　　常作如是说　　不称弥陀愿
　　不合净土经　　邪见障覆心
　　毕竟难出离　　非是他人障
　　皆是自障心　　今世不得生
　　一蹉是百蹉　　劝汝修行人
　　信我如来说　　佛无不实语
　　岂是虚诳言　　但当自精勤
　　一心求净土　　因风吹于火
　　用力不消多　　幸有念佛心
　　回愿超三界　　逢宝不取宝
　　遇食受饥寒　　咄哉大丈夫
　　不见真实意　　我今略劝赞
　　展转传与人　　代我广流通
　　作于如来使　　真是诸佛子
　　真名报佛恩　　普愿如说行
　　同生极乐国
求生净土要在发愿
　　智度论第八卷问曰。诸菩萨行业清净自得胜报。何必要立誓愿然后得之。且如田家得谷。岂复待愿耶。答曰。作福无愿无所标立。愿为导御能有所成。如佛所说。若人修少福少戒。不知解脱正因。闻说人天之乐心常愿乐。命终之后各生其中。此皆愿力所致。菩萨求生净土在乎志愿坚强。然后得之。以此故知。因彼愿力得受胜果。古德云。佛果夐绝登之则有阶法。云峻极届之则有渐大心。初发玄德照于来生。弘誓才兴妙愿遍于空界。一念兴志。即尘劫之瑞华。半刻虔躬乃大千之甘露。大庄严论云。佛国大事独行功德不能成就。要须愿力资助引而成之。以愿力故福德增长。不失不坏当生佛土随愿见佛。华严经云。是人临命终时最后刹那。一切诸根悉皆散坏。一切亲属悉皆舍离。一切威势悉皆退失。乃至象马车乘珍宝伏藏。如是一切无复相随。唯此愿王不相舍离。于一切时引导。其前一刹那中。即得往生极乐世界。
善导和尚修行发愿仪
　　修净土入观。及睡时应发此愿。若坐若立一心合掌。正面西向十声阿弥陀佛。观世音大势至清净大海众菩萨。竟发愿云。弟子现是生死凡夫。罪障深重轮回六道苦不可言。今遇知识得闻弥陀名号本愿功德。一心称念求愿往生。愿佛慈悲不舍哀怜摄受。弟子(某甲)不识佛身相好光明。愿佛示现令我得见及见观音势至诸菩萨等。彼世界中清净庄严光明妙相等。令我了了得见。发此愿已一心正念即随意入观。或临卧发愿而睡。或有正发愿时即得见之。或睡时得见。但办专志自然圆满所愿。
白侍郎发愿求生净土文
　　记曰。我本师释迦如来说言。从是西方过十万亿佛土。有世界号极乐。以无八苦四恶道故也。其国号净土。以无三毒五浊故也。其佛号阿弥陀。以寿无量愿无量。功德相好光明无量故也。谛观此娑婆世界。众生无贤愚无贵贱无幼艾。有起心归佛者。举手合掌心向西方。有怖厄苦恼开口发声。必先念阿弥陀佛。又范金合土刻石绣纹。乃至印水聚沙童子戏者。莫不率以阿弥陀为上首。不知其然而然。由是而观是彼如来。有大誓愿于此众生。众生有大因缘于彼国土明矣。不然则南北东西。过去现在未来佛甚多矣。何独如是哉。何独如是哉。唐中大夫太子少傅白居易。当衰暮之岁中风痹之疾。乃舍俸钱命工人。杜敬宗按阿弥陀无量寿二经。画西方世界一部。高九尺广丈有三尺。阿弥陀佛坐中央。观音势至二大士侍左右。人天瞻仰眷属围绕。楼台伎乐水树花鸟。七宝严饰五彩彰施。烂烂煌煌功德成就。弟子居易。焚香稽首跪于佛前。起慈悲心发弘誓愿。愿此功德回施一切众生。一切众生有如我老者。如我病者。愿离苦得乐断恶修善。不越南部便睹西方。白毫大光应念来感。青莲上品随愿往生。从现在身尽未来际。常得亲近而供养也。欲重宣此义。而说赞曰。极乐世界清净土。无诸恶道及众苦。愿如我身老病者。同生无量寿佛所。
凭济川施经发净土愿文
　　其略曰。予之施经一事而具二施。何故以财赎经。是谓财施。以经传法。是谓法施。按佛所说。财施后世当得天上人间福德之报。法施当得世智辩聪。盖世之报当知此二报者。皆是轮回之因苦报之本。我今发愿。愿回此二报。临命终时。庄严往生西方极乐世界。莲华为胎托质于中。见佛闻法悟无生忍。登不退阶入菩萨位。还来十方界内五浊世中。普见其身而作佛事。以今日财法二施之因。如观世音菩萨具大慈悲。游历五道随类化形。说诸妙法开发未悟。永离苦道令得智慧。普与众生悉得成佛。乃予施经之愿也。
　　右出舍经碑凭察院施经。不求人天路上富贵聪明。而以此功德悉回向净土愿见弥陀。可谓智识高明深达佛理大乘人也。嗟见莲社人终日念佛而求后世福报。岂不谬哉。予愿一切人同生净土。故举凭察院施经发愿文。与诸人作样子凡有修福念佛。乃至一毫之善悉皆发愿回向西方。有所归趣。临终定生净土也。
庐山莲宗宝鉴念佛往生正诀卷第八(一十二章)
念佛往生正诀说
　　净土之道往生一门。具载群经明如杲日。实修行者入道之方。乃念佛人栖神之所。无念之念念。即念于阿弥。无生之生生。则生于净土。是故深行菩萨历代师模。名卿巨儒庶民氏女。笃信斯道结誓进修者不可胜计。其意何哉。必欲生净土见阿弥。而后已须知佛本无身亦无。其土皆众生心净所由致感也。经不云乎。是心作佛是心是佛。诸佛正遍知海从心想生。故天台大师释之曰。佛本是无心净故有。良以众生心净则法体现前。众生心染则苦道流转。此乃理之常也。又何疑乎。以圆实教所谈唯心本具者。若此若彼若染若净。皆不越吾心之一念也。夫心者造罪之源成佛之本。所谓介尔有心三千具足。然而三千诸法既具十界十如。三种世间互具而显。则安养国土舍此何求。非但净土唯心。盖地狱亦唯心矣。又云。阿鼻依正全趣极圣之自心。身土毗卢不逾下凡之一念。才起悟迷之见便入邪流。不分染净之殊方归正道刀山剑树总是空华。宝渚金莲皆成梦事。如斯受用始了真修脱。或未然宜依权。渐而加修进深信阿弥陀佛。即我本性贵在礼诵忏念之间。行住坐卧之处。照于三观契乎一心。全智发境全境是心。故知佛正佛依皆是心。具心造信哉。净土弥陀昭昭然。影现于心目之间。譬如磨铜成镜必假施功。直使尘垢净尽无余。则本体圆明自然显现。一切色像俱无隐焉。当知镜中之像。若谓是有不可承而揽之。若谓是无则色像历然可见。所谓有不定有。无不定无。有无双遣任运是中。大矣哉。不思议境。唯心妙观之道也。欲证斯道必明于因。当知因该果海。果彻因源。原始要终不离一念。从因至果只在初心。苟能于此善修如是之因。至于临终必获如是之果。是知专心念佛为因。往生净土为果。始从闻信信以修持。积净业之工夫。得功缘之成满。时节既至大理。昭然视死如归。岂不庆快。故兹直示往生正诀。明指到家路头。此时自信不疑。他日出门不误。如此则安养国土何患不生。自性弥陀决然可见。与夫列圣群贤同成净行。历位至极者实惟斯道矣。
父母临终往生净土
　　谛信净土发心净佛者。莲池下种时也。一心念佛众善庄严者。莲华出水时也。念佛功成净土缘熟。华开见佛时也。佛子事佛固先事亲。拳拳孝念不舍。须臾顺父母之情怀。察父母之颜色。才乖摄养力为调和。又当念风烛不停须防往生时至。预以父母平生所修一切善缘好事及众人助修功德。聚为一疏。时时对父母读之。要令父母心生欢喜。又当劝令坐卧西向不忘净土。又当东向说弥陀像。劝令一心念佛。焚香鸣磐躬率众人同声和之。常使佛声相续不绝。无以世情悲恋恐失正念。临舍报时犹当用意。自然诸圣来迎往生净土。宝莲花中决定成佛。孝子侍养父母正在此时不宜懈怠。此孝子事亲临终之大事也。以此为孝。其孝至矣。又况从古以来念佛往生西方者非一。略举数条以为念佛者鉴。所以乌长国主睹众圣以来迎。隋文皇后乘异香而西迈。姚行婆请佛相待。宋世子侍母同归。可谓一超直入如来地矣。
临终三疑
　　慈照宗主净土十门告诫云。念佛人临终三疑不生净土。一者疑。我生来作业极重。修行日浅恐不得生。二者疑。我欠人债负。或有心愿未了。及贪嗔痴未息。恐不得生。三者疑。我虽念弥陀临命终时恐佛不来迎接。有此三疑。因疑成障。失其正念不得往生。故念佛之人切要谛信佛经明旨勿生疑心。经云。念阿弥陀佛一声。灭八十亿劫生死重罪。上至一心不乱下至十念成功。接向九莲令辞五浊。苟能心心不昧念念无差。则疑情永断决定往生。可谓十万亿程弹指到。丝毫拟议隔千山。
临终四关
　　四关者。慈照宗主净土十门告诫云。凡夫虽有信心念佛。缘为宿业障重合堕地狱。乘佛力故。于床枕间将轻换重。若也因病苦故悔悟身心当生净土也。无智之人不了此事。却言。我今念佛又有病苦。反谤弥陀。因此一念恶心径入地狱。此是一关也。二者虽则持戒念佛。缘为口谈净土意恋娑婆。不求出世善根。为爱家缘长旺以致临终。遭病怕死贪生。信受童儿呼神唤鬼。烧钱化马杀戮众生。缘此心邪无佛摄护。因兹流浪堕落三涂。是二关也。三者或因服药须用酒腥。或被亲情递相逼劝。此人无决定信丧失善根。临终追赴王前任王判断。是为第三关也。四者临终之际思惟活业。系缀资财爱恋眷属。心放不下失却正念。故于家舍堕鬼趣中。已为祸崇。或为悭犬。或作蛇身守护家庭宛如在日。是为四关也。是以杨提刑言。爱不重不生娑婆。念不一不生净土。诚哉是言。凡修净土者。要当酌实蠲浮思。专想寂念念弥陀。全身放下但能坚此一念。便可碎彼四关。则净土莲台的非遥矣。可谓一句弥陀无别念。不劳弹指到西方。
临终决疑撮要
　　凡修念佛之人欲生净土。每念世间一切无常。成必有坏生必有死。若不亲闻佛法。则舍身受身轮转三界。四生六道无解脱期。我今有缘得闻正法。得修净业唯佛为念。舍此报身当生净土。入彼莲胎受诸快乐。永脱生死不退菩提。此乃大丈夫平生之能事也。才有疾病正要向前。坦荡身心莫生疑虑。直须西向正坐专想。阿弥陀佛与观世音大势至菩萨。及无数化佛现在其前。一心称念南无阿弥陀佛声声不绝。于诸世间一切事务。不得思念不得贪恋。若或心念起来但要急称佛号。于念念中除灭罪障。若病人昏困不能自念。则看病人当方便警策劝而谕之。如此用心助令命尽。只此一念决定往生净土。命若未尽自得安宁。慎勿妄起留恋世间之心。当存自存当死须死。但办往生何须疑虑。若解此理如脱弊服以着上衣。一舍凡身便登佛地。奇哉伟哉至矣尽矣。或闻天乐异香。或见金莲宝座。此乃圣境现前。慎勿疑为魔事。经云。修净业者托佛愿力。观佛宝相为境故。如人近附帝王谁敢干犯况。阿弥陀佛有大慈悲力。有大誓愿力。有大智慧力。有大三昧力有大威神力。有大摧邪力。有大降魔力。有天眼远见力。有天耳遥闻力。有他心彻鉴力。有光明遍照摄取众生力。有如是等不可思议无量最胜功德之力。岂不能护持修行念佛之人。至临终时令无魔障生净土哉。可谓粉骨碎身未足酬。一句了然超百亿。
僧济临终注想西方
　　庐山尊者弟子僧济临终之际。尊者遗烛一枝曰。汝可运想西方。济执烛注想金容摄心无乱。复请僧众诵十六观经。五更济以烛授同袍遂假寐。及寤曰。吾梦见阿弥陀佛垂手接引吾当去矣。言讫右胁而逝。此非戒定慧之所熏修。而岂能温容软语于生死岸头耶。可谓得路便行无挂碍。等闲抹过死生关。
善导和尚临终往生正念文
　　知归子问曰。世事之大莫越生死。一息不来便属后世。一念差错便堕轮回。小子累蒙开诲。念佛往生之法其理甚明。又恐病来死至之时。心识散乱仍虑他人。惑动正念忘失净因。伏望重示归径之方。俾脱沉沦之苦。师曰。善哉问也。凡一切人命终欲生净土。须是不得怕死。常念此身多苦不净恶业种种交缠。若得舍此秽身。超生净土受无量快乐。解脱生死苦趣乃是称意之事。如脱弊衣得换珍服。但当放下身心莫生恋着。凡遇有病之时。便念无常一心待死。叮嘱家人及看病人。往来问候人凡来我前。为我念佛不得说眼前闲杂之话。家中长短之事。亦不须软语安慰祝愿安乐。此皆虚花无益之语。若病重将终之际。亲属不得垂泪哭泣。及发嗟叹懊恼之声。惑乱心神失其正念。但一时同声念佛。待气尽了方可哀泣。才有丝毫恋世间心。便成挂碍不得解脱。若得明晓净土之人。频来策励极为大幸。若依此者决定超生即无疑也。又问曰。求医服药还可用不。答曰。求医服药初不相妨。然药者只能医病不能医命。命若尽时药岂奈何。若杀物命为药。以求身安此则不可。余多见世人。因病持斋方获小愈。复为医者以酒食血肉佐药。其病复作信知佛力可救酒肉无益也。又问曰。求神祈福如何。答曰。人命长短生时已定何假鬼神延之耶。若迷惑信邪杀害众生。祭祀神鬼但增罪业反损寿矣。大命若尽小鬼奈何。空慞自惶俱无所济切宜谨之。当以此文帖向目前。时时见之免致临危忘失。又问曰。平生未曾念佛人还用得不。答曰。此法僧人俗人未念佛人用之。皆得往生决无疑也。余多见世人。于平常念佛礼赞发愿。求生西方甚是勤拳。及至临病却又怕死。都不说着往生解脱之事。直待气消命尽识投冥界。方始十念鸣钟。恰如贼去关门济何事也。死门事大。须是自家着力始。若一念若得差错历劫受苦。谁人相代。思之思之。若无事时当以此法精进受持。是为临终大事。可谓一条荡荡西方路径。直归家莫问津。
化佛来迎
　　宗镜录或问曰。心外无佛见佛是心。云何教中说有化佛来迎生诸净土。答曰。法身真佛本无生灭。从真起化接引迷根。以化即真真应一际。即不来不去随应物心。又化体即真说无来去。从真流化现有往还。即不来相而来。不见相而见也。不来而来似月之顿呈。不见而见犹行云之忽现。问如上所说。真体即湛然不动。化相即不来而来。正是心外有他佛来迎。云何证自心是佛。答曰此乃是如来本愿功德力故。令彼有缘众生专心想念。能令自心见佛来迎。不是诸佛实遗化身而来迎接。但是有缘时机正合。能令自心见佛来迎。则佛身湛然常寂无去无来。众生识心托佛本愿力。一念变化有去有来。如镜面像似梦施为。镜中之形非内非外。梦中之事不有不无。但是心生非关佛化真。信修行之士端的是要生西方极乐世界。专意一念持一句阿弥陀佛。只此一念是我本师。只此一念即是化佛。只此一念是破地狱之猛将。只此一念是斩群邪之宝剑。只此一念是开黑暗之明灯。只此一念是度苦海之大船。只此一念。是脱生死之良方。只此一念是出三界之径路。只此一念是本性弥陀。只此一念达唯心净土。但只要记得这一句。阿弥陀佛在念莫教失落。念念常现前。念念不离心。无事也如是念。有事也如是念。安乐也如是念。病苦也如是念。生也如是念。死也如是念。如是一念分明不昧。又何必问人觅归程乎。可谓行船尽在把梢人。达者同游涅槃路。
贤首菩萨临终赞念佛偈
　　又放光明名见佛　　此光觉悟将终者
　　令随忆念见如来　　命终得生其净国
　　见有临终劝念佛　　及示尊像令瞻仰
　　俾于佛所深归信　　是故得成此光明
　　天竺慈云式忏主云。前四句赞佛放光。见其光者名为见佛。能令临命终时净土往生。后四句赞佛修此光明之因。其因者秖是劝临终人念佛。并示其佛像。令彼见已生信故。成佛时得此光明。今以偈普劝信受。凡遇眷属及一切人临命终时。先于床前安置此像。令彼眼见及劝令念佛。若痛苦所逼。或先无信心不肯念者。亦须种种方便劝令称佛。下至十念得灭重罪生佛净土。此一利益不可思议。若劝得一人生净土。纵自不修行亦合得生净土。况当来成佛能放光明。照一切众生临终见佛也。多见世人为恩爱故。聚头哭泣不思救度。是名恶知识也。苦哉苦哉。恩爱所索。堕落恶道无解脱期。虽慈亲孝子亦不奈何。以此思之。可不勉哉。可谓普愿沉溺诸众生速往无量光佛刹。
情想多少论报高下
　　首楞严经云。佛告阿难。一切世间生死相续。生从顺习死从变流。临命终时未舍暖触。一生善恶俱时顿现。纯想即飞必生天上。若飞心中兼福兼慧。及与净愿自然心开。见十方佛一切净土随愿往生。情少想多轻举非远即为飞仙。情想均等不飞不坠生于人间。想明斯聪情幽斯钝。情多想少流入横生。重为毛群轻为羽族。七情三想沉下水轮生于火际。受气猛火身为饿鬼常被焚烧。水能害己无食无饮。经百千劫。九情一想下洞火轮轻生有间重生无间。二种地狱纯情即沉入阿鼻狱。若沉心中有谤大乘毁佛禁戒。诳妄说法虚贪信施滥膺恭敬。五逆十重更生十方阿鼻地狱。
命终善恶感报优劣
　　守护国界主经云。佛言。若人命终之时预知时至。正念分明洗浴着衣吉祥而逝。光明照身见佛相好。众善俱现。定知此人决定往生净土。若人念佛持戒无精进心。命终亦无善相亦无恶相。地府不收安养不摄。如睡眠去此人疑情未断。生于疑城五百岁受乐。再修信愿方归净土。若人起怜悯心正念现前。于财宝妻子心无爱恋。眼色清净仰面含笑。想念天宫当来迎我。耳闻天乐眼见天童。舍此报身定生天界。若人生柔软心起福德心。身无病难忆念父母妻子。于善于恶心不错乱。其心正直遗嘱家财。辞别而去。定生人界。若人于己眷属恶眼瞻视。举手扪空便利不觉。身常臭秽两目红赤。仆面而卧踡身左胁百节酸疼。或见恶相口不能言。呻吟叫唤冤债现前心识散乱狂惑颠倒。遍体如冰。手捻死拳身硬如石。此人命终定入地狱。若人好舐其唇身热如火常患饥渴。好说饮食张口不合。贪恋财宝命卒难断。开眼而去。此人定入饿鬼。若人身染重病如在云雾心神昏散。怕闻佛名多爱食啖血肉之味。不受劝化爱恋妻儿。踡手足指遍身流汗。出粗涩声口中咀沫。此相现净定入畜生。
临终十事不克念佛勉劝预修
　　凡夫业重处处贪生。若不预办工夫临终不克念佛。天台十疑论云。临终念佛名最后心。其心猛利。一念佛名即生净土。盖垂死时其心猛健决定故。胜百岁行力也。或问曰。临终念佛即得往生。何假预修胜业。答曰。人生寿夭难测短长。或即病困昏迷。或即非时奄逝。既阙生前之善。难逃后世之殃。须预作于善缘。是恐防于斯咎。十种命终不克念佛。一者善友未必相逢。二者或疾苦缠身神昏性乱。三者偏风失语不得称名。四者狂乱失心注想难克。五者或逢水火不暇志诚。六者辄遇虎狼惊惶仓卒。七者临时恶友破坏道心。八者饱食过多昏迷致命。九者军仵斗战忽尔身亡。十者或坠高岩伤中身命。故知临终难保吉凶。须是预先修习。可谓闲时做下急时用。免得临期手脚忙。
庐山莲宗宝鉴念佛正报卷第九
念佛正报说
　　因修白业果感净方。化佛引上金台圣贤迎归乐国。高超三界迥出四流。业尽尘消亡情绝虑。质托莲苞之内神游宝界之中。面奉阿弥陀佛为本师。得见观音势至为亲友。清净海众大会宝池。九品胜流各说本行。五香拂体三德严身。暂扇微风聆众音之演法。缤纷花雨睹焰网之舒光。缥缈云霞近浮神足轻。盈衣裓盛接妙华。晨谒慈颜得法印而还国。暮游金刹听玉偈以逍遥。瑞莲初绽为遣残殃。新学化生行成不退。岂惟近忘粗苦抑亦佛果非遥。戏玩琼林灌沐德水百宝之楼阁华丽七重之行树森严。景序长春地平如掌。衣食随念而至。天乐不鼓自鸣受用。出于自然快乐。实非人世诸天万亿倍不可比论。诸佛恒河沙悉皆称赞。身具光明妙相迹践圣道香阶。寿命难量悲愿无尽。舍两重生死既非果趣之身。获本际常光离去来之相。缘强德胜皆由念佛心生。福备寿长尽是净因感报。故知佛有摄生之愿。生有感佛之因。如是胜缘起于信愿。以斯妙果成就正依。或禅诵七宝池边。或经行黄金地上。饱禅悦法喜珍味。挂慈悲喜舍天衣。功德资神增加悲智。雍容办道长养圣胎。入无生门。便登菩萨之位。得阿跋致不退菩提之心。住法王家尽授如来之记。闻大乘法同称补处之尊。念念虚玄心心静虑。得三昧正定具六种神通。献供十方往来无碍。分身亿刹不失定心。洒法水于三千出众生于火宅。自他兼利行愿周圆。可谓百千三昧尽唯心。功德庄严归自己。
功德庄严
　　大弥陀经菩萨功德章云。往生彼国者皆悉容貌柔和相好具足。禅定智慧通达无碍。神通威德无不圆满。深入法门具无生忍。诸佛秘藏究竟明了。调伏诸根身心柔软。安然寂静尽般泥洹。深入正慧无有余习。依佛所行七觉圣道。修行五眼照真达俗。辩才总持自在无碍。善解世间无边方便。所言诚谛深入义味。敷演正法度诸有情。等观三界空无所有。知一切法无相无为。无取无舍远离颠倒。坚固不动如须弥山。智明如日广大如海出功德宝。炽盛如火烧烦恼薪。忍辱如地一切平等。清净如水洗诸尘垢。如虚空无边不障一切故。如莲花出水离一切染故。如雷震响出法音故。如云叆叇降法雨故。如风动树发菩提芽故。如牛王声异众牛故。如龙象威难可测故。如良马行乘无失故。如狮子王无怖畏故。如尼拘律树覆荫大故。如优钵罗华难值遇故。如金刚杵破邪山故。如梵王身生梵众故。如金翅鸟胜毒龙故。如空中禽无住迹故。如雪山照功德净故。如慈氏观法界等故。专乐求法心无厌足。常欲广说志无疲倦。击法鼓建法幢。曜慧日除痴冥修六和敬。常为师导为世明灯。最胜福田以安群生。功慧殊胜莫不尊重。恭敬供养无量诸佛。常为诸佛所共赞叹。究竟菩萨诸波罗蜜。远离声闻缘觉之地。佛告阿难。彼诸菩萨以念佛故。成就如是无量功德。我但为汝举要言之。若广说者虽尽亿劫不能穷尽。
净土增修圣果
　　大弥陀经云。诸念佛人生净土已。即入七宝池中澡雪形体。荡涤情虑各座一华上。自然微风吹动诸宝行树。出微妙音散诸宝华。异香芬馥皆作佛事。闻者喜悦无量。自然心开各往修进。有在地讲经者。有在地诵经者。有在地说经者。有在地口授经者。有在地听经者。有在地念经者。有在地思道者。有在地坐禅一心者。有在地经行者。有在虚空中讲经者。有在虚空中诵经者。有在虚空中说经者。有在虚空中口授经者。有在虚空中听经者。有在虚空中。念经者。有在虚空中思道者。有在虚空中坐禅一心者。有在虚空中经行者。其间声闻弟子皆发大心。有未得圣果者。因是而得圣果。有未得不退转地者。因是而得不退转地。菩萨各随其资而有所得。莫不忻然适意而悦。游戏三昧利乐有情。由念佛之坚心称弥陀之本愿。往生佛子同列此班。智慧辩才神通如意风帆势顺速证菩提。超万劫之轮回。得诸天之仰重。净业胜善大果昭然。寄语同流无忘此事。蠕动蜎飞犹有分。大丈夫儿当勉旃。
净土三十益
　　天台智者大师净土群疑论云。生西方者有三十种益。一往生佛土益。二得大法乐益。三亲近诸佛益。四游历十方供佛益。五亲闻佛说益。六福慧资粮疾得圆满益。七速证菩提益。八诸天人等同集一会益。九无退转益。十无量行愿增进益。十一鹦鹉舍利宣扬法音益。十二风树乐响益。十三摩尼水漩演苦空益。十四诸乐奏妙音益。十五四十八愿益。十六真金色身益。十七形无丑陋益。十八具足六通益。十九常住定聚益。二十无诸不善益。二十一寿命长远益。二十二衣食自然益。二十三唯受众乐益。二十四三十二相益。二十五实无女人益。二十六无有小乘益。二十七离于八难益。二十八得三法忍益。二十九身常有光益。三十得那罗延身力益。可谓处处菩提道明明功德林。
净土成佛
　　金刚定后菩萨因圆。解脱道中如来果满。具四无量心得四无碍辩。十八种法不共二乘。十力现前说法无畏。尘沙或尽万行功成。十号俱彰三身圆显。具九十七种大人相。放八万四千大光明。悲智俱融福慧双足。现居十重报土能垂万类化身。布大慈云雨大法雨。滂流法界润泽群生。咸悟本心同成正觉○选佛若无如是眼。宗风那得到如今。
庐山莲宗宝鉴念佛正论卷第十(二十五章)
念佛正论说
　　夫奉教念佛之士。叨法正之遗荫。作如来之所使必以摧邪显正。激浊扬清为后学蓍龟。作生灵耳目为己任也。苟弗能而默默自守。则尸禄备员于佛门矣。虽讲授亦奚以为。岂不闻因筌然后得鱼。体教然后修行。名教未正行如之何哉。故不得不论也。是以仲尼为政正其不正。涅槃遗诫急在纠过。余尝观吾佛世尊之主西竺也。象无象之象言无言之言。以复群生之性由是顿教。渐教大乘小乘盈溢乎龙宫海藏。无非摧邪显正。激浊扬清之旨。而大地生民率其化。而复其性者可胜计乎。其间偏赞西方。谓捷径修行之道者。盖以阿弥陀佛有广大愿力。摄娑婆众生而归净邦。是令反妄而证真也。所以诸佛共赞。菩萨同遵。晋社创修千古之高风不坠。慈照集忏十方之正化流通。大矣哉。净土之道。其为体也。以弥陀即本性。其为宗也。以净国即唯心。其为用也。以仁恕即灭恶生善。此之三者盖显三世报应制其事。一心空寂穷其理。俾达乎理者反其妄。信其事者迁乎善。以斯而利于上下。实助于周孔之教。赞翊皇化其亦至矣。使一人能行是道。以训于家。家以导于乡。乡以达于邦。以至于无穷。则天下之民涵道泳德。融神实相高步无何而极佛境界。岂止以为善人君子而已哉。夫如是则何患乎。忠孝不修礼让不着欤。以此观之。岂非能仁之道。与仲尼之道共为表里以训于民耶。洎乎历朝敬之。广其教像法事之。非其人广其教则弊幸生。非其人则淳朴泯。而乃以佛堂高大为奢夸声利。温饱为能事。徒以多为贵。则坏其道者众矣。言以怪为美则惑其听者庶矣。递相沿袭以成鄙吝。日复一日红紫乱朱。使夫清静仁恕之风消荡矣。于是蚕食蠹耗之谤由兹而盛焉。斯乃敬之事之者之失。非其教之咎也。今之人多不察其所由。视其徒之不肖者。而迁怒于善人教法焉。亦何异乎以丹朱而罪尧。因商均而过舜。服药失度归咎于神农。纵火致焚反怨于燧人也耶。愚乃不佞学佛之道有年矣。既粗领其旨而颇有扶倾之心。非敢私于己而欲公于众。以救其弊也。尝谓教门之利害有四。一曰。师授不明。邪法增炽而丧其真。二曰。戒法不行。纲常紊乱而犯其禁。三曰。教理未彰。谬谈非义而惑其众。四曰。行愿不修迷入邪岐而堕于魔。由是乱名改作聋瞽。后学非止一端可伤乎哉。自是叨滥之徒一以传十。十以传百。百以千万。流毒于海内速若置邮。何以知其然。正说难行邪风易染。此必然之理也。噫祖道之不传也久矣。欲人之无惑者难矣。吾虽不敏而实悲焉。思欲分条析理广被前闻。截伪续真开兹后学。恨无慧辩徒事管窥。由是斋沐一心投诚三宝。询求大教参考玄文。楷定正宗破诸异说。总成念佛正论。剖证佛祖格言。普告诸方咸跻觉路。庶使圣教隐而复彰。众生罪而还福。有客至而问之曰。修行了自己生死。何须论他人长短。予应之曰。理不然也。岂不闻如来出世。无一法不是利生。菩萨修行肯纤毫而为自己。佛子示同外道。方便转彼邪心。楞严十种魔民皆因错解。华严十类魔业。示其正归。嗟恶慧之邪修。自甘心于险道遇斯境界。岂可缄言念彼愚痴宁容坐视。况世尊悲心付嘱。留大愿而普济迷津。菩萨如教修行。示同事而化令成佛。是其本行夫复何疑。如其见迷路而不指正途。慈悲安在。睹沉溺而不思拯接。方便何存。随顺正法而破魔。是无上大智之业。调伏众生而入道。是诸佛之所摄持。誓当舍命而立真宗。终不为已而忘佛嘱。众生尽而悲心益固。空界殒而我愿无穷。倘逢有识之贤。必能助弘斯道。可谓将此深心奉尘刹。是则名为报佛恩。
西方弥陀说
　　佛说西方极乐世界。其土有佛号阿弥陀。如经所载有理有迹。论其理者西方即自性也。此性无形无相不变不坏。历劫坚刚。譬彼精金。在易卦则曰兑。为寂静故。谓之西方也。金者其色明。金体白净举之喻法性。盖世间之人迷于尘境。妄念不息纷然动作。在易卦则曰震。故谓之东方也。人能反妄归真。复其本静。得见自性即名舍。东方执着之秽土。登西域净明之金地也。在方无方以法喻表其理体。华严合论谓。文殊自东方来者。盖文殊是。根本不动智也。东是万物发生。震动之者初明之地。从此智则生信。故华严以信位为初生佛家。丑寅之间为清朝。智日初明。像文殊发起凡夫入信。见道智门渐增故。巽为风。为教化风能去秽拣净。辰巳之间上应角宿。为僧道。为斋戒。为众善之门。喻进修地位。至午为中道易。卦曰离。为南方为正为日为明。丽离中虚故明。像诸法空则智日当阳遍照天下。法华龙女南方成佛。是其义也。西南为坤。为地为安静。为柔顺为母为生养。正西为兑。金旺之地日没之所。火死在酉为肃寂。为收藏。西北为干。为天为父为金为刚健。北方为坎。为水为君为师。利生济物垂教正治。以水制火。以君对臣臣明君正。又水多则滥。故东北为艮。为山为止下方为禅定。为谦下。上方为观照。为智慧。为空界。如日月三光处空。照临万物也。经中不举余方。而单指西方者。盖取净对秽也。以悟摄迷也。以静对动也。以果对因也。过十万亿国土者。出四维上下十方之限量也。超乎四恶道之十恶业也。超乎人天十善之境界也。不为诸法之所拘也。有世界者。真如实际理地。即自性西方极乐者。即言此性无忧恼也。何以知其然。见性之人不为尘境惑。了知诸法空。心常坦然无念无为无思无虑。安住大寂灭之地。念念常生智慧法法皆如。我为法王。于法自在故名极乐也。论其迹则实有此个世界也。佛叮咛详复言之岂虚语哉。有者非方域处所之有。乃不有之有。即是真空妙有也。真空者。即是实相。妙有者。森罗眩目法界交参。岂有东西之辨哉。圆觉经云。一切如来光严住持。是诸众生清净觉地。平等本际圆满十方不二。随顺于不二境现诸净土。阿弥陀是梵语。此云无量寿也。佛者觉也。即当人分上广大圆觉之性。清净法身之佛也。此性不生不灭亘古亘今。上至诸佛菩萨。下至六道众生。各各具此觉性。所以称同名同号也。噫世人昧之久矣。妄取色相颠倒驰求。甘自沉沦我佛应世开方便门。赞说净邦令其信慕。苟能自肯自信方悟坚明。为西方尽西矣。惑火灭尽土皆净焉。则知十方世界总是弥陀。触目遇缘无非极乐。百千三昧应念现前。无量法门随心显发。高超彻见是楼阁。含育利生名宫殿。防非护善名栏楯。清净无染是莲华。彻底澄清谓之池。随方逐圆谓之水。仁慈济利谓之宝。戒定慧薰谓之香。七菩提树覆荫重重。八圣道路游行坦坦。众善庄严花簇秀。万德成就果周圆。化禽演于法音。风树传于道品。到这般田地更要保持涵养。直至命终永无退失。脱然而去方为了事。其或未然切不可遗。山认培弃宝拾薪。妄认色身便为究竟。信知生死事大莫作等闲。寻访真知决择心要。确实念佛求悟大乘。了见本性弥陀。直达唯心净土。可谓虽然旧阁闲田地。一度赢来方始休。
真如本性说
　　真如本性者。父母未生已前。一真无妄之体。谓之本来面目。禅宗则曰正法眼藏。莲宗则曰本性弥陀。孔子则曰天理。大易则曰太极。名虽有异其实同一真如本性也。此性虚而灵寂。而妙与天地同根。万物一本历尘劫而不朽。世界坏而不迁。人不能任其自如之真。而梏于地水火风。和合之质方其受形也。已为阴血浊气。昏其本然清净之体。及其生也六尘五欲之迷倒。昧于本有之天真。是故佛说八万四千法门。皆是导人反妄而归真也。其捷径易行者惟念佛一门。修之者心不散乱三昧现前。是复其本性也。今有一等不究佛理之人。却将道门修养法冒滥莲宗。妄说气是主人教人般精运气。劳其筋骨枉用身心。甘受苦辛终无所济。尝观道门张紫阳说。精气神者先天地之元精元气元神也。元精非淫泆之精。元气非呼吸之气。元神非念虑之神。痴人不晓此意。唤瓮作钟眼。既不明理亦不达矫。诱他清信之士。一向在臭皮袋上。造作昧却一真佛性。妄言此是修行可悲也哉。普告同修切宜仔细。究心念佛启悟真源。若也了了自见。法法现前。是名见性成佛。一念差错天地悬殊。
辨真妄身心
　　夫身者。有法身有色身。传曰。智明真境尽法为身。故曰法身。父母缘生虚幻不实。故曰色身。心者。有真心有妄心。真净明妙虚彻灵通。故曰真心。随境生灭忽有忽无。故曰妄心。祖师劝修念佛三昧者。于自己真心中。流出一句阿弥陀佛。念念观照法法圆通。是谓都摄六根净念相继。于一念中普现色身三昧。今时有一等人。不知真妄错认色身为我身。以妄念为究竟。多是吐纳按摩做模打样。希望成道不亦谬乎。可谓弃却真金而拾瓦砾也。大凡学道要辨真伪。故宗镜云。修道以心为宗。理须仔细究竟。约有情界真妄似分不可雷同。有滥圆觉金矿共爇。真伪才分。沙米同炊生熟有异。三乘慕道见有差殊。错指妄心以为真实。认妄贼为真子。劫尽家珍。收鱼目作骊珠空迷智眼。遂使愚痴之子陷有铁之重关。邪险之人溺见河之识浪。戏炽焰于朽宅。忘苦忘疲卧大梦于长宵。迷心迷性。皆由执斯缘虑作自己身。遗此真心住他声色。斯则凡夫外道之失也。或有法学禅宗执佛方便。致使撒开八网乘。对四机越一念。而远骤三祇功虚大劫。离宝所而久淹化。垒迹困长衢。斯则迷循妄心。不得真心之失也。心赋云。性非造作理实镕融。明之者即动而静。昧之者迷西作东。任竭海移山未是无为之力。纵蹑虚履水。皆为有漏之通。辨玉须真探珠宜静。若向境外以求心焉。知圆光而在眚。顺法界性合真如心。此则顿入如来大慈悲海。比之着相修皮袋者。岂可同日而语矣。
辩明三宝
　　教云。十方薄伽梵。圆满修多罗。大乘菩萨僧功德难思议。三宝者有三种。一曰。同体三宝谓真如之理。自性开觉名为佛宝。德用轨则。自性正真名为法宝。动无违诤自性清净名为僧宝。二曰。出世三宝。谓法报化身随类应现是为佛宝。六度诠旨四谛缘生名为法宝。十地菩萨四向五果名为僧宝。三曰。世间住持三宝。谓泥龛塑像名为佛宝。黄卷赤轴名为法宝。剃发染衣名为僧宝。归依者。感诸天护持。供养者。获福田无量。今有邪愚。不解伪撰真宗妙义经。妄言。精是佛宝。气是法宝。神是僧宝。递相传习。致使入善门者信其邪说。不敬三宝。实可怜悯。若夫不敬世间三宝。则自昧其心。自昧其心则迷失本性。同体出世三宝何所得哉。自赚犹可。又赚他人。可谓岐人天之正路。瞎人天之正眼。昧因果之真教。浇定慧之淳风。无甚于此也。佛言。一切众生若不归依三宝。永劫堕三恶道。况我慈照集经成忏。使学者依大乘经甚深妙义。从今身至佛身。为法界众生归依常住佛。归依常住法。归依常住僧。正信善人既已得闻。闻已诵礼。固当自敬自信。即此敬信之心。端可近于佛道矣。凡见一切佛像起如来想。见一切圣教生难遭想。见一切比丘僧起祖师想。礼拜供养无得轻欺。以佛庄严而自庄严。如此则一体三宝唯心备具矣。若也执于鄙见昧其根本。妄信邪教疑误后人。自取沉沦永溺恶趣。是谁之咎欤。
辨见闻觉知
　　古德云。在胎为身。处世名人。在眼曰见。在耳曰闻。在鼻嗅香。在舌谈论。在手执捉。在足运奔。遍现俱该沙界。收摄在一微尘。识者知是佛性。不识唤作精魂。比来有等愚人不知佛理。潜吾教中。专以传受为宗。妄说六门见性。指四大色身以为佛体。自立三十六关七十二信。掜合怪事诳惑善人。妄谓这边肉动。某人来那里疼痛。某事至吉凶祸福。言是先知。愚者得闻将谓佛法灵感。倾心谛信布施供养。传此邪言切切记心。未尝暂舍。殊不知一真佛性清净湛然。为有妄身乃有妄识。盖覆本性不见光明。一念心空名为悟道。故楞严云。知见立知即无明本。知见无见斯则涅槃。是故祖师立教。但以念佛三昧为正宗。未尝有毫发许实法系缀于人。何期蚩蚩薄俗迷宗昧旨。弃忠孝而不履。背仁义而不修。假莲宗之名行差别之法。贪求冥感以奇怪惑人。则有邪魔魍魉附人身体。挠乱正信尽遭魔摄。可不悲哉。大凡修净业人。善察邪正本分。究心确办信诚忆佛念佛。愿生净土慎勿他求。智觉寿禅师云。莫摘枝苗须搜祖祢。豁尔而无明顿开。湛然而情尘自洗。可谓直截根源佛所印。摘叶寻枝我不能。
破妄说灾福
　　夫佛祖正法。以本性弥陀为体。念佛信愿为宗。自行化他为用。乃佛祖之格言。后人之龟鉴。凡曰音声佛事。点烛道场。盖是方便法门。以之引权归实耳。比来学者迷失宗旨。贪着事相不遵教典。向外妄为心眼不明竞称师长。实法门中一弊事也。或搜鬼窍有若师巫。或称弥勒下生。或言诸天附体。或向烛光上见神见鬼。或在香烟上断吉断凶。瞒昧三光欺贤罔圣。诳呼阎闾邀求利养。及乎问他平实行愿。杜口无言。本性弥陀罔知下落。热乱一生尽是虚诳。误人自误。实可悲哉。故楞严经云。善男子心爱悬应。尔时天魔候得其便。飞精附人口说经法。讦露人事不避讥嫌。口中好说未然祸福。及至其时毫发无失。是人愚迷惑为菩萨。亲近供养。破佛律仪潜行贪欲。此名历劫精魅。大力鬼神年老成魔。恼乱是人不觉魔着。谓言证圣。压足心生去彼人体。师及弟子俱陷王难。汝当先觉不入轮回迷惑。不知堕无间狱。嗟乎初心善人不知真伪。信彼邪说不务存心。积德妄想求福。见之谬焉。吾闻积善之家必有余庆。积不善之家必有余殃。故知吉凶祸福系乎人心。乌可谄求富贵。而苟免祸害哉。永明寿禅师云。恶从心起。如铁孕垢。而自毁铁形善逐情生。如珠现光而还照珠体。故吾劝诸善人。举心用事必择道而行之。择礼而从之。择友而交之。择里而处之。择师而事之。兢兢焉而存心。战战焉而守节。念念不昧无失于顺天之道。以奉西方之教。而其观烛谈祸福不与焉。
辩明空见
　　空者破诸有也。大觉世尊开示正法。欲令一切人识知世间万法皆空。自悟本性之真空也。真空者。是如来之法界。众生之本心。空而不空。有而非有。悟之者于不有中。运出自家宝藏。探之无穷。用之无尽。谓之一乘妙道。非顽空之空也。今有一等愚人。一向说空拨无因果。步步行有。口口言无。便道饮酒食肉不碍菩提。行盗行淫无妨般若。纵横放旷驰逞颠狂。谤佛谤经轻毁一切。胡挥乱统以当宗乘。欺侮圣贤自称得道。如此者滔滔皆是也。永嘉所谓豁达空拨因果。莽莽荡荡招殃祸。非斯类而何耶。又楞严经云。心若着空则有大力空魔。入其心腑。其人不知是其魔着。口说经法潜行贪欲。轻毁经像。惑乱是人尽遭邪坠魔。心生厌去彼人体。师及弟子俱陷王难。命终自为魔家眷属受魔业。尽堕无间狱。嗟乎去圣远。微言绝异端起大义乖。不着于有则荡于空。着于有则执名相。滞有为固。物我泥。怨亲缚于近教丧于远理。荡于空者。则迷因果混善恶。弃戒律背礼义。盖不知中道之为至善也。或曰。何谓中道。曰有亦不着。无亦不空。空不离有有不离空。怨亲等焉。物我齐焉。因果明焉。善恶分焉。戒律用焉。礼义修焉。近教通焉。远理至焉。大矣哉中道也。妙万物之名乎。称本性之谓乎。苟达斯理则不堕于偏。是谓得正受念佛三昧者矣。
辩一合相
　　金刚经云。如来说一合相者。即非一合相。是名一合相。良由世人一性昏迷。与尘境相合即非一合相。智者明见自己真心背尘合觉。一念觉心与十方诸佛真空法界相合。即是一合相理也。永嘉云。我性同共如来合。但凡夫不悟此理。贪着事相妄自坚执。情心意识。与山河大地墙壁瓦砾相合。昧却理性之真空即非也。六祖云。心有所得即非一合相。心无所得即是一合相是也。今有愚人。不识佛法坐吾教中。妄说夫妇是一合相者误矣。盖其情生智隔。想变体殊业累殃深。背因昧果。曲解圣典毁辱教门。净业正宗岂容是说。真实修行之士。切宜坚秉正信专念弥陀。于一念中不取于相。内心外境了了一如。自然冥符真理是也。故佛果勤禅师示众云。汝等诸人但向十二时中。上不见有诸佛。下不见有众生。外不见有山河大地。内不见有见闻觉知。好恶长短打成一片。一一拈出更无异见。此则一合相理历然明矣。可谓日可冷月可热。众魔不能坏。真说实履道之通衢。乃悟宗之正诀。
辩明双修
　　双修者。修福修慧也。教云修福不修慧。象身挂缨络。修慧不修福。罗汉应供薄。福慧二庄严乃能成正觉。古德云。福不得不作。慧不得不学。龙舒云。修净土者虽专以念佛为行门。亦须福慧兼修。庶得事理两融也。内则修慧。究竟涵养深彻渊源。使慧性增广。含虚空界无所不知无不照了。外则修福。慈悲方便。柔和善顺利济世间。见一切人。平等恭敬随机说法。教化众生行一切善。此是福慧双修也。今有一等愚人。常行异教诈称莲宗弟子。妄指双修潜通淫秽造地狱业。迷误善人沉迷欲乐。甘堕险坑。岂不谬乎。是真狐魅妖精。何异畜生类也。楞严云。若诸众生其心不淫。则不随其生死。汝修三昧本出尘劳。淫心不除尘不可出。纵有多智必落魔道。上品魔王。中品魔民。下品魔女。诸修行人先断淫心。是名如来。先佛世尊第一决定清净明诲。若不断淫修菩提者。如蒸砂石欲其成饭。经百千劫终不名饭。汝以淫身求佛妙果。纵得妙悟皆是淫根。根本成淫。轮转三涂终不能出。如来涅槃何路修证。必使淫机身心俱断。断性亦无于佛菩提斯可希冀。如我说者名为佛说。不如此说即波旬说。今劝在家菩萨依戒修行。勿犯邪非清心寡欲。双修福慧回向西方。龙舒云。修福又修慧。深信念阿弥。当生上上品。决定更无疑。其或不然欲饭蒸砂。徒费力担柴入火定殃身。
辩明三车
　　法华经譬喻品云。若有众生从佛世尊。闻法信受殷勤精进求一切智。佛智自然智无师智。如彼诸子为求牛车出于火宅。故知众生喻诸子。三界喻火宅。三乘喻三车。如来见众生。在三界中不得出离。说三乘法引令离苦。譬如诸子在火宅中嬉戏。长者以三车引之令出也。有等愚人假说文殊问佛妄称。性是牛车。心是羊车。意是鹿车。又云。牛车载妙法。羊车载莲花。鹿车载经。所谓醍醐上味为世所珍。遇斯人等翻成毒药。夫法华经者。诸法之王佛所护念。其可妄议哉。何期邪师谬见以非为是。以是为非。法说非法非法说法。诳于人谤于佛毁于法。岂非负五逆之大罪乎。经云。若有诽谤是经典者。当知是人入阿鼻狱。具足一劫。劫尽更生。好是展转至无数劫。从地狱出当堕畜生。谤斯经故获罪如是。细思此等哀哉。切心敢以忠言痛告道友。于自己心中开示悟入佛之知见。则此心清净如莲华开。是谓之法华三昧。悟斯理者是乘白牛车。出三界火宅也。又不见法达禅师见六祖大师呈偈云。诵经三千部。曹溪一句亡。未明出世旨。宁歇累生狂。羊粗牛权设。初中后善扬。谁知火宅内元是法中王。于是曹溪六祖大师。乃说偈以证之云。心迷法华转。心悟转法华。诵久不明已。与义作仇家。无念念即正。有念念成邪。若能如是解。长驾白牛车是也。若有执迷不省自取沉沦者。吾末如之何也已矣。
辩明三关
　　三关者。兜率悦禅师示众语。一云。拨草参玄只图见性。只今上人性在甚处。二云。识得本性要脱生死。生死到来作么生脱。三云。脱得生死。要知去处四大分离向甚处去。是故透此关者则奚拘生死。彻此道者岂碍去来。自是天下丛林宿师大衲靡不洞究渊源。故能脱白露净。其旨晓然决无异说。今有愚人。妄指人身三丹田作内三关。教人般运气血。谓之透过三关。又说。自足至腰三处疼痛为外三关。妄以此处要定临终时节。世多传习尽入邪路。详观念佛之教。乃简径法门。只令修行人于十二时中持一句阿弥陀佛。思专想寂更能回光自看。阿那个是我本性弥陀。四大分离向甚处去。常有此疑蓦然识得便知落处。即此是直捷省力底修行正道。舍此之外稍涉一毫异说。即堕在邪见林矣。呜呼痴人背真向伪良可悯焉。若也于斯信得截断露布葛藤。豁开透地通天眼。觑破邪思妄相心。
辨明大小二乘
　　原夫大法王之垂化也。统摄群品各有司。存小律比礼刑之权。大乘类钧衡之任。营福如司于漕挽。制撰若掌于王言。在国家之百吏咸修类。吾教之群宗。竞演果明此旨。岂执异端应须量己才能。随力演布。达则兼济为善。穷则专门是宜。虽各播于宗猷。而皆处于慈济。同归和合之海。共坐解脱之床。夫如是则迷途之司。南教门之木铎也。奈何源远流别大道浇漓。好朱者憎其素。爱甘者恶其辛。未契圆宗各权所据。又岂知生佛本一凡圣性均。而不能自复者。由迷昧于身心。致笼槛于生死。是知身之过恶非戒律。不能捡心之昏散。非定慧不能融捡之。融之尚虑乎道之不明性之不复。况埋没于邪岐。而互相是非也耶。或云。我学小乘。却又不知戒施礼诵是渐修之法。或言。我学上乘。却又不识本性弥陀。唯心净土之旨。不着于事相。又堕于顽空。大似深村草里生盲之人。坐在一隅不知东西南北。妄生分别。是是非非非非是是。所谓执着死蛇头错路。修行者在秽恶则无所间然。于行解不见可畏。以至积习成性。自灭其身始学慕于上贤。终见沈于下恶。如斯之辈诚可哀哉。永明寿禅师云。譬如庭雀焉攀鸿鹄之心。还似井蛙岂测沧溟之阔。或徇他求如钻冰而觅火。但归己解犹向乳而生酥。慎勿立我慢幢张邪见网。轻侮先觉荧惑后人。至哉斯言也。昭昭乎天日在上。荡荡乎佛祖有灵。奉教之者可不惧乎。但能信念弥陀。可以免斯过咎矣。
辩明不生不灭
　　般若心经云。是诸法空相不生不灭不垢不净不增不减。是故空中无色无受想行识等。又维摩经云。不善不生善法不灭。故知色相有去有来。佛性不生不灭。今有愚人。妄以不产后嗣为不生。不断欲心为不灭。骇世怪言。惑人妖崇。密互邪淫作不净行。断佛种性悖乱人伦。故楞严云。善男子爱极发狂炽然。贪欲则有欲魔入其心腑。一向说欲为菩提道。化诸白衣平等行欲。疑误众生入无间狱。盖以愚迷不知触净。不觉遭魔以致斯苦。谛观天地肇分有阴阳而有男女。有男女而有夫妇。有夫妇而有父子。有父子而有君臣。有君臣则有三纲五常之道。三纲统其人伦。五常正其教化。此圣人立世间之法也。吾祖远公有云在家者。厚身存生我倒未忘。以情欲为苑囿。以声色为游观。耽湎世乐不能特出。吾佛示化令反本以求宗。在家奉法则是顺化之民。不遗奉亲敬君之礼。是故先导之五戒。不杀存乎仁。不盗存乎义。不淫存乎礼。不妄存乎信。不酒存乎智。身心既律。然后示之以出世之法。令修念佛三昧。以为西方之归。达乎不生不灭之道。是以王臣外护法流天下。千载犹一日也。其奈当斯之际薰莸共囿。菽麦同畦未易分也。敢以衷赤之忱普告信士。但除却。一心不乱系念弥陀之外。凡所有相皆是邪解。切须子细真实修行善则从之恶则远之。邪则遣之正则守之。若乃立身行道之事。息心达本之旨。前篇备述明。则典刑不为不多矣。遵而行之则吾门眷属。违而作者魔之党类。所以生遭王法。死堕阿鼻。殃及累世。莫言不道。何故聻欲得不招无间业。莫谤如来正法轮。
辩明曹溪路
　　昔永嘉大师。往曹溪礼拜六祖。印证心地述证道歌云。自从认得曹溪路了了生死。不相干是故。天下禅宗出乎曹溪之源。目曰曹溪路也。何期愚人妄指人身有浃湷双关作。曹溪一派又妄说。六祖云。宁度白衣千千万。不度空门半个僧。如斯之辈非特惑于后人。是亦诬于先圣。岂不闻。永嘉云。第一迦叶首传灯。二十八代西天记法。东流入此土。菩提达磨为初祖。六代传衣。天下闻后人得道无穷数。又岂有度白衣而不度空门乎。於戏邪妄之徒。不知来历。窃祖师之名。同魍魉妖孽。见解迷误善人。正是一盲引众盲。相牵入火坑也。吾知祖宗实德是以称而传之。吾知阐提薄福谤辱吾宗。是以恐而惧之。吾尚知而大惧。汝谤圣师之道诳后学之人。安得不益惧于吾乎。汝速宜磨灭改而正之。无贻我羞之为愈也。
辨佛法隐藏
　　佛法者。出世间之道。无为之法也。涅槃经云。如来开发显露清净无翳。迷者不解谓是秘藏。智者了达即不名藏。有等愚人妄说官法。堂堂佛法隐藏。伪撰一落索邪言。闭门传度谓之生死。奥典幻惑后人。至死不与人说。逗到临时一场漏逗。大似贫儿得锡唤作黄金。明眼人前如何拈出。自不知非反夸能会正。是瞒人更自瞒也。岂知佛说一切法为度一切心。盖以众生心体本来是一。用处不同故说一切法也。祖师云。瓶盘钗钏本是一金。名相不同至体无二。嗟乎末运法出奸生。往往失其本体者多。是将新罗漆高丽。鋀间货错出巧言令色。瞒昧世人一伪既行百真莫辨。况爱小利者。上人铺席不拣好恶。苟图价廉好看易得。等闲被他将一团灰炭寒却眼孔。拖向黑地里脱换去了。及至眼开握着黄土也认不得。又何金鋀真伪之辨哉。痴人但得入手贵乎密。密珍藏以为奇货。生怕人知蓦然撞着。识者为伊点破始知分文不直如斯之类。比比皆是只为愚暗福薄。眼里无觔粗心卤莽。兼以不遇真正师匠。以致然也。殊不知绕指精金从本来有。自非作家陶镕痛下。钳锤煆炼一回转见性。柔金莹灿然一块。觌体全真。然后随意作用。造成众器飞光散彩耀人心目。永无变色者。固知自余皆不足言矣。可不至宝哉。正信道流切宜着眼。
辨明超日月光
　　大弥陀经云。阿弥陀佛光明极大。而为诸佛光明之王。故号无量光佛。无边光佛。无碍光佛。无对光佛。光炎王光佛。清净光佛。欢喜光佛。智慧光佛。不断光佛。难思光佛。无称光佛。超日月光佛。其光明所以照无央数天下幽冥之处。皆常大明。诸天人民。禽兽蜎飞蠕动。见此光明莫不喜悦。而生慈心悉得解脱。是故十方诸佛菩萨。缘觉声闻悉皆称赞。因名曰超日月光佛。盖以日能照昼月能夜明其德不全。佛之光明昼夜常照无亏无欠。故名超日月光也。今有一等愚人。妄指教人于日月初出之时。以口吸采其光。吞咽入腹。欲其成宝。以当修行秘法。谓之超日月光者。其错大矣。譬如痴猿联臂攀树。悬崖下捉水月劳心费力到底成空。若是智人达观速须舍离。早求正法免堕迷津。专念弥陀究明心地。不见祖师道。从门入者不是家珍。自己灵光照天烁地。人人分上本自圆成。一点灵源无内无外。头头上显物物上明。若能悟此即如来一段光明超日月。
辨明髻中珠
　　髻中珠者。法华经云。如转轮王得法国土王于三界。而诸小王不肯顺伏时。转轮王起种种兵而往讨伐。战有功者赏赐诸物。独王顶上有此一珠。而不与之。末后付与。如来亦复如是。见贤圣军。与五阴魔。烦恼魔。死魔共战。灭三毒。出三界。破魔网。尔时如来亦大欢喜。为说诸法。而不为说是法华经。今乃说之。如转轮王久获明珠末后赐与。此盖世尊最后说是大乘法宝。超出诸圣之上。以轮王髻珠为喻。此珠者即诸佛之圆智。乃众生之理性。悟之则三祇顿越。迷之则六道沉沦。今有一等愚人。错会经旨。妄以运气入顶。作髻中珠。谓之最上乘法。密密相传。教人般精运气冲入头顶。要学世尊顶上有肉髻珠。何其愚哉。殊不知世尊肉髻。乃无见顶相表一乘大法也。无见者自不能见。离自见故。向上极则诸圣皆不得见。离他见故。寿禅师心赋云。高高法座。非声闻矬短之能升。赫赫日轮。岂外道婴儿之所见。无偏无党至极至尊。嗟乎愚痴之人。罔知正法。颠倒错乱。嫁祸移殃于后人。赚他向善俗子堕落深坑。可痛惜哉。奉劝信士细参本教。恪心念佛悔悟前非。了知诸法本无。髻珠自然显现。堂堂独露。岂假他求哉。
辩明无漏果
　　法华经云。诸漏已尽无复烦恼。此乃罗汉声闻修行。至习漏俱无也。无漏者盖人之六根。常为色声香味触法六尘所惑。心随境转成有漏缘。所以轮回不息。修行人六根自静。不被六尘所转即无漏也。今有一等愚人。妄将眼眵鼻涕尽皆吃了。谓之修无漏者。何蠢乎哉。予尝悯而问之曰。六根四大脓血之袋屎尿之囊。眵泪涕唾皆属不净。何得取而食之。彼则曰。人身之中有七宝不可弃之。善收拾者结成舍利证无漏也。苦哉苦哉。如斯颠倒。诚可忍耶。更有一等众生。以秘精是无漏者。混吾教中递相传习。潜饕贪欲坏乱正法。此是妖精鬼怪夜聚晓散。吃菜事魔之徒。非是莲宗之弟子。比年以来多有此样扇动人家。清信男女不觉不知鼓入魔道。故楞严经云。善男子。心爱根本穷览物化。天魔得便飞精附人。说佛涅槃即是现前肉身。父父子子递代相生常住不绝。无别净居。愚人信受亡失本心惑为菩萨。常说眼耳鼻舌皆为净土。男女二根即是菩提。或食屎尿广行淫秽。彼无知者信是秽言易入邪悟。此名蛊毒恶鬼恼乱。是人师及弟子俱陷王难。汝当先觉不入轮回。迷惑不知堕无间狱。受得地狱业消复入畜生饿鬼。今观邪师妄作之徒。假吾佛祖之教门。造不净之恶业。逆二仪背三光。谤佛祖乱人伦。碌碌如蜣蛆之逐秽。现受众苦没后沉沦。是罪果何逃哉。宜乎不足怪也。非惟死后受报。抑且官法不容。语云。道之以政。齐之以刑。民免而无耻。道之以德。齐之以礼。有耻且格。诚哉是言。今劝善流谛观圣训。宜自知耻。勿惮改过。捐情绝虑正己修行。有能古教照心。则其心自明。古镜照精则其精自形。若专于净行。趣于菩提决无误矣。其或不然。三涂业海无边际。千佛出来难救伊。
辩明赵州茶
　　昔赵州和尚。见僧问曰。汝曾到此不。僧云。曾到。州云。吃茶去。又问僧云。曾到此不。僧云。不曾到。州云。吃茶去。院主问曾到。且从不曾到如何也吃茶去。州乃唤院主。主应诺。州云。吃茶去。丛林因此有赵州茶话公案。今愚人不明祖师大意。妄自造作将口内津唾。灌漱三十六次咽之。谓之吃赵州茶。或有临终妄指教人。用朱砂末茶点一盏吃了。便能死去。是会赵州机关。更可怜悯者。有等魔子以小便作赵州茶。何愚惑哉。非妖怪而何耶。真正修心者。但依本分念佛期生净邦。切不可妄将祖师公案杜撰穿凿。是谤大般若之罪人也。不见道乍可粉身千万劫。莫将佛法乱传扬。
辩明教外别传
　　圜悟勤禅师云。西方大圣人出迦维罗国。作无边量妙用。启迪群灵。其方便顺逆开遮。余言遗典盈溢宝藏。以至下梢始露一机。谓之教外别传。迦叶破颜承当以来。的的绵绵直指人心见性成佛。不立阶梯。不生知见。利根上智向无明窟子里。瞽地烦恼根株中。活脱应时超证得大解脱。西天四七东土二三。皆龙象蹴踏师胜资强格外领略。当下业障冰消。直截承荷。自能管带打作一片。顿契佛地。尚不肯向死水里浸却唱出透玄妙句。超越佛祖。刬断露布葛藤。如按太阿。凛凛神威阿谁敢近。作家汉确实论量。才有向上向下谈玄说妙。作用纤毫即便叱之。谓不是种草。直下十成煆炼得熟。履践得实。始略放过。犹恐他时异日落草。累人瞎却正眼。嗟见一等拍盲野狐种族。自不曾梦见祖师。妄言达磨归空。谓之传法。救迷情以至借他从上最大宗师。马祖赵州名目脱赚后人。及夸初祖只履西归。普化空棺皆谓此术有验。谓之形神俱妙。生死秘法递相传习。而人皆厚爱此者。生怕腊月三十日慞惶。竞学归程之法除夜拜影。唤主人公。真是诳呼闾阎掜伪造窠。贻高人嗤鄙。复有一种假托达磨。胎息赵州。十二时别歌。庞居士转河车颂。递互指受。密付传持。希望生天。更要预知死日。殊不知此真妄想邪心爱见。本是善因反招恶果。多见豪杰之士。高谈阔论者。不知宗因往往信之。那知失却故步。画虎成狸。遭明眼人觑破默观怜悯。岂诸佛与列祖体裁。止如是耶。曾不自回照始末。居然可知矣。海内学此者如麻似粟。习以成风。恬不知怪。其高识远见自不因循。恐乍发意。未入阃奥。立志虽专。跋涉虽远。遇增上慢导入邪见稠林。末上一错。永没回转。其流浸广莫之能遏。因出此语。以痛告之。庶有志愿。于大解脱大总持者。可以辨之。而同入大萨婆若海。泛慈舟接济郡品。俾正真妙道流于无穷。岂不快哉。
辩关闭诸恶趣门开示涅槃正路
　　诸恶趣门者。乃身口意三业也。所谓身杀盗淫。口妄言绮语恶口两舌。意贪嗔痴。修净业人正心向道。截断已上十不善行。则不入恶道。谓之关闭诸恶趣门也。开示者指出也。涅槃者不生不灭也。正者不偏路。即西方之道也。今有愚人指口为诸恶门。鼻为涅槃路。教人临终时紧闭其口。令气从鼻出。谓之出门一步。又妄将[囗@力]字以为公案。教人口里着力忍了气透这一关。或云。[囗@力]字四围是酒色财气。或言。地水火风。或言。生老病死等。皆是卜度妄计曲说。嗟乎这一个[囗@力]字瞒尽多少人。殊不知此字。玉篇明载户卧切。即阿字去声呼也。此个[囗@力]字一切世人。口中未尝不说。喻如失物人忽然寻见。不觉发此一声是[囗@力]字也。宗门多言此字者。盖寻师访道之人。参究三二十年。忽然心花发现。会得此事。不觉[囗@力]地一声。如失物得见。庆快平生。是其字义也。如是则念佛之人。但于念念中。仔细究竟本性弥陀。忽然亲悟亲见真实。到[囗@力]地一声处。自然明彻矣。故智觉寿禅师云。心外求法。望石女而生儿。意上起思。邀空花而结果。本非有作。性自无为。智者莫能运其意像者。何以状其仪。言语道亡。是得路指归之日。心行处灭。当放身舍命之时。可谓唯此一事实余二即非真。
辩明四生
　　大珠慧海禅师云。九类众生一心具足随造随成无明暗蔽。为卵生。烦恼包里为胎生。爱水浸润为湿生。欻起妄念为化生。悟即成佛迷号众生。菩萨只以念念心为众生。若了心体空寂。名为度众生也。智者于自本际。上度于未形。未形既空。即知实无众生得灭度者。有等愚人不识自心。胡卜乱度妄说。临终之时眼见轿马楼台幡盖铙钹之类。为四生六道胎窠。不随他去者脱四生也。殊不知临终现境。是儞平时所作善恶业相。神识自现即非外来。故先德云。作恶而恶境现前。念佛而佛界自至。若是时中把捉不住。做不得主常被妄想颠倒所使。临当风火散坏之时。如落汤螃蟹相似。又焉能作主宰耶。是以圭峰禅师云。作有义事是惺悟心。作无义事是狂乱心。狂乱随情念临终被业牵惺悟不由情临终能转业。今以此语直告诸人。当自念言。我今修行净业本为生死。佛祖垂教岂欺我哉。当依正法真实存心。专念弥陀舍诸虚妄。朝思夕想念念愿生西方。如此则尘劳业识。当下瓦解冰消。反观自己生死尚不可得。又唤甚么作众生乎。故忏云。于一念中得念佛三昧普度十方六道一切众生。各各出离苦轮同生净土者是也。可谓妄心无处即菩提。生死涅槃本平等。
破妄立十号
　　西方文云。念佛之人于相好光明之中。得见阿弥陀佛。则无明顿破烦恼永忘。法界之门忽然通达。一乘之路卓尔开明。十号俱彰三身圆显。比明修行人得证佛果十号俱彰也。十号者菩萨戒经云。一曰如来(无虚妄故)二曰应供(良福田故)三曰正遍知(知法界故)四曰明行足(天眼智明。宿命智明。漏尽智明。具三用故)五曰善逝(不来还故)六曰世间解无上士(知二世间故。一国土世间。二众生世间)七曰调御丈夫(能调伏众生恶故)八曰天人师(为众生作眼目故)九曰佛(知善不善法聚。非善非不善法聚故)十曰世尊(一土之中无二佛故)何期愚人不知佛法。妄立十号归程称为。达磨大师传来生死秘法。却云鹊巢灌顶。芦芽穿膝。玉柱粗混。蛇入裈裆。波斯献宝。天鼓不鸣。莲花池干。二祖断臂立雪齐腰。神光不现。以此十件。谓之大事因缘。往往莲宗被此等盲师瞎汉。递相传授赚人性命。从冥入冥陷于非道。何不思之甚也。达磨大师初至此土。不立文字直指人心见性成佛。又安得有一法传授乎。岂不闻。五祖弘忍大师谓六祖曰。佛即以心传心法。即以心印心。佛佛惟传本体。师师密付本心是也。庄子云。使道之可传人。莫不传之子孙。道之可献人。莫不献之君亲。其不可传献者。无他中无主。而外无其证也。又尝闻。我佛释迦世尊千生炼行。百劫修心。乃从兜率降迹王宫。弃万乘荣贵。向雪山修行。餐麻食麦。苦行六年。睹见明星悟道成佛。人中圣中称为大觉。十号具足作天人师。至於鹊巢顶上。芦芽穿膝之类。皆当年实事初无表法。止是端坐不动定久忘形之意。后之学者不近智达。不体我佛建立教门。大不容易。才得入他门户。行愿不习识见俱无。便要为师传度弟子。做大模样逞我能会。撞入邪魔党类中。学他许多邪法杂毒入心。如落水鬼相似。黑地里拖人入地狱去。苦哉苦哉。且如二祖断臂立雪齐腰。的是当时为法忘躯。猛烈之志。本传备载分明。学者自当详究。岂可妄为甘受。谤法之罪永沈苦海之诛。永嘉云。非不非是不是。差之毫厘失千里。是则龙女顿成佛。非则善星生陷坠。信么尽情扫荡闲家具。铁树花开别有春。
誓愿流通
　　切惟。最初一念。元从净土中来。泊没多生。未脱娑婆世界。幸逢莲社得遇正宗。仰藉三宝余庥。感沐导师化育。伏为教门之下多有错路修行。嗟信心尽作魔民致良善俱遭邪坠。正因泯绝慧命难存。反招谤法深愆。岂有诵持功德。睹斯境界以长吁。痛切身心而不忍。是乃搜大藏之要旨用证本宗。扫百家之是非开明大道。并是依经辨理显正摧邪。照了无私故名宝鉴。俾夫后学照心目而妍丑自知。导彼迷途达家乡而免诸流浪。是集克就鄙志当陈百拜祖庭。重申大誓。告白十方诸佛诸大祖师。望赐慈光证明祈祷。普度敬自发心立愿照依。所集莲宗宝鉴篇。字数一字三礼。每一礼念楞严咒心一遍。三称南无观世音菩萨尊号。望悲心而怜悯。赐法力以冥加。俾魔外以归依。冀真乘之流布。与彼盲瞑开眼目。于诸病苦作良医。昏衢黑暗之中为灯为烛。苦海洪波之内为舟为航。危险处作大桥梁。迷路中示其正道。普为十方莲社诸上善人。同期忏涤于身心。各愿消除于业障。非法说法之咎。法说非法之愆。一智能灭万年愚。一灯能破千年暗。妄意消而空花灭。正信生而净行彰。信礼弥陀普同回向。与诸大众并从今日发菩提。尽于未来永劫。常行菩萨道离非梵行。远邪见师。愿尽此报身同生安养国。常修六念及六波罗。广运四心与四弘誓。发四十八愿如阿弥陀。得念佛三昧如大势至。修普贤之行愿。等观音之慈悲。学大智慧如文殊。次登补处如弥勒。顿入法界圆证上乘。分身遍至于十方。大悲普度于一切。建法幢立宗旨。耀慧日除痴冥。诸魔外道悉归降。匝地普天皆向化。辩才无碍广利尘沙。威德无边拯济含识。父母师长俱登解脱之门。累劫怨亲尽出沉沦之海。伏望睹是集者。起护法心。荡历劫之迷情。破千重之疑网。顿豁正眼。明悟本心。净土道场不动足到。西方大圣如对目前。万法了然妙在兹也。惟冀。天龙欢喜。闻正法以护持。凡圣归依扫邪风而绝迹。弘扬祖道广播宗风。融大千同为清泰之邦。俾四海共乐无为之化。正见邪见尽入无生。
　　皇恩。
　　佛恩一时等报。虚空界尽。众生界尽。众生业尽。众生烦恼尽。我愿乃尽。而虚空界乃至众生界烦恼不可尽故。我此愿王无有穷尽。念念相续无有间断。身语意业无有疲厌。普贤菩萨发愿如是。诸大祖师发愿亦如是。我今发愿亦如是。普为莲社大众发愿亦如是。尽未来际一切情与无情发愿亦如是。如是如是。无不如是。愿同如是恒沙众。尽入如来愿海中。
西蜀楚山和尚示众念佛警语
　　原夫佛不自佛。因心而佛。心不自心。由佛而心。离心无佛。离佛无心。心佛殊名体无二致。是故念佛念心念心念佛。无念无心无心无佛。心佛两忘念不可得。只这不可得处。脱体分明纤尘不间。是以真机触目遍界难藏。山色溪声头头显露。性相平等理事混融。个里觅一毫自他净秽之相。了不可得。何圣凡迷悟之有耶。于此果能豁开智眼顿悟其旨。直下知归。不妨庆快。设或未能领契须假方便而入。所谓方便而入者。何用别觅玄妙。但只要发起一个勇猛坚固信心。将一句阿弥陀佛顿在心目之间。不拘经行坐卧静闹闲忙。默默提撕频频返照。了知佛即是心。未审心是何物。要看这一念从甚么处起。又复要看破这看的人毕竟是谁。如是观照念念无间。久久自然炼成一片水泄不通。忽于闻声见色应机接物处。不觉蓦然冷灰。豆爆烈崩虚空之时。管取参究事毕到此。便见自性弥陀。头头显现常光净土。触处洞然。始信吾言不欺于汝。而其平生修行之志。亦乃验于兹矣。恐犹未谕。重说偈言。
　　心佛由来强立名　　都缘摄念遣迷情
　　根尘顿处心珠现　　幻翳空来慧镜明
　　一法不存犹是妄　　全机拶碎未为平
　　直须揣见虚空骨　　看取优昙火内生
淮阳晓山和尚劝修净业箴
　　三途罪报因业重。六趣沉沦为恶多。若欲出离生死海。速须回首念弥陀。
　　一个弥陀佛。人人本具足。秖缘痴嗔爱。生死虚出没。苦海业因循。万劫受迷津。不发回头念。转入展转深。劝君须猛烈。念佛宜超越。西方有世界。名曰安养国。九品妙莲台。三空真实际。宝殿宝楼阁。黄金以布地。光明常照耀。无三恶道惧。示汝诸有情。可以整心趣。弃却贪嗔痴。大家秉智慧。冷眼挂眉间。看破红尘事。积金玉如山。难买三寸气。眷属与恩亲。暂如傀儡戏。生前一聚欢。死后谁能替。终有散场时。有甚风流譬。静里细思量。一场无滋味。何不早休心。念佛修三昧。提个古弥陀。始终莫令退。犹如患目人。投医王所治。远近与高低。柱杖为凭据。信手把坚持。一念无有二。步步着脚牢。点点知落处。但无能所碍。终有时节至。亲叩得医王。示出真妙剂。豁开正眼睛。点破虚幻翳。光明照十方。廓尔通三际。来去得自由。一体无拘系。快乐任逍遥。高唱哩啰哩。若能依此修。至道无难易。是人命终时。莲池定有会。只要办肯心。山僧无赚意。各各早回光。想念西方去。九品悟真空。一念超实地。生佛体元同。了证无殊异。
