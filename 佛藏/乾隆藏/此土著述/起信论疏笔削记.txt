起信论疏笔削记十五卷


此土著述
起信论疏笔削记十五卷
长水沙门子璿录


　　

起信论疏笔削记卷第一
　　此文之作本乎石壁。石壁慈甚蔓于章句。凡伸一义。皆先问发。次举疏答。后方委释。虽不忘本母之体。而有太过。大不及焉。讲者用之。未至稳畅。今就其文取要当者笔而存之。其繁缓者削以去之。仍加添改。取其得中。俾后学者不虚劳神智照无昧也。故曰。笔则笔。削则削。因以笔削命题云尔。
　　中印度境有噳罗尾儞者。此方翻为马鸣。于佛灭后六百年内破邪见幢。树正法宝。宗诸实教。造兹一论。名曰大乘起信。说有五分。大判为三。初因缘分。即序分也。明论发起由八因缘。非同率尔无利益故。后之一分劝修利益。即流通也。劝于论生信思惟修习。得大利乐流至后代益众生故。中间三分。即是正宗。谓立义一分。略标纲要。立一心法列二。种门。举三大义。因果俱运。略为下文而张本故。解释一分。由前略标义理未畅。是宜广释令义昭然。以生解故。信心一分。说四种信五种修行。令诸众生信根成熟入不退故。此上三分是前因缘所起。是后一分所劝。由是俱号正宗。已知论文三分大节。应知能解疏文。若何以疏前有序。为序分。开章已下为正宗分。后文既无批。述回向。乃阙流通。既而三分不具。即分为二。
　　初论疏题目二。初标题目者。以题是一部大纲。不得不预知悉故。须略解题中五字。可对天台五重玄义。天台凡解经题。皆约五义。今言大者体也。乘者宗也。起信用也。论者教也。一论所诠唯体宗用五字合故。是即名也。大谓体者。此有总别。总以一心为体。论之主质无出于斯。谓信所缘故。解所了故。行所趣故。证所入故。因所感故。果所显故。故论初标以为法体。文云。摩诃衍者。一法二义。所言法者。谓众生心。是心即摄一切世间出世间法。依于此心显示摩诃衍义等。此是直目其法。名之为大。谓竖穷横遍无碍圆融。当体受名不因待小。故涅槃云。不因小空名为大空。涅槃亦尔。不因小相名大涅槃。别者约义所论。即有三种。谓体相用。即开前一心以为三义。即大涅槃三德是也。如下文云。所言义者。则有三种。一者体大。谓一切法真如平等不增减故。二者相大。谓如来藏具足无漏性功德故。三者用大。能生一切世间出世间善因果故。故大之一字通于三也。乘谓宗者。即从因至果以取体故。乘者就喻彰名。运载为义。如世舟车可以运重致远也。即喻菩萨乘。此大法越生死野。度烦恼河。到菩提乡。登涅槃岸。故下文云。一切诸佛本所乘故。一切菩萨皆乘此法。到如来地故。此中能乘是始觉。所乘是本觉。能所冥符始本不二。名究竟觉。即是所至之处。一相一味究竟平等。更无三异。于一体中义分能所尔。亦名一乘。亦名无上乘也。起信谓用者。以此论中能破疑执生正信故。起即显发。信谓忍乐。谓于前大乘一心三义境上。显发忍乐之心。名为起信。故论云。为欲令众生除疑舍邪执。起大乘正信佛种不断故。此信起时。必内由本觉为因。外由师教为缘。因缘和合内外相资。故能显发。下论云。因缘具足者。所谓自有熏习之力。又为诸佛菩萨等慈悲愿护故。能起厌苦之心。信有涅槃修习善根等。然信之一法为众善之源万行之始。解行修证皆悉由之。证极之处名得涅槃。苟非其信焉办斯事。故华严云。信为道源功德母。长养一切诸善法。断除疑网出爱河。开示涅槃无上道。然此论中不唯起信。亦兼解行。谓五分。论文二三是解。四五是行。既含多义普协舆情。欲令自浅之深。是故但标起信。论谓教者。即圣人被下之言。教愚成智教凡为圣故。论者。议论也。谓假立宾主自问自答。循环研核。究畅真宗。商议论量。如上法义。教诫学徒也。然论有宗释之异。此宗论也。谓马鸣大士宗法华涅槃楞伽思益等百余部。实教大乘之所造故。实谓义丰文约。无法不收。故下文云。如是此论为欲总摄如来广大深法无边义故。应说此论。又云。如是摩诃衍诸佛秘藏。我已总说。又云。诸佛甚深广大义。我今随顺总持说等。然此论文是证真大士。后得智中宗经所造。后人不思绠短。却谓泉枯。往往谤之言非圆实。下文劝信非不殷勤。闻思修益备彰功利。不信毁谤受苦弥劫。岂不勉哉。如上五字。即法喻因果。解行理智能化所化。能诠所诠无不具足。括尽一论以立此名也。疏者。疏也。决也。谓疏理法义旨趣。决择文言章句。令悉通畅也。然上大等六字。约六释分别。总成五对。一能乘所乘对。谓人为能乘。大为所乘。所乘即大。能乘之大大之乘故。持业依士依主三释兼通。二能起所起对。谓大乘为能起。信为所起。即大乘之起信。依主释。三能信所信对。谓信为能信。大乘为所信。所信即大乘。大乘之能信。持业依主二释。四所诠能诠对。谓大乘起信为所诠。论为能诠。五能释所释对。谓疏为能释。上五为所释。二皆依主。并者。兼共及也。序者。叙也。谓叙述一论之大意故。又训绪也。此文即制疏入作之端绪故。
　　二述注人名。西太原寺者。即长安崇福寺也。以天下有五寺。俱名太原。为拣余四故言西也。东即扬州。南即荆南府。西即长安。北即太原(亦名崇福)中即东都(今之福先)俱称太原者。以则天生于太原。此既皆彼舍宅所置。为敬生处故以为名。沙门者。释众之通号。此云勤息。谓勤修戒定慧。息灭惑业苦故受斯称。法藏者。俗姓康氏。华严第三祖。敕谥贤首大师。德业恢隆广如传录。述者。明非造作也。如仲尼云。述而不作。信而好古。明己劳谦故云述也。草堂寺名。在终南山。宗密者。姓何氏。谥为定慧禅师。是乃学穷内外道映古今。盛德大业备所闻见。先以论疏二本别行。致其学者不能周览。既成互阙功进难前。今列疏文以就于论。既论下有疏论上有科。文义昭然章段备矣。学者披释。得不荷其优赐乎。
　　序文二。初总叙宗旨二。初序论之大意。文四段。所以列此四者。盖叙一论之意。论之大意。莫越于斯。从始至末摄无不尽。今初四句明一心法立义。文云。所言法者。谓众生心。是心则摄一切世间出世间法。依于此心显示摩诃衍义。解释文云。显示正义者。依一心法有二种门。乃至二门不相舍离等。今此叙之也。言夫者。发语之词也。如云夫孝德之本教之所由生。又云。夫易广矣。大矣。或句中句下皆语词也。真心二字正指法体。真谓真实拣非伪妄。心谓灵鉴要妙中实。凡言于心。然有其四。一者梵语讫利驮耶。此云肉团心。则人之心藏也。其色赤形如莲华。上有七叶。色法所摄。二者质多此云集起。即第八阿赖耶识。以能集诸种子起现行故。三者缘虑心。此通八识心王。以各能缘虑自分境故。四者干栗驮此云坚实心。谓如来藏自性清净不生不灭心也。今所明者。正是此尔。所言真者。拣余心故。若称实言之。但是一心贯于真妄。以论标立为大乘法体。即总相心也。于一心中方开二门。今虽云真。乃是以别显总。此心若在初门但名真如。若在后门但名本觉。应知真心是总。真如是别。寥谓空寂。廓谓旷大。空即中无妄染。寂乃其性湛然。旷谓德用无边。大则体周法界。故下文云。从本已来一切染法不相应故。此心之空义也。又经云。妙觉湛然周遍法界。斯寂义也。又经云。觉性遍满圆无际故。当知六根遍满法界。乃至八万四千陀罗尼门。遍满法界。斯旷义也。又下论云。是一法界大总相法门。体等则大义也。既而清净本然周遍法界。湛然常住妙德无边。由是乃云。真心寥廓故。华严疏云。寂寥虚旷冲深包博。总该万有。即是一心也。问太虚空界亦空寂亦旷大。与心何异。答太虚则以无为体故云空。一向凝然故云寂。阙其德用旷义不成。为心所包大义无准。岂同真心弥满清净。中不容他。德用无边性起为相。冲虚妙粹炳焕灵明。越彼太虚方之海印也。此上则显心之德相也。绝言下明心之离过。绝谓断绝于辞也。言谓语言。即闻慧境。象谓似像属于义也。即思慧境故。系辞云。圣人有以见天下之赜。而拟诸形容象其物宜。是故谓之象。筌是捕鱼之器。罤即网兔之具。此二即言象喻也。今显真心不可思议。言语道断心行处灭。故云绝也。谓心体离言非可以言语取。心体离念不可以识情求。口谈词丧心缘虑亡。故下文云。从本已来离言说相。离心缘相。又云。非色非心非智非识。非有非无毕竟不可说相等。皆明心离过也。筌罤喻言象者。罤能网兔。喻言能取象。筌能捕鱼。喻象能取意。今法喻双举者。为成文故。然筌罤之语。是周易略例正文故。彼文云。言生于象故可寻言以观象。象生于意故可寻象以观意。意以象尽象以言着。故得意忘象得象忘言。犹罤者。所以在兔。得兔而忘罤。筌者所以在鱼。得鱼而忘筌。然则言者。象之罤也。象者。意之筌也。存言者非得象。存象者非得意。象生于意而存象焉。则所存者乃非其象也。言生于象而存言焉。则所存者乃非其言也。然易中举此明寻言得象。寻象得意。得意须忘象。得象须忘言。苟不能忘皆非得旨。此乃约人以明劝人舍筌。今文但约本性。直就法体说离言象。非约劝修。虽借彼文不同彼意。苟欲强说于字来由。恐乖文旨。冲漠下别约横竖。以显心之德相。冲谓深也。此明心之体性。竖穷三际而洞然无底。故经云。甚深法性诸佛行处。又云。幽邃深远等。漠谓沙漠。此显心之德相。横遍十方而旷然无边。故经云。觉遍十方界本性圆满故。此乃穷三际而三际不迁。遍十方而十方无外。又冲谓刚柔得所。漠谓名目难及。以此心性虽体离相。而随缘成事。虽随缘起而本性不变。此随缘不变之体。不可以智知识识名言名目。故云漠也。经云。不染而染难可了知。染而不染难可了知。希谓无声。夷谓无色。老子云。听之不闻曰希。视之不见曰夷。此乃重显深广之相。深故听之不闻。广故视之不见。谓此心体唯证相应。非是见闻之所及。故忘境等者。此亦显心离过。忘谓于法不记。斯亦绝无之义。境谓所证之理。智谓能证之心。凡言境智能所者。盖约反迷从悟。对染说净。皆属生灭。今此显示非染净之一心。绝迷悟之极致。尚不可立真妄之名。岂存乎能所境智。故楞伽云。无有佛涅槃。亦无涅槃佛。远离觉所觉。又圆觉云。觉所觉者。不离尘故。以一心之体绝凡圣亡因果。离性离相不有不无。焉可更言境智能所。故云忘也。楞严云。性真常中求于去来迷悟生死了无所得。斯之谓欤。
　　非生灭下二显真如门。前门但约绝待亡诠旨离性相故。云寥廓冲漠等。今门约对生灭显不生灭。待妄立真故云真如门。即下立义文云。是心真如相即示摩诃衍体。故解释文云。心真如者。即一法界大总相法门体。所谓心性不生不灭。乃至云。以离念境界唯证相应故。今疏叙彼故云。非生灭等。非无也。不也。然生灭与不生灭。须约三性分别。且约三性自相说者。谓遍计妄法一向生灭。圆成实性一向不生灭。依他假法相同遍计似生似灭。性是圆成不生不灭。若称实言之。则三性皆无生灭。虽然且无义不同。何则谓遍计即无法可生无法可灭。如绳上蛇。依他乃即生无生即灭无灭。如麻上绳。圆成即中。无前二生灭之法。如麻上无绳无蛇。唯识颂云。初即相无性。次无自然性。后由远离。前所执我法性圆成实性。即是真如。故云非。生灭也。然此但明圆成当体不生不灭。亦不和会泯于生灭之法。故圆觉云。如来寂灭性未曾有始终。故下文云。所谓心性不生不灭。又云。非前际生非后际灭。毕竟恒常等。此即显真心不变也。四相等者。四相有三种。一微细四相。谓一刹那有九百生灭。但是有为皆为所迁。即生住异灭也。二果报四相。即生老病死。涅槃经中名为四山。如彼经云。有四大山从四方来。欲害人民。当有何计而能免彼。波斯匿言。设有此来无逃避处。唯当专念持戒布施。佛赞善哉。我说四山。即是众生生老病死。常来切人等。三一期四相。谓始从迷真终至造业。八相生灭通束为四。谓生相有一。住相有四。异相有二。灭相有一。若反迷断时。始从初信止灭相。终至十地断生相。如下具明。今言不迁者。即微细四相兼于余二。以四相但迁有为之法。心是无为非所作性故。不能迁。文中略举初后以摄中间。故云非生灭也。无去来者。谓此真心不向前际去。不从后际来。亦不现在住。现在住者。即是诸有为法故。成唯识云。住表此法暂有用。今不同彼。故云无也。三际等者。际时限也。莫无也。易谓变改三际。虽是能易之法。但能迁变有为。令其改易心非有为故。不能易。净名云。但以文字数故说有三世。非谓菩提有去来今。
　　但以下三叙生灭门。即下立义。文云。是心生灭因缘相能示摩诃衍自体相用故。解释文云。心生灭者。依如来藏有生灭心。所谓不生不灭与生灭和合乃至此非心识分别能知。以真如自在用义故。今叙之也。文有四句。于中上句标生灭。所以余句释生灭相。初句言但者。词也。以由也。此性虽寂寥虚旷冲深包博。非生非灭不垢不净。然不住此一向寂灭。非染净中而随彼能熏成一切法。随染即九相生灭。随净即三乘圣道。皆由真如。以无住为其种性。亦由性是无住故。能然也。净名云。从无住本立一切法。楞严云。本此无住以立世界及诸众生。非同他宗明真如体。一向坚密犹如玉石。不受熏习不能随缘。但说赖耶为染净本。受熏持种也。随派下喻明也。水分流谓之派。路分径谓之岐。今取岐派共为一喻。谓如一源之水随何岐路分流成派。真心亦尔。随何因缘作凡圣等。如下即明。逐迷下正辨生灭之相。逐随也。任从也。迷则背觉合尘。悟则背尘合觉。然其迷悟各具因缘。迷中以无明为因。境界为缘。悟中以本觉内熏为因。师教外熏为缘若随从迷中因缘。即沈于生死。则一切有漏染法。起一切无漏净法灭(灭则隐灭)若随从悟中因缘。即升于觉路。则一切无漏净法起。一切有漏染法灭(灭即亡灭)如下文说。无明为因生三细。境界为缘生六粗。即沉沦五道。是为逐迷也。本觉内熏为因。师教外熏为缘。发解起行即超升佛果。是为从悟也。迷之与悟皆是性为。迷悟虽殊不思议一。故经云。无始时来性一切法依止。由此有诸趣及证涅槃果。华严经中性起法门。即斯义也。又涅槃云。佛性随流成众味等。楞严云。譬如虚空体非群相而不拒彼诸相。发挥日照则明。云屯则闇等。皆显真如不住自性。随缘成法也。
　　虽复下四明二门不二也。上说真如生灭其义迢然。虽行相不同。然理归一揆二而不二故。有此门。即下解释文云。复次显示从生灭门即入真如门。所谓推求五阴色之与心。六尘境界毕竟无念。乃至若能观察知心无念。即得随顺入真如门。今此叙之也。文二。初法二。初正明不二。文中四句。前二句明生灭不碍真如。后二句明真如不碍生灭既互不相碍。即不二之义也。今初虽复者。词含纵夺贯下二句。繁多兴起鼓动跃跳也。繁则染净多途。兴则新新生起。鼓则体非常住。跃则相不久停。以染净因缘繁多兴起鼓动跳跃。念念生灭未曾暂住。虽不暂住而其体不变。不变之性即是心源。心源即未尝有动故下文云。觉心初起心无初相。圆觉云。觉者如虚空平等不动转。又下文云。虽念因缘善恶果报而亦即念性不可得。故云未始等。静谧下二句明真如不碍生灭。谧亦静也。静中之静故名为谧。静则相非生灭。谧则体绝有无。虚乃无碍圆通。凝则寂而常照。又无惑之喧烦曰静。无业之迁流曰谧。离色之质碍曰虚。非心之生灭曰凝。虽真体若是而用常随缘。随缘之用为业为果。善恶乐苦形影不差。故云未尝乖等。尝曾也。乖违也。业因果报皆通善恶漏与无漏。即不动真际而建立诸法故。净名云。无我无造无受者。所作之业亦不忘。下文云。虽念诸法自性不生。而复即念善恶苦乐等报。不失不坏。
　　故使下二释成无碍。前二句释真如不碍生灭。后二句释生灭不碍真如。言故使者。即因前起后之词。亦通下二句故者。所以义使令也。由前真如不碍生灭。所以令其不变之真体。任运随缘起成染净。染净二字无法不摄。从来不同非适今也。故云恒殊。然此染净全性所起故。下文云。譬如种种瓦器皆同微尘性相。如是无漏无明皆同真如性相。不舍下二句释生灭。不碍真如由无碍故。所以令其不舍差别妄缘。即是一真实性。妄缘差别凡圣收尽。凡圣相异而体是一。一体之内。本无凡圣故云致一。致理也。遂也。故下文云。一切凡夫声闻缘觉菩萨诸佛非前际生非后际灭。毕竟常恒等故圆觉云。于实相中实无菩萨及诸众生。又云。众生国土同一法性。
　　其犹下二喻也。此中四句前二句喻真如不碍生灭。后二句喻生灭不碍真如。其者。指法之词。犹如也。波动喻生灭染净不同。水湿喻真如一体无异。波以动为相。水以湿为性。初句反显。以喻生灭门中无有异真如之染净也。故云波无等。故即下顺喻由不异故遂能即于一心而辨生灭。故云即水等。即喻前文不变性。而缘起染净恒殊也。水无下二句喻生灭不碍真如。初句反显以喻真如门中无有异染净之一心也。故云水无等。次句顺喻由不异故。遂能即彼生灭而显真如故。云即波等。此喻前文不舍缘。而即真凡圣致一也。
　　是以下结成不二也。是以二字结指之词。动静等三对说有通别。通则不出真如生灭两义。谓动俗生死即生灭。余皆真如别则动静约喻。真俗约谛。生死涅槃约染净。此诸二法本不相是法相迢然。今以一性通之。令动静无别。真俗不殊染净同体。一无所异。良以性起为相。境智历然。相得性融身心廓尔。故下文云如大海水因风波动。风相水相不相舍离。又经云。二谛并非双恒乖未曾各。又大集云。生死涅槃二界平等。即是佛界。此中交彻双融夷齐。一贯等正显二法不二之语。彻通融和夷平齐等贯通也。对文可见。然上四门旨趣微妙。初则标本以彰末。使万有星罗于义天。后则摄末以归本。俾群象泯同于性海。乍舒乍卷或存或亡。法乃同时义无前后由是阿鼻依正全处极圣之自心。毗卢身土不逾下凡之一念。圆实之旨其在兹焉。问初叙一心。后辨二门不二。亦即一心初后何别。答初之一心心当能起。后之一心心当所归。虽前后体同。且始终义异。但以本是一心离名绝相。由其迷悟万法随生。生法本空一切唯识。识如幻梦。但是一心。由是论依法说。疏约论明次第四门故无所越。一论之旨其在兹焉。
　　但以下明造论因由二。今初反显者。欲显菩萨造论。先明不假论。时如来在世。即时胜缘胜根熟易调。即根胜行胜。谓牟尼释尊成道已来。未涅槃时法化流行。圣贤辅赞人根成熟性行调柔。非一佛所种诸善根。于无量劫久植德本。一禀下明根行胜相不须再闻。故言一承顺圣旨。故云禀尊言者。八音四辩金口亲宣。闻而获益逮无生忍。故云悬契。又悬者。远也。不必亲从金口。但展转传闻。如身子闻马胜因缘。目犍连承舍利转教。此之根性尚不藉结集之经。岂假菩萨造论。故下论云。若如来在世众生利根。能说之人色心业胜。圆音一演异类等解。则不须论。
　　大师下正明二。初叙谬述迷二。初总叙也。大师者。德业高胜可轨可范。即十号中天人师一号也。缘终息化佛日韬光。故云没后。即时缘俱劣也。尔时则昏衢失照世皆闇冥。正法陵迟。故名为劣。异执下明根行俱劣。颠倒计著名为异执。乱于正理故曰纷纶。纷乱纶理也。此有三类。执计不同故名为异一。凡夫依于钝惑执五蕴色心。计为常乐我净。二外道依于分别。于五蕴上计其有我。或即蕴离蕴着断着常。起六十二见等。三小乘虽破我执。而起法见。不知真常而计无常等。四随自见解各立己宗。分为二十余部。互相是非。此即俱名异执。或趣下明其劣相。或者。不定之词。此等根性既劣。或随利钝使成凡外。或闻权浅教为小乘也。凡夫外道非佛正法。故名邪途。宗习归向名之为趣。小径者。已离我执不名为邪。未得法空不名大道。趣理偏僻厌心勤劳。切募化城不求宝所。唯贪自利岂能运他。既匪大途故云小径。
　　遂使下别显二。初迷理。遂使者。蹑前起后之词。由前根缘既劣异执仍繁。遂令迷本真心逐妄流转。功德法宝本有而无用。圆解神珠垢覆而不现。孤穷生死之路。佣赁涅槃之门。动经尘劫飘然浪迹。三德秘藏莫之能入也。此中二喻各出一经。一贫家宝藏喻。即如来藏经九喻中之第五也。彼文云。譬如贫家有珍宝藏。宝不能言我在此中。既不自知。又无语者。不能开发此珍宝藏。一切众生亦复如是。如来知见大法宝藏在其身内。不闻不知。耽惑五欲轮转生死。受苦无量等。匿隐济救乏阙也。少而无父曰孤。无财之极曰穷。合法可知。二衣内明珠喻。即法华五百弟子受记之文。广说如彼。赁力曰佣。给使曰作。余文可解。
　　加以下二迷教也。言加以者。以如来灭度之后。虽不亲承金口。然有结集教文。可以寻言见象寻象得意。众生根性虽劣。多起异见。苟能闻于大法。自然改正。今又否能寻绎废置敷宣圆理。既而蔑闻邪见于焉难革圣人既灭根行仍微。圆实之教抑又不行故云加。以文中四句。前二句明大教颓纲。后二句明迷者难改。教非小道运至无上。故曰大乘。终极圆实拣异权浅。故名深旨。贝叶者。即多罗树叶也。犹此方竹帛简牍之类。载能诠文可以披取。见所诠理如说而行。反迷归悟今隐废不行。故云沈也。下二句明迷者难改。群有者。即前凡夫外道小乘类。各众多故云群有。无正法眼不见佛性。故曰盲徒。驰谓奔趣异路。即邪途小径也。既不能就之于有道正之以圆乘。迷谬日深习以成性。服药不瞑眩。厥疾何瘳。还复无因。故云莫反。
　　爰有下二兴悲造论。三今初悲叹人法也。初二句能叹爰曰也。谓如来灭度已。六百年人根虽劣正法尚存。圣人示生兴我真教。故云爰有大士。谓马鸣论主。本成正觉号大光明。迹居八地为法身菩萨。发大心信大法。解大义修大行。证大道趣大果。非其小流故云大士也。马鸣者。谓此菩萨生时及说法时。感众马悲鸣故受斯称。如下广释。慨此下二句所叹。初句叹教无声之叹。曰慨颓纲者。喻也。圆实之教寻绎既罕。沉废不行。如大纲既颓纲目何整人天鱼。无其涝漉佛彼岸何由得致。游泳苦海无能出期。道之不行职由斯也。悼斯下伤迷悼伤沦沉溺没也。大士见教纲沈纲颓而不举。迷徒溺丧沦而不升。叹之伤之宁不思救。故经云。我以佛眼观见六道众生贫穷无福慧。入生死险道。相续苦不断。乃至不求大势佛及以断苦法。为是众生故而起大悲心等。
　　将欲下二述造论意。文有六句。初二句明教显理。次二句破邪归正。后二句令获顿益。今初。将者。当也。且也。欲谓希愿。启谓开发。了义大乘名为深经。终实圆理故曰妙旨。佛亲说时利根者得入。如人有目日光明照。见种种色。灭度之后昏钝性障。诸阿颠迦其犹昏衢。昏衢之体是谓二障。大士思欲发挥圆实旨趣。令彼迷者失无明闇。佛昔曾破今更重明。故云再曜。次二句破邪归正。斥谓指破。心行理外总名邪见。非但不信因果而已。此乃凡夫外道二乘。俱名为邪。故迦叶言。我等自此已前皆名邪见人也颠顶也。以头向下故名颠倒。或颠者。病也。眸即目瞳。此举喻也。如人眼之有病。妄见空华毛轮二月等。又颠即心狂。由心狂故目睹诸物。皆悉不正。谓非亲见亲等。彼邪见者亦复如是。于性空处见生死涅槃。于妙明中成分别见妄。正趣者真菩提路也。往而却还曰归。众生迷见不依正道。旁行五趣。纵出三界亦落无为坑中。今欲令彼不循异辙。还向直道。无诸委曲也。后二句结成顿益。初喻。次法。水初出可以滥觞。曰源者。即人也。如人溯洄穷其水本。名为还源。以喻行者反生死流归于本际也。得本际者。名觉心源。故下文云。觉心源者。名究竟觉。若准他说。三无数劫修习广大行愿。方成正觉。如挹流讨源也。今言可即非遥者。谓只于生灭之处。示彼因缘无性。四相本自不生死即真实。如下论云四相本来平等唯一觉故。又云。一切法悉皆真故。皆同如故。圆觉云。知幻即离不作方便。离幻即觉亦无渐次。又南岳云。道源不远性海非遥。肇公亦云。道远乎哉。触事而真。圣远乎哉。体之即神。斯皆可即非遥之义也。如示万派之水。即是本源之水。无二别也。如是则一念契真。即名为佛。岂待多劫而远求耶。顿益之义昭然可见。
　　造广下三正造诸论二。初广论。谓甘蔗论。释中本楞伽经义味丰美。故立斯称。又造一心遍满论。融俗归真论。真如三昧论等一百余部。如来灭度方六百载。人根稍利堪受广说。故云当时遐远群众品类也。即普该众类远及未来。凡是当机皆获斯利。故云遐益群品。
　　既文下二略论三。今初出所以也。既者。已也。即印前之词。文多谓甘蔗论六百卷。或云一百卷。此方无本难定是非。邈远也。文句既多义又深远。后代虽有圆顿根性。心力劣者于此文义广博之论。不能备览。非谓一向权小之机名为浅识。以此略论。正为大乘顿根令悟入故。故下文云。自有众生。复以广论文多为烦。心乐总持少文而摄多义。能取解者。又云。为欲解释如来根本之义。令诸众生正解不谬故。为令善根成熟众生。于摩诃衍法堪任不退信故等。斯则正为大乘信解位人。而作因缘反知。于此广中但无心力。名为浅识。
　　悲末下二正造论。悲谓菩萨造论之心。菩萨发心体于三种。谓大悲大智大愿。悲则度生智则求证。愿则总摄。今为拔众生苦与究竟乐。而造斯论。故须悲也。下论云。所谓为令众生离一切苦。得究竟乐。非求世间名利恭敬故。末叶约时迷伦约类。以佛灭后二千五百年去。解脱智慧多闻禅定俱不牢固。但随迷见唯起诤论。如斯类也。诚堪愍之故造此论。令其悟入。叶世也。伦类也。
　　可谓下三彰功益二。今初略能含广。可谓者。印叹之词。论唯一轴二十四纸。故云文约约略也。所诠之法义备河沙。故云义丰丰多也。斯则摄尽十方三世诸佛法藏。故下文云。诸佛甚深广大义。我今随顺总持说。又云。如是摩诃衍诸佛秘藏。我已总说。解行等者。解即立义解释二分。所诠令生解故。行即修行信心及劝修利益。所诠令起行故。又云。于真如法中。深解现前所修离相。又云。知心妄动无前境界。修远离法等。俱即是兼义意无别。解行两足故曰俱兼亦可。俱则具于解行。兼则解中有行行中有解。目足更资方到清凉池尔。
　　中下下二巧被根缘。谓中根已下之类。皆由此论。开示而得悟入佛之知见。若约位说。悟当信解入当行证。若依天台兼于开示。总对圆教四十位人。即住行向地。如次以配开示悟入也。今以深该浅故云悟入者矣辞也。然此中下之言。非谓对大指小名为中下。以大乘圆顿之根自有上中下别。今是圆根之中下也。如圆觉经三根之义。正同于此。今言中下悟入。以让上根广论被故。
起信论疏笔削记卷第二
　　将解下别释义门二。初开章悬叙中六者。盖于纶绪。何者。夫圣人所作必不徒然。兹论发兴有何所以。故受之以教起因缘也。名教既兴已知由渐释氏之学三藏统收。约法约人如何摄属。故受之以明藏所摄也。论藏通乎大小菩萨。有其权实不以义求。罔知旨趣。此论诠法分齐至何。故受之以显教义分齐也。教所诠义以知至极。未委何等机宜于此悟入。故受之以教所被机也。所诠所被既已昭然。未审能诠以何为体。故受之以能诠教体也。教体既明教下所诠宗于何事宗之。毕竟趣向于何。故受之以所诠宗趣也。凡是教兴悉须具此。故今悬叙止斯六门。谓论所因故。论所摄故。论所诠故。论所被故。论所依故。论宗归故。然本疏开章具例十门。前六同此。但于此后更列四门。谓释论题目造论时代翻译年月随文解释如次至十也。今疏不依彼列者。以是悬叙义门。不欲杂于别解文义故。将后四合在随文注解之中。由是悬叙。但有六段。
　　一辨教下二释文二。初总标也。十征释者。十段之中皆初一句是征。余皆释也。
　　一依下别列十段。今初依何智者。起论之体莫先于智。无智不能起论故。佛法中智为根本也。斯则六因之中智生因也。以有智故有义。有义故立言。故此十中先责其智。谓依下释也。然菩萨之智有权有实。实智诣理虚通往来。符会真体名洞契心源。心源即无相真理也。契此理故名无生忍。即根本智也。权智干事建立佛法。成就众生。随其根性授与法药。令得服行。名随机巧妙之辩。谓顺其根欲上中下品。故曰随机。言无疏拙曲成万物而不遗。故名之为巧。巧无巧相不可以言议思度。故名妙也。此智腾之于口。故名为辩。此辩有四有七。四谓四无碍辩。即法义词乐说也。亦名四无碍智但在心在口用处不同。故得智辩之名。其体一也。七辩者。一捷辩。卒答不思须即言故。二无断辩。相续连环而无竭故。三迅辩。明于理事心无痴闇。言音迅疾如悬河故。四随应辩。应于时机无差异故。五无疏谬辩。所说契理无差失故。六丰义味辩。名数理事皆无量故。七一切世间最上妙辩。此辩有五德。一甚深如雷。二清彻远闻。三其声哀雅如迦陵频伽。四能令众生入心爱敬。五若有闻者欢喜无厌。具此五者名最上也。此上四七之辩。皆因本智证理而后得故。名后得智。巧妙之相在次两门。然圣智圆通必须理事双照。随阙一种则非圆智。今论主迹居八地。正证无生入真如门。即根本实智照生灭门。随彼事量一一观察。知机设化应根巧说。即后得权智。权实二智随用虽殊。然体无二。依此一体圆智而建立论文故。十地论称叹说者。有三辩才智。谓真实智体性智果智。前二即根本后得。后一即后得之用。谓依体性起言巧说。故言果也。今此所明通前三智也。示何法者。已知论主所依。非是下凡有漏之识。但依二智无漏建立。凡所有言。尽合真理契会时机。必无过矣。如其所示是何法门。令彼信解修断入证耶。故此征之。谓一心下释也。然大乘法体。是众生诸佛无二真源。不分染净真妄差别。而能具摄一切诸法。寂焉不动灵鉴无昧。故名一心。而此心体非真非妄。能真能妄故开二门。门者。无壅虚通往来出入自生开阖无妨之谓也。依心无相立真如门。依心具法立生灭门。二门互通开阖自在。俱以一心为源。故云心真如心生灭也。三大者。即二门下所示之义。谓真如门唯示体大。生灭门具示三大。故下论云。是心真如相。即示摩诃衍体。故是心生灭因缘相。能示摩诃衍自体相用故。四信者。谓信真如及三宝也。信心是一信境有四故。成四信故。下论云。一者信根本。所谓乐念真如法故。乃至常念亲近修习如实行故。五行谓行布施持戒忍辱精进止观之法。成就前来四种信心。令成根不退入正道故。如下广明所言等者。法相至多。今疏从一至五。增数略列不及多。云故言等也。若具言之。即二觉四位四相四镜三细六粗等。不能广引。然疏列虽少无法不该。以生灭一门。具明世出世间一切法故。此等皆是所示之法。虽通云示。然示义有别。谓于上诸法示令信解行断证等。配文可见。由是疏中通云示也。云何示者。上之所列但是所示之法。未知作何方便而显示之。巧谓权巧。便谓方便。此属论主能示之智。一味大乘即一心真理。不分染净因果凡圣空有等异。故云一味。拣对二乘故名大乘。此之法体以智冥符离诸分别。乃云一味。若依言说示。即开为二。谓法义也。故论云。摩诃衍者。总说有二种。一者法。二者义。仍开法为二门。演义为三大。故论云。依一心法有二种门。一者心真如门。二者心生灭门。又云。所言义者。则有三种等。备如前引。由此下结指。善权谓论主以一实智。证无分别一味真理。以方便力为众生故。善用巧便而开一味。成多法门。多无多相不违一味。故名善巧。开即演一为多。示即显令生解也。以何显者。意责前之善巧。乃是展彼义门令一成多。今欲令此义理皎然可见。由何方便而得显明。以由显明也。音即音声。字即文字。声无声相字无字相。故云妙善。谓论主于权实无碍智上。流演声名句文。是无漏善性所摄。不同凡夫属于无记。故净名云。夫说法者。无说无示。斯则唯为开导利益众生。不依文字也。华严十地品中喻空中风画等。皆显声名句文。非有非无也。斯皆谓之妙音善字。譬比也。喻晓也。即以近事比类。令于深法得晓了故。无著云。喻者见边义。谓以所见边与未所见边和合。正说名之为喻。师子觉云。所见边者。谓已显了分。未所见边者。谓未显了分。以显了分显未显了分。令义平等。所有正说名为立喻。然有二种。一者同法。二者异法。同法者。若于是处显因同品决定有性。谓若所作见彼无常。譬如瓶等。异法者。若于是处说所立无因遍非有。谓若是常见非所作。如虚空等。然离十过方为正喻。同喻五过。谓能立法不成所立法不成。俱不成无合倒合。异喻五过。谓所立法不遣。能立法不遣。俱不遣不离倒离。宗谓所成立法。因即宗家因由。所以与前譬喻皆为能立故。因明论云。由宗因喻多言开示诸有。问者。未了义。故然宗者。有体有依。依有能别所别。依体之上共离九过。方为正宗。谓现量相违。比量相违。世间相违。自教相违。自语相违。能别不极成。所别不极成。俱不极成。相符极成。因有三相。谓遍是宗法性。同品定有性。异品遍无性。然因有二种。谓生因了因。生因如种生芽。了因如灯照物。然此二因各有三种。生因三者。一言生因。二智生因。三义生因。了因三者。一智了因。二言了因。三义了因。广如彼疏。然此因支离十四过方为正因。谓两俱不成随一不成。所依不成犹豫不成。共不定不共不定。同品一分转。异品遍转。异品一分转。同品遍转。俱品一分转。决定相违。法自相相违。法差别相违。有法自相相违。有法差别相违。然此三支共离三十三过。并诸阙减等。今非正意不能具陈。然今论中虽说宗因譬喻。不同因明三事合集成于比量。但今文中或单举宗义。或举宗因。或举宗喻。或举因喻。如下论云。一者法。二者义。此之法义但是因明。前陈后说有法及法。如立量云。一心是有法定具三大故。为宗因。云以有真如生灭二相故。此但举其宗因而不引喻。或云。真如是有法定。不可立不可遣故为宗因。云以一切法悉皆真故。皆同如故。此亦但举宗因也。余皆例知。若以此论对五性。宗应立量云。一真如性是有法定。能随缘故为宗因。云是有为法平等所依故。同喻如虚空。能令下结指。谓前妙音等为能显。法义理趣为所显。由前巧便遂令义理明显可见也。此上二段。即前巧妙之相。依何本者。此征菩萨造论必有所凭。若无依据便同虚诞。佛圣言即至教量。正道理即比量。定量即现量。至教者。谓一切智人无所不鉴。具足五语言必诚谛。依此立论决定可信。无有虚妄故取为本。圣言之语通于三乘。余人有所不知。由是拣之。故言佛也。先标比量者。以论宗经故比量者。谓藉众相而观于义。众相者。谓因三相。由彼为因。于所比宗义有正智生。了知有火或无常等。今言正道理者。为简一切邪谬因故。若因不正宗义亦邪。由是故言正道理也。现量者。谓无分别。若有正智。于色等义离名种等所有分别。现现别转故名现量。此有四类。一五识身。二五俱意。三诸自证。四一切定心。此上四种皆现量也。今言定量者。以此四义缘色等境。是决定故。亦可前正道理中具含二量。谓比度生解及自证知。俱无谬妄咸正道理。定量一句总指三量。俱是决定取此为本可信从故。藉何力者。此责论主依经造论。上欲契圣下欲利凡流。至后代破邪立正。俾世世不绝灯灯无尽。为用自力为假他威耶。归三宝者。谓三宝吉祥一切众生最胜良田。有归依者。能办大事生诸福智。能离生死得涅槃乐。故佛灭度凡诸弟子所有著述。皆归三宝。示学有宗不自专已离过失故。今乞威加承力而作。必至后代人无不信。然加有二种。一显加。谓现身说法。二冥加。但闇增智慧。今通此二也。能归所归如下广释为何义者。此责既假三宝威加造立兹论。有何义意切慕如此耶。助扬化者。助谓赞辅。扬谓发挥。化谓教导是则赞辅如来。发挥法门。教导群品。以十方诸佛迭为师资。互相赞弼。令法道流行众生受化。今论主示居因位。师我牟尼宗经造论。故云助化。摧邪显正者。谓如来在日邪见者佛自调伏。佛灭度后苟有斯类。人无制止。今论主为摧彼邪徒。令邪教不兴立我正法。令生正见故。下论中显示正义对治邪执。是也。护持遗法者。谓佛所说法门。至灭度后总名遗法。今造论发扬令无坠地者。名为护持展转弘传。灯灯不绝。以至来劫名久住世。报如来恩者。佛留教法意在传弘。展转度人令至大果。若不传演逆佛本怀。是谓辜恩。苟能显发妙门光昭大教。劳生获益不绝大猷斯则顺合佛心雅称宗祖。名为报恩也。故智论云。假使顶戴经尘劫。身为床座遍三千。若不传法利众生。毕竟无能报恩者。若有传持正法藏。宣扬教理度群生。修习一念契真如。此是真报如来者。然上五句说有二意。一则各自别说一句是一意。谓助佛扬化故。摧邪故。显正故等。二则蹑迹通论从一至五展转相由。即助佛扬化者。为摧邪故。摧邪为显正故。乃至报如来恩故。以何缘者。此责如上所为本缘何事耶。令众生者。三聚五性。一切众生也。离一切苦者。离三苦八苦。分段变易二生死苦也。得究竟乐者。谓得无上菩提觉法乐。无上涅槃寂静乐。一得永得更无过者。拣异人天二乘。故云究竟。由何起者。此责菩萨造论之心。因何而起大悲者。即同体无缘拣非爱见。故云大也。愍谓哀愍。即能悲之心。物谓众生。即所悲之境。凡夫恋生死执常乐我净。故云迷。二乘爱涅槃着。无常等四。非其正趣认以为正。故名为谬。造论为彼令反迷为悟。舍偏入圆也。机何益者。既为众生造论。其有被此化者。得何利益。谓令下有四益。信谓十信闻思修。慧即三贤。证入即十地。因满即究竟位。此则未信者令信。未解者令解。未行者令行。未证者令证。未涅槃者令得涅槃。始从凡夫终至等觉。受斯化者咸得利益。本疏则云六益。谓信及三慧证入因满。大同小异开合两通。然上十因意义相续若不料简。宁免混然。今近取譬令无所惑。如构大厦先要有解(起造之解合二智也)。次列所造(厅堂庠序等合一心二门三大等)。三明其相(间架向背等合分三大等)。四能造器(斤斧墨尺等合妙音善字等)。五有所凭准(依绖依匠合三量等)。六旁藉阴功(禁宰先灵合三宝加祐)。七上安所尊(父母等合报佛恩)。八下荫来裔(子孙男女合为众生)。九念情深厚(有恩有爱合大悲愍物)。十各得所安(随彼稳便合信解入证)。如上配合显然不同。由是十文无相滥矣。又此十中有因有缘有通有别。通则因缘不分。谓此十段总是造论因由缘起故。别则第九为因第八为缘。前六则因缘所资。七十则因缘之果。又此十中不出悲智。谓第一是智第九是悲。二三四五六七是智之相。八十二门是悲之相也。然论文之中自有八种因缘。与此有同有异。同则疏论两文不出悲智二种。异则论中但直述自己所怀为法利物。疏则具叙论主化智巧便妙权开示。承力护法上报下化。问论中何故不具叙耶。答疏叙他意故。可具陈。论主述已。但明所为。若同疏中便成自伐。故不具叙。
　　二诸藏所摄者。三二不一故云诸。皆能含摄故名藏。谓明此论于三二中摄属何藏三藏者。经律论也。此约所诠戒定慧学。增胜而立。谓诠定增胜名为经藏。诠戒增胜名为律藏。诠慧增胜名为论藏。言增胜者。以一一藏通余二故。第一经藏者。梵云欲底修多罗。或云修妒路素呾缆。此云契经。谓契当所诠法义。契合所化机心。经谓贯穿。所说义理令无散失。摄持所化物机使无颠坠。故佛地论云。贯穿持摄所应说义。及所被树。故契经即藏。持业释也。第二律藏者。梵语毗奈耶。或云毗尼。或毗那耶。义翻为律。以明持犯法则轨度。有如此方条法之制。取此类也。律法也。古翻为调伏。谓调炼三业制伏过非调炼则通于止作。制伏则唯明止恶。或翻为灭。谓身语意恶焚烧行人。义同火然。戒能止灭故。或云清凉。以能息恶炎炽相故。此则俱就所诠之行。彰名调伏之藏等。依主释也。第三论藏者。梵语阿毗达磨。此云对法。法则所对之境。谓无为涅槃及四真谛。对即能对之心。谓理量二智。此二对彼妙尽理源拣择法相。分明指掌如对目前。名为对法。即对法之藏。依主释也。此论属彼定。非经律故云对法藏摄。同瑜伽论说。谓诸一切了义经典循环研核。摩呾哩迦据此则对法藏摄。亦是佛说。此论既是佛灭度后。菩萨所造。何得亦入对法藏耶。答佛所说法有其三种。一佛自说。二加他说。三悬记说。今则后说也。故摩耶经云。佛记马鸣。然正法炬灭邪见幢。善说法要。既蒙悬记即同佛言。故得此摄。问若言悬记故得入论藏者。岂佛灭后一切造论菩萨尽是悬记耶。由斯难故。今助一解以佛所说。虽有论议并属经藏。以十二部俱名经故。菩萨造者。但名为论。或宗彼经。或随解释故。此所摄亦不相违二藏者。此则约人所立也。谓于三藏之中。诠示大乘理行果故。名菩萨藏。诠示小乘理行果故。名声闻藏。故庄严论及摄大乘说。由上下乘差别故。有声闻及菩萨藏。然约人说。人有三乘合分三藏。以缘觉人多不藉教。出无佛世或出佛世。即摄属声闻以四法之中理果同故。由是但立二种藏也。若据教行有别。亦可开为三藏故。普超三昧经及入大乘论说。以约别义开为三藏。今依庄严等论。约于同义。合为二藏。开之与合。各随一意耳。然三藏之中。各具二藏。二藏之内。各有三藏。伹约人约法分此二三。广如圆觉疏所辨。菩萨藏摄者。以是大乘非诠小故。故此所摄。
　　三教义分齐二。初总标别列也。教是能诠义即所诠。以所诠义显能诠教。即知此教分齐所至也。诠法通局者。通则大乘终顿圆。以被机广故。诠义深故。局即小乘及大乘始教。以诠法浅故。被机狭故。又深必该浅故云通。浅不至深故云局。又一经能含多教故云通。一经唯诠一教故云局。以义分教者。由诸家多约时分教。有所未允。遂招诤论。叙彼如别所明。今以义分故无舛谬。此则义为能分。教为所分。得知教之浅深者。由所诠义有近远故。
　　二随列别释二。初总叙诸教五。今初。小乘者。运小根至小果故。如羊鹿车。伹能引轻不能致远。故名小也。但说下释相也。即正辨所诠之理。但犹独也。唯也。我空者。此教所明凡有所为。皆因缘力中无主宰。故为我空。纵少说者。阿含经云。无是老死无谁老死。既言无是老死。即是法空之义。虽有此说以百无一分。故云少说。但标而已。更不解释。故不明显。以非教之正意故。今望大乘分明显了义边。故名为但。如河少水亦名无水故。但依下所依根本六识者。即前六识。彼教三宗所说有异。谓经部无别。心所有部有别心所。觉天所说唯一意识。随六根转无别六异。三毒建立者。贪嗔痴使害物最深。能损法身慧命。故受毒称。若以此三为能熏。现在色心为所熏。造业受生轮转三界。此为染根本。若以无贪等三。为能熏。现在色心为所熏。断烦恼出三界。此为净根本。染之与净由三有无。除此更无所依。故云但也。未尽下结成不了。不达如来藏心本具无漏功德故。未尽净法之源。不了根本。不觉是有漏因故。未尽染法之源。此教尚不诠七八二识。岂况无明法性耶。故云未尽等。多诤论者。二十部分宗各不相与。如群盲模象纷然是非。故云诤论。苟尽其源安见如此。
　　大乘者。运大根至大果故。如牛车引重可以致远。故名大乘。下四虽权实有异。以通对小乘故。总名大乘也。始分二教者。且标两名。此中二教各诠一义。是谓空相。非谓一教而有二名。但说下明所诠理。即诸部般若明心境染净等并空。始自色心终乎种智。无不如幻。故云皆空。般若云。无色无受想行识。乃至无智亦无得等。又经云。若有一法胜过涅槃。我亦说为如梦幻等。未尽下判为不了大乘法理。不空不有而空而有。既但说空。当知未尽。故法鼓经云。一切空经是有余说。中论云。空是大乘初门故言始也。又云。以有空义故。一切法得成。但说下即分教也。一切法相者。明所诠法。然一切不出五位一百法。谓一者。心法有八。二者心所有法有五十一。三者色法有十一。四者不相应行法有二十四。五者无为法有六。纵说真如无为是诸法性。亦堕法相之数。故云但说有。不成佛下判为不了。谓五性之中定性二乘无性阐提。及不定性中三分之二。必不成佛。既不皆成。即名为分。
　　终实二教者。标名也。此只一教以对前二。故立二名。非同于前二教异也。说如来下顺明缘起。即生灭门。故下论云。心生灭者。依如来藏故有生灭心。所谓不生不灭与生灭和合。非一非异名阿梨耶识等。即前云。不变性而缘起。缘起下逆明缘性即真如门。故论云。心真如者。即是一法界大总相法门体。所谓心性不生不灭。乃至一切法不可说不可念。故名真如。即前云。不舍缘而即真也。斯则从本起末。故云随缘。末即同本故云无性。如范金为器。器即是金。定性等者。三聚五性一切众生。皆有如来藏心。总皆成佛故。涅槃经云。凡有心者。定当作佛。圆觉云。有性无性齐成佛道。上皆明所诠之法。方尽下判为了义。诠法穷源故。云至极也。对前未尽终于始故。名为终教。非同法相故云实理分教。不了乃属于权。此中了义故云实教。
　　顿教者。标名也。一直而谈更无委曲。不历阶渐唯指本源。故称为顿。总不下释相也。不说法相者。谓遍计依他。色心假实法相虽广不出于斯。此既不说故名为总。即拣分教但说法相。唯辨真性者。此拣始教但说诸法皆空。今说不空妙有。即圆成实性也。此性圆满成就凡圣因果平等所依。只谈此法故云唯辨。此二句且略标拣也。下即广示。亦无等者。释不说法相也。八识是法相之源。一切最胜以胜摄劣。故唯举此。然识如幻梦。唯是一心。故云亦无。此中举识以影所缘也。诃教者。斥其无实。肇公云名无得物之功故。圆觉云。修多罗者。如标月指若复见月了知所标。毕竟非月。下文亦云。一切言说假名无实。但随妄念不可得故。劝离者令不执教。使其舍诠也。故下文云。从本已来离言说相离名字相。净名云。乃至无有文字语言。是真入不二法门。又云至于智者。不著文字。文字性离即是解脱。达磨云。我法以心传心不立文字等。能诠教既亡所诠义亦遣。故但诃教也。毁相者。凡所有相皆虚妄故。此则亡所证境也。泯心者。心生则种种法生故。此即亡能证智也。经云。幻尘灭故幻灭亦灭又云。亦无能证者。此乃妄识妄缘。能诠所诠能证所证一切都泯。故下文云。一切法从本已来。非色非心非智非识。非有非无毕竟不可说相。但一念等者。念生既是凡夫。相现性隐不生。宜名为佛性显相亡。是故刹那登妙觉等佛于一朝故。观师云。一念不生前后际断。照体独立物我皆如。更不假余方便。故云但也。此则释前唯辨真性。不依下结成顿义。既一念成佛岂立位焉位既不存不亦顿乎。故思益经云。得诸法正性。不从一地至于一地。圆觉云。知幻即离不作方便。离幻即觉亦无渐次。
　　圆教者。谓此教中该收前四。圆满具足性相俱融。刹海尘毛交遍互入。即华严宗也。所说下一真法界也。谓所说理事心境人法圣凡染净等法。以要言之。未有一法离于法界。故云所说唯是法界。或可此句是总标。下皆别列。性海圆融者。理法界。谓理性深广故如海也。理体周遍无有一法而不融摄。故云。圆融。缘起者。事法界。谓众缘所造心境染净情器。因果大小一多各不同故。无碍者。理事无碍法界也。谓缘起事法皆是理之所成。缘起无性不碍于理。理能随缘不碍于事。故得理事二无障碍相即相入。下事事无碍法界也。谓诸事。法各全摄理即理之事。互不相碍。故得一一事法相即相入。一即一切一切即一。一入一切一切入一。互为主伴重重无尽。如天网珠光影互入。无碍无尽也。然上五教所诠不出性相。性相相望料拣应成六句。一唯相非性。小乘教也。但说法相不言性故。二唯性非相即顿教也。唯辨真性毁相泯心故。三相多性少。即分教。多说法相少说性故。四性多相少。即终教。多说法性少说法相。纵说法相亦不离性故。五非相非性。即始教。但说诸法皆空未显真如性故。六全相全性。圆教也。谓说一真法界全体而起。成染净法即全相也。染净起时性体不隐。全是真如即全性也。又此五教与天台化法四教相望。但开合有异。而大况是同。彼则开前合后。此则开后合前四教者。谓藏通别圆也。且如此中。初小乘教即彼藏教。第二始教此有二类。一始教但说诸法皆空。即彼通教也。二分教但说一切法相。即别教也。第三终教明如来藏随缘成诸染净。缘起无性一切皆如。即彼圆中双照义也。第四顿教唯辨真性。即彼圆中双遮义也。第五圆教明性相俱融。即彼圆中遮照同时义。以此三教所诠唯是一心具一切法。即彼圆教不思议中道也。故此三教皆属圆收。此即合彼通别为一始教。开彼圆教为终顿圆三。彼即开此始教为通别二。合此终等为一圆教虽开合有异而法无异也。然彼更约化仪论四。约时论五。广说如彼。
　　若于下二与论相摄二。初定分齐正。唯终教者以有生灭门。说如来藏随缘作阿赖耶。成诸染净义。故兼于顿者。以有真如门。显体离言依言辨德故。然虽说两门。以真如门中但略显法体而已。如其说迷悟辨圣凡。论染则二碍三细五意六粗。论净则二身三大四信五行。具辨染净熏习。广明四位阶降。说断证明解行。但是一切世出世法。皆在生灭门中所明。既而广略不同。故于二教以判兼正也。
　　若将下二明相摄也。五唯下以五教为能摄。此论为所摄。后三摄此者。终顿圆也。谓此论中说如来藏缘起。是终教。说真如门是顿教。又真如门是理法界。生灭门是事法界。二门不二理事无碍法界。一心是一真法界。此即圆教故。后三教摄得此论。然顿教摄此亦且一往。若以理推顿教义狭。唯辨真性如何摄此。若言以有真如义故得彼摄者。此论亦有前二教。义亦应前二摄得此论。此唯下以此论为能摄。五教为所摄也。摄前四者。此论备有前四义故。不摄圆者。以四法界中唯有三种。而不明事事无碍。以圆教宗于事事无碍义。既不全故非摄彼。然以义推亦合摄彼。彼文四种统唯一真法界。今论一心之体。正是一真法界。是彼圆教之宗耳。又彼事事得无碍者。皆由真如随缘故也。故知真如随缘。是彼事事无碍之由。故得摄也。若以前科望于此义。前文合云正。唯终教兼于顿圆也。
起信论疏笔削记卷第三
　　约法生起下二。初标科总示。依诠染者。以净法是摄末归本义。今明从本起末。故唯取染。略五重者。广即十四。今于十四之中类束为五。故云略也。对诸宗者。即前五教也。前以能诠为门。故云约教。此以所诠为门故。云约法也。
　　二随文别释二。初正明五段。五中二三以略分真妄故。云开云明。后二唯约妄论具。显次第生起故言生也。一心为本源者。为是也。谓此一心。是一切染净法之根本。其犹水源为万流之本。更无有法为心之本。故云。唯一心本即源也。经云。诸法所生唯心所现。一切因果世界微尘因心成体。法喻双显。故云本源。华严下配教。此是圆教之所宗故。四法界者。如前所列。然四种皆称法界而界义不同。谓理法名界。界是性义。谓与一切染净诸法为体性故。事法名界。界是分义。一一事法分限别故。后二法界具性分义可知。义虽有四而体是一故。混四为一。一外无四。故云。统唯一真也。谓寂寥下总万有以出体。彼曰法界。此曰一心。谓此一心是法之性。故曰法界。随义立名体元无异。故以一心为法界体。初二句显德相。寂谓无声。寥谓无色。虚则中无妄染。旷谓宽遍十方。冲即是深。竖通三际。包即容受一切无余。博则能入一切咸遍。总该下明该收万有者。一切法也。万有不出一心。是故一切全为心性。心性无外摄无不周也。此但意在出体。不在收于万法。恐存心外之见。故云总该等也。然诸教中皆说万法一心。而浅深有异。今约五教略为辨之。一愚法声闻教。假说一心。谓世出世间染净等法。皆由心造业之所感。推征则一心之义不成。故云假说。二大乘权教明异熟赖耶以为一心。三界万法唯识变故。三终教。说如来藏以为一心。识境诸法皆如梦故。四顿教。泯绝染净以说一心。显体离言绝诸相故。为破诸数假名一也。五圆教。总该万有以为一心。事理本末无别异故。如上所说。前二教浅后三教深。于三教中义有浅深。体唯真性。今之所辨即第五也。注正当此门者。此论所诠理极于是。故上指陈即华严经一真法界。但彼以性相俱融。名为法界。此约克指法体故曰一心。圆实之旨以此为异也。体绝有无者。肇公云。欲言其有无状无名。欲言其无圣以之灵。故下文云。非有非无等。相非生灭者。非不也。相谓无相之相。相即性也。论云。非前际生非后际灭。般若亦云。不生不灭莫穷其始者。莫无穷鞠始初也。既非生灭有为之法。则无能寻鞠尽其初际。然不唯无始。抑亦无终。此但影略。故云无始。此则覆释前来相非生灭。以非生故无始。非灭故无终。宁见中边者。边谓二边中即中道。二边既泯中道不存。故云宁见。宁何也。此则覆释前来体绝有无也。有无即是二边。前则略举但言有无。今则具显故云中边。注真如门者。彼疏所说即是此中真如门义。然但因以指配。未是正开。次下即明。迷之下即序中逐迷悟而升沈之义。解即初悟。悟即证入也。故经云。无始时来界一切法等。依由此有诸趣及涅槃证得。即斯义也。注文可知。
　　依心开门者。以论云依一心法有二种门也。真如门者。于中有离言依言。依言之中复有空不空二。具如下说。顿教分者。以此门中说心性不生不灭。乃至离言绝虑等义。故当此教。密说者。如心经云。是诸法空相不生不灭。不垢不净不增不减等。即是真如之相。虽明其相而不克显真如体性。故云密说。理实无异。故今配之。依如来藏下全引论文。显生灭相也。终教者。诠法穷极非同始教。是衍初门故名终教。今起信论正明此义。以始教下拣显。以始教中亦说赖耶。而不说是藏性所成。今说性成故。非彼分故。密严云。佛说如来藏以为阿赖耶恶慧。不能知藏即赖耶识。
　　后门谓生灭门也。二义者。论曰。此识有二种义。能摄一切法生一切法。云何为二。一者觉义二者不觉等义。故依此明也。觉义者。论云。所言觉者。谓心体离念。离念相者。等虚空界。即是如来法身等。于中有始觉本觉。本觉复有随染性净之异。具如论说。注前真如等者。通前后妨难。或曰前真如门及此觉义。为何不明开义生法。唯于后门后义明生起耶。故此释之。不变非随缘。净相是本觉。反流即始觉也。此上三义并不可说生起染法之理。以义不顺故。唯此生灭及不觉义。即可言其生染次也。故前标云。依染法从本起末。而不言净法从末向本。由是前门。前义不言生起也。不觉义者。论云。所言不觉者。谓不如实知真如法一故。不觉心起而有其念等。于中有根本枝末之异。枝末复有三细六粗。如次所引注文可知。
　　后义者。即不觉也。依此不觉起业等相。此三属本识位对后事识。六粗名之为细。故论云。复次依不觉故生三种相。与彼不觉相应不离等。业相者。约动作为因二义得名。故论云。一者无明业相以依不觉故心动。说名为业。觉则不动。动则有苦果不离因故。转相者。前之业相转至此位。为能见故。故论云二者。能见相。以依动故。能见不动则无见。现相者。以依能缘之心。带起所缘之境故。论云。三者境界相。以依能见故。境界妄现。离见则无境界。注自体等者。以唯识说有漏识。自体生时转似二分。似能缘相名为见分。似所缘相名为相分。虽文异而义同故。今注配自体。即自证分也。即唯识下配教。齐业相者。彼说诸法生起。但依赖耶以为其本。故名此识为总报主。一切种子根身器界。皆此识变。仍独说此以为所熏。熏成种已后起现行。皆依此识故云生起本也。以彼下出所以缘。以彼宗未说一心是真如生灭二门之源。以留之于终教说故。若尽说已。何分权实耶。故说等者以不知真如即心故。说无知无觉凝然不变者。说此无知觉体。坚如玉石。不可受熏。以不是可熏性故。既不受熏。焉能随缘。由是但执真如不变。不许随缘也。但说等者。既不许真如随缘成诸染净故。说赖耶为生灭本。由是明法生起但齐业相也。纵转等者。以彼所说转第八为大圆镜智。第七为平等性智。第六为妙观察智。前五为成所作智。根本既唯生灭。成智亦是有为。理是无为不得相即。如镕金范土各成其器。岂得相即耶。故诠法下结成可知。
　　最后者。即现相也。六粗是事识位。涉于外尘其相显著。总名为粗。故论云。以有境界缘故。复生六种相智。分别境界者智相也。以有外境牵起内心。令其分别是好是恶等故。论云。一者智相。依于境界。心起分别。爱与不爱故生苦乐者。因前分别遂起苦乐觉心故。论云。二者相续相。依于智故。生其苦乐觉心。起念相应不断故。着苦乐者。执前苦乐取之为实故。论云。三者执取相。依于相续缘念境界。住持苦乐心起着故。计名字者。以执取实故。闻名总相便生嗔喜等。故论云。四者计名字相。依于妄执分别假名言相故。造业者。以贪嗔盛故。发动身口造诸善恶不动等业。故论云。五者起业相。依于名字寻名取着造种种业故。受报者。谓业累既成牵至苦果如绳所系不自在故。故论云。六者业系苦相。以依业受果不自在故。二乘下对教浅深。第三者。是我执俱生。二乘教中说。断此者名为我空。故人天等者。以彼教中但明善恶业缘受报好丑故。当造业而不知业从何生故。诠法分齐不到第四。
　　若取下二别示也。血脉相承者。但约迷本一心。逦迆生起不断绝义。更不旁说真如本觉故。云一向等。略八重者。广则十四。故以真如门及觉义。非是生起伦次故。生灭门不觉义。全体是业相故。智相相续皆法执故。执取计名皆我执故。由是相从略成八也。
　　四中文三。一总明所被。一切下此约毕竟。兼正合论。故皆被也。故涅槃经云。凡是有心定当作佛圆觉云。有性无性齐成佛道。又云。譬如大海不让小流。乃至蚊虻及阿修罗饮其水者。咸得充足。金刚经说。发菩提心人令度四生九类。皆入无余涅槃。若其定有不成佛者。何劳发此心耶。以一切众生皆本有佛性。但得闻之无不获益。谓宿机深者悟入。浅者信解。都无宿种者。亦皆熏成圆顿种子。如华严经食金刚喻。不同下拣权教。彼说定性二乘性定无改。况至无余位中身智俱尽。谁为修行无性之人。无其善种。善种既无凭何修进。以此判之。俱非所被。然彼但约即。今长时而论故不统收。亦是留在实教中说也。
　　然一切下二约三聚辨。然有三说。如小乘即以五无间业众生为邪定。以学无学人为正定。以余漏无漏人为不定。权教以无种性人为邪。以菩萨为正。以不定性人为不定。终教以一切异生为邪。三贤为正。十信为不定。今依后说。此论下正为可知。兼为邪定者。但得见闻自然成种。他时显发必至解脱。故法华系殊。涅槃毒鼓。华严有八难。顿超之说。又云。设有不生信乐。亦成善根无空过者。乃至究竟入于涅槃。此明虽谤堕恶由闻。历耳终醒悟。故下论云。为令众生离一切苦。得究竟乐。皆此类也。兼正定者。论云。为欲解释如来根本之义。令诸众生至解不谬故。疏配三贤故当正定也。
　　准此下据五性说。然五性之说。权实共出前教义中。判为未了者。约彼定执三无二有。故名为权。今说被教。故须约性。性虽说五俱为所被。非同权宗定执有无也。正被下可知。兼余性者。二乘及无种性也。以二乘人实无定性。虽亡分段然有变易之身。但得闻斯教决定回心。涅槃说四果及缘觉极迟。经八六四二万十千劫。如次回心。犹如醉人醒有迟速。三昧酒醒亦复如是。故楞伽云。三昧酒所醉。乃至劫不觉。酒消然后觉。得佛无上身。无性之人但无善性。若闻斯教善种自成。遇缘发起必当成佛。楞伽经说二种阐提。一大悲菩萨。二断善根者。佛说二中。永不入者唯大悲菩萨。应知断善根者闻经获悟。后必得入。涅槃经中具有此说。今此论云。谓示修习止观。对治凡夫二乘心过故。其中义含定性无性。故下文云。对治二乘不起大悲狭劣心过。远离凡夫不修善根。且不起大悲岂非定性耶。不修善根岂非无性耶。当知实教虽说五性。然非定五俱为所被。
　　又因下三别指下文。别明所被者。一论所被不出三根。说有通别。通则不分论文。但上中下根依之总入。别则立义解释两分被上根。悟入修行信心分被中根。劝修利益分被下根。然上根不必闻中下之法。下根必兼闻中上之法。中根可知。此说犹是别中之通。若更细论。兼约地位所配。则立义分及解释分中。显示正义对治邪执。被三贤菩萨为上根。悟入分别发趣道相。被十信满心为中根。修行信心分已下论文。被十信住心入心为下根。又就十信位中。自有三根之异。谓以十信满心为上根。此则如上所配。以十信住心为中根。此依第四分中。四种信心及四种修行悟入。以十信初心为下根。就此下根复有三种。谓以四行之后止观之前。一段论文被下根。悟入以止观一门被中根。以劝生净土一门被上根。其劝修利益一分。总策前三。因缘一分但明论起由致。故于此分不别明。被如下疏配。
　　五中初总标。能诠教体者。通明诸佛教法。乃至此论以何为体。而能诠显无量事理。今且略以四门解释。
　　二别释有四。初随相者。谓约六尘境相以出体故。名句文者。即声上屈曲诠表是假非实。属不相应行所摄。故论云。一名二名多名。是曰名身。一句二句多句名。曰句身。一字二字多字名曰文身。能诠诸法自性者。名也。名是能诠诸法自性是所诠。如言色言心言水火等。各各诠表法自性故。差别者。句也。句是能诠诸法差别是所诠。如言形色显色真心妄心等。诸法例然。一一法中拣令别故。二所依者文也。二即名句。文即是字。以此通为名句。二法所依止故。由是名则次第行列。句则次第安布。文则次第连合。此等亲能诠表义理。由是取之以为教体。
　　或唯下二唯音声。以声是教主言。音谓佛唱词。评论语音语路语业语表。故云音声。离声下释以名句。文三。虽亲能诠表义理。但是声上屈曲之相。从假建立无有自体。声是色法。色法是实。名等是不相应行。非色非心但约色心分位假立。由是实。外无假。所以摄假从实。但取声为教体。故云离声无别名等。婆沙论云。佛教以语业为体。
　　假实下三通四法也。如上两说各有理教为定量。故不可偏取。今悉收之。以唯音声则不能诠义。唯名句文则别无自体。四法皆取始成教体。如水与动方能运舟。于此二中不可趣一。如人泛然发声不吐词句。何所诠表。若无声者名等何依。故今双取也。故俱舍云。牟尼说法蕴数有八十千。彼体(教体)语(音声)或名(名句)此色(音声)行(名句)蕴摄。
　　又遍于下四遍一切也。一切虽多不出六尘境界。但能生于物解。即为教体。岂独在于声名句文。故净名云。有以光明而作佛事。有以菩提树衣服卧具。乃至八万四千诸尘劳门。众生谓之疲劳。诸佛即。以此法而作佛事。楞伽云。大慧。非一切佛土言语说法。有佛国土直视不瞬。口无言说。乃至有佛国土动身名说法等。且香积世界餐香饭而三。昧显。极乐国土听风柯而正念成。丝竹可以传心目击以之存道。既语默视瞬皆说。则见闻觉知尽听。苟能得法契神何必要因言说。如楞严经二十五圣。于十八界七大性。各从一门而得圆通。此中六尘犹且约境。余者例知。天台云。手不执卷常是读经。口无言声遍诵众典。佛不说法常闻梵音。心不思惟遍照法界。皆此义也。
　　唯识门者。约妄心以出体。今先约本影相对。对于诸教总成四句。一唯本无影。即小乘教。以不知诸法唯识所现皆影像故。二唯影无本。即终教也。以佛果无别色声功德。唯有如如及如如智独存。但以大悲大智为增上缘。令彼根熟众生心中现佛色声说法。是故佛教但是众生心中影像。故华严云。诸佛无有法佛于何有说。但随其自心为说如是法。三亦本亦影。即大乘权教。谓以佛自宣说若文若义。皆是妙观察智。相应净识之所显现。名本质教。若闻者识上所变文义为影像教。诸佛众生互为增上缘。方有所起教故唯识云。展转增上力二识成决定。四非本非影。即顿教也。非唯心外无佛色声。众生心中影像亦空。以性本离故。相本绝故。即无教之教耳。故净名云。其说法者无说无示。其听法者无闻无得。今此所明即第二句唯影非本也。说者净识等者。此中语势似于本影具足一句。然意明唯影非本。虽云净识所现。意显大悲。大智为增上缘。又此但言佛为众生增上缘。而不言众生为佛增上缘者。意在唯影也。又佛净识即是众生真心。佛现即众生现。二俱影也。引证文则明矣。岂可见云净识所现为增上缘。便作本影双取同于权教。须以意通不以文局。学者思之。故下文下具云一切诸法唯依妄念而有差别。若离心念则无一切境界之相。是故下结意。言自心者。即是妄识。非谓真心。下文云。三界虚伪唯心所作。离心即无六尘境界。
　　归性门者。约真心以出体也。此识等者。则前门中已收差别之境。但唯能变识心。今又摄前识心但是一心。一心即真如性也。名为归性故。云此识无体也。其犹人睡作梦见种种物。物不离梦梦不离人。即展转推寻教法真实之体。极至于此。古人云。心即是经即斯义也。言一切者。即色心等法。非今方尔。故云。从本已来超过。离名字相。离心缘相。故云乃至。然离言说则非前音声。离名字则非前名句文。离心缘则非前唯识。一心真如则成此归性门也。亦同圆觉疏云。生法本无一切唯识。识如幻梦但是一心。楞严云。见与见缘似现前境。元我觉明也。
　　无碍门者。约三门无碍以出体也。谓于下正释。心即唯识门。境即随相门。理即归性门。事即一二门。以对理成句。故重牒之。同一缘起者。上之三门同为一大法界缘起。谓境不自境由心故境。心不自心由境故心。未有依真之妄。不从真生。未有随妄之真。不依妄显。如是则境是心境心是境心。真即妄真妄即真妄。互相依倚互相资假。随有所阙则皆不成。故云同一缘起也。混融等者。即无障碍法界也。谓若心若境若理若事。一多即入俱无碍故。斯则动止纵横无非教体也。以一下出所以。如上心境理事得无障碍者。以一切法不离二门。二门唯一心故。以归性即当真如门。前二即当生灭门。二门不二即是一心。以此一心融之故。得同一缘起无碍自在也。
　　六中二。初标章释名。前辨能诠文体。此明所诠义趣。义中可尊可重可崇尚者。故名为宗。归向往诣故名为趣。当部等者。如法华宗一乘。涅槃宗佛性。华严宗法界。维摩宗不思议解脱等。然宗有多种。若约立敌相对。以明宗者。即语之所表曰宗。此则但取一期所论之义。如言声是有法定无常为宗等。若约修习行人以明宗者。即心之所尚曰宗。如各随所习经律论等。今明一部所崇尚者。为尊为主。目之为宗。宗于此者终归何义。谓令信解行此法故。必至证入也。故曰宗之所归。
　　开章如文。
　　正辨中今初。随相法执者。标名也。宗于事法故云随相。计法定实语云法执。小乘诸师者。宗主也。根本即上座大众。展转分成二十部。阿含等者。所依经也。等于正法念佛本行等经。以造下所造论也。即婆沙俱舍等论下诸门中。例有此四。真空无相者。即色即空空病亦空。故言真空。离一切相故云无相般若等等。于八部及诸空经中观等等。于百论十二门论之类。唯识法相者。唯遮境有识拣心无一切诸法。唯识所变宗相法故。名法相宗。唯识等等于对法百法之类。如来藏缘起者。即如来藏心随。染净缘起成诸法也。楞伽等。等于胜鬘密严等经。起信等。等于佛性宝性等论。圆融具德者。圆谓圆满性相周遍。融谓融和理事无碍。具德者。重重无尽。一尘一毛无不称性。无不包遍。如前圆教中明。
　　今此下二指此论也。第四者。即如来藏缘起宗。以论所诠明如来藏。不生不灭与生灭和合。名阿梨耶等。广辨染净诸法缘起故。
　　然此下三会五教也。然但佛说成教。人尚曰宗。宗教不异。由是本疏随教而辨。今则以经料拣故。有宽狭不同也。一经容多教者。如华严中具说十恶十善。即人天教也。说四谛十二因缘。即小乘教。具列地位即分教。三天偈云。法性本空寂无取亦无舍。性空即是佛不可得思量。即始教。如心佛亦尔如佛众生然。心佛及众生是三无差别。即终教。初发心时便成正觉。即顿教。一切无碍。即圆教也。余经之中或五四三二多少不定。宗具多经者。如此一论宗百余本大乘经也。随何等者。但是诸经了义。皆此所宗。又如一切经中空义。皆是三论所宗。余皆仿此。此上所明但约宗教俱宽义说。若约狭义如前五教。各诠一义互不相通。如一经只诠一义。此名教狭。宗随教说亦复如是。此名宗狭也。
　　二唯明此论二。初总一心法义者。以此论中所诠义理虽则广多。然所宗尚者。皆为显示一心法三大义也。故为其宗。宗此法义者意在何也。为令生信正解不谬。依解修行行成入证。证极得果归此一心。故名为趣。然若信一味空理。则厌欣都绝。若信一向法相则圣凡悬隔。斯皆不能起行趣证。今令信一心是凡圣之源。但由迷悟使之有异。则必能起修庶几果证矣。
　　别者下二别二。初列释。教说等者。以言诠义义显言亡。如乘筏渡河至岸舍筏。如下文者。具云当知如来善巧方便。假以言说引导众生。其旨趣者。皆为离念归于真如。理事者。先宗后趣。合云事理下有仿此。举事等者。广说生灭染净者。皆为归于真如理故。如从等者。文云。复次显示从生灭门即入真如门。所谓推求五阴色之与心六尘境界毕竟无念。乃至若能观察知心无念。即得随顺入真如门。以真俗等者。真理一味向即心绝。俗境万差观则智起。因此以成止观二门。故下文云。所言止者。谓止一切境界相。随顺奢摩他观义故。所言观者。谓分别因缘生灭相。随顺毗钵舍那观义故。成信即十信位。缘不退即三贤已上。地前比观未造真如。意在登地亲证圣性。以因等者。地上所行十波罗蜜。意在克证佛果菩提。
　　此五下二结示。相由者。初由教故得义。二由义中事故显理。三由事理为境故。以成止观行。四由止观故入证地位。五由入证故得果。斯则展转相因从浅至。深传论宗趣也。悬叙义门竟。
　　二随文注解。初论题中二。初释前四字。四今初总释四字。言当体者。不同权教。解大者拣小为义。大外有小可拣。岂成至大。今以心性体无际畔。绝诸分量。心行处灭言语道断。无以名之强名为大。然大有二义。一是常义。谓竖通三世无始无终。无有一法先之。唯此先于诸法。故名大也。涅槃云。所言大者。名之为常。二者遍义。谓横该十方。十方穷之无有边涯。涅槃又云。所言大者。其性广博犹如虚空。包含者。以论云是心则摄一切世间出世间法。又经云。心精遍圆含裹十方等。体若不遍宁曰包含。若不包含岂名为大。由是包含是大之义也。运载等者。然乘有五种。谓人天声闻缘觉菩萨。虽则皆有运载之功总名为乘。且义有大小而载有近远。人乘者谓三归五戒。运载众生越于三涂。生于人间。其犹小船才过溪涧。天乘者。谓上品十善及四禅八定。运载众生越于四洲。达于上界。如以次船渡小江河声闻乘者。谓四谛法门。缘觉乘者。谓十二因缘法门。皆能运载众生越于三界。到有余无余涅槃。成阿罗汉及辟支佛。皆如大船越大江河。菩萨乘者。谓悲智六度法门。运载众生总越三界二乘之境。到无上菩提大般涅槃之彼岸也。如乘大舶过于大海。法华云。若有众生从佛世尊。闻法信受勤修精进。求一切智佛智自然智无师智。如来知见力无所畏。愍念安乐无量众生。利益天人度脱一切。是名大乘菩萨。求此乘故名为摩诃萨。此乃由能乘有利钝故。所乘有胜劣。令所越有广狭。俾所至有近远。今言乘者。则第五菩萨乘也。然上所说。但约常涂。以六度万行为所乘体。今此论中明所乘者。直约体相。二大故下文云。一切诸佛本所乘故。一切菩萨皆乘此法到如来地故等。由是亦名佛乘一乘最上乘。今就通称。但言大也。言虽不异其义不同。由是此文回异常说常涂。又说须待能所相契方得名乘。今论直目众生心。以为大乘法。岂得须具能所耶。故涅槃云。佛性者。名为一乘。大乘下举所信。以明能信。谓由有此一心三大为胜境故。缘此胜境而发忍乐之心。名为起信。若不然者。信何法是何信耶。信凭何起耶。是故心境合为目也。大乘之起信者。谓由大乘为所缘境故。而发得能缘信心。此则缘大乘以起信心。非起余心也。所缘胜而能缘劣。大乘之起信依主得名。此约境以显心也。又亦下对宗以别行。谓信通大小理宜拣之。今起大乘之信。非起余信。即以别拣通。亦依主释。
　　又大下二别释大乘也。就义等者。论云。所言义者。则有三种。云何为三。一者体大。谓一切法真如平等不增减故。二者相大。谓如来藏具足无量性功德故。三者用大。能生一切世间出世间善因果故。就人等者。论云。一切诸佛本所乘故。一切菩萨皆乘此法到如来地故。准本疏说。于三大之中。体相是所乘。用大为能乘。三大之中唯一心转。是故亦大亦乘。持业释也。
　　又依下三别释大字也。七种相应者此皆约人而说境。大性者以诸佛所说。广大教法为所缘故。行者。自利利他。二利行故。智者我空法空二无分别智故。精进者三祇修行无疲厌故。方便者不住生死及涅槃故。证得者佛地功德悉圆满故。业者应现十方化众生故。上六如初。皆言大性。然于七中前五是因。后二是果。果中之二。前体后用。体即智净相。用则不思议业相。亦即四镜之后二也。庄严瑜伽显扬等论。并同此说。
　　起谓下四别释起信二。初正明。以有本觉等者。约因缘以明发起也。夫有为法起必因缘力。因缘互阙皆不成立。今信所起须具因缘。故论云。自有熏习之力(自体相熏)又为佛菩萨等慈悲愿护故(用熏)能起厌苦之心(信心)乃能进趣向涅槃道。胜境者。如下所说。信真如及佛法僧。以信真如是万法本。佛是报身。法是六度万行。僧是地上菩萨。并余三宝四谛最为胜故。希有信者。以所信之境胜故。令能信之心。则为希有也。若信释迦弥勒是佛等。则为易有。今信众生心中真如是凡圣通依。迷之则六趣无穷。悟之则三宝不断。此为难有。如信皇后王胎贫女圣孕难易可知。此上五句解起字也。能令下释信字。水清珠者。清水珠也。谓众生心如水。疑如浊信如珠。珠投浊水水必澄彻。信起疑心心必清净。故唯识云。于实德能深忍乐欲心净为性。如水清珠能清浊水。金刚亦云。信心清净则生实相。信即清净心也。
　　何故下二通妨。问意云。从因至果有无量。行门何故此中独明于信。又信是最浅之法。望于解行证果。未足为奇。如何题中唯明此耶行本者。答前问也。信之一法为入道之弄引。河沙善品因之而起。苟无其信安能起行而至证果。为初机者。答第二问。初机即十信菩萨位居外凡。未入劫数。今论正被此辈故。下文云。是中依未入正定聚众生故。说修行信心。然是初机之上根也。根若稍下则先入小乘渐次之大。自信己性等及华严文。并证行本之义。此义前未说故。故偏引证初机之义。悬谈已明故。此不说。余文可见。
　　论者下二释论字。然论有二类。谓宗释也。释论即随解佛经。犹如章疏即智度金刚法华论等。皆此类也。宗论即宗经建立。如瑜伽唯识婆沙俱舍等。建立下此约宗经解论字。谓建立决定显了可为。轨则文句言辞判断。宣说佛经之中深妙法义。行相理趣也。依决下结。谓论者。是决判义也。又论下约立理解论字。谓纂集教法商议论量。自问自答往复征诘。开析道理发挥真趣。令正理成立邪宗摧破也。此上二解前释后宗。或可俱约宗论非释论也。然此五字之中有法有喻。约理约行体用心境。因果教义总为题目也。如前开。题处说。又此一论五分之文。亦不出题中五字。谓解释分中。显示正义对治邪执是大。分别发趣道相是乘。修行信心分是起信。初后二分。义当于论。立义分中。即通大等四字。
　　造论主疏三。初释马鸣。初生等者。一义。又善等者。二义。中印等者。三义。咸皆也。躬身也。余并如文。
　　二释菩萨。具云等者。以此方时俗不贵秦音。故存梵语。厌繁好简。又削提埵二字。由是但云菩萨。亦者。例前义也。例前马鸣之三义故。所求是佛佛即是觉。所度是生生即有情也。此即全取所求所度之境。以彰能求能度之人。即有财释觉悟智者。即始觉之智。情虑识者。即六染等识。此亦全取所有觉智情识。以立能有者名。亦有财释。所求是佛智佛智即是觉。能求是。自身自身即有情。此即求菩提之萨埵。以胜显劣。依主释也。此三义中初唯约境。次唯约心。后双约心境。又初约悲智。二约真妄。三约人法。由是约心境悲智真妄人法。以明菩萨理无不尽也。又智度论云。菩提为无上智慧。亦名为觉。亦名为道。萨埵云众生。或云大心。或云勇猛心。小品云。是为觉一切法无障碍故。名为菩萨。当为大众作上首故。名摩诃萨道行云是人于一切法悉了知。故名菩萨。天上天下最尊胜。故名摩诃萨。
　　三释造字制作者。拣非撰述也佛灭等者。明造论时二五百初。解脱者少。故造此论以被入证也。摩耶等者准摩诃衍论说。有六马鸣前后异出。一者胜顶王经说。佛成道十七日有一外道。问难于佛。名曰马鸣。二者摩尼清净经说。佛灭后一百年有一菩萨出世。名曰马鸣。三者变化功德经说。佛灭度后三百年有一菩萨出世。名曰马鸣。四者如疏所引。五者常德三昧经说。佛灭后八百年有一菩萨出世。名曰马鸣。六者庄严三昧经说。过去有一菩萨名曰马鸣。具说有六。今当第四矣。然准大论所说。此菩萨道成先劫号大光明佛。今乃助化示居八地。父名卢伽。母名瞿那。又名功德日。菩萨如别处明。辈流类也。
　　真谛等者。亦名拘那罗陀。此云亲依。梁元帝等者。以此三藏是梁武帝太清二年戊辰岁。见帝于宝云殿。帝敕译经。自太清二年。迄元帝承圣三年岁次甲戌。于正观等寺。译金光明弥勒下生等经。起信论等一十一部。合二十卷。此论乃是其年九月十日。与京邑英贤惠显智恺等。于衡州建兴寺译。并翻论旨玄文二十卷。属侯景作乱。遂欲泛舶西归。遇风飘还广州。刺史留住制止寺。请译经论。自陈永定元年至太建元年己丑。更译佛阿毗昙论及俱舍论等。总梁陈二代共译经论三十四部。一百四十一卷。博解者。群藏广部罔不措怀。艺术异解[例-歹+(鉓-金)]素谙练。神异者。或敷座以凭河。或当暑而无汗。余如疏文。
　　大周者。以则天初载二年九月九日。改国号为大周。改元为天授元年。故曰大周则天也。
　　解前译者。以后译之本是疏主证义。恐涉情党。故解他本。
起信论疏笔削记卷第四
　　归依三宝者。然诸论具阙不同。有具归者如智论等。有唯归佛者如地持论等。有唯归人者如十地论等。有并不归者如十二门论等。此乃各随作者之意。今所归者具也。疏文二。初叙意。荷恩者。佛大慈悲故。垂之以教教不自阐。传之以僧。使我于苦不至于乐有得。即知三宝于我大有恩德。为感荷故而归命之。加护者。将欲造论摧邪显正。先归三宝请以冥资。助增智慧使其通晓。故云加也。恐其魔娆有成难事。假以威力防外缘障。故云护也。生信者。论主示居因位种智未圆。所述论文恐鲜有信。承力而作必信无疑。仪式者。夫臣子之道。欲有所作必先告于君父。今遗法弟子将造论文。必先归命三宝。为后代仪式也。尊胜者。三宝尊重首出众物。为世良田。论初归之表殊胜也。益物者。然佛法僧能益庶品。其利博哉。凡愚迷倒莫有知者。故伸归命以显于物有大利益也。
　　论归命下二释文三。初能归至诚文二。初释文二。今初事相。释依投等四字。共成归义。谓归依归投归趣归向故。御根下约能连持色心种子不断功能。名之为命。由命御之使根不坏。即不相应行法所摄。一身下命在身存命终身坏。人之所重无以加焉。举此下约所归。以明能归也。命可重者。由无二故。佛可尊者由无上故。今以可重之命。归于可尊之境。是所宜也。
　　疏又归下二观行释也。众生下且明迷源也。虽言六根兼取六识。俱从一心分湛所起。以本是纯元之一心。背之遂成六种根识。识不自起由尘所发。念念奔逸莫能自反。即背觉合尘之义。故佛顶经云。元依一精明分成六和合。今举下正显还源义。总摄六情者。情即根也。以命能总御诸根故。今举总摄别但言归命。以命还于一心之时。余皆随合故。经云。一根既返元六根成解脱。又云。一处成休复六用皆不成。然上所说但派一为多。即是背义。摄多为一。即是归义。实无能背所背能归所归也。一心下谓有觉照为佛。可轨持为法。具万德和合无违为僧。一心之上而辨三义。故云一体。
　　疏然能下二通出。体二一通约三业也。能归体即马鸣身口意也。业即三用。欲显下释具三业。所以疏有三意。一显佛胜德。二圆自善根。三为彼来果。以身业归。显有天眼见。以口业归。显有天耳闻。以意业归。显有他心知。圆满下昔以三业悉皆不善。谓杀等十支今既归佛。即三业皆善。以身礼口赞心缘。即杀盗淫等自然不生。三轮因者。三轮是果。谓神通正教记心也。因即三业善三轮之因。依主释。以因中身业归果获神通轮。谓如意天眼天耳通也。此能引邪归正故。因中口业归果获正教轮。谓宿命漏尽通也。此能观根说法令解脱故。因中意业归果获记心轮。谓他心通也。此令未信者信。未修证者修证。或与记莂等。俱名轮者。以能摧辗众生惑障故。或见下明归之仪式。此乃不论三业前后。但随见闻等处。则用三业对而归之。此有四句。如疏列配。然上二句且约一期句数配属则可。若细推之就佛就机。恐无此理。如佛得自在。岂有见而不闻等处耶。若就机者。如见佛身不闻说法。岂只以身作礼而不意敬口赞耶。如闻说法不见形相。岂只口赞而不运意作礼耶。又虽不见闻如专意念佛之人。岂无身口耶。况身口由心所使。意业不行。身口不动。若如此所配。且约一期。
　　疏今云下二结。属意业以身口皆由意使故。意为根本。余二为末。况三界唯心万法唯识。诚为可重。故但意业。
　　论尽十方者。二所归分齐也。疏二。今初明处所分齐。非直者。不但也。谓不但于一方三宝而展归命。此解十方也。每方下释尽字。然有两意。谓每方不但一刹两刹。每刹不唯一佛二佛。显三宝下释所以也。普遍者。经云。毗卢遮那遍一切处。此法身遍也。法身是理报身是智。理智不二报身亦遍。法报是体应身是用。即体之用应身亦遍。余二例知。此约所归广大者。约能归由所归普遍故。能归广大能所相称。如函与盖也。简小者。约教释也。亦是通约能所。以小乘中不信有他方佛。今言尽十方故。拣异彼也。
　　然三下二明三宝分齐也。住持者。雕铸塑画等像佛也。经律论三藏教文法也。比丘等五众和合僧也。依如是法而住持故。别相者。五教浅深不同。佛即三身十身。法即教理行果。僧即三贤十圣八辈上人。以五教不同三宝各异故。同体者。虽有本性观行融通之异并以觉照为佛。轨持为法。和合为僧。皆约一法体上说故。为福下通释宝义。盖能生福利故喻之以田。咸可尊重故褒之以宝。由是三皆可宝。故云三宝。带数释也。然泛论田。有三种。一敬田。即三宝恭敬生福故。二恩田。即父母报恩生福故。三悲田。即贫病悲愍生福故。此约一期别义而说。然亦非可局定。如三宝岂无恩耶。智度论说。令传法修行报佛恩故。疏中六意之初。以荷恩德故。又父母岂不敬耶。如论语子游问孝。子曰。今之孝者是谓能养。至于犬马皆能有养。不敬何以别乎。贫病岂无恩耶。佛因众生方得成道。故佛化身名为恩德故。华严云。因于众生而起大悲。因于大悲生菩提心。因菩提心成等正觉。又云。若无众生。一切菩萨终不能成无上正觉。是故菩提由于众生。又此悲境岂得不敬乎。故礼记曰。母不敬。孝经云。敬其父即子悦。敬其君即臣悦。敬一人而千万人悦。所敬者寡而悦者众。又佛法中一切恭敬。又于父母岂无悲耶。且悲能与乐。孝经云。养则致其乐。又于三宝岂无与乐之义。苟能供养即斯义矣。故知三田各通三义。今约别说故。以三宝独称福田。今所归下结简该。同体者。以今法宝中体相二大。正是同体三宝。故云该也。别相是正同体是兼。在文可见。疏中不配住持者。以住持佛法二俱色收。全用此中体大为性。故下云。谓一切法真如平等不增减故。又彼僧宝不离五众。此亦体大所摄故。下文云。真如自体相者。一切凡夫声闻缘觉菩萨诸佛无有增减等。此中同体便摄住持。故不言也。
　　论最胜下。所归三宝文三。初佛中疏二。初略配过小有两意。一佛果(三身三德)过于小乘之果故(罗汉辟支佛)二菩萨所归之佛(报身)过于小乘所归之佛(化身)超因亦二意。一佛果(妙觉)超于菩萨之因故(等觉已下)二真应无碍(自受用身)超于菩萨所见他受用身故。然若据马鸣所见。合是他受用身。今以意业归之。不取眼见。眼见则随其功力。意归则极至真身故。当自受用尔。上各二义中前义为正。业者下标。谓意下释也。意明业之一字通身口意。如疏所配。然最胜之言亦通三业。谓遍知是意业最胜等。亦可救世利他。余当自利。即自利利他悉圆满也。若配三德。即如次为智断恩也。
　　疏遍知下别释中四。初明佛意业。真智下亦名实智根本正体智等。此智证理之时。尽真如际无不圆极。故名遍知。即如理智证真义。俗智下亦名权智后得等。此智分别缘生染净等法。无不明了。亦名遍知。即如量智达俗义。理量下双结也。谓此二智缘二境时。不前不后亦不一时。智体无二境亦无二智。无二者。其体不异其用有殊。约知真处名为真智。约知俗处名为俗智。境无二者。谓色即是空为真境。空即是色为俗境。由是证真时必达俗。达俗时必证真。证真达俗竟无前后。况无心外之境。何有境外之心。心境浑融为一法界。强分能所故曰智境。了无能所方曰无倒遍知。无倒即正也。如理如事故。
　　疏色无下二明佛身业也。华严等者。即不思议品中一一根遍即大也。不坏根性即小也。性即体性不坏见闻之体故。谓眼见耳闻对境不错。不杂等者。正遍之时根相宛然。各有区别不相浑杂。所谓度量则不见边涯。睹对则未尝移易。是以极至梵天。不见丈六之顶。遍满法界不起寂灭道场。大小无碍为若是也。相作者。谓一一根皆能见闻觉知。非同凡夫眼唯见色等。炳然者。谓分明无乱之义。斯即事也。性空即理也。谓所见之色全性而起色。正起时即是性起也。斯则事不碍理。本疏复云。妙理常湛而不碍业用广大。此句即理不碍事。此乃性起为相。一多缘起而无边。相得性融。千差涉入而无碍。其犹镜像水月。思之可知。华严云。佛身无去亦无来。所有国土皆明见。又金刚云。三十二相即是非相。又下论云。色性即智智性即色。遍一切处等。皆斯义也。圆回下然通两意。一约一会之中各见佛面。二约他处遍应同时。十方下约处显遍。无有一处而不有佛故。多机下约机释疑。闻说十方齐现。将谓分身赴感。今云多机顿感。应虽一时而其佛身寂焉不动。如一月影千万人见。各随其人东西而去。影且不分。佛亦如是。故华严云。佛身充满于法界。普现一切众生前。随缘赴感靡不周。而常处此菩提座。
　　疏世者下三明佛口业中三。今初所救三世间者。智正觉世间。众生世间。器世间。正觉为能化众生为所化。器界为化处。以器界是无情正觉是佛故。唯众生为所救也。
　　疏大悲下二能救也。三缘者。谓四无量心皆具三缘。一众生缘。缘于众生如父母眷属等。二法缘。缘于众生俱是众法合成。三无缘。不见众生及与法相。今虽言悲必具四心。无缘下释大字。于三缘中此最胜者。谓与法性同体故。名为大也。佛性下引证。暂救等者。反显也。谓暂起缘心好行小惠。见贫苦者或施以金帛。济以衣食。见危难者或施以无畏。致之安乐。不忘我人众生之见。有厚薄亲疏之心。此则必不长久。不唯不久。抑亦不普。以见众生及以我相。生疲劳故。由是佛法诃为爱见也。永救等者。顺明也。谓见众生本成佛道如我无异。伤此迷倒妄处轮回。若返其源定当作佛。是故为化一众生。于微尘处经无量劫难行苦行。于一既尔。于多亦然。此乃不唯久永兼。能普救方曰大悲。故下文云。所谓发愿尽于未来。化度一切众生。使无有余。皆令究竟无余涅槃。以随顺法性无断绝故。法性广大遍一切。众生平等无二。不念彼此究竟寂灭故。
　　疏然万下三通妨也。或曰。佛具无量功德。何以唯举大悲。故此通之。万德者。谓三明八解五眼六通十力四无。所畏十八。不共法等。佛德无量今言万者。举大数尔以本性功德无量故。果显之德亦无量也。大悲为力等者。准阿含说。凡力有其六种。谓孩子以啼。女人以嗔。国王以憍傲。沙门以忍辱。罗汉以精进。佛以大慈悲。如佛垂登正觉。魔兵大至。佛入慈定魔即退败。况大慈悲是佛心体。故经云。佛心者。大慈悲是。今请加护理合称之。
　　疏者者下四结德属人也。疏牒论文故。重言者。德即上说三业功德。谓遍知者。色无碍者。救世者者。谓人也。
　　论及彼下二法宝也。疏二。初出体。四种即教理行果。教浅者。能诠粗显是假名故。理深者。所诠真实智所证故。行分者。因位功力未究竟故。果圆者。智断二德悉成就故。今取下去取。初二句标。故约下正配论文。约佛明法。即当果法显身等者。身是用大。依体相起由。佛证得体相二大。然后起用。既为所证即当理法。
　　疏标下二释文二。初解标文。即论之初句中。二今初单解及字。简前者。明法不是佛。如言彼子及父。即知子父不同也。合集者明。佛法皆归。如言请子及父。即知非独一人而已。
　　疏此中下通释。此文二。初正释文。非一义者。彼佛及法二不同故。非异义者。此法离佛非别有体。即是彼身之体相故。当知佛法不即不离也。以是一心义。说佛法也。
　　以用下二通伏难。初正通也。难曰。既云彼身体相合配属佛。其义则顺。何以却云法宝耶。故此释之。以佛有三身。用大之中已摄报化。即属佛宝。体相二大正是法身。配归法宝。于理甚宜。
　　疏以彼下二转释。或曰。此句既属法宝。何故复言彼身。彼身岂非佛耶。故此释之。谓依体起用用不离体故。今约用以标体。相会用归体。故云彼身。非谓都属佛宝。
　　疏次二下解释文三。初正释体相二。初体中三。初释法性。上句释体大者。即法性真如海一句。释上标中体之一字。法性下略标意。谓显真性平等顿周。情与非情共一体故。染净因果皆此性故。故云普遍。非直下释也。若言佛性。即但局于果不通诸法。若言法性则无所不该。不唯于佛也。一切法则色心染净等性谓真性。即体大也。即显下结也。染谓世间法。净谓出世法。情通凡夫圣人。非情通净土秽土。深则竖穷三际。广即横该十方。故华严云。法性遍在一切处。一切众生及国土。三世悉在无有余。亦无形相而可得。智论下引证。今则一往随名定义。故有斯文。若知三名一体。情与非情俱佛性也。只是真如一法随相异名。既名随相异。则法性语通佛性语局也。以佛亦即是法以法未即是佛。由此佛性法性同而不同。故金錍云。然虽体同不无小异。凡有性名者。多在凡在理。无性名者。多通凡圣等。应知名虽。有异其体元同故。圆觉云。与一切法同体平等。论下文云。一者体大。谓一切法真如平等不增减故。
　　言真下二释真如。此明下标意也。以无变异故名真如。真者下释义。伪谓诈伪。鋀如真金妄谓虚妄。影如本质。今明法性悉无此事故。名为真。无改异者。过去如现在。色中如受中。染处如净处等。故经云。不生不灭不垢不净。不增不减。无有变异故名为如。又真者不可遣。如者不可立。故下文云。无有可遣。以一切法悉皆真故。亦无可立。以一切法皆同如故。法性若此故曰真如。
　　三释海字疑意释意。如疏可知。法准思之者。应云真如随缘成于染净。染净虽成真如不变。无变之性不碍染净。染净万差不碍一性。是故性相无二也。由是海之一字以喻真如随缘不变。
　　下句下二释相大。即无量功德藏一句。释上标中相之一字。法身者。约果如来藏者据因。以体不二故双举也。藏约含摄身名积聚。所摄所积皆性功德。如下文云。二者相大。谓如来藏具足无量性功德故。所谓自体有大智慧光明义。遍照法界义。真实识知义。乃至云。无有所少义。故名为如来藏。亦名如来法身。
　　疏或此下二却收教行初两句标。即是前来所拣。浅分者今约义。却收表无所遗。谓教及行俱有含摄。悉名为藏。教含下释也。教为藏者。以能含藏斯诠无量事理之胜德故。此乃所诠名德能诠名藏。德之藏也。教义二法不相舍离。故华严云。文随于义义随于文。是以能诠之教。名为藏者。即德藏也。行摄等者。释行名藏也。以行能摄藏所成功故。此则所成名功能成名藏。功之藏也。然功行二法亦不相离。但修习名行成就曰功。是以能成之行。名为藏者。即功藏也。下文云。如来功德皆因诸波罗蜜等无漏行熏之所成就。当知下结也。然理中含藏唯是性德。果中含藏兼修生德教含义。德行摄功德由是四种。皆名藏也。虽通四法。但教行是兼理果是正。宜善分别。
　　疏又海下三重释海喻。此有四义。体相相半。前二喻体后二喻相。体则竖深而横广。相则具德而现法。亦可体相皆具四义。以此二法不相离故只是一体而有二名也。故皆具四百非者。此于一异有无等四字。上明之。谓一非一亦一亦非一。非一非非一。为一四句异等。例此共成十六。又过现未来各有十六。成四十八。又已起未起各四十八。共成九十六。并根本之四都成百非。然过虽无量总而言之。不出一异等四。是故约此以明百非。此等俱无仍非暂尔。故名永绝。故下文云。当知真如自性非一相非异相。非非一相非非异相。非一异俱相。非有相非无相。非非有相非非无相。非有无俱相等。若以此十句。一一能生十使烦恼。亦成百非也。是则言语路绝心行处灭。不可识识不可智知。深中更深故云甚深。故智论云。智度大海唯佛穷底。包含物者。如下文云。是心则摄一切世间出世间法。诸法虽多不踰世。与出世今皆摄尽。此即大中又大故云广大。如楞严云。外洎山河虚空大地。咸是妙明真心中物。无德不备者。如前所引相大中文结云。乃至无有所少义。故无不备者。盖言备也。无像不现者。随染缘即现三细六粗等染像。随净缘即显十力四无畏等净像。故下文云。谓如实不空一切世间境界。悉于中现。不出不入不失不坏等。楞严云。色心诸缘及心所使。诸所缘法唯心所现。汝身汝心皆是妙明真精。妙心中所现物。华严云。譬如深大海珍宝不可尽。于中悉显现众生之形影。甚深因缘海。功德悉无尽。清净法身中。无像而不现。更有八奇特十胜相。皆喻真性也。
　　论如实下三僧宝也。疏三初总相简辨凡圣者。凡谓内凡三贤外凡十信及未入位者。但方袍圆顶亦名凡僧。圣谓小乘四果大乘十地宝。唯圣位者。以能发无漏智断障染证真理故。菩萨为胜者。以行二利除二执断二障证二空。比对小圣。此为胜也。是故下结拣大。拣地前菩萨拣小。若据马鸣所归。合是九地已上。今约地上同是如实行故。所以归之。
　　疏谓证下二正释当句二。今初依本论证理。起行者。谓地上菩萨发无漏智。证真如理。所起之行一一契真。无不如实。实即实相也。行如于实名如实。行下文即随染本觉智净相文。彼文但云依法力熏习。如实修行满足方便。今疏随文配位。故有是地前等言也。地满位者以地满行绝故。言位而不言行。今举如实以等地满故。云举中等后。
　　二又依下依宝性也。前约地位竖论故。以地上等取地满。今约智行横说故。以正体等取后。得了如理者。此依真如门修其止行。亦是离相行。亦即证真义。故名如实。备知等者。此约生灭门修其观行。亦是随相行亦即达俗义。故名遍修。如下文云。谓观一切法自性无生。离于妄见不住生死。观一切法。因缘和合业果不失。起于大悲修诸福德。摄化众生不住涅槃等。此同净名经云。能善分别诸法相于第一义而不动。然此二说约位约智。虽即有殊。俱就地上而论故皆取之。然据论主示迹因地。合归一切圣贤。若以此而言等字。通于下位。即以圣等贤以大等小。自然合前归心广大理。该同体之言也。
　　疏又解下三兼取上文三。初正释。举德取人者。如名人为三藏等。随修一行等者。谓此菩萨修一行时。具一切行。以此一行。如理起故。理体具足无不摄故。故云集成等。法界者。此之万行既依理起故。一一行皆契于理。理遍行遍故云等也。是谓非真流之行。无以契真。即斯义也。积功所得者。德者。训得也。即地上菩萨所修等法界之行。名之为德。由地前久积功力。至于地上而获得故。此乃功力为因是能得。实行属果是所得。今因果合论故言功德。人能摄德者。功德多少属于一人。若无其人约何言德。人有此德则人是功德之藏也。正叹行德者。是前积功所得之行。即如实等法界行也。据后下引证可知。
　　疏然菩萨下二通妨。或曰。此句既属于僧。何以前文指云法宝。故有此释。如前教理行果俱名为法。今此是行故属法宝也。
　　亦如下三引例。此则前于佛中取体相。后于僧中取功德。共成法宝。若使体相归佛功德还僧。则何有法宝而归敬之。通上下者在上为法在下为僧如前体相之文。在上为佛在下为法故引为例也。
　　述意中二。初显意。疏出两意。上正下兼尔。
　　疏初句下。二释文中二。初总释此偈三。初释初句。所为机者。唯众生二字余皆能。为属菩萨也。众生通于三聚五性。于中为有兼正。如悬谈所辨故云如前。
　　疏次二下释中二句也。文二。初释上句。明离过二。初正解此句。言离过者。过即疑执也。由疑下释疑执之相。迷真者。虽有如无谓之迷也。故下文云。所言不觉义者。谓不如实知真如法一故。不觉心起而有其念等。既迷一真。即菩提涅槃二无上乐。弃之如遗。故云失乐。起妄者。妄即五蕴色心认虚为实谓之执。此则因迷起似执似为实。从微至着展转发生。故圆觉经云。妄认四大为自身相。六尘缘影为自心相等。既起于妄则三苦八苦自此而生。故云种苦。故下文云。动则有苦果不离因故。十地论即天亲所造。解华严十地品也。远离等。即前迷真失乐义。具足等即前起妄种苦义。彼二即失真乐具妄苦。于此不知不觉故名颠倒。失不知者。如法华说。穷子于己库藏以为他物。虽付主执而无希取一餐之意。斯则日用而不知也。得不觉者。亦如法华说火宅。诸子恋着嬉戏了无出心。亦复不知何者是火云何为失。但东西驰走视父而已。然此三种不出于二。以颠倒无体。只就前二约不知觉。便成颠倒合为三也。故令下结归圣意以菩萨。观彼众生有如是过。是故造论疏故解下二通对下文。一者正义既显疑情自除真常二乐因。兹永悟。二者邪执虽多治之则舍。无涯妄苦由此永离。三者诸佛菩萨所证道相。分别令知使发心趣向。即成信行也然此后段因配论文。未是正释。
　　疏既于下二解后句。明成行二。初释大乘。既于等三句蹑前成问。引起论文谓于下一句正以论答。以一下释所以。此中二句初句是出大乘体。大乘之体只是一心为万法本。德相具足应用无尽故论三义也。次句正明于彼起行之由。究竟者。是决定无上义。谓若说若解约行约证。皆以此为究竟决定之法。根本者。拣非枝末法也。此是所说法门之根本故。又一切染净等法皆从生故。故下文云。一者信根本。所谓乐念真如法故等。又云。谓欲解释如来根本之义。令诸众生正解不谬故。此即皆以一心等为根本也。若于此起行方名正行。
　　疏未知下二释正信也。初亦蹑前问起也。以信下释所以。众行虽多皆以信为根本故。十一善内五位之中。皆信居首。华严云。功德母者。即斯义也。即翻下结配前句。谓以正翻邪以信除疑。是正敌对也。
　　疏后一下三释后句也。必使众生离疑执之过求正信之行者。意欲令其信满入住趣证大果。即是佛种不断也。信满即十信位极也。入住即三贤之初十住位也。不退者。通说则既入十住正定聚中。信已成根根深难拔。故云不退。别则十住中第七名不退住也。堪求佛果者。信既不退决定成佛。不同十信位中毛心未定故。既入十住。行愿渐成功德增长。唯进无退。堪能绍继的趣菩提。佛种岂断耶。引文可知。
　　疏又解下二别释除疑也。此是海东疏义。此义稍切故引用之。多涂者。谓疑佛疑法疑因疑果。一多空有等疑有无量。故曰多涂。求大乘者。是决定求趣大乘之人。故无率尔之疑。但有兹二疑法等者。疑云。大乘法体为一为多。法体若一彼此无异。我即是佛何用更求。众生本成何须复度。悲智既息愿约亦止。发心三种由是不为。故云障于发心也。法体若多彼此成异。彼自成道我自沉沦。如何发心求彼佛道。我既如此众生皆然。何须发心度令成佛。又若多者。如经所说。十方世界唯有一乘。心佛众生三无差别。一心一智无畏亦然。如何会通。由此犹豫不能发心上求下化。疑门等者。疑云。进趣之门合有无量。未知于此依何等门。若使总依如何顿入。若取一二何是何非。由是迟回不能修行。立一心等者。谓大乘之法唯是一心。一心之外更无别法。但由无明迷自心海起。成六道波浪。波浪虽起不出一心之海。约相即不妨上求下化。约性则不碍彼此体同。大悲大智由此发起故无疑也。开二门等者。谓行虽无量不出二门。依真如门修于止行。依生灭门起于观行。若止观双运万行斯备。入此二门诸门皆达。由是解之疑心自息。必修行也。故圆觉云。方便随顺其数无量。圆摄所归循性差别。当有三种。即是依此二门修止观及俱行也。论本为此故。立一心法开二种门矣。
　　标益起说疏一心等者。论中所说道理虽多。正宗法义不逾于此故。立义分中特立此等。以为根本也。论能起等者。大乘法是能起。信根是所起也。大乘之体是一心等法。若依此法而起信者。名大乘信。如前开题处说。题目等者。题云大乘起信。此云起大乘信。但左右之语。无别异也。信理决定者。以真如门中但唯显理理体真实故云决定。决定即不生不灭。非有非无毕竟平等。无有变异不可破坏。为一切法平等之性。不增减故。信业果者。业果通于染净。若无明为因生三细。境界为缘生六粗。即是世间染因果不亡。始觉反流翻九相成四位。即是出世净因果不亡。随流反流定有此事。如影随形必然之理。故云不亡。亡无也。三宝等者。以有体相二大故。信法宝不坏。以有用大故信佛僧不坏。不坏亦即决定不亡之义。然疏不说信一心者。以二门三大即是心之行相。但信于此即是信心故。不言尔。信满入住者。谓自外凡之内凡。既离毛道信则决定不失不坏故。云成根不退。能持等者。谓能任持前之信力。自分不退故。譬植草木根成必活。生后等者。信既成就即能生长。后位功德渐胜渐进行向地果故。如草木成根渐生华果。然大乘中信之为要具。有六喻。一如手。华严云。如人有手。入宝山中自在取宝。有信亦尔。入佛法中自在取于无漏法财。二如师子筋弦其声一发。一切诸弦皆悉断绝。若人发一信心。一切惑障悉皆消灭。三如师子乳。或以一滴投余乳中。悉成清水。若人发一信心。一切恶魔悉皆变成清净法流。四如世财能养色身寿命。信财能养法身慧命故。七财之首名曰信财。五如其根。如前所辨。六如力。有力能伏刚硬。强盛信力能摧恶不善法故。五力之中有信力也。今言根者。即当第五。须要说者。谓圣人利见理宜说法。若不说者违本誓愿。如何名为大慈悲人求正觉者。法门既塞苦趣道开。茫茫群生飘流何息。
　　论标列。疏有由等者。表异常人多率尔故。由即因缘也。分义皆同故。下不释纲要者。网上大绳曰纲。能持一网故云要也。宗本者。凡有所为必须据本。若其无本末从何生。将欲广陈故。略标本宗。要既略者欲张其本故。揽广以成略。欲生其解故。展略以为广。谓于真如门。明离言依言空义不空义。于生灭门。说染说净辨因辨果。随流反流是本是末。令不迷真妄正解无谬也。依解起行者。分别诸法令解不谬者。所谓要起修行故也。由行成于前解。由解导于所行。令解不成干慧。令行不成邪倒。解行相济。有所至焉。故须行也。如贫数宝者。是华严经喻。余文云。自无半钱分。于法不修行。多闻亦如是。意云。本所解者。意在修行既不修行解将何用。如人有目无足。岂至前所。行仪者。四信五行等即修行之仪轨也。举益劝修者。佛所说经尚多激劝。菩萨造论得不然乎。然五下合五为三。若据大疏。有其三说。一约论主谓归敬述意。是行起所依为序分。中间五分是所起行法为正宗。后回向一偈。是所起大愿为流通。此即约一论前后始终。而对三分。二约法说。即不取前后二偈。但约中间五分以判。初是法起因缘为序分。中间三分是正显所说为正宗。末分是叹法功能为流通。三约法。所益机说初举所为。机心为序分。中间三分正受解行为正宗。后之一分举益劝修为流通。后之二说但就中间五分。约能被所被人法之异。今疏所用是后二说也。
　　假问者。一自作问起假为他故。二实非有疑假作疑故。以自问自答。意令法义明了显现故。如此问也。
　　疏此门等者。一部论文发起之意。只为众生离苦得乐。此即总相明因缘也。又凡诸菩萨有所为作。皆为众生离苦得乐。此则非但就此一论为发起因由。乃与一切论作发起因。故云总相总通兼正者。此即约所为机说。兼被正定。邪定正被不定聚者。今既合论故云通也。别为当机者。一则向下七段为机各别。如七中第二第三为正定。余为不定聚者。故云别。为二则但为二聚之机。不被邪定之者。故云别为不同。此段总为一切皆令离苦。得究竟乐也。斯则约法即发起一切论文。约机则利乐一切群品。由是故名因缘总相。疏苦苦者。上是总报。苦身下是别别苦事。受有漏身已名为苦。于上更加种种逼迫故。名苦苦。即生老等八是所加也。坏即乐事已谢。行即念念迁流故。皆苦也。准宝性论观三界为三苦。谓欲界苦苦。色界坏苦。无色行苦。然于中欲界具三。色界兼二。无色唯行。分段者。谓三界四生身有形段。命有分限时极必终也。变易者。谓二乘菩萨断烦恼障者。虽离分段粗苦。犹有梨耶变易行苦。以四相所迁转变改易故名变易。又因移果易故名变易。无上等者。谓转灭烦恼生死。得此菩提涅槃。一得永得故。论云。究竟更无过者。故疏云。无上既其大患永灭超度四流。业惑并亡。适然自得。不亦乐乎。然上令离苦。是菩萨大悲。此令得乐。是菩萨大慈。至觉之心于焉备矣。论恭敬下疏约所化能化之两说。在文可见。
　　论根本之义下疏文二。初释如来根本。二今初总配下文。与立义分者。尽此一分论文皆为所起。然此分中若克的配文。止可齐于三大之处。从一切诸佛下明其乘义。合是第三因缘所起。疏不指者。盖略故尔。显示等者。从此分初文。云显示正义者。依一心法有二种门去。至若能观察知心无念。即得随顺入真如门。对治等者。文云对治。邪执者。一切邪执皆依我见。若离于我则无邪执。乃至以念一切法。令心生灭不入实智故。此则第二因缘为能发起。如适所引三段论文。为所发起。为欲解释如来根本之义。令诸众生正解不谬故。有此文。能所之说下皆例此。
　　疏以彼下二别释今义二。初约教法释如来根本。以二门是诸法之根本。又一心是二门之根本。彼文之中正明此义。佛说法门虽则无量。若其根本无出于斯。此乃马鸣菩萨解释化身。释迦如来所说法门之中。深奥根本之义也。
　　疏又生下二约证法。释如来根本二。初释如来二。初正释迷时背觉合尘。是如去虽名为去。而体性不动故受如称。即本觉也。悟时背尘合觉名如来。以如体上有净用起。反染归净。名之为来。即始觉义。真如体一来去随缘故。取本觉名如。始觉名来始本不二者。即究竟觉也。究竟觉者即如与来合无始本异。名曰如来。如下文云。若得无念者。则知心相生住异灭。乃至无有始觉之异。以四相俱时而有。皆无自立。本来平等同一觉故。此即下结判故转法轮。论云。真谛名如。正觉名来。正觉真谛。名曰如来。此即约自受用报身名如来也。非同前文约化身说。此二解中前约教。则如来之根本。依主释也。以能说者胜故。此约证即依士释。心为根本能生如来故。思之可解。
　　疏诸众生下二反显。以虽有本觉而无始觉故。不得名如来。斯则如义宽通来义局狭。故净名云。一切众生皆如也。众圣贤亦如也。至于弥勒亦如也。而不言来。又地前虽有始觉。以比观修行未造真理。未得智无分别。不名如来。地上虽有此智以障累未尽观心有间。始本二觉未得究竟冥合。亦无斯称。以此推之。唯妙觉一人。余皆不可然。若约性德则无此拣故。圆觉云。众生本来成佛。又云。一切障碍即究竟觉。今约修论故有此说。
　　二结根本。即指前之一心。为如来所证法之根本也。良以如来依此一心而成就故。是则信解行证皆依此心。从微至着未尝离此。若离于心得成佛者。无有是处。故华严云。若人欲了知。三世一切佛。应观法界性。一切唯心造。故名等者。然则如来即一心。一心即根本。三义一体方为至说。但以据法名心。对末称本。约人所说即号如来。究体则一列义成三。非三而三。不一而一。三一一体。乃会玄文具释下二释正解不谬也。具释者。谓于中明真如生灭二门。始本二觉本末二不觉。二身三大。乃至二门不二等义。此义尽是一心根本上之行相也。三贤者。谓邻真故。前异凡夫。后异圣人。贤者。善也。顺也。此三十人皆积善所成。顺于真理。故受斯称。比观等者。既未亲证真如。但能依教比拟观察。由是随顺不相违反。故云相应。即此比观便名正解。以地前属解行位故。为生正解故。有显示正义之文也。离倒者。以正解相应顺真如理。无诸邪僻也。以离倒故即名不谬。不即对治。谬即邪执也。
起信论疏笔削记卷第五
　　三令入不退分别等者。文云。分别发趣道相者。谓一切诸佛所证之道。一切菩萨发心修行趣向义故。乃至心若有垢。法身不现故。此正指配也。以彼下释所以下皆例之彼文云。如是信心成就。得发心者入正定聚。毕竟不退名住如来种中正因相应故。终心者。十信一位有三种心。谓入住终。入谓始离异生入初信位。终谓信心成满。即第十信也。住心即中间八信。十信既尔。余住行向等。例皆如此。成熟约现在十信终心说。不退望未来十住入心言。今为信成熟者。禀于分别道相之文。入不退故。
　　四修习信心。四种信心者。下文云。略说信心有四种。云何为四。一者信根本。所谓乐念真如法故。二者信佛。有无量功德。常念亲近供养恭敬。发起善根。愿求一切智故。三者信法。有大利益。常念修行诸波罗蜜故。四者信僧。能正修行自利利他。常乐亲近诸菩萨众。求学如实行故。四修行者下文具明五行。谓布施持戒忍辱精进止观。故文云。修行有五门。能成此信等。以止观一门别是第六因缘所发故。言四种。以彼下释所以。彼文云。是中依未入正定聚众生故。说修行信心等。十信住心者。虽有八种不同更不分析。通为住心也。微少者。即信心未熟也。令禀此文习前信行。进向满故。
　　五离障出邪。疏文两段。初都科四段。文三。今初总判也。言四种者。即指此下四段论文。初心即入心也。
　　疏以前下二通疑也。或曰。前之三根各摄论文一段。何以信心初位独用四文。故此通之。前位渐深望于初位故名根胜。信根欲成纵遇恶缘。亦少退屈故。云难退。然亦未必一向不退故。云难也。如鹙子入住。犹自退转。况十信耶。根劣者。谓始自异生。初登信位。善根微薄不异轻毛。遭善难进遇恶易退故。假多方以助道力。由是具四也。
　　疏四中下三别判也。只此一类劣机。复有上中下异。今以第五为下根。第六为中根。第七为上根。第八总策劝也。问据前次第。皆自胜之劣。何以此后却从劣向胜耶。答胜根菩萨据尊卑以列之。退位有情念劣者。而先救故。为此次。由是前显菩萨之智。后彰菩萨之悲也。
　　疏今初下别释此文。修行末文者。彼文云。复次若人虽修行信心。以从先世来多有重罪恶业障故。为邪魔诸鬼之所恼乱。或为世间事务种种牵缠。或为病苦所恼。有如是等众多障碍。是故应当勇猛精进。昼夜六时礼拜诸佛。诚心忏悔劝请随喜。回向菩提常不休废。得免诸障。善根增长故。业重者。文云。重罪业障。惑多者。文云。众多障碍善根难发。即三障既重善不易生。如钻湿木。岂即有火。宜应曝以风日。出以浸润。假以绳钻。引以茅艾。则其火可庶几矣。故云礼忏等也。内离等由礼忏故业轻。业轻故内无惑恼。内既离惑外魔自消。外魔即报障也。故知外有障恼。皆由内有惑业。今之行人作善多阻。为道不迭。盖内心之所感也。莫嫌影曲但责形凹。如论修治必能出离。左传云。心不则德义之经为顽。口不谈忠信之言为嚚。今但通取一向痴闇慧解不生。为顽嚚也。
　　止观者。文云。云可修行止观门。所言止者。谓止一切境界相。随顺奢摩他观义故。所言观者。谓分别因缘生灭相。随顺毗钵舍那观义故。乃至若止观不具。则无能入菩提之道。双明等者。彼文云。若修止者对治凡夫住着世间。能舍二乘怯弱之见。若修观者。对治二乘不起大悲狭劣心过。远离凡夫不修善等。
　　劝生等者。文云。复次众生初学是法欲求正信。其心怯弱。以住于此娑婆世界。自畏不能常值诸佛。亲承供养惧谓信心难可成就意欲退者。乃至常勤修习毕竟。得生住正定故。胜方便者。文云。当知如来有胜方便。摄护其心。谓以专意念佛因缘。随愿得生他方佛土。常见诸佛永离恶道等。观解等者。文云。若观彼佛真如法身。毕竟得生住正定故。既观法身。即是作真如观。观佛纯熟分得相应也。后报等者。以众生夙业无量。今虽发心修行。其力微劣难敌强恶。恐此报尽。仍逐故业随生诸趣。如人负债强者。先牵此报命终未知所往。或经多劫遍历三涂。纵得人身尤拘缘障。或蛮貊受质贫穷处身。或诸病所缠。六根不具。或王事迫己尘羁在躬。或少小无知强壮凶勇。方知乐善已是衰年。虽悟非常难任进向。况真法罔值善友莫逢。纵遇此缘根性多昧。傥是上智易悟法门。纵辩宣扬巧开人意。炽然恶习任运繁兴。积善既微强恶难免。脱然堕落。又是轮回如螘循环。何当断绝。菩萨观此深动悲怀。若非方便无能垂救。故论云。有胜方便摄护其心。故云。恐后报迁遇缘成退也。往生等者。文云。如修多罗说。若人专念西方极乐世界阿弥陀佛。所修善根回向愿生彼世界者。即得往生。常见佛故终无有退等。此意欲令众生专意念佛。欣求乐欲生彼国土。凡所修善尽将回向乃至有人无恶不为。但能临终至心十念。乃至一念成就。即得往生。生彼国已见佛闻法任运修进直成菩提。无诸恶缘令其退转故。云使不退也劝修等者。文云。已说修行信心分。次说劝修利益分。如是摩诃衍诸佛秘藏。我已总说。乃至云。未来菩萨当依此法。得成正信。是故众生应勤修学。举彼损益者。文云。若有众生欲于如来甚深境界。得生正信远离诽谤。入大乘道。当持此论。思惟修习。毕竟能至无上之道。乃至云。此人功德无有边际。斯举益也。又云。其有众生于此论中毁谤不信。所获罪报经无量劫。受大苦恼。斯举损也。修则但应仰信如说而行。舍则不应诽谤免招大苦。总策等者。据前疏所判。即但策信位初心三根之行。若更以理详之。无妨兼前三贤已下。总而劝策。则于八因缘中。第一第八皆总相。第一总利群品。第八总策劝修。中间六段各别所为。如前所配。
　　总结可知。
　　初难论具有等者(先难破第二因缘发起一心二门二谛义也)如胜鬘经云。自性清净心染而不染。难可了知。不染而染难可了知。此岂不是一心二门之义乎。况二门即是真俗二谛。二谛何经不说。岂假论主第二因缘而发起耶。如圆觉经中说信等四位。岂非分别道相之义乎。况其从因至果入道行位。诸经多说何须第三因缘所起。如华严云。菩萨发心求菩提。非是无因无有缘。于佛法僧生净信。以是而生广大心。此岂不是信三宝耶。况复令信三宝。何经不说。又如华严具说十地菩萨行十波罗蜜行。岂唯施等行耶。况施戒等。是经皆说。岂用第四因缘发耶。如是等经中具明道场礼忏等事。及普贤行愿中说十种行愿。此岂不是消障方便耶。亦不须假第五因缘。又如华严云。譬如有力王率土咸戴仰。定慧亦如是。菩萨所依赖。定慧即是止观。又净名经中说。佛法身从止观生。何用第六发起缘耶。如阿弥陀无量寿等经。具说往生净土之事。况诸经中亦多引说。亦不假其第七所起。如劝赞修进勉励慵堕。是经则说。何假第八。如是则佛经已具。菩萨更明。岂非繁重耶。菩萨见义则行无益。且止重说佛经。有何义利为若此耶。
　　初略标疏。或利或钝者。即根不等根。谓根机有利钝故。乐广乐略。即行不等。行谓意行所欲不同故。假经即利根。寻经便解不待解释故。假论即钝根。于经未晓须待论说故。若其乐广乐略之言。通于经论。有乐广经而得解者。有乐略经而得解者。于论亦尔此乃于利钝中。各有所好不同。然根不等则局于经论中。各附一事故。行不等则通于经论中。各乐广略故。然此但约解佛意不解佛意。以明利钝。不须更约文持义持。细作利钝解释。智者应思。受解缘别者。受谓信领教法。解谓开悟佛旨。遇佛者。谓与佛有缘则从佛受化生解。与教有缘则遇教受化生解也。此则但约于彼生解不生解。说有缘无缘。亦不约有见佛等。细论如佛世诸罗汉等。亲从佛闻而证道果。此是遇佛有缘者。如天亲等但遇其教而得开悟。此则遇教有缘者。故云缘别然若据论意。但约于经。于论明受解缘别。不须更约遇佛等说。以前论中所问。佛经已说。何须更论。今文已是总答前问。下方别释也论意云。经中虽已具说。其如众生根性利钝不同。意行好乐有异。信受教法开悟圣旨因缘别故。若是根利。又于佛语有因缘者。则乐于经而便信受。得悟圣旨。不须更论若是钝根。又于经无缘。但于菩萨语有缘者。即乐造论解释方晓佛意故。云别也。根行缘三既而有异。何妨经外别造论耶。岂非此文。已是总答讫初遇佛悟无纸墨者。佛在世时但说而已。灭后结集方始有经。当时尚不假经岂要造论。论如来即释迦也。亦兼余佛时胜者。时无定体但约佛在彼时。故言时胜。根胜者。但取一类当在佛世随顺言教。有所证解者。不取遇佛不悟之徒。然佛世时证悟者多。今就此说故云胜也。缘胜者。胜余二乘菩萨故。然说根之悟解。不取教起因缘故。指佛为胜缘也论异类者。但三乘五乘根性不同。故名异类。或可通于余趣。然非正意。论等解者。等谓齐等。彼诸异类齐生解故。此则生解义等。非谓所解是同。然此根胜与前时胜相望料拣。以成四句。谓时胜根不胜。如佛在世六群等。根胜时不胜。如后五百岁持戒修福者俱胜。如舍利弗等俱不胜。即佛灭后不生解者。论不须论者。据此兼不要经也。然准论所问。但责经中已说。造论为重。殊不干于佛在之事。今之答意。欲显佛灭度后根行不同。于经于论取解各异故。今先明佛在世时根缘皆胜。尚不假经。何须造论。以显灭后根缘皆劣故。须假经。于经不了复须假论。以胜显劣也。由是经论各被一根不同。圆音普逗多类。
　　此下疏文两段。初略配三业。如文。
　　一音下别释圆音二。初释义又二。初约教义正明二。初约说法差别显圆义。如来等者。谓佛音无别故。云一音。说法成异。故云圆音。引证可知。
　　二约随类言音。显圆义。如来等者。合云如来一音同一切音。文无者略。谓佛音是一。故名一音。同彼异语故名圆音。引证可知。然疏中前后两段。引证甚自分明。今更引文以证后义。如普贤行愿经云。天龙夜叉鸠槃茶。乃至人与非人等。所有一切众生语。悉以诸音而说法。疏中不引此文为证者。以此文中无一音之言故。斯乃如来一音随类同时差别。非如前段说法差别。
　　以一下二结得名所以。以一切音即一音。谓差别即无差别也。一音即一切音。谓无差别。即差别也。大意取无差即一差即为圆。差即无差。无差即差。二义同时竟无前后。两段之中俱有此义。圆融无碍方是如来之口密也。但以文不累书故。成前后尔。
　　一一下二显圆音相四。今初正显遍穷生界。是圆义。恒不杂乱是音义又遍穷者。六趣咸闻。不杂者。五音迥异。又遍穷者。三乘同听。不杂者。领解各殊。
　　若音下二反明不遍等者。有不闻处。何成圆义。圆者。遍也。失曲等者。无所诠表。何成音义。且如钟鼓之响普遍迩遐。丝竹之音唯闻咫尺。斯则圆音互非之义也。
　　今不下三结成。不坏曲而等遍者。即音以成圆。不动遍而差韵者。即圆以为音也。是乃正遍而差。即差而遍。由是无不闻声。无不正解。
　　此是下四指叹。非识等者。佛无漏智所现圆音。有漏凡夫。焉能测度。但可仰信。不须推穷以非心识之境故。非识境者。不可以识识。非心境者不可以智知。思量即识识之相也。然华严中具有十喻。以显如来圆音之相。不能繁引。
　　二闻经悟疏自力者。但取不假论疏解释。只于经文披而自解也。广经者。有二意。一则于大部经中。或广寻诸部。见佛始终广说义路。方始解故。斯则根行劣。于少闻而多解者。二则如疏具文义二持。随一一文皆能解故。此乃根强胜下少闻也。略经者。此亦二意一则于略经文。或一句一偈等。便解如来甚深法理。不假多说。此则根行俱胜。二则无多心力不能广览但于少分而得解了。如疏中无文持有义持者。今斯论意广略之中各取前说为正。以论略中言多解。广中不言多字。是以乐广者为钝。乐略者为利。智者应思三广论悟因于广论者。此有二意。一则于经不解。于论方解。仍须假于广部。或寻诸论方解佛意。此即劣于后段少文而摄多义得解者。此如疏释。二则随彼一一解释悉能了故。此则根胜强于次文也。
　　初机论心乐总持者。亦二意。一则闻少解多不假繁说故。二则神根劣弱不能承受广所说故。具如疏文。论文之意于广略中。亦各取前意为正也。斯则于经论得解中。各有利钝。但因略说者为利。须广说者为钝。若以文义二持四句说者。别是一意也。
　　二结疏文句。虽少等者。文虽一轴义备河沙。所宗之经。并是实教。所诠之旨岂容粗浅。以至诸论圆实关要。义理不出斯焉。故云总摄等。如理智境即真如门。以离言说心缘等相。故言深也。如量智境即生灭门。以染净万差多所该博。故云广也。无际者。谓理智境即冲深无际。量智境即广多无际也。无际之相已见论文。然此两门摄尽一切经论之义。但是说染说净。凡圣迷悟因果善恶。一切名相差别等法。即生灭门摄尽。若说无染净绝凡圣遣迷悟离性相等义。即真如门摄尽。故海东疏云开二门于一心。总括摩罗百八之广诘(摩罗即说楞伽经处。以百八句。答大慧菩萨百八问。皆上句真。下句俗。同此二门)示性净于相染。普综逾阇十五之幽致(逾阇国说胜鬘经处。彼有十五章大义。皆说染而不染。同此生灭之真如义)至如鹤林一味之宗(涅槃经)鹫山无二之趣(法华经)金鼓(金光明经)同性(大乘同性经)三身之极果。华严缨络四阶之深因。大品大集旷荡之至道。日藏月藏秘密之玄门。凡此等辈中众典之肝心。一以贯之者。其唯此论乎。既而宗旨深奥义理无边有智之流请习无怠。
　　二立义分。二寄问中疏文二。初释法。大乘法体者。大乘之体。即是于心。名心为法也。此中且说法为大乘体。次下一文方说心为法体。此乃展转释出其体也。今言出大乘法体者。恐多法字。有智详焉。谓自下以三义释名法之由。夫言法者。有其二义。一任持自体义。二轨生物解义。今初一句。即初义也。谓本有自体真实不变。非同依他。从缘假立无有自性。以从无始来任持不失故。故下论云。如实不空以有自体。具足无量性功德故。后二即轨生物解义。又法者。对智得名。以此一心是法界理。能轨于智令成无漏。无分别也。斯则以无相境相无缘智故。云对智。下论云。唯证相应故。复能显于三大之义。未有一义不从法显。故下文云。依于此心显示摩诃衍义。义理既彰物则生解故。此二句皆后义也。宗本法者。谓一论所宗染净根本故。或可宗即是本。谓约义所依曰宗。能立万法曰本。故下疏云。依宗所显差别义理。又净名云。依无住本立一切法也。又起论云。为欲解释如来根本之义。即斯法也。大位在因者。谓此论中所明法体。大都所判属于因位。以文云所言法者。谓众生心。既标众生之言。故知大概合当因位。不同佛性圆觉究竟觉不思议解脱等。大位在果。今约因中性德所标故。云众生心也。通染净者。若随名取义则位在于因。若克论体性则通于因果。因果即染净也。斯则心实通于因果。以带众生之言故。判在因也。然亦有在果名心在因名觉之处。如圆觉经云。是诸众生清净觉地。又云。一切如来妙圆觉心故。云通染净也。所以下文云。是心则摄一切世间出世间法。摄世间法是通染。摄出世间法是通净也。
　　疏义者下二释义文三。初释文也。大乘名义者。谓大乘是名。名约义立故。须辨义。未有无义而有名者。何故等者。双征名义。谓约于何义得名大乘。未审大乘有于何义。以双征故。不言何故名。而言何故是。是之一字双含两势。盖文之巧也。谓此下释三大可知。二运者。有两意。一则自运运他。二则已运当运。今此论中正唯后意。故下文云。一切诸佛本所乘故。一切菩萨皆乘此法。到如来地故。于此二中皆具自运运他也。以约此义名为大乘。
　　是故下。二结意也。如文云。所言法者。谓众生心是先显法体。次云所言义者。则有三种等。是后显义理。大乘之中唯兹法义。今既法义并陈无所遗矣。故云义足。
　　疏依宗下三彰位所依之法。染净虽通。所显之义唯局于净。体相用三各不相。是故名差别离障。所显翻染得名故。云唯净。故下相大。文云。心性无动则有过河沙等诸净功德相义示现。用大云。除灭无明见本法身。自然而有不思议业种种之用。据此所说正唯属乘。而言大位者。以体大通染净故。今约多分判在果也。又体大虽通于染。以彼之名亦从显得。若在因时则无体大之名。至相用显时。方对此二以彰体名。由是三义皆属净也。
　　起下法体等者。即起下显正义中总之一段。文云。显示正义者。依一心法有二种门。乃至以是二门不相离故。论众生心者。众生即能依心即所依。所依之体从能依以彰名。前劣后胜。众生之心依士释也。故下文云。众生依心意。意识转故。
　　疏三。初正释。出法体者。前出大乘体。名之为法。此出法体名之为心。从宽之狭。此为至也。如来藏心者。谓在缠自性清净心。具足含摄如来功德。名如来藏。如下自释。具和合下明心之行相也。和合即生灭门。以彼随缘成染净故。不和合即真如门。以约体绝相显不变故。以其下释所以。此心具上二种义者。以在众生位中辨故。是故论云众生心也。
　　若在下二反显。谓此心随染之时。则云与生灭和合。今在佛位纯净无垢。唯不生灭故。无和合义也。以始下出所以。显无生灭之相。故云唯是真如。既无彼相但是一真约何说合。故中论云。一法云何合。下文显佛地云。破和合识相。灭相续心相显现法身。智纯净故。所显义者。三大之义自此方彰。生灭相无则唯局净。故无和合。
　　今就下顺结却成前义。众生即染相。以真体随缘起。为众生相不离体故。名和合。虽全体起相。而体未尝改变。故名不和合。由是在缠具二门也。
　　论出世间法下疏文二。初总叙意。初一句标指。余皆正叙。体即真如门。相即生灭门。二门相摄不相舍离故。云无碍。染净同依者。二门之中各摄染净。真如门是染净通相。生灭门别显染净。通别虽殊不出一心。故云同依。随流谓不觉迷真。乃至造业受报。反流谓始觉翻染。暨乎菩提涅槃。迷悟虽殊。唯此心转故。经云。无始时来性一切法依止。由此有诸趣及证涅槃果。是故万法唯心。心即是主故。其迷悟皆心所为。
　　疏是故下二别释相二。今初约生灭门释。不觉摄世间法者。以不觉是世间法根本。一切染法皆此所成。由是所成之染。皆不觉摄。则三细六粗五意六染等。是所摄之法也。故下文云。当知无明能生一切染法。以一切染法皆是不觉相故。摄出世法者以本始二觉是出世法本。一切净法皆觉所成。由是所成之净。皆属觉之所摄也。本觉所摄。即大智慧光明义。遍照法界义真实识知义等。始觉所摄。即三明八解力无畏等。然此且就相用有异。分其二殊。若约体同所摄无别。此犹下结示可知。
　　疏若约下二约真如门释也。镕融含摄者。谓消和包纳。令彼染净差别之相。无有障碍也。染净不殊者。出镕融之相也。谓以一真如理融之。使染即非染。净即非净。即染即净浑为一味。故云不殊。故下文云。一切诸法唯依妄念而有差别。若离心念即无一切境界之相。乃至唯是一心。故名真如。斯则生灭门中。名为该摄。真如门中名为融摄。该摄则染净俱存。融摄则染净俱泯。俱泯故一味不分。俱存故历然差别。是故二门虽皆言摄。而摄义不同也。下文显者。相次即辨。
　　释其法名者。标指此文也。法即是名。今此文中正释此心。得名法之所以也。谓依下于前三义中。约第三显义故。名为法也。其余二义论各有文。已如前引。
　　责总立难。疏二意中。初意云。心既通染不合显得唯净之义。其犹杂矿之金。岂能铸得纯金之像。二意云。心既是一一则体狭。大乘义多。多故成广。岂能以狭而示于广。
　　开别中疏二。初总叙释意。大乘虽净者。牒纵所问也。相用下分别正答。对染者。谓相大则翻染成净。如云心性不动。即有大智慧光明义等。用大则随缘而起。如云随诸众生见闻得益故。说为用等。此上二义皆对染成。故下文云。当知染法净法皆悉相待也。今生灭下正明能显。既有觉不觉二义。故云具含染净。以有染故方能显净。净既不自净。待染以成净。何怪通染之心。能显唯净之义耶。此即结答也。以废下出对染所以或问曰。何故须对于染方立净耶。故此释也。故下文云。若离不觉之心则无真觉自相可说。又真如门中无染。亦不立净。又云。若离业识则无见相。以诸佛法身无有彼此色相。递相见故。心法虽一者。牒纵所问也。而有下分别正答。示大乘体者。真如是泯相显实门故。以泯相而相不存故。唯示体也。具示三大者。生灭是揽理成事门故。以揽理而理不失故。具三也。大乘义下结成具示。谓此三大义中。具摄如来真应二身过河沙数德相妙用。以要言之。一切所有无漏功德。尽不出于三大之义。三大之体唯此一心。是故一心能显多义也。
　　总举等者。尽此一门之义也。一法界等者。具云。心真如者。即是一法界。大总相法门体。所谓心性不生不灭。乃至若离于念名为得入。共有一十三行论文。是此所起也。真如相者。相即义相。如下文云。复次真如者。依言说分别。有二种义。义即相也。不同生灭可状之相。复次下乃至终于此门。共有一十二行论文。是此所起也。据此所配。若言真如门。则通言心真如真如相则别也。
　　论是心下疏二。初释前二句二。初别释当文也。随熏变动者。谓随染净因缘所熏。令心变改动转。成生灭故。总举等者。撮下一门之义。在此生灭二字之中故。云总举。依如来藏等者。具云。心生灭者。依如来藏故。有生灭心。所谓不生不灭与生灭和合。乃至性染幻差别故。都有七十五行论文。是此所起也。缘由者。所以义。起下等者。具云。复次生灭因缘者。所谓众生依心意意识转故。此义云何。以依阿梨耶识。说有无明。乃至不能得随顺世间一切境界。种种知故。共有四十九行论文。是此所起也。状谓形状。妄识所知境也。拣异真如相。是义相相即性也。非识境界唯智所证故。起下等者。具云。复次分别生灭相者。有二种。云何为二。一者粗与心相应故。二者细与心不相应故。乃至唯痴灭故。心相随灭非心智灭。共有一十四行。是此起也。然此立义分中所立义本。即有八字。谓真如相生灭因缘相。下解释分中度有一百六十三行。逐段而释。如前所配。从四熏习下即通。明染净生灭起之由致也。若更束八字。不出心之一字。更展一百六十三行论文。以成百余部大乘经。此显论主证悟心中自在之用。
　　何故下。二通前料拣。先牃外难。何故两门一能一即耶。故牒云者。以真下释不起者。以真如有二义。一不变义。二随缘义。今此门中但约不变。以显其体。不约随缘。故云不起。所显谓体大能显即此门。能显为诠所显为旨。真如与体盖是一义。故云即也。以是下因显唯示体大也。起动者。即随缘义。以随缘故成生灭门。染净即生灭相也。即此染净为能示之诠。三大是所示之旨。二义各别。故云又分也。能所下拣异前门也。若喻显者。一心如水。真如如湿。生灭如波。是水湿相。即示。水体。是水波相能示水之自体(湿体)相(八功德相)用(鉴像润物)故。
　　疏体谓下。二释后一句文二。初释本文二。初别解当文。本觉者。即是前之真如。至此门中转名本觉。以对治故名本。对不觉故名觉也。即此本觉是生灭家之自体也。此显生灭别无其体。全揽本觉为自体故。生灭因者。或问。若此本觉是生灭体者。本觉即是真如。何故说为生灭自体耶。故此释之。谓生灭之相。起时实赖真如为因。以真如不守自性。为无明熏。成诸染相虽成染相其体不变。以不变故。熏彼无明。令厌生死乐求涅槃。渐起始觉成其净法也。如是染净皆由真如。是故真如是生灭体。故下文云。依如来藏有生灭心。又云。所谓以有真如法故。能熏习无明。乃至名得涅槃。成自然业。亦辨体者。谓前真如门当体是体。此生灭门以真如为体。若无真如之体。生灭终不能成故。此门中须辨体也。翻染下明示相用也。净相即相大。谓大智慧光明义等。业用即用大。谓报化二身等。是以下指文结示也。以生灭门中文科两段。初释能示生灭心法。即生灭因缘相等。后辨所示三大之义。即体相用等。下文具显。
　　疏何故下。二通前料拣牃外难可见。以所下释也。前云。能示显诠旨不一。今云。自体显诠旨不异。此门虽即能所有殊。非谓所诠在能诠外。今显非外故。云自体等。斯则生灭是真如家相。真如是生灭家体。体相虽异而不相离也。其犹波水。虽异岂得水在波外耶。故知其水是波之自体也。
　　疏问真下二释妨难也。问意以两门敌对。而难详之可了。答中真如下二句牒门立理。不必由起者。真如本自立。不藉于生灭也。自性本常。岂因他有。由无下正释。谓有起必有相用。无起但唯存体故。前门中但只言一也。生灭下二句牒前立理。起必赖不起者。异于前门也。若无不起之真如。何有起动之生灭。如无其水。岂有于波。故须藉之。起含不起下正释。真如举体成生灭故。今生灭含于真体也。犹水起成波。波含于水。由是此门不唯示于相用。亦示体也。故云具示。
　　疏起下等者。如论云。复次真如自体相者。一切凡夫声闻缘觉菩萨诸佛无有增减。乃至真如自在用义。故即有六十四行论文。正是此所起也。体大疏言真性者。真谓拣非伪妄独显圆成。性谓自体常住不变不异。即拣诸法空性也。深谓竖穷三际无去无来。广谓横遍十方非中非外。凡即六趣差别。圣即三乘不同。染即秽土极于三界。净即净土尽于十方。然凡圣染净各通二报。今约别论故。凡圣属正染净对依也。以诸法虽广不出依正二报。正中不出凡夫圣人。依中不出净土秽土故。举此四以摄一切无不尽也。皆以为依者。上之四法并用真如之体为所依故。故华严云。未曾有一法得离于法性。下文云。如是无漏无明种种业幻。皆同真如性相。楞严云。一切世界因果微尘因心成体。既为一切所依。体大之名由此而立。
起信论疏笔削记卷第六
　　论真如平等者。谓真性于一切法中。为平等体故。如像中镜。非同诸法本空。空故平等。如镜中像。疏随流等者。约染净二义显不增减。在文可见。以性非染净故。染净皆空故。良以下结成上义。染净约法始终约时。谓随流为始。反流为终。下疏所说以众生为前。以佛为后。前后即始终也。或即此段别约横竖。以显平等之义。染净不亏者。横说也。以见在生佛位中无亏缺故。始终不易者。竖说也。以过去未来无改易故。前约多人同时说。此约一人异时说。虽一多同异横竖别论。皆显真如平等之义。
　　二种等者。谓如实空如实不空之二也。空谓不与妄染相应。不空谓具性功德。今如后义。故下文云。所言不空者。以显法体空无妄故。即是真心常恒不变。净法满足则名不空。不异等者。谓一一德相即是体性。故不异也。非谓藏为能具德为所具故。有性言故下文云。具足如是过于河沙。不离不断不异。不思议佛法不同生灭之相。定差别故。性相异故。可知见故。如水八德者。即阿耨池水。具八功德。一甘。二冷。二软。四轻。五清。六不臭。七饮不伤喉。八不伤腹。不异之义。合法可知。
　　三用大疏二。初释文。随染业行者。谓随彼彼染幻众生。起利他行。即是如来不思议业。故云业行。若将随染门中反染之业行。为此用大者。恐非文意。以彼但是能显之净法。未可便将为所显故。学者详之。报身即三贤已上之所见者。化身即二乘十信已下之所见者。粗即化身随类各应。各见不同。非受乐相故。细者报体平等佛身。身有无量色。色有无量相好。所住依果亦复无量。种种庄严具足乐相故。世善者。谓有漏熏习善根力故。起十善等。此但有漏不逾人天故名世也。出也者。令厌生死乐求涅槃。此皆无漏。超过三界故言出世也。于中虽通三乘。究竟唯以一乘而得灭度。下文用大广显其相。
　　疏何故下二通妨牃难可知。以不下正释。若善因果内顺真如外治诸恶。此法若起从因至果。能感胜处故。得名为真如净用。以从真如内熏所起报化二用所发。今兹用大宜发此法。若不善因果内违真理。外被善治。此法若起。从因至果能感苦处。何名净用。以从不觉所生尘劳发现故。故此文中不言不善也。若尔下转难可知。释云下重释。虽是恶法。以是不觉迷真所成。所成之法不离真体。如水起波不离湿性故。下文云。以依真如法故。有于无明。又云。依觉故迷。若离觉。性则无不觉。以违下结成前义可知。然此用大正是果上二身。如下具说。今疏以善为用者。乃是旁义。亦即以所生显能生也。然论不言灭恶者。以善起必恶灭故。
　　标果望因者。诸佛即果。本即是因。以诸如来本所修行因地之时。无别所乘之法。唯以此心为其所乘。而至究竟。
　　举因望果。在文可见。此中如来并前诸佛。皆约自受用报身所辨。非谓应化知之以成运者。运即是乘二义无别。但文变耳。或可二义不同。谓乘以运载为义。今前段约佛本乘。方有载义故。疏云。以解乘。今文约从因至果运义始彰故。论云。到如来地。疏云。以成运也。然佛是已乘菩萨是当乘今乘。于中皆含自运运他之义。即始下出能所乘体也。始觉为能乘者。即前佛与菩萨也。虽满分不同。俱属始觉能乘智也。本觉为所乘者。若约今文。即前一心法为所乘。以对始故言本觉也。若约三大。言之则用大为能乘体相。二大为所乘。然用即始觉体。相即大觉。大即是乘。持业释也。乘大性者。但证本觉是乘之大性。或双证本始也。由是前来标宗。但言法义不别言乘。今但次于三大言之。亦不别举题目。解释分中意亦如是。
　　解释分者。前虽义宗略立。理趣未详。若不解以广文幽旨。如何开释。此令生解已见前文。故有此分。
　　微列中疏所立等者。即前分中所立一心法二门三大之义。彰显开示令生正解。由是正义解。此即成正解也。遣异计者。非正道理。妄生计着为患颇深。固宜除涤。趣正等者。发心趣道。行相差别升降不同。今当分别。令其修证无惑混滥也。斯乃正义显示令解。邪执对治令遣。道相分别令行。又正义为能治。邪执为所治。正义为所趣。道相为能趣。皆为正义。有后二文也。
　　释上等者。谓释前分之中。所言法者。谓众生心。是心即摄一切世间出世间法。开门中论二门者。谓一心上有其二义。义具能通出入。故目之为门。能通者。谓真如生灭互相通故。又此二门通一心故。通一心者。正是此段以一一门。皆言心故。互相通者。以真如门有随缘故。通于生灭生。灭门有体空故。通至真如也。出入义者。谓众生迷惑流转。即出真如门入生灭门。若觉悟修证。即出生灭门。入真如门。既成道已。即却出真如门。入生灭门开悟众生。能事既毕息化归真。即却出生灭门。入真如门安住秘藏也。
　　疏二。初释一心具二门。又二。初标也。一如来藏者。以二义不分。故云一也。若例言之。即染净凡圣空有理事等。皆一也。此之一义为显不二。强名为一。非是数法故。经云。一亦不为一。为离诸数故。
　　疏一约下二释中二。初真如门又二。今初正释。约体等标立也。非染下释上绝相。以显一体。谓染净生灭动转等。皆属于相。表此俱无故言非也。平等下约体以结平等。约竖结以无高下。故如经云。是法平等无有高下。一味约喻结。犹如大海同一碱味。性无差别约横结。净名经云。一切众生皆如也。一切法亦如也。众圣贤亦如也。至于弥勒亦如也。又平等一味绝相也。性无差别约体也。故云约体绝义相。
　　众生下二引证。此正引前。段净名经文。彼文之后。乃云。诸佛知一切众生毕竟寂灭即涅槃相不复更灭等。今疏取意。故文少异。下皆如此。
　　疏二随下生灭门中三。今初正解随缘等标立也。谓随下释。谓以无明熏真如。起妄心妄境。成一切染法。真如熏无明。灭妄心妄境。成诸净法。广如下释。染净虽成下释妨。或曰。既随熏动。云何复说众生如耶。故此释之。正于动时动处。元来不动明。非相不动故言性。显非暂不动故言恒也。或曰。性既不动。如何能成染净。故云。正由不动能成染净。斯则反成上义。谓若性自动同生灭相。即当时灭不能自立。尚不自立。将何成于染净。实由不动故能成也。
　　是故不动下二结指。谓以随熏动时性未尝变故。得生灭门中有真如也。故云。不动亦在动门。若真如门中。则未必有生灭。生灭门中则必有真如。以生灭藉真如。真如不藉生灭故。略如前释。广在下文。是故下指文。本觉者。即生灭门。初云。此识有二种义。能摄一切法生一切法。云何为二。一者觉义。二者不觉义等。即彼觉义便是生灭门中真如。名为不动。但以至此门中。别约形待义边易名为觉。上文等者。即立义分中云。是心生灭因缘相。能示摩诃衍自体相用故。彼之自体亦即生灭门中真如也。此上两段正是动中有不动义。
　　胜鬘下三引证。通证随熏动转。动中有不动义。不染而染。即真如成生灭。染而不染。即动中有不动。如来藏即真如。无明七识即生灭阿梨耶识。即上二和合也。谓真如随缘成梨耶识。以成识故。与无明共俱亦可如来藏即是梨耶。但以通相别相而异。故云。如来藏名阿梨耶识。故经云。佛说如来藏以为阿赖耶。恶慧不能知藏即赖耶识。亦云。如金与指环。展转无差别。大海如梨耶。波如无明七识。水即如来藏以从无始时来真妄和合。未曾舍离。故云。常无断绝。如来藏者。即所熏之净性。虚伪恶习即能熏之染幻。识藏即所成梨耶也。为善不善因者。谓此性随善缘。起诸善法。性即为善因随不善缘起诸不善法性。即为不善因。随善受乐性在其中。随恶受苦性亦在中。故云与因俱。若生等者。循环诸趣生死无穷。藏性于中随而遍受。而其体性未尝去来故。经云生灭去来本如来藏。如技等者如人作戏变改服章。体是一人。初未曾易故。彼文云。心如工技儿。意如和技者。五识如音乐。受想观技众。如人弄师子。人入师子活。人出师子死。净因无明时。当知亦如是。圭山云。乐人本是一形躯。乍作官人。乍作奴。名目服章。虽改异。始终奴主了无殊。此等下结指。如上所引。并说真如随缘作。生灭动中有不动也。
　　疏然此下二摄二门归一心也。举体等者。谓真如举体成生灭。生灭无性即真如。是故生灭现时。全真体现。真如显时全生灭。显举一全收。故云融通。以融通故真无真相。妄无妄相。真妄相即一体无异。故云。际限不分。既而不分际限岂更存于体相。故云。莫二波水之喻。可以比知。无二处者。即此真妄融通之处。实性存焉。此之实性为诸法主。即是诸法中之实性也。又表非二边故名中。离诸差别虚相故名实。此上二句是约中实。以解心也。故经有中实理心之言不同下约灵鉴以解心。谓虚空体亦无二边。亦非差别虚相。然但昏钝而无灵鉴。今此实性自在灵通。觉了不昧故云不同等。故祖师云。空寂体上自有本智。能知知之一字。众妙之门。大抵意云。于一切染净融通法中。有真实之体。了然鉴觉。目之为心。斯则体相不二故。云一中实。神解故云心。
　　立中疏二。初正释二。初对前牃文可见。
　　二以一下释今文意三。初总标意。含通别者。释前文意也。前文以二门未启。但约一心通总包含而说。故云。摄不言各也。今分下标今意。谓今文中二门既开。每门之中皆各自摄一切法也。若无标拣。将谓二门共摄一切。则有摄法不尽之过。故言皆各也。
　　以真下二别释相二。初约二门各摄解二。初正释。通相者。以真如门不分染净。虽摄染净皆同性故。所言相者。谓义相也。以此门中显示染净融通之义。故云通相。以染净等法。入此门中□为一昧。真如之理更无差别。故云。无别染净等。故得下结可知。别显等者。随流反流。各不相是。功德尘劳历然有异。众生诸佛凡圣宛然。净土秽土优劣不等。无所不该者。谓一切虽多不出染净。既摄染净。是故论云。摄一切也。
　　通别下二结成。谓通相别相。二门虽殊。所摄之法更无差异。故云齐无所遗。
　　又以下约二门互摄解。前约二门各摄。通别不同齐门。而说摄义有异。初门通相但明融摄。融则染净无别。故名为通。后门别相。乃是该摄。该则染净不同。故名为别。今此文中不分通别。只就一义左右说之。便成二门各摄之义。今文所说生灭摄一切时。即是真如摄一切也。以生灭无体全即理故。故云还摄等。又真如摄一切时。即是生灭摄一切也。以全事之理。非别外故。今此疏文犹阙后义。应合更云。真如既是诸法真性。离真性外无别诸法。还摄生灭门也。若有此文。于义方足。成互摄也。斯则生灭门摄法时。真如门法亦在生灭中。真如门摄法时。生灭门法亦在真如中。如是则真如中所摄。染净即是生灭门所摄染净。无二无别举一全收。故云。二门互摄故下结云。齐摄不二也。问疏主何故不说真如摄生灭门耶。答前文通相已含此意故。不复言也。
　　以此下结成一心。良以二门相摄。理齐镕融不二以不二故得名一心。斯则二门一心体无别异。若约义别说。则一心是总。二门是别。又于别中。真如约体。生灭约相。若克体圆融。则性相无二。即是一心。今既二门互摄。全夺两亡。唯是一心更无别法。故今结成为一心也。
　　疏问二门下二通难二。今初二门示义。通局难。初句指定前义。何故下引文正难。意云。真如既摄生灭门。何不同彼示三大。生灭既摄真如门。何不同彼示一大。示义既差摄法须别。摄法若等示义应同。如何摄法即同示义。却别耶。
　　答中初句标定其门。不坏下正明行相。谓染净之相全揽理成理非可坏。全理之相亦不可坏。以不坏故。摄生灭尽成今相摄义。以泯下为即理故。令染净相亡泯不存以不存故。唯真体在。故成前文。唯示体也。生灭下标定其门。不坏下明理。在事中以全理而成事故。事起而理不坏。成今相摄义。斯则事为能摄理为所摄。以成下明事理俱存。成前具示义。成事故示相用二大。体不失故。示于体大。
　　疏问前下□性相存泯不齐。难问意可知。但蹑前门相不存义前难后门理不失也。
　　答中前四句显二门存泯之由。各初一句所以后一句定义。生灭等者。事依理显故。理为事本故。如波必赖于水。故下文云。依如来藏有生灭心。理不失者。理若已失则无生灭也。如水失则无波。故论云。若无空义者。则无道无果。未必等者。真理本有不假缘成。如水不藉于波故。真如门中直云真如者。即是一法界大总相等。不言依生灭有泯相。相不存者不泯则已。泯则不存。入理自亡何存生灭。如水澄静。岂存波在。下文云。以一切法皆同如故。相不存下四句蹑前正答相不存者。相存则可示于三。不存但合示于体。理不失等者。生灭相起理又不亡。不具示三于理如何。是故下结答。双示可知。
　　疏不可相从者。从顺也。事理别故其犹水火。敌体相违。岂能互摄。未容等者。若分二别可言影互相摄。今唯一心。影摄何法。斯则二别亦无摄义。一心亦无摄义也。论不相离者。意明不一不二。不一故二门各存。不二故唯是一心。以是一心故不相离。以不相离故能影摄。即反前责意也。疏以体下。体即真如。相即生灭。真如随缘成生灭。生灭无体即真如。由是反覆言之故。不相离也。金具者。金喻真如。具喻生灭。相收之义在文可见。良以下结喻例法。良者。实也。以者。由也。实由金具二门未曾有异。故云一揆。揆谓端揆即齐等也。由不异故举金时。遍收具尽。具全体是金。举具时遍收金尽。金全体是具。此义下例法也。此义者。即此不相离义也。举真如时遍收生灭尽。生灭全体是真如。举生灭时遍收真如尽。真如全体是生灭法喻正等。故云亦然。然犹如是也。
　　疏释上等者。立义文云。何以故。是心真如相即示摩诃衍体等。今此正释也。科动静不一不异。如次是前二门。与不相离义。顿说实难故成前后。观智境者。以体非名相之法故。言念之所不及言念尚所不及。岂落见闻。唯久修观智。方得相应。所以说者。意令如此用心也。故下文云。离言说相。离名字相。离心缘相。乃至若离于念。名为得入。亦如楞伽云。真实离文字修行示真实。次后科云。生信境者。以有空不空二种义相。既容言说故。得闻者生于信心。所以说者亦意令生信也。故下文云。依言说分别。有二种义等。亦如楞伽云。言说别施行分别应初业。
　　疏释上真如义者。彼云。是心真如相。今且释真如两字。
　　论即是下二示法也。疏二。初释上句二。初释一字二。初约当体释。无二真心者。竖穷横遍。为一切法平等所依。依正凡圣唯此为体。离实相外更无别法。故云无二。拣非伪妄灵鉴不昧故名真心。此非下拣滥。夫言一者。见数之首。今非此等也。谓如下明一之相。谓真如之理虚通圆融。于一切法平等平等。体非别异故云一也。
　　又对下二对二释。斯但对下空不空二以称一也。下但约相。今唯显体亦非算数。
　　依生下二释法界。诸有圣法依此生故。即菩提涅槃十力四无所畏等。是圣人所证所得之法。故名圣法。故圆觉云。无上法王有。陀罗尼门。名为圆觉。流出一切清净真如菩提涅槃及波罗蜜。教授菩萨。因义者。法即圣法界即是因。能生圣法故云法界。问据前所说真性是凡圣染净通依。何故此文独言圣法因义。答此中乃是以胜显劣也。非谓拣于凡法。圣法尚依。岂况凡耶。此约终教故作此释。若就圆教事理无碍相。即相入浑融含摄。为一真法界也。
　　疏二门之中下二释下句三。初释大总相。别相者。生灭门。总相者。真如门。然亦下释成大义。谓别相之中所有染净诸法。此门收尽竟无所遗故称大也。故次文云。一切法离言说相等。斯则拣非别故言总。收别尽故言大。然论总相有于四种。谓下中上上上下者。谓一切有漏皆苦。理通苦乐名为总相。不通无漏乃名为下。中者。谓一切行无常。理该三谛。名为总相。虽通无漏不兼无为故名为中。上者。谓一切法无我。理通四谛名为总相。犹是真诠(真谛)未穷实性(第一义谛)但名为上也。上上者。谓真如是一切法之实性。遍通凡圣。情与非情无所不该故云上上。论所明者。当于第四。超胜前三故。云大总相也。
　　此一下二释体字。全作生灭。即事法界。全作真如即理法界。既是一体所为则令二无障碍。即是理事无碍。法界也。二皆言作者。生灭即随缘变作。真如即转改其名曰作。二义俱无能所义言作也。
　　轨生下三释法门。轨谓轨则。物谓众生。解即智解。谓诸众生内有熏习之力。于此法界体上生始觉智。智起反照。常依法界轨则而修。即不空不有无我无人等。是法界轨则。始觉之智依而行之。故下文云。顺本性故修檀波罗蜜等。圆觉亦云。流出波罗蜜等。教授菩萨。然法更有任持之义。今以顺文。唯取斯义。圣智等者。谓法体虚通以能容。彼圣智出入故受门称。游即出入也。谓入则自证出则利他。佛及菩萨皆有二义。然唯局登地已上乃至究竟。不通凡位故云圣智。以地前未发无漏。未能亲证故。前科云观智境也。
　　论所谓下三释成。释法体者。论云。心性性即体也。反显心相不妨生灭。即属后门。随妄不生者。随无明九相之妄。妄生而心性不生。约治不灭者。约始觉反流四位治染。妄灭而心性不灭。此约妄生妄灭。显心性不生灭也。修起不生者修行显起大智慧光明等。及十力等功德生。而心性不生。处染不灭者。处于生灭垢染。十力等功德灭。而心性不灭。此约净生净灭。显心性不生灭也。世间不破者。明真如流转世间。世间有破而真如不破。不破即不变义。故下疏云。在染不破。出世间不尽者。谓修行故。真如显出世间。世间尽而真如不尽。故下疏云。治道不坏也。
　　会妄显真者。意令体妄。即是不须待灭也。如经云。色即是空非色灭空。论二初会妄。疏妄执等者。谓闻前段真如是总相法门。体即真如举体作诸法。若尔。应知诸法生灭。即是真如生灭。何故乃言心性不生不灭。释意云。诸法本无说何生灭。如见空华本自无体。说谁生灭。
　　论若离下二显真。疏疑者下征其所以。可知。释云下正显文意。又若下反以释成。皆可解。谁是病眼者。须知见空华者。是病眼。若眼明净必不见华。楞严云。若无翳目而能见华。云何晴空号清明眼。应知见诸法者。是曰凡夫。不见法者斯曰圣人。圣人称实既不见于诸法。当知诸法凡夫妄见。实无生灭也。诸法既无生灭。真性何曾动摇。是故前云不生灭也。
　　论是故下三。初标举能离。疏是所执下二句解是故二字。是故者。指前二段为所以也。所执空即指前无一切境相。真心不动即指前心性不生灭也。由斯之故。遂得一切诸法即真如也。然此二句又迭互相成。乃由所执本空所以真心不动。又由真心不动故。得所执本空。其犹万像本空明镜不动。由此下正结真实。由此二字指前所以。一切下正显真如。即释论中一切法下文也。此中显真而举一切法者。以其性不离相故。一切诸相性所成故。人皆执相以迷性故。今约相而显性。令知相即无相唯一真如。触境对缘任运合道。动静施作无非妙门。然此论中从本之言。与下毕竟之言。相望互成影说。谓从本二字约望过去。以显真义。谓非是先来不离言等诸相。而今方离。以从本已来便自离相。影取未来毕竟如是下。毕竟二字。约望未来以明如义。谓非是只于今日。平等不变不破。以尽未来际毕竟平等不变不破。亦影取过去从本以来便自如此。又此二义各通下三句而转。又一切法言亦通下毕竟而转。思之可见。
　　论离言下正显所离二。初离妄相以显真。疏言语路绝者。上句即音声不及。下句即名句文不及。既声名句文不及。即当言语路绝也。非闻慧境者。声名句文是所闻故。意言分别者意言。即是分别也。以形口曰言。在意曰分别。今以所分别与所言同故。云意言也。夫人发言。皆意中之事故。诗序云。情动于中而形于言也。心行处灭者。以相是心之行处。行犹缘也。既离于相心无所缘。所缘既无能缘亦绝。无相真理何思慧之所及乎。离伪等者。伪则鋀似真金。妄谓影如本质。凡是有名相。法悉皆伪妄。故金刚云。凡所有相皆是虚妄。又楞严云。幻妄称相。以伪妄故。则非是真。今既离于名相。即非伪妄故名为真。离异等者。谓有差别有变异。可破坏也。今既皆离故名如也。又若约的训。如者似也。夫法异则不似。不似即非如。今既不异。不异即相似。似即如义也。故圭山云。谓此实体于未来。常如过去。于色中常如受中。真实相如非为妄似。展转释者。为何毕竟平等。为无有变异故。因何无有变异。为不可破坏故。又不可破坏者。为无有变异故。无有变异者。为毕竟平等故离世间者。世谓迁流。间谓堕在其中以差别变异破坏。是世间法。今皆反此故云离也。非修慧境者。修即是定非定境也。夫苦空无常不净等。皆是定所缘。故正智相应者。即如之智证即智之如。除此之外莫能及焉。故下文云。以离念境界唯证相应。故从上来下乃是通断前后二文。仍辨下段之意。以对非三慧境也。
　　论毕竟下二离异相以显如。疏虽遍等者。在染时与在净时同。谓凡夫真性的同诸佛真性。如净室空与秽室空等。此约同时横说也。在缘者。谓在染净缘中过去如现在。现在如未来。犹昨日空与今日空等。染净虽自改变。真如于此无迁异也。又染缘即以生相为始。业系苦相为终。净缘即以觉灭相为始。觉生相为终。真如于中竟无改变。此约异时竖说。不同有为者。是无作法故。体若虚空欲何破坏。在染不破等者。随流则妄染起。而真体无损。反流则妄染坏。而真体如旧。故圆觉疏云。处生死流。骊珠独耀于沧海。踞涅槃岸桂轮孤朗于碧天。
　　论唯是下三结体立名。法体者。一心即是法体。故前文云。所言法者。谓众生心。诸法既无故唯心在。如万像本空唯是一镜圆觉云。诸幻尽灭觉心不动。依义立名者。于一心上依离伪妄变易之义。以立真如之名。
　　疏言教非实等者。以权设故因缘有故。意令假其有言以契无言。无言之理可以证悟。有言之教不可取着。取之即成认指亡月也。十地论说随声取义有五过失。一不正信听既逐声不会深意。二退勇猛由不正信则无胜解。不能决定。三诳他由不会故。或以深为浅以浅为深。四谤佛执权为实。或执事迷理。便谓如来言成虚妄。五轻法以谬解成性闻深不重。释无实所以者。以一切境界。皆从妄念所生。念尚无体。况所生法而是实耶。故前文云。一切境界唯依妄念。而有差别。若离心念则无一切境界之相。由是一切言说。皆是假名无有实体。性不可得也。疏恐诸下叙外疑可见故。今下以释论也。若据疏意从一切言说下尽是释前故名真如四字也。在文可见。然此释疑之文。合在次前文下注释。方得文便。学者应知。不相违者假名与离名虽言异而义同。良以等者。凡是有名。皆依相。立真如无相所立即空。以遍计所缘不入真实故。故楞伽下引证名相俱遍计也。相从想生名依相立。不离相故。故曰相。随缘此相名又生妄想即遍计心也。然此段论以愚详之。从以一切下。四句合是前科所离相中释所以也。疏文节释科解俱不稳畅。今于疏外略助一解。或问曰。何以真如体。上离前言说等相耶。故论释云。以一切言说假名无实故也。此之二句乃是释前离言说名字二相所以。也谓心性真实不与虚妄相应。言说名字但是虚妄假有。无其实体不与真合。是故离也。但随下二句文通两势。一则释前离心缘相所以也。以心缘之相但是随彼妄念而生。念无自性缘相何有。故云。但随妄念不可得故。故字通于前段。以真体无念。念则违真是故离也。二则释前假名无实所以。此如疏解。译者务简两段一释。此文之巧略也。从言真如者下方是释疑。疑曰。前云离言说等相。以显真如无相。今复结云。故名真如。岂非言说等相耶。故此牒而标云言真如者。亦无有相。疑者复云。显言真如正是名相。何谓无相。故论释云。谓言说之极。因言遣言也。意云。非谓立此真如一名。便滞于相。以寄此假立之极名。以遣于言相也。有智至此希为详焉。余文如疏。立名分齐下叙疑答释。文并可知。诸名边际者。如极微是色边际等。今真如是名之边际。故此名后更无名也。十种名者。一法名谓蕴处界三科。二人名谓信等五十二位。三教名谓修多罗等十二分。四义名谓蕴处界等所显义理。五性名谓无义文字无所诠表。不生义解。六略名谓众生等。七广名谓众生等各有差别义名。八不净名谓凡夫等。九净名谓生灭即真。十究竟名谓真如也。故偈云。人法及教义。性略及广名。不净净究竟。十名差别境。遣于名者遣于诸名也。若不立此极名。不能遣于诸名。例如扣犍息喧。若无此声。不能止于诸声也。若存等者。若存真如名。亦同不遣名。虽是极名体毕竟假。存而不亡。岂称法体。须知虽立真如之名。名即无名。无名之名故曰假名。即是离名也。故净名云。文字性离即是解脱。学者至此虽因名而生解。必亡名而证耳。疏一云下。克就真如自体释。可知。妙智等者。既无名相则非心识所缘。但唯微妙真智观行所及。谓遍计所缘是假。假故可遣。妙智所证是实。实故不可遣。圆觉云。诸幻灭尽觉心不动。前则能所皆妄。此则能所皆真也。二云下会显生灭无相释。意明非谓以真如体遣生灭法也。何以下征起下文。以法下释有二意。初约唯真无法解即约真如门释。但有真如更无余法性何可遣。又以下二约有法无性解。即约生灭门释。虽有染净自性本空。何用更遣前如镜体无像。后如影像即空也。外人下约真如门释。离妄情者名相俱绝情有理无。若使可立。焉能离妄。故下文云。以离念境界唯证相应。故又生灭下约生灭门释。生灭无性。无性故即真。真本自立。故云不待。斯则真如本立。更不须待立生灭法。以为真也。其犹于波本自是水。何须待立以为水耶。何以下蹑前征起下文。真故下约真如门释。夫真者。非伪非妄。如者。不变不易。今若可遣即成伪妄。可立即成变改。以先不立。今方立故。又生灭下约生灭门释。以真如从本以来举体成生灭。生灭无性。常即真如。如是性相曾不舍离。以生灭显时。即如体显也。斯则本自显然。何须更立。
　　离言者。不可说故。绝虑者。不可念故。以前文云。离名字相离心缘相。故此结也。然一切众生从无始来。执相迷性不能即妄会真虽终日行而不自觉故。今示真而约生灭也。学大乘者。须终日不食终夜不寐。以思此事。何曾是无圣凡依正空色等时。何处真体不常显现。何有一法不是性。为何有一法体不空寂。又空法何尝得离真性。苟或不同。此说则堕断常。无有是处。是故论中每节显真。皆言一切法也。
　　论若如是义者。指上不可说不可念之义。论诸众生等者。既发言违理动念乖真。诸众生等念念相续。未曾离念。欲得不乖如何随顺。欲得契证如何造入。
　　论可说者。即所说也。念亦如是。疏念即无念等者。谓知念诸法时。本无能念所念非谓灭。此令无以念体本绝即无念也。故圆觉云。于诸妄心亦不息灭。非灭下双释。即念无念以离二边。若灭念令绝即堕断见。若不知念即空。即堕常见也。今既不灭复知即无故免斯过。此则即言忘言非都不语。即念无念非都不思故。经云。无离文字而说解脱。文字性离即是解脱。下文云。众生迷故谓心为念。心实不动。若能观察知心无念。即得随顺入真如门。于一下结益。只于一念无念。已离二过。二过既无。乃顺中道法性。即不乖真如也。又亦等者。前则直就法体说。念即无念。此即起念之时用观。观察能念所念已起未起。了不可得。说亦如是。故云等也。虽未离念者。如是。观时。粗念不起细念犹存故云未离。如但得火灭火杖犹存。而顺无念者。常观无能所故。如是观时即是顺无念也。如下文云。若有众生能观无念者。则为向佛智故。如上等者。以前来所说但是入理之方便故。前疏云答方便观。即能等者。由前观察纯熟。便能离此能所之念。契于无念真理。以真无能所念想。今既离此。则能契真。正观者。此观正与真如相。当如匣与盖也。又正者。圣也。位当登地已去名为入理圣人。前之方便即当地前。契入即证义也。以离能所念故。得证真如名为契入故。唯识云。若时于所缘智。都无所得。尔时住唯识离二取相故。然上所说。且约一分得无漏。正智名离念得入。若约究竟离者。唯妙觉一人而已。智行处者。真如是正智所游履处。明非倒惑所行之处。故华严云。甚深真法性妙智随顺入。又亦等者。前解约所观念无。今解约能观亦无也。观念之心。此心名为知。无能所之念。苟存斯念。然亦不入拟心即差故。故圆觉云。离远离幻亦复远离。得无所离。即除诸幻。荷泽云。妄起即觉妄灭觉灭。觉妄俱灭即是真如。然则如体离念动即乖真。苟能知念无念观察不息。如是随顺还有入期。冀诸行人勤修妙智。然据前之问答。双明说念后答。正观中不论于说者。以细况粗故。心念微细尚须远离。言语粗浅岂得存焉。
起信论疏笔削记卷第七
　　释真如相者。前云是心真如相。自此之前已释真如两字。从此向后方释相之一字。初总标论。复次真如者。问此既说真如之相。何不牒云相耶。答以从无相中辨相。相即无相不异离言之法。故又相即义也。今于真体之中开说二义故。云有二种义。义即相也。一味者。前云一心一法界故。然且约理离诸相故。强名为一。而此一相即不可得。法句经云。森罗及万像。一法之所印。一亦不为一。为欲破诸数。浅智之所闻。见一谓为一。幸诸深智者忘怀而体之。有二者。既容言说分别故。有一二之相也。不可随言者。前虽显体离言。不可执为无说。以有二义故。今虽分别二义。不可取为有相。以相即无相不异离言故。故不得随言执取也。但为下必若无言。凭何信解。必若有二法体。全乖证入绝分。引文可知。
　　二略辨疏无妄染者。以如实体中本不与九相六染相应。故名为空。不是真体是空。如实之空者。如实是真性空。是无妄染。如实之空依主释。如言瓶空。盖为瓶中无物。非谓瓶体是空。涅槃经中具有此喻也。论究竟者。至极义。意明立空之言至极只为显于真实也。遂能等者以妄空为能显。真实为所显。不因彼妄空。焉知此真实异妄无体者。妄揽真有真元自有。故云异也有流者。有谓三有二十五有。流即四流九流。以彼诸有烦恼。能漂溺群物故总名流。即根随等共有二十六使。此论即三细四粗。如是烦恼多不可计。故曰恒沙。若准此论所说。即过河沙数。理实无量。岂止河沙。若有定数。恐非了义。所言异者。彼曰烦恼。此名功德。彼染此净彼空此有故。相离者。妄体本空无可相随故。下文云。一切烦恼染法皆是妄有。性自本无。未曾与如来藏相应故。无上法者。即大智慧光明义等。是佛所证之法。故云无上。此皆即性之德。德皆是性不相舍离。故曰相随。
　　初略明疏能所分别者。即心境也。染法虽多统。唯此摄故。论云一切。而疏云能所。下即心境别明所取相者。即境界相。于中有色香味触等不同。故云差别。能取见者。即智相相续等。于中分见闻觉知不同。总名能取。即下分离识也。此即约双遣心境释。又以下约唯遣境界释。前二句但说境无。此则出境无所以。谓凡是境界皆从心念所生。心念既无。境从何有。故前文云。一切境界唯依妄念而有差别。若离于念则无一切境界。据此是本识中能见相也。以与智相生境取境功能别故。良以下通释文意。情有理无者。妄情中有。真理中无犹如空华翳病故见。理有已下反前可见。故不相应者。结前妄法。理中既无说何相应。斯则却与情为相应。以从妄念生。故离念则无一切法故。
　　论当知下二四句。初有无四句。疏离妄有者。谓人执有故言非有。若无所执约何言非妄有之言。摄一切相。惑者下为不了非有之言。是遣情执之有。却认法体是无。今此释云。上但以非非汝执有。不道此法便是于无。故云非无。双非是真法者。将谓真如是非有是非无。故破云。非非有相非非无相。此皆上非字是能治之药。下三字是所治之病。释云下细详可解。此中前后四个谓字。前二个中。上是计谓之谓。下是言谓之谓。后二例之。还立等者。执第一第二句同时有无相。并为真如也。非许双是等者。我若单言非非。则从汝双执有相无相。我以两非和非有相非无相。一时非却。何以迷倒双执有无。故今论云。非有无俱相。俱相者。即有无同时也。今皆非却。
　　论非一下二一异四句。疏准前等者。但前约有无此约一异。二执不同。余皆无别。但如前疏配释可知。然执下结总摄别谓众生执取无量无边。根本从此二四句起。所以百非只约此说。义见前文。故广下引例。皆非真实者。是妄计着不称实理。同此有无一异二四句也。所执不同者。四人各执一句。有即有句。是此初句所遣也。非有即无句。是此次句所遣也。俱即亦有亦无句。是此第四句所遣。非即非有非无句。是此第三句所遣。一等例此配之。随次配者。如上配为四句。然但一向就彼所配。非与此论相配。皆是妄执。故云非真。四宗外道者。一数论外道执有等性与诸法一。即当有句。故彼破云。此执非真。所以者何。若青等色与色性一。应如色性其体皆同。五乐等声与声性一。应如声性其体皆同。眼等诸根与根性一。应如根性其体皆同。应一一根取一切境。应一一境对一切根。又一切法与有性一。应如有性其体皆同。二胜论外道说有等性与法非一。当非有句。此亦非真。所以者何。若青等色与色性异。应如声等非眼所行。声等亦尔。又一切法异有性者应如兔角。其体本无。乃至广破三。无惭外道执有等性。与彼诸法亦一亦异。当于亦有亦非有句。此亦非真。所以者何。若有性等。与色等一同数论过。与色等异。同胜论矣。一异二种性相相违。而言体同。理不成立。一应非一以即异故如异。异应非异。以即一故如一。乃至广破四邪命外道执有等性与彼诸法非一非异。当非有非非有句。此亦非真。所以者何。汝此所说非一非异者。为但是遮。为偏有表。若偏有表。应不双非。若但是遮。应无所执。有遮有表理互相违。无遮无表言成戏论。乃至广破如是。世间起四种谤。谓有非有双许双非。如次是增益损减相违戏论。是故世间所执非实。今此下拣异此是一人展转。彼乃四宗各殊。又此则为显真如。彼则一向治执。故不同也。后段等者。今但取皆非真实已上文。不取及显外道已下也。
　　二总结疏妄计尘沙者。显妄执多也。既从念生。岂顺无念真理故不相应。然此文中但约心结而不约境者。以一切境界皆从心生。但说无心则知无境。故略不言。以对下谓如实之体约无妄故。说名为空。非谓真体是无名为空也。亦可下通指此段总结之文。皆是释疑。恐闻前真如自性非有相等。便谓全无自体及功德法。成断灭见。故今释之。云乃至等。闻空谓真无妄相。不空谓自性功德清净本然。
　　初正释疏牒前者。牒前体空无妄。显下不空之法。举体者。体是所依。下常等诸义皆依此说。故常者。三际四相不能迁故。乐者。三苦八苦不能害故。疏以恒为乐者。以无生老病死故名恒。此生老等正是苦法。故今配此。前约惑业故配四相。今约果报故配老死等。我者。是自在义。为对所系不自在故。以离业行系缚故。论云不变。不变是离行也。行即是业。既非业系则得自在。故云我也。净者。染而不染故。然此注合在净字之下。以满足之言。盖是都结。谓除此四德之外。所有过河沙数功德。悉在其中。故云满足。即如下所说大智慧光明遍照法界等。故本疏以净法为净德。不该满足之言。然法一字犹通上下。又详常恒不变之文。但成一义。纵此各配自是一涂。今助一解则与疏异。常恒不变者。竖显真体三际无穷。斯则释前以有自体也。净法满足者。横显净德十方无尽。斯则显前具足无漏等。自体既常不变。复具无漏功德。法体若然。岂是空耶。故结不空。
　　二释疑疏情执有者。谓遍计所执色等诸法。是妄情中有故。是则等者。真实法体自性功德。虽无缺少。然无一相可得故不异空。释无相等者。夫有相者是妄念所缘。今既唯以证智相应。故知无相。故唯识偈云。若时于所缘。智都无所得。尔时住唯识。离二取相故。
　　科释生灭心法者。以立义分中云是心生灭因缘相。能示摩诃衍自体相用故。今此一文正解生灭因缘相也。染净生灭者。以染法净法各有生灭。染以顺流为生。反流为灭。净以反流为生。顺流为灭。又染法生时是净法灭时。净法生时是染法灭时。又染法生是妄生。灭是尽灭。净法生是显生灭是隐灭。虽通云生灭。而义有此异也。初标体论如来藏者。具三种义。谓隐覆含摄出生义。隐覆之中复有二义。一者藏如来故。名如来藏。即烦恼为能藏。如来为所藏。藏于如来。如来之藏依主释也。如柜中有金名为金柜。柜不是金。故理趣般若云。一切众生皆如来藏。胜鬘及如来藏经。具有此说。二者如来自隐不现。名如来藏。法身无相。不可以智知识识况眼见耶。斯如来即藏持业释也。如佛性论说。含摄之中复有三义。一体含用。谓法身中有身土相用等。二圣含凡。谓一切众生皆在如来智内。亦如佛性论说。三因含果。谓因位已摄果位功德。此则以因为藏。藏果佛故。前二持业释。后一依主释。出生者。谓十地证真名藏。能成佛果名如来。亦持业释。今论于六义中。除于四六。余者皆通。
　　疏二今初正释。标体者。说有通别。别则唯取所依。即如来藏是体。通则兼取能依。即如来藏与生灭心俱为体。以生灭法皆依此故。今通两说。然此下显生灭与不生灭义。说能依所依。实无二体也。但有相依之义理。而无相依之法体。如不动下喻显。当知下法合并如文。言思之者。意令细合。使法如喻。皆无二体也。楞伽下引证。经云。大慧如来藏者。轮转苦乐因也。乱意慧愚痴凡夫所不能觉。胜鬘云。世尊依如来藏。故有生灭。依如来藏。故证涅槃。世尊若无如来藏者。不能厌生死苦求涅槃乐。
　　此显下二拣滥如说。依水有波。意显所依之水全起。成能依之波不同。依母有子非全母成子。能所别故。斯则举一法。以竖论非。约两法横说。以此下出所以。以是所依之真起成能依之妄故。得有觉不觉二义。以有二义故。遂以不觉妄法。显示觉义之中三大也。如水起成波已而动湿两全。以有动湿故。遂能以动显于湿也。若言依母有子母不在子中。以不在中故。不能以子显母。是故下结成上义所依。即如来藏。
　　二辨相中疏二。初释和合义三。今初略指。非谓等者。意云。真如家所起生灭还与生灭家真如和合。非谓别有一段生灭。自外而来与真如合。生灭之心者。谓全妄之真也。心之生灭者。全真之妄也。此则本末更互相摄。非谓结成六释。无二相者。心即是体生灭。是相反覆皆一。故无有二。
　　心之下二备释二。初正释。心之不正灭即真如门。生灭之心即生灭门。从本觉起者。穷妄源也。然是本觉起成生灭。非谓别有生灭从觉而起。如水起波。斯义无别。本觉即如来藏也。无二体者。前云无二相。此云无二体。意明只有一相一体。以心是生灭体生灭是心相。觉成不觉。不觉与觉不相舍离。
　　故下文下二引证三。初引文。即随染本觉中文。
　　此中下二释意。可知。
　　心亦下三法合。神解者。本觉不昧。鉴照灵通也。余文可知。
　　疏此是下拣滥。不生灭与生灭合者。谓真随妄转流转门也。即背觉合尘义。非是等者。谓息妄归真还灭门也。即灭尘合觉义。然此二中随合则体隐相现。反合则相泯体彰故。前门云。一切法悉皆真故。皆同如故。此反合也。此门即云。依如来藏故有生灭心。又云。依觉故迷等。此随合也。由是疏中前义即生灭门。后义即真如门。
　　论非一异中三。初约法略明。疏真如者。即前不生灭也。非少分动。故云全体。既全体动成生灭法。何异之有。虽成生灭而性不变。从本便尔。非适今也。故云而恒生灭。是变与不变义别故云非一。
　　楞伽下二按经出体。七识是见闻嗅尝觉知末那。余文可知。
　　非异门下三据义广释三。初离释二。初释非异。三然三段中。皆以真如为本生灭为末。初则以不生灭望生灭说。次则以生灭望不生灭说。后即两门同时同处说。其不异者。义在能成。即唯同俱。六字之中随文详会。问论云。非一非异。疏合顺论以明。何故先释非异。后解非一耶。答论顺依真起妄义便故。先举非一后言非异。文云。依如来藏有生灭心。不生不灭与生灭合。此非一义也。然此生灭既依心体不相离性故。后方可言非异也。疏文约法广释。令人生解。要先知体无二。由无二故。方不成一。此则顺法备明。令悟本无真妄之异。悟此法已任辨义异。则不迷本也。故下疏云。此中非直不乖不异。以明不一。亦乃由不异故。成于不一也。今初以本从末释。经云。即楞伽经善不善因者。杀等十恶为不善。不杀等十为善。一切趣生者。六趣四生。其中兼有善与不善。生灭者。舍阴取阴之义。斯则如来藏是真如。善不善等为生灭。既言如来藏为因能造即不异也。又经涅槃也。文云。譬如雪山有一味药。名曰乐味。其味极甜。在深丛下人无见者。有人闻香。知其地中当有是药。过去往世有转轮王。于雪山中为此药故。在在处处造作木筒。以接是药。是药熟时从地流出。集木筒中。其味正真。其王殁后。是药或醋或碱甜苦辛酸。六味成别。如是一味随其流处。有种种味。喻如佛性以烦恼故。出种种味。所谓六道等。此则佛性是真如。六道为生灭。既言佛性随成。即是无异之义。
　　二摄末下二。初正释。今义众生即如者。净名经也。如前所引。然众生是生灭。如是真如既言其即。当知不异涅槃等者。文云。善男子。我于诸经说。若人见十二因缘者。即是见法。见法者即是见佛。见佛者即见佛性。何以故。一切诸佛以此为性。善男子。观十二因缘有四种之智。得四种菩提。乃至云。以是义故。十二因缘名为佛性。斯则佛性是真如。十二因缘为生灭。既说十二因缘为佛性。岂曰异乎。十地等者。此是华严经意。彼经文云。佛子。菩萨复作是念。三界所有唯是一心。如来于此分别演说十二有支。皆于一心如是而立。今疏所引。是彼论牒经也。第一义谛者。是论释也。心是中道实相故。云第一义谛。斯乃三界是生灭。一心是真如。唯之一字显不异也。又此下即始觉中文。四相是生灭。一觉即真如。既云平等而同。欲何为异。然此非异之义。深而且隐。难有信解故。此广引经论证之。
　　又前下二对前重辨。即重对前科。以明非异也。即末之本者。重释前科也。此则以末收本。无本而非末。如以波摄水。无水而非波。更有何水与波为异。故云非异。后即等者。重辨此科。摄末归本义也。此则以本收末无末而非本。如以水摄波无波而非水。更有何波与水为异。前则唯末后则唯本。既无二相故云非异。
　　三本末平等中经云即楞伽经。文云。大慧。如来藏藏识本性清净。为客尘所染而为不净。我为胜鬘夫人及余深妙净智菩萨。说如来藏名为藏识。与七识俱起。令诸声闻见法无我。我为胜鬘说佛境界。非外道境界。此言如来藏。即是真如。真如是本。七识是生灭。生灭是末。既云其俱。即平等义。又经亦彼经也。与前文小异而意大同。详之可会。又论即十地论。唯真不生者。果佛无生故。单妄不成者。无所依故。然唯真之法则容有。单妄之法则全无。今以相对且作斯说。此则下都结。亦通结三门详之。
　　不一下释非一文四。今初蹑前正释四。初正释摄末之本。即生灭之真如。摄本之末即真如之生灭。既一生灭一不生灭。岂为一义。是则于心不异中。明不一义。
　　依是下。二引证可知。
　　解云下。三释上引文意。不在中者。无中可在也。不同二人同在一室中。即如两木成林。两木既分。乃得云一木不在林中。
　　此约下四通妨。或问曰。义既不一应不和合。故此释之。谓于二义之中。偏举此义而说。非谓坏彼和合以成不一。即知正说此不一义时。彼法元自和合。何以故者。征意。云何以不坏和合。又能不一耶。此中下释也。如来藏等者。谓不生灭既是即生灭之不生灭。当知此不生灭与自七识生灭。未曾不和合。于和合中而论不一也。七识等者。谓生灭既是即不生灭之生灭。当知此生灭与自如来藏。不生灭未曾不和合。而于此中以论不一也。所言自者。显非别外本不相离。不相离者。即和合也。斯则只于非异处说非一义。谁言破此和合耶。
　　此中下二反藉非异二。初标可见。
　　二释。何以故者。征意云不乖非异。其义已明。有何所以能成非一。若如等者。释意云。若如来藏随缘时。失自不生灭体。即兼无生灭相。以无所依故。此文且显二法。若异有如此失。是则不成不异义也。彼义既不成。兼此不一义亦不成。以二义既失。约于何法。以明不一耶。是故下明不异义。今由不异故。生灭起时不失不生灭。由不失故。生灭得存。二义既存故。得不一义成立。岂非由不异故。成得不一耶。又亦由此非一义故得成彼非异义。以真起成妄故。得说有妄不异真妄。若不起说何不异。前段所不言者。以未说后义故。
　　又此下三举体相摄二。初正辨。真妄下各出其体。如文可知。此以无明为非生灭者。非粗相之生灭故。非不生灭者。以有细相流注之生灭故。例如非想非非想处耳。此四下正辨举体相收。且举如来藏者。必收诸法。以是在缠名故。又举梨耶。由无明动真妄合故。若举七识。亦由无明与藏俱在梨耶中。故若举无明。无明无体。依觉有故。亦在梨耶故。下文说依梨耶有无明。又说无明灭时和合识破。由是举一即蔽诸也。缘起等者。众法和合方成一大缘起之相。
　　此中下二释疑。或问曰。若然者云何前引经。言如来藏不在梨耶中。故此释通。以义说如此。非事异也。余义准此者。今文举喻。且约湿性对浪而说。以喻藏性唯不生灭对七识。唯生灭一义。以论即离。对余二义理亦准知。故云思之。故前文云。随举一义。即融摄自体也问既下四问答通妨有二问答。初问中怪前所引经文云。如来藏者不在阿梨耶中。答意云。真与妄合方曰梨耶。其如梨耶都无自体。且约义说。则真妄二法悉在其中。由是梨耶为总真妄为别。只合言在总中。不合言在别中。今既分动静。则使梨耶总义不成。无中可在故。云不在梨耶中。
　　后问意云。今梨耶既通动静。应合亦在真如门。何故独在生灭门耶。答中且说唯在生灭门。意自然例知不在真如门也。以梨耶是起静以成动。体不相离故。静随动在此门中也。非直等者。意云。谓不动尚在动门。何况动静兼者。何以下征释可知。应思准之者。意令准知不在真如门也。以梨耶虽有静义。然不在真如门者。以此静是随动之静。非同真如门是不起之静。静体虽同静义且异。梨耶既动静相带。故不在真如门也。以此门是唯静故。疏略不说此义。乃云应思准之。
　　又若下二合释二义二。初遮一异。然则相无相宗学人有失意者。于此二中各负一过。离此等者。故前云。依如来藏有生灭心。后云。无明灭故智性不坏。
　　又若下二显和合三。初正释。无和合等者。例如中论偈云。染法染者一。一法云何合。染法染者异。异法云何合。此则由非一异义。成和合义也。
　　如经下二引证三。初双标二喻。即楞伽经也。如文。
　　二若泥下单释尘泥。非彼所成者。非彼微尘成泥团也。应无差者。尘未和水。应名泥团。既成泥团应曰微尘。
　　如是下。三总以法合。藏识非因者。非无也。因真相也。既若成异则藏识不因真相所成。如前泥团不因微尘。又如何云依如来藏有生灭心。藏识亦应灭者。以无和合义故。故下云。破和合识相。今言灭者。但无一分生灭。是故非真相灭者。下文云。妄心则灭法身显现。又云。心相随灭非心智灭。业相灭者。举细摄粗也。
　　解云下。三释其所引。文易可知。
　　今此下三总结成。可知。
　　立名中疏二。初正释论意。此生等者。再牒前文之义。目此下合彼二义以结此名。
　　或云下二广辨名相二。初对二师以辨名。楚夏者。谓如此方吴楚华夏言音讹转。西域五天亦尔。故指彼同此。又云。阿梨耶阿陀那等。此但轻重有异也。无没者。即正与梵文敌对。藏识即取名下义。翻藏是下会二名也。由彼我见所摄藏。故遂令无始相续不断。故云不失。是以义上之名虽少不同。名下之义故无异也。如佛性为觉为知。了了分明等。
　　所摄下二约三藏以释义。于中有执藏所藏能藏之义。如次辨释。谓诸下标。所以下释。似一者。业相初起未分王数及与外境。实非一而似一也。似常者。生灭微细似常而非常也。楞严云。又汝精明湛不摇处。名恒常者。于身不出见闻觉知。若实精真不容习妄。故云似常。诸愚者一切异生无二空智者。以似为实即法执。智相执之确然不改。即六七二识是能执心也。内我即我执。于自身内而生执故。以执他身及诸法各有自性。亦名为我。故此拣云自内也。我见下结为藏义也。摄即执也。既为我见所执故。名为藏。执即藏也。由是下出所以。二种我见即人法也。永不起位。即第八地。准唯识说。此识有三位。一我爱执藏位。通一切异生二乘有学及七地已前菩萨。皆起我执执第八见分为我故。第八识名阿赖耶。此云执藏也。二善恶业果位。即通一切异生。至十地满心二乘无学等位。由善恶因感无记果。果异于因名异熟识。三相续执持位。即通因果一切位。以第八识执持诸法种子等。今不散失故。名阿陀那。阿陀那义翻执持。今云不起位者。即第八地已上也。以离我见所执。不名赖耶。故失斯名。仍拣下位入观之时。有暂不起故云永也。然不亡识体故言失名。又能藏下所藏义。谓此识体藏在根身种子器世间中。以根身等是此识之相分故。如珠在像中。不同身在室中。若觅梨耶识。只在色心中。欲觅摩尼珠。只在青黄内。又能藏诸法下能藏义也。谓根身等法。皆藏在识体之中。如像在珠内。欲觅一切法。总在梨耶中。欲觅一切像。总在摩尼内。然但以前义互为能所也。论云下引唯识证成。可知。
　　科云释上生灭心者。以立义分中云是心生灭因缘相。今则且释心生灭也。论二种义下疏二。初释开数二。初标举释意。稍难者。以此一识二义之中含有多法。外则包罗万像。内则能所俱成。存之则生死无涯。破之则涅槃有得。若不分别。何以了知。行相幽隐。故名为难。然其深智于此可了故。复言稍稍少也。括检也。谓总检括论之前后。以释此意。然亦但齐生灭一门。
　　何者下二依义具释中三。初约真妄开合以释义。文有七。一开真妄成四义。然真之与妄。皆依一法界心所说。盖以此心本来有体有用。即用之体则荡然空寂。即体之用则了然觉知。以无始迷之故。于空寂之处。则确然根身尘境。于觉知之处。则纷然分别缘虑。故肇公云。法身隐于形[穀-禾+卵]之中。真智隐于缘虑之内。然其形[穀-禾+卵]缘虑本来体空。空寂觉知元来不变。不变之真本自随缘。体空之妄元来成事。非因造作。法尔如斯。众生身心见今若此。即约此义以明染净缘起之义也。今不别标一心者。含在真字中。以无二体故。不变者未尝不空寂。未尝不觉知故。故论云。所谓心性不生不灭。又云。一切染法不相应故。又云。所言觉者。心体离念等虚空界。随缘者。随染顺流而成九相。故文云。依如来藏。故有生灭心等。随净反末而成四位。故下文云。觉知前念起恶。能止后念。令其不起等。体空者。遍计之法情有理无故。故论云。一切诸法唯依妄念而有差别等。又依他之法相有性无故。故论云。是故一切法如镜中像。无体可得。成事者。成染事则三界依正。成净事则三乘因果。如下所说九相二身是也。此则随缘如作梦。成事如梦物。体空如梦物元虚。不变如内身宛尔。
　　此真下。二束四义成二门。初义即真中不变妄中体空。由此二义成真如门。此门摄妄则妄体空。摄真则真不变。染净平等一相无相。故有此门。后义即真中随缘。妄中成事。由此二义成生灭门。此门摄真则真随缘。摄妄则妄成事。即成染净诸法差别等相。故有此门。
　　此随下。三开生灭成四义。此约生灭门中。真妄相对互论自他。便成四义。然真中违他顺自。即是妄中违自顺他。真中违自顺他。即是妄中违他顺自。但为门不同而义一也。违顺行相即见下文。
　　无明下。四开四义成八义三。初正示八义。无明下且明妄中四义。示性等者。谓反流对染诠显示现真性功德。如下云。不觉念起见诸境界。故说无明。心性不起。即是大智慧光明义。乃至若心有动。具有过恒沙等妄染之义。心性不动。则有过恒沙等诸佛功德相义示现。又说性本无悭。顺修檀度等。知名义等者。谓分别妄心顺生灭时。属于无明名为染用。若顺真如故名净用。故下文云。以有不觉妄想心故。能知名义。为说真觉。若离不觉之心。则无真觉自相可说。又云。无明染法实无净用。但以真如而熏习故。则有净用。覆真者。真理平等妄心差别。差别之妄现时。平等之真即隐。故下云。染心义者。名烦恼碍。能障真如根本智故。无明义者。名为智碍。能障世间自然业智。故成妄心者。以无明熏习之所起故。故论云。以有无明染法因故。则熏习真如。以熏习。故则有妄心等。又云。无明熏习义有二种。一者根本熏习。以能成就业识义故。二者所起见爱熏习。以能成就分别事识义故。真如下明真中四义。显真德者。反流翻染形对妄法。显此真德。即下随染本觉中智净相文云。谓依法力熏习。如实修行满足方便故。破和合识相。灭相续心相。显现法身。智淳净故。起净用者。无明是妄恒起染用。以真熏有力。令彼反流顺真如性。故名净用。下云。自体相熏习者。从无始世来。具无漏法。备有不思议业。作境界之性。依此二义恒常熏习。能令众生厌生死苦。乐求涅槃。又云。以有真如法故。能熏习无明。乃至得涅槃。成自然业等。隐真者。即前说真如随缘成梨耶识。既成识已隐在识中。以其隐故。名如来藏。已见上文。现妄者。真体既隐妄相即现。谓境界相是也。下云不了真如法。故不觉念起现妄境界。
　　此上下二合对四觉。然此觉与不觉。但以真妄相对为门不同。各有四义。故开成八。今于真妄各分体用故。两两相从但唯有四。如疏四段。前二段约净分其体用。初段合二。顺体成本觉。次又由下。合二顺用。成始觉。后又由下二段约染分其体用。初段合二顺体。成根本不觉。次又由下合二顺用成枝末不觉。是以二二合论乃成染净各分体用。故合前八成四义也。
　　此生下。三结指广略。然八门之广则已极。四门之略则未极。以次更有为二为一故。言四义者。即上违顺等四。非取今四觉为四。以此是结指上文也。
　　若约下。五束八义成四门。言分相者。谓分齐法相也。以一切净缘分齐法相属于二觉。一切染缘分齐法相属二不觉。又于中净法之体属于本觉。净法之用属于始觉。染法之体属根本不觉。染法之相属枝末不觉。故合前八以成四也。
　　若本下。六束四门成二义。谓始觉是末。不离本觉之本。故下文云。以始觉者。即同本觉。又云。而实无有始觉之异。乃至平等同一觉故。枝末不觉不离根本不觉。故下文云。当知无明能生一切染法。以一切染法皆是不觉相故。然本始二觉。但是体用之异。本末二不觉但是粗细之异。岂得离体有用离细有粗。故唯二也。
　　若镕融下。七合二义成一门。以本从一生灭门。展转开成八门之义。乃是据本以彰末。今却收束以成生灭门。则是摄末以归本也。
　　又若下。二约诸识分齐以结成。诸识等者。即本事二识也。然此二识分齐行相各不相是。以本识是体事识属用。今以二本是体。宜在体分以梨耶无始相续具觉不觉。行相相顺。是故二本皆在其中。故下文云。以如来藏无前际故。无明之相亦无有始。余二等者。始觉悟时。方有六粗托境而生。行相粗浮宜在粗分。是故此二在生起识中。此则摄四觉归二识也。若约本下摄事识归本识。以体用不二。如波与水。是故四义俱不离本识也。此即同前一生灭门耳。但前约门说。今约识论也。故云下结由是广之成八。摄之成二。二义皆从一识中出。故今论云。此识有二义。
　　问此下。三约问答通妨。以辨异二。初辨异二义。问意可知。答中先分别正答。初辨一心二义。即依一心法。有二种门义。随缘即生灭门。不变即真如门。今此下辨一识二义。即唯约生灭门。不该真如门。此中理净即觉义。染事即不觉义。即前生灭不生灭和合之义。广如前释。无二相即前和合非异义。染净等即非一义。是则下判成宽狭可知。
　　问此下二辨异二真。问意云。若言同者。应合俱名真如。不然俱名本觉。何以前后立名别耶。若言异者。约何论别。答中约体绝相者。如前云。心真如者。即是一法界大总相法门体。乃至离言说名字心缘等相。本觉等者。是所示相大中文。本者下释所以。谓本性功德即是觉也。
起信论疏笔削记卷第八
　　今就略以立名。谓之本觉。约广以显相。号性功德也。以此下结拣所异。谓本觉之名不于真如门中说。而于生灭门中说者。以约翻妄而立。故是故下。引所示之法。证成前义。
　　论生一切法中疏三。今初对前门以通各义。上二下牒外难。以此下通释。狭义如前已见。由含下正明摄一切也。一切虽多不出染净。今有觉义故摄净。有不觉义故摄染。故云一切法。不言下明不同二门也。以染净相兼方成一切。今觉义摄净不摄染。不觉义摄染不摄净。斯则二义共摄一切则可。各摄一切则不可。若一心二门之中。则每门已自摄染摄净。由是不同故不言各也。
　　又上下二拣前文。以释生义。先牒难。以真下通释。无能生义者。文云。所谓心性不生不灭等。故以不觉下约顺流。生诸染法即三细六粗等以本觉下约反流。生诸净法。即四位二身等。依此下。通结。下四下。引说处。问此门既有生义。何不于二门之初便言耶。答前文以生灭与真如同处标示。无便言之。今此独明。故得言生也。
　　非直下。三蹑下句以辨摄义。其犹金能成像像不离金。水能生波波不离水。即三藏之中能藏之义。
　　约净等者。觉是净法。于中有始有本。则随流时体(本觉)隐用(始觉)废为灭。反流时体显用起为生。论所言下二。初正显觉体。谓心下标也。疏离于等者。心体真实本自灵鉴。念相虚妄从来闇昧。若心有念是谓闇昧。名为不觉。心既离念则无闇昧。唯一灵知。名之为觉。复言体离者。当知本无。以本无故。名为本觉。论离念相下释也。相谓义相。即下二义是也。此之二义正是本觉相。即相大也。等谓齐等。本觉之义与空齐等故也。疏非唯等者。即正释相之一字。即大智慧光明等义。以一一义称体而周。不异不二皆等虚空。故云与虚空等。此文乃是海东疏义。故今引用。二义如下所配。横遍三际者。若言遍则合云凡圣。若言通则合云三际。今所异者。以三际凡圣互有相通。举三际时。一一际中必具凡圣。凡圣皆如。故云横遍三际。举凡圣时。一一凡圣必具三际。始终皆尔。故云竖通凡圣。盖欲异于常说横不该竖。故有此言。显无不遍也。在缠等者。此虽约时竖说。语似未尽。然理亦该收。谓在缠必具情器。出障必收身土。二俱无二也。
　　论即是下。二会体立名。如来者是应身。法身是真身。如来之法身依士释。意明心体与法身无二。故云即是。又离真无应。应即是真。故云即是。又如来法身并同真身。但以约人标法故。曰如来法身。亦是即义。上二皆持业释。由是即字通兹三用。然初一是正。余二是兼也。学者应知。言平等者。圣凡情器无二圆满故。疏欲明等者。欲显在缠之本觉。遂举出缠之法身。此则约果以显因也。名虽因果有殊。而真实之体无二故。论云即是也。论依此等者。依体立名也。谓心体寂灭无有变改。从本已来可轨则。故名之为法。是体依聚故。名之为身。今依此体而立觉名者。以显法身非是一向凝然寂灭无知无觉也。又显此觉非是有为生灭之法。故约法身以立。是则一体之上寂故名法身。照故名本觉。所言依者。但是依约之义。不同草木依根有苗分能所也。亦不同依如来藏有生灭心有真妄也。此乃一体真实。但约此体上灵照之义。便名本觉也。疏既是等者。法身之理。三乘教中同许不生不灭。是本有之法。既目此法为觉。是可为本。无性下引证。本觉即法身义也。以此宗中理智无别。谓即理之智名为本觉。即智之理名为法身。如珠即明无二无别。不同权宗为无为异。
　　二释本觉名。疏二。初随文别释。责意云二者。但反覆成难。而实无二故。本疏云。进退成难。
　　以对等者。下云。当知染法净法皆悉相待。今此且约对于新生。立为本有。以始觉从修新生。本觉性自元有。由是对始以立于本。又以下约别义释。前约对始名本。今约生始名本。原其始觉是本所生。内因熏习外假缘力。创然而有。故名为始。生于始故名为本也。苟无所生亦不名本。如女生子方得母称。
　　以至下此辨但名觉之所以。以始本既合。则无二相。无二相故但是一觉。故下文云。亦无始觉之异。以四相本来平等同一觉故。又此下约别义释。前段是辨一觉所以。此即辨始觉所以。意明此段论。文是明始觉。以依本起始。始还同本故名始觉。以始得无念之觉。名真始觉也。已前虽亦名始觉。以未离念犹名不觉。或立相似随分等名。至此念尽已觉初相。故名始觉。是知直待合同本觉心源。故名究竟觉。智净相等并同是始觉也。
　　问若下。二问答违妨。异不成始者。以前文云是本所成故。融同本体方名始觉故。同不成始者。以前云至心源时。始本无二平等一相无所待故。既而同异二俱不立。如何说言对始立本耶。此问因次前疏文中来。答意昔日不觉而今始觉。若穷其体与本不殊。就生灭门相待义边。得名始本也。形本不觉者。形本觉故立为始。形不觉故立为觉也。若至心源已属真如门摄。不同前难。而实始觉等者。无不觉之染缘可形待。故无觉名。与本平等不殊。故无始名。但名真如。不名始本觉也。由是真如门中。但显于体不显相用。
　　二始觉疏明起等者。正明始觉。文虽在后。转推其源元因本觉。由迷本觉方有妄念。妄念即不觉也。则前依如来藏有生灭心。后依觉故迷等。如依不睡人有睡人也。论依不觉有始觉者。如依睡人方有觉人。疏三。初别解文。本觉等者。下云。以有真如法故。能熏习无明。以熏习故则令妄心厌生死苦乐求涅槃等。究竟同本者。下云。而实无有始觉之异。本来平等同一觉故。下文引证者。即随染本觉中文。斯则本觉离染初净。便名始觉。
　　此文下二通辨论意。此如好人成睡人。睡人成觉人。此显展转成立也。始觉同本下明展转泯绝也。如觉人同好人。以同好人故。即无睡人。无睡人故即无觉人。无觉人故即无好人。无好人故平等。平等亦不可。言平等者。无始本异故。再言之者有二意。一则始觉与本觉平等。始即本故。本觉与不觉平等。不觉即本觉故。二即始本不觉竟无差别。本自平等。又差别平等亦复平等。离言者。欲言始觉体同本故。欲言本觉无所对故。欲言不觉体即觉故。言之不及。故云离言。以离言故无相可得。心行处灭故云绝虑。此即泯同真如门也。
　　是故下三总结示。圆融者。圆摄染净。觉与不觉融归一体。清虚无累故曰解然。迷觉中道一不住着。故名无奇。况有三身异者。以三身由始本所成。始本既不安立。岂有三身之殊。此拣权教定说三身差别。于中分为无为别及三常之异也。但随下释疑也。或曰下说不思议业相缘熏习镜报身应身。又云。无明尽有不思议业。能现十方利益众生。此岂非报化之用。何言无三身耶。故此释之。但约机见有异名为报化之身。若约果海实无身说。下文即真如用大。文云。诸佛如来唯是法身智相之身。第一义谛无有世谛可见之法。但随众生见闻得益。故说为用。
　　科始觉者。亦可前略明始觉体。今广明始觉相。后始不异本。即结相同体。初标因果。疏染心者。即六染心。性净者。即如来藏。以污净成染故。说净为染源。故下文云。是心从本以来自性清净。而有无明为无明所染。有其染心。粗相者。即转现二相并六粗等。转现亦是细中之粗。并为粗相。生相即业相妄中最细者。以粗从细生故。说细为粗源。故下文云。粗中之细。细中之粗菩萨境界。细中细是佛境界。然心源之言疏中两解。初解依士释。次解依士持业二释俱通。或可净心即源持业释。此解与疏初解。俱约所证之极。疏之次解约所断之极。斯则心源二字通于真妄。觉之一字。即是始觉。始觉至于生相。生相足以断除。始觉至于性净。性净足以冥合。故下文云。觉(始觉)心(性净)初起(生相)心(冥合)无初相(断除)以远离微细念(上所断者)故。得见心性心即常住(上注合者)名究竟觉(能所合已别立此名)始觉道圆者。道即因义至此位中因满成果。无始本异名究竟觉。即佛地也。不了等者。有生相等之所隔故。金刚等者。金刚喻定无间已还。乃至一切异生。即下文随分相似及不觉等是也。斯则究竟是果。非究竟是因也。
　　疏前三者。则灭异住。觉此三相已还名不究竟。后一则生相。此一相尽故名究竟。此约反流故生相居后。若约顺流则灭相为后。
　　科显四位者。此同圆觉凡贤圣果之四。或开为五位。即资粮加行通达修习究竟也。或合为三。谓信行净心究竟也。广即五十二位。疏三。初总叙意文七。今初略标大意。粗则灭相。细则生相。中间相望互通粗。细寄显等者。寄托四种尘劳相上。显明始觉功力分齐。是则约所觉之粗细。辨能觉之浅深也。
　　然此下二料拣四相。意显真心随无明熏。从细至粗从惑至业。寄此惑业之上。说为四义。乃是一期之四相也。非约等者。刹那之中虽具四相。非今所辨故乃拣之。
　　今以下。三正释本义二。初标列如文。
　　二释文二。初总三。初总叙起妄二。初正叙原者。鞠穷之义。夫语辞也。谓穷此四相之由。本因迷心所成也。或二字俱是发语之端。心性下叙所迷心体。即真如门。如前文云。所谓心性不生不灭。乃至离心缘相等。而有下明迷成生灭。即生灭门。如前云依如来藏故。有生灭心等。
　　经云下。二引证。初则涅槃。如前所引。又经即法身不增不减经。彼云。即此法身为过于恒河沙。无边烦恼所缠从无始世来。随顺世间波浪。漂流往来生死。名为众生。今疏略引大概。此下下即随染本觉中文。
　　今就下。二总配四相如文。
　　佛性下。三引论释成。彼论所说一一有为。莫不皆为四相所迁。以证今论一期四相。
　　二别下二。初略配下文。约位等者。即将此觉四相位。对下六染文。即知此四别分各成多少不等。如下文云。一者执相应染。依二乘解脱及信相应地远离。即是此文如二乘观智初发意菩萨等。觉于念异念无异相等。下文具云。二者不断相应染。依信相应地。修学方便。渐渐能舍得净心地。究竟离故。乃至五者能见心不相应染。依心自在地能离故。此上四染即是此文云。如法身菩萨觉于念住。念无住相等。又下文云。六者根本业不相应染。依菩萨尽地。得入如来地。能离故。即是此文如菩萨地尽。满足方便一念相应。觉心初起心无初相等也。以此对彼足见四相别分之义。但以彼约净智翻染。一向就烦恼道说。故不说于灭相。今文约觉起始终。具论故总明四相也。准海东疏配。生相有三。三细也。住相四。即七识四惑。异相六。即根本六烦恼灭相有七。即身三。口四。然彼所说法体即同。但开合有异。今疏即就当论所辨。以要顺宗故。无以弃近而就远也。
　　生相下。二广释四。今初业相者。标名。谓由下释相。以无明下结成。表此先无故名生相。甚深下别叹。下文下引证。即生灭因缘中文。即下文下类摄。初一即业相。后一即根本业不相应染。第一即业识。此等下都结。但以所说为门不同。而法体是一。故皆摄之。为门不同者。九相是明不觉。五意六染是明生灭因缘。但五意是生因缘。六染是灭因缘也。由义异故。名字不同。及说处亦别以体同故。故通摄也。下诸段标释结摄例此。
　　住相下。二住相。此二等者。已上三细是三不相应心。属于本识。此二并在等者。此是粗中之细属于事识。无明等者。结成也。确然不改。故名坚住。后二即转相现相。初二即智相相续相。后四即转识现识智识相续识。中四即能见心不相应染。所现色不相应染。分别智相应染。不断相应染。
　　言异下。三异相。此在等者。此二是粗中之粗。属于事识。无明等者。惑妄粗显能发身口贪嗔等别。故名异相。下文下类摄。中二者。即执取计名字相。初一者。执相应染。以合二相为一染故。意识即意之识。
　　言灭下。四灭相。灭前异心者。谓惑至此终极入于业道也。如小乘灭相灭现在心。令入过去。以无明等者。从微至着起惑造业。业因既成心招来果。一期事毕。故名周尽。以周尽故。故言灭相。非谓从此不起烦恼。如人谋事缘备事遂。名为周尽。以果下。或问曰。生等四相。于九相中已摄前八。何故不摄业系苦相耶。故此释之。意云。因则未造者不造。已造者转灭。即有可断之义。若至果报已当受处。即不可断。如已至地狱。必当须受也。故佛令知苦断集不令断苦。是斯意也。故今文中废置不说。言第六者。即六粗之最后也。
　　是故下四总结前说。唯一梦心喻也。如有一人(真如)忽然睡着(无明)作梦(业相)见(转相)种种事(现相)起心分别(智相)念念无间(相续)于其违顺深生取着(执取)为善为恶是亲是疏(计名)于善于亲则种种惠利。于恶于疏则种种陵损(起业)或有报恩受乐。或遭报怨受苦(业系苦相)忽然觉来上事都遣。当知此事唯一梦心。皆因等者法也。九相之兴皆依此力。如依于睡有诸梦事。经云下引证。即胜鬘经也。彼云。世尊如是无明住地力。于有爱数四住地。无明住地其力最大。大论云。譬如大地有胜力故。持四重担。故名住地。一大海。二诸山。三草木。四众生。无明亦尔。于五住地中此最难除。故知力大。下文则九相末都结之文。
　　虽复下五据理融摄。先纵牃前文。谓细不是粗。惑不是业。法执非我执。本识非事识。前位异后位。故云阶降。然其下摄彼粗细差别。以为一念。所言一念有两意。一则但是一无明之念。二则一刹那之念。且如一人忽逢一怨。便行杀害(业起)如以为张人王人(计名)定言于我有怨(执取)恶心无间(相续)分别是怨非亲(智相)彼为所见(现相)已为能见(转相)心念起动(业相)即于一念之中八相具足。然于二义中正唯前义。亦可一念者即一心也。故下文云。一念相应。即无念之一念也。谓粗下出所以。或问曰。既有粗细前后等差。何得说为一念。故此释也。谓虽有粗细等差。而是一心而作。岂有心在灭相。而生相中无心。若言无者。生何所依。亦不可分此一心以应四相。既心不可分。复无前后。如何四相得有前后耶。如人是一梦种种事梦事。虽多即无前后。故说下引证。即始觉末文。正云。而实无有始觉之异。以四相俱时而有皆无自立。本来平等同一觉故。
　　然未下六决通伏难。或难云。既四相同时。何故觉者有其前后。故此释之。达心源下以了四相同依心者。方得俱时而知也。如人梦中说梦。渐渐而知。或至觉来方可并悟。斯乃得失在人。不应疑法。经云下引证。始者下转释所引。并可知。
　　既因下七结成始觉二。初顺流释所觉。所觉即不觉也。种种梦念即烦恼障。转至灭相即业障。长眠下即报障。既三障所覆。殊不觉知。无始至今未曾觉悟。故云长眠。三界即依报六趣谓正报。于此六中数数归往。故名为趣。
　　今因下。二约反流以明能觉。能觉即始觉二。初明起觉因缘。本觉熏者。内因熏也。觉力冥熏微妙叵测。名不思议。本觉是体熏令厌求是用。此即内因体用也。又因下明外缘熏力。真如是体。所流教法是用。此即外缘体用也。梁摄论说从清净法界。流出正体。智正体智流出后得智。后得智流出大悲心。大悲心流出十二分教。清净法界即是真如。据本而言。故云真如所流教法。闻熏者。谓以闻慧熏得真流之教。反资觉性。令彼有力。是则本觉所流教法。还即熏于本觉。
　　以体下二显觉起功用。即指前内外熏力。能起始觉也。体同即外缘之体与内因体无二相故。即真如同本觉也。用融即外缘教法与内厌求。二相通和不相违拒也。领彼闻熏者。正显同融之相。若不同融即不领受。以领彼故。遂能资益内熏觉性。起始觉之解。解力既增无明力劣故。得反流渐向心源也。始息灭相下明其渐向之义。从初信位止其造恶。次了我空。渐断法执。觉至本识穷了生相。纤尘既尽觉照独存。故曰朗然大悟。即无明梦尽成究竟觉也。觉了等者。心源常湛本自不动。动相既无对谁云静。下云。觉心初起心无初相故。又云。譬如有人迷东为西方实不转等。平等者。心无二相故。再言之者平等之相。亦复平等故。或即本末平等。能所平等。自他平等。以要言之。诸相待法。悉平等故。如经下引证。即华严经。经云。譬如有人梦中见身堕在大河。为欲渡故发大勇猛。施大方便。以大勇猛施方便故。即便[寤-吾+告]寤既[寤-吾+告]寤。已所作皆息。菩萨亦尔。见众生身在四流中。为救度故。发大勇猛。起大精进。以勇猛精进故。至不动地。既至此已一切皆息。二行相行悉不现前。彼之意者。说此菩萨从有相有功用。入此地无相无功用。得无生忍。不见我及众生菩提涅槃生死烦恼故。二行俱息以得法无分别故。今此约究竟位。始觉同本无相可觉。平等平等。位虽不同大意无异故。云大意如此。
　　次正下。二别释文二。初示文可知。二正释。论四。今初疏总。相征者。意问究竟与不究竟。觉约人约法。其义云何。以蹑总标之文。而征起故。
　　十信即劫外凡夫。夫言凡夫。通至地前。今此既能止恶。则非迷倒之类。未觉烦恼。又非十住已上。正在不定聚中。故云十信。
　　二所观相。疏未入下且明所觉灭相。未入信位。迷倒之时。所行之行。唯恶是从。身有三种。谓杀盗淫。口有四恶。谓妄言绮语恶口两舌。不了此业定招苦果。以不知故。炽然造作。斯则不识因果。罔知罪福之时也。今入下明能觉功用。信于善恶业缘受报好丑如声响形影。必无差忒故。觉灭相者。方知此相过患。如是论文。但言觉知起恶。而无灭相之言。故疏对之。
　　三辨利益。疏不造恶等者。前念虽起。但是惑门。止后不生终非业道。意地既止。即身口不为也。
　　四结观。疏能知等者。但知善恶之业不亡。不知无我无造。由是虽觉即是不觉。此约当位释。此但下约望后位释。后位已觉惑故。此位但觉于业。惑与觉义敌体相翻。业与始觉犹非敌对。故但名止也。
　　论异相中初能观。疏十解即十住之异名。彼名发心。此名发意。名义俱同。等之一字意该九住及与行向。故云后也。留惑者伏而未。断故不证者。意为利生故。谓此菩萨悟真本有。达妄本空。随顺真如修唯识观。双伏二障不起现行。但留种子。若准法相宗。说以止观力微。不断随眠也。若依涅槃经。地前菩萨依教起行。不可思议惑障不起。以悲愿力助惑润业。受生死身。六道教化。正当此义。若唯识说。初地已上悲增菩萨方有留惑之义。今此疏中于三贤位。而论留惑者。以此是法性宗实教菩萨。根性猛利。初发心时便能顿了本性。达妄体空。顺性修行诸波罗蜜。趣理速疾于惑自在。故于三贤便说留也。得自在者。能入此观能伏此惑故。用观既齐。故同一位问论文何故不直言二乘。而言观智者。何谓耶。答以二乘偏观人空菩萨双观二空故。分大小之别。今但就用人空观。同处为言故。得合论也。此则但约观智力用分同菩萨。而非全同。如或直言二乘者。恐成滥失。此则不同而同。须言观智。
　　二所观。疏二种者。执取计名字相。分别等者。于身内计我。于外计所。于中具含俱生分别故。云见爱。然于六根本中。除我见是见惑。余皆是爱。如常所论。此二等者。即二乘三贤同觉此相。俱能了知此我执故。明本下明所觉异相发起因缘。谓未起智时。无明之念与异相和合。起诸烦恼。炽然不息。殊不觉知也。而今下明能觉功用。谓于无明念中。照察人我爱见有无道理。知此烦恼由无明生。始了粗念。故云微觉。是觉念中之异义。
　　三利益。疏既能等者。于无明中。如理照察人我之体了无所得。故云念无异相。斯则我空义也。
　　四结观。论以舍等者。此文两势。一则结观。二是释前。下二相例知。疏以于等者。以觉我空故不起我执烦恼。故云舍粗分别等。而犹等者。以未能觉法执故。此乃通明二乘三贤俱名似觉。以此下释所以也。菩萨未证本分是似二乘虽在自乘名为入证。以望大乘但得我空。未证法空。亦名未证。故同似觉。斯则望于初地证真故。此名似。问中引前为难可知。答中先纵。若约下夺也谓依觉有不觉。不觉是惑。不觉与觉是正敌对转依不觉之惑。方始造业。业与觉义犹隔一重。故非敌对。以敌对故名为似觉。非敌对故名为不觉。其犹尘镜在匣。匣与镜非正敌对。尘与镜是正敌对也。此义亦然。
　　住相四。初能观。疏初地等者。谓十地菩萨皆证真如。依真如法为自体故。名法身菩萨。以十地满心便成正觉故。此位中但标前九。
　　二所观。论觉念住者。以此菩萨于无明念中。次第觉于四种住相。谓初地觉相续。从二地至七地。觉智相。八地觉现相。九地觉转相此四俱名为住。故云觉于念住。
　　三利益。疏虽知等者意明。此地相续虽亡。二地至六地。智相犹在。在观则无。出观还有。虽不故意。任运如斯。以是俱生修道惑故。今论无住相者。但约在观时及后位说故。又亦可此文是却说地前行相。意明在地前时。信教修观。知一切法唯是识现不起粗念分别执着。此即已离前异相也。然未亲证法空。至出观后。而于染净法上。尚起法执分别。即相续相也。若至初地亲证唯心境界。远离二取分别随眠。觉相续相乃至见相。故云念无住相。今论无住相者。但通约后位而说也。明彼下辨所觉住相生起因缘。谓未觉之时无明之念。与此住相和合坚执。而住竟无所改也。今与下明能觉功用。谓于无明念中。照察法我及能所心境有无道理。了不可得。即转分别之心。成无分别智故。故云念无住相。
　　四结观。疏异前等者。拣异前后。前云粗分别执着。今但云分别。故异前也。后云微细念。今云粗念。故异后也。此四下明前九地所觉四种住相多少不同。如前所配。此菩萨以于无明念中。各随其分。以始觉力。离此念中四种相也。然则前不离后。后兼离前。今就别意各指一相也。下文即生灭因缘六染义中广释如彼。眠生相等者。然今且约通意。而指生相。若别而言之。初地尚余智等四相。二地至七地。余现等三相。八地余转生二相。九地余一生相。由是随其智力。觉彼多少不同。故名随分。
　　生相初能观。疏学穷者。十地满心有学位极。方便道者。是证佛果之方便故。万行已圆。故名满足。此明行满。无间道者。自此相应永无间绝故。无间道内以此为初。故论云一念。此则无念之念也。亦即始觉合本之一念也。此明智圆故。对法论云。究竟道者。谓金刚喻定。此有二种。谓方便道摄。无间道摄。然准论文。依常所配。即此二句是标无间解脱也。以无间道断解脱道证故。从觉心下至离微细念故。是释无间道。得见心性下是释解脱道。寻文可解。
　　二所观论觉心初起者。始觉觉彼心体初起之相。即生相也。起谓生也。
　　三利益。疏根本下明所觉生相所起因缘。谓无始迷时。根本无明转静令动。最初微细名为生相。由与无明和合相续不灭。渐至粗着。起惑造业流转无穷。前位虽觉粗相。至此位中微念方现也。今乃下明能觉功能也。谓于真净心中。照察能起有无道理。于净心中了无所得。真净心体本自不动。故云本来寂。由是本寂故无初相也。此则十地住心犹有微念。及至满心不见微念也。犹如下喻明可见。前三下对前辨异。然觉业之位不足可论。且第二位中由有二相未尽。第三位中有一相未尽。既于念中觉念。未得言心。但于无明念中无住相等。唯此穷极洞彻心体。真净独存更无别法。故特言心也。
　　四结观。疏念中最细者。故下文云。无明熏习所起识者。乃至菩萨究竟地不能尽知。唯佛穷了。生相者。配属四相也。以在九为业在四名生。今约四位故。须配入。又以论中无生相之言故。如前凡位亦无灭相之言。疏亦配也。此相等者。前诸位中但言以舍以离等。而无远字。今以业相最微。更无微细为此相本。既能觉了更无遗余。方称远离也。真性现者。以妄覆故。真性不现。以不现故。不得见性。今既离妄性即现前。以现前故。即得见性。前三下对前辨异也。下云。一切众生不名为觉。以从本已来未曾离念故。既有念在为念所障。岂得云见心性耶。仁王云。始从伏忍至愿三昧。照第一义不名为见。所谓见者。是萨婆若。前三下叙前位也。业识为生灭本。前既未离。岂名常住。今生下辨此位也。前但梦中觉梦。今此梦念都尽。是谓大觉。方名常住。佛地论云。如大梦觉。即斯义也。论究竟觉者。此正结名也。此有五义。故称究竟。一断究竟即前远离微细念故。二证究竟即见心常住也。并前行满智圆。故成四矣。四事既备。即位究竟也。即前云菩萨地尽也。前未下叙前位。既言望到则知未至。今即下明此位可知。以更无所进。故名究竟也。然此十地满心与等妙二觉义说分三。若究其体更无三异。是故此文与后相望。互出不定。此中约断四相。只言菩萨地。尽断于生相。便是究竟。若下文中。又云。此无明所起识者。乃至菩萨究竟地不能尽知。唯佛穷了。又云。根本业染依菩萨尽地。得入如来地能离。又不了一法。界义者。从信相应地。观察学断。乃至如来地能究竟离。应知第十地觉生相。只一刹那觉生无生。便是佛位义说前后也。若准缨络经说等。觉照寂妙觉寂照。今见性常住即是照寂。名究竟觉。即是寂照。此即一位之中约寂照二义。而分二觉无二体也。
　　一引经证。疏在因者。以因中未能亲观无念真理故。但能观无念道理。此约地前说耳。然以无念是佛地故。能观此者。是向佛地之智也。亦可智字通于所观。是则向于佛智故。后译云。能观一切妄念无相。则为证得如来智慧。以是下明引经意。经中既言观无念者。是向佛智。当知佛果决定无念也。此是等者。众生是因佛即是果。能观无念即是望义。望即向也。
　　二重释。疏牒上等者。恐闻前觉心初起之言。将谓真心实有所起之相。今方觉此名觉初相。今欲释出。故此牒之。非谓等者。以迷时谓有觉处元无。唯是一心。何有初相。此亦例前位。皆无所知之相方成。知异住等。问既下蹑前难起故。为下指论以答。如觉下约喻释意。觉心下合显论文并可知。
　　三举失。疏是前下释是故二字。即显下解余文。金刚已还者。无间道前诸位菩萨与诸异生。故云一切。未离等者。以生相念尽始得名觉。当知前之三位皆名不觉。况异生耶。然则下对前释成也。以前说随分觉及相似觉者。以约无明梦中四相差别。各齐一相而论。故有觉义。由分浅深。遂有随分等别。今约无明眠之不别。俱名不觉。梦虽有差眠岂有异。无明即生相也。此显等者。显无明即为诸法之始。以是五住烦恼之端。十二因缘之首故。故下云。当知无明能生一切染法。既为能生则知无有先于此者。斯则无始属于他染。无始之无明依士得名。又无明下约当体释无始也。谓此无明无有初际。以依真故。斯则无始即无明持业得名。故下文云。以如来藏无前际故。无明之相亦无有始。
　　四显得。疏若至等者。此显始觉觉至心源见自无念。亦知一切众生皆悉转彼静心成。四相差别也。虽云知四相。乃是知众生同是一心本来成佛也。如华严说。如来成正觉时。普见一切众生悉皆成佛。释云等者。佛得无念知念本无。众生虽现在念中。佛知彼念亦即无念也。斯则佛无念与众生。有念义齐。故云等也。以念即无念故。得彼无念。始知四相念也。此即生佛相望论等义。又释下约四相相望。明等义。意明四相。皆是转彼静心所成。所成四相。既各无体。岂不即是一静心耶。静心即无念也。既一一相皆即无念。是故平等。以平等故得无念者。而能知之。如一珠中现。四色像。见珠体者悉能知之。然前以有念即无念。为等义。此以四相各即无念。为等义也。此上前解是海东疏。依大论释义。则约觉至心源。以已得无念故。则知一切众生生住异灭也。然据论文。只有知心相之言。且无众生之语。今直就论文。更助一解。谓得此无念之时。已觉初相本无所起。常自一心本来无念。由是则知四相皆然。即是一心。是心之相元未曾起。非谓别有生住异灭从心而起也。何以故。以一一相皆同。初相即是无念故。云以无念等故。无念唯一。故云等也故次文云。四相俱时同一觉故。一觉即无念也。故后译云。若妄念息。即知心相生住异灭。皆悉无相也。即符此解。有智请详。
　　论初标立。疏虽得无念等者。谓得觉无念之始觉也。本无起者。即四相本无念故。待何等者。以因不觉有始觉。今不觉既无始觉亦绝也。
　　二释。成论四相俱时有者以转彼静心。一念所成。一念本无念。四相无自性故。云皆无自立。疏三。初正释也。如依一水而有千波。波无别体皆同一水。然未下对前辨异。初指昔。今既下显今并可知。
　　疏问下。二问答通妨二。初正问答。问中兼难。并可详悉。辨竟者。前正释是也。唯一下重释。处梦士者。即金刚已还及一切异生也。大觉即佛位。并如前说。文易可知。
　　摄论下。二引证二。初引摄论。前二句举喻。后二句法合。以须臾间睡成多年梦。如有说言。一梦之间经历三世。受身生死。此之谓也。此中下指引文意。意云。经年梦事不出须臾。无涯生死不出刹那。彼论刹那即今之无念。指彼同此也。
　　楞伽下引楞伽三。初正引可知。
　　二解文。意云。刹那生即无生。以无自性故。若非下反明也。谓若刹那不是无生。即有自性也。既有自性即不流转。今既流转。即知无有自性。是故无生也。是故下结也。由是刹那即无生故。所以契无生者。即是见刹那也。此即例前四相。诸念即无念故。是故得无念者。方觉四相唯是一心。
　　净名下三重证。不生等者。意云。无常之法必无自性。以无性故。即不生灭。此与楞伽文异义同。七识等者。亦即流转无性。四相无念义故。圆觉云。知是空华即无流转。亦无身心受彼生死。楞伽正文云。五识身不流转。今云七识。疏笔误尔。如来藏等者。以有实体不可泯故。故生灭处即如来藏。楞严云。生灭去来本如来藏妙真如性。
　　疏此下三总结大意。文旨可知。然前四位及引经下至后段。正同圆觉依位渐证忘心顿证。具明此者。意令顿悟渐修自然成位。其犹学射心唯在的。箭有近远。楞严亦云。理即顿悟乘悟并消。事非顿除因次第尽。由是若不说渐位。则阶降何知。若不说顿门。则终卒难入。由是具说以备修行。
　　随染本觉者。亦前略说是体。文云。心体离念。故此段是相。文云。生二种相。故后四镜是体相双辨。文云。觉体相故。初总标。疏此二下以是本觉不合言生。今随染缘还净而显故。有生义。斯则显故名生。非创然而生也。故下文云。显现法身等。生已不离者。其实即是今犹义说也。其犹明镜在尘出尘其体不别。
　　二征列。疏明本等者。自随流而还源。自垢染而清净。亦即自隐而显也。觉处不觉久被染尘。却复本真故云还净。明还等者。昔以相隐而用废。今以相显而用兴。其犹出尘之镜形对而像生也。此之下总明二相得称随染所以也。然智净相离自业识等染缘故不成。以无能显故。故下云。若离不觉之心。则无真觉自相可说等。若不思议业相离彼众生等染缘。故亦不成。以无能感故。故下云。诸佛如来唯是法身智相之身第一义谛。无有世谛境界。离于施作。但随众生见闻得益。故说为用。由是此二俱名随染。
　　初因。疏真如等者。谓在内为理法在外为教法。虽内外不同。皆名为法。由是论中。通言法也。此在等者。但由熏习力故。缘教修行。从初信位终至第十回向也。资粮者。谓十信三贤具修福智。为成佛之资粮故。亦名顺解脱分。善加行者。即暖顶忍世第一四种加行。此在三贤位后十地位前。加功用行以求见道故。亦名顺决择分善。此四加行依四寻伺四如实观。观名义名义自性。名义差别假有实无。如暖顶二位。同修四寻伺观。忍世第一同修四如实观。暖位修明得定发下寻伺。观无所取。顶位修明增定。发上寻伺。重观无所取。忍位修印顺定。印前顺后。发下如实智。此有三品。下品印无所取。中品顺无能取。上品印无能取。言如实智者。如实遍知名等四法离识非有。所取若无能取亦无也。世第一位依无间定发上如实智双印二空。又离所取能除遍计。离能取除依他起。双印二空得圆成实。犹带空相非真唯识故。彼颂云。现前立少物。谓是唯识性。以有所得故。非实住唯识也。登地已上者。初地见道。二地已上。即是修道。以此二位证真起行。还契于真也。非同地前缘教而修。故云如实。以地前是教道此名证道故。金刚等者。于此定位二种道中方便道也。义见前文。
　　后果疏由前等者。即方便行为能破。生灭相为所破。又方便道为能显。不生灭性为所显。此根等者。以未至此位之前。根本无明与真净心。常相和合成此识相。今至此位。无明既尽唯一心在。照体独立与谁为合。故中论云。一法云何合。即显等者。此中疏意明今论文隔句显发。谓破和合识内根本无明生灭之相。即显不生灭法身本觉。灭染心之中业等相续等相。成淳净圆智报身始觉。今此且明初段显法身义。法身即本觉。隐显得名。今双举者。要对后始觉故也。即于等者。以六染心皆依无明与真和合。而得相续。今无明既尽和合不成。染心依何而得相续。故并随灭。然诸染心皆相妄而体真。故相灭而体不灭。故云。不灭心体也。故令等者。比以无明和合染心相续故。使本觉旷劫随流。今既无明破。染心灭无所拘累故。得此心却复元净。其犹穷子归家。摩尼出垢也。成淳净圆智者。不杂故淳。离染故净。无缺故圆。灭识故智。成应身始觉者。应字平声呼。谓始觉智与本觉相应。即报身也。真谛三藏亦呼报身为应身。然此始觉与前本觉。皆是能成。此应身与前法身皆是所成。意谓识相破而性在。性即本觉。本觉能成法身。心相灭而智净。智即始觉。始觉能成报身。此皆义说能所成也。然此段文是海东疏义。圭山参而用之。石壁失照作应化解。深为不可。以下不思议业相方是应化身故。若如上解。三身义足不尔。文中便成缺剩。剩一化身。缺一报也。有智请详。然此下始本同也。以始觉是本之用。由有染故。本觉用起以为对治。今染缘既息。用还归体故。转其名为圆净智也。断德者。除淳净智外。余文悉是断德。识与心相是所断法。法身是彼断所显故。后之一相即是恩德。即三德备矣。若依此说。前之应身正当属报文理甚顺。
　　初问疏问意等者。前云。依如来藏故。有生灭心仍说和合不相舍离。今生灭既灭真亦合灭。如何却云灭相续心显现法身智淳净耶。斯则约相即门以相难性也。
　　初法中三。初释正难。疏意云等者。前说心成识者。但是心相成识。今言识灭者。亦是心相灭。斯则生之与灭皆约心相不约心体故。得说言灭相续心显法身等。此则约非一门性相不即而答也。转难等者。意云。既若起灭不干心体。斯则真妄迢然。如何前云。转彼静心成起灭耶。此约性相相离义为转难也。
　　论无明下二释转难也。疏如此等者。意云前虽云相灭。但是相融归性义说为灭。以此识相不离觉性故。是则真妄元无别体。而难云。离真有妄耶。此乃约性相不离义以答也。
　　论非可怀下三双结。成前二义也。前句结后义相不离性。成得转彼静心为起灭等。后句结前义。心相是无明。成得灭相续心现法身等。疏非一异等者。后译本云。相与本觉非一非异。非是可坏非不可坏等。生灭门初已曾广释。今却以彼非一异义。成此文中非坏不坏义。此即约义总标也。若依下引经别释无明即明故不可坏。坏则坏于明体。故涅槃具云。明与无明凡夫为二。智者了达其性无二。无二之性即是实性。若就等者。以识相即非心体故。所以因灭无明得菩提也。无明灭下结成可坏之义。此即正显前文灭。相续心显法身也。如正法念经说。水乳一处。鹅王饮之乳尽水在。灭惑准智者。世人皆谓断尽惑结。然后证真。殊不知惑体本真全觉之不觉。如迷东为西谁之过耶。而欲求灭西相。然后见东愚之甚矣。
　　二喻疏真随妄转者。即下净心因无明风动。论水相风相不相舍离者。湿是水相。动是风相。动处全湿。湿处全动。是不相舍离。亦可水相者。波动也。风相者。亦波动也。以水之与风俱用彼为相故。云不相舍离。以喻一切染法依真而起由痴所发。染法望真。是真之相。若望于痴。是痴之相。如下云。以一切染法皆是不觉相故。又云。皆同真如性相。故此喻之疏真妄相依者。即下心与无明不相舍离。真体不变者。即下心非动性。以心性寂灭。本非动作。以不守自性。随他无明。故成起灭。如水湿性本不动摇。由风故动也。息妄显真者。即下无明灭相续则灭智性不坏此明等者意明。若真自性是动法者。识相灭时真性应灭。今既不灭。应知非自性动也。如彼水性。若自性动波相灭时。湿性应灭。今既不灭。应知非自性动也。
　　三合。疏水随风动者。即前大海因风波动也。以水下喻文可知。所况者。应云以心不能自生。要因无明以成识等。无明不能自现妄相。要因心方现妄相故。无明动相即心动。相无别体也。故前云。染法望真。是真之相。若望无明。是无明相也。风水相依者。即前水相风相不相舍离。然于中俱无形相义。喻中不言故。今疏中约法显喻。以湿下喻明。心法下法说并可见。若据疏意。即约全夺两亡之义。今于疏外别助一解。言心与无明俱无形相者。此约真妄各住自位时说也。举此义者。要显真妄之相不相离故。以真本无形相。约染心以说其相。无明亦无形相。还指染心以为其相。斯则住自位时虽无形相。而真妄和合共现染相。以此染法。亦是真如相。亦是无明相。故云不相舍离。如父母共生一子。此子亦是父之子。亦是母之儿也。问何故前喻中。只言风相水相不相舍离。而不云俱无形相耶。答以前文中但喻不相舍离义。不喻无形相义。以水不起波时亦有相故。风亦如是。但取分喻故不言无形相也。问喻中云风相水相。法中云俱无形相。法喻岂齐耶。答喻中就所起共相说。故皆云相。法中就能起自相说。故云俱无。虽无自相之相。而有共相之相。法喻正齐也。然喻中约已起。故云相。法中约未起。故云俱无。又喻中约合法。故云相。法中约开说。故云俱无也。然今法喻正意。只明无明之相与觉性不相舍离义。不显无形相义。故前喻中不喻此也。合中虽有无形相言。正意亦要显不相离。有智请详。非为僣越。水性不动者。即前水非动性风息显水者。即前云。若风止灭。动相则灭。湿性不坏。余一一别配可知。
　　初总标论。依净智等者。是依真起应。如依镜明现诸色像也。谓前随染本觉之心始得淳净。依此智力现应化身。与彼众生作利益故。故宝性论云。何者成就自身利益。谓得解脱远离烦恼障智障。得无障碍清净法身故。何者他身利益。既得成就自身利益。已无始世来。自然依彼二种佛身。示现世间自在力行。是名成就他身利益。他身即应身也。故唯识云。大圆镜智能现能生身土智影等。疏谓与等者。一切虽多不出六境。故标此也。宝性下引论释义。虚空无相者。即前所依之真身唯是如如。及如如智周遍一切无有差别故。如虚空为胜智者。即能感应化之机。深厌生死乐求涅槃故。云胜智者。此有二类。一地上感胜应身。二地前等感劣应身。作六根境如六具显。
　　二别辨疏二。初通释上文。显业德者。如下云。身有无量色。色有无量相。相有无量好。所住依果。亦有无量种种庄严等。业根者。如下云。随其所应。常能住持不毁不失。斯则横竖皆依真觉故得无量无断。胜能者。如法华云。应以佛身得度者。即现佛身而为说法等。有感斯应。不用加功。如百水不上升一月不下降。慈善根力法尔如此。故曰自然也。疏四显下胜益者。或见形以发心。或闻法以起行。乃至知觉。功不唐捐。故云不虚。此上二句。犹是别指此文也。如此下则通释上义。报化等者。报即地上所见。亦名胜应。化即地前。所见亦名劣应。此二种身。皆净智所显真如之用也。无始等者。即前常无断绝也。下文自显。
　　问地得下。二问答释妨二。初问。意云始得智净相以自利。方起不思识业。以利他故。上云。以依智净作胜境界。若然者则利他有始。何言无始耶。
　　二答三。初约一佛释。以无明下如文。言本觉常起用者。有其两意。一约内熏说。即自体相熏习义。故下云。从无始来具无漏法。备有不思议业。作境界之性。依此二义恒常熏习等。二约应化说。应化不起者。但以妄染覆之。非谓本觉无此应用。亦非固心抑令不起。斯则过在于妄。何责于觉。实如昆竹有龙凤之音。尘镜有光明之用。如或裁之以利磨之。于尘则何患乎。雅韵精明而不显发耶。
　　以一下。二等诸佛释。通约十方三世诸佛。皆以始觉同本故。得应用无始终也。
　　此本觉下。三同众生释。以众生真心与佛真知不别故。佛应用即是众生应用。用即体起。故云无二。若就佛说。用即属佛。若就众生说即属众生。略同明月现在澄潭。此所现月亦是月影。亦是潭影。下文广释。
　　初总标疏以空下二。初双标空镜二喻。若据论意。但明觉相有四种义。以一一义皆遍法界。遂举二喻。以虚空喻周遍。以净镜喻四种。具明二喻者。若单举空喻。则不显四义。若单举镜喻则不显周遍。遂举二喻。互相显发也。未必虚空亦有四义。今随镜说故言皆有也。
　　一空下二单释镜中四义文二。初略配空者。此就真体本无妄染。如文云。以从本已来一切染法不相应故。犹如于镜唯有性明。故云空也。镜中所现但是影像。其相元无亦成空义。不空等者。虽无妄染。然有自体及性功德。若无其体将何现物。余二可见。此四如次以配四义。此中双标而后单释者。以空随镜显也。但释镜义。自挟虚空。以一一义。皆有周遍如虚空故。是故单释。
　　四中下二料拣。配有五对。第一性净离垢对。二因隐果显对。三空有体用对。四体相对。五空镜对。一三有空义者。然空语虽同而空义不同。以第一就因无妄体为空。第三据果离妄相为空。二四有镜义者。义亦不同。二以本末现物为镜。四以随时照物为镜。然则一三非无镜义。二四非无空义。今但取增胜配之。余如本文。
　　后别释四。初空镜三初标名。疏本无等者。以从本已来不相应故。非同随相之说。未断则有断已始无。故名本无。亦非推之使无。故名本无。
　　论远离下。二辨相。初二句正显空义。无法下一句重辨所空。疏文法喻对。显昭然可见。
　　论非觉照下。三结名疏二。初正释二。初约妄无真照之功。先法说违理者。理有觉照。妄既违理即无觉照。既无照用。理中岂能容彼妄耶。由是前文云远离也。如镜下喻显也。如镜本有照用外物。违镜则无照用。既无照用镜中岂能容彼物耶。以照与无照非和合故。亦犹仁人之家。岂容不人共往。以性相违故。
　　后约真无妄觉之用。先法次喻。并可知。圆觉云。无知觉明即斯义也。然此二义之中虽约妄约真。皆就无能照说也。问妄属无明容无能照。真性明了教理俱成。何言无照。答今言真无照者。但无能所之照不无性明之照。如楞严云。性觉必明妄为明觉。今此但无妄为明觉之照也。疏中约所显能。非谓但无所照义。尔智者详焉。
　　此约下二通妨。或问曰。次云。一切境界悉于中现。云何此言无可现耶。故此释通。遍计情有理无依他相有性无。故知此言无可现者。无妄体故。下云现者。有虚相故。其次云。常住一心等。即明依他无体。唯是圆成则三性之义备矣。
　　论二镜中二。初标名出体。疏现法因者。以次云。现境界故。内熏因者。其次云。熏众生故。亦可下重辨。斯则因义通而熏义局也。以现法及熏习俱名因故。现法非是熏习义故。有自体者。异妄无自体故。及功德者。异恒沙烦恼故。妄则不唯无功德兼无自体真。则不唯有自体兼有功德。如前文云。以有自体具足无量性功德故。
　　二别释。二因二。初现法因二。初正辨。疏心外等者。下论云。三界虚伪唯心所现。离心则无六尘境界。明心等者待无明熏方变诸法。若自出者无明断后应出法无穷。则修断何益。故知不待无明法则不出。离心等者。虽云待熏方出。非谓别有法自外而入为能熏耳。以是即心不觉为能熏故能熏既非心外。所现安得离真。故非外人。又此诸法全心而成。非谓诸法从心内出而现于外也。此即非如人从室内出名为现也。又非别有诸法自外而来。入此心中而现其影。此即非如形对于镜而现其像也。以心无内外故。此二句拣滥。后二句正显。如疏所明。良以不失不坏常住一心。故名为现。虽复等者。心境历然染。净宛尔故。诸法缘集下法喻可见。斯则性起为相故不失。相同于性故不坏。论常住一心者。有二意。一者以一切法常依不心而住故。得不出不入不失不坏也。二则诸法当体常住唯是一心。一心之外无有一法可为出入失坏也。故经云。世间相常住。此二义中前义为正。以下有论自释成故。疏文可知。
　　二释成疏释成。同体等者意云何。以诸法常依一心而住耶。故此释云。以法即是真实性故。斯则以此二句转释前义也。据疏指配合如此释。今疏却叙前文释成此段意。谓前后互释皆得故。此反明也。
　　二熏习因二。初显体离染。疏以性下顺释文。非直下别显意。先法次喻。若不下反以结成。并可知。
　　论以智下释成因义。疏以本下约本净。今净明不动又虽下约现染不染明不动。亦先法后喻。并易解。此本下释论初句。即下所说大智慧光明义等。后结云。乃至无有所少义故。又与下释论下句。即自体相熏习义。如前引。胜鬘下引经论证可知。道谛即出世因。因即熏习义。
　　论三中二。初标。名出体。疏谓真如下释此当文。前在下料拣前后。性净即初义。不空即第二义。如来藏者彼二在缠故。通名如来藏。但以空不空异耳。今明不空等者。与前不空义同。法身者。与前如来藏义异体同。彼隐此显故。前云。依法身说本觉。后云。名如来藏。亦名如来法身。然法身但属第三镜。其后一镜即是报化身也。宝性下引证。同相者。通凡圣故。胜相者。胜于因故。然初净即前二义。后净即后二义。出法体者。即前为二因之法也。故前云。谓如实不空等。今明离障。故重指之。
　　论出烦下二正辨。疏粗细染心者。四粗三细。如下文云。染心义者。名烦恼碍。所依无明者。根本枝末。是六染所依法。故如下文云。无明义者。名为智碍。净心出障者。出前二碍。碍即障也。二障既出业识等亡心无所合。故云离也。离和合等三段疏。即翻前和合烦恼智碍。成此淳净明等三字。如疏可知。然此三字淳字是总。净明为别。谓淳净故。淳明故。淳净即满净义。拣异菩萨等。是分净故。淳明即满觉义。拣异菩萨等。是分觉故。斯则六染尽故。谓之淳净。二觉圆故。谓之淳明也。又此三字。即圆三德。谓如次是法身解脱般若。备此三点。以成大般涅槃。
　　四中二。初标名显体。论缘熏等者。缘即外缘为诸众生而作发起善根之外缘。故熏习者。熏谓资熏。熏成习气发善根故依法出离者。依于体相以起用也。
　　二正释其相论遍照等者。即明此法出离惑染遂成三轮不思议化也。遍照即意轮鉴机示现即身口设化。以此为缘熏习力故。令修善根也。即彼下二。初通释上文。与彼等者。谓与二乘十信作差别缘。与三贤十地作平等缘。如下用熏习中说。
　　问前下。二料拣前后二。初辨异二义。问意可知答中前约等者。意明前之二相与此二镜。法体无二为门有殊。谓前二相以智为门故。云俱就始觉说。后二镜以理为门故。云俱就法体说。又前约相说故。云生二种相。此约性说故。二种俱言法。又前约对染明净相故。云智净等。此约自性。显大义故云。有四种大义与虚空等也。又前以显为门。此以隐为门。所以有斯二说者。恐有人言。显时方净隐时不净。故因说二隐。又重说二显故。有法出离缘熏习。又先明二显者。以取始觉之末文便故。又亦即是始觉义故。亦即隐处难信。且就显处而开示故。余义易知。
　　然法下二结同一体。此明为门虽异其体是一。故此结同也。但今下境即是法。以是始觉所缘所证。故言境也。又以对体故称用。对因故称缘。斯皆不出真应之身也。
起信论疏笔削记卷第九
　　不觉者。即梨耶识中第二义。不无觉明也。是则无明之别号。亦名之痴。亦名为迷无知等。斯约染法以明心生灭义。然生是妄生灭是丧灭。其中三段亦名。初体次相。后即结相同体。初法疏不了如理等者。如理平等本唯一相无不觉之异。今既不如理知。故云不了。不了即无明也。由无明故妄生异相。首楞严云。无同异中炽然成异也。如迷正方者。不了是正东故。业相等者。以论云起念起即是动。动即是业相也。经中亦名为起故。文云。起为世界静成虚空。虚空为同。世界为异。邪方者。前虽迷其正方。且是不了是东。今于东处别作西解。故云邪方。前即迷真。此即起似也。以根本无明有迷真执妄二义。今论此段并下三细。正是初义也。下智相等即执妄义。亦即楞严背觉合尘义。经云。迷失本妙圆妙明心宝明妙性。认悟中迷等。此皆具明二义也。华严云。于第一义不了名为无明。此迷真也。圆觉云。妄认四大缘虑为身心等。此执妄也。然迷真必执妄执妄必迷真故。此二经各举一义也。邪不离正者。西处即东故。不觉处即觉故。
　　二喻。论依方迷者。依东方故迷为西方。若离正东即无邪西亦如依水起波。若离于水则无有波。
　　二显觉。疏初义者。即文云。以有不觉乃至为说真觉。后义者。即文云。若离不觉等。此即节释论文也。良以下正辨其意。依真下显初意。如依金之器方能显金。反之则不可也。随妄下显后意。如随器之金还待器显。反之亦不可也。此乃前依觉故。迷则为妄之所损。今依迷显觉则为妄之所益也。然论之大意明不觉与觉。皆是相待。以显生灭染净无有自相。皆不可得也。此中初言以有不觉妄想心者。无明所起妄想分别。由此分别能知名义故有言说。说于真觉。是明真觉之名待于妄立也。若离不觉即无真觉。自相可说者。是反明真觉必待不觉若不相待即无自相。待他而有。岂成自相。自相既无。他亦不立。是显染净无所得义故。后译云。然彼不觉自无实相。不离本觉。复待不觉以说真觉。不觉既无。真觉亦遣。如下文云。当知一切染法净法皆悉相待。无有自相可说故。圆觉云。依幻说觉亦名为幻智。论亦云。若世谛如毫厘许有实者。第一义谛亦应有实。此之谓也。
　　二枝末。疏二。初列。
　　二释。释中二。初疏文十一重喻合义相昭然。寻文易解。然此翳喻亦未全似。若以首末比况。最切者不过梦喻。已见前文。皆由无明力者。如下文云。当知无明能生一切染法。
　　无明为因等者。楞伽云。妄想为因境界为缘。和合而生。疏中用此以科论文。经中妄想即无明也无明生三细者。下文即展转相生。今但约根本而言。故云无明为因。初总标。疏相不离体者。业等九相不离不觉体故。以即体之相即相之体故。不相离末。不离本者。三细六粗之枝末。不离不觉无明之根本。以即本之末即末之本故。不相离。依无明起妄心者。即不觉生三相如下云。以依无明有梨耶。依妄心起无明者。以依阿梨耶识。说有无明也。其犹依水起波。波相起已。不离于水。由斯义故。名曰相应。非约心王心数说相应义。以此三种是不相应染故。
　　别解中三。各有标名。所依正释。讲者详之。初标名论无明业相者。意表此二无有异体也。所以知者。前说业相尽处。便见心性成究竟觉。但以约义故。说相依显体无别故。今双举又拣本觉随染业相故。云无明业相显觉不觉皆有业相。而真妄不同也。
　　论以依下二所依。疏根本无明者。以是所依故当根本。如梦依睡也。
　　论心动下。三正释。疏二。初别解论文论二。初动作义。疏动作是业义者。是无明之业用。后之八相亦是动作。亦是无明业用。然约别义以立其名。唯此最初起用之始故名为业。反举等者。如不睡则无梦。始觉者。即究竟时也。
　　论动则下。二为因义。疏为因是业义者。然九中前八皆得名因。所以不言业者。亦约别义故。今此初相能为苦本。故名业也。如得下反显。以静是妙乐之因故。反知动念即是苦因也。动因苦果等者。以一念起动即具微细四相。四相之苦果不离一念之动因。据此位中即是梨耶行苦。若准前明。四相俱时而有故。四相摄于九相。分段粗苦亦在其中。所以次第说者。文不顿书故。义有因依故。若约时说则一念不觉无有前后故。有说云。一念不觉五蕴俱生。即斯义也。
　　此虽下。二通明行相。此乃九相之端细中之细。未有转现心境差别故。云一相能所不分等。即当等者。自体即自证分也。如无相下引证。相即自体境界即所缘。当知下会彼同此。
　　二转相疏依前等者。转犹起也。是前业相起为此见。然余相皆有起义。不名转者。亦约别义故。如依于梦而有梦心。若依下若约果海性净不动。则无有彼此之见。应知有见者但依动故。如无于梦则无梦心。如是下。就此一相位中。以明不说境界所以。以微细故。且说能见以为转相。然此境界便是向下现相。以论中分能见所见各为一相。今此见相由内所发。非托境生故名为转。依此转相带起所缘。复立现相。非谓于此能见之中。又自别有微细境也。学者应知。摄论下引证。意识即第六识智相是也。三世境者。诸有为法。非三世境者。诸无为法。斯皆意识所缘之境。可知者。意识粗浮能所缘念。可以现今分别取解也。以有三世等境。为可知故。此识等者。即第八也。以无可知境故。既无境可知。故唯就能缘见分。以明此识也。如说十二因缘始不可知。此亦如是。唯识亦云不可知执受处。既云下结意。
　　三现相。疏依前等者。如依梦心而有梦境。反释者。应云圣人离见既无此境。当知此境定从见生。如无梦心则无梦境。然上三相皆反以释成者。以此是八地已上所知境界非下流所觉。由是以圣人不见相等。比决反验令义明了。可见可信也。
　　疏即分别事识下二。初引经料拣二。初引经指配。事即是境分别境事之识。故名分别事识。楞伽等者。具云藏识海常住(本识)境界风所动(现识)种种诸识浪腾跃而转生(事识)
　　问下。二问答释妨三。初问也。末那者。具云讫利瑟吒耶末那。此云染污。意谓与四惑相应故云染污。恒审思量故云意。即第七也。问意可知。
　　二答三。初六八相从答二。初约能执从所执故不说。必执相应者。谓第七种子在第八中。第八见分为第七所执。故曰相应。况二识相依互为根耶。瑜伽下引证可知。
　　又由下。二约所依从能依故不说。内依等者。以第八第七互依。第六依于七八。前五依六七八及同境依故。有偈云。五四六有二七八一俱依。但说能依必知有所。故略不云。
　　二以下二以义不便答二。初无和合义故不说。无明等者。前说无明与真和合成梨耶三相。末那但一向生灭无和合义。若言和合。自成梨耶。若无和合识从何生。义既不便求说不及。
　　又由下。二无缘外义故不说。末那无缘外者。以前五唯缘外尘。第八缘内根身种子及器世间。第六通缘一切。第七唯缘。第八见分。今六粗皆缘外境故不说也。
　　亦可下。三约计内外答。此约我我所分。亦属六八故。不言第七。意云。第七。正是执我我所。今分两处无体可言。
　　楞伽下。三引证二。初引经可知。
　　经中下。二释义。现识等者。正配释。可知。所以下辨事识义也。既云攀缘外境。非六而谁。由是论依经说故。不复论第七识也。故知下结会彼此。然上多义明此论中不说第七者。要异晓公说。下智相即第七故。故彼文云。言智相者。是第七识粗中之始。始有慧数分别我尘故名智相。夫人经说六识及心法智。今之智相即心法智也。若具而言之。缘于本识计以为我。缘所现境计为我所。今就粗现。说依境界心起分别。又此境界不离现识。犹如影像不离镜面。此第七识直尔内向计我我所。而不别计心外有尘故。余处说还缘彼识。问云何得知。第七末那非但缘识。亦缘六尘。答此有二释。一依比量。二圣言量。比量者。量云。意根是有法。必与意识同境故。是宗。因云。不共所依故。同喻如眼等根。异喻如次第灭意。三支无过故知意根遍行六尘。圣言量者。一金鼓经云。眼根受色耳分别声。乃至意根分别一切诸法。大乘意根即是末那。故知遍缘一切也。又对法论十种分别中。言第一相分别者。谓身所居处所受用义。彼复如其次第。如诸色根器世间色等境界为相。第二相显分别者。谓六识身及意。如前所说所取相。而显现故。此中五识唯现色等尘。意识及意。通现色根及器世界色等境界。设使末那不缘色根器世界等。即能现分别唯应取六识。而言及意。故知通缘已上皆略彼疏。今此疏意说无第七。乃是影摄无违。常式意不缘外故。有多义也。
　　初总标。论以有等者。此之六相虽则展转各有所依。今亦但取根本而言故。云依境也。楞伽境界风所动。种种诸识浪腾跃而转生。此之谓也。
　　一中论依于境界者。此但外由境缘牵起。内根发生。故云心起也。疏于前等者。不知内发谓是外来。楞伽云。外实无有色。唯自心所现。愚夫不觉知妄分别有为。不知外境界种种皆自心。智者悉了知境界自心现。创起等者。随其心王复起心数。拣择染净决定如此。故名智也。体是别境心所中慧。故云慧数。
　　二中疏依前等者。于顺情可爱之境。心与喜俱名乐受觉。于违情不爱之境。心与嗔俱名苦受觉。不苦即乐不乐即苦。违顺之境既续。苦乐之心岂断。略以辨粗故不论其舍。而实有之。但在苦乐之间耳。自相续者。当相不断故。又能等者。以自相续故。复能发起烦恼。润于已熟之业。令受报未熟之业令成熟。由是引导任持。令其生死不断不绝。此则令他后四相续不断也。广如下生灭因缘。五意中释。
　　三中论住持等者。谓于苦乐境上。坚固停止无有变改。执持不舍也。疏上皆等者。是执取相所依故具牒之。是此下唯此一句是第三相。以不知违顺境如空华。不了苦乐心如幻化。的取为实。确然不改故云深取。故下等者。即下因缘意识中文。
　　四中疏依前下。境本非善以顺己之情。便名为善。境亦非恶以违己之情便。名为恶。且善恶相已自不实。况其名字起自倒情。宁非是假。何以故。他人于此或以善为恶。以恶为善。二不定故。肇公云。物无当名之实。名无得物之功。由此名故不待眼见违顺之相。但耳闻善恶之名。便生喜怒。是故目计名字也。楞伽下引证。义见前文。上来下配三障。自此已上直至根本无明。尽名为惑。若准佛名经云。独头无明为烦恼种。则别开无明以为烦恼所依。其实无明是痴。乃根本六惑之数。若也合论皆名烦恼。开合虽异俱是惑门。自下等即业苦。斯则三障即三道也。
　　五中疏执相等者。谓于我执贪嗔爱见。发动身口七支。造善恶不动等无量差别之业。于中虽有善及不动。然俱有漏不出三界。三界无安犹如火宅。故皆苦因也。
　　六中疏招果必然者。必定然是也。斯有两义。一不得不受故。二善不为苦恶不为乐故。书曰。天作孽犹可违。自作孽不可逭。涅槃经云。非空非海中。非入山石间。无有地方所脱之不受报。故云必然。三界轮转无有罢期。故曰循环。死此生彼不能脱免故云长缚。如螘循环。如蚕作茧。终而复始不自在故。正法念云。如绳系飞鸟。虽远摄即还。众生业所牵。当知亦如是。苟非觉悟无有解期。今约此言故云长缚。
　　一正释中。疏三细等者。染法虽多不出三界因果惑业。今以三细六粗摄之。罄无不尽。如是染法皆由根本无明迷真所起。故云当知等。
　　二转释疏问意可知。答文便是解论意也。业气即差别相。此相皆是不觉业用气分。然此不觉是九相之总名。九相乃不觉之别号。故圆觉云。身心等相皆是无明。即斯义也。
　　双辨同异者。向说觉与不觉。染净迢然。又说依觉故迷不离本觉。若言其异。云何依觉故迷。若言其同云何染净不等。又若定同定异。皆无进修之门何也。同则圣凡一等。欣厌都绝。异则染净抗行迷悟永隔。由昧二门不即不离之旨故有斯惑。然于相无相宗失意者。各堕一边故。今辨释用袪迷谬。
　　一喻疏染净等者。染即不觉三细六粗。净则觉义二相四镜。以者。用也。缘真如是总相门故。能通与二法为性。又真如无相故。以此二法为相。斯则二相同依一性。一性同生二相。由是同字性相俱用。喻染净者。器有精粗故。余文可知。
　　合中疏此二者。即上无漏无明义。如下说。而非实有者。从分别生。故经云。幻妄称相。然幻之一喻诸教多引。以喻染净其体不实。良以五天此术颇众。见闻既审法理易明。今依古德解释此义。法喻略开五种。喻之五者如结一巾幻作一马一所依巾。二幻师术法。三所幻马。四马有即空。五痴执为实。法之五者。一真性。二识心。三依他起。四我法即空。五迷执我法。更无别体者。经云。其性真为妙觉明体。净相即智净不思议业。及后二镜。已见前文下文即熏习中文。然则前三细六粗虽是染相。以约不觉义说故不引用。今别引下文者。意证此染是真如相故。文云。真如之法实无有染。但以无明而熏习故。则有染相。若前九相。初标。后结。皆约不觉。不言皆是真如相故。由是疏文引用雅当。
　　正引中疏依此等者。众生即不觉也。不觉无体即是真如。真如之理即涅槃性。性自寂灭。何待更灭。灭度涅槃即彼此方言也。净名下弥勒章文。如前所引。大品亦云。断一切结入涅槃者。是世俗法非第一义。何以故。空中无有灭。亦无所灭者。诸法毕竟空即是涅槃故。依此等者。菩提梵音秦言云觉。觉即始本二觉。二觉既是真如菩提。岂从修得。故大品云。以何义故名菩提。空义故是菩提。如义法性义实际义等是菩提也。此上约众生。明不觉即真如故。本来涅槃。诸佛觉亦真如故。菩提不可修作。既言修作。应知约果所得故。疏云诸佛也。以本有故何须修作而后得耶。故云非可等。又前下重以真如二字。释此二段也。旧入者。故圆觉云。始知众生本来成佛。故云旧来。又一切众生即究竟觉故。云无新得也。然旧来入与无新得义同文异。但以如为涅槃真为菩提。为别也。又时人多谓涅槃为相所累故。说不觉即如本来涅槃。计菩提修因所生故。说觉性即真亦非新得。由是相即无相故。约不觉说涅槃。非是修生元自本有故。约真性说菩提。望涅槃等者。涅槃合是修其智了所显。以不觉即如如即涅槃。岂待了因了之方显。斯则未尝不显。何待更显。故上文云。旧来入涅槃。望菩提等者。菩提合是生因所作。以菩提是觉觉性即真故。不待作之始生。斯则未尝不有。更何作耶。故上云。菩提无新得。然据前疏云诸佛菩提非修等。即将此二句独就菩提而论。今又分此修作以望两处所说。又似别是一解。学者知之。此之下既是本有之法。不合言得以体如实常不变故。不同妄法无实可得。斯无得法元真实故。
　　疏疑云下二。初叙疑。文显易知。然此段文若在科下注之。其文则便。今太近上讲者应悉。
　　二随释论二。初正释疑。疏法性等者。楞伽云。真实中无物云何起分别。又经云。佛真法身犹如虚空。此皆约无色也。又疑下约应难真也。
　　论而有下。二释转难。疏彼见下谓佛果海但有大定智悲而无色相。众生见色相者以彼业识所现。属于无明差别之相故。下文云。但随众生见闻得益故。说为用也。非此下约离相释。故下文说诸佛如来唯是法身智相之身第一义谛。无有世谛可见。既云法身智相第一义谛。岂于此中而有色等不空性耶。又亦下约性德释。彼是真善妙色即性之相。虽名为色。亦非可见之相故。论云。智色以本下。前云以离念境界唯证相应故。后云。诸佛法身无有彼此色相迭相见故。
　　论异相下二。初喻。前同相则以生灭望真如说。以相望性明其同也。今异相秖就生灭一门染净。自相望以成异也。
　　二合。疏别明等者。以无漏净法体是觉性。觉性无差但随无明故现差别。以彼下明无明本性自是差别。若不差别则不能迷平等理也。下文即真如体相熏习中文。诸无漏法即通指本始二觉修性功德也。直论性者。克就真体说也。是前门中所示真如体故。但随下约对染差别说净差别。即后门中所示本觉相也。比如一月影现万水。月本无差随水影别。下文即相大文也。又由下约始觉义。说由为治悭贪等染法。成布施等波罗蜜无漏净行。及果上十力四无畏等万德之义也。前则待差染以成差。此则治差染以成差。亦可前相后用耳。又以随差别众生。以成差也。前已问答故此阙之。具此三义。故云随染差别也。如是下释染净法皆如幻义。以对待之法本不立故。如经云。若有一法胜过涅槃。我亦说为如梦幻等。金刚亦云。凡所有相皆是虚妄。然上所说同异之义。即是真如生灭二门不相离义。约生灭门即同而异。约真如门即异而同。苟得一心二门之旨。即无惑于此。
　　总标。论生灭因缘者。以立义分中云。是心生灭因缘相。于中心生灭已如上释。今则释因缘两字。然是生灭家之。因缘故。复言生灭也。
　　疏二。初解牒文。牒前以标者。谓牒前立义分中之所宗。标为此下论文之所释。梨耶下一重是能生三细之因缘。心体者。即真如。于中唯取随缘一义。以不守自性故。根本下以是亲迷真觉故。不取枝末。又此唯当成事之义不取体空。又无明下一重能生六粗之因缘。缘此两重因缘。正如楞伽所说不思议熏变。及取种种尘。无始妄想熏等。广如下说。又此两重但有三法。谓真如唯因境界局缘。无明则望真为缘望境为因。结文可知。
　　诸识下。二解标文。然此但唯约心故云诸识。若云五阴和合中生。斯则兼于色心也。而无下如波无别体。唯依于水。上文云。依如来藏故有生灭心等。自相心者。即前不守自性生灭因也。能依等者。但以约法约人立名有异意。与意识即是众生无别体也。即前诸识生灭相集而生也。又众生是总。意等是别。总别虽殊其体一也。皆从心起以心为依。然此中能所依起。以心意意识相望分别。有通有局。思之可见。楞伽亦云。藏识说名心(第八)思量性名意(第七)能了诸境相是则名为识(前六)今此心是如来藏意是五。意识唯第六。故不同彼。
　　问中疏此心下。既云众生依于心体有意等起。其相云何。
　　论以依下疏二。初释文。是上等者。以梨耶是总觉及无明是总中别义。今既说无明依梨耶有。应知唯取觉义为所依也。论文约总取别。故云梨耶。疏中释出别义。故云是上所说心。即不守自性真如也余文可知。欲明等者。此但指前第一重之因缘也。上总下或问曰。前云依心有意等转故兼云无明者。何谓也。故今释之。
　　问上说下。二问答二。初问。举前所说如云依觉故迷。又云。依如来藏有生灭心等。今此却云依梨耶有。岂同前说。
　　二答中二。初正答三。初约迷真执似释。与无明为依等者。如风动水成波风还依此波中故。前云风相水相不相舍离。又云。依不觉生三种相。与彼不觉相应不离故。何者下重释前义。依迷者。是依无明迷真而有梨耶。真与妄俱似一似常故。即迷真义也。经云。迷本圆明。是生虚妄。迷似等者。依梨耶有无明。迷似一为实一。迷似常为实常。经云。所既妄立生汝妄能。即执妄义也。即此二义。一识所论前后互出。故不相违。
　　二云下。二总别义异释。就本等者。克就真体竖说也。觉即是本依本起末故。今就下都位即通约真妄横说也。如风动水成波风水俱在波中也。
　　三云下。三约未起已起释。未起等者。从未有梨耶时说。成就等者。已有梨耶处说。
　　然此下二结答也。意云。若唯取初义。则似真前妄后之失。亦有悟后再迷之过。亦同数论冥初生觉。若唯取后义。则似诸法不由迷真而成。但从本识建立。则有真妄别体之失。亦何异法相宗耶。今以后义免前过。以前义免后过。故互言也。以二义更互用之。隐显相成。如绮之文。故云绮互。
　　一略明中疏依似起迷者。即依妄心起枝末无明。依迷起似者。即依根本不觉起妄心也。此言似者。即以创迷真性成此妄心。微细流注似其不动。似无差别故。云似一似常。楞严呼为妄觉影明。斯之谓也。此二下义有前后时无前后。如前三义答问。秖就一识一时而说。故不可作前后之异。余文可知。依此等者。谓依心起业识。乃至依智识起相续。生于意识。斯则后依止前前能生后。次第依止及与能生也。于中能所依生前后相望。有通有局。如文可解。摄论下引证可知。
　　一中疏心不自起等者。心非动性故。性虽不动然随缘故动。以不守自性故。即四镜中不出义也。如水不自浪因风力也。由此免于无穷之过。正明起相者。以觉则不动。不动则无相。不觉则动。动则相起也。起动是业者。于二义中不举。为因义者。亦含在其中也。以动即有苦果故。
　　二中疏依前下正释此文。可知。转识有二下对下辨异。无明所动者。此从内起位属本识。当于三细名为转识。若其境界所动者。此从外起位属事识。当于六粗。名为智识。上如泉涌之波。此如风击之浪。但以常徒所明。转识唯取前七。今此所说在本识中。恐有所滥故此拣之。
　　三中疏能现功者。即前转识能现相故。就此功能便名现识。以其下释行相也。故下文云。以有妄心即熏习无明。不了真如法故。不觉念起现妄境界。通现一切谓有漏。无漏色心诸法。非独五尘也。若依下引论对辨。五根即眼等五色根及根依处。种子即善恶无记等三性种子。器世间即山河大地等。斯皆第八相分。然此相分皆为第八执受。执谓摄义持义。受谓领以为境。令生觉受。于中种子具三义。一摄为自体。二持令不散。三领以为境。根身具二阙摄为自体。故器界唯一。但领以为境故。故唯识云。不可知执受处。亦可种子根身缘而执受。器世间量但缘非执受故。今此下或问。若然者何故此中唯言现五尘耶。故此释也。以对所牵事识故。于一切中偏举此五。论云。对至即现意在此也。非如下约相续不断义。以解常在前也。如第六识在五无心位。即有断灭故。唯识云。意识常现起。除生无想天。及无心二定睡眠与闷绝。又第七入灭尽定时。虽云净分不断。且有尽七之言。为约染分亦成断义。又成唯识所熏四义中云。若法始终一类相续。能持习气乃是所熏。此拣前七转识如风声等。既言如风声等。斯则非是相续有间断故。又为下约为先义解常在前也。意云前者。先也。以迷时先有为诸法本。更无有法先于此故。末那无此义故拣之也。此即单拣第七也。然前拣六七之文。是海东意。后之一义是今疏意。故云又也。若言初句标。拣次唯拣第六。又为下方拣第七者。海东无后一意。如何抟句以读文耶。学者应知。
　　四中疏细分者。法执俱生故。迷唯心境见从外来起微细心。分别染净故。云不了。
　　五中论二。一直明本相。疏亦细分者。此是法执分别粗于俱生。故除微字。但云细分。此上二识皆云细者。以是粗中之细故。同是法执故。
　　论住持下二。别显功能二。一能起润惑。住持等者。住谓留住。持谓任持。谓留住任持令业不失也。疏以此等者。谓过去无明所发业行种子未成熟者。以有此识发爱取烦恼润之。使令成熟堪为来世感果之有。有即业种变异也。若无下如植种于土无水则焦。结业待果无贪则败。经云。爱水由润业故。又复等者。谓润已熟业令受果报。善恶乐苦自然相应不相违反。如印印物故曰无差。又现在即现报。未来即生后二报。如是下通释前段。以结其名。斯则润过去未熟业。令成现在已熟业。润现在已熟业。令招未来果报。如是循环无有断绝。由不断绝故名相续。然其润业等即是令他相续义也。
　　论能令下。二能起念虑。已经者。是过去下即未来。上当相相续。即现在也。显此下疏二。初正释此文。以此识既能起粗分别。念虑三世。与前智相微细不同。非法分别而谁。
　　此上下。二通前重示二。初结属此识。文意可知。
　　又为下。二总通前五。三细功能者。以第八识能集种子起现行故。后二功能者。于中但约分别不断而分二异故。摄论云。意识缘三世境等。即斯义也。
　　顺结中疏是前等者。此解是故二字。故说等者。三界不出五意。五意唯依一心故。云三界唯心作也。以现识中具有根身种子器世间故。故楞伽云。从于无色界乃至地狱中。普现为众生。皆是唯心作。现似曰虚者。依他起法如麻上绳。似有其相究体不实。诈现曰伪者。遍计所起如绳上蛇。相毕竟无分别妄现。唯心作者。如绳蛇无体不离麻。故十地经即华严十地品。文云。了知三界依心有。十二因缘亦复然。一切皆由心所作。心若灭者生死尽。
　　反结。疏离彼等者。谓心起成识依识有尘。究其根本唯一心作。故经云。由心生故种种法生。又圭山云。生法本空。一切唯识。识如幻梦。但是一心。然此三界六尘皆摄色心等法。是故顺结反结。皆归一心。
　　问中疏现有等者。意云。若是唯心则不合有境。以心无相不可见故。既有所见。云何唯心。
　　答中二。一答无尘。疏以一切下。意云。一切法从心起故。所起无体即是一心。楞伽云。心亦唯是心。非心亦心起种种诸色相通达皆是心。又疑下蹑所答处。以起此疑。疑意云。既是真净一心。因何起作诸法。楞严满慈圆觉刚藏皆同此意。由妄等者。其犹净眼不合见华。但以翳覆便见华相。妄念即根本无明也。又亦下是前疑中之别意。非续次所起。文意可知。但前约依他释。此约遍计也。释云下意云。如见空华。是汝眼病。如楞伽云。如愚不了绳妄取以为蛇。不了自心现妄分别外境。
　　论一切下。二显唯心。疏境唯等者。如像唯镜现故。分别像者。是分别镜也。楞严云。自心取自心非幻成幻法。无尘唯识者。如唯识颂云。唯识无境界。以无尘妄见。如人目有翳见毛月等事。论心不见心者。意云。心是一心不合自见。当知有所见者皆是妄也。故楞伽云。如刀不自割。如指不自触。而心不见心。其事亦如是。既尘等者。意云。尘境若存则可以心缘。境尘既不有。纵有心在亦不自缘也。识不生者。意云。以有尘故。牵彼识生。既无尘境。识不生也。故经云。由法生故种种心生。今法既不生。心亦不生也。既无他可见亦不能自见。所见无故。能见不成也。能所俱寂者。心无心相是能缘寂。境无境相即所缘寂。楞伽云。能见及所见一切不可得。此中大意。欲显一心本无能所。能所俱寂。方是真心。亦非泯之令寂本自寂也。摄论下引证。具云所说诸法唯识所现。无有少法能取少法。亦可论文从一切下。展转释疑。疑云。是法既无。云何分别释云。一切分别即分别自心。又云。若如是者即应见心故。释云。心不见心。反明分别悉皆是妄。又疑云。云何心不见心释云。无相可得。斯则心无相故。不可见心。心外又无一法。当知有所见者皆妄见也。能所既寂唯一心在。即法空门下所显真性也。故经云。诸幻灭尽觉心不动。
　　论结文二。初正结。疏无明根本等者。拣非枝末故。以依无明力而任持。托业识心而安住。故下文云。以有无明染法因故。即熏习真如。以熏习故则有妄心。以有妄心即熏习无明。不了真如法故。不觉念起现妄境界等。故云。由此而成也。现识等者。等下六粗。皆是所现色心境界也。故一切境由此住持。若无明等者。以依无明故。有妄心。依妄心故现妄境界。所以无明未尽心境不灭。如风未息波浪不灭。离心无体者。皆从心起。非外来故。即心无体者。所起之法同能起故。镜喻两意如法可知。
　　论唯心下释成二。初正释。疏虚妄现者。妄念熏真起诸虚妄法故。亦可此文是结前诸法无体所以也。此中二意。一唯心故。二处妄故。如前镜像一体同镜故。二体不实故。由斯诸法无体可得也。
　　论以心下。二转释。疏二。初解文三。初略标意。反验等者。反释上文心现之义。法既随心生灭。当知法从心生。生法皆妄也。
　　此中下。二别解文。初明生义。即指前段论文也。此则下显意。非谓心是能生法是所生。以真心随熏全体成动而作诸法。如金生器等故云生也。若无明下显灭义。即下文因灭故缘灭等也。此则下明意也。明此心体反本还源。独显性净故云心灭。此但心中无其妄动寂故名灭也。故疏云。心源还净故云灭也。此约真心显生灭义。若约妄心说者。即业转二识。名之为心。斯则妄心于真心中。若生若灭。真心不生灭也。如前文示。相续心灭智性不坏。如波相灭湿性不坏。如上约真约妄。虽皆有生灭之义。究实而论。皆妄有生灭。真无生灭也。
　　既心下。三总结。释上文无体义也。以上云一切法如镜中像无体可得。故此结成。
　　问上说下。二释妨。问意云。前明九相生灭。后即结云。当知无明能生一切染法。以一切染法皆是不觉相故。今文复云。唯心虚妄。心生法生心灭法灭。二文不相远何以顿尔不同耶。答下意云。前辨生灭单就不觉说故。结过属无明以功在不觉故。今此下明今文意。意明。此文具说真如为因无明为缘。由此因缘道理和合。成就色心诸法。既属因缘。遂令诸法无性之义显然可见。真如随缘不住之理。焕然明矣。彰明也。故结下既明和合本因。真如随缘成和合义。今结属心。正其宜也。如水初动功在于风故。前文中结属无明。动无别体则全属于水故。此文中结属心也。故不可言波无别体。而唯属于风。法理亦然。如喻可知。
　　一辨粗。疏此生下。明此意之识。是前第五相续识之所生故。名生起识。然无异体。但约粗细而分二别故。云同是一识。若更细论亦即是前智识也。以同依境界之所起故。今不指此而偏指相续者。以是意识亲所依故。但前下对前辨异以相续识。是法执分别。望于我执见爱。此名细惑又约能生依止义边。说之为意。此中下明今义。谓依前细相之上生起。此粗分别识。此识与人我贪嗔见爱粗恶烦恼相应。故下文云。此识依见爱烦恼。增长义故。即就所起义说故。云从前起门。即是执取计名也。以是分别之中粗分别故。名为意识。意之识者。依于五意所起之识故。本疏云。依意之识依主释也。简非圣者。即二乘及地前菩萨也。此二种人已能远离意之识故。故约凡夫以显粗也。又以五意亦名意识。恐有所滥故。此约人拣之。其实五意名识。是持业释。故不同此。无对治等者。谓无始觉观慧也。二乘三贤得人空观。既无取着。当知凡夫取着深者。盖无观慧也。其犹重病既不与药。厥疾宁瘳。
　　惑体论计我我所者。正释取着之相。由计我及我所故名为深。疏心外计境者。此是法执属前智相及相续相。亦复等者。正是此识属于我执即蕴。谓凡夫所执我。但通执自五蕴为主宰故。离蕴即外道。所执神我。然有三宗。一数论计。我体常而量周遍。犹如虚空。二胜论计。我体常而量不定。随身卷舒。犹如牛皮。三无惭计。我体常。犹如微尘。应于根门如是众多。故云种种。
　　依缘疏但缘倒境者。如执苦为乐。不净计净。无我计我。无常计常等。故云倒境。不了正理。谓不知无我等也。故金刚云。凡夫之人贪着其事。
　　立名。疏此论等者。谓于一意之识中。分出眼等五识兼本成六。以对六尘。然前相续智识。亦缘六尘。以彼不与爱见相应故。属前意也。故前云。六粗属意识故。依六根等者。谓依内六根发于六识。缘外六尘。斯则聚缘内摇趣外奔逸。既以一为六。即分离义也。如佛顶经云。元依一精明分成六和合。又能下以此意识遍缘一切。通三量故。假实俱缘。如前云。能令现在已经之事忽然而念。未来之事不觉妄虑。内外者。内根外尘色心诸法。亦即计我我所也。
　　所依。疏见一处等。五住地中之一数。此是三界分别粗惑迷理起者。同于见道处断故。名见道惑。欲色有三爱。即三界俱生细惑迷事起者。于修道位中所除断故。名修道惑。以此等者。谓以此见爱烦恼熏于第八。令彼识中第六种子有增益生长故。即起现行也。上六下类摄。然执取计名正当此识。起业一相是此所生总别报业。是此识造。今约所造从能造说。亦是此识所摄。故云相从入也。六染之中合此二相。以为一染。正当此识。
　　标叹二。初牒上所说。疏牒上等者。上云。谓无明力不觉心动故。谓心与无明和合。起成业等三细也。
　　论非凡下依位别叹三。一凡小非分。疏凡小非分等者。凡夫尚不知意之识。况此三细耶。二乘方觉事识中粗分。尚不觉细分。正认三细以为涅槃。以是无明所起之识。非其境界也。于五住地中。但觉前四。是前见爱所增长识也。若根本无明是第五住非彼所觉。
起信论疏笔削记卷第十
　　论谓依下二菩萨分知。疏十信等者。谓此菩萨虽位在外凡。而能信教。了知本识因缘所生。无有自性。决定无体唯是真如。方成正信故。下说十信菩萨信真如。及修真如三昧。以成正信之行。因果体者。因即无明果即本识三相也。体即真如也。三贤等者。异前位之信。殊后位之证。故言观察。比观者。既未亲证。但比度观察。即相似觉也。论证法身即初地已去。究竟即十地。乃至之言摄于中八。随分觉故不能尽知。然初地且约破法执故。说为少知。若克就识论。八地方觉此识现相也。
　　论唯佛下。三唯佛穷了。疏四相俱了者。以觉前者则不觉后。觉后者必能觉前。是故此中通言四相。故前云。若得无念者。则知心相生住异灭。
　　一征。疏缘起妙理者。真如为因无明为缘。起成诸识。斯则性起为相。是不思议微妙理趣。故云妙理。问意可知。
　　即净而染。疏因即梨耶心体是其觉义。即不思议变者。缘者即根本无明是不觉义。即不思议熏者。论染心即业等诸识。以于不可熏变处而熏变故。不染而染者。不染即前自性心体非是染法。以不守自性故。随熏成染。故下云。真如之法实无于染。但以无明而熏习故。则有染相。
　　常净。疏即染等者。虽随熏成染。其体常净。如镜现秽。其体不动。斯则正由不动而得随缘。正由随缘显得不动。
　　结难测论唯佛知者。欲言其净则九相纷然。欲言其染则一味无变。若非佛智孰能知焉。自性心难了者。以能随缘成染故。所染难了者。以即染而常净故。言甚深智者。即八地已上。以觉转现少分而知。然从初地亦得少知。以证真故。故前云。若证法身得少分知。
　　显不变。论常无念者。无念即觉义。既常是觉。即无不觉。无不觉故。名为不变。疏虽举等者。如杌不作鬼绳不为蛇。东处无西等。缘起因体。即前自性净心。是此缘起体也。故云心性。
　　此显下疏二。初释心不相应。此明无明之体。初起微细。未分王数心境之相应故。又此无明是全性之惑故加心字。又亦可此惑是与真心不相应之法。如前云。从本以来不与妄染相应故。今以不如实知故。忽然而起。说此以为根本无明也。
　　唯此下二释忽然念起三。初正释今义。是诸染法始起之本故。故约忽起以表其先也。
　　如缨下。二引经证成四住。前使者。即无明使也。无法起者。意显无明。使外别无有法。为能起无明之本也。
　　是则下。三会彼同此二。一正会如文。
　　此约下。二结拣。意明无前之忽然。非有始之忽然也。言无前者。以此无明最微细故。更无有法前于此者。前即始也。由无始起之本故。故说忽然。故本疏云。以起无初。故肇公云。如镜忽尘如空忽云。即斯义也。
　　标中论染心者。以上云。无明所染有其染心。今释此相。有其六种差别不同也。
　　然此下疏二。初叙意逆次配者。以前说随流生起故。从细至粗为顺。次今明反流除断故。从粗至细为逆次。前取近理为先。今取易断为先也。由此下配第一染。以二乘三贤同断此故。便借下将前科此。免更会同。诚为省要。二释文。论分六段。今初二初障。疏是六下据用科名。合无此说。今此重对者。为通前类摄故。此即九相中二相。见爱等即五意中意之识。粗分别即异相也。但粗下释此别名。外执于境与境相应。内起见爱计我我所故。污其下释此通名。净行即真如根本智也。此智有二。一人空智。二法空智。此智不起者。由染心有力。为能障故。故名为污。若渐修此观。观成智起即翻染心。故名为治。斯则敌体相违。故成治义。然此以对始觉名染义也。若据论意。则约对本觉之净。以明其染故。前文云。是心自性清净而有无明。为无明所染。有其染心也。问障染何别。答体虽无别。名义有殊。障则对治觉立。如下文云。能障真如根本智故。染则对本觉立。如前引文。是心自性清净等。
　　论依二乘下。二治。疏无学等者。此是见等四住烦恼。辟支罗汉悉能离故。
　　疏十解下二。初约三贤以明行位二。初正显行位。据此则三贤菩萨同受此名。以皆不退失故。
　　故地下二引论证成。无著论即金刚论。彼论三地。谓信行地净心地究竟地。
　　疏此菩萨下。二对二乘。以显断惑。又二。初核劣以明粗惑二。初表异凡小。得人空者。以此菩萨得此观故。能伏现行不同凡夫。然于种子不尽除灭。不同二乘。言随眠者。种子异名。谓随逐有情眠伏藏识。今此论中约现行说。名为远离。非约种子。摄论下引证。上心则现行也。二意者。留此惑种润于故业。受分段身。修习种智断所知障。即自利也。兼俯就群品摄化利益。即利他也。若不留惑种。即同二乘独出三界。二利俱失也。故圆觉云。菩萨示现世间非爱为本。但以慈悲令彼舍爱。假诸贪欲而入生死。问菩萨既留惑种。后起现行受分段身。与凡夫何异。答前引圆觉足辨其异。虽留惑种受分段身。以有智故终不起过。假此分段为所依故。广修种智及行大悲。终不令此起于新业。如禁蛇法。虽不令死。亦不噬人故。摄论云。烦恼伏不起。如毒咒所害。留惑(烦恼)至惑尽(所知)证佛一切智。
　　疏此约下。二拣定权实。初地下约顿悟说。谓此菩萨在地前时。以二空观双伏二障。分别至见道位。种现俱断。从此位去。若智增者便伏烦恼。现行至佛方断。若悲增者故意令生。极至八地。现行方伏留随眠惑。以助愿力化利众生。今此论中约生起时。一向竖说。及至断时从粗至细。故在地前。已除我执俱生分别。至登地时。唯断法执分别。二地已去秖断法执俱生。更无烦恼。不同彼教横说二障种子在第八中。良以权实教异。与此相望。校一僧祇。学者要知。须明彼教。然智解可以旁通。起行须依了义。冀诸学者审而详之。言如余论者。即瑜伽唯识等广明。
　　今此下。二超胜以除细执三。初正明。以是实教菩萨。从初正信。便达真如本有无明本空。随顺无念。于此地前能修法空真如三昧。自然令彼法执不生。伏于无明与真相应。故云分断。但伏故名断也。
　　故此论下。二引证。不了一法界义即无明也。下说发直等三心。修无住等四方便及施等六度。皆是此也。
　　今但下三结意。以是约执取人。非约人明执。故不论也。
　　二中一障。疏但执下即是法执相续。生起不断故。前云相续。今云不断。其义一也。
　　论依信下二治。疏十解等者。谓从三贤位中观察寻伺分断此染。直到初地方能全离。修唯识观。即资粮位中。习行顺解脱分。寻伺方便即加行位中。习行顺决择分。初地即见道位。无漏智火烧烦恼薪。通达佛法名欢喜地。三无性者。谓遍计相无性。依他无自然性。圆成无前遍计我法之性。故唯识云。初即相无性次无自然性。后由远离前所执我法性。遍满真如者。即遍行真如。所言遍者。唯识云。谓此真如二空所显。无有一法而不在故。所言证者。以无分别智契无差别理。能所两亡也。故唯识颂云。若时于所缘智。都无所得。尔时住唯识。离二取相故。法执等者。由修习唯识观故。至此成就无漏智。相分得现行。由是此执分别永得除灭。
　　三中障。疏以能下释名。可知。法执修惑者。所知障中俱生之分。以修道所断故名修惑。
　　治中疏七地等者。以此地已还法空观。有间断有相有功用。遂于染净境界。未免分别。然从二地已来。分分除断。故云渐也。八地下释得离此染所以。以若残此染。则不登七地。岂况至八。故至七地门中都尽此染也。以二地下释二地名。谓摄律仪善法众生三聚具足。以远离微细破戒垢故。名离垢地。准华严说。十地如次修十波罗蜜。此即正当戒波罗蜜。余地非不持戒。以约增胜说故。以七下释七地名。斯则八地名无相。七地名方便。谓与无相地作方便故。斯则无相之方便也。以八地下转释可知。
　　四中障。疏根本下则无明动心成业转现相。现相即境界也。此义前已频说故。疏但举初后。
　　治中。疏以八地等者。以色自心生故。心能变色故。由是能毛容刹海。芥纳须弥。色心不相妨。自他无分隔也。本业经云。所谓无相大慧方便大用。无有色习无明亦尽。百万劫事无量佛土事。以一念心一时行。现如佛形。现一切众生形。以一念心中一时行已无功用故。三世间自在者。谓此菩萨观此三种粗细之色。无不通达。无分别智任运相续。相用烦恼不能动故。以色下举下位以反释。意云。七地已前现识不亡。既色不自在。今得自在者。盖现识亡也。然于七地观断至八地。尽前后皆然。学者应知。
　　五中治。疏善知下于他心得自在。十种稠林者。华严云。此菩萨以如实智慧知众生。一心稠林。二烦恼。三业。四根。五解。六性。七乐愿。八随眠。九受生习气相续。十三聚差别。一一皆云稠林者。此等诸法稠密如林。故以喻之。净名云。善知众生往来所趣及心所行。此叹九地菩萨。本业经云。一切功德行皆成就。心习已灭无明亦除也。又以下明于自心得自在。四十无碍智者。准华严说。有十种四无碍智。四者。一法。二义。三词。四乐说。十者。世亲判为十相。一自相。二同相。三行相。四说相。五智相。六无我相。七业相。八因相。九果相。十住持相。一一具四故。成四十。广如彼说。有碍下结所离之染也。起即不自在故。如前经中心习已灭也。
　　六中治。论菩萨尽地者。即菩萨究竟地也。如前云。乃至菩萨究竟地。有本多云地尽义。亦有在。不如地字在下义顺。以前后皆结云地故。此即第十地。如来即妙觉。斯则从九地。观断佛地方尽。无垢地即如来地。与十地终心竟无有异。然本业经中。自等觉为无垢地。此即别开。今此所明等妙二觉。合为一位也。
　　辨无明等者。如上六染。但是无明所起之法。今已分配因果诸位。明断竟。然上云不达一法界故。名为无明。未知此使依何位人。能远离耶。故今辨之。疏粗者。枝末无明。从初地渐离至七地方尽。细者。根本无明。此即下上说自性清净心。为无明所染有其染心。当知无明是染心之所依。染心是无明之所起也。上云者。即智净相。然此六染之中各有二分。一分属于无明。一分属于染心。以皆有和合及相续义故。但约与前和合迷执不改。即是无明。约展转起后相续不断。即是染心。由是地前便有断无明义也。今言初地方离者。以约破法执位明断义。不乖诸说。故标此位也。今无明下明生起时。义说前后。以论因缘和合义故。若除断时则无前后。以能依所依不相离故。
　　释相应等者。以上六染中有相应不相应言。此义未显。今则显之。论二。初标也。疏皆粗心者。以是前六缘总别相。行相粗显故。依境下既依境生。则与境为相应也。
　　论谓心下二。初约法辨异。疏心谓下约王数释。心王即前六识心王。心所即遍行等六位心所。然六识中心所多少不同。今此论中总名念法。亦可此文举一蔽诸故言念法。即别境之一也。迦栴下引证。即通指心所俱名心所念法。然论王数相应。总有五义。一同所依根。二同缘一境。三同一行相。谓同作青等解。四同一心事。王所各一体故。五同一时。王所同一刹那故。由是故得相应。又心下约心境释可知。所依等者。识依此境所引生故。又是彼识所分别故。以有此染净为所依故。遂起心王心数令相应也。以有此境为所分别故。遂与能分别为相应也。
　　论而知下。二正显相应。若心王下约王数释同义。如师往资随其事不异。然虽云王数相应。理须约境以辨。能知同者。此体有二。以相应故名为同也。所缘同者。此唯一境以望王数故名同也。斯则能所虽皆云同。而同义有异也。又于下约心境释同义。此即心随于境。名之为同。同即相应也。
　　论不相应下二。初标也。疏无明者。以前云不达一法界故。心不相应名为无明等。故今指也。
　　论即心下。二释疏二。初约王数释。论二。初显无别异。疏即此等者。心是真心。由动故成不觉。不觉与觉一体无异。故云即也。尚无觉不觉异。岂有王数耶。
　　论不同下。二正遣相应。疏二。初正释。翻前义既无等者。如单己一人与谁为同故。无相应义也。
　　以此下重释前即义三。初正释。然前说不觉即动心。今说染心即不觉。有斯异耳。
　　上文下二引证。既展转相即动无动相。元即静心也。
　　非是下三拣滥。此中言不相离者。以染心即不觉故。非谓有于王数相应。而言不离。以相应不离二义别故。下文引证。是下生灭相中文。此文双证二义。一证不相离义。二证不是相应义。在文可见。
　　二亦下约心境释二。初正释前义。谓此无明等者。意云。染心即无明。无明是不觉。不觉依于觉。觉即是本心。都无外境相应故。云即心不觉。此言即心亦即本觉真心也。亦可通于真妄二心。如文易见。拣相应者。既无境为相对。约何以明相应耶。
　　此不相应下。二指陈违妨。以相宗说此第八识有遍行心所。又与器界外境相应。仍不说有觉义故和会。如别说者。寻检其文。未见所出。今且略会二宗所说者。如法相宗说。第八识能缘三境。以彼秖据现在成就位中。横说八识。不明根本始起元由。但言一切众生法尔。皆具八种识。从自种生皆能缘虑自分境界。以同是识了别义故。故能缘境。又说此识从自种生。虽从自种而假境为所缘缘故。方得生起故须缘境。虽能缘境微细难知。不同前七执我执法。今此论中竖说诸识迷真所成。从细至粗不说种生故。第八识但有生境之功。而无缘境之义。以从无明内熏习起。非外境界牵故令生故。经说为流注生灭者。是此内起也由是故无缘境之义。今若会彼同此论者。彼宗既言此识缘境微细难知。当知密同今论之意。以彼宗说从种生故。同是识分。不得不说缘境界也。又若会此同彼说者。此论所明。前六缘境即是第八粗分功用。由于境界。熏彼本识起此分别。斯则本识有缘境义。以是粗故隔为事识。不名第八。又彼宗说第八心王有遍行五心所相应者。由说此识能缘境界。是故有王心所相应。如正缘境时。须有作意。能警其心引心趣境。以趣境故。根境识三分别变异。令心触彼以触境故。四种和合领纳违顺。以领纳故于境取像。施设种种名言之事。以取像故。遂令其心造作驱役。此五皆由缘境故。得是故。第八有五相应。今论既不说此缘境。亦无心所与之相应。故不同彼。又彼宗中不说第八生起元由从真起妄。但据现在成就位说故无觉义。然亦说有无始本有菩提种子。而不即是本觉真如。以未了故。且隐密说。今论所明依如来藏。有生灭心。以迷觉故。成于不觉。虽成不觉觉性不变故有觉义。以依实教显了相说故不同彼。若彼已说有觉义者。如何彰此二教浅深。学者应知。
　　举上染心等者。举上六染之心及无明。对于所障之境束为二碍。以一切障染不离二种。所谓烦恼及以所知。今此染心及以无明二障分别。如何收摄。故此明之。标立论二。初惑障二。初标法定名。疏六染心者。各取于中一分相续义。故以此一分喧扰动乱不寂静故。名为烦恼。
　　论能障下。二显其碍义。疏二。初释文。照寂下释所障智名。复名真智证体智实智等。以能证如实理故。名如理智。能生后得故名根本智。上文下出所障智体也。染心下释成碍相。并可知。
　　今此下二通妨。或问曰。如诸处说。依于二执起于二障。与此何别。又前秖将六粗前四以配二障。何故此中六染俱名烦恼耶。故此释之。彼依二执起二障者。依五意上起所知。意之识上起烦恼。今此则以染心所依无明为所知。能依染心为烦恼。故不同也。应知若约二执说二障即局。此依染心说二障即通。有斯异也。
　　无明下二智障二。初标法定名也。疏根本无明者。若取诸识中之一分。亦兼枝末。以末从本故作此标。
　　论能障下。二显其碍义。疏二。初释文。后得下释所障智名。复名偏智俗智权智等。以根本智证真如。后方得起故。名后得智。如其事量而知名如量智也。即上下出所障智体。以无明下释其碍相。从所障得名者。智之碍故。依主释也。不同烦恼即碍。是持业释。
　　此明下二通妨。或问。此言自然。与外道自然何别。故此释之。此以无心应物任运现化为自然。不同外道无因果之自然。斯则言同而义异也。
　　烦恼中。疏先问等者。约粗细以成难也。秖合细法障细法。粗法障粗法。方是其宜。何故不尔。前二染者。以业相微细未分能所。欲成碍义难见相违。故今偏约转现二相。以酬前难。然虽不言意亦含摄。以依动心说能见故。可以意知。前三染即分别智。已前三者。皆是事识故依境起。以此等者。以理智无能所染心有能所。敌体相违故。成碍义。
　　智碍。疏所迷法性者。此是即真之俗故。常静无起。无起即真故云法性。故前文云。一切法离言说相。乃至无有变异。不可破坏。唯是一心等。不了等者。正释违义。法性寂静而无明起动。动静相反故成违义。正释等者。本疏云。以内迷真理识外见尘故。于如量之境。不能随顺种种知也。如人动目天地倾摇故。不能得如实知也。然前则约粗细而难问。今则约相违而通释也。故下文云。无明顿尽名一切种智。如下论释。
　　论生灭相者。以立义分中云。是心生灭因缘相。于中生灭与因缘。已如上释。今则分别相之一字。故言复次。然是生灭家之相。故兼言也。
　　略显疏相生灭者。分别染净念虑三世。人我见爱贪嗔炽然。览而可别。故云相也。无心法者。法之一字通于数境。谓心所使法心所缘法也。如前可知。流注生灭者。似平流之水望如恬静故。解深密经云。阿陀那识甚微细。一切种子如暴流。杂心论云。相似相续不知无常。然此论中与心相应等言。取义不便。为有与之一字。盖翻译之家不细磨琢也。后译秖言。一者粗谓相应心。二者细谓不相应心也。斯言甚便。
　　对显。疏俱名粗者。分别智等。皆因外境起故。更粗者贪嗔见爱执我我所。取着转深故。论凡夫境界者。是彼内凡所觉。所除之境界故。其实亦是二乘境界。今取文便略而不言。十地等者。于中初地至七地。觉粗中之细。八地九地觉细中之粗。今就通意。但言菩萨地。
　　顺辨生缘者。此中虽有因义。以望真如亦是缘故。从微至着。显于生起故云顺辨。通缘。疏以根本等者。前云由不觉故生三种相。又云。以有境界缘故。复生六种相。如是虽即次第而生。然推其根无明为本。
　　别因疏三。今初略消其文。以各自推其亲所因故。故因生三细缘生六粗可知。
　　此中下二引经广释三。初标指阙具。
　　二正引经。文云不思议熏变者。然若一向可熏可变。即同衣等。是可思议。即是凡夫所见。若一向不可熏变。即如玉石。亦是可思议。便同权教所说。今以俱非此二故不思议。
　　三广释经义二。初细中二因三。初解云下正释。言不可熏等者。以自性清净心从本已来不与妄染相应故。又无明之法本性虚妄。今以虚妄之法。而能熏动性静之体。是不可熏处而熏也。言熏则不熏者。虽熏真如而真如性且不动。又此无明体全是觉一相无异。将何以为能熏所熏。虽无能所而现法宛然。故云不熏之熏。言不可变而变者。夫真如者。是无变异义。本不合变。而受无明熏之成变动故。变动相者。即业相等。是又变即不变者。虽动成识相而性净无改。虽性无改而全体见动。如水成波而湿性不变。湿虽不变而全体动。故云不变之变。
　　胜鬘下二引经证同。不染者。即前不可熏及不可变异也。而染者。即前而能熏及而变异也。
　　然此下。三结属不相应心也。以能熏是无明之妄。所熏是真如之心。心与无明俱无形相故。微隐也。以能起因缘微隐故。令所起现识行相亦细故。此三种俱名为细也。于中等者。以举细则未必有粗。举粗则必有其细也。又此现识即梨耶之异名。自含三相也。
　　取种种尘下释粗中二因二。初正释。动彼心海者。即梨耶心海也。识浪即智相等。故经云。境界风所动。种种识浪生。故下论云。以有妄境界染法缘故。即熏习妄心令其念着等。妄念习气等者。即枝末无明是迷似为实之者。此无明就最初与真和合则名根本。就至成识之后。依在识中转名枝末也。故此名为妄念习气。此尘等者。内有无明外有境界。因缘具足事识生焉。
　　以妄下二结属相应心也。内熏是枝末不觉。外熏是所现六尘。以能起因缘粗显故。所起事识亦复明着。
　　疏经中下。三经论对辨。得生等者。若无无明为熏习终不自生。若无真如为所依终不自住。斯则三细随妄生。已依真而住。事识等者。若无外境界为资熏终不自生。若无梨耶为所依终不自住。斯则事识随外境生。已依本识而住。其犹波浪无风终不自生。无水终不自住。是故依风而生。依水而住也。今此下正明论意。生缘者。以无明及境界。是本事二识生起缘也。谓本识生起以无明为缘。事识生起以境界为缘。秖说二种生缘。不说二种生因故云不论依住。依住即因也。余文可见。
　　逆论灭义者。夫断除妄染。理合从粗至细。今反于此故云逆也。盖直约道理。不对人治故。正辨。疏得对治等者。以无明为因能生三细境界。是三中之一。复能为缘。而生六粗。因既已灭缘依何立。故随灭也。此依下拣滥恐有。疑云。此生灭是刹那念念之生灭。故今拣之。言始终者。随流以第六染为始。初染为终。反流以初染为始。第六染为终。起则六染纷然旷劫流浪。尽则一念都绝究竟寂常。又起尽即始终也。非同刹那念念不住之生灭尔。
　　问中疏若境界等者。以上云依如来藏有生灭心。今复云心灭。心若灭者。即藏性灭。此则约通名以难别体。是疑相应心体灭也。若体灭者。八地之中便合成佛。以无心为所依故。三细则亡。亡则无可断也。不成何待。若言等者。以依心体有于无明。心体既常无明亦常。故能依三细则不可灭。此疑不相应心永不得灭。
　　法中论心相灭等者。此约体相以释通。疏粗相等者。妄相差别故。论粗细。真心无差故。唯一体也。
起信论疏笔削记卷第十一
　　喻中论二。初总立喻本。疏喻无明等者。前疑心体若灭无明三相不得相续。今举风水相依之喻。以显心体不灭故。得三相相续不断。如风依水而有波也。此示下明无明依真而现生灭故。前文云。心与无明俱无形相故。
　　论若水下。二别显喻相二。初喻相应心。疏此示等者。顺于所疑。亦是牒而纵之。以境下正释所疑。以境灭时相应心相虽灭。心体不灭。以不灭故三细相续。此如猛风灭故。粗浪灭非水体灭也。然克而论之。唯有二相。以境界即是现相。今已灭故。而言三细者。盖通言也。良以下出其所以。以前云因灭故缘灭。非谓缘灭故因灭。意云。粗不该细细尚得存。况心体不亡。何疑断绝。由是下结答所问。斯则相应心相虽随境灭。而细相不灭。
　　论唯风下。二喻不相应心。疏非静心等者。以水非动性故。波灭而水不灭。心非动性故染灭而心不灭。此如微风灭故。细波灭亦非水灭。
　　论无明亦尔下初合总喻。
　　若心下合别喻。一一以喻对之可见。斯则粗染灭时细染不灭故。八地菩萨未得成佛。无明尽时细染方尽。故得从此已上修证佛果。理极昭著。论众生者。即依业转二相之众生也。斯则八地已上皆依业转得名众生。今心体既灭众生无依。故断绝也。又业转二相即是众生。如前云。众生依心意意识转故。疏今以下结成一心二门也。以前论生起。须约生灭门中以辨。今约灭惑终归之处。须会入一心也。若不然者。便应生灭之义。永不入于一心故。须配入也。体即智也。相即痴也。不觉等者。同前究竟觉智净。相法出离镜等义。始本不二唯一心在。故经云。生灭既灭寂灭现前。前则迷一心以成九相。今则灭九相以归一心。无不皆从法界流。无不皆归此法界也。
　　染净相资。资取也。即藉赖之义。谓染法净法自不能生。以互相取假其势力。以为藉赖之缘。方得生故。又资者助益义。谓互相资助令生染净故。以前科但明染净当位生灭之义。而未广明染法净法生起行相。今即说之。意明染净互相资假。互相助益。生一切法。如染助于净。净假于染。则净法随流生诸染法。净助于染染假于净。则染法反流生诸净法。本虽相违反成相顺。染法净法递互相假也。疏文二。初叙章意。互者更互。熏谓击发。亦即生义。谓递互相生击发。令染净不断相资互熏。名异义同尔。相生者。即互熏也。不断者。且各就一期所论。其实净法即不断。染法即有断断不断义。如下所辨能生等者。即生灭门初云。此识有二种义。能摄一切法生一切法。前科已明摄义。即二觉之文是也。今此正辨生义。故说相资。问何以先明摄义。后明生义耶。答摄义是正。是故先说生义是彼摄义所因。故居其后。所以立义分中唯言能摄。不言能生。或恐有疑。从无而生生已方摄。今则意明阿赖耶识未始不生。未始不摄。摄之与生竟无前后故。或可摄义非局前文。但齐此生灭一门。于中所有染净。以二觉之义。摄之无不尽矣。
　　征列。疏此是下或问曰。前说真如是泯相显性门。不分染净。今文何故却说真如为净法耶。故此释之。以此真如是生灭门中随缘之义。有三义故。说名为净。非约前门不变义说。本净等者。性净解脱。此通凡圣未曾染故。始净等者。离障解脱。此唯局圣断染方净故。此中双言体相者。以有相则必有体。有体则未必有相故。又相净则必兼体净。体净则未必相净故。摄论下引证。具云一所成立境。谓十波罗蜜是。真如十种功德能成十波罗蜜。释曰。十种功德即十地所证十真如。谓遍行等新生正行。即十地所起十波罗蜜行。由真如中有此十种功德故。能起十种正行而随顺之。如下文云。以知法性体无悭贪。顺本性故行布施波罗蜜。此则不同相宗却以真如功德为所成立。兼复证有能所熏义。净缘等者。报应二身能与众生为净缘故。今此三中中即智净相。后则不思议业相。又于四镜中初是前二镜。次即第三镜。后则第四镜。又前二是自体相熏习。后一是用熏习。亦名内外因缘熏也。六染等者。前云。当知无明能生一切染法。以一切染法皆是不觉相故。通事识者。即智相。以资熏枝末无明。令念相续起于我执。造业受报故。业识能资熏根本无明。令起转现故。今据下明举细摄粗也。但举业识之细。自摄事识之粗。事识所缘者。以此六尘能熏动心海。起诸识浪。增长念取生诸过故。此三下或问曰。此四义中何故染具说三。净唯说一耶。今此释之。以染法本性自差别故。仗因托缘方得生故。须说三义。净法一味虽分体用。用还同体无别异故。仗托因缘者。于此三中无明是因妄境是缘。妄心是因缘所起本识事识。各有因缘。如前广辨体用无别者。但内熏为体。外熏为用。用合体时。非别外来融同一味。故众生心内之佛。还化自己众生故说一种。
　　喻中论如世间等者。若望法合则有二说。一者以衣喻一心。香喻染净。以香有可意不可意故。二者以衣本无香而熏之。有香通喻染净熏习之义。以净本无染熏之有染。染本无净熏之有净。但取大抵通意不必分喻别配。后意为正。
　　合中论二一染熏净。疏无相等者。此约真释相字相即九相。然前说九相是不觉相者。以约亲生义说故。今此说为真如相者。就根本说故。是则兼彼无明不觉。亦是真如相。如前云。如是无漏无明种种业幻皆同真如性相也。又显下约妄解相字。以妄有差别可览可别。而无自体故。又自不能反染归净。用义亦无。然非无染用。今就反流名无用也。既无此用故。但云相。此约下显意可知。然此染净二法各不无相用。且迷真执妄起惑造业。岂非染用。智净相法出离镜大智慧光明义等。岂非净相。今此文中意在影略。故各举一义。疏文所释且一往耳。恶习所熏等。即楞伽经如前略辨。然准他宗。于能所熏中皆拣真如以是坚密及不生灭。今此实教约不思议熏变故。有斯义。
　　论无明下净熏染。疏此是等者。以生灭是揽理成事门。染净相存。故有熏习之义。若真如是泯相显性门。则镕融生灭为一真体。无所敌对。故无熏义由此等者。若顺流违真如时。即是染用。今以本觉熏习使反顺真。乃名净用。其犹逆判之徒既已降伏。乃奉赤心于主也。昔则背之为逆党。今则顺之为忠臣。此释下即胜鬘经。已如前引意云。所以能生厌求者。盖真如之熏力也。狂寇归伏者。乃明主之化也。涅槃下引证。彼言下会彼同此。良以下结归今意二义。即觉不觉。觉义即今真如。不觉即今无明。无明具含妄心妄境。此中等者。觉之与佛。但唐梵异音。本对于末。性对于相。性相本末文异义同。
　　别中先明染熏者。据理合然也。以先成染法方反染成净。未有先净后成染法。若先说净后说染者。便有妄起无穷之过。亦有悟后更迷之失故。先说染也。问中疏各二者。染净皆有故。习熏者。自内顺起。后念续于前念也。心体者。此通染净。染熏则熏真心体。净熏则熏无明体。资熏者。从外反击。前念引起后念也。如次文说。无明熏真如起于妄心。即是习熏妄心却反熏无明。令增迷倒。起转现等即是资熏。余皆例此。心即业识境即现相。诸惑即见爱等。
　　略中论二。一总举能所熏体者就此门中。即无明是能熏真如是所熏。若在后门。即真如为能无明为所。亦可下别义以无明本无自体。单说不得。凡欲举之必须带所依真体。真体即无明本起之处。如欲说波必须兼水也。虽复双举意取无明。或则意显无明。非实有体依他起故。本来即空。或则意显染净互熏之所以也。若本抗行则不可熏故。如相宗说。无明真如敌体有异。是故真如坚如玉石不能受熏也。
　　论以有无明下。二别明熏习之义三。初无明熏真如。疏根本等者。附真之者故非枝末。本业经云。迷第一义谛。起者名生得惑。即此无明也。熏习者。合云习熏。以对下资熏故。若不尔者。何成解释耶。论以熏下是无明熏习之功。真如虽是净法。被无明染法熏故。而起妄心。如楞伽云。不思议熏变是现识因等。
　　论以有妄心下。二妄心熏无明。不了下亦妄心熏习之功。不了等即迷真义。不觉等是起妄义。以不了真如无相。而妄现其相。如人好眼为热气所逼。遂成翳眼。以有翳所覆故。依此翳眼便见空华。故云现妄境界。疏以此下以是反击。故云资熏也。增不了者。无明已是不了。又为妄心所助。更加不了。如贼遇恶人盗心转甚。遂成盗事。
　　论以有妄境下。三境界熏妄心。令其下是妄境熏习之功。由外境熏故。令内心起念分别相续。执着计名。造善恶等业。受三界等报。三界无安故名苦也。如恶人为财物等所牵引故。恣行盗窃致令彰显。受于囹圄刑戮之患。疏后二同者。以此望彼俱名业苦。依惑下释上名同之义。上之三重钩锁相续。谓无明熏真如起妄心。妄心熏无明现境界。境界熏妄心。起念着造业受报。此则染缘事足九相之极故。止于斯也。
　　从后向前者。取其文势相蹑故逆次。前三是乃自本之末。以略标。从末向本以广释也。境熏中论增长念熏者。即是由熏习故。令念增长。下皆例此。疏智相者。由外境有违顺等相熏故。牵起内心爱恶等念。名之智相。以境不断故。念亦不断。名相续相。犹像有妍媸者。盖质之好恶也。响不断绝者。盖声之相续也。法执分别者。非谓对俱生以言分别。但通指智及相续。俱名分别。以此二相分别染净。念念不断故。此是分别心非是分别惑。学者自知。
　　妄心熏中论能受者。合是能令阿罗汉等受生死苦。论文语倒。阿罗汉此云无贼。贼即我执烦恼。此惑无故。辟支佛此云缘觉。觉缘离而即真故。疏迷于无相者。以此业识反资无明。增其不了。于无相理妄生有相。遂成转现兼彼能熏。共成梨耶。离事识等者。然有全分不同。若地前菩萨及二乘人但离事识中我执粗分。初地方离细中一分。二地至七地。则全离事识粗细二分。若分段苦但约粗除。即得远离。以无惑业即不受生故。无生老等八苦。变易行苦者。三细生灭念念迁流。故上论云。动则有苦果不离因。然此下出三乘人受变易所以。然此梨耶细苦九类同有。今独说三乘人偏受者。以约离粗苦故。细苦方现处说。是则一切凡夫二苦皆有。三乘贤圣有细无粗。凡夫虽有细苦。以彼粗苦所盖。都未觉知。由此不说圣人已离粗苦。方乃觉知。今就觉知义边故。说三乘所有。如人重病不知余物所侵。病愈之时方觉微痛。然回心菩萨十信已来。即受变易。若直往菩萨约终教说。在地前时即受变易。始教即初地已去方受变易。智增初地悲增八地悲智平等。四五六地若二乘未回心者。灭苦依后法尔。便受变易身也。以事识等者。前则业识熏根本住地无明。令起转现共成梨耶。使三乘圣人受变易细苦。此则智识熏枝末现行无明。令起相续执取计名。造业受报。共成事识。使六道众生受分段粗苦。
　　无明熏中。疏谓根本等者。即前依不觉生三种相也。论不备举。故但标一。亦可无明熏真但成业识。业识熏无明。方起转现。故但标一也。谓枝末等者。然今事识亲从境起。境界不亡者。盖缘枝末无明念念熏习真如之力。如何熏习。但是于境不了虚无。定执有实名为熏习。以定执故。起后诸相也。此则取迷前者为能成。能成即枝末不觉后起者为所成。所成即六粗事识。如前所说睡梦之事。心境已具。于中取着。不了是梦如能成之无明。分别前境如所成之事识。然不了妄即是熏真。互相成也。引文可知。但末下释上所起之言。谓根本无明是能起故。对上根本以彰枝末也。
　　正明中论所谓等者。则真如为能熏无明为所熏。真如当体真实无始本有。不假他因故。不同前兼举所依也。以熏习下明真熏之功。无明虽是随流染法。被真如净法所熏。便能反顺真如。起兹欣厌。知昔日所爱者是苦故厌之。所背者有乐故欣之。如前恶人却被善者勉谕。后行君子之行。以此下则妄心为能熏。真如为所熏。疏反熏者。妄心本是随流之法。今却反有益真之力也。又是资熏反从外击故。增势力者。真如本自有力。能熏妄心起此厌求。今复被此净用资助。更增其力成始觉智。如恶人既反为善故。于善人每有咨询。或加之谏诤。由是善者或因问而增解。或因诤而除非。深练仁行愈修德业也。本即习熏新即资熏。
　　科功能者。由前内外熏力。遂成信解行证。以至极果也。文二。初地前行。论信己性等者。初一句知真。次二句达妄。谓知真本有达妄本空。实教行人初心合尔。此则圆觉初章信解真正也。下一句即依解修行也。疏十信者。入道初心先信根本。非同权门。但信三宝及戒故。下文云。一者信根本。所谓乐念真如法故。以信是万行初首。故须言信。又以真如是万行根本故。信己性也。三圣圆融观云。信若不信法界信。即是邪解者。十解位即十住也。解业转故。言知心妄动解现相故。言无前境界。但是解了未能断除。然何啻十住方有前位。岂无此解耶。疏文配信。太近于前。问信位菩萨如何得解业等相耶。答以信己真如寂然不动无有一相故。知动心相境诚为妄也。性本无故。若不解此焉称实教初心人耶。论修远离法者。法谓法行。以此法行能破心境。故云远离。疏依解成行者。即十住位满进十行位也。有解无行其解必孤故。须依所解处而修行也。寻伺等即所行之行。信解非浅其行必深。大车将行轨辙宁小。然此中意通明十向及四加行。谓暖顶二位以四寻伺观。观所取名等四法假有实无即所取空。是远离境也。忍世第一以四如实智。印所取空。观能取空。即远离心也。广如前辨。今云等者。等如实观也。唯识等者。了知诸法唯依妄念而有差别故。行此行而随顺之。故颂云。唯识无境界以无尘妄见。如人目有翳见毛月等事。此即资粮位中所修也。
　　论以如实下。二地上行也。疏见道等者。即通达位离不断相应染。证一分真如。名净心地若准诸处说。行布施波罗蜜。断异生性障及二种愚。谓执着我法愚。恶趣杂染愚。证遍行真如。住欢喜地。修道者。即二地至等觉。以此位中如次行戒等波罗蜜行。余非不修。但随力随分。故云万行。广如华严所说。以此修行对治障染。称顺本性令体显现。故云显真。疏无能所相者。正同唯识见道颂云。若时于所缘智都无所得。尔时住唯识。离二取相故。然此修道证真起行。一如初地。俱无能所故。言不取等。三祇者。通前三贤所论。若但取二地已去。则唯有二。谓二地至八地。为一僧祇。八地至佛果。为一僧祇。然三祇延促之义。广如下释。然此段论旧文于疏外别配。则以自信己性为十信位。知心妄动无前境界为十住。修远离法为十行。以如实知下为十向加行。不取不念为见道。以乃至久远熏习力故。为修道。今复详此。信之一位对文太局。今若对者但从初至修远离法。俱是信位。以此位中非空有信。亦能修行。如十信名及下论说。修五行等。从以如实下至随顺行。通对三贤。于中前二句犹是蹑前信位之解。智者请详。
　　二果论二。初灭惑翻染。疏妄心尽者。即业转二识也。以无无明为能熏故。妄境灭者。以无妄心为能熏故。皆灭惑者。通指无明已下之文。此上展转灭惑翻染义。如前逆论灭义之中。广辨三种染者。即后三种不相应染。可知。
　　疏证理成德者。即下涅槃是断。业用是恩。得之一字属能证智。是智德也。斯皆修行翻染成净。故论以因等两句。但是再牒翻染之文。蹑此以明所显之德。疏染心即通六染。以无明灭故。业等三染心尽。境界灭故。智等三染心尽。一切心相不出六染。故云皆尽。故上云因灭故。不相应心灭缘灭故。相应心灭。心体转依等者。以心体在缠依九相等。名为生死。今九相既灭生死已尽。心体空寂名为涅槃。义说其依。实无能所。又转之一字义兼两势。谓转灭生死转得涅槃。又转灭则无法可灭。而似灭转得则无法可得为真得。转依多义如别所明。业用者。依涅槃空寂之体。随机感现无不利益。无心而应故。论云。自然业。心言罔及。故疏云不思议。斯则翻前妄心妄境故得涅槃(六染心皆烦恼碍故)翻前无明成自然业(无明为智碍故)然此因果两科。凡贤圣果四位具足。此皆真如内熏妄心外助。令真有力。始从凡夫终至果位。起兹净业也。
　　意识者。意之识也。论凡夫者。即十信已前不了唯识。而修行者。以此识下。且明所依之识。以此粗识本是境界为缘之所起者。不知诸法本依现识而生。以不知故。复执为实。凡夫下明能依之人。且二乘不知七八二识及事识细分。但修我空观智。凡夫悠悠修行。不知唯识道理。但依粗识起欣厌心。而求佛果。不能亡相。由此与二乘同处而言。由此下明得道分齐。作意者。作发趣佛道之意。即欣厌心也。久后等者。以趣心无辍。渐能解了唯识道理。如实修行还得成道。以用心迂会故。不速疾。乃云久后。菩提即无上道也。
　　论菩萨十信已上了唯识者。疏二初正释。识量等者。一切境界唯识所现。所现境界一一如识故。得识染即境染识净即境净等。既知唯识所现。终不定执实法虚妄取着。故云舍彼等。了唯心者。有智能了诸法无性。心相亦空唯一真如。不生妄取。念念与理相称故。得速疾趣于涅槃也。
　　问下二通妨。初问也。妄心并熏者。五意及意之识。皆熏真如令其有力。遂厌生死苦乐求涅槃。修反流行。意熏等者。五意前三属梨耶识故。斯则三乘之人。俱有梨耶熏真之理。何故菩萨发心勇猛速趣涅槃。二乘凡夫不同此辙而疏远耶。熏既是同发心合等。云何不尔。
　　答下。二答二。初正答。凡夫不觉者。以不闻大乘教不遇真善友故。于诸法不知梨耶所变。又不知能变之识真妄和合无有自性。故云不觉。资持力者。谓依意识分别。心外见有生死涅槃。从此起心厌生死苦。乐求涅槃。资熏真如。真如任持能熏之力。由是发心修行也。不达本者。以不能了自心。则生二妄想。道目前而远觅。佛在内而外求。解既不正行亦迀会。故向菩提不能速疾故。云疏远也。了本者。既知诸法唯心所现。终不随顺粗识分别。执心外法。拟弃生死别求涅槃。虽修诸行而无行可行。虽度众生而无生可度。故经云。了心及境界。妄想即不生。斯则了本识而修行也。既而忘缘内照称顺本性。速得合道故。云亲而且近。如下顺性修檀等。前云。自信己性。知心妄动无前境界。修远离法等即斯行也。问五意后二亦是事识。菩萨既依此熏而起修行。何得异前凡夫二乘。答前则唯知事识不知本识。不知本识故。不了境从心起。已知事识故但觉心自境生。依此修行故成疏远。此则二识皆知以知之故。虽心缘境达境唯心。故于事识而不信用。依此修行。故亲而且近。
　　此约下二结答也。所依即本事二识及真如也。以三乘人等各依其识。熏彼真如而起行故。相资者。本因真如熏妄心。令起厌求。然后妄心熏真如。令修此行。是则若依事识熏真如。真如还资事识之行。若依本识熏真如。真如还资本识之行。故相资也。但缘识有内起外发之异。故使行有内照外求不同。迟速之因自兹而得。证发心中者。文云。是菩萨发心相者。有三种心微细之相。云何为三。一者真心。二者方便心。三者业识心。广说如下。
　　论体相合论者。如珠与光不相离故。下亦如是。
　　正显论二。初明熏习。疏不空者。不空如来藏也。以有自体本具河沙性德故。冥谓闇也。物即众生。其犹衣珠潜照而贫者莫知。黄金缠弊行者罔测。故非能了也。冥熏作用。拣异出缠应化之用。论境界性者。此是体熏以表体相无二故。标中则先体后相。释中则先相后体。如何熏习。以能为境界。牵彼智生即是熏义非直下蹑前也。亦乃下正释。前则本觉熏令起智。智即始觉也。此乃对智成所观境。境亦本觉。是则本觉相为能熏之心。体作所观之境。一体之上义分二别。如前说法有对智显义等。
　　论依此下显功能。疏心境者。由心之所发。由境之所牵。虽分二法体唯本觉无二别也。亦名体相。有力者。妄心劣故。本觉势强熏力猛盛也。昔以随流则妄有力而真劣。今既反流。则真熏功盛而妄心势衰也。论自信己身等者。约人所说故言己身。以己真如熏自妄心有势力故。遂能反照。信己身中真如与佛无异。但由妄惑所覆。故不显现。今发直等三心。修施等五行。对治妄惑。令体显现。
　　问有三段。一指前按定。论悉有真如等者。凡是有情皆具本觉无二圆满。以皆具故。熏义合齐故。云等皆。论云何下。二述其所疑。现在等者。约横说也。现今且见有信者寡。无信者众。论无量等者。合云前后无量差别。译者回文不尽也。未来等者。此约竖说。约望未来发起信心。迟速不等故云前后。更有厚薄进退邪正等异。故云无量差别。此乃横则有无差别。竖则前后差别。前后之言亦通过去。内熏等者。熏既是齐信亦合齐。不合有于如是差别。论皆应下三结成其难。一时者有二意。一拣信之有无。二拣起之前后。自知有真如法。是信解勤修方便是行。等入涅槃是证。一时之言须通此三而转。执别等者。谓执有信无信前后等别。便疑真如亦有等类不同也。
　　论答中二。初标所疑也。本一者。凡圣一体平等无二也。净名云。一切众生皆如也。众圣贤亦如也。至于弥勒亦如也。此一句标所疑之通。下则释所执之别。
　　论而有下。二释所执三。初明所依根本差别也。疏根本等者。既是生灭妄法法尔。不得平等。众生具此各各不同。不同真如一体平等。故云厚薄。前后亦尔者。厚者即迟信。薄者则速信。信之厚薄进退等例知。非彼等者。过在无明有厚薄。不是真如成等差。
　　论过河沙下。二约能依。二障差别。二先所知障等上者。意明烦恼数过河沙等上。又约所障法门。既多能障之惑遂成无量故。云河沙等上。等者。等微尘也。详之。疏无知者。迷俗谛门中事法以不能正知不能尽知故。粗分者以所知中有二分故。一迷理者为细。二迷事为粗。天台号为尘沙。小乘名为不染污无知。今是此分也。
　　论我见下。二烦恼障也。疏四住者。即六粗之中二也。何故不对五意。以五意是所依众生。无知四住是彼所有。今取此二正障。信心及诸观智故偏举也。疏文亦尔。何故二障俱名烦恼。以此二障体皆虚妄性喧烦故。非是寂静通名烦恼。
　　论如是下三双结难了。疏皆依下若据生起。即次第而生。今此横论故皆依无明也。非一谓二障互为前后差别。则等分偏增有殊。佛了等者。降此已还各随其分。未能尽知。唯佛穷证。故能知也。故前疏云。若至心源得于无念。则遍知一切众生一心动转四相差别。
　　立理中。疏若独等者。反纵所难。然今下顺通其义。故致下结答。故上下引证。并可见。
　　喻中论木喻众生。火性喻本觉。人知喻佛等。方便即钻燧之事。喻悲愿说法。烧木即先有火起。火喻发心修行。烧木喻断烦恼。此中若无及不假之言。正显阙缘也。
　　法中论为缘者。即慈悲愿护说法教导。合正用钻燧等。入涅槃者。合上火出木尽灰飞烟灭也。上喻中虽无显文。以烧木之言。便含此义。
　　阙因中论未有熏力者。如湿木之遇绳钻。虽有火性而钻之不生。障者亦尔。虽有本觉闻法亦不悟解。不能究竟等者。亦有闻法信受。暂时发心。然鲜克有终。不能久永。如下所说。或有见佛色相。或供众僧。或因二乘。或学他发心。悉不决定。或退凡夫二乘之地。此如湿木钻时还有热气。然不能出火烧木。如世间法甚众。于中信解修趣者实难其人。良以内熏力微惑障厚重。以喻类法。昭然可见。
　　明得中论因缘具者。如干木之遇绳钻也。诸佛等者。此则拣异二乘等。以显遇真善知识也。然此段文有二种加义。初以慈悲等是冥加。由冥加故起信修善。次从以修下是显加。谓现身说法。由显加故进行证果。于中修善成熟一句。蹑前起后也然前喻文正喻初段冥加之意。若喻后段显加之文。应如加之以积薪鼓之。以烈风则令前木都尽也。疏自分者。创发其心。始修善行。此亲赖前因缘之力故。云自分也。胜进者。若推其本。亦是前来内外熏力。今约末而论。并前自分。又校一重故云胜进。示义等者。谓示义令解。教行令行获大法利故生法喜。斯则自分当信位。胜进当解行。向即十回向。道即地上行。涅槃即佛果也。然善友与行人相值诚难。且如世间有欲发心者。则不遇真善知识。有真善知识。则不见发心之人。感应道交实为不易。如涅槃中针芥之喻。并法华中龟木之喻。此皆显善友难值。今之行者傥偶斯缘。闻法解悟。岂不思夙植德本。而无欣庆乎。而不求进乎。岂不思后世为先业所牵。得如今世遇胜友乎。诚宜勉之。
起信论疏笔削记卷第十二
　　二征列。疏为于下约能应明差别。凡小是机为彼机故。现形不同也。谓应以佛菩萨等身得度者。即现其身等。随机万变不可一准。以彼事识从境而起。不了唯心。随其分别情量所不同也。此则差别在佛。差别即缘也。亦可下约能感明差别三乘不同。已是差别。况复各有胜劣之异宜乐之殊。此则差别在机。缘即属佛。差别之缘也。然由机之差别。遂令应有差别。非谓佛身有异相。尔如镜光是一像异由形也。谓三贤下出差别缘体。下说十住菩萨便能现八相化利众生。况其上位岂不然乎。为诸下约能化显平等。菩萨则始从信位。终至十地。业识者。必兼现转。但现一味佛身。更无三乘之异故云唯现。以此菩萨深解境界唯心。不外执定相。故现平等佛身。与其为缘。此即平等在佛也。故下文云。以同体智力故。随应见闻。而现作业。亦可下约所化显平等。同发大心同信大法。同解大义。同修大行。同无退转。故皆平等。此则平等在机也。故文云。依于三昧。乃得平等见诸佛身。持业依士亦同前说。谓初地下出缘体。谓登地已去菩萨。以无分别智证平等理。知一切众生真如平等无异。故现平等佛身应众生也。
　　一感用因。疏机欲人者。此人是乐欲修进之机。即诸求三乘人也。外缘体者。即三贤已上菩萨。及佛皆能作此缘故。修行时者。谓始起厌求修习善根时也。于中有发意求三乘道果之异。论乃至得佛者有二义。一则于中有罗汉辟支。故云乃至。二者。此中但说从始发心。终至成佛中间所经劫数。值遇外缘不能具叙时节。故超越而言云乃至也。器者喻也。方圆大小各有分量。三乘胜劣可以类之。则受道之机器也。
　　开总中。论父母等者。如释迦之度罗睺。父之力也。又度诸母子侄等。眷属诸亲力也。又如净德与净藏净眼。共化妙庄严王。亦眷属之力也。谓彼等宜以此类化度故。佛为现父母等身。余意例同。论给使者。即供给走使。涅槃经云。荣豪自贵。我于其人为作仆使。趋走给侍。净名云。见须供侍者。现为作僮仆。既悦可其意。乃发以道心。论知友者。知闻朋友。如鹙子之化目连。以切磋琢。磨共成其器。论冤家者。如未生冤王弑害父母。令其获得果证。又如无厌足王以杀事故。令众皆得解脱门。论四摄者。一布施。令他附己。二爱语。为他说法熏成净种。三利行。随彼所行方便利之。令善根成熟。四同事。过恶同恶而断彼恶。遇善同善而进彼善。以此四事随机曲诱。摄令入道。然于五中唯第四是逆方便。余皆顺也。
　　二摄别中论无量行缘者。若干种心皆须称可。随时方便难以具陈。不能言数。故云无量。如法华说观音妙音现化等。即斯事也。
　　二辨用中。论以起下是能熏。众生下是所熏。增长善根是利益也。善根谓信心展转。能生解行证等枝叶华果故言增长。若见者。或见其形。或睹神变。如前现其差别形事。令彼见者欢喜生善破恶入理。乃至一二三四益等。故净名云。或有怖畏。或欢喜。或生厌离。或断疑等。若闻者。或闻彼教劝令入道。或因闻彼所诵经教。寻文生解成闻慧故。或则闻说自他功德。而发善心。
　　一就根开缘中。论近远二缘者。由障有厚薄故。遂令内熏有力无力。由内熏故。外值胜缘发起善根。遂有胜劣。由胜劣故。令根有熟不熟。以此遂成利根钝根入道迟速也。
　　二各开中。论增长行缘者。诸佛为缘。为令三乘行人各增自行。以入正观故。疏方便行者。即正观之方便也。见道已前所修诸行。皆是入理之方便故。论受道缘。三乘行人入见道已去。亲证真如。名为受道。此亦诸佛为缘。令其入证也。疏四摄者。谓诸佛菩萨为缘。增长彼行人行四摄法。以利他也。三空等者。谓空无相无愿解脱门。亦是为彼作缘。令其住于三解脱门以自利也。非谓诸佛欲为众生作缘。先要内住三空之理。斯二种缘皆依士释。然此二缘若据论意。理合遍通因果诸位。如未入信前。不信因果三宝真如。名未受道。佛菩萨等以之为缘。令彼信受始为道器。名受道缘。既入信已。所修十种信心之行。亦假其缘。令行增长名增长行缘。如未入十解十地佛地等。名未受道。假其缘力而得受解入证。得涅槃等。俱名受道若从解位已去。修地前行。见道已去修地上行。佛等为缘。令其增长。名增长行。如八地菩萨。得无相无功用故。拟入涅槃不进九地。佛为此故现身七劝。然后发行进入弥速。岂非增长行缘耶。乃至垂成正觉。亦假诸佛为缘也。受道增长或先或后。二俱通也。问此是差别缘如前疏文。只配凡夫二乘。如何将此为三贤已上耶。答若如疏配。何故前论云。从初发意始求道时。乃至得佛于中若见若念耶。应知此差别一缘。通为凡夫二乘诸位菩萨也。问平等一缘如疏。唯配三贤已上。前信位中得有此缘否。答若据论意。亦可通前。以下文云所谓众生依于三昧。乃得平等见诸佛故。如十信位。正修真如三昧。于中见者岂非平等缘耶。应知前差别缘不约定中所见。但是随类随宜。现十界身等故名差别。若依三昧见平等佛身。无分齐相者。即平等缘。疏中前文且约依识熏习。以辨二缘。亦一往尔。学者知之。
　　一能作平等。疏平等心者。九类皆度不拣择故。论自然熏习者有二。一以本悲愿。常熏本觉不曾舍离。二无缘慈悲常熏众生。摄取不舍不待作意。故曰自然。疏常用者。无作妙用有感斯应也。论同体智者。谓此智与真如体同故。又能知一切凡圣染净同一真故。此根本智也。下云而现作业。即后得智。疏释成常用者。亦是释成平等所以。以真如之性平等无断无尽。故能普度常不舍离。此如下信成就发心大愿平等方便中说。论随应见闻者。随彼菩萨位中。所应见者。各见佛身及与净土。可应闻者。各闻说法示教利喜。现作业者。谓现大小化身。土之业用也。此则现身说法。皆是起缘熏之用。故疏云显其用相也。亦可文中皆愿度脱是第一心也。度脱即是令得灭度解脱也。一切众生是广大心。常恒不舍是常心。同体智是不颠倒心。以有智故无人我相也。已上皆显平等缘体也。后二句显其用相。
　　二对机中。论三昧。秦言正受。不受诸受故。即念佛三昧平等见佛。即法身佛也。以依三昧见佛色身。即见法身。以不取色分齐相故。此即同真如三昧也。疏无有彼此等。释前平等。可知。
　　一标中。论此体用熏习下略不言相者。与体无二故。此以所起行望能熏体用。以辨相应。
　　三释。疏明行劣等者。意识五意皆是妄心能所分别。未称平等真如。但依信力修进而随顺之。凡即未入信位。菩萨即十信三贤已去。此义正如上妄心熏真如处说。论未得等者。以未得无分别心故。未与真如体相应。以地前菩萨未亡能所分别故。即所起行未与能熏体合也。疏正体智。即是无分别心。正能会理之智名正体智。体即会合义。正体即智。持业得名。若以正体为真如。即依主释。法身体即真如也。但以约人所说故。云法身化身等。约法所说故。云真如体用等。论未得自在业者。以证真之后所有起行。尽是真如妙用平等之行。一一行皆从真起。皆称如理是真体之业用也。故云自在业。今此位中未得此行故。不得与用相应。此则所起行。未与能熏用合也。以能熏用从真体起。自在业亦从真起。二用若合。同是一体。名曰相应。地前阙此故云未得。若至地上即得相应。便能与三贤等人。作能熏缘也。问若然者。何以前说三贤起用。与小乘等为外缘耶。答前所说者。但是依于愿力及三昧力。能起差别缘。实未能有自然业用。为平等缘尔疏证真后得智者。证真之后所起之智故。或可此智亦能证真。以能重虑缘真作相见道故。
　　二中论法身菩萨者。初地已上乃至十地。皆名法身。以得平等智证真如理。以真如法为身故。疏如理等者。所起行与能熏体合也。即上法身是其所合。谓此菩萨以法为身。人法不异故。然如理即前正体之异名。能证真如理之智。依主释。论与诸佛等者。既得无分别心与理冥会。依真起行遍修一切。自利利他合佛智用。二用一体名曰相应。然此段论若望前文。有所不齐。以前文说未相应。则正体后得各举一能一所。今此段文于前举能于后举所。文之巧略互现而已。别无他意。疏文顺解便成义补。其理昭然。疏如量智者。即上后得之异名。如彼彼众生器量。如彼彼俗谛分量。悉皆知故。证真等者。依所证真理为轨则。故所行之行皆契真如。故云法力。但有信力者。地前既未契真。但能信顺缘真修行。故非法力。地上名真修。地前名缘修。即斯义也。八地已去者。约无功用行以释自然也。诸说自发心修行。已来至此地。已经二无数劫。自此之后任运相应。如下水船不劳篙棹。然犹更经一无数劫方至佛果。今详此段论意。不须别配八地方说自然。但是地上菩萨证真起行。皆依法力。皆是自然。末必须到八地。学者知之。论熏习真如等者。证真起行还熏真如。何有无明而不除灭。如日轮发照还照日轮。岂有昏闇在中而能违拒哉。疏妄灭行成者。谓九相既灭万行成就。万行成故。德备河沙。九相灭故妙绝尘累。问地上菩萨亦有智识等四意。如何得说相应而异地前耶。答相续识是法执分别。初地已除故。得无分别智与理相契。智识虽在。但是俱生不障见道。又出观即有入观即无。况从一地已去分除。七地都尽。二粗之识既尽。妙平二智已成。内证外现于何所碍。虽残三细之识。以妙智为主。不乖相应。故论中但云得无分别心。更不言三细之识。由是不同地前事识现行而未相应也。疏中不言。文略故也。
　　染净尽不尽者。上说染净各有功能。互相熏习成于世间出世间。未知究竟何胜何劣。何法有尽何法不尽。若俱不尽则徒为进修。若复俱尽。则成断灭。若言一尽尽于何法。故此明也。初文论复次染法至不断者。未入十信位前。九相炽然六染相续。惑业习袭报应轮纶。尘沙劫波莫之遏绝。故前云。一切众生不名为觉。以从本来念念相续未曾离念。故说无始无明。又下云。以如来藏无前际故。无明之相亦无有始。然亦无有悟后更迷之人。故经云。觉迷迷灭觉不生迷。如木成灰不重为木。是知无有初起之。际乃至得佛后则有断者。内外熏力发厌求心。始入十信。苟能止业犹自未能断除惑染。从三贤位方乃觉除。直至佛地始得断尽。是知断字贯通诸位。诸位即分断渐断。佛位即普断永断。今以略于下位。故云乃至。又云。得佛后断者。以断后始得佛故。非谓得佛后方始断。论文语滥故。下文云。无明顿尽名一切种智。又前云。远离微细念故得见心性。又云。破和合识。灭相续心。显现法身等。诸文非一。此皆灭妄成佛之义。是知虚妄之法不能究竟。故云有终也。
　　次文疏正显者。亦是标也。此中通于因缘体用。总名净法。论常熏习者。即内因体相熏习也。妄心灭者。以真熏有力减无明。能起行对治。妄心则灭。成淳净圆智也。法身显现者。以所熏妄心灭故。能熏体相显现。即破和合识内生灭之相。显此不生灭体也。即在缠如来藏至此显处。名为法身。即前究竟觉智净相法出离镜得涅槃等是也。起用熏习者。法身既现。即能起自然业用。应化众生。此则用熏习义。便成差别平等二缘。即前不思议业相缘熏习镜成自然业等也。故无断者。则三身并常也。不断即常义。今兹实教但说二身相即无碍。岂得不常。然今科云有始者。亦且一往约用熏义说。若准体相熏习。即无有始。故文云。以真如法常熏习故。又前云。从无始来具无漏法备有不思议业作境界之性等。又次云。非前际生。又下云。以如来藏无前际故。今且形对妄法权作此科。不可定执同不了义。疏文可知。
　　辨所示义。疏二初叙章意。前法者。即指前科生灭心法也。既具明染净法相生灭不同。此生灭法遂有显于三大功能故。今指之也。问下具如立义分中。诠旨者。诠谓能诠即显了义。说文云。诠者具也。谓具说事理故。今此真如一门。门为能诠体为所诠。既目门为真如。真如即所诠旨。故门之与体无二无别也。法义殊者。即一心三大法义也。此等皆如立义分中已说。
　　初体中论一切者。通凡及圣。凡夫谓六凡界即一切异生。声闻下即四圣界。此显平等真如。从凡至圣若大若小。若因若果。一体无异。凡迷未曾减。圣悟未曾增。小大因果例然。又染起不增障尽不减。又用隐不减。德显不增也。然此体大偏通情器故。经云。一切因果世界微尘因心成体。今且偏就有情而言也。疏优胜也。谓诸佛最胜凡夫最劣。中间相望。通于胜劣。真体等者。谓性德正因。其犹太虚。虽茅室绀殿有殊。其中虚空岂有别异。故心经云。是诸法空相不生不灭。不垢不净不增不减。凡位等者。明此法体非谓于前凡位中。从无而有。亦非于后佛位中。从有而无也。然至而论之。其实凡位与真如俱无前际。非谓凡夫即有前际。真性无前际。佛位亦然。故下文云。以如来藏无前际故。无明之相亦无有始。又云。以如来藏无后际故。诸佛所证涅槃与之相应。则无后际。然今论意未必约位而言。但云穷于过去。非有前际而生起也。鞠于未来。亦非有后际而灭尽也。际时也。然观论文。大似不无前后际。但是真体。不于前后际中生灭也。遂令疏文有兹释尔。有智详之。可以意会。论常恒者。盖一义也。疏中别配。亦且一往。皆显等者。亦可不增减非生灭。皆是显常恒所以。又不生不灭方是不增减。毕竟常恒。若有生灭则有增减。非是常恒。又此一句是显不垢净也。谓在缠不垢出障不净。若不然者。即有变异。岂曰常恒。又如故无增减。真故不生灭。后句总结也。又此三义即是前文毕竟平等无有变异不可破坏也。如次对之。
　　一总中论从本等者。显无有始故。云从本已来。拣非体外故云自性。明无欠少故云满足。意在普该故云一切。功能德业故云功德。
　　二别论大智等者。此有通别。通则智即是慧光即是明。又智慧即是光明。别则以义目之名智慧。以相取之曰光明。智即是体慧即是用。光即体之相也。明即用之相也。如摩尼珠体有光明。以自莹曰光照物曰明。遍通凡圣名大。依法所显曰义。复言自体者。显是即体之相无二别故。疏本觉智明者。但取通意尔。论遍照等者。即始觉也。法界有二。谓理及事。始觉照理即如理智。始觉照事即如量智。理量齐鉴故云遍也。疏本觉者。就体而言也。即彼本觉显照义边。便名始觉。始觉之体元是本觉故。论真实等者。依根所发了境义边。名为识知。了如理事永离诸过故云真实。疏无倒者。即离四倒及余执计也。论自性等者。非假他缘故云自性。在缠不染故曰清净。诸法中实乃名为心。疏云。离染但得一义。论常乐等者。常谓穷三际而无改。乐谓在众苦而不干。我谓处六道而莫拘。净谓历九相而非染。此自性涅槃之四德也。疏圆备者。诸德虽多不过此四。以此四法收一切德故。论清凉等者。无惑之热恼故曰清凉。此显般若也。无报之生灭故云不变。此法身也。无业之系缚故云自在。此解脱也。即离三障成三德尔。疏云无迁。亦但三中之一。此文仍与上句义理不别何谓清即净义。凉即乐义。不变即常义。自在即我义。今但离为三四各说故成二段。
　　三结论过河沙者。上但略显不能具载故。不离者。随举一德全摄真性及一切德。疏文可解。论不断者。无始无终。疏云。相续即无终也。论不异者。上云不离。恐谓如树不离地。手不离腕等。故云不异。不异者。真如即德德即真如。故疏云。同味语犹疏略。论不思议者。即一性而有多义。即多义而全一性。不可以定量所得。心行处灭言语道断也。疏举一义影以显之。论佛法者。佛即是觉。意明上之功德。尽是本觉之法故。故金刚云。一切法皆是佛法。疏唯佛等者约始觉释佛字。谓佛是始觉之极。法即前诸功德。显此诸法非因位而究了故。佛之法也。所觉法者。此约本觉释佛字。佛即法也。义如前释。论乃至者。越彼河沙故云乃至。满足即无所少。意云。乃至过河沙数义理悉皆满足。无所欠少也。疏若此下以修显性。此反显也。既证下顺释如文。如海有宝余人不知。涉海者既获旁底。岂不信乎立名中论如来藏者。具有三义。一隐覆义。二含摄义。三出生义。广如前说。隐时等者。似当初后二义隐故名藏此则如来自隐不现也。又因地能生果地功德故名藏也。论如来法身者。若以应身为如来。即依士释。若以真身为如来。即持业释。然其身者。亦具三义。一者体义。真如自体任持不失故。二者依义。为彼报应之所依故。三者聚义。一切功德之所集故。故唯识云。体依聚义。总说名身。显时等者。即后义谓万德名法依止名身。然德有修性。若约修说。即属报应。成依止义也。若约性说。即聚集义也。其体之一义。当于前段体中故此不言也问法身既属无为。且非积聚。何言聚耶。答功德既是无多之多。何妨聚是无聚之聚。斯皆义说。圆回无滞非实法聚有可拣也。
　　一问中论上说真如者。谓前门中云。从本已来离言说相。离名字相。离心缘相。毕竟平等无有变异。不可破坏。唯是一心。故名真如。云何下对前正难。前说离相平等。今说功德差别。前后矛盾。其义安在。
　　答中初正明。论虽实下纵存今文差别相也。而无下不违前门平等之义。等同一味者。等齐也。即指前差别之法。同者。诸法无性唯一真如。一味喻明。如水之八德一味无差。一真如者。法说。疏亦法喻兼明也。
　　二征释。疏非能分别者。无虚妄分别故。非所分别者。既无虚妄之心。即离所分别相。故前文云。心灭则种种法灭。无能所者。由前心境并亡故。得差别即无差别同一真如也。
　　一略中疏既其等者。既而能所俱亡。遂令一体无二者。如前差别之相。依何建立。以依等者。前云是心生灭因缘相。能示摩诃衍自体相用故。能显既多所显亦广。俱喻河沙也。且举下释举本彰末。可知。
　　二对显论三。初举所迷理。疏所迷理者。即真如之理义。具真如门。
　　论而有下。二别翻配三。初别举八重。初无明智慧对论妄心者。即前不如实知也。不觉起念即前不觉心动。名为业相。见境界即前转相现相。此之三相。即是无明阿梨耶识。又见字义宽。亦通四粗故。疏云细粗也。疏依真下即生灭之相。义具前文。将欲下释意。净因染得故须然也。真如门无染可对。故无示义。此生灭门染净既分。故须翻对以显相大。诸句例然者。随文可见。云何显者。牒难以起下文。论心性不起者。不起念也。疏既起下故前云。一切众生不名为觉。以念念相续未曾离念故。反显无念即名觉智。
　　论若心起下。二局见普照对。疏妄见不周者。如人见东不见西。近远内外明闇等亦尔。故经云。众生洞视不过分寸。以存能见心故。故于诸境有所不见也。真照圆明者。以无见故无所不见。故肇论云。般若无知而无所不知。初地得名真见道者。以不存能所见故。
　　论若心有下三。妄见真知对。非真识知者。动则不如实知故非真也疏反之等者。以心无动故。则所知真实。真实者。离伪妄故。从此已下至不自在。一一文初应合皆有若心有动之言。仍于本句之末。更云心性无动等。即随句翻对。论文存略。但举能对之妄也。
　　论无有自性。四无性有体对。疏妄染无体者。依真妄动。何有自体净心者。心无动故。离缘独立。独立之体本来无染。斯则不逐缘生不因境起。故云自性清净心也。
　　论非常下五。颠倒真实对。疏四倒者。即无常苦无我不净。心动故起于有漏色心。有漏色心实非常等。凡夫计为常等。故成四倒。反之等者。以不动故。色心不起。以不起故。唯真如性常住清净自在安乐。故成四德。
　　论热恼者。六热恼清凉对。疏诸惑者。由心动故。起于贪嗔等惑。烦恼炽然。故成热恼。故说等者。心不动故。即是真如。真如无惑则非热恼。既无热恼故曰清凉。
　　论衰变者。七变易凝然对。疏妄染迁改者。以心动故。起于九相。九相生住异灭老病死等故成衰变。反显等者。心不动故。即是真如。真如之中本无九相生灭迁改。故云不变也。
　　论则不自在者。八系缚自在对。疏业果等者。由心动故。起业受报。堕五趣中名为系缚。真如自在者。心不动故。即是真如。真如之中。无有业系故云自在。上云等者。以此段中皆举能显妄染。以对显前净德。论文略故不具列之。故今疏中略指后之三义也。
　　论乃至下。二总举诸法。言乃至者。既过河沙。不可具述。故云乃至。对此义者。河沙染法心动故成。心不动时。诸净功德亦过沙数。诸净等者。即真实识知已下诸义等。疏一一等者。以心性动与无动。反覆明诸染净。今要省文故。以心动在前无动居后。所显诸法摄在中间。于中又阙净德之目。若欲一一别对令人易解者。应云若心有动非真识知。心性无动即是真实识知义故。乃至若心有动则不自在。心性无动则得自在。如前疏文。逐段反显是也。若更取类言之。复应云若心有动则是系缚。心性无动则名解脱。他皆仿此不可具言。然前八对初之两段。各约别义。言起念起见。斯亦不出心动之义。若欲各举别义者。真实知识等亦有别义。应云心起分别非真识知。心离分别即是真实识知义故。乃至心若起业。则不自在。心离业系即得自在等。当知心动义通。余皆是别也。
　　论若心下。三别彰满足。疏妄心等者。若于心外见法而生追求。终不能足。却有所少。亦可若有一法在于心外。是可念者。则性中功德有所欠少。如人于他求物。当知家间所无。净德等者。以心性无外故。一切功德皆悉具足。则可忘怀而契之。不可起心而求之。当知有所见者。皆是虚妄。以从分别生故。此意显异权宗所说佛果无漏功德并是修生。今此论宗但即修显。本自有故。金银生像可以喻之。
　　论名为下三结得名。双约因果。如前所明。
　　一悲行中论佛本在因者。为菩萨时所行诸行。以慈悲为本。无不先以利他为首。摄化众生也。诸波罗蜜下。谓以诸度摄令附己。化令从善也。以布施摄贫穷。持戒摄毁禁等。此通二利故。维摩经云。资财无量摄诸贫民。奉戒清净摄诸毁禁。以忍调行摄诸恚怒。以大精进摄诸懈怠。一心禅定摄诸乱意。以决定慧摄诸无智。
　　二大愿。疏广大心者。即四弘中众生无边誓愿度。亦同金刚中。佛令发菩提心人普度四生九类。弥勒所释。亦云广大心。长时心者。此同华严行愿。经说众生界尽。我行方尽。以众生界无有尽故。我此行愿亦无有尽。上则约处横说。故云等众生界。此则约时竖论。故云尽于未来。
　　三方便。疏悲深者。直见众生如父母等。亦不如见同己身方为至深。智深者。了唯心故。知诸众生本无性故元无念故。旧来涅槃不待灭故。小乘权教不能亡此相者。盖缘智浅。今实教菩萨反之。故云深也。兼上谓兼悲深。不颠倒者。众生本与己同。同皆无相。故见异相即成颠倒。今皆反此也。长时所以者兼释广大所以。疏文阙略也。若不能了同己身亡其相者。岂能如此普度永度耶。征所以者。意云。以何义故。得如己身。而又不取众生相耶。依真如门等者。以此门中显一切法皆即真故。皆同如故。故得彼身我身平等无二。岂不愍之而欲度耶。又既同一真皆悉无相。谁为能度谁为所度。故不取其众生之相。然此段文细寻其意。但将以取一切下两句。隔就前段为释广长所以。从而亦不取下。为举本大智。下之征释但显不取相之所以。详之可见。
　　二显果三。一牒举前因。论大方便智者。说有通别。通者。方便即智复有二义。一者谓随顺出离之智。皆方便故。此通金刚无间已下。不唯地前。故十地位后名为满足方便。圆觉亦云。虽有多方便皆名随顺智。二者此智是大悲之方便故。若无智为方便。则非大悲堕爱见故。故前说众生而不取众生之相。疏中释为智深也。然或有因智而起悲。知物同己方欲度故。或因悲而起智。不知所以裁之。学方便故。其实两说。左右兼通。别者。证真名智。涉俗为方便。即根后之异名也。则是断根本无明见法身。是智之功起不思议业。化利益生是方便力也。今之论意具此通别。
　　二明自利果疏自利果者。同智净相也。果位法身即是因中本觉。举因显果故。云见本法身。前举果显因。则云依法身说本觉。与此互相显也。
　　三明利他果三。初明用甚深。疏业用。即不思议业相。微妙难解心言罔及。不用先谋而后起化。故曰甚深非作意等。摄论等者。具云。若佛果是无分别智所显离分别者。诸佛何得依众生作利益事。如理不颠倒。无功用作事故重说偈曰。如摩尼天鼓。无思成自事。如此不分别。种种佛事成。此显如来三业无功用作事。俱不思议摩尼梵语。此云离垢。亦云增长。旧云如意。此喻如来身意二业。若随其所对现像不同。即喻佛身业。若随人所须出种种物。即喻佛意业也。天鼓则天帝所有。修罗军来其鼓音中自然出声。则言贼来。去言贼去。喻佛口业也。此之二物虽有其用。而无思虑故。可喻佛自然之三业尔。成自事者。现像发声各随其用。而办事业。亦可取珠鼓自事。但喻身口皆无思虑。同喻意业也。
　　二显用。广大疏称理用者。以即体之用体遍用遍。俱无方所。若不然者。岂曰真如用耶。
　　三用而常寂二。初正显。论又亦等者。前无所化众生相。此无能化应用相。望于前文。故云又亦。用常寂者。虽现种种身不动真实际。虽说种种法常住无言理。
　　二征释疏三身者。今虽通举。意责化身化身是用相故。论法身智相身。合之为真身也。理智无二故。第一等者。约二谛料拣也。意明是无相故非世谛也。是无为故离施作也。疏废机者。不对众生说也。妙理即法身。本智即智相身。无应化等者。凡是有相皆属世谛。以从机感缘所生故。今既废机故云更无。但随等者。有感斯应也。既逐缘生缘无自性。用则常寂。故云无用。此有二义。得言无用。一者属因因即悲智。然有亲疏。疏即是智亲即是悲。依智起悲故。故论云。从后得智流出大悲心。若无其因化终不起。如二乘无悲。凡夫无智。何有化耶。二者属缘。即根熟众生。若无其缘化亦不起。以十方中有无佛世故。斯则二义相须因缘具足。乃得成办。既属因缘。何有化体而可得耶。如波下喻。故用下合。寂即体也。故杜顺云。用则波腾鼎沸。全真体以运行。体则镜静川澄。举随缘而会寂。涅槃下引证。此身者。化身也。等者。彼文具云。吾今此身即是常身法身金刚不坏之身。以三身皆有常义故复言法身以拣滥也。恐人不晓法身之相。故乃举喻。犹若金刚不可坏也。如如即法身。智即报身。独存者。法报合故。重牒如如。表无二故。名法身者。摄智归如约本立称。然涅槃即摄用归体。摄论即直显真身。虽言说不同。而义意不异。疏虽真下。经云。佛真法身犹若虚空。应物现形如水中月寂而常用。斯之谓也。
　　一应身论二。一约识举人。疏凡夫等者。二乘迷于本识故。凡夫即十信已还一切凡夫也。信位雅信真如已知唯识。然其事识粗显猛利。任运分别心外法也。今见等者境通染净。虽见是佛犹属净境。亦谓心外。亦可等者。前以事识为所依。今以事识为所觉。言所觉者。但能知有。非谓觉断。然所依即是所觉竟无异尔。依此粗识等者。其犹明镜对质现像不同。岂有质陋而像美耶。斯则妍媸在质。而镜无好恶。应身之目由此而立。
　　二释见粗所以。疏迷唯心者。佛从心内现。反见心外来。不知唯识故云迷心。论取色下迷境也。由迷唯识现。取遂见心外实有境界。不知即空。故取分齐也。不能尽知者。不知色如其心无分齐故。但见分齐。故不尽也。
　　疏不达下文三。一略消其文。不达者。色自心生。本无其体元是自心。心无分齐故。令色等亦无分齐。今凡夫二乘不达此义见从外来。故作分齐而取也。
　　疏问佛身下。二广陈问答。通有十四。今初佛身凡识不分难也。众生识者。以论云不知转识现。故意明佛身是转识所现。而凡小不知。今问意云。转识有漏属于众生。应身无漏自属于佛。何故净身唯兹染识。岂非凡圣染净不分耶。
　　疏答众生下二。源同派异迷悟答。众生至无二者。标本也。众生是妄以对于妄故。言真心。诸佛是相以对于相故。云其体平等者。显无增减。无二者。一体不分。谓众生真心即是诸佛之体。无有增减不分二别。但众生下释未显用也。以无明有力。遂令真如体隐。但现染法起于九相。真既无力故。不能现应身净用。如水为风所击。但起波而不能现像也。以彼下出用显所以也。内熏妄心者。如前文云。以有真如法故。即熏习无明。令其妄心厌生死苦乐求涅槃等。今文通说故。云熏妄心。厌求劣者。凡夫二乘虽有厌求。而未能起勇猛精进唯心大行。故所现用但是应身粗而且显。厌求增者。三贤已上乃至十地所见报身。渐渐微细。以随厌求增胜现故。厌求息者。无明尽故。所证穷故。始觉等者。无妄可断故。始觉同本觉。无生可度故。化身归法身。平等者。始本平等真应平等。故再言之。无二无别亦复如是。未至下结答。既佛身粗细皆由欣厌胜劣。此不亦唯识之义耶。是故论云转识现也。
　　疏问若据下三。真起识现相违难。意云。上说随流迷真故不起用。反流悟理。是故起用。当知此用是从真起。何得论言转识所现。
　　疏答转识下四。随流反流相资答。依此等者。论云。以依能见故。境界妄现。此识等者。转识是真心随流所成。性相不离故云和合。和合即梨耶识也。离真不立者。妄必依真如波依水。故论云。一切心识之相。皆是无明。无明之相不离觉性。又依觉故迷。若离觉性则无不觉离妄不显者。以用不自起必假于缘。此有二义。一约自体说。谓众生本有真如是用之体。若无妄心为所熏缘。而此真用莫之能起。起之何为以有妄心为所熏。故即显真心有其功力。令其厌求。渐于自识而现用相也。二约佛体说。谓佛应化之用。若非众生为缘。亦无由起。起亦无用。彼此推之诚由妄也。若离于妄实无用相。故真如门唯显自体。及至果海亦泯同一觉。故下文云。无有彼此色相迭相见也。次前疏云。用还归体平等无二。故执等者。如净眼人不见空华。全失明者。亦不见华。患热翳者。乃见空华。故华严云。如翳眼所观非内亦非外。世间见诸佛。应知亦如是。
　　疏问若据下。五心佛外佛差别难。意云。若如前说。真如之体假于妄缘。而起用者。斯则众生自己真心粗细之用。何得说为他佛报化身耶。
　　疏答众生下。六心体佛体无差答。佛体等者。意云。众生真心既即诸佛真体。当知众生所起应化。即是诸佛应化。此即先指体同也。华严下引证。义一者。体也。真如之体无差别故。既从下结答用同。据前答问合云。何得不是众生真心之应化耶。疏文但结法身。法身即是众生真心。故存略也。
　　疏问义若下。七师资义一文异难。意云。若言佛法身起用。即众生真心之用者。斯则自佛起用还自教化。何故复言佛悲愿力熏令起用耶。
　　疏答即此下。八文异还同一义答意云。佛之悲愿即是众生真心之悲愿。无二无别。若就佛说名佛悲愿。若就众生说。即是真心之悲愿也。谓无下释成。谓真心即是悲愿性故。性是佛体。佛体所起之用。宜名佛悲愿也。犹如一物本属大家。男女各用皆称己有。性起者。性无彼此。用何成二耶。
　　疏问众生下九心佛不起化用难。以前云众生真心即同佛体。诸佛应化即是众生之用。故意云。众生真心无不皆有。何故诸佛能起化用。众生不能起耶。
　　疏答未有下。十未起厌求乖用答。如前第二答中所说详之。
　　疏问既下。十一不能熏令发心难。如前所说。众生所以能起厌求。皆由本觉内熏之力。既若元有本觉。何不同他诸佛早熏起厌求耶。
　　疏答无明下。十二引前因缘互阙答。广如前自体相熏习中问答所辨。
　　疏问若真心下。十三真佛何假修因难。意云。若从行生。则本未是佛。何得前云众生真心同诸佛体。而论应化之身乎。
　　疏答此约下。十四因果无性同源答。意云。所言从行生者。但以本觉随流成染。始觉反流成净。故有行致之说。如其克就真心。则与佛体竟无有异。此则因果迷悟悉无差别。今疏一向约始觉同本觉。显无差别者。以果例因也。
　　疏上来下。三权实对辨。实教如上所辨。若权教所说。众生诸佛互为增上缘。故文于自识而现影像。今此疏文且就众生一边而论。故假佛悲智为增上缘。自识有见佛种子为因缘。托佛所现化身为本质。然于自识变起影像而见于佛。唯此影像是自识现。故云唯识。若彼本质自摄归佛识。非属众生。若如此说。还是于自识外。别自有佛本质。何成一切唯心。非同今文所说应化唯是自心所现。纵说由佛悲愿。此亦自心悲愿无二无别。故今引彼对辨。要知权实有异也。余如下指广说处。
　　一约识举人。论究竟地。即第十地。非谓妙觉也。顺业识者。谓业相展转现诸境界。是则境从识生。十住已去诸菩萨等。深达此理依此修行。故见报身佛也。初发意言。即信成就发心也。亦可初信已去名初发心。此中但是依三昧心所见者。即前平等缘也。
　　依正二报者。其实此中文有三段。谓从初至无量好为正报。从所住至庄严为依报。从随所下。是通明二报。显无边无尽之相也。初文疏身无分齐者。无量即无分齐。故经云。如来色无尽。依身有相者。色即是身依彼色身有大相也。依相有好。即依大相流出小相。斯则身有异相。相皆妙好也。然相下释现相好意也。楷公亦云。表德名相惬情称好。若无功德则不敬重。若不敬重则不忆念。以念佛者。利益深故。故现相也。世人苟能易彼常情念世美色之心。而念佛相者。则其道可庶几矣。然吾未见好德如好色者也。悲夫。严身者。严饰佛身令其妙好。若不妙好则不爱乐。若不爱乐则不亲近。不亲近故则不闻法。乃至解脱佛意在兹故示其好。智度论云。丑人说妙法听者心不欣。肇公云。为尊形者。亦相好尔。岂俗饰之在心乎。
　　二依报疏能依等者。依正相称皆广大故。以无边功德之身。住无量庄严之土。是所宜也。庄严之相。具在诸经。不能备引。颇胝迦者。此云水玉。或云水珠。
　　三通明无尽二。一横显无边。论随所下此明正报即根根无边。依报即尘尘周遍。无穷尽者。以不可涯畔故。疏由此下。释见无分齐。所以以菩萨顺唯识理。了色唯心无有分齐。由此解故。所见之相称彼观心。皆遍法界互融自在也。地上已去亲证此理故。无所疑。然于其中随彼智力。所见优劣浅深不同。如下论云地前少分见若得净心。所见微妙。乃至菩萨地尽见之究竟。今就通说不分优劣。下文自知。
　　二竖显无尽。论随其下。若常有感佛之机。佛则为之常住。苟不见者。非其器故。功过在机。不在于佛。如月于器。不显现者由器破故。如下即明非三灾等水火风也。如次能坏初二三禅。且第四禅未出三界。尚不能坏名不动也况佛之果报出超三界依真而住。而可坏耶。故法华云。常在灵鹫山及余诸住处。众生见劫尽大火所烧时。我此土安隐天人常充满。若准华严所说。无有一法不是毗卢遮那佛身。无有一尘不是华藏世界海。今意同彼。故依正皆言无量等也。三结果由因等者。意令众生修乐因证乐果也。此与前科相次。正同华严四分之初二也。准地持论。十信种因。十住已去。解方便。初地分得。八地已上圆满相续佛地究竟。
　　论如是至成就。结果由因也。初一句结上依正二果。皆因下有三因。诸波罗蜜等是缘了二因。总名资熏。不思议熏是正因习熏也。具足下释名也。以报是酬因为义。上之依正皆无量者。为酬因时无漏不思议所熏修。故疏无障碍者。谓依正不相妨。大小互相入。根根尘尘皆遍法界。互现无尽。此有六句。谓依中现依依中现正等。故云无碍。不思议事者横无边际竖无穷尽。不坏诸相。一一周遍殊胜清净。岂思议之所及乎。十度谓施戒忍进定慧方便愿力智。深行者。皆顺性故。如下所说。于真如法中。深解现前所修离相等。二因者生了也。即缘了二因俱名生因。正因即了因也。但开合异尔。乐相等者。报既酬因必须相称。因修既妙。得果宁粗。故此乐相名为报也。
　　重牒分别者。广明前之二身随见差别。一应疏简凡异小者。此且说凡夫一类所见。不论二乘。斯则十信已前异生凡夫也。黑象脚者。观佛三昧海经云。观佛相好者。如人执镜照自面像。若生垢恶不善心者。见佛纯黑。犹如炭人。释子众中有五百人。见佛色身犹如灰人。比丘众中有一千人。见佛色身如赤土人。优婆塞众中有十六人。见佛色身如黑象脚。优婆夷众中有二十四人。见佛色身犹如聚墨。如彼经第三说。五百释子昔毗婆尸佛像法之中。有长者子。名日月德。有五百子不信佛法。同遇身病。父即教令称三宝名。敬父教故。三称未毕而各命终。以称佛故。生四天王天。天上命尽。以邪见因堕大地狱。以苦所逼。忆然之教。乃称佛名。以念佛故。从地狱出生贫贱家。如是尸弃乃至迦叶佛出。但闻佛名不见佛形。以闻如是六佛名故。生释种中宿业因缘见佛灰色。佛令称七佛及弥勒名号。并称其父。雨泪忏悔。乃见如来金色相好。成阿罗汉。又有一千比丘。于燃灯佛末法之中。出家学道。于和尚所生不净心。其师已是阿罗汉果。后诸弟子随寿修短。将命终时无所依怙。师令一心称然灯佛。乘兹善力得生天上。天上寿尽。以前虚食信施之业。堕饿鬼中。八万四千岁。后堕畜生。畜生罪毕为贫贱人。复因前世出家力故。称南无佛。以称佛故。八千世中常值佛世。而眼不见。乃至今日遇佛释迦。见如赤土。正长五尺。是时世尊即现胸上德字。令比丘读。读已忏悔。见佛金色即为授记。次第作佛。又优婆塞众中有十六人。昔曾于阎浮提。皆作国王。随顺恶友非法说法。堕阿鼻狱。由曾闻法。今得遇佛而见世尊。如黑象脚。佛令忏悔。并见金色。成阿罗汉。又宝盖灯王佛像法中。有一比丘。入淫女舍。持钵乞食。诸淫女等盛满钵饭而戏之言。汝颜色可恶。犹若聚墨。身所著衣状若乞人。比丘闻已。掷钵空中现通而去。诸女见已悔恨发愿。由以施食因缘。二千劫中常不饥渴。以恶口骂比丘及淫欲因缘故。堕黑闇地狱。由前发愿力故。今得遇佛而见佛身。犹如聚黑。佛令忏悔。成阿罗汉。如是四众各各异见差别不同。由自业故。观佛色身优劣如是。三尺身者。即瞿师罗长者所见。提谓等者。佛于菩提树下初成正觉。提谓路过以根熟故。佛力制之。车马不进。渠谓山林神祇幻作。如此遂寻见佛。谓是树神。以偈叹问曰。容颜甚奇特。犹若紫金山。未审谁家子。种族是何人。未知何所证。因何此处居。不食来几日。未知何所须。佛偈答云。我是金轮王圣帝族中子。厌俗如涕唾。出家证菩提。成道来七日。无人施我食。提谓即以麨蜜奉施。闻法得果证须陀洹。若准此说。以提谓先未识佛。疑是树神。非谓见树神相。智者详之。二乘等者。其实声闻即见佛为老比丘相。缘觉见佛为辟支也。然此亦未是出世相。以非是乐相故。
　　二报三。一住上分见劣四。一明能见浅深。论少分见者。意明少分见报身之用。由此菩萨以深信力。入真如三昧。能知法界一相。所见报身知身无有去来分齐之相。故后译云。初行菩萨见中品用。疏见真如理者。由入似观见真理故。遂见报相无有去来。惟心影现不离真如也。
　　二明所见分齐。论无来去者。不同凡小见佛王宫生双林灭。有来去相。疏性无分别者。无去来相离分齐相。知事即理不可分别。如像即镜无定量故。然分别字合是分齐字。下文云。然此菩萨犹自分别。后文准此。
　　三释无分齐所以。论唯依心现者。了境唯识也。不离真如者。知相即性也。疏二。初牒难释通。释无下指论文。摄论下正牒难。或问曰。准摄论说。地上菩萨方见报身。云何今文地前亦见耶。故此牒之。彼据下正释通。彼论约证相应说。今论说此菩萨发直等三心。修无住等四方便。随顺真如不执色相。虽非亲证故见。而能信解深达唯心。故见乐相。虽见乐相亦不同地上亲见微妙。是故前文但云。知彼色相无来去等也。
　　既非下。二结会重辨。若言全见。即有相违既言分见。足可通会。如疏可见。
　　论然此下。四简地上者。以此菩萨虽达唯心。犹未觉断事识。事识既在分别不亡。不同地上得无分别证相应故。
　　论若得下。二地上分见胜净心等者。初地名也。与证相应过于地前。故云微妙。从于二地至第十地。渐渐又细。故云转胜。地尽者。第十地也。然转胜之言亦通能见之智。以智用胜故。所见胜也。疏渐细者。十重报相身土不同。后后胜于前前。故云渐细。金刚后心即解脱道。用归体者。约能见即始觉归本觉。约所见即报身归法身。他受用土归法性土。用既归体则无所见。故云究竟。反此则未究竟。穷源二字各通二义。谓断穷妄染之源。即生相尽也。证穷真如之源。即法身现也。然复详此论中见究竟言。意明第十地中所见报相最极微细。此外更无殊胜之相。故云究竟。非谓相尽证穷名为究竟。若如疏释。未敢闻命。以次文云。若离业识则无见相。此文方可作相尽证穷而解也。智者请详。
　　论若离下。三究竟位无见二。初明无见也。以佛位中更无报身可见之相。以离微细念故。惟一心在有何可见。
　　论以诸下二释所以。法身无相彼此念绝。一真平等。何相见之有。迭递也。
起信论疏笔削记卷第十三
　　一问论云何现色等者。报应属色法身既离于色。云何能现报应之色。如虚空无色。终不能现色。此可类之。
　　论答下二。初释法身能现二。初标也。法身是色体者。意明法身虽非是色而是报化之体。故能现色。即同虚空体非群相。而不拒彼诸相发挥。疏言总者。据文亦是标尔。
　　论所谓下释二。初总明不二。色心不二者。性相同如体用一致也。疏谓彼下法喻可知。
　　论色性下二别明相即二。初色即心以色性即智者。报化之色对缘所成。自无其性。即以本觉法身智为体性。法身之体既无形相。以用从体遂令报化亦无形相。以无形故故名智身。智身即法身也。故金刚论目法身为智相身。化身为异相身。疏文可知。
　　论智性下。二心即色也。即色者。法身之智。既为色体。报化之色现时。即是全体起用。即此报化遍一切时。便是法身遍一切处也。疏如水等者。明体遍在用中。有报化处即有法身。故华严云。法性遍在一切处一切众生及国土。三世悉在无有余。亦无形相而可得。即显前段如波全即于水也。疏不言者略也。
　　二释所现。论随心能现者。有两意。一随彼各各差别之心。而现无量差别依正也。二一切诸色皆随真如心性所现。遂令依正皆无分齐。以心无分齐故。无量菩萨及报身者。横应则彼彼不同。竖说则地地有异。故皆无量。庄严者。通佛菩萨及与依报。相好珍宝庄严之义。广如华严。各各差别者。依正不同。身相有异故。皆无分齐者。正报则根根周圆。依报则尘尘遍满。不相妨者。显前差别而无分齐也。若有相妨。即有分齐。非成周遍。又相妨故。则坏诸根之相等。今以不坏相而等遍故。皆无分齐。不动遍而各异故。各各差别。故云而不相妨。此非下遮疑。恐常情闻此分别欲知。及不能知便生疑惑故此遮止。如小乘尚不知菩萨境界。岂况凡夫能测如来功德耶。以真如下出所以。既是真如之用。安可以有漏心识。能知此显不思议也。疏以彼下可知。于中下牒释菩萨。初约能化释。准华严说。具有十身之异。岂唯菩萨耶。亦可下约所化释然前正后兼也。顿赴者。既多机顿感。佛亦顿赴。是故报身亦无量也。此即机应无碍。以一一下释前各各差别已下文。以如次三句释三句。对文可见。即大小无碍也。余文可知。
　　会相入实者。上来先说从真如门起生灭门。今则会彼生灭入于真如。前则从本起末。此则摄末归本无不皆从法界流。无不还归于法界。即二门不二也。亦同智论云。若无空义者。一切法不成。又云。先分别诸法。后说毕竟空。然说之虽异法乃同时。文不顿书。故成前后。又若不分别。焉知此是空。故次明也。一标论即入者。非色灭空。不舍缘故。故净名云。明无明为二。无明实性即是明。于其中平等无二者。是为入不二法门。五阴者。三科之初能摄有为一切法故。阴谓阴覆能覆真理。令不显现。亦名为蕴。蕴积含藏有为法故。能造所造二具八法。皆色阴摄。受想行识诸心心所名为四阴。俱属于心。
　　初观色。疏先观色等者。五蕴之首。最初现故。故大般若亦复先明。境从心起等者。如前云。一切诸法唯依妄念而有差别等。又云。以依能见故。境界妄现。离见则无境界。既离见无境。复何可念。此约所念说也。非直等者。恐谓心能生境境在心中。心外既无心内应有故。作此观以袪彼惑。前则等者。以心是色之根本故。约心而求色。若依此文正是观色。未是观心。如因推我空。征求蕴法。
　　一喻论方不转者。东方不曾暂转为西。但迷人谓为西相。圆觉云。譬如迷人四方易处。东喻真心。西喻五阴等。不转喻无念也。
　　二法疏已灭等者。约过去未来现在三世。推求动性。无得如于东方推西相不得故。前云。觉心初起心无初相等。
　　三结论知心无念者。觉知真心本不动也。疏方便者。能所未亡故。正观者。心境双泯故。问前标所观通于心色。云何双结但约心耶。答心细色粗本末殊。等观色空则未必得入。观心空则必能入也。然此会相之文。今复详之。但可从初至真如门为标。从所谓下是释。结文如疏科。就释中分法喻合。法中初至无念。是正观察。推求即观察也。五阴等是所观。五阴者。总举初科。色心下别指法体。色通根境心通王数。六尘别举所缘。毕竟无念者。此即正观生灭色心。归无念真如也。念通能所今皆寂故。名为无也。非推之使无。本自无故。故言毕竟。今言推求者。以先未知使令知故。斯则心之与色总而观之也。以心下释所以。何故色心境界皆无念耶。以此同是真心现故。真心离相。故云无形。以无相故求不可得。能现之心尚所叵得。所现蕴法岂可存乎。如前论云。心不见心无相可得。是知无念之言。早已色心俱尽。非谓后文方始观心。智者请详。
　　对治邪执者。乖真曰邪。取著名执。相形曰对。攻击名治。则前正义是能治。今邪执是所治。正义既显邪执自亡。今则叙释其相也。论一切下正标。若离下反显。我是根本起复由之故。云依我而有离我而无。
　　二征列。疏总相等者。不能分别五蕴差别。但总相执取为主宰也。然其我相有于四种。一众生相。是过去众缘和合之所生故。二寿者相。是现在一期住寿不断缘故。三人相。是未来数于余趣而受生故。四我相。是三世之总主故。故今云。我为总相主宰也。此是下拣滥。此约学大乘。初心凡夫闻大乘教。不解佛旨。随自妄心曲裁圣典。习以性成。故作此见。非是外道者。彼有三宗。所计不同。如前已说。今非此类。计一切等者。计色等法各自有实体性故。摄论云。若执法体是有。名法我执等。以二乘人依二粗事识。修行但。了法中无我。不知法体全空。如前云。见从外来取色分齐等。于染净境执有自性。故名法执。其犹翳目既存空华岂灭。
　　论云何下疏二。初约义通辨。此五何别者。牒外所问。约果者。于如来法身之上。起于执故通因果者。皆依如来藏之所执故。如来藏性通于因果。又于五中。初二多是习顿教空教。及南宗禅学失意者所执。次二多是习大乘法相。及北宗禅学失意者所执。后一唯是外道邪见所执。如科文者。如下可见。
　　问此下。二问答释名。问意云。真如是法。于此生执合是法执。云何反名人我执耶。此一向约所执以成难。一云下约能执者以通。此则约有人我者作此执故。非约所执得名。二云下约所执法以通。本觉是人者。以所执法中有一分觉照义。属智故名为人。执此为我故。名人我也。理实者。约寂体说。即当所观属于法也。执事空为法体者。此即世间顽虚之空。是识所娈由色所显。非是三乘所证理法。故云事空。执此事空为真法体故。
　　一执缘论法身如空者。金鼓经云。佛真法身犹若虚空。华严云。普贤身相如虚空。净名云。不着世间如莲华。常善入于空寂行。达诸法相无挂碍。稽首如空无所依。又经云。虚空无中边。诸佛身亦然不生不灭故。敬礼无所观。此文至多。不能具引。
　　二执相。疏碍相等者。谓众生定执佛有三十二相等色。见有去来。取色分齐质碍等相。迷意等者。佛意以空有无相无碍之义。喻同法身体。不言虚空便是法身。斯迷喻为法也。法喻不分最为浅近。
　　一立论空相者。以虚豁无碍为相也。是妄法者。妄识所变故。是色所对故生大觉中如一沤。故一人发真归元。十方虚空悉皆消殒诚为妄法。疏情有者妄情见有。理合是妄。论体无不实者。有二意。一明真体之中无此不实之妄空故。二明空体自无本不实故。疏云。理无正当。初义兼于后义。
　　二释论对色故。有者与色法相对待故。离色所显。故名为空。若无色显空不得有。可见相者。以是空一显色故。有色处则见无空。无色处则见有空。有时无时亦尔。令心生灭者。有时则见有。心生见无心灭。无时则见无心生。见有心灭。既能引心生灭。岂若法身。若是法身不合令心生灭。疏相待者。释前对色故有也。妄念缘者。释前是可见相。非法身者。法身异此。无有无处无有无时。亦无一相可得。尚不可以智知。岂容妄念所缘。今既妄念所及。故非法身。论若无色下正显体无也。以能显之色尚不可得。所显之空理应是虚。楞严亦云。空性无形因色显发。又云。色相既无谁明空质。疏文可知。
　　三结疏结情有者。亦是释无色之所以。即前依转相有现相义。然此且是正释。论一切境界者。即色空俱摄也。疏结理无者。亦是转释。或名反释。即前心无起故。境界随灭。乃至得涅槃等。是知虚空但是真性之中一分妄相。故楞严云。空生大觉中。如海一沤发。辨法同喻等者。即因便取喻。非论正意。若据论意。但约为遮情执之有。故以为喻。非谓表于真如体遍。故前云。寂莫如空。次云。广大性智非如虚空等。有智请详。
　　二真非妄。疏岂同等者。有两义。一究竟不究竟故。二觉知不觉知故。故圆觉疏云。方之海印越彼太虚。华严云。解如来身非如虚空。无量功德妙法所圆满故。问上云。正义为能治。邪执为所治前既已显正义。此文只应但明邪执。何故复有能治之文。岂不重耶。答前文正义虽是能治。以未能约执对显。今此文中逐段别举执相。将前正义别别对破。斯则由此邪执。显得前义正真。亦由前义明得此执伪妄。故须别举治文也。只如此段对治之文。即当前云一切诸法唯依妄念而有差别。又云。非有相非无相。又云。依此法身说名本觉。又智净相法出离镜。又以法身为智身等。并是此能治之文也。
　　一执缘论涅槃空者。圆觉云。生死涅槃犹如昨梦。真如空者。楞严云。言妄显诸真。妄真同二妄。又云。无为无起灭不实如空华等。疏大品等者。具云。时五百天子默然忆念。云何说涅槃等亦如梦耶。善现知诸天子作如是念。而告之言。若当有法过涅槃者。我亦说为如幻如梦。何以故。从本已来本自空故。
　　二执相。疏不知等者。本为破于有取之心。故说为空。空者意明离名离相之义。不无圆成实体具性功德。不了佛意谓同遍计之法举体全空。斯则伤之太甚。
　　三治论自体不空者。即前如实不空。以有自体义及前体大不增减等。具功德者。即前所示相大大智慧光明义等是此对治文也。
　　一执缘论体备等者。圆觉云。无上法王有大陀罗尼门。名为圆觉。流出一切清净真如菩提涅槃及波罗蜜等。圆觉即如来藏之异名也。更有诸经不能具引。
　　二执相。论不解者。此是表诠令生信解。不同前二遮诠遣执。故言不解。不言为破着也。下皆如此。
　　三治论依真如义说者。此约真性显功德也。真体本一义说有差。既于一体之上。说功德义。即差别而无差别也。疏二之不二者。上论云。虽实有此诸功德义。而无差别之相。等同一味唯一真如。以无分别离分别相等。论因生灭等者。此对妄法显功德也。既对妄显此亦差即无差也。疏不二之二者。如前文云。若心起见则有不见之相。心性离见即是遍照法界义等。如上等者。即能治之文。
　　一执缘。论诸法不离真如者。圆觉云。一切众生种种幻化。皆生如来圆觉妙心。华严云。三界所有唯是一心。又云。未曾有一法得离于法性。
　　二执相。疏随缘等者。此明真如随无明缘。成世间法。以不敏故。谓真体中本有此染。
　　一夺。疏净德妙有者。即不空如来藏也。大抵同前第二中能治之文。广如相大中辨。妄染理无者。有二意。一真理中无此妄染。即空如来藏也。二据妄自性道理亦无。上文云。以一切法皆从心起。妄念而生。又云。一切法如镜中像无体可得等。妄不入真者。即不相应也。上文云。从本已来一切染法不相应故。以妄体本空。将何入真与真相应。
　　二纵破论无有是处者。妄若实有。证时不合除灭证者。既能除灭。当知妄本不有。以真体证时毕竟不无故。近有人闻性具义。不能深究理趣。便谓本性具有十界色心漏无漏法。起用之时。各于本法自体上。起名全体之用。宛如第八识中含种无异(此同前段执性德同色心)又说真性除无明有差别义(即同此段执法性本有染)往往形于简牍。疑误后生反谤圆文。却谓方便。菩萨悬知今日。垂此对治。善哉大士悲救何甚。傥无悛意。确乎迷情。岂唯邪见之门不扃。抑亦阿鼻之路尤近也。悲夫。广有破斥。已见别章。
　　一执缘。疏各二法者。谓执缘执相对治之文。皆双显生死涅槃二法。在文可见。论有生死涅槃者。此是胜鬘经文。已如前引。又经云。无始时来性为诸法依止。由此有诸趣及证涅槃果。
　　二执相。论不解等者。佛意言。如来藏是迷悟所依之根本。迷则生死悟则涅槃。然则生死无初涅槃无尽。不达此理遂成始终之见。下文具显。亦同圆觉刚藏三问中第三问也。文云。若诸众生本来成佛后起无明。一切如来何时复生一切烦恼。亦如楞严第四所明。斯则生死涅槃悉有始终也。疏外道等者。谓数论师。以彼依非想定发世俗通。应于邪道。知过去八万劫事。过此即不知以生死智通。知未来八万劫死此生彼之事。后亦不知也。彼之所计冥性是常。从此生于世间诸法。冥寞难知。故云冥性。云何而生。谓从冥初生觉从觉生我心。从我心生五唯量。谓色声香味触。从五唯量生五大。谓地水火风空。从五大生十一根。谓五知根眼耳鼻舌身。五作业根手脚口大小便根及心平等根。尔时名生死成。执一神我为受用主。我思胜境。冥性变生为我受用。我受用故。为境缠缚不得解脱。我若不思冥性不变。神我解脱名为涅槃。此有二十五谛。冥性为初。能变起故。
　　一生死无初。论无明无始者。即前依如来藏有生灭心等。又云。一切众生不名为觉。以从本来未曾离念故。说无始无明。皆是能治之文。疏仁王等者。彼经第一云。善男子。一切众生烦恼不出三界。诸佛应化法身亦不出三界。三界无众生。佛何所化。是故我言三界外别有一众生界者。是外道大有经中说。非七佛之所说也。大有经者。彼胜论师说有六句。一实。二德。三业。四大有。五同异。六和合。此六句中彼有大性。能有一切法离一切法别有体故。
　　二中论涅槃无后际者。即前云。所谓心性不生不灭。又云。非前际生非后际灭。又云。法身显现起用无断等。皆是能治之文。
　　一执缘论人无我者。小乘藏中所说以根非利故。但为分别蕴中无人。令证人空也。
　　二执相。论说不究竟者。未说法空教名半字。然有多义名不究竟。一行但行自利未能利他。二智但得生空智不得法空智。三断但断烦恼不断所知。四证但证生空理不证法空理。五得但得有余无余涅槃。不得无住处涅槃。见五阴者。虽于蕴中不见人相。而见蕴等是其实法。既执阴法实有。故见三界不安犹如火宅。希求出离如救头然。望到寂灭安乐之处。
　　三治论五阴自性不生等者。即前真如门云。一切法从本已来离言说名字心缘等相。毕竟平等。又云。一切法即真实性等。又同相。文云。一切众生本来常住入于涅槃。下文复云。以信一切法从本已来自涅槃。故会相入实文中皆是能治也。
　　二究竟离者。前且据其病状随病设药。故对空说有。对有说空。未能究竟。今则具约真理一切皆遣。言说道断心行处灭。平等一味。方名究竟。是则对治符于依言真如。究竟符于离言真如也。一总显。论染净无自相者。所以得名染者。以待净立。当知染相非自相也。净相亦尔。余本末有空生佛。乃至世出世等。仿此而知。故净名云。若见垢实性。即无净相。顺于灭相。是为入不二法门。疏因待者。若染法因待净成。即净法还为染待。如是展转堕无穷过。无因待等者。若本无染为因为待。则何有净为所成法。相待无相待下。或问曰。此诸染净应可在迷之时。未得离于相待。悟后方得相待即无相待耶。故此释云。法体本尔。非谓由悟始得如是。以染净法本离言说分别。毕竟平等。何须待悟方始无耶。如下自释。
　　二类求疏显上非心者。此显非智等一句。上则总标非色非心。今此非智等重示非心义也。显上非色者如前可见。亦可此句重覆前非色等义。谓非色心智识等。即以摄尽世出世间一切相待诸法皆无也。今恐闻此无。故便作无解堕于断见。今则覆疏有无俱绝也。又是覆前对治离中能治所治空有之法。俱不立也。前则以药治病。此则药病俱遣。究竟离义于斯显矣。论毕竟不可说相者结也。此有两意。一约时。谓明色心等相。非唯暂时不可说。尽于未来毕竟亦不可说。二约法。非谓法体不可作色心等相。说余一异凡圣因果生死涅槃一切相。毕竟不可说故。前真如门云。一切法从本已来离言说相。离名字相等。今则相尽归如。合于本体。入真如门也。
　　一正会伏疑者。和会佛意。以释疑难。此疑不显但有释文。伏而不现。故云伏疑。疏离性者。本性无故。本性既无。何相之有。如前所离之文。故经云。凡所有相皆是虚妄。种种言说者。即前显示正义之文也。假言等者。如假筏渡河意不在筏。以此土众生皆以闻思修入三摩地故。须以音声为佛事也。故经云。此方真教体清净在音闻。欲取三摩提。实以闻中入。又经云。总持无文字。佛以文字说。
　　二辨意。论离念归如等者。意令离前邪执有无等念。归于真如故。智论云。念想观已除言语法皆灭。如是尊妙人则能见般若。
　　三释成论令心生灭者。心通真妄。但依主持业之异详之。实智即本觉能入即始觉。十地已还不得入者。盖缘有念也。故前文云。一切众生不名为觉。以从本已来念念生灭未曾离念故。
　　分别发趣道相者。前虽正义已显。邪执又亡直论见解。苟无偏僻。然于发心趣求修证阶降殊。未谙悉。若止而不进。则前解何为。有解无行如风中灯照物不了。亦如有目无足。岂到前所。苟或进之则知复何往。故此分别。令知知已令进。则免其叨滥上流。及自轻退屈尔。自此已下则释立义分中所立乘义也。一标意释名者。文中但有标章释名。而无标意之语。恐章字误为意字。智者详之。疏觉道者。即所证菩提果也。佛果圆通。故名为道。论发心即发三种心。修行即始从信位终至金刚。已还所行二利诸波罗蜜。一一皆能趣向上位故。疏欲明等者通叙其意。明即分别也。种类不同者。释相之一字。即发心与行各有不同故。名相也。如发心横有真(信成就发心等)伪(学他发心等也)竖有浅(信成就发心)深(证发心解行发心通于深浅)故行则可知。
　　一标论发心三种者。义有通别。通则总名发趣。故标云。发心修行趣向义故。别则前二是发起。后一是开发。又心为所发。人及菩提为能发。谓人能起发菩提能引发。谓此人有内勋为因缘。善根为增上缘。菩提为所缘境。由此众缘而发其心。斯则以能望所。名为发心。又随位别有能所发趣之义。至文当辨。
　　二征列。疏十信等者。斯则十信满心人为能发。直等三心为所发。又十信满心为能趣。十住位为所趣。二位出入心同时。义如前说。解法空者。即下云。以知法性无悭贪。乃至无无明等。知即解也。顺行十度者。下说顺性修行檀波罗蜜乃至般若波罗蜜等。能所发趣例上可知。初地等者。此以二地乃至佛果。辨能所发趣等义。前二下料拣优劣。相似者。以有分别心故。名相似觉。真实者。以得无分别智故。即随分觉。通约证理。故云真实。然此三中初该信住。次该行向。后该地果。此三种心从因至果。一切行位靡不足矣。
　　一问论依何等人者。约何位人说发心义。修何等行者。由行何行而得发心。据下答意。即依十信位人。修信进念等十种善行。十千劫满至第十信满心。则能发也。
　　疏前信等者。即明此答中。前后两科意也。一能修人疏多门者。谓小乘及权实等异。已见前文。于此三中今取实教。明三聚义如疏分别。
　　二所修论信业果报者。业通善恶。果通乐苦。果能酬因故名为报。此通而言也。非约总别。十善者。即不杀等十。非谓十种信心。若信等十下文方配。疏谓有下闻熏通师教。内熏兼体相。善根者。若准过去。还因熏力所成。今望现在且名宿善。就因所论故名为根。能信下即止灭相义也。昔虽有善以创熏故。善根微劣方成其种。未能起信勤求诸行。今以再习再熏。及三事并力故能起也。是则善根在昔为所成。在今为能起。正同法华系珠解珠之譬也。福德分。分即因义。此十善行始成世间有漏福。终成出世无漏福故。亦即福德中之一分也。以福有无量故。亦即福德之分齐也。显非智慧故。论厌生死等者。信解渐增故。能知三界不安犹如火宅。所以厌之。知菩提佛果是极清凉。所以求之。疏菩提分等。亦如前说。此二分并上福德分至果成就。如次为智断恩之三德也。行因者欣厌之事。情动于中因此起行。故名行因。问修十善因已是其行。云何目为行因耶。答望后出世之行。故以世善为因。斯则世间有漏行。与出世无漏行为因也。问厌生死求菩提。岂非出世行耶。答虽有此心未有其事。厌欲之言思之可见。又此厌求但是事善。未与理观相应。不名正行。然据此文犹在信前未入十信。且为十信作方便也。如世起厌求心欲行善者。岂便是十信人耶。故疏云。上皆辨行因者。是此义也。次云。修行信心。方是正十信位。论得值等者。佛即据位合是应身。于中随机现化不定一种。谓作父母眷属等。已如前说。今但言佛者。据本而言也。亦可偏举以佛形得度者说。亲近承事供给供养。亦可亲承者。谓亲得承受佛之教诲也。既为现身必闻法要。即闻法生解。修行信心。疏行缘者。即用熏习中差别缘也。谓约等者。以前云。因缘具足乃得成办。故不可阙。十信心者。谓信进念定慧施戒护舍愿也。于此位中具起四种信心。行五种妙行。修习真如三昧。渐入渐深以至成熟。堪入初住尔。
　　三行成论一万劫者。约根利钝料拣有四句。一利根不精进。二利根精进(此二劫数皆不可定)三钝根精进。极迟一万劫。四钝不精进。此乃困而不学。何足以议其劫数耶。今此论中取第三者。故云一万劫。故本业经云。是信相菩萨十千劫行十戒法。当出十信心入初住位。又彼经云。若一劫二劫三劫修十善法。亦退亦出。若值善友能信佛法。若一劫二劫方入住位。疏行成者。本疏云。时满行成。时谓十千劫。行谓十信心满至出心也。论诸佛菩萨者。即前所值佛菩萨等。此中既教令发心。犹在信位所值之佛。或化或报也。疏约胜缘者。即佛及菩萨众生苦。正法灭皆是胜缘。佛菩萨等既垂诲勖。焉不发心。我等每遇微智片福之人。有所劝喻。尚自发心。况佛及菩萨亲授教诲耶。或观一切众生与己无异。但以迷真执妄。枉受轮回。是故起大悲心。咸欲济度。自愧力小事与愿违故。且发心趣求佛果。克备神用。方堪拯济。故十地经云。见诸众生孤独无侣。生哀愍心。此如有人见民疲极。赋重役繁正令不行。罔知所诉。自惟无力如何治之。因而进德修业求荐取仕。务去民瘼。令上下无怨以致治也。或见佛法将灭众生无依。为欲护持。又寡道力故。发心修行以希入证。随其力用方能振举。然夫言法者。具教理行果。今之灭者。但于四中约教行灭。理果不灭。教灭者。且佛垂教。意在弘通若沉废不行即是灭义。不必如始皇之煨烬师子之焚烧。正如序中沈贝叶之义也。行灭者。无人修故。故智论云。法灭者。谓修行灭。今所护持亦唯教行。即书写读诵随分解说。奖劝后学。使灯灯相续明明无尽。是护教也。若克己修进勖励有缘。令佛种不断。是护行也。若复细详。理果二法亦有灭义。然与上教行相因而灭。由无教故无行。无行故无证。无证故无果也。此四虽皆名灭。而灭义不同。谓教行唯断灭理法唯隐灭。果约性相兼于二义故。涅槃说有二种因缘。令正法久住。一者内有持戒比丘。二者外有笃信檀越。又说释迦遗法最后灭时。诸比丘等不是阙乏供养。令佛法灭。却因四事丰足憍恣心生。天魔得便。释迦遗法从是永灭。苟或发心趣求佛果。岂唯持戒。故其佛法无以见灭。今论中言或者。即不定义。于前三中随当一事。即能发心也。胜缘下然此菩萨万劫修行。器用非浅。因缘发趣岂唯此三。故今略而举之。以二利行中缘有无量。不可具载。故云略也。于中下配自他。以由他所教。出自己心二不同故。亦同下配所发心。直心者。下云。一者直心正念真如法故。以蒙亲教。遂能发心。正念真如离于沉掉一切邪曲。名为直也。深心者。为欲护法故。须创意备修万行。具诸功德即成此心。余同即大悲心也。如文可见。
　　三结成。疏不堕凡小等者。故十地论说令护二行。谓护烦恼行及二乘行。若初心人闻责凡夫行。却落二乘行。闻呵二乘行却入凡夫行。不肯行于中道。今得信心成就故不堕。尔习种性者。本业经中从因至果。摄为六种性。谓十住习种性。十行性种性。十回向道种性。十地圣种性。等觉性妙觉性。今即初也。顺内熏者。反与真如体相相顺。此拣地上无分别心之相应也。以地上与理合故。名为相应。今此地前但随顺故。名为相应。以未得无分别心故。定当得果者。由住佛果之正因故。谓此菩萨入正定聚。与佛正因相应。既顺其因决定得果故。云入如来种中种即因也。
　　一内因论善根微少者。根劣也。以夙熏善种不能多故。疏惑重者。贪嗔炽然不能制故。论值佛者。此通灭后见佛形像。亦得供养故。疏倒求者。乐修五戒十善。但希人天果报。人天不离生死。合是所厌而反求之。故云倒也。约果言因故。论云。种子异求者。谓怖畏生死。乐观谛缘。求二乘果。虽出三界。未能究竟不与三世诸佛同涂。故云异也。论进退等。如下自辨。然此段文从初至供养。合俱是德薄。以善根等是德本故。余皆行劣也详之。
　　二外缘。论或有供养至堕二乘地。尽是辨求大乘者。进退之相也。疏时未满者。以约钝根精进者说故。以色见佛者。既以色见声求是人行邪道。不能见如来故。前云。不知转识现故。见从外来。取色分齐。或见如来塑画形像等。住相供僧者。不能达三轮体空无住行施也。随劣教者。此与前起二乘种子别。前则因劣。此则缘劣也。学他迹者。但随彼而行。自无决择敩他外迹。不自照心。此则见他退而还退。或心阑而自退。此等者。结拣。以悲智是菩提心体故。夫大乘行人最初发菩提心。要先有智了真性本有无明本空。求断本空无明。求证本有真性。次须具悲尽于未来。度众生界。然后以愿要制。不令暂舍无致疲劳。此三具故。方是真正大乘初行。既不同彼。故云非也。然此中发心之言。且是信位初心始发求道之意。非同信满发心入住。则如今之行人始发大乘信心之者。此即犹在信位之初也。
　　二结成论恶缘者。五欲及二乘。退失者失所发心不入信位。退凡夫地。此以五欲为恶缘故。堕二乘地者。此以二乘为恶缘故。故经云。百千万人发菩提心。若一若二至于佛果。余皆堕二乘也。又经云。菩萨发大心。鱼子庵树华三事。因时多得果甚少。然此前后胜劣相望。各有七事。且劣之七事者。一位次劣(十信初心)二内熏劣(无力)三善根劣(微少)四时限劣(未经万劫)五外缘劣(色相见佛)六起行劣(人天二乘)七究竟劣(退入凡夫二乘)胜之七事者。一位次胜(十信位满)二内熏胜(有力)三善根胜(久植德本)四时限胜(经一万劫)五外缘胜(遇佛受教)六起行胜(直深悲等)七究竟胜(正定不退)
　　一牒章。论发何等心者。前之所说但是能发之因缘。未知所发之心作何行相。故此征也。
　　二标征。疏向理等者。真如妙理体离无有一异。凡圣染净等一切边邪之相。若欲造诣。必须正念。正念即正慧正慧即是直心也。斯则理无别故。向心必直。故占察经说。真如能成行人质直心故。如蛇行性曲入筒则直。三昧调心亦复如是。此中正念即真如三昧也。二行本者。此直心通与二行为本也。下之二心别为行本。所以此通与二行为本者。谓念真如具无漏功德。一切众生同有此性。皆当作佛。以知具德故。能起自利行。以知性同故。能起利他行(行所依本)又以念真如非前际生非后际灭故。能令二行究竟无有疲厌(行不断本)又知此性离言说分别。毕竟平等故。能令二行离相成无漏因(行相应本)故此一心通为二本也。论乐集等者。乐谓希欲专注决定之谓也。由是知之不如好之。好之者不如乐之者也。疏备具万德者。六度万行一切皆修。所修之行一一翻对妄染。以显性上河沙功德。如以智慧翻破无明。显成性上大智慧光明义等。是知修行盖为显德故。约所成以解修行。据此则不唯深心。亦得名广大心。以万行齐修故(广也)皆彻心源故(深也)今论标之以竖。故曰深心。释之以横。故云一切。意以二文相显也。故今疏文亦兼二义。若有深而不广(彻理之一行)或复广而不深(多行世善)皆非大乘之行。今此兼明以成菩萨之大行矣。自利行本者。深心愿乐故。若不愿乐。安能行之。是故为本。论欲拔等者。欲谓希望。与乐字义同。可以互言。疏广拔物苦者。广大心也。三界普度无怨亲故。令得菩提者。第一心也。迥出人天及二乘故。若不尔者。宁曰大悲。然拔物苦。正是大悲令得菩提。是大慈也。以菩提是乐果慈能与乐故。今论但举大悲拔苦。必有大慈与乐。故疏兼而释之也。若无此心。焉能度脱。故云行本。妙行下显略摄广。文虽三种。义包一切。理事兼行自他俱利。摄无不尽也。以此下正配诸行。三聚戒者直心即摄律仪戒。正念真如离诸过故。深心即摄善法戒。悲心即摄众生戒。三德者。直心成断德即法身。深心成智德即般若。悲心成恩德即解脱。三身即如次配法报化。是彼者。即指信成就发心之人。回自己心趣向三处故名回向。实际者。真如即是真实际故。菩提者。以一切善行皆以大智为其首故。众生可知。据此则三中初一为离相行。后二是随相行。离相是总。随相是别。说虽前后行即同时。以前一具后二故。虽观空而万行迢然。后二同前一故。虽涉有而一真寂尔。苟或互阙。即二乘断空凡夫有漏。初后相济方为大乘中道妙行也。由是诸行虽多。此三摄尽。更有三法三宝三菩提三涅槃等。一切三法类此配之故。净名说此以为净土之行。故经云。直心是菩萨净土。菩萨成佛时。不谄众生来生其国。深心是菩萨净土。菩萨成佛时。具足功德众生来生其国。四无量心是菩萨净土。菩萨成佛时。成就慈悲喜舍。众生来生其国等。
　　一问论上说下。引前所说以为义宗。即前云。所言觉义者。谓心体离念。离念相者。等虚空界。无所不遍。法界一相等。又真如门及真如体相中具说。何故下对以成难。意云。众生真如即同佛体。但念真如。便可得道。何用别更修诸行耶。斯乃但可只用直心。不合更说后二。
　　初喻论摩尼等者。宝体虽净而相不净。故要治之。
　　一正合论真如等者。约体虽本来空寂。约相则现有尘劳。若不起行对治。无以得同诸佛。将知佛与众生但体同。而相不同也。众生相则六染炽然。诸佛相则众善普会。霄坏之远何可雷同。故天台圆教具明六即。即故真如平等。六故行位元殊。岂同闇证但理而已。故宜修进蠲去尘惑。若其但念未免沈空。止观相须方为佛法。目足之喻宜可思焉。
　　二委释。论以垢等者。谓众生从无始来。背觉合尘。于色声等一切法上。起贪嗔等无量烦恼诸垢染法。今既觉知过患。宜起对治。所治之垢既多。能治之善宁一。其犹病多药非一种故。修一切行也。金刚亦云。以无我无人。修一切善法。则得阿耨菩提等。
　　三顺真。论自然等者。诸不善行既违真理。一切善行诚宜顺真。疏外违等者。如行布施外违悭贪。内顺无悭。乃至般若外违无明。内顺明体也。重显方便者。以前答所问云不以方便熏修终无得净。今此重明所修方便。前但发心未行其事。今兹所说正是所行。则前为能起之心。此为所起之行。故前疏标皆言行本应知前文但显发心相。此明修行相。
　　一标数。论言方便者。泛论有四种。一进趣方便。二权巧方便。三修行方便。四集成方便。此文正当一三。兼于二四也。
　　疏注文三者。如次是前三心所起之行。前后相对如文可知。初科不住道者。两意。一者不犹无也。道即因也。无住之因行故。故本疏云。无住行。二者道即真如性。此性本无住故。二意合论方同论旨。盖以性本无住故。以无住之行而随顺之。论一者下标名。行之方便即根本故。以明此科与后二利行为根本尔。论谓观下正示。下皆仿此。疏智者。若见诸法有生灭。即成凡夫妄识。是住生死。当知反此宜称为智。亦即依真如不变义。修止行也。论因缘等者。若染因缘和合。即恶业苦果不失。若净因缘和合。即善因乐果不失。斯则染恶等唯三涂。净善等通人天二乘及佛道也。起大悲者。既见因缘和合善恶果报故。可翻迷成悟转凡为圣。乃起大悲咸欲济度。修福等者。具修施戒忍进禅定。以摄众生。谓布施摄贫穷。持戒摄毁禁等。以此五行是福德门故。斯则为化众生而修福德。因利他而自利也。故净名云。众生之类是菩萨净土等。不住下若住涅槃。则一向寂静。既言化生修福。当知不住亦是依真如随缘义。修观行也。以随下明所以法性本来非有故。今不住生死。本来非无故。今不住涅槃。又以性不变故。不住生死。随缘故不住涅槃。乃至凡圣断常一异等。诸二边法不可尽言。离此二边方名随性。今以即悲之智。为自利行本。以即智之悲。为利他行本。又此一文即以一心三观义同。谓观法无生。即空观观真谛也。观因缘和合。即假观观俗谛也。随顺法性。即中观观第一义谛。即三而一即一而三。不纵横并别谛观皆然。
　　断德中。疏勤断二恶者。已起之恶断令不续。未起之恶断令不起。止持者。以约恶法而论故。止名持作名为犯。论惭愧者。即善十一之二数。惭谓尊贵增上崇重贤善。羞耻过罪息诸恶行。愧谓呵厌增上轻拒暴恶。羞耻过罪息诸恶业。悔过者。梵语忏摩此云悔过。谓陈露先罪改往修来。于中能止一切恶法六字。通已起未起。余皆局于已起也。是恶皆止故云一切。此文已起之恶。既令不增。未生之者自然不起。论以随下明所以。性本离过。起过则违。今既止之。故当顺理。过尽性显名为法身。法身即是断德故。今疏中以此名科。
　　二智德。疏勤修二善者。已起之善修令增长。未起之善修令发生。故今文云。发起增长。是标二义也。作持者。谓约善法所论作故名持。止故名犯。论供养者。然有三种。财法观行。礼拜者。勒摩三藏说。有七种。一我慢礼。二唱和礼。此二非仪。三恭敬礼。敬从心发运于身口。五轮着地。四无相礼。深入法性离能所相。五起用礼。观身与佛同一缘起。如幻如影。普运身心遍礼一切。六内观礼。但礼身内法身真佛不缘他佛。七实相礼。若内若外若凡若佛。同一实相见佛可礼亦是邪见。观身实相观佛亦然。名平等礼敬。故文殊偈云。不生不灭故。敬礼无所观。准离垢慧所问礼佛法经。总有八重。一供养。二赞叹。三礼佛。四忏悔。五劝请。六随喜。七回向。八发愿。八中正意礼佛。余七皆是礼佛缘由。谓供赞是礼佛流类。忏劝随喜是礼佛之意。七是都回礼等功德。向于三处。八是叙陈意所希望。然此八重各能除障。供养除悭贪障。感大财富。赞叹除恶口。得无碍辩才。礼佛除我慢。得尊贵身。忏悔除三四障。得依正具足。劝请除谤法。得多闻智慧。随喜除嫉妒。得大眷属。回向除狭劣。成广大善。发愿除退屈总持诸行。今此文中具有五法。前文有忏悔。后文有发愿。然阙回向。影在文中也。约缘修行者。约三宝胜缘。修入住正行。爱敬四句可知。若准儒教说。母唯爱君唯敬。父兼爱敬。故孝经云。资于事父。以事母而爱同。资于事父以事君而敬同。故母取其爱而君取其敬。兼之者父也。然此且约多分而说。今以事父之心。奉于三宝。故兼爱敬。论淳厚者。郑重(厚也)之心而无杂乱(淳也)亦有四句。一淳而不厚。谓暂时诚恳。二厚而不淳。谓长久浑杂。三俱谓没齿无乖。四不俱。谓辄无虔想。今取第三也。论信增等者。从十信位迁入正定也。此则内因修行力。又因下外缘加护力。亦可前名生智益。后名灭障益。消业等者。前礼赞等各能除障。已如前配。复能成善。如下第四分中所说。论以随下明意。性本离其痴障。今以修智断障。岂非顺性。此行成就即显报身。报身即智德故。为此科。
　　利他行中论发愿者。发谓策励运意。愿谓希求乐欲。然有四种。要约其心。故名誓愿。今此段文即四中之一也。余之三愿已在前文。谓能止方便及消障离痴。即无边烦恼誓愿断。发起善根增长方便。即无量法门誓愿学。行此二法皆为菩提。即佛道无上誓愿成也。疏长时心者。度尽为期不限劫数。故尽来际。广大心者。无有拣择。四生九类悉皆度故。第一心者。超过人天二乘之境。令得无上寂灭乐故。论以随法性下。次第释前三心所以。初二句释长时心。谓法性常住无始无终。故今度生尽于未来。无有疲厌而随顺也。疏文可解。论法性下三句释广大心。谓性遍满平等无二。故今化度无有拣择。平等济拔而随顺也。不念下二句释第一心。谓性本无彼此分别。常寂静故。故今化令咸至寂灭究竟涅槃。是顺性也。然后之二段释所以文。但初标法性。后结故字而不逐段一一标结随顺等言者。译人巧略也。疏二明下指后二段。文意可知。亦常心者。意明此文有究竟寂灭之言。故名常也。然与长时实有相滥。智者详焉。
　　发心利益者。由前发心行诸妙行。故得入初住。见于法身。起用利益也。一显胜德。疏依人空见者。以于人空得自在故。若约法空但相似见。未是证故名为少分。若依人空。此即已证但未得法空故名少分。此约兼明非今正意。发心住中作此事者。随其悲愿之力。能作八相成道。利乐众生同今释迦化仪也。此如华严所说。然此科中有自利利他之异。详之可见。若前后相望说者。由佛菩萨教故发直心。行无住行由护法故。发深心行自利行。由大悲故发大悲心。行利他行。又由自利行故。得见法身。由利他行故。能现八种等。
　　二微过中。疏未证等者。但比观相应未离分别故。异所以者。此明先世所造世间业因通于善恶。斯往业不亡也。论微苦者。二意。一者变易行苦。二者随业有分段苦。以得自在不同凡夫故云微苦。修短等者。变易之身愿智所资。无定齐限。能变粗身为细质。易短命为长年故云自在。留惑等者。以有大愿故。留烦恼不断。润生受报。以有大智故。能自在随意长短。不为惑染。非同凡夫为烦恼所使不能断也。斯则未名法身故异地上。以其下是所以非业系故异凡夫。以有下是所以既上异圣人。下殊凡品故当贤位。
　　三通权教。疏缨络下引所举教。七住前退者。第七方名不退住。故然彼经文。但说净目等各至第六住。遇恶知识缘故退。而不说彼所值因缘行相。待检续入。今释下明释通意。今详论中未入正位者。通其两意。一则未入初住。二则未至七住。正因不退之位。故云正位。前意为正。
　　四叹实行。疏于下不恋者。谓于二乘凡夫果报不生着故。论若闻等者。如法华云。佛道长远久受勤苦。乃可得成。疏于上不怯者。于菩提涅槃。有勤勇心。修诸苦行不正畏故。释所以者。亦释不恋所以。以知自性涅槃终非外得。迟速由己。何定劫时。故虽闻是言而无怯惧。斯则以于上不怯故。于下不恋。是故疏中但释不怯所以也。由此两文之内皆有不怯之言。此即下据此以斥彼。此明其实非权说故。
　　一总标。论解行等者。谓依住行位满。发深解行。入十向位。非同前信故。云转胜。
　　一时胜。疏邻初地者。从初住至初地为一僧祇。今十回向与初地相近。是邻真故。
　　一总。疏解者。解彻真如故云深解。分明显了更无闇昧。故云现前。又超前故云深。异后故云解也。行者。真如无相顺真如故。所行之行。一一无相。如金刚不住色布施。不住声香等布施。诸行皆然。故云离相。
　　二别论无悭贪者。悭谓吝惜己物。辄不与人。贪谓希欲他财。以将入己。知法性之中本无此事故。疏云解也。论檀波罗蜜者。具云檀那。此云布施。波罗蜜此云到彼岸。彼岸即是涅槃。涅槃即是真如之理。今离相行施与理相应。则是到彼岸义。余皆仿之。然则辍己惠人名之为施。但顺无悭。以此亦顺无贪之义。何则己物尚与他人他物。固应不取以深况浅也。谓离下明所离相。三轮即施者。受者所施之物。达此三相体不可得故名离也。苟能离相。则因成无漏果证菩提。有运转义。故名为轮。复能摧辗一切惑障。有摧辗义。号为轮也。以十下释离相之由。得法空者。但约深入此观未是证得。然此由是约教道说。若其实说十信位中。便能深入。如下信心修真如三昧。岂非法空也。发心所依者。解即十住。行即十行。斯则十向为能依。住行为所依。又住行为能发。十向为所发。谓依此解行发回向心故。以垢下释顺真之由。谓悭等是障。常乖背性。性本无悭等。常不与障合故。行布施等行。外违悭等障。内顺无悭等性也。论五欲者。色声香味触等五境。此五能令众生起欲心故。故前云。以有妄境界染法缘故。则熏习妄心。令其念着造种种业。受于一切身心等苦。又无常经云。常求于欲境不行于善事。于境生欲故名为过。过即是染。知法性中本无此染也。尸者具云尸罗。此云戒。戒谓防非止恶。即离五欲过也。论嗔恼者。因他恼触生嗔恚故。亦可因恼生嗔。嗔故热恼。热恼即苦。知性本无此苦也。羼提此云忍辱。忍彼辱境即离嗔恼。论懈怠等者。为执身心遂成懈怠。今既性净不见身心。为谁懈怠。故云离也。毗离耶此云精进。精谓精纯一心无杂。进谓进趣勇猛不退。即离懈怠。论常定约显体说。无乱约离过说。禅者。具云禅那。此云静虑。即慧之定。定即无乱。论离无明等者。本觉明中本无不觉故。般若此云智慧。智慧即是明明即离无明也。即定之慧。故此与第五是自性定慧。本是一法但约体用。义分异尔。然准华严说。十地菩萨如次行十波罗蜜行者。以彼是证真之后。如实修行。此中六度是随顺修行。浅深有异。
起信论疏笔削记卷第十四
　　一标地依者。以文云证何境界。所谓真如。此则真如是十地所依境也。然地者。就喻彰名。以喻真智能生圣法。今约真如是智所依故名地依。论证发心等者。然此十地菩萨虽断障有分数多少。行行有差别浅深。随其位次。一一皆证。其所证者。同一真如。但有满分之殊。而无差别之体。故此通标真如为所证境界也。华严十地品中亦同此说。故彼出体偈云。如来大仙道微妙难可知。非念离诸念。求见不可得。
　　疏根本者。即根本智证真谛理。是真见道也。论以依等者。或问曰。真如离心缘相。又若证者。离于能所。何以言真如为境界耶。故此释之。疏必依转相起者。即此转识约现境处。便名现识。竟无别体。但据次第义说相依。斯则依能见心有所见境故。前论云。以依能见故。境界妄现。本智证者。智与理冥。心与神会。一相一味平等平等实无能所之异。故颂云。若时于所缘智都无所得。尔时住唯识离二取相故。今但下对此重解。依转识说为境界之意。此有二义。一约菩萨未离业识犹有见相。入观虽与无分别智相应不分能所。出观则与此识相应。约此识上说前证时。以为境界。二约后得智中。相见道内重虑缘真。变起影像。彷正证时说真为境。此但似境。非谓实有。然亦不离是转识现故。疏双标后得智中业识未尽也。然至释相。但约业识未尽义说。故云转现犹存等也。以后得下出第二义。或问曰。如上所说业识未尽。是即闻命。后得智中如何分别。故此释之。意明根本实证之时。但是一心真见道无分别能所之相。若后得智中以能见心。反缘所证。以有此能缘心故。便有真如影像当情为所缘境界。像虽不实还似真如。秖据此义说。后得智中依于转识名境界也。如人饮水。正饮之时不能说其冷暖。饮水之后方得说之。说时虽不得水体。其如所说之水。还似所饮之水也。而实等者。真如是所证。智是能证。能所无二方名法身。以法身本具理智。理智本无二故。斯则住唯识理。离二取相也。
　　三明用。疏后得者。权智达俗出假化物。一中论一念至无余世界者。若准华严说。初地菩萨能至百佛世界二地千佛世界。乃至十地不可说不可说阿僧祇世界。此盖随其分位胜劣不同。今此文中意在通论十地。故以无余之言而通贯之也。疏请法者。于彼彼世界彼彼众中。励己率先为众导首。请佛说法。请意者。新译论云。唯为众生而作利益。非求听受美妙言辞。夫请说法诚在所显修行义意。令其众会如闻摄取思而行之。兼冀展转遐益众生。岂在徒听言辞而已耶。则如圆觉十二菩萨各伸请问。皆言愿为此会及为末世等。
　　二中疏促等者。谓有一类众生根性怯弱。闻说佛道长远久受勤苦。乃可得成。却生退屈不肯修进。是故菩萨为此众生。示现超越位地。不经劫数证于佛果。令彼思齐发心进趣。如释迦六年修行便成正觉。是兹例矣。又如善财一生。龙女一念等。延等者。为有一类众生亦欲进趣。将谓佛果容易而成。懈怠因循不能勤勇。若复示其超果。转令懈慢终不成就。是故菩萨为彼说言。我于无量劫中修行方成佛道。以兹警策不令懈怠。使其勤进故法华云。智积菩萨言。我见释迦如来。于无量劫难行苦行。积功累德求菩提道。未曾止息。即其类也。然促中云示延中但云说者。促在一生可令现见。延历多劫但说令知也。结者。根器既多方便非一。口不可说心不可测。故云无数等。故法华云。佛知众生有种种欲深心所著。随其本性。以种种因缘譬喻言辞。方便说法。如此皆为得一佛乘一切种智故。是诸众生从佛闻法。究竟皆得一切种智。
　　三中论种性根等者。等谓齐同。同是一乘种性非三五等乘性故。根谓信等五根有上中下。今同是上根非中下故。此二约昔所论故。疏云。因等也。疏行等者。同发菩提心。行二利行故若克就地上则同。得无分别智行。如次同行十波罗蜜行。然此发心之言通于前位所说。证等者。同证二空理故若克就地上。则同证遍行真如。乃至十地同证业自在所依真如等。论无有超过之法者。此明菩萨因行证等既同。更无别有超越殊胜之法可为行证也。亦可此是位等。即三贤十圣皆须历故。无有超过。以一切下是时等。论疏易解。据此亦似通明上诸等之所以。详之可见。论大意云。若一种是菩萨种性根器。则发心修行断证位次始终劫数竟无差别也。所言阿僧祇者。若准本业经。初以忉利天衣。仍用彼天时分。三年一拂尽四十里石为小劫。次以梵天衣。拂尽八十里石为中劫。后以净居天衣。拂尽八百里石为大劫。杂阿含中与此有异。又劫章颂云。风灾为一数。乃至不可知。此极长远时名一僧祇劫。谓以此风灾为数。数至不可数。更若数时心则狂乱。齐此数不得处名一僧祇。若以此等计三僧祇。方成佛道。则百千万人中无有一人发心修进。纵有惧于三涂苦者但修人天戒善。或有畏于三界生死。亦但修二乘之行。焉敢希冀佛果修菩萨行。盖为作此长久而解。有是大失。今所会通则特异于彼。何者。且梵语劫波此云时分。大劫小劫长时短时下至刹那。皆名时分。阿僧祇此云无数。无数之言亦不定久近。如人经年不相见。便云无数时。竟日不见亦云无数时。修行时分意亦同此。谓始从具足凡位。发心修进。法尔经无数时。方得亲证真如。名为见道。是一无数时。从见道已去。渐断俱生二障。法尔又经无数时。方得不假功用。自然相应至第八地。是第二无数时。从此任运进趣。消遣余累法尔又经无数时方得成佛是第三无数时。斯则无数时是定有。然延促不可定也。若此所解。方有修行之人。况时无定体。唯心所现。故法华说。日月灯明佛说法华经。六十小劫。时会听者谓如食顷。又论释经劫数之言。或云年岁或日月等。又摄论云。处梦谓经年。觉乃须臾顷。故时虽无量摄在一刹那。
　　四中论众生世界不同者。或分情器。或唯有情。通兹二意。以世界及众生。各有无量差别故。所见等者。为彼彼众生根机种性乐欲不同故示所行业用。乃至现身说法。各随彼彼见闻差别也。例如观音妙音品说。
　　发心相中疏二智所依等者。此二种智本。从彼识之所显生故。说为依。非谓现今能与二智为体。问二智是净。梨耶是染。云何净智依染识生耶。答以有染心故。翻此染心得成净智。若本无染净亦不生。故前云。以有不觉妄想心故。能知名义为说真觉。若离不觉之心。则无真觉自相可说。广如随染本觉二相中明也。又梨耶是染净和合净智依生。故无疑也。又若随相所明。谓梨耶本有二智种子。从无始来以本识为依止处。故云所依也。理实等者。既言梨耶。合通三细。今但言业识者。意在举细摄粗举本摄末也。亦可现相八地尽。转相九地尽。尽相十地尽。业相最通故。标通者。斯则于诸菩萨无所屈矣。此非下或问。二智是净从来未得。今始开发可名发心相。生灭业识无始来有。何故至此名发心相耶。故此释之。意明此菩萨亦能证真。亦能达俗亦有生灭。以证真故。拣异地前。以有生灭不同佛位。其犹炼金光色渐显。粗矿已落细矿犹存。欲显此时。应云几分是金几分是矿。斯则不同粗矿。亦异纯金。故且通说金已显发。此亦如是。
　　一总中。疏现报等者。即以此身成正觉故。即自受用身功德圆满也。论色究竟处者。色界之顶是色边际故。最高大身者。色究竟天身量一万六千由旬。自在天王身量三万二千踰善那。十地菩萨示为自在天王身量倍增。故云最高大也。色身之大莫过此天故。疏后报等者。依前报体方起此故。即他受用身功德亦圆满也。然其因穷果显。但义说二相。时无前后现后二报亦复同时。譬如夜尽即晓。岂分前后。摩醯首罗此云大自在。智处者。一切智人所起智处故。经中说摩醯首罗于一念中。能知三千界中雨滴之数。何故下牒难。一义下释通。十王等者。准仁王经说。十信菩萨铁轮王王(去声)一阎浮提。十住菩萨铜轮王王二天下。十行菩萨银轮王王三天下。十向菩萨金轮王王四天下。初地菩萨阎浮王王百佛土。二地菩萨忉利王王千佛土。三地菩萨夜摩王王万佛土。四地菩萨兜率王王亿佛土。五地菩萨化乐王王百亿佛土。六地菩萨他化王王千亿佛土。七地菩萨初禅王王万亿佛土。八地菩萨二禅王王百万亿佛土。九地菩萨三禅王王百万亿阿僧祇佛土。十地菩萨四禅王王不可说不可说佛土。如来法界王王无量佛土。说一切法门。即彼经除佛有十三法师。兼信十四及佛十五。今疏不论地前及果位故但十王。然第十下显最后身菩萨示于彼天成佛之相。即转第十地菩萨身以为佛身。若准真实成佛。但当前云功德成满。即无方所亦不可见。今为应于十地菩萨故。示彼天说成正觉。余义如别说者。以此菩萨示成佛时。于第四禅色究竟顶自在天上。有妙净土出过三界。十地菩萨当生其中。菩萨坐于大宝莲华。其座纵广百万三千大千世界。于莲华外有十三千大千世界微尘数小莲华座。以为眷属。各有菩萨而坐其上。是大菩萨放十种光。谓于足下出百万阿僧祇光明。照十方世界一切地狱。乃至第十顶上放若干光明。照十方世界所有诸佛。光绕十匝住于空中。成光明云网台。高广严净。于光明中。悉雨宝香宝珠缨络诸庄严具。供养诸佛。光明入诸佛足下。尔时诸佛一时同放白毫相光。照大菩萨。其光即入大菩萨顶。又放阿僧祇眷属光。照眷属华座诸小菩萨。其光各入诸菩萨顶已。应时得佛无量三昧。应时得佛无量智慧。即得佛位。堕在佛数。复有五意故在彼天。一以二乘人执化八相为真佛。不信别有圣人。又不知即心是佛。又信彼第四禅中是圣人生处。今且同与二乘在彼天处。摄示令知八相非真。故在此天。二缘三灾不及故当此天。三缘欲界色质粗重。是有无色界都无色质。是无今此天中表离有无契于中道。故在此天。四为摩醯首罗天王。面有三目不纵不横。表证三德。涅槃亦尔。故在此天。五为下界慧多定少。上界四空定多慧少。此天定慧平等故在此天。以禅者翻云静虑。静拣于下。虑拣于上。偈云。欲界及无色。佛不于彼成。色界中上天。离欲中得道。
　　科云别者。前但直显德满位彰。今则具明二智满相。及显无明顿尽等。即是明前心相中二心圆满。一心灭除也。疏始觉等者。此始觉慧与本觉心源最初契合之时。名为一念。此约究竟相应发始之一念。不是暂时相应谓之一念。又此一念前则属因。此一念后则属果。其犹曙色在朝夕之端矣。无明等者。无明未尽。既有所不知。无明若尽则无所不照。即大智慧光明遍照法界也。一切诸法种类若干。无不知之故。云一切种智。故大般若云。烦恼不生名一切种智。若具言之。得三种智。谓一切智道种智一切种智。准天台说。因修一心三观。果得一心三智。谓修即空观得一切智。修即假观得道种智。修即中观得一切种智。今此论中依真如门。修奢摩他即是空观。果得一切智。依生灭门修毗钵舍那。即是假观。果得道种智。此二双运为禅那。即是中观。果成一切种智。今论举中所成以摄空假故。但云一切种智。亦可等者。谓此始觉慧至心源时。约断惑边名无间道。约证理边名解脱道。即显等者。谓前发心三种相中真心。彼有业之所累。犹为菩萨。至此业识永尽无余。唯真独存更无所累。故名佛也。上皆下同上二报利益。但前标。此释非别有说。显上方便者。即前发心相中后得智。至此圆满也。问前后皆言自然。则因果何别耶。答前是有心自然以带业识故。此是无心自然。唯真独存故。昭然可解。又亦下类摄前文。前约法说。此约人说。理无别也。皆是下释类摄所以。以前文是本觉随染之文。今显果位亦即本觉随染。二文既同。故应相摄其实。亦同四镜中之后二也。虽约性净随染为门之异。而法体无别。
　　问中二。一陈疑。可解。
　　二设难。疏非直等者。意云。所知之境既甚多无量。纵有心在早自难知。岂况永断心想。却能了别而名一切种智耶。
　　立理。疏意云等者。总叙答意。即反于所问。义在次下。论一切下立二正理。一元是真心故。论云。一切境等也。谓诸法唯心无外境界。今证心源是合了知。诚无疑虑。二本来无念故论云。离于想念也。谓既本是心元来离念。唯是真实。今以离妄方了。此更无疑故下论文但反此二意为失。合此二意为得也。疏境虽下释前意。真心下释后意。并可知之。然此论中且是立理。未显能了能知。疏中要意圆备。故预结之云了知也。若于此中体知论旨。下文逐段自然无惑。仍更随释弥为彰显。
　　显失。论文此中有二。反前正理故。成不知之失。一迷本真心。故论云。以众生等也。诸法本来唯心。以众生迷本唯心。妄见有境。以妄见有限齐故。遂令境有分齐。所以不能遍知也。此即对前第一本来唯心。以显其失。疏见有限等者。境即无限。但能见之心有限故。论云。心有分齐不言境有分齐。二妄起想念故。论云。以妄起等也。谓一真心本来无妄。常住法性。以众生妄起想念。违于无妄不称真性。所以不能遍知也。此即对前第二离于妄念。以显其失。疏二释成等者。据论二段总是对前释成失义。不唯此文。详之可知。即明等者。性本离念妄起想念。即是乖真。以乖真故不能了知。不了知言贯通前段。义则显矣。
　　论诸佛下至诸法之性者。即双反前非。合初正理也。文有二段。初反前彰得。二初总显也。谓总反前非以彰其得。论诸佛至不遍者。离见故。反前妄起想念之失。合初离念之得离相故。反前妄见境界之失。合初一心之得。既合正理。即能遍知故。云无所不遍也。疏无妄等者。释前离见也。离见即能离相故。现一义也。
　　论心真实下。二别结。初一句结离见也。既离妄见即是一心。心即真实也。疏文可见。论即是诸法性者。结前离相也。既离妄相。唯是于性。性无不遍也。既无二非之失。即成合理之得。正理既合不了何待。由是科云举是彰得也。然此下释法性义。以本依如来藏有生灭故。生灭是法。如来藏是性。今从生灭门入真如门故。离见相即显法性。性即本觉。立义分中指为自体也。
　　论自体显照下。二约义结名也。疏一切下贴释可知。故上等者。引因以证果。即用大中文。前则因心现果法。今则果心现因法。因果虽殊心体是一。故金錍云。阿鼻依正全处极圣之自心。毗卢身土不逾下凡之一念。良以下释所以。生佛体同无二相故。犹如父子共有一镜。若照子时子在父镜中。亦在自镜中。若照父时父在子镜中。亦在自镜中。镜是一体摄属二人。各成自镜。互照互现。无别有体。以喻真心生佛各具。虽云各有而理不可分。疏云无二。是斯意也。华严下引证。三无差别。谓众生心即佛心。佛心即众生心。又众生是佛心中众生。佛是众生心中佛。以生佛相同一心体无差别故。以同体等者。意云。匪但心体照法而已。复能起大神用利乐众生。斯则依智净相。起不思议业相。依法出离镜。作缘熏习镜义也。
　　问中论若诸下至生者。是牒前文也。一切下至得利是按定也。皆可解。多不见者。非全不见故云多也。又闻说者必见身。见身者未必闻法。今约局所标故。但言不见。尚不得见。何况得闻。
　　答中三。一法。论诸佛下据前所问。即问报化。今约法身体遍故。报化是即体之用。亦遍一切。据本而言。但云法身也。疏遍众生心者。论云。一切处故。一切之言意说情器。亦如华严云。法性遍在一切处(横说)一切众生及国土(别显情器)三世悉在无有余(竖说)亦无形相而可得(泯迹)据此则不唯遍于众生心。今疏且约所问之处。故但言遍众生心也。但有等者。此则功过在机佛无私应。故华严云。菩萨清凉月。游于毕竟空。众生心水净。菩提影现中。上文等者。即用大中七重问答。广明斯义。
　　论众生下二喻也。应更合云。诸佛之身犹如色像。论举一隅故不具说。
　　论如是下。三合。疏明无等者。意云。论言垢者。但是障见佛之垢。即是无机。善星下引例。此人生于佛世。是佛弟子。常见佛身。然有烦恼现行。以起恶故。生堕地狱。如涅槃说。
　　论法身不现下疏文三。今初约本论以通能现。然据义合云报化不现。而言法身不现者。以约本说故。如言镜不现者。谓不现像也。此同圆觉云由寂静故。十方世界诸如来心于中显现。心即法身。皆是据本说也。又应化亦名法身。本业经云。法身二种。一法性法身。二应化法身。谓第一谛法流水中。从实性生智故。实智为法身。法名曰自体。集藏名身。一切众生善根。感此实智法身故。能现应无量法身。所谓十种身等。
　　疏如摄论下。二引他论以明不现三。初引本文。十二甚深者。一受生甚深。二安立数。三现等觉。四离欲。五蕴。六成就。七显现。八示现等觉涅槃九住。十自体。十一断烦恼。十二不思议。今言显现即第七也。合移彼字安显现字上。文即顺矣。余如次释。
　　释曰下二引释文。此亦论文。今疏随引便为解释。初标也。而世间下征譬。如下释先喻。如是下法合奢摩他。此云止也。软滑者。非粗恶过失故则戒如器水如定。戒能资定故。以譬之。过失者。如前破器。以有破戒垢故。定水不停。佛月不现也。华严经中亦同此说。
　　疏此中下三会文意。初牒前文。是过去下正显意。以散下出所以。如阿难唯好多闻。何曾有定。不妨给侍如来。后遭石室之呵。亦缘无定不能断结。又诸菩萨例皆慧少定多。得见佛者无限。皆斯类也。
　　彼摄下对辨二文之旨。此论下明此论意。并可知。此义亦于因缘分中已说。
　　修行信心分者。修谓学习。行谓进趣所行五种。如下自辨。信心者。起忍乐意。境有四种。亦如下辨。来意等者。此约论题所配。若准立义分中所立。即与分别发趣道相。并当乘义。
　　标意。疏胜人即前发直等三心。行不住等四行。入正定者。劣人即前见佛色相。或是二乘发人天等心。却退失者。以四信等者。意不令信佛僧等色相。起人天二乘等劣行。还依等者。信既成满。应如前文发直等三心。修无住等四行。入于十住乃至获利。更发解证等心也。斯则前虽拣退。今即教修也。
　　标数中。疏四。不坏信者。信彼四事皆不可坏。不坏即常住也。以所信之境不可坏故。使能信之心亦不可坏。能所相称俱名不坏。故经云。妙信常住是也。
　　列释中。疏诸佛所师者。约人显根本也。谓佛因地本于真如起于信解。又依真如轨则修行。又乃证极真如方得成佛。故华严云。以诸如来尊重法故。以如说行出生诸佛故。约此义边故。云真如是佛师也。故经云。诸佛所师所谓法也。以法常故诸佛亦常。既是佛师故名根本。众行下约法显根本。谓一切行门皆从真起。故圆觉云。无上法王有大陀罗尼门。名为圆觉。乃至流出诸波罗蜜。教授菩萨等所以前标直心为二利行本。是知非真流之行。无以契真。何有契真之行不从真起。此乃为信等诸行之根本也。问何故不约僧显根本耶。答约佛显时已摄僧故。因地信解轨则修行即是僧宝。今疏文虽有二义。必兼三故。约能生三宝。名为根本也。又是所信法中之根本故。以终教所宗唯此真法万缘所起。起自真如会缘入实。入于真如。菩萨发心先缘真如。起信发解。修行契证咸归真如故。于所信法中为根本也。信若不信真如。信则名邪。故宝性论云。不信真如。有五种失。谓自轻轻他。执人执法起恶见。是知反此则为五得。由是发心先令信此。非直等者。不但起信。亦乃乐观。乐观即行也。然此行是即信之行。行所成信。方为实信故。问云。何是信真如之相耶。答不信一切法。是信真如之相也。以真如理中本无。诸法若见诸法为有。是信诸法不信真如。今则不信诸法。是信真如也。亦可乐念观察方名为信。如世间人劝彼所作。彼顺所劝方名为信。若不尔者。焉为信耶。故信则所言之理顺顺则师资之道成矣。故以乐念释成其信。论信佛等者。是信报身。谓身语意业法门辨才色相具足。依报庄严。故云无量功德。故前论云。身有无量色。色有无量相相有无量好。所住依果亦有无量种种庄严。常念等者。以信佛有功德故。愿成此身具一切智。以愿求故。而念恭敬供养起于善根。修佛因也。论信法等。此是行法。此法能除悭贪毁禁等障。是大利益。常念等者。即施戒等六度。以信有益故。复勤而行之。论信僧等者。此是登地已上大菩萨僧。故云正修如实等也。常乐等者。拣非二乘。故云菩萨。拣非地前。故云如实修行。然常途四信。谓信三宝及戒。此即人天乘中之信。今之四信乃是终实教中。不唯真如与戒不同。亦乃三宝浅深有异。问前说善根微少者。亦遇佛见僧求法。与此何别。答前以未信真如故。所见三宝皆不称实。由是遇缘却成退失。今以先信真如故。得所信三宝悉皆如实。由是增进使信成满也。斯则信真如为佛本。信佛为所成。信法为所依。信僧为所学。又此四种即是教理行果。前三如次。是理果行。信僧即教也。僧能转教就彼求学故。疏各二等者。详论可知。
　　举数中。疏有信等者。信若无行非实信也。以信是顺义。顺而行之。乃为真信。将知此行是成信之行。信是即行之信。此信则决定不退也。如前所退者。不能如此故。
　　征起中。疏止观等者。以诸经论皆说六度。此中唯五者。以后二修时不得相离故。初修为止观。修成为定慧。但时异而体不异也。问何故止观合修耶。答若不双修皆成邪故。涅槃经说。定多慧少不见佛性。慧多定少见性不了。定慧等学明见佛性。又诸处说。不见佛性。无明邪见自此而生。故今合修。免招二过下文自释。
　　施中。论一切来求索者。即受施人也。不同善德局七种人。故云一切。则不择冤亲老幼病健高下贫穷远近等。所有下是所施物。随力之言。似有两意。一随贫富之力。二随舍施之力。若随其力。必不强为免生恼也。以自下即行施意。自舍悭贪者。随性行檀。是自利行。令彼欢喜者。济物垂惠是利他行。故知菩萨虽举一行二利已兼。此则以布施摄贫穷也。疏资财施者。资身之物。故亦名外财。身外物故亦名资生。财资于生命故。准正法念经。说十二种垢施。一于众生不平等施。二为男女欲因缘故施。三有所怖畏施与王者而求救故。四以痴心施如外道斋会等。五不知业果但学他施。六乞者苦求方与。七知他有物施之。令信后得侵损。八施物嘱之令破和合。共为一友后与衰恼。九与男女物令使成亲。或令男与女。或即反之。十贱买诸物。于斋会日贵价卖之。少分饶之。十一为名称故施。十二妻子饥贫与物。离此十二即名净施。除此复有十二种具足施。不能繁述。优婆塞戒经菩萨行施。应离五法。一施时不选有德无德。二施时不说善恶。三施时不择种姓。四施时不轻求者。五施时不恶口。复有三事。施已不得胜妙果报。一先多发心后则少与。二选择怯物持施与人。三既行施已心生悔恨。离兹三事。其果胜妙。论厄难恐怖危逼者。受施人也。随己堪任者。所施力也。尽力所及不惜不吝。施与无畏者。正行施也。亦是行施意。或缧绁之难。或水火之灾。或狼虎之殃。或冤家之怖。如是一切众生凡有所畏之事。皆护令安乐得无所畏。若有众生来求法者。即受施人。三乘五乘。或请或问。皆名求法。随已下所施法。不能不解者。辄不与言。于能解处即与说之。方免误人。亦免尤难。孔子曰。知之为知之。不知为不知是知也。又云。多闻阙疑。慎言其余则寡尤。方便说者。要以种种言辩巧便。引劝使其信受。不得直置令其诽谤。故法华云。有问难不嗔随顺为解说。不应下明行施意。不贪名利等。是反明其非故。前论云。所谓为令众生离一切苦得究竟乐。非求世间名利恭敬故。唯念下顺明其是。自既如此。令他亦然。准智论云。佛说施中法施第一。何以故。财施有量。法施无量。财施欲界报。法施出三界报。财施不能断漏。法施清升彼岸。财施但感人天。法施通感三乘果。财施愚智俱能。法施智人方能。财施唯能施者得福。法施通益能所。财施愚畜能受。法施唯局聪人。财施但益色身。法施能和心神。财施能增贪病。法施能除三毒。由是比校。法施第一。愿诸学者审而行之。
　　戒中论所谓下。如次是其十善。则离身三口四意三之恶也。不杀者。普该蠢物不唯于人。不盗者。一针一草不但五钱已上。不淫者。触身即犯。不论道与非道。两舌者。斗构两头。恶口者。无稽之语。妄言者。虚诳之语。绮语者。粉饰之谈。此等并无故皆言不。贪谓恶欲。嫉谓妒忌。欺谓陵犯。诈谓虚伪。谄谓罔冒。曲谓违理。其嫉欺恚是嗔之分。谄曲是贪之分。邪见者。亦名恶见。即身边等五见也。今言邪者。五中之一。此等并无故云远离。然菩萨以慈悲愍物故。杀戒为先。小乘以厌离生死故。淫戒为首。旨趣有异故。教仪不同。若据十善本是人天因缘。今菩萨所修趣果则异。准华严经。说有五等。人皆修十善感果不同。谓凡夫声闻缘觉菩萨及佛。净名云。持戒是菩萨净土。菩萨成佛时行十善道。满愿众生来生其国。十善是菩萨净土。菩萨成佛时命不中夭。大富梵行所言诚谛。常以软语眷属不离。善和诤讼言必饶益。不嫉不恚。正见众生来生其国。故知十善不异修心不同也。然行十恶。准俱舍说。各招三种果。一异熟。二等流。三增上。异熟可知。略辩余二。杀生中。一等流果者。寿命短促。二增上果者。光泽鲜少。偷盗中。一财物匮乏。二多遭雷雹。邪行中。一妻不贞良。二多诸尘埃。妄语中。一多遭诽谤。二多诸臭秽。两舌中。一亲友乖穆。二所居险曲。恶口中。一常闻恶声。二田多荆棘稼穑匪宜。绮语中。一言无威肃。二时候变改。贪中。一令贪炽盛。二令少果。嗔中。一令嗔炽盛。二令果粗辣。邪见中。一令痴盛。二令无果。此皆初是等流。二是增上也。疏摄律仪者。此杀等十是恶律仪。止之不行即成善法。摄取不舍即名为戒。论出家等者。前律仪戒即通在家出家。此善法戒则唯出家者。为折伏下处静之意。若处人寰难断烦恼故。须脱俗离尘燕居林薮。故遗教经云。于闲静处思灭苦本。念所受法。勿令至失。月藏经中广有此说。且释迦如来舍王室。诣雪山。因行六年果圆万德。垂斯轨者。盖为此也。少欲等者。见得思议。故云知足。财无苟得故云少欲。头陀此云抖擞。谓抖擞。三界烦恼业报。故然有十二种。谓衣三食三。六依处说。处六者。一住空闲处。谓离众闹居阿练若。身远离故。心离欲盖。益诸善故。二端坐不卧。谓若行若立心动难摄。然亦不久。应受常坐。若欲睡时胁不着席。三树下坐谓顺佛法故。如佛成道转法轮入涅槃皆在树下。能治房舍贪。易入道故。四冢间坐。谓冢间常有悲哭声。死尸狼藉无常不净。观道易成。五露地坐。谓树如半屋。爱着犹生。又雨湿鸟喧污秽不净。若露地处光明遍照。令心明利。空观易成。六随有草坐。谓随心所得而坐其上。离所爱着不恼他故。食中三者。一常乞食。谓依法乞当制六根。不着六尘。亦不分别男女等相。得与不得。若好若恶不生憎爱。若请食者。或得不得贪恨易生。若同僧食处分。使人心则散乱。不入道故。二节量食。谓念身中八万户虫。虫得此食皆悉安隐。我今以食摄此诸虫。后得道时以法摄彼。又虽一食。恣贪极啖腹胀气塞。妨废行道。随所得食三分食二。身则轻安。名节量食。三一坐食。谓若重食者失半日功。不为养身断数数食。即四分律不作余食法。头陀经中云。中后不饮浆。衣中三者。一唯畜三衣。谓白衣好畜种种衣。外道苦行裸形而已。今佛弟子应舍二边。但三衣也。又离多求及守护故。二粪扫衣。谓拾粪扫物。纳作衣故。以此覆寒障露离贪。远贼无夺命难故。三毳衣。谓或三衣或长衣。一切皆用毛毳而作。不畜余衣故。然此十二盖是知足之行。涅槃智论瑜伽俱明其义。故知恶贪多欲出家者。是所不宜。应深诫之。乃至等者。以小况大。意云。小罪尚须生畏大过。岂得安然。超越之言故云乃至。欲作即怖已作即畏。畏堕苦故。惭天愧人。故云惭愧。又惭谓崇重贤善。愧谓轻拒暴恶。改悔者。改于往过别修善业。悔前所作忆恨在心。不得轻戒者。如菩萨戒说。于十重戒中犯微尘许罪。便不得发菩提心。失比丘位国王位乃至佛位。仍二劫三劫堕三涂中。不闻父母三宝名字。何况具足犯十戒也。故戒序云。莫轻小罪以为无殃。水滴虽微渐盈大器。刹那造罪殃坠无间。故涅槃中有浮囊之譬。故知佛所制戒岂得轻而犯之。疏摄善法者。依此戒约。则一切善法自然摄取。护戒心者。谓夕惕若。厉造次弗离护之。若珠纤毫无犯也。摄众生戒者。此当涅槃所说息世机嫌戒也。谓行非律仪及受畜非法之物。招人讥谤。即生他罪。他罪所生本由于己。故须护之。护之即不谤。不谤即自然发心。发心即受化。受化即成摄取义也。
　　忍中疏他不饶益者。亦名耐怨害忍。谓被冤家恼害。是他不饶益。忍耐彼苦无怀报心。然所不报有其二意。一为解冤结故。如律中长生王偈云。以怨报怨。怨终不止。唯有无怨怨自息耳。智度论中亦同此说。二为证佛果故。以有智慧。知彼此境空无所有。能忍是事彼疑有嗔现同伴侣。与其谐和。因之得证无上菩提。此如瑜伽论说。行人若遭他苦时应作三思五想。以忍彼事。三思者。一责业牵殃思。谓菩萨若遇他害。应作是思。此我先业应合他害。今若不忍更增苦因。便非爱己。成自苦缚。是故须忍。二性皆行苦思。又自他身性皆行苦。彼无知故增害我身。我既有知。宁增彼苦。是故须忍。三引劣况胜。思二乘自利尚不苦他。我既利他应忍斯苦也。五想者。一亲善想。二唯法想。三无常想。四有苦想。五摄受想。广如彼说。又金刚忍辱仙人亦同此意。论语中说。以直报怨以德报怨。今同以直报怨。若准上怨与上乐。即以德报怨。仁与菩萨优劣可知。安受苦忍者。于违顺境。安然忍受不动念故。财荣润己者。不论多少。但取一切润己之事。尽名为利。损耗侵陵者。此亦不论多少。但取一切损己之事。皆名为衰。越过毁者。如有小过毁之言大。越德叹者。如有片善。誉令其广。依实赞者。如有一德。亦言一德。依实过论者。如有一过亦言一过。逼迫侵形者。打掷寒热饥渴蚊蚋等。但是一切有不安者。尽名为苦心神适悦者。清凉饱暖视听香味等。凡是一切畅适之事。悉名为乐。有说。得财名利。失财名衰。谈恶为毁谈善为誉。对面谈善为称。对面谈恶为讥。苦乐即二受也。与此所说各是一意。于利誉称乐。忍之不喜。于衰毁讥苦忍之不嗔。是故论中通言忍也。然境界虽多。总摄不过违顺之二。又于二中各有四义。收尽二四。合说以成八风。谓之风者能击。众生心海。起贪嗔烦恼浪。故今令忍之。则八风不能动也。然于中违则易忍。顺则难忍。不唯难忍。抑亦难防。如贼与子盗于家财。防之难易可以比知。故天台说。为强软二贼。不能安忍。无生圣智何以现前。且如令尹子文三仕三黜无喜无愠。况行菩萨之行。焉得于违顺境而不忍乎。更有谛察法忍。但于忍境体法无生。唯心所现三轮空寂。唯一真实。即是此忍也。
　　四进中论诸善事者。前三后二一切善法。心不懈退者。身由于心故。但言心。懈谓懈怠不能敏行。退谓退堕中道而废。疏勤勇精进者。勤恪勇猛也。勤故不懈勇故不退。斯则于有义事。勇而进也。如子路问孔子。曰君子尚勇乎。子曰。义以为尚。君子有勇而无义为乱。小人有勇而无义为盗。又云。见义不为无勇也。冀诸行者审而勇之。勇之相者。净名云。譬如胜怨乃。可名勇。难坏者。志坚不怯决定取办。诗云。我心匪石不可转也。我心匪席不可卷也。所以然者。以知生死定为苦故。以知佛果必为乐故。以知众生与己无异足可度故。由是千化不变其虑。万境顺通其道。乃至丧身致命。不舍菩提之心。故宝藏论云。决归者不顾其疲。决战者不顾其死。决学者不顾其身。决道者不重其事。此其难坏也。无足者。修诸善行意无厌足。表异二乘。得少为足。则欲而不贪也。以念等下正释论意。可知。此同唯识三炼摩中第二炼摩。无性颂云。汝已恶道经多劫。无利勤苦尚能超。少行苦行得菩提。大利不应生退屈。论是故等者。从来为不修。身心常苦恼。如今若不修。依前是苦恼。由是克已。造修于行无堕也。则善人行善。唯日不足。故遗教经云。汝等比丘若勤精进。则事无难者。是故汝等常勤精进。譬如小水常流则能穿石。若行者之心数数懈废。譬如钻火未热而息。虽欲得火火难可得是故精进。然此一文亦可初是正明。从当念已下为方便。于中初反释后顺。结详文可见。
　　障中论若人者。此十信初心之下品也。疏业障者。亦有烦恼障。今但举粗。论邪魔等者。邪谓外道。魔谓天魔。诸鬼谓堆惕等。如下所说事务者。世间一切公私之事。其数众多。故曰种种。疏外感报障者。由内有业障故。前说善根熏习便见佛身。今明恶业因缘乃见魔鬼。将知外境皆由内心。如形端则影直源浊则流昏矣。
　　治中疏总明除障者。准华严经行愿中。亦是别除一障。即我慢障也。与今疏文各是一意。如人下喻释可知。论诚心者。以诸障起时心皆猛恶故。今除遣必在虔诚故智论云。身精进为小。心精进为大。外精进为小。内精进为大。犹如赫日可以消坚水。烈风可以摧巨木。苟有至诚必能动天地。感鬼神故。使事不违愿也。忏悔者。陈露先罪改往修来。疏除恶业者。三障四障也。得依正具足故。论劝请者。于中有请转法轮请佛住世之异。今通而言之。但云劝请。疏除谤法障者。得多闻智慧。论随喜者。三乘四类所有片善。皆随顺欢喜。疏除嫉妒障者。得广大眷属。论向菩提者。亦合回向实际及与众生。意含此二。疏除乐三有障者。成广大善也。论常不休废者。念念相续无有间断。疏能治谓行。此四行皆不废故。所治即上之四障皆脱免故。论善根增长者。谓信心渐进无有退故。结益下可知。初一者。谓先由迷倒不知罪福。妄行十恶。今由忏悔毕故不造新。故云止持。劝请随喜等是行善故。应作须作。故云作持。广说如行愿经。
　　五止观者。此被十信初心之中品也。
　　止中疏先由等者。此明未修行已前。今以下正明修止。谓以始觉觉知诸尘境界。唯识所现无外境相。尘境既寂分别不生。心境俱止也。即破尘相为止境。无分别为止心。心境两亡寂常心现。此同禅宗无念义。谓一切善恶都莫思量。言下自绝念想。圆觉云。应当正念远离诸幻。方便者。修止之方便。故先德云。趣寂之前万境俱泯。发慧之后一切皆如。但今等者。意在显别。故双标唐梵。正修名奢摩他。前修方便名为止也。观亦准此。以双下释出别意。既言随顺。将知未是正止也。以即观之止方名正止。即止之观方名正观。今既一向止息。但是止之方便。未得名为止行。故云随顺奢摩他也。问此行是止。云何言观。答正修之时止观双运。止若。无观不名真止。观若无止不名真观。是故正修止亦名观。故圆觉中名为静观。虽亦名观。今言止者。以就泯相观于真如。真如无相。向即心绝。心绝则成止义。亦是即空观也。
　　观中论观义故者。此是即止之观。亦是即假观也。圆觉中名为幻观。
　　疏三初释义。依生灭门者。前依真如门泯相绝心。照而常寂故名为止。今约生灭门观诸法相。随流反流染净因果凡圣色心差别不同。寂而常照故名为观。此则能善分别诸法相。前则于第一义而不动也。
　　如瑜伽下。二引证二。初正引彼文。菩萨地者。彼论有十七地。此是菩萨地中文。无所分别即根本智因也。世俗妙慧即后得智因也。
　　是知下二会释彼义可见。
　　然二门下三释成双运所以。谓依一心上开二种门。依此二门修于止观。止观双运方得契心。契心方名真止观也。故天台云。法性寂然名止。寂而常照名观。此乃以修止观契性止观也。双修之旨岂徒然哉。
　　三俱中论二义者。即前止一切境界。观生灭因缘也。不相舍离者。然此止观初首方便。行人修时虽未双现。习此之际须相资而行。不可孤运辄相舍离。疏有二体者。此二通与十度为体。其犹于水澄而复清方能鉴像。以二门开于一心。焉得不俱定慧耶。上文具显。
　　外缘中疏闲居等者。不作众事名之为闲。无愦闹故名之为静。意令心寂当须离喧。若欲离喧。宜去聚落居阿练若。繁尘不对止则易成。此有三处可修禅定。一深山绝人处。二须阿兰若处。离于聚落极近三里。即放牧声绝无诸愦闹。三者远白衣舍。清净伽蓝之中。皆名闲静处。故当第一。戒净者。欲盛妙馔必资净器。戒若不净定则不生。若知先所曾破戒者。当宜依法忏悔。令戒如故。以戒不净者。即有业障。令修止不成。便感邪魔病事等。以为侵挠也。衣食等者。一衣具足以根有三故。上者如雪山大士。随得一衣蔽形而已。中者如迦叶粪扫三衣。不畜余长。下者如多寒国土及忍力未成之者。许三衣之。外百一资身。二食具足者。此有四类。上者随得充饥而已。中者常行头陀受乞食法。下者阿兰若处受檀越送食。下下者僧常食及受请。除此异求多积长贪妨道。今须衣食者。若阙一种。心有所虑。得定无由。善知识者。有三。一者办力资缘。二者同行劝发。三者教授法门。如鼎三足阙一不可。息诸缘务者。有四。一生活。二人事。三工巧伎术。四学问读诵。随有一事即有所妨。令不得定。正脚等者。押一脚为半加。于中以右押左为降魔坐。以左押右为吉祥坐。若两脚相押为全加。此坐能令仪相端好。广如智论说。故偈云。见画加趺坐。魔王尚惊怖。何况入道人。端身不倾动。缓衣带者。恐坐久气满不安故。不令脱落者。仪相不妙。或恐风寒故。约上齶者。御风闭气免神散心驰故。然欲闭口先且吐胸中秽气。吐时开口放气而出。想身百脉不通处。教悉开通。出气令尽。然始闭口鼻中内清气。然闭口时但得唇齿才相柱耳。眼不全合者。全开则掉全合则昏。故但令断外光而已。二卷止观者。即彼初学坐禅止观。本只一卷应开成二也。彼有十门以修止观。第一具缘略如疏明。第二呵欲。谓色声香等五欲。所言呵者。了知此五恼惑众生。因之受苦不得解脱。深生厌离不复追攀。乃名呵也。第三弃盖。盖谓贪欲睡眠恚掉悔疑也。所言弃者。觉知此五。盖覆众生心性不得解脱。如日月为烟云等翳不得照明。今皆远离即名弃也。第四调和者。谓调饮食不饥不饱。调睡眠不节不恣。调身不宽不急。调息不涩不滑。调心不浮不沈。令此五事和畅得所故也。第五方便行者。谓欲进念慧一心。以能志乐修诸禅定。出离世间。昼夜精勤进诸善法。念世无常可轻可贱。禅定智慧可贵可重。于漏无漏拣择苦乐虚实之相。一心决定修行止观。以此名为方便行也。第六正修止观。于中有坐时修历缘对境修。并如彼文。第七善根发即同下文现报十益等。第八觉知魔事如下文说。第九治病者。先须知病所起。起有四种。一从四大起。二从五藏起。三鬼神所作。四业因所感。既知病已。即以止观治前二。以咒力治第三。修福忏悔治于第四。第十证果即入住不退。并如彼说。略知大况。若要备见可寻本文。调心者。心即是意。调伏心意令趣向真正故。末世下出不正相。然戒定慧学及诸杂行多有是患。菩萨戒疏云。佛法内人多约四位起行。谓三学及杂行。初约戒学者。有二类。一矫异者。谓虽不破戒性非质直。依邪思计现异威仪。眩耀世间以求名利。本无片心以求出离。然普抑余人无异威仪者。悉为无德。此是沙门贼亦是威仪贼也。如迦叶宝积等经说。二浅识者。谓性非深智。恃己戒行将为出离。陵他乘急戒缓之众。闻诸法空便生恐怖。此是佛法怨贼也。出佛藏经。二约定学。亦二类。一约贪狂者。谓性乐名利。久在山中心少澄靖。现得定相眩耀世人。招大名闻。普抑余人无此相者。悉以为非。此是阿兰若贼也。出华手经。二约邪慢者。谓性非多闻。依山习定。鬼神加力心定有见。既不善觉知。即恃此起慢。当大名闻陵灭余人。悉以为非毁伤佛法。此是魔党大贼也。出起信论及华手经。三约慧学者。亦有二类。一约浅者。谓性少听诵学无次第。为名利冲心。急预讲说。己见臆断非毁古今。唯求利名元无出意。恃自无行亦轻侮戒定。此是卖佛法贼。当招大苦。出华严经魔业中。二约深者。谓性明辩虽于二乘三藏文义少通。然犹未得佛意。既当传法。唯赞名利以劝后学。非毁古今显自独绝。恃此为德起慢陵人。但诵持法药而不自灭病。己负深愆。况更法中起病。甚不可救。奇哉。水中出火以何灭之。此是害佛法之贼。出佛藏十轮等经。四约杂行者。亦二类。一约福行者。谓性非质直苟为奸计。共崇奇福。眩耀世人招引重嚫。意在以少呼多。用此活命。既遂其所求。即恃此起慢。陵蔑余人无利养者。悉以为非。利养既尔名闻亦然。此是卖佛法贼。出迦叶经。二约余行者。谓性非慧悟。随学一法即便封着。眩此所学以招名利。拨余修者皆非究竟。此亦愚人蠹害佛法贼也。行人苟沾一患。宜深戒之。离此下明今意。皆可解。
　　离境中疏皆是事定者。兼前数息等。不唯此五。十一切处。即青等四空等五及识为十。言一切处者。观一一法皆遍一切处故。由此亦名十遍处观。亦可等者。谓不依心散乱时眼所见色。乃至意所知法等。六尘闻谓耳鼻觉谓舌身知即是意。摄六略尽。今举能取所也。于此下释意。以推此等唯识所现无别有体。既知心外无尘。岂合将心外托。若不然者岂名修止耶。已上诸定所缘。皆是权小教中之所施设。暂令制心渐发无漏。今此实教。故并不依。即直赐宝乘不与羊鹿也。
　　论一切下二。初遣妄想中。一正遣。疏余心皆遣者。此有二义。一除见闻觉知外。更有心想。随何等念悉皆除遣。二除前数息骨锁十遍处境观想之外。更有九想八背等一切事定观想。悉皆不依。以今心心向理。故拣去事想。故云皆除。所遣等者。依幻说觉亦名为幻。若说有觉犹未离幻。说无觉者亦复如是。故亦须除。是则幻心灭故。幻灭亦灭也。余文易解。
　　论以一切下。二释成。疏顺法性者。虽言一切法。意在真性。以一切法悉皆真故。皆同如故。广如真如门说。斯则离心缘相也。转释等者。科指此文。良以下释此文意。前言法性本无想者。实由想体自空本自不生。今则无灭。此盖本空。非推之使空也。此乃下会释文旨。非谓待无念时。方始不生不灭。以念念生处即是无生。念念灭时即是不灭。如经云。初生即有灭不。为愚者说。又经云。当处出生随处灭尽。喻明可见。
　　论亦不下。三重拣。疏若心等者。先反纵。意云。外境若实有体抑心不缘。终不可得。以不可不缘之故。后得以心除心此即纵其可除也。然剩者之一字。复详此文。似剩不故者之三字。但只可言抑令不缘。可得后以心除心也。义方彰显。请更详之。今既下正明既知无境。心自不生。岂得放心外缘后更除遣。岂非自徒劳耶。如人令子为非。又复谴责斯何理耶。
　　论心若下住正念二。初正显也。疏初习等者此与前为异。前则不放心外缘。此乃任运驰散。外境唯心等者。本无境界妄起攀缘。是名不正。今则观境无境。知心无心唯一实相。实相外更无别法。当尔之时分别不生。故名正念。
　　论即复下。二离相。疏唯心寂者。此唯心之相亦不可得。前则离能所分别。唯一实相名为正念。今则正念亦无自相以凡所有相皆虚妄故。斯则亦不知知寂。亦不自知知自性了然。故不同于木石也。
　　余威仪中者。即同天台历缘对境修也。谓历行住坐卧作语等六缘。对色声香味触法等六境。且如欲行便自思惟我今何故行。有利则行无利则不行。然于行时。了知行心及行中一切事皆不可得。不可得故。妄念自息名为修止。即观上不可得法。一一空寂因缘故有。名为修观。住等例此。又于见色时修止观者。见一切色如镜像水月。悉不可得。不生分别想念。名为修止。色等因缘故有毕竟空寂。名为修观。声等例此。若止若观俱顺法性。以法性常寂常照故。然天台修止自分三止。观亦复然。以约三谛三境修故也。今此文中约真如生灭二门。而修止观。皆顺一心即是双运。双运即是息二边分别。中道第一义谛止观也。余文可知。
　　止成中疏止成者。止前方便成也。未是即观之止。附心者。以久习故随心成止。以随心故即成三昧。即真如三昧也。真如三昧方是即观之止。为奢摩他。梵语三昧此云正定。故伏惑等者。伏四住见修烦恼。未能断故。故云伏惑。然此亦有伏无明义。论言深伏。意含此也。此当信位。若更增进速入初住。故云信满入住。入住即不退。
　　显障中疏于理犹豫者。于上甚深义理是非不定。故不能入。如圆觉经修二十五轮云。一念疑悔则不能入。阐提者。阿阐提此云无信。此则一向以为不是。故不同疑惑。外道者。为宗习邪法故。诽谤正道。此乃非唯不信。更加此过故异前也。五逆者。弑父母阿罗汉破和合僧出佛身血。四重者。杀盗淫妄。问前疏文云。有业障者但令忏悔。今何除之。答此中所除。约不忏者。忏则能入。不同小乘有定业。故涅槃经云。未入我法业则决定。若入我法则不决定。恃我者。此或恃我故不修。或修之存我。亦不能入。故圆觉云。彼修道者不除我相。是故不能入清净觉。放逸者。或贪放逸故不修。或修之不勤。亦不得入。学如不及犹恐失之。况此类乎。是六下非谓具此六障方不得入。但于六中或有一障。便能障道不得三昧。
　　显胜中。论诸佛法身与众生身无二者。有三意。一意取众生法身故。二者法身流转五道名曰众生故。三者众生相空即法身故。于此三中初后为正。故净名云。如自观身实相观佛亦然。平等即无二。无二即一相也。论一行三昧者。即真如三昧也。谓住真如境故。名真如三昧。以真如无异相故。但行造此法故。名一行三昧。此乃由境一故。使智行亦一也。前则从境得名。此则通于法行。科云能生者。其实即是义说能生也。
　　二中疏法界一相者。所缘之境。系缘法界者。系缘即能缘之心也。停心谛理与境冥合故。诸佛法界者。诸佛如来所证法门。河沙无量隔别不同。然亦一一不异法性。入此三昧者皆悉得知无有差别也。以此真如等者。由真如是一切法根本故。修此三昧亦与一切三昧为根本也。论若人等者。此三昧既是根本。若入此者则能生长一切三昧。以末从本生故。诸三昧自此成也。
　　辨魔事者。梵语魔罗。此云杀者。谓能夺行人功德之财。杀智慧之命。言事以如佛以功德智慧。度众生令入涅槃为事。魔不如是。常以破坏众生善根令流转生死为事。以魔乐生死故。三界群品尽属于魔。今修行之人志欲出离三界。又发弘誓广度众生。魔惧减少眷属。故来挠之。令其退堕。行人要须辨识而降伏之。然有四种之异。一烦恼魔。二蕴魔。三死魔。四鬼神魔。前三在内。以内修伏之。鬼魔在外故今甄辨。一中疏障碍者。障入道人碍令退故。堆惕精魅并如下说。三种者。魔鬼神也。一者违情五尘或大或小恐怖万端。故令失志。二者顺情五尘对男现女对女现男。令其生染。三者平等五尘拣去前二。即是此境。以魔鬼神之三种。各能现违顺平等之事也。
　　对治疏二。初正释论旨。一切等者。如上所现。但是境之一数故。故前云。若离心念则无一切境界之相。又云。心生则种种法生。心灭则种种法灭等。以此下唯心之义方便教者。尚不能知。岂彼魔外能解此理。大论云。蝇能缘一切物。唯不能缘热铁。若缘热铁蝇则成火。魔能缘一切境界。唯不能缘实相。魔若缘实相。魔亦成实相也。通遣者。凡所见闻。但用此法而治。如天甘露是病皆治。故圆觉云。除彼所闻。一切境界皆不可取。此皆通遣也。
　　别门下。二出对治二。初略明三。初治魔。初诸药草各有功能。般若者。金刚摩诃之类。咒者。诸陀罗尼。其数非一。默念者。恐彼闻之而解使咒等无力。如授药令服不可令知。
　　堆惕鬼者。禅病经云。罗旬逾长者子初出家时。迦叶佛所教数息观。静处见一鬼面如琵琶。四眼两口举面放光。以手击擽人两腋下及余身分。口言堆惕堆惕。如旋火轮似掣电光。或灭或生。或作鼠形。或作马声。或作鬼吟。或复窃语。种种恼乱令行人发狂。佛言。此鬼是拘那含牟尼佛时有一比丘。垂向初果。犯邪命故为众摈出。嗔恚命终。自誓为鬼恼乱四众。堆惕者。以口云也。腊吉支者。禅经云。此起尸鬼也。言偷者。或是此鬼爱偷死尸故。或是连下梵语。且两存之。非谓因偷夏腊也。故经云。诸腊吉支手捉铁棒等。戒律即声闻戒诸部律文。三归五戒可知。
　　少男女等者。即顺情境。谓作父母兄弟诸佛形像等。可畏身者。或为虎狼师子罗刹之形。种种可畏之像。来怖行人。如嵬禅师所见。或无头师见之。曰善哉。汝无头痛之患。或无腹五藏等。皆以言戏之。又见年少女人。师曰。贫道身如枯木。心若死灰。无以革囊见试。此鬼即时飞空而反。仍有偈云。大海可竭须弥可倾。彼上人者秉志坚贞。兕者。有说。似牛青色一角。重千余斤。牙爪铦利能伏千虎。乃至者。若多于卯时来者。必是兔尘鹿等。辰时来即龙鼍鱼等。巳时即蛇蚓鳅等。午时即马驴驼等。未时即羊雁鹰等。申时即猴玃猿等。酉时即鸡乌雉等。戌时即狗狼豺等。亥时即猪貐豕等。子时即鼠燕蝠等。丑时即牛鳖蟹等。
　　现形中论先是现形。如掬多令魔现佛形八部翌从。不觉礼拜等。若说下是说法陀罗尼云遮持。谓持善遮恶故然有多字一字无字。魔所说者应唯前二也。以不知唯心故。不能说无字。平等至无愿即三解脱门。无怨下显空义可知。此魔但能说而不能证。天台云。魔能说别异空假中。不能证也。
起信论疏笔削记卷第十五
　　得通中论先是得通魔。得有漏五通故。令行人亦得此通。此中过去是宿命。未来是天眼。现在是他心。前现形即神境。唯不显天耳。含在其中也。辩才无碍是起辩。
　　起惑中初起惑。以正定令人灭惑。魔定令人起惑。由行人善根微少故。修三昧引此邪相也。惑舍已下是造业。
　　据定中初据定。得自然下。是得禅。自然饮食者。禅悦食故。或于禅中得人间上妙饮食。
　　五中初是食差。颜色已下是颜变。
　　疏二。初寄别总指。
　　问如下。二约通料拣二。初问。宿世等者。如前所说。三贤已上乃至于佛。能与二乘凡夫作差别缘故。今定中所现闻见既同宁知邪正。
　　答下二答二。初叹难解。堕邪网者。以邪为正故。楞严云。若作胜解即受群邪。退失善根者。以正为邪故。由是取之舍之。二俱有过。是故难也。如蹈火受焚见宝不取故。二皆失。失故无进。趣之日也。
　　今且下二正拣辨四。初标依古法。一者深入禅定。二者勿移旧志。三者察其本末。
　　如经下。二引经为据。三试等者。若烧之益粹。打之弥坚。磨而不磷可谓真矣。共事者。若暂会聚当共与之从事。从事则体其情性也。情则易变。性则不改。故可知之。如或未辨久则见之。仁者则久而弥芳。不仁者不可以久处约也。而又未辨。当用善巧观察视其所以。观其所由。察其所安。自然可见其邪正矣。
　　今借此意下。三依法正拣。经中三喻以验行人真实虚伪故。文云。行人亦尔也。故共事等三试之。今文将以验于定境。不同经意。故云借此等。但借其喻非取法也。不净观者。随看当初所修何观或数息或不净等。今于此禅发其境界。即却依本时修习。即验邪正也。
　　如烧下四合显。经喻二。初喻也。但举一喻余则例知。故不言也。
　　此中下二合。定譬等者。据义顺合可知。
　　以此下三结。三验等者。既以定石磨之。行槌打之。慧火烧之。邪正铅金足可彰矣。
　　对治论以是义者。指前五对。疏依自等者。随己所有慧力。观彼境界不妄领受。当观诸法实相。无邪不破。以知境界唯心本自不生。终不信任。妄有取着堕于邪网。若不等者。以随彼境界。苟能取着其心则乱。以心乱故失于正受。正受者。不受诸受也。今既受彼即名为失。以失正故。即堕于邪。无所疑矣。邪不干正者。以邪法虚妄正法真实。真实若立虚妄自坏。以修行者深住真如三昧故。自然退也。若取等者。魔所现境意在令人取着。念心才起堕彼无疑。若深入唯心。是邪则灭。是正则存耳。是故等者。不着则回邪作正。着之则变正为邪。然天台治魔不离二种。一止治。谓凡见一切外境好恶等事。悉知虚诳不爱不怖。亦不取舍亦不分别。息心寂然彼自当灭。二观治。谓若见如上所说。种种魔境用止不去。即反观能见之心。不见处所。彼何能恼。如是观时寻当谢灭。若迟迟不去。但当正念勿生恐怖。不惜身命正心不动。知魔界如佛界如一如无二如。魔界无所舍佛界无所取。即佛法自现魔境自灭。今此论中前是观治故。云智慧观察。从当勤正念下。是止治。止观二治皆不取也。智度等者。以生心取境。境便成魔。境惑其心即为魔事。且如色等诸法。取之则成尘贼。不取则成妙境。今观一切唯是实相。实相外更无诸法。是故见有法者。皆是于魔。况于定中所见境界。可不是魔耶。偈云等者。如经中说。有一比丘魔欲惑之。经七千岁竟不得便。何以故。以是比丘不起心故。其犹密室风不能入。风得入者由孔隙故。魔得便者由起念故。从当下示前论文。以对三试之中以定妍磨。及依本修治之二也。以此下释所以。或曰。准论正念之言。但当其定。云何得有依本修治耶。故此释之。故前云。不依气息形色地水火风等。此则拣去余事观想也。又云。是正念者。当知唯心无外境界。即复此心亦无自相可得。又云。久习淳熟其心得住。以心住故。渐渐猛利。随顺得入真如三昧等。故知深入此定即是依本修治。更无别法以为本修也。问据前所说但是魔境。及至今文结其所离。何故乃言离业障耶。答此有二义。一则行人内有业障故外感魔境。若离业障则无魔事。今就本言故云业障也。二则若堕魔网则成业障。以魔乐生死起爱见。贪着世间名利恭敬。由是造业故成业障。今离魔事。即是离业障也。
　　四邪中。疏我见等者。迷此三惑即名为痴。即我痴等是末那中俱生四惑。以是俱生故。云常相应。皆是无明住地所摄故名为使。不减烦恼等者。修定本为除断烦恼。既不能断何用定为。如服药病增则知非药。安可更服。据谓依仗凭托之义。不可凭仗而行也。
　　正中疏不味著者。不同外道有见爱故。此通指下二句。忘心境者。绝能所故。是不味着相也。出定等者。本不以懈慢故入定。所以出定时亦得如此。不同外道有我慢故。贪嗔等者。意本断惑。故得渐薄。不同外道贪名利等。如服药病除。是为良药。既知良药不可不服也。
　　真中论若诸等者。文意反明。疏即顺释。要依等者。以真如是如来之性。故修此三昧。方是如来之种。如人生于王家。必继王业。此亦如是。除此等者。楞严云。十方如来一门超出妙庄严路。又云。十方薄伽梵一路涅槃门也。十住已去者。谓六种种性之初。即习种性也。不退位者。不退有四。一信。二位。三证。四行。今即位也。
　　伪中疏四禅即色界亦静亦虑。故谓之禅。四空即无色界有静无虑。故唯云定。不净即观身五种。谓种子住处自体自相究竟不净。广如下说。安般者。梵语安那般那。此云出息入息。上二即五停心观之二也。等者。更等后三及四无量六妙门十六特胜通明禅等一切事定也。取境相者。以非理定。但缘彼息等诸相。不称真如不出三界故。名世间定也。然天台明诸禅定总为三。一世间禅。二出世间禅。三出世间上上禅。世间复二种。一世间味禅。即四禅四无量四空定也。二世间净禅。即六妙门十六特胜通明禅。二出世间禅有四。一观禅。谓九想八背舍八胜处十一切处。二炼禅。谓九次第定。三熏禅。谓师子奋迅三昧。四修禅。即超越三昧也。三出世间上上禅有九。谓自性禅一切禅难禅一切门禅善人禅一切行禅除恼禅。此世他世禅清净净禅。行相广如次第禅门。略如法界次第。学者要知应检彼文。论味着等者。不同真如三昧。不住见相及得相。故疏同得等者。三乘人及凡夫外道皆修此定。然凡夫多味着。外道带异计。所修虽同修心有异故。得果各别也。若离等者。故前说善知识缘中。须教授善知识。要知邪正。以差之毫厘失之千里。夫于善友岂合辜恩。故法句经中重重显赞。然修行禅定不易其人。欲具谙其门。须遍览诸教。唯天台三种止观明诸禅修证行相。广在彼文。今略依初学禅观。明邪正发相。邪定发相者。或身手纷动。或时身重如物镇压。或身轻欲飞。或逶陀睡熟。或煎寒壮热见诸异境。或其心闇蔽。或起诸恶觉。或念外散善。或欢喜躁作。或忧愁悲思。或恶觉触身。身毛惊竖。或时大乐惛醉。如是种种邪法与禅俱发。名为邪伪。此之邪定若人爱着。即与九十五种鬼神法相应。多好失心颠狂。或诸鬼神等知人念着其法。即加势力令发诸深邪定。智慧辩才神通感动世人。见者谓得道果。皆悉信服而内心颠倒。专行鬼法。是人命终。若不值佛及善知识所护。还堕鬼神道中。若更生来多行恶法。即堕地狱。行者修止观时。若证如是等禅。有此诸邪伪相。即当却之。若知虚诳不爱不着。即当谢灭。若起念着即堕群邪。正禅发相者。若于坐中发诸禅时。无有如上所说诸邪法等。随正禅发时。即觉与定相应。空明清净内心喜悦。澹然快乐无有覆盖。善心开发信敬增长。智鉴分明身心柔软。微妙虚寂厌患世间。无为无欲出入自在。是为正禅发相。此二种相如人与恶人共事。常相触恼。若与善人共事久久逾见其美。斯亦如是。行者宜深察之。故须善友教授。
　　总标。疏后世等者。妄尽习除证真起化。德充法界应用无穷。
　　摄护中。疏以修等者。略同金刚所说。持经之者。为如来知见护念等。如王世子修德进业堪绍国位。特为君之所宝也。为佛所念理合如此。故云法应。
　　恶缘中。疏离天魔外道等者。如上所治。以知诸法实相故。不为恐惑。九十五外道者。如华严说。有九十六。谓六师各有十六种所学法。一法自学余之十五。各教十五弟子。师徒合论故成此数。今减一如余处说。
　　惑业中论甚深者。即般若妙慧深达实相。今既入此深定故。不诽谤也。重罪薄者。已达罪性福性。非内外中间。我心自空罪福无主。三昧渐深其罪渐减。故云薄也。疑者谓于理犹豫。觉观谓语之加行。今达诸法唯心无外境界。内离寻伺。于理决定。何所疑耶。故皆灭之。
　　行成中疏于理增信者。信欲成根必务增长。渐入不退故不怯者。知法如幻。故无所怯。绳蛇非毒杌鬼无心何所怯耶。故下文云。若修止者。能舍二乘怯弱之见。既不怯弱则非同二乘。不坏者。了他如己故得柔和。柔和故不憍慢。不憍慢故。人则不恼。不恼故不坏。不坏行也。无世滋味者。世人不学此法。则爱见深固贪着世间。今既知三界虚伪诳人六根。焉可贪而乐之。不乐则离爱。离爱即减烦恼也。故下云。若修止者对治凡夫住着世间。得禅定者。真如三昧成也。论外缘即通举六尘。音声即别指耳所对也。故楞严云。纯音无尘根境圆融无对所对。又云。不自观音以观观者。能令众生观其音声。即得解脱。斯则同诸法无行经入音声慧法门。何所动耶。今于六尘中唯举声尘者。阿含说此以为禅刺也。然上疏文俱于一二等下。注者。以此解释便当科文。令易解故。非谓太近前也。
　　观中论心沉没者。以真如无相。向即心绝分别不起。故云沉没。此如二乘取空为证也。由沉寂故遂成二失。如下列释。论或起下正显失。
　　疏初观即法相观。于中复有苦无常无我不净之异。以见不净故不可爱。苦故不可忍。无我故不自在。无常故不可保。由是深厌世间而求出离。乐修众善以备将来。夙兴夜寐无敢怠堕。第四即精进观胜心既发。念念精勤。敏则有功故能成办。第二即大悲观。谓见诸众生漂沈苦海无有福慧。不知苦本。耽乐生死不求出离。故起大悲哀愍之意。故法华云。见六道众生贫穷无福慧。入生死险道相续苦不断。不求大势佛及与断苦法。为是众生故而起大悲心。第三即大愿观悲心既发。以愿要期不择怨亲胜劣。皆令脱苦逮得涅槃。众生界尽我愿方尽。故能成矣。疏四非常者。谓非斥彼常情所执之四境故。
　　无常中。论一切有为者。除六无为外余之。四位。并是有为。无得久停者。诸法既生。生已即灭。如露如电不可久留。故戒经云。壮色不停犹如奔马。人命无常过于山水。今日虽存明亦难保。无常经云。假使妙高山劫尽皆散坏。大海深无底亦复有枯竭。大地及日月时至皆归尽。未曾有一事不被无常吞。
　　苦观中。论一切心行等。如经中说。一念有九十刹那。一刹那中九百生灭。既速生速灭诚为苦也。故前云。动则有苦果不离因。然苦者。逼迫为义。五苦八苦种种不同。略而论之。不离三种。谓苦苦坏苦行苦。三苦之内行苦最通。不唯五趣皆有。抑亦三乘悉具。今就通义故标一也。
　　无我中论恍忽如梦者。念过去法恍恍忽忽。似有而无如存若亡。徒有言说实不可得。故云如梦。何啻过去现在亦然。故净名云。是身如梦虚妄见也。疏难追者。非谓有体而求之不易。故曰难追。以全体自空但有言说。故云无体也。论如电光者。应念诸法。前属过去后属未来。于二中间无体可住。终不可取。故云如电。故净名云。是身如电念念不住也。疏刹那者。时之边际也。不住者。经云。初生即有灭不为愚者说。又经云。刹那刹那念念之间不得停住。论如云等者。云起晴空。何曾有本法生真界。宁见所从。以生时无有来处故。灭时亦无去处。净名云。是身如云须臾变灭也。疏缘集等者。兼能集之缘。亦无来处并同于云。然此段文正是空观。今科云无我者。以要对破常等四倒。故三世既空则无有法。法尚不可得。岂更存乎我耶。故曰无我。
　　四中论不净等者。净名云。是身不净秽恶充满。然有五种。一种子不净。父精母血之所成故。二住处不净。生熟二藏中间住故。三自体不净。三十六物共和合故。三十六者。外相三四丑。谓发毛爪齿睇泪涕唾垢汗便利。身器二六成。谓皮肤血肉筋脉骨髓肪膏脑膜中含十二秽。谓脾肾心肺肝胆肠胃赤痰白痰生熟二藏。四自相不净。九孔常流诸秽恶故。五究竟不净。身坏命终不可堪故。形骸若斯。复何可乐。疏除四倒者。常乐我净是凡夫所执。四种颠倒故。今以无常等四观。一一对治。如以四药治于四病。
　　大悲中。论如是等者。以悟自身非常既尔。当念众生亦复如是。无明迷故。不自觉知故。起大悲也。三界九类故云一切。从无始下穷其苦源。盖是无明所作故。前文云。以有无明染法因故。则熏习真如。以熏习故则有妄心。乃至造业受于一切身心等苦。已受下明三世皆苦也。难舍等者。无明未尽已前不能免故。故法华云。一切众生为生老病死忧悲苦恼之所烧煮。亦以五欲财利故。受种种苦。又以贪着追求故。现受众苦。后受地狱饿鬼畜生之苦。若生天上。及在人间贫穷困苦。爱别离苦。怨憎会苦。如是等种种诸苦。众生没在其中。欢喜游戏不觉不知不惊不怖。亦不生厌不求解脱。疏无心厌背等者。反知厌背苦。则有边故。前文说染法得佛后则有断故。十地经云。有无数身已灭今灭。如是生灭不能于身而生厌离。转更增长机关苦事。随生死流不能还反。深发悲心者。众生与己性无二源。真乐本有而背之不求。妄苦本空而爱之不舍。迷头认影枉此艰辛。行者观之。必生悲济。
　　大愿中。疏因悲立愿者。思惟众生三世之苦难舍离故。猛立希欲要结之心。乐具德行济度彼苦。愿体者。若有分别则不能普度永度。便成颠倒不称法性。以法性离分别故。然此亦是不颠倒心也。长时心者。于中初之三句且是内修德本。若自无德行焉以化人。先利其器必善其事也。故华严疏云。川有殊而不枯。山有玉而增润。内无德本外岂能谈。又净名云。若自有缚能解彼缚。无有是处。若自无缚必能解缚也。后之一句正是长时。广大心者。文云。一切则九类四生无不摄尽。故成广大。初句即是能度方便。若无方便则焉令发心。故以沤和善巧。令悉从化也。第一心者。高出人天二乘之境。更无过此故。称第一也。今详文中具有四愿。谓离分别即誓断烦恼。遍修诸行即誓学法门。尽未来等即誓。度众生。令得涅槃即誓成佛道。既令彼得功归于己。即是自希证也。
　　精进中论以起等者。既发如是希欲之心。应行是事而无怠堕。斯则以思无益不如于学。故一切善法勤而行之。苟能无处不修。无时不作。勤勇匪懈心不厌舍。则自然成就自利利他也。
　　结观中。论若余等者。谓燕坐则唯专于止。若从坐起。余诸威仪当应思察利害之事。念欲去取也。疏顺理者。一切善法顺真如理。前文云。若人修行一切善法。自然归顺真如法故。以诸善行。外违妄染内顺真如。故云顺理。即作持门也。违理者。一切恶法诸不律仪内与法性相违。外能招报诸苦。故不应作。即止持门也。
　　总标中。论若行等者。此约四仪六缘之中。皆须止观双修定慧俱运。疏动静别修者。虽云别修。应须习其双运以前文云。虽先止后观。次第别辨。然至修时。岂得相离。以文不累书。故成前后。今此文中说俱者。亦是重辨前文。恐人修时各自习故。故劝皆应止观俱行也。以因时俱行果方双运。如有足无目有目无足。皆不到清凉池。独轮之车岂免覆辙。故经云。因地心与果地觉无二无别。方曰始终不相离也。
　　即止中。论自性不生者。故中论曰。诸法不自生亦不从他生。不共不无因。是故知无生。今举四中之一。故云自性。此即无我无造无受者也。下即善恶之业亦不亡。非有义者。遍计全空故言非有。依他不泯故不言无。若言无者。则堕断过以非同兔角毕竟无。故论即念因缘等者。故经云。诸法因缘生诸法因缘灭。又云。因缘和合虚妄有生等。疏非无义者。依他宛然。故言非无遍计全空故不言有。若言有者。即堕常过以非同妄情有所得故。此二者。性相有殊。不二者。体用常俱。此顺等者。有二义。一顺教。即此所引是佛圣言。二顺理。谓不动真际是性不变。建立诸法即性随缘。一法二义。故云即也。故前疏云。不变性而缘起染净常殊。良以等者。经云。法身流转五道名为众生。中论云。以有空义故一切法得成也。故能等者。约境修心以成观行。境既即亡而存。心亦即止成观也。然前段即真如门。后段即生灭门。二门不二但是一心。故得止观双运。
　　即观中。论虽念因缘等者。即前非无义也。而亦下即前非有义也。疏不分配者。以前影后故。
　　疏文二。初正释文旨。故疏序云。不舍缘而即真凡圣致一。此乃即随缘而不变故。良以等者。经云。一切众生皆如也。前文云。以一切法即真实性故。故能下亦同前文。约境修心以成止行。境既即存而亡。心亦即观成止也。配归二门反前可见。
　　说时下。二通示用心。说有前后等者。文不累书。言不顿发故。观之与止前后而辨。若在行人修心之际。须止观融镕无前无后。谓即止而修观寂而常照也。即观而修止照而常寂也。寂照之体即是一心。一心名为实性。故云。法性寂然名止。寂而常照名观。此中不唯止观不二。抑亦心境一如。谓以无缘智缘无相境。以无相境相无缘智。境智一如。如水与水。唯一实相更无别法。方名圆顿止。观真如三昧。
　　对障中。疏治二过等者。凡夫不知诸法自性无生。见有人法而起贪爱。乐住世间。今修止道令知法本。不然今则无灭。自然见三界虚妄。如虚空华不乐住着也。二乘得之。见法无我于苦不怖。岂欲速取寂灭涅槃耶。以止下释所以可知。正治二乘者。以二乘一向沈空。以空为证怖惧生死。但求自利不起利他。不成佛法。今修观道。知一切法因缘和合虚妄有生。因缘别离虚妄名灭。知病识药即起诸幻。以除幻者。变化诸幻而开幻众。此则自然离于陜劣之见。而起大悲普能救济也。若凡夫得之。则能知无常苦空无我不净。而修诸善行以修观门。不坏缘法能除此障。
　　总结。疏非不乐世间者。意云。不乐世间方能修善。斯则止成于观。非不怖等者。意云。不怖生死方能起悲。此乃观成于止。犹如合绳乍似相违。究竟相顺也。故杂阿含说。佛在瞿师国。阿难问上座。若比丘于空处树下闲房思惟。当以何法专精修习。上座云。当以二法。所谓止观。阿难曰。多修习已当何所成。上座曰。修习于止终成于观。修习观已终成于止。止观俱修得诸解脱。阿难复问。五百比丘亦作是说。阿难欢喜问佛。佛深印可。止观相须等者。亦如于绳合之方用。故涅槃经说。二乘菩萨修不均故。不见佛性。无明邪见自此而生。无上菩提由之难入。如能具足修习不相舍离。则能疾到萨婆若海。故涅槃云。定慧等学明见佛性。法华亦云。如其所得法定慧力庄严。以此度众生自证无上道。由是菩萨行门虽多。总摄不过定慧。故华严云。譬如有力王率土咸戴仰。定慧亦如是。菩萨所依赖。天台宗于止观深意在此。故彼云。涅槃真法入乃多涂。论其急要不过止观。止乃伏结之初门。观乃断惑之正要。止乃养心识之善资。观则照神解之妙术等。若人成就定慧二法。斯乃自利利人。法无不备也。今之学流焉可偏习。如天台说。若行者如是修止观时。即能了知一切诸法皆由心生。因缘虚假不实故空。以知空故即不得一切诸法名字相貌。尔时上不见佛果可求。下不见众生可度。是名从假入空观。亦名二谛观。亦名慧眼。亦名一切智。若住此观。即堕声闻辟支佛地。故法华中诸声闻等自叹言。我等若闻净佛国土教化众生。心不喜乐。所以者何。一切诸法皆悉空寂。无生无灭。无大无小。无漏无为。如是思惟不生喜乐。当知若见无为入正位者。终不能发三菩提心。此即定力多。故不见佛性。若菩萨为度一切众生。成就一切佛法故。不应取着无为。尔时应修从空入假观。即当谛观心性。虽空对缘之时。亦能出生一切诸法。犹如幻化虽无实体。亦有见闻觉知等相差别不同。行者如是观时。虽知一切诸法毕竟空寂。能于空中修种种行。如空中种树。亦能分别众生诸根性欲。性欲无量故则说法无量。若能成就无量辩才。即能利益五道众生。是名从空入假观。亦名平等观。亦名法眼。亦名道种智。住此观中智慧力多。虽见佛性而不明了。菩萨虽复成就如此二观。犹是方便非是正观。故缨络云。前二观为方便。因二空观得入中道第一义谛观。双照二谛。心心寂灭自然流入萨婆若海。菩萨欲于一念中具足一切法者。应修中道正观。若能谛观心性非空非假。而不坏空假之法。若能如是照了即于心性通达中道。圆照二谛。若能于自心见中道二谛。即见一切诸法中道二谛。亦不取中道二谛。以决定性不可得故。是名中道正观。如中论云。因缘所生法我说即是空。亦名为假名。亦是中道义。此偈非唯是分别正观。亦是兼明前二种方便观门。当知中道正观即是佛眼。即是一切种智。若住此观即是定慧力等。了了见于佛性。即是安住大乘。行步平正其疾如风。入萨婆若海。即行如来行。入如来室。着如来衣。坐如来座。以如来庄严而自庄严。获得六根清净。入佛境界。于一切法无所染着。即一切诸佛皆现在前。成就念佛三昧。安住首楞严定。普现色身。能入十方佛土。教化众生。严净一切佛刹。供养十方诸佛。受持一切诸佛法藏。具足一切诸波罗蜜。即入顿悟大菩萨位。即与普贤文殊共为等侣。即常住法性身中。为十方诸佛称叹。授记能八相成道。于十方国究竟一切佛事。具足真应二身。是名初发心住菩萨。然上所说依经明其三观行相。似成别异。若在行人。即须三智一心中得。不纵横并别。方是圆修也天台空观即此止门。假观即观门。中观即俱运也。大约如此。
　　防退中。论众生者。十信初心之上品也。怯弱等者。谓于生死中创起觉悟。惑业则无始积集。善行则方将修学境强心弱障重力微。在于观心宁无恐劣。娑婆者。此云堪忍。具足五浊实不可居。故经云。此浊恶世地狱饿鬼畜生充满。多不善聚。唯佛如来堪忍住。故亦可修忍。胜余方故。不能常值等者。以秽土之中虽有佛出。然不久住即入灭度。动经多劫空过无佛。行者或生佛前。或生佛后皆不得值。以不值故不能供养亲近承受圣旨。惧谓等者。其犹孤子未及成人。便失恃怙宁不忧劳。将无所损。行人亦尔。无佛为胜缘内心又微弱。况兹秽境五浊混然。期心上求实为难进。拟退圣道。
　　圣意中。论胜方便者。即念佛三昧十六观门。及佛愿力等。随愿下如随愿往生经所说。十方皆有净土。若欲生者随愿往生。
　　引经中。论修多罗等者。即阿弥陀无量寿瑞相。及观经等。如小弥陀经说。从是西方过十万亿佛土。有世界。名曰极乐。乐事极。故名为极乐。有佛号阿弥陀。阿弥陀者。此云无量。光明寿命弟子国土庄严悉无量。故其国土庄严佛身功德微妙殊绝。难可思议。广在经文。不能具述。然凡往生者。都有九品。因行有胜劣。往生有升降。华开有迟速。成道有前后。上上品者。发三种心。谓志诚心深心回向心。具足戒行读诵大乘。一日乃至七日。即得往生。佛及菩萨亲来迎接。观音菩萨执金刚台等。至行者前。其人乘此随佛之后。如弹指顷即生彼国。生已见佛闻法开悟。经须臾顷遍至十方。于诸佛前次第受记。还至本国。得无量百千陀罗尼门。乃至下下品者。五逆十恶具诸不善。以恶业故。合堕地狱。经历多劫。临命终时遇善知识教。令称佛名号。于念念中除八十亿劫生死重罪。具足十念乘华往生。佛及菩萨共来迎接。生彼池中莲华之内。满十二大劫莲华乃开。观音势至而为说法。闻法欢喜灭罪除障。发菩提心等。如要备见请览彼经。问准随愿往生经说。十方皆有净土。云何偏指西方。答因易缘强胜余方故。因易者。十念为因故。缘强者。彼佛愿力故。以彼佛因中有四十八种广大誓愿。于中云。若有众生欲生我国。十念成就不得生者。不取正觉。有兹所以。故偏指也。具如瑞相经。常见佛者。约生彼说也。若观法身者。约今修因也。疏三位者。料拣往生之人。正是说于已生彼者。若观经中具明九品。天台所判。上三品人始从习种终至解行菩萨。中三品是十信已下。以能持戒孝养等。而求生故。下三品是今时悠悠凡夫。以作众恶重罪。临命终时遇善友劝。方愿生故。上上品见佛闻法便证无生故。是道种人。上中品位当性种。上下品位当习种。一得道有迟速。二所乘有胜劣。得道迟速者。上上品如前生。已便证无生。上中者。生经七日得不退转。经一小劫得无生忍。上下者。经三七日。能游十方。过三小劫得百法明门。住欢喜地。乘胜劣者。初金刚台。次紫金台。后金莲华。今疏约三位者。但就九品中前六品说。初位即彼中三品人也。第二位即彼上下品人。第三位即彼上中上上品人也。以是料拣不退义故。故此判也。无退缘者。以彼寿命长远。又无女人无三涂。无寒暑无饥渴。无冤亲无老病。所欲随心。常与声闻大菩萨等而为伴侣。常见佛闻法。水鸟树林皆演苦空无常无我。念佛念法。由是善业则自然增长。尘劳则任运消除。直至菩提更无退转故。弥陀经云。若有人已发愿今发愿当发愿。欲生弥陀佛国者。皆得不退于阿耨多罗三藐三菩提。与此秽土修行霄壤有隔。犹如二人共至前所。一则徒步。一则乘载。如是二人难易可见。彼此二境修行等差。亦复如是。然今有人不审利害。于两土察因缘之胜劣。说空行有数宝受贫。往往穷理以无西。沈空而谤教信鄙俚于后代。非方便于先觉。恃己为是何是之有。谓我情忘。何情之忘。及乎赞喜谤嗔。惑之盛矣。殊不知存我入觉。觉思远焉。而罔信安养为息肩脱屣之地者。吾为之伤之。弗能已也。佛记等者。楞伽经说。龙树比丘住初劝喜地。能破有无见。往生安乐国。后二位者。即十信满足及三贤位人。以观真如法身勤修习故。愿生彼国。即是九品中上三品人也。反知初位信行未满者。即可对前常见于佛。终无有退之文也。然今论云。若观真如法身毕竟得生。斯则观已方生住正定也。故知不可作生后方观而解。有智请详。
　　劝修利益者。即流通分也。既陈法义广示修行。圆顿之根必依悟入。今总举前说。劝令受持闻思修习得利益故。文中具说三慧益相。仍举不信毁谤之过。今但云劝修利益者。何也。谓举深该浅故。不言闻思因劝而修故。自无疑谤。由是但云劝修利益。结前生后中。论如是等者。指前三分所诠法也。谓一心二门。二觉二不觉。四位二相。三细六粗。五意六染。二碍四熏习。三大二身。二见三心。四方便六度。三心相四信五行等。并已说了。然此等诸法尽是大乘之中差别法义。故云。如是摩诃衍等。诸佛秘藏者。即大涅槃三德甚深。是佛所证。非因位能穷故名秘。多所含容而无积聚故名藏。此之秘藏具足三法。谓摩诃般若解脱法身。一一皆具常乐我净。故名为德。虽有三名而无三体。如天面三目不纵横并别。非一二三而一二三。故名秘藏。然上所说差别法义。以此三法往收罄无不尽。何谓也。如上一心是总举秘藏体。具足三大义故。二门不离真俗二谛。真中泯相即空是般若。显实是法身。生灭是俗谛正是解脱。二觉中本觉是法身。始觉是般若。始本不二是解脱。四位中随一一位。皆有能证智是般若。所证理是法身。离障处即解脱。二相中智净相是法身般若。不思议业相是解脱。四镜中如实空镜是法身。因熏习镜是般若。后二镜是解脱。又初是法身。二是般若解脱。后二中三是般若法身。四是解脱。九相中前七属烦恼。是般若。造业是解脱。受报是法身。五意六染二碍摄入九相。可以意得。四熏习中染熏方离无明。妄心境界起成惑业。流转生死。如九相所配。净熏中真如是法身。熏起始觉是般若。离障处即解脱。三大中体是法身。相是般若。用是解脱。二身中真身属法身般若。应身是解脱。对治邪执能对是般若。二见无处即解脱。正理显处即法身。三心中直心即法身。深心即般若。大悲心即解脱。六度中度度皆具三种。如云以知。是般若。法性是法身。本无悭贪是解脱。三心相中真心即般若法身。方便及业识心即解脱。四信中信真如即法身。信佛即般若。信法与僧即解脱。五行中前四即解脱。止即法身。观即般若。或一一行皆具三种。以此三法。统收一切靡不皆尽。此三不离前之一心。斯则十方三世一切佛法。皆此论摄故。名秘藏。我已总说也。
　　举益。论如来甚深境界者。一心二门三大也。一心则法甚深。三大则义甚深。二门则理事甚深。皆是如来所证之境故。正信者。以此为实不信诸法故。既生正信。故离诽谤。离诽谤。故入大乘道。道即因义。能通佛果故。持此论者。教是大乘之门。欲入大乘故。须持教或读或诵。总名为持。视听所知悉名闻慧。疏思慧者。思惟其义。修慧者。如说修行。论究竟等者。始因闻思终得佛果故。又一得永得。故云究竟。佛果圆通名之为道。
　　闻益中。论若人等者。有二意。一者但能如此不怯。他时必得如来授记。如宝藏佛说释迦后时必得然灯如来授记。二者景行若斯义。合得记。如圆觉经清净慧章末云。若人闻此法门不生惊畏。是则名为净觉随顺。汝等当知。如是众生已曾供养百千万亿恒河沙诸佛。植众德本。佛说是人名为成就一切种智。义同此也。又如法华说。如来灭后。若有人闻妙法华经。乃至一句一偈一念随喜者。我亦与授阿耨多罗三藐三菩提记。
　　思益中。论假使者。实无此人假设而立。故三千大千世界者。俱舍云。四大洲。日月。苏迷卢。欲天。梵世。各一千名一小千界。此小千千倍说名一中千。此千倍大千。皆同一成坏。配亦可知。十善者。化人令行十善果招天上。虽即数多不离三界。不成无漏。若思此法是佛之因。究竟令得无上佛道。时虽不多功不可喻。岂将世善而可并耶。
　　德多中。论受持者。领受法义。任持在心。食顷之际散心思惟。功不可喻。况一日一夜定心观察。时长行胜。所获功德诚如此言。不可思说也。
　　校量中。论假令等者。此中校胜文虽不多。义则甚广。以能叹之人是无上大觉。具一切智有无碍辩。凡所叹说无不究竟。今则不独一佛所叹。仍举十方一切诸佛。是人胜而复多也。又非于少时间。仍各于无量无数劫中。是称叹时长也。非谓多佛于长时中。叹其功德令得边际。而又复言亦不能尽。是知义丰文约之教。比余处校胜之文。实为尽矣。
　　所以中。论何以故者。果人无量劫数无边。于尔所时。经尔所佛叹所不及。有何所以耶。谓法性下释也。谓性无边故。功德如性亦复无边。以修习斯论者。即是深入法性之所获故。
　　谤毁中。疏罪重者。受持既若福多毁谤。合招罪重。准大般若经说。谤法众生入阿鼻地狱。经无量劫。遇此境坏。则寄余界地狱。如是展转遍历十方。还至本处罪由未尽。今言无量大苦。是此类也亦如法华经说。谤经之人其人命终入阿鼻狱具足一劫。劫尽更生。如是展转至无数劫。从地狱出。当堕畜生等。止谤者。亦是劝信获罪若是。宜可止之。故胜鬘说。若自有智则自体会。若不解处则仰推如来。非我境界。苟能如此。则何患殃及于后世耶。论以深下或问曰。以何义故。不信毁谤者获罪如斯。故此释之。亦如法华云。断佛种故受斯罪报。以一下又难曰。但谤此论。如何乃言断三宝种成自他之害耶。故此释之。疏果人得涅槃等者。此但约人互显影略而言。据理则一得俱得故。非别证。如般若心经说。菩提萨埵依般若得涅槃。三世诸佛依般若得菩提。此亦如是法宝等者。以论中如来是佛宝菩萨是僧宝。若不信此法。则无菩萨修行。即僧宝断绝。若无修行。则不证菩提涅槃。是法宝断绝。若不证果即无如来。是佛宝断绝。三宝断绝皆由不信毁谤。是故获罪经无量劫受大苦也。将知大罪莫大于谤法耳。
　　结劝中。论过去即释迦之流。现在即马鸣之类。未来即今之行者。楞严文殊叹观音圆通云。过去诸如来斯门已成就。现在诸菩萨今各入圆通。未来修学人当依如是法。我亦从中证。非唯观世音无异路者。经云。此是微尘佛一路涅槃门。又云。十方如来一门超出妙庄严路。
　　总结中。论诸佛等者。诸佛谓能证能说之人。甚深下即所证所说之法。此中深广等是总指三大。深约竖论。大约横说。二皆绝待故加甚广之言。谓深中之深非对浅之深。故云甚深。大中之大非对小之大。故云广大。或可深广大三字。别对体相用之三义。深是体大。谓实相真法非因位能穷。唯佛究尽。故大论云。智度大海唯佛穷底。又法华云。深固幽远无人能到。此则约过去无始未来无终。不生不灭故云深也。广是用大。谓过河沙之妙用。潜兴密应无有休息。无有穷尽。此无尽之用一一同于觉性。无有边涯。无有分限。故楞严云。我以不生不灭合如来藏。而如来藏本妙圆心。周遍法界。是故于中一为无量无量为一。小中现大大中现小。不动道场。遍能含受十方国土。坐微尘里转大法轮等。故云广也。大是相大。相谓义相。即前所辨大智慧光明义。遍照法界义等。过于河沙无漏性德与真如体。不离不断不异不思议。非深非广能深能广。故受大名。所言甚者。通贯三字。谓甚深甚广甚大。俱绝待故。此之三法遍能含摄一切佛法。亦摄一切众生法。含摄虽多俱不离一心。一心者。是诸佛所证之极致。是诸佛所说之根本。故前论云。谓欲解释如来根本之义。令诸众生正解不谬故。今论主以少言句。随顺此法略而说之。言虽约略理无不备。故云总持说也。故前文云。如是此论为欲总摄如来广大深法无边义。故应说此论。论如法性者。法性遍满圆无际故。造论功德如性广大。亦无有际。法性甚深无穷尽故。造论功德如性甚深。亦无有尽。法性无漏离诸染故。造论功德如性无漏。非垢非染。法性无为离施作故。造论功德如性无作。非有为相不可破坏。尽于未来。如是功德无量无尽无漏无为。欲何所利。由是论云。普利一切众生界。然利众生不出二种。一令离苦。谓离分段变易二生死故。二令得乐。谓得菩提涅槃二无上乐。以众生有三乘五性四生九类差别不同。故云一切。今回如性功德。普沾利之。令彼随自根性咸得其益。终至究竟无上觉道耳。
