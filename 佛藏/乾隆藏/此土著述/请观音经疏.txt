请观音经疏一卷


此土著述
请观音经疏一卷
隋天台智者大师说弟子顶法师记


　　

请观音经疏
　　此经从人法以标名。人是至慈之大士。法是至良之神咒。人有二义。一通二别。别是观音之胜名。通是菩萨之嘉号。别又二义。一能二所。请字。是标能感之群机。观世音三字。是标能应之圣主。法有二义。一用二体。消伏毒害明其力用。陀罗尼明其正体体有二义。此间名为能持能遮。持于三义。遮于二边。用即为三。一事二行三理。事者虎狼刀剑等也。行者五住烦恼也。理者法界无阂无染。而染即理性之毒也。故言从人法以标名焉。经前玄义五重(云云)。名者从人法以为名。灵知寂照法身为体。感应为宗。救危拔苦为用。大乘为教相。名者众经皆有通名别名。此经人法等是别名。经之一字是通名。所以有此通别者。三义往简。一教二行三理。教者。声闻不同诸部名异。异故是别。然同是佛口所说。非余弟子人天所作。是名通约。行者。入道多途非唯一种。观门有异修习亦殊。是故言别。契道之时同归一理。是故论通。理者。理是一法多诸名字。或云真如实际实相。阿黎耶识种种名字。名字既异所以称别。同名一理是故论通。今就别名复为二。一人二法。人法相成岂得相离。今欲令易解故作两释。先明于人。次明于法。人者即为二。一能请之人。二所请之人。请之一字是标。能请之人即是有机之徒感于菩萨。观世音三字。标所请之人。今明能请有三义。一为自故请。二为他故请。三护正法故请。并出下文。如斯那等是自请。如月盖是为他请。七言偈是护正法请。复次自请是摄善法戒。为他是摄众生戒。护法是摄正法戒。若得意只三请还是一法。何以故。如欲使自身戒定慧明净。即是摄善法。若己定慧净能利益他。即是摄众生界。是故华严云。心佛及众生是三无差别。故知三法是一也。今作三者。随行者意逐其傍正。或时自行为正。余二傍(云云)。自请复为三。一延请。二祈请。三愿请。为他护法。皆具延祈愿三请也。此之三请。只是机感之因。用延祈愿三请。即对三业。延即屈伸俯仰。延致之义。即身业请。祈即发口干求。即口业请。愿即要心处所。即意业请。皆出下文。如五体投地是身业。四行偈明大悲覆一切是口业。一心一意是意业。复次延即是请人。祈是请法。愿是总人法。今就延请又为三。一标心请。二约行请。三约证请。标心者。如域意祈求专诚致请。机成则感大圣也。行请者。如人虽不标心。但其三业无瑕身口纯净。大士自然感应。证请者。如其修念佛三昧现前时。十方诸佛悉皆现前。身业既具此三请。口意亦尔。合有九请。自既有九。为他三业亦有九。护法三业亦有九。三九二十七。足前十二合有三十九请。能请既有三十九。能所合辩即有七十八种也。能请之人即是十法界众生。十界之中九界论请。佛界须料简。第三明所请之人。即是观世音也。此又为二。一通二别。别即观世音三字。通即菩萨两字。亦约此通别明三义。教行理。教者菩萨皆具众德普修万行。为逗物设教各立一名。如文殊以妙德为称。弥勒以慈心为名。此菩萨以观智标号。至论三德妙理。亦不异无缘之慈。一切种智但逗物宜闻。各举一名耳。各举故论别。从初地至后等觉。同是因地故称通约。行者万行皆修趣。举一行为首。如五百比丘各说身因。亦如三十二菩萨各说入不二法门。是故论别。同入无生至理。此处不殊故言通约。理者无相一理。多诸名字。名字各异所以亦异。是故言别。异名异说不离于理。是故言通。今释别名得观世音称者。即为二。一总释二别释。总释又二。一破二立。破者观是能观之智世是所观之境。从境智得名。今问。此境智为当自境故境。自智故智。为当是由境故智。由智故境。为当是境智合故境。境智合故智。为当非境非智故智。非境非智故境。若自境自智。此是自生等。此之四执皆如中论所破。堕在自他四句中。复次有此四见故。具有六十二见。见故是受。受有三受。三受故有三苦。乐受则爱。苦受则恚。不苦不乐则痴。三毒等有名等分。从此四分开出八万四千尘劳。即是集谛。以集故能招感生死。苦报不穷即苦谛自生。见中具六十二见。四分烦恼八万尘劳。苦集流转。余三见亦尔。故经言。众生处处着。即四见所起苦集也。今时人尚不识自中所起苦集。何能破他生共无因等。诸见苦集。以其不识四句中苦集故无道。无道故无灭。故令生死浩然。是故不用第二立者。今所明境智。非自非他共无因等。毕竟空寂言语道断心行处灭。何境何智之可论。有所依则有所著。若无四执则无所依倚。无所依倚则无受。无受则无集。无集则无苦。问若如是者亦无道灭。答如此破四执之见。故知句句中九十人使。名识病名苦集。于四见无滞阂。名识道知。四见皆是污秽。五阴是见依。色不净不受名为念处。勤断见增道。名四正勤道品等。又正勤心觉了四执即佛宝。了达法性即法宝。与实相和合即僧宝。如此观时四谛三宝宛然假名。以无所住心。四悉檀意赴物机宜。假设方便而论境智。则有四种。一因缘境智。二假名境智。三四悉檀境智。四不思议境智。因缘者。或从自生他共无因等四种因缘。而明境智故。经言。一切法从缘生也。二假名者。若实者则不可立。以其浮虚不实。假名施设。如破瓶斩首等。但有名字。故云。是字不住亦不不住无所有故。故名假名境智也。赴缘四悉檀者。法眼明了深识机宜。逐其乐欲便宜对治。第一义而为立名。则以出假名道种智中所明境智。不思议境智者。法界之理。虽无境智之二而论境智。故经言。不思议智境。不思议智照。境智不二不相妨阂。此之四种。欲拟四教所明境智也。今观世音。久袪四执慈悲普被。应物立名而辩四种之号也。故经言。我于三乘亦无志求。欲求声闻(云云)。第二别释者。又为二。一明境二明智。今言境者。即是三谛三境。一因缘俗谛境二真谛境。三中道第一义谛境。此之三境为智所观即为四。一者观因缘观。观俗谛粗事。二者观因缘俗谛粗细。空无所有无非幻化。即是入空观。三者分别俗谛。万物方圆长短四微好丑细事无滞。即是出假观。四者观真俗之实相。是中道第一义谛观。故涅槃云。十二因缘有四种观。中论偈云。因缘所生法。即空即假即中之谓也。但此之四观。终是三谛之境。问俗谛何独开为二观耶。答俗境有粗细故开为二。又问俗有粗细为二观。真亦浅深亦应二观。答俗是事故得为二。真是理。理则无二。是故不开。约此四观。亦明自观化他护法标心行证等观(云云)。次明智者。又为二。初明智义。二通对诸法。今明智义者。观因缘俗是世智。亦名名字智。亦明等智观。因缘空观。亦名二谛观。亦名一切智出假观。亦名平等观。亦名道种智。中道观者。亦名一切种智。世智是世间之智。但有名字凡圣通用。但此智不能出生死。菩萨观因缘时。于此观中具行六度慈悲喜舍。来成胜解具一切法。然后坐道场。三十四心断烦恼。如旃延子所明菩萨义。即是三藏境智。观音若观因缘空。不同二乘取证。有善方便虽行于空不住于空。而修万行慈悲喜舍。成满誓愿。从初心断结乃至十地为如佛。即通教境智观音也。若观假名不同通教。但从空出。此中明知空非空破空出假。以四悉檀具修万行。断除尘沙无知之惑。登初地断无明。乃至十地行满。即是别教境智观音也。圆教中道者。不同别教。次第观理断无明。此乃称理之观。理既三谛之境。观亦三智之观。从初至后三谛圆观。初住已能五住圆除。乃至四十二地无明究竟。称为妙觉观音。约此法门圆观三谛故。称圆教境智观音也。第二通对诸法者。此之三智亦对五眼。照俗谛粗报色。名肉眼。照俗谛细报色。名天眼。照真名慧眼。照假中诸道根性有别。一切药病尘沙法门。名法眼。照真俗之实相。名佛眼。此眼观三法是一。而异名开合。四观五眼三智(云云)。此之三智。今合四教。因缘法是三藏教。即空是通教。出假是别教。中道是圆教。如是广类通诸经论。异名法相。皆融会入三智之法。无不收摄(云云)。世者。即是十法界。差别隔异故言世。世是色。色即观。世身四心是意。即观世意。音是机。即观世音一界之中。有自他护法。自中有延祈愿。延中有标心行证等。一界有三十九。十界有三百九十观也。次释通名。言菩萨者。具名菩提萨埵摩诃萨埵。菩提名道。萨埵名成众生。摩诃言大。释论云。菩萨初发心。誓度于一切。能忍成道事。不动亦不破。是心名萨埵。以菩提是成就众生。道有种种。成因缘道。空道。第一义道。道语则通。通称为菩萨也。又于诸道中又言通别。若直修因缘道。止是人天乘。此道则通。若能起慈悲。誓愿万行庄严是菩萨道。此道则别。今菩萨遍观诸道。遍行诸行。无不周普。岂有舍一取一。经言。五眼具足成菩提。然菩萨于诸道。亦不作难心苦心。亦不分别。我行是道不得是道。分别出自前人之情。希向既殊修行。为机亦异感降不同。若作三藏教。学者自感三藏之观音。乃至一心具万行。学者自见圆教观音。故经言。随诸众生类。为之立异字也。他人问。三业俱观。身口若为观。答圣观智观。前人身口非是身口。观前人也。意谓通亦得第二释。法即消伏毒害陀罗尼也。消伏者。消名消除。伏名调伏。故经言。消除三障无诸恶。五眼具足成菩提。但除其病。不除其法。譬如蛇虺有毒。但除消其螫虿令不侵人。不可殒命也。伏者调善令堪乘驭。伏三障之毒。为入道之门。随应得度而度脱之。故不须断。复次消有二义。一消除。二消灭。即对断烦恼入涅槃。不断入涅槃也。伏亦二义。一除伏。二平伏。亦对断不断也。如金刚般若云。如是降伏其心。降是消义。具二种消伏。是二种伏也。毒即三障。文有三番明咒。初云净三毒根。即烦恼障。次云破恶业。即业障。次云游戏五道及八难苦。即报障。通论三障其相如是。但别明不无轻重之殊。即用三咒。消伏其病也。历四教十法界。除三障陀罗尼者。如释论云。陀罗尼中无阂陀罗尼。最大三昧中王三昧。最大此翻言能持能遮。持者。持名持义。行证化他正法等。遮者。遮三障。遮三障名消持名。义为伏咒。即是愿也。经者教也。如旧释。此对四诠教(云云)。余四重玄义(出余疏)感应为宗者。以十法界众生三业为机。备于四句(云云)。分文为三。从如是至令得无患。是序分。第二从尔时佛告长者。至如除重云生诸佛前。名正说分。第三从佛说是已去讫文。名流通分。或时正说讫。后番咒令不横死为正说分。今依前生起三段如别文。今就序为三。次序由序述叙。居一说之初名次序。神光骇集名由序。言论激发名述叙。引例(云云)。三序之中复有通有别。诸经同有次序故名通。由藉各异故言别。如是者如旧解。大林者。是第一义。包含二谛故名大。万德丛聚故名林。精者无八倒故名精。如涅槃观色不净。因灭是色获得常色。一阴通除八倒。五阴合除四十倒名精。空于二边毕竟空故名舍。亦是住十八空理故名舍。重阁者。重空观也。空生死涅槃也(云云)。就第一列声闻有五(云云)。如炼真金。是总叹(云云)。澄即叹定。静即叹慧。具足身心诸定也。色界四禅为身定。无色四空为心定。前三背舍是身定。后五背舍是心定。故知得解脱者。身心澄静也(云云)。第二列菩萨众(云云)。大智去有六句。前四是约因叹。后二是邻果叹。大智者。是慧庄严名为解。亦名为目。调伏诸根名福庄严。名为行亦名为足。目足备故入清凉池。若约四种明智者。三藏以四谛智为大智。通教以空慧为大智。别教以道种智为大智。亦可二谛智为别大智。圆教以一切种智为大智。一切种智亦有一切智。此是总别之异名。例如四谛十六谛。四六不同。二乘义一切智(云云)。本行者。若修行为语从行以入理。理则为本。若化道者从本起行。如般若中百二十条劝学。欲得佛法皆学般若。般若即是诸行。故知般若是行本。如如意珠出生众宝。若无此慧解。则不能起行要。因有解立行故智为行本。皆成者还约四种论成。非但解成。亦是行满具足(云云)。调伏者。是明福德故。大经云。福德庄严者。所谓六波罗蜜。智慧庄严者。所谓从一地乃至十地智慧。今依诸度以释。调伏诸根义也。如金刚般若明檀义。初约眼根辨法相谓不住色布施。若住色此名眼悭。舍色名檀。檀义摄三。资生无畏法故。约檀明义余度自显。又经云。福德庄严者。有为有漏。此即斥无方便者。亦是福德不趣菩提因。实相慧导此福德以成正觉。以有慧故。眼色三事皆空。若是但空。复成声闻无方便空。菩萨以不可得空。是空亦空无染不着。而能于眼空中慈悲方便。行诸万行通达佛道。导成福德趣于菩提。但眼之本不空不有。即是正因佛性。了此眼不可得空。即是了因佛性。能舍一切尘劳而行。布施事中诸用功德。即缘因佛性。约此眼根。明三般若三解脱三法身。在眼中亦约四位。调伏诸根义。于色中不起恶不染。即因缘中不着色。眼中檀义。若知色空如幻。即通教中调伏眼。舍二十五有檀义。知色假名。分别一切色诸法相。而不为诸惑所惑。即别教调伏眼。即出假舍无知障明檀义。若知色非色不二本性常净。即中道调伏。乃至诸根调伏(云云)。如思益云。不为六尘所伤名尸。能忍违从之境名忍。于因缘六尘不染名生忍。于空中不着违从名法忍。出假名中不着违从名法忍。圆教中违从不著名中道忍。舍六尘不染六根名精念。念入道名进。亦于四位中明不杂辨精进(云云)。离忧喜苦乐诸根故名禅。初禅离忧根得觉支。二禅离苦根得喜支。三禅除喜得乐支。四禅除乐得不苦不乐。得舍支。是名眼根中得禅。若如大乘菩萨眼根入正受。耳根三昧起。即是于六根具禅般若者。根尘识三事是不可得。了达究竟尽即般若。如是于眼中方便修六度。具佛威仪者。即八相成佛道之威仪。论四位中智慧觉了。得八相义而非具。但名邻果。等觉方是具也。心大如海如论四位所约。各有大义而非究竟。今中道正观具三义。广深含众流乃名大海。今正智照十法界相名广。彻真源故名深。摄万法故名受流。正观乃名大也。列名皆的的中道观判名也。宝即实相实智也。月即亏盈。半满方便权智也(云云)。月光约智断二德也。跋陀云贤首。等觉是众贤位极故。佛圣首圣极故(云云)。第三列凡夫众。即有八部。名四种众。当机。是五百及后得道者。发起。是月盖舍利弗等。影响。是上列二万及八部中权者。结缘者。是当时无益。后世得度人也。又作乘急戒缓四句(云云)。第二由序者。从毗舍离去是由藉序。就此为二。一病相。二明病由。文中说因之与病。乃是假事表理。岂可止就事解而不深推。即具两释。就事舍离翻为广严。具如净名疏中释。明诸病者及病相。不出此国也。病相。即是眼赤如血耳脓等。是也。此病相是五根之相。眼主肝。耳主肾。鼻主肺。舌主脾。口主心。化为粗涩。是身根病相。如人食恶食。纳腹内为病。即是主身根。以五根病故。意识昏迷故云如醉。即是意根病。良由五根不利。致五根病恼。亦可是病从五根入五脏伤坏。病由者即是五。夜叉恶鬼为是鬼故。致令国人疾恼故。言病之所由。就理释者。法界之国无边名广。性善庄饰是严义。十种行人不出法界。十者分段有八。一受苦报人。二修世间善法。三修声闻。四修缘觉。五修六度。六修通教。七修别教。八修圆教。此八在分段未断惑。造心之始各修诸法。而有爱见之惑。致六尘伤坏。六根而致病也。变易土二人。即是分段尽来。入别位三十心中。或入圆位初住中。此二人地地之中皆有爱见。若别教有净妙五欲之爱。四句见佛性不融之见。圆教有佛爱菩提爱顺道爱。四门见佛性等见。皆是爱见义。由是见故。于五根中。谓色是常是无常等。四执谓是事实。余妄语。而作四执之解推理之心。皆是病义。于五根推理名为夜叉。生五见故名为眼。钩牙恶业从下向上。伤害于人。吸人福德智慧精气。以是恶业故言面黑如墨。第三叙述序者。从城中有长者去为三。一敬仪。二叙病。三请如文。耆婆是世医。妙术不救者。就世间妙术为四。一因缘事相中明妙术。即医方神仙禁咒等术。二空见外道无因无果。谓此为是为术也。亦有亦无非有非无。外之妙术。此四种妙术。世医所不能救治。爱见之病故。令五眼不明。五分之身羸损福慧之精消歇。五见爱夜叉所蛊害。故请观音(云云)。第二从尔时佛告长者。名为正说。三序既足。弄引义成。是故正须利益。故言正说。就此为五。一示能除毒害人方所。二劝长者三业祈请。三因光见佛三圣降临。四具[木　　豦]枝净水。五说咒治病有生起意(云云)。就初示方所为二。一示方所。二列名叹德。言不远者。西方去此二十恒河沙。何故言不远。一解云。于凡是远于圣不远。今解不尔。若机缘未熟。虽近而远。若机缘熟。虽远而必应。故言不远。西方者。佛法之中乃非时方。数阴持入所不摄。但随俗故亦有时方使人信受。言西者。若依五行。西即是金。金王决断刚直之义。若对四谛即道谛。道是能通。用智慧见理。此言彼有大智观音。能以无阂陀罗尼消此之毒。故西方用表道谛也。又解云。日从东出而入于西。此明东土释迦能发生物善。西方之佛能断除众生之惑。生灭两机在此二土。故言西方也。无量寿者。佛有二种无量。一生身无量。此则有量之无量也。二法身无量。此是无量之无量也。今释迦弥陀。俱是法身之无量。此化缘短故。故生身是有量。彼佛化道长非人天所知。故生身是无量。而实有数也。耆阇凛师解云。释迦为应。彼佛为真。执应不能除毒害见。真则能消伏毒害。今不用此解。但此土西土同是应佛。净秽相形故有优劣。若作真语不复得移动。辨其优劣。若彼是真佛土应极净。此则不可。若作本迹语。此为迹彼为本。本迹相传。望此语则宽。虽然今亦不用。那知释迦是迹无量是本。二佛各有本迹。那互为本迹。此又不可。今明此土为秽彼即为净。今秽国众生见思毒害。欲借净土来破其病。是故请于彼佛。国土相形互为优劣。破惑互有消除。如十种行人。作意祈请方法不同。是故观音十种垂应有异。此亦十种。西方十种。祈请十种。消伏毒害也。问何意请彼佛耶。答此土请释迦。为消伏之因。彼佛二菩萨为外缘。因缘应在二佛。故劝令请。又就彼佛。表如来法身实相之境。观音表中道正观之智。大势表福德神力熏修。但圣人皆具三德无不具足。今各据一门的当为语。三人各从一法标名。今欲消伏毒害。必须胜境显发法身。亦须智慧照了除惑。亦须福德资成智慧。是故三圣俱请。问若三圣俱请何意。独标题称请观音。答正言智慧。是除毒之对治。对治义强总略为言。故止标一人。得意具三义也。恒以大悲者。是叹也。三圣俱有大悲俱悯俱救。然而别说如来。以大悲为法身之境。观音为智照。大势为福力冥熏。然而皆具悲悯救济也。第二从汝当五体投地去。劝示祈请。申三业之机。大圣乃当常欲济拔。为外缘无创之者毒不得入。应须内因。故令运三业为机也。事解五体投地者。众生之本体。一义同父母。是故虔恭尊敬归投于地。表欲报恩之相。理解地是一实相。若与萨婆若相应心合。故名为投地。若离萨婆若名不投地。如人谦卑恭谨。是则投地致礼。与常理合。若傲慢逆理礼则不施。今明五体即表五阴。左脚是色。右脚是受。左手是行。右手是想。头是识。何故尔。受是心神之法。为阳如右脚。戒是色法。无作冥密。如阴表左脚。故言左阴右阳也。想是推昼前境。是阳如右手。行是思数如阴表左手。头为识者。五识在头能了别故对头。若离萨婆若。而起五阴者。此是平倚五体。不归命观音。毒害不消名为惑。是故沉沦生死。为五受阴所害。若依萨婆若心地者。即得五分法身之五阴戒。是防护七支故。是色阴定。是受者。如经说。三昧是正受。定意开出故定。是受阴慧是悟。虚智即想阴。解脱即是行阴。行阴招累故。解脱无累。对之解脱知见。即是识阴。识阴能了别故。以五分法身。代生死之五阴。故涅槃云。因灭是色获得常色。乃至受想行识亦复如是。即是萨婆若心。故名五体投地。五体归命能令毒害消伏。名之为解脱。则出生死萧然累表。故言五体投地也。烧香散华者。香即薰馨。遮掩臭秽。表于智慧断结毒害。香即智慧也。亦是止善。散华表定。定是福德庄严。如华能严饰雕丽故。用华以表定。亦名行善。复次华以表慧。何以故。华是可见法。慧是照了见理之法。用华以对慧香。以对定者。香是冥熏对定。有寂静之义。故用对定。何故作此互判。此是通释。定中有慧。慧中有定。若别对者。法身皆名为慧。此中岂得无定。七净之法皆名为华。此中岂得无慧。而别对定慧也。故言化训灭五阴拔断十二根。复次烧香对无作善。无作因作而发。不须更作任运常起。亦如人受戒。作意发得无作。任运常能破恶。如烧香时止用火为缘。即便烟香任运遍满。故用香对无作善。华以手散。若不运手华则不散。此对作善。若不作善则不生。既表无作作两善。定慧亦尔明。此约十种行人故用对此(云云)。合消伏毒害意。系念是劝意业。所以先意后口者。先须域意然后口宣。言系念即是默念之请。作礼即是延请。口请佛即是祈请也。系念之法若能调和不风不喘不气者。名之为息。十息为一念。凡百息为十念。能如是者。下根人即得心定乱止。中根人得细住。上根人即得未到地定。于未到定喜发诸禅及诸无漏。或于此定见十方佛。念佛三昧乃至一切禅。多约未到定发得也。即将此数息。约十种行人。若数息调适。能令身心安静四大调和。即是消伏果报上毒害。若数数时。能令善心开发恶心调伏。烦恼恶业俱息其世者。即是人天数息。若观此所数数息。是风气四大之强者。故言此身无住风力所能。风气即是法色也。能观之心王。即是识。领受此数即是受缘想。此数即是想。其余诸数即是行。数息中具五阴。即是四念处观。名声闻数息。若观息是过去无明因缘所成。致现在果报。息三世因缘。即是缘觉人数息。若观息不保不爱无所著名檀。不于数息起不善名尸。能安忍耐此数息名忍。念念相续名精进。知色数法在缘。不谬乱名定。照了数法分明分别是风是喘识邪正。是智慧无相等慧。即通教数息。别修数息不定空不定俗。中道佛性前后观之。即别教数息。若圆观此息非空非假。一心三谛圆说。即圆教数息也。第三因光见佛为二。一见佛。二三圣降临。今言于光中者。即是释迦放法身之光。如如智慧之光。照了因此法身。得见应身也。如来神力者。或可是释迦力。或可如来。只是真如之法。此真如有神力。乘此神力而来。故言神力。不动舍离。至实相之法界广严之处。住此地悯众生为除毒害。城即法界取其防非。御敌之用为城门。即不二门。住此门不动。令众生得入此门。到法性城也。金色照者。如如即智。还照如如境。第四即具杨枝净水者。此是劝具两因。正为机感也。杨枝拂动。以表慧。净水澄渟以表定。杨枝又二义。一拂除。即对上消义。二拂打。即对上伏义。又拂除对消灭之消。二拂打即对消除。净水二义。一洗除。即对消义。二惺悟。即对伏义。水又四义。一洗除。二润渍。三惺悟。四安乐。洗除对消灭之消。润渍对消除之消。惺悟对除伏之伏。安乐对平伏之伏。复次洗除对消伏毒害大悲拔苦。是慧义。润渍是大慈与乐。是定义。惺悟是慧义。安乐是定义。明此约十种行人自各有定慧。拔苦与乐各有消灭伏义。例作(云云)。旧约此经文。为忏悔方法。制为十意常所行用。八意出在经文。一一检取。一庄严道场。二作礼。三烧香散华。四系念。五具杨枝。六请三宝。七诵咒。八披陈。九礼拜。十坐禅。释此十意备作事理(云云)。第五从大悲观世音而说咒曰。去为三。初从此去讫平复如本。明消伏毒害。是破烦恼障。第二从世尊重请观音去。至如鹰隼飞。明破恶业障。第三从系在囹圄去讫现前见佛。说六字章句已去。破六道治六根。俱是破报障。通论三障。皆是毒害。皆是烦恼。皆是恶业。皆是报法。若别论不无轻重。分为三障。三处经文悉具三障之语。今就别明义。判三咒破三障。此有两义。或有人三障而悉须三咒破之。自有人虽具三障。而烦恼最重。若破烦恼。余障弱者自消。或业重或报重。是故随其强者破之。弱者随去。或有人虽破烦恼业报犹在。如罗汉虽破子缚。而犹有偿狗啮除者。例尔。或除一障余者皆除。如经言。若断一法我证汝得阿那含果。所谓贪也。非是断一能得此果。乃是断其重者。轻自随灭。复次三咒治三障对三根人。初咒对上根十种人烦恼毒害。次咒破中根十种人恶业毒害。后咒破下根十种人果报毒害也。毒害之名。通此三根。能害法身慧命故。今从别义。更立破烦恼破恶业破报之名。就理无胜劣。行人修进便宜而为胜劣。类如法华三周说法。通名开三显一。初说当开权显实之名。第二第三亦复如是。而论别更加法譬因缘。即此三番咒。通别之意也。自有人取后一番咒为正说。即是兼于总别。而治三障也。若不取后咒为正说者。只于前三咒之中各作正旁。即兼得总别意也。今就初咒为五。一劝三业为机。二叹咒体用。三正说咒。四明行者得益。五舍离人平复。就劝机为二。一经家叙。二正三业致请。三称三宝。是通为众生作消伏之所。观音是别缘。是故请三宝。复有通别。所以三称。或可欲除三障故。或可表三周说咒故。或可表三释故。须三称也。三业如文(云云)。四行偈为二。初二行正请。后二行结请。初为二。前一行总请。后一行别请。初一句标自请。次三句自他请。苦厄者约十种行人。皆云苦厄(云云)。不独苦在身上。眼赤耳脓之厄也。大悲覆一切者。非止覆舍离城中之苦。亦是覆十法界人。故言一切也。普放光者。即是请大智光明为调伏柔善。灭除无明痴闇即消除。如华严又放光。或除悭除恚等。种种所治。今此智光。亦治十种行人之毒害也。无明既尽如覆大地。即顿除惑。次第除十人惑。即渐除惑也。次别请。即是别标三障杀害苦者。即是毒害恶业也。由毒害故。所以招苦报。是故言害历十种行人中明恶业毒害也。如魔喜来恼行者。或将空来破其有中修行。令堕二乘。害其菩提之善。或将散善布施来。破其空无相无漏善。令堕人天中。皆是害义。二障如文。必来是欲降施大乐者。请大慈大慈调伏柔善大乐故。前是大悲拔苦是消灭义。若世间苦报得除。亦名为乐。人天善成亦名为乐。如是等分有乐义。而不名大至得常乐。圆教之理方名为大乐。能请语长远。故知不止请于舍离城报苦一种也。次二偈语慈父者。十种行人。皆名众生世间。而有父子义者。同有佛性。如来藏理是正因性。昔经世世相随。或作诸功德低头举手。随从化道。即是缘因性。但未有了因。而今结缚得灭。为说消除毒害平复如本。岂非了因性。三种天性相关得为父子。故请云。世间慈悲父。免我三毒苦。当知请父甚广。岂止事中报障耶。病除为今世乐。未来当得道为涅槃乐。未来有余涅槃。为今世乐。无余为后世乐。十种人当分得道为今世。究竟涅槃为后世。余诸乐非大乐。究竟方是大乐也。第二称叹神咒为二。一叹咒体。二明用。从白佛必定去。是叹体。即是实相正观之体。非空非有。遮于二边之恶业。持于中道之正善。名实相咒体也。此体具于三德。不纵不横。文云。三世诸佛陀罗尼印。即是法身实相之德。必定即是师子吼决定说般若。吉祥即众苦永得尽。普令各解脱。以此三德叹陀罗尼体也。又必定名师子吼。消灭拔苦义。吉祥是善利之词。是调伏与乐义。故大品云。是大神咒大时咒无等等咒。咒只是愿。佛说法时愿众生如立是咒也。譬如螟蛉故。诸经皆是咒也。中道之咒遮于二边。伏空伏有。破于二边灭空灭有。即是消灭伏之。亦有余伏平伏等意(云云)。咒亦是愿。亦是禁咒。咒誓亦是咒术。术法尽与十行人。毒害相应密能消伏。诸佛秘要不可思议也。三世佛印。即是实相印。印定诸经。故名咒体也。闻此咒者即是明用。如不识药。未知其良。若不明用。何知力强。苦尽是消灭。得乐是调伏。远八难是消灭。得念佛定是调伏。调伏柔善感见诸佛。乃至有见无见。四见横计不顺于理。皆名恶业。二乘空中所见。三藏四门。通教四门。皆未顺理亦是恶业。今此中道神咒悉能消伏。当知此咒神用广远。第四持者得福。如文。第五平复如本。约十行人明如本。此报身无明之病。今病除如本。本修世善之心。无恶业之害。五尘之病。今还复人天善本。修四谛求涅槃。以无见爱今得前心。故言平复。乃至圆教亦尔。本是法性净照。起五住妄惑之病。即病除与法性等。故言如本。第二从尔时世尊怜悯去。是破恶业咒。就此为三。一如来重请。二观音奉命说。三佛述成。今言佛请者。非是自请。是为他护法耳。请字有二音。若作净语可施于下。如天子请百官。又经题呼为净。可施凡下。若作请语重两语。随意消息。今意重说消伏毒害咒者。从通为言。又破恶业咒者。从别受称。如前(云云)。第二正说咒为二。一正说咒。二明力用。一说咒言承佛力者。承于如如大觉之力也。更称三宝义同前。一切怖畏者。即复为二。一总明咒力用。二别释。今言一切怖畏者。一历十种行人。各各有怖畏也。二作恶鬼虎狼者。例如金光明初地至十地。皆有虎狼师子之难。此中十人乃无事中虎狼。约烦恼法。为虎狼也。别释者。从破梵行人去也。十恶业者。十恶是性戒。受与不受俱是罪不同。其余遮制等戒。如比丘草木戒。受者犯得罪。不受犯不得罪。今取性重者。咒力能令清净轻者。例灭设者。有二义。一假设设。二者但设设。性净之理本无恶业。今起恶业。皆是虚假。实来破虚皆使清净。故言设。此明除虚妄之假也。但设者。但有一法。是业种类所摄者。无问重轻。此咒皆能破之令清净。大品设有一法过涅槃者。亦如幻化。此条然言无。如十九界等。毕竟不可得。今言假设。不妨有浮虚之乐。与大品设语。乃同复为异(云云)。现前见佛者。见佛三昧为种。地狱人念佛时。感见形质不同。乃至人中所见。二乘通别等菩萨。所见各异。凡约十行人明见佛不同。三昧观法亦异(云云)。从佛告阿难去。是第三佛述成就此为四。一述功能。二劝行法方轨。三引证。四结成功能。就明功能中。能除二种患难。身无患心无病。从凡夫地乃至等觉。犹一生在皆有身心。于分段中具三涂身心。人至第四禅为身病。四空有心病。故知苦乐随身至四禅。忧喜随心至有顶。若声闻五方便人。具足身心之患。须陀洹虽见谛思惟尚在。乃至罗汉有余时身病尚在。习气不忘亦是心病。缘觉亦尔。六度通教亦尔。若断分段生变易者。此就无作四谛中。五分法身深浅优劣。无明住地心惑重轻。乃至余一生在。三贤十圣住果报。岂非是身。乃至欲得佛无上报。皆是身患无明未尽。佛性不了皆是心病。故经云。因灭是色获得常色。方无身病。因灭受想行识。获得常受想行识。方无心病。还将此身心两患。约十种行人(云云)。火从四面来。此是外火。节节疼痛是内火。事解如文。理解外来者。是见惑横计而生。故言外来。四面即是有无四见等。此见焚烧见谛解。故言烧身。龙是神灵之物。即表法王。自在设教如龙雨。雨除见惑如火灭。即是信行人。节节疼痛是思惟惑。附理生如须陀洹人。已得无漏理解。而犹有思惑。故言内火。节节即是思惟所断九品。欲界九品。四禅四空等处处九品。岂非节节也。前一作信行。龙王降雨。今龙即是无漏心王。发得禅定法水。灭思惑火也。明此约十种行人分段。见思可解变易既有。菩萨胜妙五欲。此中自有无作界外见思。例作火义至一生在(云云)。谷贵饥馑者。事解五谷不收为饥。菜蔬不生为馑。譬解者。远圣不闻道为饥。近则为饱。无正慧为饥。无助道为馑。如法华饥饿羸瘦。此则事中。乃至人天善。皆例饥饱义。若二乘非饥者。法华不应云从饥国来。此则小乘为饥。大乘为饱。约十人传作(云云)。王难者。分段用四魔为难。变易用十魔为难。乃至一生在。亦有魔故。言三魔已尽。唯有一分死魔在。恶兽是恶业。盗贼是六根六尘。迷路是邪僻。牢狱是果报。果报二种。一者约诸道明报狱。如人得天往(云云)。二者当分受身为狱。亦约十行人。杻械是定慧障。枷是权实障。锁是得业绳等也。海是生死。或云法性。妄想动法性故。波浪为难。夜叉罗刹是见思。毒药是理境。如四见取理不得而成毒故。法性亦名毒药。亦名甘露。刀剑是无常。三界皆为无常所迁(云云)。第二从此陀罗尼灌顶去。是劝如法行。经三。一正劝。二示法用。三得益。灌顶者。事解云。轮王欲授位太子。取四海水淋太子顶。而委以天下。故云灌顶。若案十地云。佛授十地菩萨记。以法性海水。淋十地法王子顶。名为佛受职。故称灌顶也。今明此义。凡有十种人。智有顶可见。佛但法性。无见顶者。余人少分智慧理。极不能思度。名之为顶。若得陀罗尼咒被灌之。即能得进解行转深。名为灌顶。如是约十种人。皆有顶义。皆有被灌之义。唯妙觉身最高极不可复灌。能以陀罗水。普灌十种人顶。此十地之顶也。斋者齐也。齐身口业也。齐者只是中道也。后不得食者。表中道法界外更无别法也。中前得啖而非正中。此得明表前方便。但似道之中。得有证义。故得啖也。亦是表中道法界外有法也。不啖肉者。是无缘大慈也。故不啖众生。缘法缘皆有分齐。此无缘无分齐故不得啖也。灰者五停心观也。五辛苦辣。是五阴苦谛也。荤气是五阴中有集谛也。污秽五阴苦集也。十方佛是十法界皆有佛性。七佛是七觉分。第三从佛告阿难有一女人去。是引证。非是独证。此段亦通证于前。如文(云云)。第四从此咒功德三障永尽。是结成功能如文。第三从若有众生囹圄去。是第三番咒除报障。此即为四。一明说咒之由。二正说咒。三称叹功用。四结成。第一所由及第二正说如文。第三叹功用。文为三。一明六道六字章句用。二明修因六字章句用。三明六根六字章句用。他释六字者。或言称三宝名。是六字章句。此配六字乃足。而不见文中有标章结句之言。或三宝为三字。观世音为三字。此于诵持为便。上文不标章结句。若以此六字者。处处皆有此义则通。今皆不用。今明六字章句者。案经文有标章结句起尽之文。约义为便。明六字章句。今案经对六道六妙六根等。以明六字章句。如大经对二十五。有明二十五三昧。今对六道明六字章句。成消伏六道之害毒。于义为便。所以明此三种章句。此三种六字。凡有三处六出。初明果报。六字章句者。说偈竟即云。若有四部闻六字章句去。便广说六道中拔苦功用之事。后结句云。若有闻此六字章句。次明修因。六字章句者。如斯那闻六字章句观心心脉者。广明六妙。后即结云。此大精进勇猛宝幢六字章句三。明六根六字章句者。从舍利弗在寒林中。斯那问眼。眼与色相应。云何摄住者。广明六根。后即结云。闻此六字障句。数息系念净行之法。此即三种起尽文义冷然。故依此为判也。第一明六道六字章句者。六道是果报法故。六道是六字门。一道之中分别有无量种。即是章句。观音又照六道实相。得陀罗尼究竟旨归。如大经云。二十五有有我不耶。答云有我。我即佛性。诸佛菩萨穷此理性。于诸道中而得自在故。能以陀罗尼力。消除六道三障之毒害。今此中偈但列五道名。若依旧解五道者。但合修罗为一鬼道。若开即成六道。今文正明修罗为一道。复明饿鬼道。而不辨天道。不知是翻者脱落。不知更有别意。今斟酌者。或可天道苦少。且明下五道耳。故不论六。又长行中。则有六道义。何以故。如云从迷失道径去。乃至妇人生难此是人道。此咒巍巍能免地狱饿鬼畜生修罗等苦。即是四恶道。八难者。即长寿天是一难。此语即摄天道。故具六道。又偈中云。普教一切众令离生死苦。若尔者一切之言。即是摄得六道(云云)。今约六道段中为四。一明拔六道苦恼难。二明得失。三说偈。四结如文。从今世后世不吉祥事永尽无余。是明失也。从持戒精进皆悉具足。是明得也。又二义。一明得念定总持诸法。次明得见佛得旋陀罗尼。得陀罗尼者。勘法华经明位即齐佛。如无生忍。此即似初境界(云云)。第二从王舍城斯那去。明修因六字。此为二。一通二别。通中又为二。一略观心心脉者。若事解。只赤肉之心一身之主。由是心脉。能开出一切脉。能开之心一身之主。由是心脉。能开出一切脉。以通成一身。具如通明观(云云)。此即是因缘释。心义若空。共一切世间中。无不从心造。心如工画师。造种种五阴。种种五阴由心故有。心无故一切法亦无。心不有一切法不有。心空故一切法空(云云)。虽一切法空。而有诸脉名字假名差别。从一心脉。乃至无量诸脉。皆能通达而无滞阂。此即达心脉。是假名故。一切法皆是假名(云云)。心脉若定是空。空不可假。心若定是假。假不可作空。当知心脉不空不假。当知一切诸脉亦不空不假。如是则遮于二边。兼照空假。即是圆观心脉。如是三观历十种行人(云云)。今约经文作三观者。若有能观即有所观。能所合故即是因缘观也。使想一处。即是入空观也。见观世音。即是出假观也。即得解脱者。即是中道观也。而又云。得阿罗汉者。此约十种行人。小乘大乘明罗汉无咎(云云)。第二从端身去。是广明也。依禅法明(云云)。二十五种方便。俱有事理两解。今正取调五事。明调色息心三方便。是此文正方便意。原身之始。始于三事。众生不知三事故名迷。达三事故名解。今为修此六字故。须方便调此三事。从端身是调身。正心是调心。心气相续是调息。端身是约戒。正心是约定。气相续是约慧。此明戒定慧调三事。约世间阳上阴下。随世俗故。右阳居下右阴处上者。欲将定静之法。镇于阳散也。世俗既有威仪。此即是以戒法。禁约粗犷。即对戒也。二阳动相阴静相。以静镇动。是制乱方便。即对于定。三者右表方便。属权而居下。左是实智居上。是则自权而显实。此即表慧。此戒定慧。还约十种行人(云云)。举舌向齶为防难故。为止言语故。从一至十是数门。成就息念不外向是随门。不涩不滑调和得中是止门。下去是三门如文。赤肉心起一脉。生四大脉趣四支。各起十脉合四十脉。一支十脉复起百脉。就根本合四百四十脉。今但取四支。四十为言也。又取头十脉。就根本四脉。故言十四脉。止应舌至鼻。喻如江海通流。若是肝气青肺白脾黄肾黑。唯有心赤而不见。是略耳。诸气来会鼻。失本色故如琉璃。息细八寸亦是定将散。表八正道此中六妙门。凡应有十科意。今只是一相生妙门也。若此中观者。只是通明观也。从佛告此大精进去。是别明六妙门。前六妙门通凡夫。三乘共观故言通。今三乘未合故。别观六妙门也。第一明声闻六妙门者。即为二。一从大精进去。是叹六妙门。从汝等善听去。是劝。劝文为二。一劝。二受行。今明劝者。当自摄身明戒端坐正受。是定观苦。是明慧苦者。只报身是苦聚。生来无主为空。命尽故坏。取此为次也。若无常为初。取念无常也。五门者。此有三种。一五处止为五门。即五轮禅也。此经云。于节节间皆令系念。即是其义。二五方便。为五门禅。今明念佛一门。余者数息不净因缘慈心等。而毗昙无念佛。但云界方便破我见。足数息等为五门。今明界方便。乃是因缘观。破断常等见。而犹阙念佛。是故用念佛等为五门。此经文云。得念佛定。即是其义。三无常苦空无我寂灭五门。即如此文。苦空无常是其义也。若五轮为五门。一向是系念于色属定。若无常等为五门。一向就理是慧。若五方便合用定慧。复次开五停心观为六妙门。开息方便出随止二门。何以故。数息有三种也。合不净慈心两方便为一观门。因缘方便是还门。念佛是净门。何故尔。念佛有法身佛。法身即是空理净故也。又合五方便六妙门为三障。数息是报风。故属报障。慈心不净因缘。治此三障各有三。如数息是觉观。觉观三种即有三治(云云)。恚有三种欲。有内外(云云)。痴有断常性(云云)。业有浮沉恶境(云云)。如是治法。亦有三治之具。如禅门(云云)。今经不用此等治。但明一空无相如幻如化。以入实际遍治之(云云)。第二从寒林中即是受行。又为二。一奉行得意。二斯那闻下。简三乘人六门。寒林者。即是无漏清凉也。金是慧。三乘人同入第一义法性理。故如金。第二斯那问。即是第三番。六字章句意也。眼见色即有三种。初一念时是独头。无明一念转。即与相应无明共起。若顺色即爱违即嗔。平平即起无记。事中摄住者。但数息不令三种心起。即是也。理中论。若根尘为因缘析。此因缘分分无常生灭。以见理者。即如毗昙见有得道也。若观根尘净虚不实空平等见理。即是见空得道。若观根尘无明因缘诸行老死。即是缘觉人。摄住此六根不次第。于义无失。今言色香味触与细滑相应者。五根微细皆寄身根法尘。意根若领纳法尘时。身已虚有诸触备至。故言色香等。与细滑相应。细滑即身也。六根例作理释。通别圆意(云云)。地无坚者。如实故言无坚。通教观地如幻如镜像。有坚又四句。责责见细理邻虚。是有见空。即是无见。乃至四句。深着不可舍。皆名为坚。今荡此四执。除此四过。求不可得故。言地无坚。水不住四句故。风无阂者。岂无四句质阂。是身出火者。慧解脱人但有无漏火。俱解脱人备有事理火。慧人烧子缚身因。俱解脱人烧果缚身果。见十方佛。是声闻破恶成辟支佛。住不退是菩萨。言服者。结成意也。
