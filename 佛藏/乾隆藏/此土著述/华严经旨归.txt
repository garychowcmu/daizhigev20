华严经旨归一卷


此土著述
华严经旨归一卷
唐京兆西崇福寺沙门法藏述


　　

华严经旨归
　　夫以。主教圆通尽虚空于尘刹。帝珠方广揽法界于毫端。无碍镕融卢舍那之妙境。有崖斯泯普贤眼之玄鉴。浩汗微言实叵寻其旨趣。宏深法海尤罕测于宗源。今略举大纲开兹十义。撮其机要称曰旨归。庶探玄之士粗识其致焉。
　　一说经义　二说经时　三说经佛　四说经众　五说经仪　六辩经教　七显经义　八释经意　九明经益　十示经圆。
说经处第一
　　夫圆满教起必周侧于尘方。既为尽法界之谈。讵可分其处别。今从狭至宽略开十处。初此阎浮。二周百亿。三尽十方。四遍尘道。五通异界。六该别尘。七归华藏。八重摄刹。九犹帝网。十余佛同。初此阎浮者。谓此阎浮菩提树等七处八会。说此经法。二周百亿者。谓尽此娑婆百亿阎浮觉树王等。同时俱说。三尽十方者。谓尽于十方虚空法界。所有一切须弥山界。无不同时皆说此法。如光明觉品说。四遍尘道者。谓于十方虚空界中。一一尘处皆有彼刹。悉于其中演说此经五通异界者。谓树形等异类世界。有不可说佛刹微尘等。一一流类皆遍十方虚空法界。为与前须弥山界等。互不相碍。各于其中转尊法轮。六该别尘者。谓尽虚空界一一尘道。各亦同前摄自同类无量刹海。而于其中亦说此经。七归华藏者。谓此等一切杂染世界各皆同尽。唯是莲华藏庄严世界海数过刹尘。一一皆悉遍周法界不相障碍。悉于其中演说斯法。八重摄刹者。于此华藏一一尘。皆摄无边诸佛刹海。皆于其中说此经法。九犹帝网者。彼一一微尘。既各摄此无尽刹海。即此刹等复有微尘。彼诸尘内复有刹海。是即尘尘既其不尽。刹刹亦复不穷。如因陀罗网重重具十不可说其分量也。上来总是卢舍那佛说华严处。问若如上说。即七处八会皆悉杂乱。如上忉利天处说十住时。既遍虚空周侧毛道。未知夜摩等处亦说十住不。设尔何失。二俱有过。若彼不说即说处不遍。若彼亦说。何故经中云。忉利说十住法。夜摩等处说十行等。答此说十住忉利天处。既遍十方一切尘道。是故夜摩等处皆有忉利。即于如此遍夜摩等忉利天处说十住。是故忉利无不普遍。仍非夜摩。夜摩等处说十行等。皆亦遍于忉利等处。仍非忉利当知亦尔。若约十住与十行等全位相摄。即彼此互无各遍法界。若约诸位相资。即此彼互有同遍法界。余一一品一一文处。皆亦如是。准以思之。十余佛同者。如此一佛说华严处如是不同。是即十方一切余佛。各说华严处皆不同。准前知之。经云。三世诸佛已说今说当说。又云。我不见有诸世界彼诸如来。不说此法。又如证法菩萨所说。当知余佛无不同说。问余佛说处与舍那说处。为相见不。设尔何失。二俱有过。谓若相见即乖相遍。若不相见不成主伴。答互为主伴通有四句。谓主主不相见。伴伴亦尔。各遍法界彼此互无故无相见。主之与伴其必相见。伴主亦尔共遍法界。此彼互有故。无不相见。如舍那为主证处为伴。无有主而不俱伴故。舍那与证处同遍法界。设于东方证法来处彼有。舍那还有东方而来作证。如是一一具具远近。皆同遍周法界。一切尘道无障无碍。思之可见。
说经时第二
　　夫以。常恒之说。前后际而无涯。况念劫圆融岂可辨其时分。今略举短修分齐。析为十重。初唯一念。二尽七日。三遍三际。四摄同类。五收异劫。六念摄劫。七复重收。八异界时。九彼相入。十本收末。初唯一念者。谓于一刹那中。即遍如前无尽之处。顿说如此无边法海。二尽七日者。谓佛初成道。于第二七日。普遍如前处说此经法。三遍三际者。谓尽前后际各无边劫。常在彼界恒说此法。初无惭息。如不思议品说。四摄同类者。谓彼一切无边劫中。一一劫内各摄无量同类劫海。常说此法。五收异劫者。谓一一劫各摄无量异类劫海。如长劫摄短劫等。恒说此经。六念摄劫者。于一念中。即摄如上无量前后同异劫海。如是念念尽前后际。一一念中。皆各普摄一切诸劫。皆亦如是。如是时劫。常说此法。七复重收者。此一念中所摄劫内。复有诸念。而彼诸念复摄诸劫。是即念念既其不尽。劫劫亦复不穷。如因陀罗网重重无尽。思之可见。八异界时者。如树形等无量无边。异类世界时劫不同分齐各别。并尽彼时分常说此经。九彼相摄者。即彼异界所有时劫。亦各别相收。或互相摄。若念若劫无尽同前。悉于彼时恒说此法。十本收末者。如华藏界中以非劫为劫。劫即非劫。念等亦尔。以时无长短离分限故。以染时分说彼劫故。以时无别体依法上立。法既融通。时亦随尔。于此无量时劫。常说华严初无休息。问准此所说。说华严会总无了时。何容有此一部经教。答为下劣众生。于无尽说中。略取此等结集流通故。有此一部。令其见闻方便。引入无际限中。如观牖隙见无际虚空。当知此中道理亦尔。观此一部见无边法海。又复即此一部。是无边劫海之说以结通。文无分齐故。一说即是一切说故。问若此多劫常恒说者。何故如来有涅槃耶。答说此经佛本不涅槃。法界品中开旃檀塔。见三世佛无涅槃者。又复以此初时既摄多劫。是故示现涅槃。亦在此中。以摄化威仪之中涅槃。亦是说法摄生与成道说法。无差别故。是故说法总无休时。复次舍那佛常在华藏。恒时说法。初无涅槃如常住故。
说经佛第三
　　问说此经佛卢舍那身。既在如前无尽时处。其佛为是一身。为是多身。设尔何失。二俱有过。谓若是一身。何故一切刹中各全现耶。若是多身。何故经言而不分身。又云。而如来身亦不往彼。答此卢舍那法界身云无障碍故。常在此处即在他处。故远在他方恒住此故。身不分异亦非一故。同时异处一身圆满。皆全现故。一切菩萨不能思故。今显此义略辨十重。一用周无碍。二相遍无碍。三寂用无碍。四依起无碍。五真应无碍。六分圆无碍。七因果无碍。八依正无碍。九潜入无碍。十圆通无碍。初用周无碍者。于上念劫刹尘等处。卢舍那佛显法界身云。业用无边周侧如上。一一尘刹一一念劫摄生威仪。或现八相或三乘形。或五趣身或六尘境。身云差别名号不同。业用多端不可称说。华严佛境界分云。卢舍那佛于一尘中。示现十佛世界微尘数等多威仪路。以摄众生。如一尘一切尘亦尔。如一佛一切佛亦尔。故知如是应机现身。无尽无尽不可说也。又云。如此见佛坐师子座。一切尘中亦复如是。二相遍无碍者。于上一一差别用中。一一各摄一切业用。如在胎中。则有出家成道等类。如是一切自在无碍。如经微细中说。三寂用无碍者。虽现如是无边自在。然不作意不起念虑。常在三昧不碍起用。不思议品云。于一念中。悉能示现一切三世佛。教化一切众生。而不舍离诸佛寂灭无二三昧。是为诸佛不可譬喻不可思议境界。如末尼雨宝天鼓出声。皆无功用任运成就。四依起无碍者。如此所现虽无功用。皆依海印三昧之力。而得显现。经云。一切示现无有余。海印三昧势力故。五真应无碍者。则此应现无尽身云即无生灭。则是法身平等一味。不碍业用无有限量。经云。法身多门现十方。如是真应理事混融无障无碍。是佛境界也。六分圆无碍者。则此遍法界卢舍那身。一一支分一一毛孔。皆亦有自舍那全身。是故分处则是圆满。法界品云。如来一毛孔中。出一切佛刹微尘等化身云。充满一切世界不可思议故。亦于毛孔。则现十方尽穷法界。一切诸佛一毛孔中。尽过去际一切如来。次第显现不可思议。故经偈云。如来无量功德海。一一毛孔皆悉现。又如法界品中。普贤支节及毛孔亦现可知。七因果无碍者。谓于身分及毛孔处。现自舍那往昔本生行菩萨行所受之身。及所成行事。亦现十方一切菩萨身云及行。经中佛眉间出胜音等尘数菩萨。八依正无碍者。谓此身云则作一切器世间。经云。或作日月游虚空。或作河池井泉等。一切世界海。又亦潜身入彼诸刹。一一微细尘毛等处。皆有佛身圆满普遍。经云。佛身充满诸法界也。又彼所入一切刹海。总在如来一毛孔现。经云。无量刹海处一毛。悉坐菩提莲华座。遍满一切诸法界。一切毛孔自在现。普贤亦云。一切诸佛及刹土。在我身内无障碍。我于一切毛孔中现佛境界。谛观察况于佛也。又如来自在还现自身。于身内刹中教化众生。无障无碍非思量境界。九潜入无碍者。于众生世间无碍自在。谓此佛身遍入一切众生界中。如如来藏虽作众生。而不失自性。此亦同也。又亦总摄一切众生。悉在如来一毛孔内。一切毛孔亦皆如是。经云。观见如来一毛孔。一切众生悉入中。如是等。十圆通无碍者。谓此佛身则理即事则一。即多则依即正。则人即法则此即彼。则情即非情。即深即浅即广即狭。即因即果。则三身即十身。同一无碍自在法界。难可称说。如来以自在身云。于前时处常说华严无休无息。
说经众第四
　　夫众海繁广。岂尘算能知。今统略大纲亦现十位。一果德众。二常随众。三严会众。四供养众。五奇特众。六影响众。七表法众。八证法众。九所益众。十显法众。初果德众者。谓尽法界一切诸佛。皆在舍那海印中现。同于此会共说华严。然有二类。一能加。第一会中尽十方一切诸佛。悉现其身加于普贤。余会准之。二证法众。如发心品末。十方各有一万佛刹尘数诸佛。悉号法慧。现身赞述。一切十方皆亦如是。如性起品。十方各有八十不可说百千亿那由他世界微尘数如来。同名普贤。现身赞述十方亦尔。皆云。我等诸佛为未来菩萨故。护持此经令久住世也。第七会末亦尽十方诸佛现身面赞证述。同前解云。当知。现今此经住世并是佛力。二常随众者。如普贤等十佛世界微尘数等大菩萨众。是卢舍那内眷属故。动止常相随。周遍一切微尘道处。于华藏界。助成能化显一乘法。如舍利弗等千二百五十比丘。与释迦佛亦常相随。于娑婆界助佛扬化。说三乘等法故。三严会众者。如诸神王天王等众。有三十余类。一一类众各过世界微尘数等。并是道力随缘殊形异现。俯同世间显随类生身。则是众生世间之身。庄严卢舍那佛大众法会也。余宗是化为令净土示不空故。此中是实。以是海印三昧现故。能问显示大法海故。四供养众者。如第五会。庄严师子座。有百万亿菩萨在前立侍。又百万亿梵王而围绕之。如是彼有五十八众。一一各有百万亿数。或云无量阿僧祇等。余会准知。此等并是舍那佛所常供养众。五奇特众者。如佛高台楼观师子之座。诸庄严内。一一各出一佛世界尘数菩萨。谓海慧等。此是如来依报所摄。以表依正无碍故。人法无二故。又如佛眉间出胜音等佛世界尘数菩萨。以表因果无碍故。又表从证起教故。六影响众者。如舍那品中。十方各十亿佛土微尘数等大菩萨来。一一各将一佛世界尘数菩萨。以为眷属。一一菩萨各兴一佛世界微尘数等妙庄严云。悉皆弥覆充满虚空。随所来方结跏趺坐。次第坐已。一切毛孔各出十佛世界微尘数等一切妙宝净光明云。一一光中。各出十佛世界尘数菩萨一切法界方便海。充满一切微尘道。一一尘中有十佛世界尘数佛刹。一一刹中三世诸佛。皆悉显现。念念中于一一世界。各化一佛刹尘数众生。又如法界品中。十方亦各尘数菩萨悉来云集。且如上方大菩萨众。一切相好一切毛孔。一切支节一切身分。一切庄严具一切衣服中。出卢舍那等过去一切诸佛。未来一切已受记佛。未受记佛。现在十方一切世界一切诸佛及眷属云。皆悉显现。过去所行檀波罗蜜。及受者施者皆悉显现。过去所修尸波罗蜜。乃至一切行海。充满法界皆悉显现。解云。毛孔身分。既摄法界。如是等类极位菩萨。从他方来影响如来。非是自刹常随之众与普贤等。德位齐等。七表法众者。如诸首菩萨表说信法信为行首故。诸慧菩萨表十解法。以慧能解故。诸林表行诸幢表向。诸藏表地。如是等类。并是寄诸菩萨表行位法。或十刹尘数。或不可说等。余并准之。八证法众者。如诸会末皆有他方同名异界大菩萨众俱来作证。现此所说决定究竟。或一一方各百万佛刹尘数等。并各如文。九所益众者。如诸会中天王天女等。是所益众又如发心功德品中。十方虚空法界等世界中。一一各有万佛世界尘数众生。是得益众。性起品中十方虚空法界等世界。一一各有一切佛刹微尘等众生。又云。彼一一世界中。复各有百千佛刹微尘等菩萨。并是所益。第八会初亦有所益无边大众。十显法众者。如舍利弗须菩提等。五百声闻在此法会如聋。托此反示一乘法界。由彼方现此法深广。犹如因皂以现白等。此众无有结通。以是别非普故。相违因故。以前十类为器为模印佛法界。以成无尽法门海耳。
说经仪第五
　　夫以。无限大悲周众生界。施化万品仪式难量。今就通别各开十例。通而论之。或以音声或现妙色。或以奇香或以上味。或以妙触或以法境。或内六根或四威仪。或弟子人物。或一切所作皆堪摄物。具如不思议品说。次别现言声亦有十例。一如来语业圆音自说。二如来毛孔出声说法。三如来光明舒音演法。舍那品中。一切如来毛孔。及光明中说偈等。四令菩萨口业说法。如加普贤令说法等。五令菩萨毛孔亦出音声说法同如法界品云。于一毛孔出一切佛妙法雷音。又如密严经中。金刚藏菩萨遍身毛孔。出声说法。六令菩萨光明亦有音声说法。舍那品中。诸菩萨光明中说偈等。七令诸刹海出声说法。彼品云。诸宝罗网相扣磨。演佛音声常不绝。八令一切众生悉为说法。彼品云。以一切众生言音。入佛音声法门教化。九以三世音声说法。十以一切法中皆出声说法故。普贤行品颂云。佛说菩萨说。刹说众生说。三世一切说。解云。佛及菩萨各有三说。余四各一故为十也。如音声说法有此十种。余色香等者。皆各具十。并可准知。是则已为一百门说法。
辩经教第六
　　圆教微言必穷法界。既尽如来无尽辩力。各遍虚空毛端刹海。复各尽穷未来际。顿说常说时处无边。若斯之教岂可限其部帙。今约准经文析为十类。一异说经。二同说经。三普眼经。四上本经。五中本经。六下本经。七略本经。八主伴经。九眷属经。十圆满经。初异说经者。如树形等世界既异。其中众生报类亦别。如来于彼现身立教。随彼所宜施设教法。差别不同。与虚空法界等。唯如来智之所能知。不可定其色非色等。言非言等。舍那品中。广明树形河形须弥山形。乃至一切众生形世界海。末后结云。皆是卢舍那佛常转法轮处。解云。文中但云常转法轮。不言法轮分齐相者。以彼施设与此不同故不显示。俱可准知。彼处亦设如此法教。部类难量不可说也。二同说经者。唯于此类须弥山界。遍于虚空毛端等处。以言声说亦无有尽。如不思议品云。如来一化身。转如是等不可譬喻法轮云。一切法界虚空界等世界。悉以毛端周遍度量一一毛端处。于念念中。化不可说不可说佛刹微尘等身。乃至尽未来际劫。一一化佛身有不可说不可说佛刹微尘等头。一一头有不可说不可说佛刹微尘等舌。一一舌出不可说不可说佛刹微尘等音声。一一音声说不可说不可说佛刹微尘等修多罗。一一修多罗。说不可说不可说佛刹微尘等法。一一法中说不可说不可说佛刹微尘等句身味身。复不可说不可说佛刹微尘等劫。说异句身味身。音声充满法界。一切众生无不闻者。尽一切未来际劫常转法轮。如来音声无异无断。不可穷尽。亦阿僧祇品偈云彼诸一一如来等。出不可说梵音声。于彼一一梵音中。转不可说净法轮。于彼一一法轮中。雨不可说修多罗。于彼一一修多罗。分别诸法不可说。于彼一一诸法中。又说诸法不可说。又复于彼说法中。说众生依不可说。又于一一毛道中。不可说劫说正法。如彼一微毛端处。一切十方亦如是。解云。此中说处非树形等。言声说教非色香等故不同。但一类无尽非可结集。不可限其品颂多少。亦非下位所能受持。三普眼经者。如法界品中。海云比丘所受持经。以须弥山聚笔四大海水墨。书一品修多罗不可穷尽。如是等品复过尘数。此亦但是大菩萨等。陀罗尼力之所受持。亦非贝叶所能书记。四上本经者。此是结集书记之上本也。故龙树菩萨往龙宫见。此大不思议解脱经有三本。上本有十三千大千世界微尘数偈。四天下微尘数品此之谓也。五中本经者。彼见中本。有四十九万八千八百偈。一千一百品。此上二本并秘在龙宫。非阎浮提人力所持故此不传。六下本经者。谓彼所见下本有十万偈。现传天竺。梁摄论中名百千经即十万也。大智论中。亦名此经为不思议解脱经有十万偈。西域记说。在遮俱槃国山中有此具本。七略本经者。即此土所传六十卷本。梵本有三万六千偈。是前十万偈中要略所出。昔晋义熙十四年。于杨州谢司空寺译。天竺三藏法师名佛度跋陀罗。此云觉贤。是大乘三果人。姓释迦氏。甘露饭王之苗胤。曾往兜率天。就弥勒问疑。具如别传。八主伴经者。谓舍那佛所说华严。虽遍法界。然与余佛所说之经互为主伴。一一主经必具无量同类眷属。如说性起品竟。十方一一各有八十不可说百千亿那由他佛刹微尘数菩萨。同名普贤。各从本国来此作证。皆云我等佛所亦说此法。与此不殊。故知一性起修多罗。十方各有八十不可说百千亿那由他佛刹微尘数修多罗。以为眷属。如一处性起既尔。余一切处性起。各摄尔许眷属。相与周遍法界。如性起既尔。余会余品文中。各有证法之数。悉为眷属。准释可知。如此略本七处八会所摄眷属。当知余本皆具眷属。准思可见。九眷属经者。谓此无尽修多罗海。一则一切。十方尘道同时恒说。下位菩萨二乘凡夫不能闻见。性起品云。此经不入一切众生手。唯除菩萨。又云。一切声闻缘觉不闻此经。何况受持。又云。若菩萨亿那由他劫行六波罗蜜。不闻此经。虽闻不信。是等犹为假名菩萨。解云。以彼器劣。不能闻信此通方法。而如来方便随一方遇逐彼根机。说宜闻之法。如余一切权教三乘小乘等经。既无结通十方齐说。故非主经。然亦与主为胜方便故。但为眷属。是故一一主经必具无量方便眷属。如普眼经。有世界尘数修多罗以为眷属。又如普庄严童子所受持经。皆有尘数眷属等经。具如经说。问此与前主伴经何别。答略由三别。一前经文句必与主同。此即不尔。二彼必结通十方同说。此亦不尔三彼经亦有为主之义。此亦不尔。是故彼经亦主亦伴。名主伴经。此即唯伴非主。名眷属经。与彼不同分二部耳。十圆满经者。谓此上诸本。总混同一无尽大修多罗海。随于其中一会一品一文一句。皆具摄一切。及一一文句遍入一切。以是普法无分限故。圆满教法理应尔故。如因陀罗网无分齐故。尽佛能化无边境故。舍那品偈云。一切佛刹微尘中卢舍那现自在力。弘誓愿海振音声。调伏一切众生类。又法界品中名圆满因缘修多罗。此之谓也。无尽教海应如是知。
显经义第七
　　夫以。义海宏深真源渺漫。略开二类各辨十门。先明所标之法。浩汗无涯撮为十对。用以统收。一教义一对。谓无尽言教及所诠义。二理事一对。谓缘起事相。及所依真理。三境智一对。谓所观真俗妙境。及辨能观普贤大智。四行位一对。谓普贤行海。及辨菩萨五位相收。五因果一对。谓辨菩萨生了等因。及现如来智断等果。亦是普贤圆因舍那满果。六依正一对。谓莲华藏界并树形等。无边异类诸世界海。及现诸佛菩萨法界身云无碍依持。七体用一对。谓此经中凡举一法。必内同真性外应群机。无有一法体用不具。八人法一对。谓佛菩萨师弟等人。显说法界诸法门海。九逆顺一对。谓文中现五热众鞞一王形虐。及现施戒顺理正修。十应感一对。谓众生根欲器感多端。圣应示现亦复无边。舍那品云。一切众生所乐示现云等。然此十对同时相应。成一缘起无碍镕融。随有一处即具一切。是此经中所具之法。次明所显理趣者。巧辩自在势变多端。亦举十例以现无碍。一性相无碍。二广狭无碍。三一多无碍。四相入无碍。五相是无碍。六隐显无碍。七微细无碍。八帝网无碍。九十世无碍。十主伴无碍。于前所说十对法中。一一皆有此十无碍。是故即有百门千门等准思之。今且略于事法上辨此十例。余法准知。具如经中。一莲华叶即具此十义。谓此华叶则同真性。不碍事相宛然显现。经云。法界不可坏莲华世界海等。此是理事一味无碍之门。二则此华叶。其必普周无有边际。而恒不坏本位分齐。此即分则无分广狭无碍。经云。此诸华叶普覆法界等。三即此华叶具无边德。不可言一。融无二相不可言多。此一即多多复即一。一多无二为一华叶。经云。知一即多多即一等。是谓第三一多门也。四此一华叶。其必舒己遍入一切。差别法中。复能摄取彼一切法。令入己内。是故即舒恒摄同时无碍。经云。以一佛土满十方。十方入一亦无余等。是谓第四相入门也。五此一华叶。必废己同他。举体全是彼一切法。而恒摄他同己。全彼一切即是己体。是故己即是他。他即是己。己即是他己不立。他即是己他不存。他己存亡同时显现。经云。长劫即是短劫。短劫即是长劫等。是谓第五相是门也。六又此华叶既遍一切法。彼一切法亦皆普遍。此能遍彼则此显彼隐。彼能遍此则彼显此隐。此能摄彼亦此显彼隐。彼能摄此亦彼显此隐。如是此彼各有即显即隐。无有障碍。经中东方见入正受。西方见三昧起等。是谓第六隐显门也。七此华叶中。悉能显现微细刹土炳然齐现。无不具足。经云。于一尘中。微细国土庄严清净旷然安住。又如第九回向微细处说。是谓第七微细门也。八又此华叶一一尘中。各有无边诸世界海。世界海中复有微尘。此微尘内复有世界。如是重重不可穷尽。非是心识思量境界。如帝释殿天珠网覆。珠既明彻互相影现。所现之影还能现影。如是重重不可穷尽。经云。如因陀罗网世界。十地论云。帝网差别者。唯智能知非眼所见。是谓第八帝网门也。九此一华叶。横遍十方竖该九世。谓过去过去世。过去现在世。过去未来世。如过去世有此三世。现在未来当知亦尔。总此九世摄为一念。总别合举名为十世。具如离世间品说。又以时无别体依华以立。华既无碍时亦如之。是故经云。过去一切劫安置未来。今未来一切劫。回置过去世。又云。无量无数劫能作一念顷等。是谓第九十世门也。十又此华叶理无孤起。必摄无量眷属围绕。经云。此华有世界海尘数莲华。以为眷属。此经圆教所有之法。皆互为主伴具德圆满。是故见此华叶。即是见于无尽法界。非是托此别有所表。下文云。从无生法忍所起华盖等。此一华叶。既具此等十种无碍。余一切事皆亦如是准之。如事中既尔。如前十对法门之中。一一皆有如是十种无础。准此知之。
释经意第八
　　夫以。法相圆融实有所因。因缘无量略辨十种。一为明诸法无定相故。二唯心现故。三如幻事故。四如梦现故。五胜通力故。六深定用故。七解脱力故。八因无限故。九缘起相由故。十法性融通故。于此十中。随一即能令彼诸法混融无碍。初无定相者。谓以小非定小故能容大。大非定大故能入小。十住品云。金刚围山数无量。悉能安置一毛端。欲知至大有小相。菩萨因此初发心。解云。此中明大非大故有小相也。二明一切法皆唯心现无别自体。是故大小随心回转。即入无碍。又释。谓彼心所现毛端之处。此心于彼现大世界。大小同处互不相碍。下文云。彼心不常住。无量难思议。显现一切法。各各不相知等。三明一切法如幻故。谓如幻法小处现大皆无障碍。下文云。或现须臾作百年。幻力自在悦世间等。四明一切法皆如梦故。谓彼梦法长短无碍。是故论云。处梦谓经百年。觉乃须臾故。时虽无量摄在一刹耶等。五胜通力故者。谓自在位中。菩萨诸佛胜神通力。小处现大无所障碍。四种通中幻通所摄。转变外事故。余三亦具。准思之可见。六深定力故者。谓彼自在三昧力故。令于小处而现大法。无所障碍。下文云。入微尘数诸三昧。一一三昧生尘等定。一尘中现无量刹。而彼微尘亦不增。乃至云。是名大仙三昧力。七解脱力故者。谓此皆是不思议解脱力之所现故。如不思议品十种解脱中云。于一尘中。建立三世一切佛刹等。八因无限故者。明此皆由无限善根所起故。谓佛地善根所起之法妙极自在。是故一则一切无所障碍。下文云。以一佛土满十方。十方入一亦无余。世界本相亦不坏。无比功德故能尔。解云。无比功德故者。出所因也。九缘起相由力故者。谓一与多互为缘起。相由成立故。有如此相即入等。此有二种。一约用。有有力无力相持相依。故有相入。二约体。全体有空能作所作全体相是。故有相即。此二复有二义。一异体相望故。有微细隐显。谓异体相容具微细义。异体相是具隐显义。二同体内具故。得有一多广狭。谓同体相入故。有一多无碍。同体相即故。有广狭无碍。又由异体摄同故有帝网无碍义。现于时中故。得有十世义。缘起无性故。得有性相无碍义。相关互摄故。得有主伴无碍义。是故此一缘起门即具前十义。思之可见。下文云。菩萨善观缘起法于一法中解众多法。众多法中解了一法。又云。一中解无量。无量中解一。展转生非实智者无所畏。解云。展转生是互为缘起出因也。十法性融通力故者。谓若唯约事相。互相碍不可则入。若唯约理性。则唯一味不可则入。今则理事融通。具斯无碍。谓不异理之事具摄理性时。令彼不异理之多事。随彼所依理。皆于一中现。若一中摄理而不尽。即真理有分限失。若一中摄理尽。多事不随理现。即事在理外失。今既一事之中全摄理。多事岂不于中现。舍那品云。于此莲华藏世界海之内。一一尘中见一切法界。解云。一切法界是事法界也。又不思议品云。一切诸佛于一一微尘中。示现一切世界微尘等佛刹种种庄严。常转法轮教化众生。未曾断绝。而微尘不大世界不小。决定了知安住法界。解云。此中文意。明此大小之事同是安住理法界。故令彼能依事法大小相在无障碍也。
明经益第九
　　夫以。信向趣入此普贤法。圆通顿益广大无边。略摄经文现其十种。一见闻益。二发心益。三起行益。四摄位益。五速证益。六灭障益。七转利益。八造修益。九顿得益。十称性益。初见闻益者。谓依此普法。见闻如来及此遗法。所种善根成金刚种。不可破坏。要必成佛。如性起品云。若有得经卷地如来塔庙礼拜供养。彼众生等。具足善根灭烦恼患。得贤圣乐。佛子乃至不信邪见众生见闻佛者。彼诸众生于见闻中所种善根果报不虚。乃至究竟涅槃。断一切恶诸不善根。具足善根。佛子于如来所。见闻供养恭敬。所种善根不可言说不可为喻何以故。如来不可思议过思议故。二发心益者。谓信位满称彼佛境。发此大心。此心即是普贤法摄。是故融通即遍。如前无尽时处等法界。既入彼摄彼。则令诸位亦皆成满。故经云。初发心时便成正觉。知一切法真实之性。具足慧身不由他悟。又云。初发心菩萨则是佛故。悉与三世诸如来等。广如发心功德品偈颂中说。三起行益者。谓若起一普贤行时。即遍一切行位。一功德一切法。一切处一切时。一切因一切果。穷尽法界具足一切。如帝网等。是故一行彻至究竟。如普贤品略现六十种普贤行。皆一一遍一切速至佛果。是故经云。菩萨摩诃萨得闻此法。以小作方便。疾得阿耨多罗三藐三菩提。与三世佛等。广如彼文颂中说耳。四摄位益者。谓信等五位。一一位中摄一切位。然有二门。一全位相是门。即一切位是一位故。十信满处即便成佛。二诸位相资门。即一位中具一切位。如十信中有十住乃至十地。如贤首品说。十住等中各摄诸位。皆具二门。如海幢比丘处及十住品等说。又云。在于一地。普摄一切诸地功德。余广狭无碍乃至帝网等皆具。准思可知。五速证益者。依此普门一证一切证。速入十地。如含那菩萨在兜率天。放足下光。普照十佛世界微尘数刹。遍照彼处。地狱众生灭除苦痛。得十眼十耳等。命终皆生兜率天上。闻空声说法。悉得十地诸力庄严具足三昧。皆悉成就众生界等。善身口意普见诸佛广益众生。并悉顿成。具如小相光明品说。解云。谗从地狱出闻此普法。即得十地者。明是此法之深益也。六灭障益者。依此普门。亦一断一切断。谓如前兜率天子得十地已。一一毛孔化作众生界等妙香华云。供养卢舍那佛。散香华已。一一华中见诸如来时。彼香云普熏无量佛刹微尘数世界。众生其蒙香者。身心快乐诸罪业障皆悉除灭。于色声香味触。内外各有五百烦恼八万四千烦恼。皆悉除灭。彼诸众生。具足种种净香自在。解云。前地狱天子。非直自身顿得十地。亦乃毛孔香熏。令尔许众生顿灭如此无量烦恼。并是普法之胜力也。七转利益者。普行亦成则能顿益无边众生。悉亦同得此十地法。如前兜率天子得十地已。毛孔中出盖云供养佛。经云。若有众生见此盖云者。彼诸众生。种一恒河沙转轮圣王所殖善根。所谓白净宝网转轮王等。菩萨摩诃萨安住如是转轮王处。于百千亿那由他佛刹微尘数世界中。教化彼转轮王。放曼陀罗自在光明。若有众生遇斯光者。皆得菩萨十地。又云。彼轮王放大光明。名周罗摩尼。若有众生遇斯光者。得菩萨十地。悉得无量智慧光。明得十种眼清净行业。乃至十种意清净业。具足成就净力三昧。乃至得普见肉眼等。解云。此上三重广多深益同时成就。一天子得十地。二天子毛孔盖云。利他令得轮王。此亦是十地菩萨。三轮王放光更转广益。复令多人亦得十地。皆刹尘数量迅速展转。皆悉顿成。不可说不可说。广如彼品说。八造修益者。谓如善财依此普法。于一生身。从初发心至普贤位。十地位满。乃至云一切菩萨无量劫修。善财一生皆得。解云。以就普门一得一切得故。广如入法界品说。又如善财前生曾见闻普法成金刚种。遂令今生顿成解行门。此岂不三僧祇劫。答此中时劫不定。或一念则无量劫。无量劫即一念。一生即无量生等。并具如前十种无碍。准思可见九顿得益者。如六千比丘顿见如来一眼境界。祇洹林中不可说尘数菩萨。顿得无尽自在法海。如法界品初说。又性起品。十方一一世界。各百千佛刹尘数菩萨。得一切光明等至一生位等。又发心品所得益。及舍那品初云集菩萨毛光成益。有六重无碍等。具如彼说。十称性益者。谓依此普法。一切众生无不皆悉称其本性。在佛果海中。即旧来益竟更无新。如性起品云。佛子如来身中。悉见一切众生。发菩提心修菩萨行。成等正觉。乃至见一切众生寂灭涅槃。亦复如是。皆悉一性以无性故。乃至云。一切如来无极大悲度脱众生。解云。辨众生旧来同佛者。是无极大悲也。
示经圆第十
　　夫以。法界圆通缘无不契。谓上九门所现之法。总合为一大缘起法。随有一处即有一切。无碍圆融无尽自在。若随义分开亦有十门。一处圆者。谓前无尽处中。随一尘处。即有如上一切处。一切时。一切佛。一切众一切仪。一切教一切义。一切意一切益。各通帝网重重俱在一尘。如一尘处一切尽虚空法界。一一尘处皆亦如是。二时圆者。于一念中。则有如前一切时劫。一切处一切佛。乃至一切益皆通。帝网重重显示。如一念一切重重诸劫海中。一念摄皆亦如是。三佛圆者。于佛一毛孔中。即有一切佛一切处一切时。乃至一切益。如一毛孔一切遍法界。诸毛孔现皆亦如是。四众圆者。准前。五仪圆。六教圆。七义圆。八意圆。九益圆。十普圆。并类准思之。以同一无碍大缘起故。自在难量不思议故。是谓华严无尽法海。穷尽法界越虚空界。唯普贤智方穷其底。
