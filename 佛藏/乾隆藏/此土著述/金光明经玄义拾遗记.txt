金光明经玄义拾遗记六卷


此土著述
金光明经玄义拾遗记六卷
宋四明沙门知礼述


　　

金光明经玄义拾遗记卷第一(并序)
　　问曰。昔者宝云法师。尝有撰集赞释玄辩。近岁孤山阇梨。又以章记表明微旨。今复纂述其故何哉。答曰。宝云。讲次学徒随录义或阙如。未及补治不幸归寂。孤山之制多事消文。复于中间毁除观心。斯实不忍。今故秉笔拾先师遗余之义。拾后人遗弃之文。使教行二涂不至壅蔽。但谕新学达者。无诮吾之烦辞也。时天圣元年岁次癸亥四月望日序。
　　题有六字。上四所释。下二能释。能释乃通。由智者师解释诸经皆立五义。故以所释拣非他部。入文广解经题四字故不预叙。能释二字者。玄谓幽微难见也。义谓理趣深有所以也。其幽微义而有五重。盖一经始终能诠之名。所召之体。即体之宗。宗成力用。此四言教通局相状。大师搜抉如是五义。解释一题。欲令学者预知经旨然后寻文。使于文文成智行故。斯是道场持因静发。称会佛心演兹奥。旨故不可以暗证者及寻文者同日而语也。幽微所以岂虚名哉。能说师号者。天台即栖真之处。智者是隋主所称。大师乃群生模范。说者拣异他师握笔撰述也。若始终事迹具彰别传。今略不书。二释文二。初释序文二。初总示法体。此者指定之辞也。金光明者。所示法体也。甚深无量明体德也。应知此经三字别题是法非譬。何以知然。经叙如来游于无量甚深法性诸佛行处。乃住此定而便唱云。是金光明诸经之王。岂非直指所游法性名金光明。不云法性如金光明。而下文所立譬喻一释者。盖以诸师解金光明为世物象。用譬如来所得深法。诸师虽乃用譬显法。其实不知法相圆融。随名局解。是故不能遍譬诸法。大师欲示金光明海。无法不备无法不融。故顺诸师以金光明三字为譬。具足比况佛之所游。略则十种三法。广则一切法门。一一互融皆不思议。此乃格他譬法不周。因此广显法性圆具。然虽顺他以譬显法。其如经题是法非譬。故后自立附文当体二种解释。斥彼义推譬喻疏远。依经就法方为亲切。斯由大师深解法性可尊可贵。当体名金。寂而常照。当体名光。大悲益物。当体称明。是知法性具金光明。真实名义究竟成就也。除法性外所有名言皆无实义。故金光明三种法门。举一即三全三是一。非三非一而一而三。不纵不横绝思绝议。是秘密藏佛所游处。又复应知。以金光明示法体者。即五章体盖由此经。以金光明为名。以金光明为体。以金光明为宗。以金光明为用。以金光明而为教相。亦可三字别对五章以金为体。以光为宗。以明为用。总三为名。分别三名而为教相。法体既尔。体德合然。甚深是光之德。穷法性底故。无量是明之德达法性边故此二不二是金之德。法性究竟尊贵义故。亦可三义皆甚深皆无量皆不二。五章之德莫不如是。二别明教意。上已总示五章法体。今乃别明起教之意。初叙说经意。即如来显示五章。二叙宣通意。即是智者流行五章。初自为二。初据理绝言。盖由至理但可妙证难以肰名。二赴缘可说。此约大悲无说而说。说必利人。初又为二。初约我辨。上至极果下及庸凡。皆不能令妙理有说。更分三。初明果人不能尽喻。四佛说偈山斤海滴地尘空界。皆不能比释尊寿命。此之四喻虚空最大。以山等三依空立故。虚空虽大而是妄心变起之境。迷真故生悟性则灭。与眼作对心缘所及。安能尽喻。不可思议金光明耶。故经云。空生大觉中如海一沤发。宁将一沤类乎大海。空向莫喻。三那可论。问经云空等莫比释尊所得寿命。今何得云不类大觉及金光明。答觉性若少金等三义则不名大。释尊寿命义当于明。不具金光则非永寿。一法不少。三法不多。生佛无差体用不二。若不尔者。非方等义。四佛世尊喻不能及。彰理绝言也。二明因位未能穷源。上举果佛证虽究竟而法本寂灭。故言喻莫彰。今辨因人未到性源。故拟议非及。此自为二。初约喻以智断斥。日轮赫奕喻智德般若。婴儿之眼喻空假观慧。既违本智则非佛眼。故于智德赫日非所瞻仰。大舶楼橹喻断德解脱。新产之妇喻生法缘慈。既异无缘则无妙力。故于断德楼橹非所执持。此约圆果三智三脱。斥前三教菩萨悲智故也。若圆菩萨修既即性则能从始不乖二德。然虽解即。若因望果智有明昧。力分强弱。是故因人于果智断。亦非瞻仰及以执持。须了智断名为光明。二德不二即是法身复名为金。虽用二斥。乃显未穷三法源也。二约法以因果定。偏圆菩萨皆能伏断。随其所行悉名清净。今圆极果所行法性。超越一切故言过也。于金光明极证之人。尚不能喻。未穷源者宁可言耶。三明凡小全迷所以二。初小。偏圆菩萨发旷大心。有分证智。于金光明妙绝之理。犹尚不能腾象立言。况复二乘灭心自度如聋望哑。岂能思说诸佛行处。二凡。三乘贤圣虽小异大因不及果。而能修证三谛理智。尚莫言想金光明海。况凡外之徒本非其分。随语生见故言则伤实。既执无言故默则致失。若具论于言乃有单复及具足句。具论于默。则于三重四句之外。各一无言并犊子部。我在第五不可说藏。此皆邪外发语默见也。若悠悠者。及学佛人惟理之心非语即默。于兹二处增见长非。虽非神我全当人执。故四教四门皆生语见。离四即起无言之见。故起信论明五人执。皆是执于如来藏起。今之所斥正在此人。故言与默皆云不可。如是具论凡夫起见之语默。二乘偏证之思说。菩萨未极之智辩。皆不能诠至圆之性。上至果佛纯净心口究竟说证。亦不能喻者。盖显金光明本来秘密。离言说相离心缘相。俾乎行者辞丧虑忘。二引文证二。初大品。彼经及论明先尼梵志。本虽邪外道机已熟。诣佛请云。令我此坐不起得眼。佛为开决证须陀洹。佛还诘其悟理之智。由内观故得是智耶。答言。不也。外观及以内外俱等得是智耶。皆答不也。此乃四句言想都绝方得预流。小智尚尔。况金光明乎。二大经。初文总泯一切思说。又生生下别忘四说。今家以此泯于四教言思之道。实因缘生成所生法。故名生生三藏教也。幻有之生即是不生。名生不生。通教也。不住不生立十界生。名不生生。别教也。圆教名为不生不生者。理本不生。事即理故。事亦不生。名不生不生。性本不生顺修即性。修亦不生。故二不生。惑体空故不生。智用忘故不生。故二不生。无因可修故不生。无果可克故不生。故二不生。自他感应诸相对法性皆不二。本寂灭故重言不生。四种皆云不可说者。斯有二意。若当分者。四教之理但可智证。皆不可说。身子云。解脱之中无有言说。三藏也。三人同以无言说道断诸烦恼。通也。无言童子。非凡非圣非有非空。故不言者。别也。诸法寂灭不可言宜。圆也。若跨节者。圆妙之理都不可以四种言示。尚叵圆说。况三教耶。如此皆彰法金光明是秘密藏不可思议矣。二赴缘可说。金光明理虽离相寂灭。若忘情而证。以四悉檀无说而说。则令众生获益无量。文自为四。初明有缘须说。大经四种不可说后。即云有因缘故亦可得说。岂非赴缘可作四说。言有因缘者。十因缘也。于十二中唯除未来生死二支。此是因缘所成果故。过去无明至现在有。此十皆是能成因缘。能成四教所得之果。何者。以无明支乃是过去爱取之心。以有此心故。佛菩萨示以四教种种名义。既爱且取乃依四教。起四行业即无明缘行也。此业能持禀教人识来说母胎。即行缘识。此识随于四教业缘。成名色等四种之果。即是识缘名色。乃至触缘受也。既四教业感今五果。故于受心还爱四教。即受缘爱。爱必取索四教之法。即爱缘取也。爱取若深则能勤修四教行有。即取缘有也。有必招果故。于现当成就贤圣之果。此乃众生有十因缘故。于是诸圣说四教法。未种与种。复以四法令已种者熟。复以四法令已熟者脱。说有此益。是故对缘不可不说。二明此说可尊。通论赴缘则一期四教。今别对机示此经五义。而其五义一一尊崇。更分为二。初列经五义。以金为名等者。名有三字。一必具二。金最上故。光明亦然。法性为体。虽通一切。如来所游唯局果证。通之盛也。局之极也。特举义者。三字所标。即是究竟第一义也。庄严菩萨等者。下文定宗专取于果。今云菩萨者。克果人也。既能庄严深妙功德。即果四德深妙之极也。语虽带因意正在果。照耀诸天等者。诸天鬼神皆大菩萨。法性光明照必增道。是故大权心生法喜。显经力用广而复深。文号经王等者。此部多文称金光明。诸经之王。王能统领故教摄众典。然疏释经王。以文理合而为中道。是经复是王。于九种经。而得自在。文是能诠理是所诠。文理合故能所互融。若教若理皆名中道。悉是经王。疏以经王叙体。即所诠是中道也。今以经王叙教。即能诠是中道也若非中道教莫诠中道理。慎勿僻解。以所名能称中道教。二结示可尊。以金为名故贵。果理为体故极。究竟三身故宗深。无物不益故用大。文字即中故教称王。是故五章一一高广。三明尊故诸圣护持二。初极果护持。所诠妙中一切法趣名不二体。一切如来证此体故。依之住持常所护念。令诸众生八倒不起。经表四智故举四佛。其实此体无佛不护。故云三世十方亦复如是。故下经云。十方诸佛常念是经。二大权宗奉。一切菩萨等者。下赞佛品云。尔时无量百千万亿诸菩萨众。从此世界至金宝盖山王如来国土。到彼国已。五体投地为佛作礼。向佛合掌。异口同音赞叹于佛。疏云陈列。赞众至彼国土。故云遍他方以遥礼。树神善女等者。亦此品文。菩提树神赞偈中云。我常修行最上大悲。哀泣雨泪欲见于佛。诸天覆之等者。四天王品散脂及鬼神品皆广说。常以神力护说听者。并其国王及以土境。坚牢地神品大辩天品。功德天品。各于品内广明饶益行经之者。此诸菩萨及诸天神。多是古佛却来。或乃分真垂应。遥礼称扬如来功德。护持饶益说听之人。皆为宗奉经王流通方等。若非法门至妙曷能裨赞惟勤。四明说故其益该博。诸有悉干枯者。忏悔品云。三有之中生死大海潦水波荡。恼乱我心。其味苦毒最为粗涩。如来网明能令枯涸。诸有不出欲色无色三有故也。三涂除热恼者。四王品云。是经能令地狱畜生饿鬼诸河焦干枯竭。举要等者。寿量品云。尔时三千大千世界所有众生。以佛神力受天快乐。诸根不具即得具足。举要言之。一切世界所有利益未曾有事。悉具出现。说经利益。不止能除三涂诸有报苦而已。应明二十五有十番。离苦十番得乐。能令究竟金光明显。方是具论未曾有事出现之相。二叙宣通意。上之所明从本寂理。赴缘立说。皆叙如来说经之意。今是智者自叙智力。取义释题依文显义。通经之意也。自分四。初圣者赞护。己欲开谈。先思上圣赞叹不已。护法忘疲。故希圣之心有自来矣。金龙三世赞叹者。信相菩萨过去为王。号金龙尊。广说章句赞叹诸佛。愿于当来值释迦佛。今遂所愿。乃于此会以偈赞佛。金龙尊王是过去赞。信相菩萨是现在赞。又有誓愿未来无量阿僧祇劫。在在生处。夜梦金鼓昼如实说。即未来赞也。是彼一身三世赞叹。问金龙三世皆赞于佛。安得类宣金光明经。人法既殊若为通会。答揽金光明无上实法。而为果佛无上假人离法无人离人无法赞佛之语。乃是宣扬微妙心色。此之心色即金光明。如马鸣大士归依三宝。以救世大悲者为佛。以彼身体相为法。就佛叹者即是克体赞金光明也。地神等者。其品坚牢白佛云。随是经典所流布处。敷师子座。令说法者坐其座上。广宣此经。我当在中常作宿卫。隐蔽其形。于法座下顶戴其足。上圣重法所以尊人。二凡师轨则。二圣深证。尚历劫称扬屈身敬护。况外凡下位禀法励行。岂不弘宣者耶。三托义兴言。托上诸圣护法之义。兴今五章通经之言。四称法求益。涓露禽鸟喻通经之善入海向山喻此善顺性实藉片缘即上所喻之善。同均碱色。即今所冀之益。盖言涓露微善愿同性海一碱味也。禽鸟片缘愿均佛山一妙色也。山谓妙高四宝合成。东黄金。西白银。南琉璃。北水精。鸟随近处皆同其色。然一念随喜尚功等虚空。五品流通岂善同涓露。特是大师以凡望圣谦己尊经。意诫后昆不自矜伐矣。二释玄义二。初列章科判。初释题即玄义。二释文即文句。此卷标名但云玄义。科文顺此。是故不列释题释文二段科目。今列章科判。何妨对下文句为释文。判今玄义为释题。于释题中先列五章。是其所释。就此五章而作二释。所谓总别。以兹二释皆释五章故。二依科解释二。初总释二。初生起。二拣别。若广论总释。如法华玄。总释五章而作七番。一标章。令易忆持起念心故。二引证。据佛语起信心故。三生起。使不乱起定心故。四开合。五料简。六会异。起慧心故。七观心。即闻即修起精进心故。今文从略。但作两番。唯起二心。生起起定。拣别起慧。定慧若立诸行皆成也。二中初生起。名居初者。是能诠故。而名是假必依实法。所谓声也。由声屈曲方成名句。推假由实。故论此土音声佛事。然若从佛及善知识。名则因声。若从经卷名虽因色。而其色经本集声教。故从经卷亦云闻名。此从自行初禀名言也。体居次者。名是能诠如标月指。体是所诠如所标月。若失意者。执指为月。不唯迷月亦失于指。若得意者。忘名得体。不唯识体亦不昧名。今论得意。故去以闻名故。次识法体也。宗居三者。宗即是行。行能进趣从因至果。若不识体则不成行。此说犹通。若前三教。识真中理缘理修观。亦得名为体显次行。今明圆宗全性起修。若不识性以何为修。性是本觉修是始觉。本觉无念遍一切处。即以此觉而为始觉。故不思议境即是观。此之观行方是圆宗。故知体显次行文宽义紧。须善解之。用居四者。以宗成故方有力用。言宗成者。显体竟也。全体起宗宗还显体。全鉴发光光还显鉴。显鉴既毕现像无遗。是故宗成能遍益物。教居后者。用能益物。益物之方在乎施教。故教当五闻名等者。然名之与教俱能诠理。以约自他而分两章。自行始禀从名命章。化他初施从教命章。有始有终等者。即二始终。寻名得体宗成发用。自行始终也。施教益他。他亦寻名乃至发用。仍成始终。故知五章有二始终。文举二始形出两终矣。二拣别二。初料拣三。初问起。约极略极广而为问端。引处中答也。二答通。若名数大广既难忆持。修观智者望涯而退。若章段大略显义不周。习名教者不能生解。故立五章。丰约得中。则令行者义观俱成。于第一义易得明了。三结示。二分别二。初正分别二。初约六种。即是总别理事因果教行自他说默六双。料拣五章也。总别者。前一章即释名也。总金光明三字为能诠名。次三者。即体宗用也。派三字为别者。以金别当于体。以光别当于宗。以明别当于用。故称为别。后一章即教相也。兼于总别者。乃是分别总别四章教味相也。次理事者。体是四章所显之理。四章是体所起之事。三因果。前三是因后二是果者。据下明宗定在于果。合云。前二是因后三是果。恐文误也。然体非因果。而是因果所显之理。寻名得体。犹是因中信解显理。未是宗成果显之理。故分属因。四教行。前四是行者。对后施教故前皆行。何者。名是行法体是行本。宗是行果。用是行德。五自他。复以五章皆名为行。而分前四属自利行。用属自利者。自在应用缘因显故。犹属自利。唯后设教属于利他。皆名行者。以由二利悉为作故。六说默。以自四章既当自行。悉须忘言。故皆属默。后一化他赴机设教。故当说也。并云圣者。离语默见是圣人法故。二例余义。六种之外。解行修证缚脱体用感应等种种义。皆可分别五章之相。避烦从略耳。二约喻显二。初立喻。显即示也。中当即五章也。分明包富即法喻之德也。包富如囊中有宝。分明如探以示人。故大论云。解释佛经。如囊中有宝系口则人不知。应为解佛经囊释其道理。今亦如是。用此一譬显示六双。故云皆为分别作譬也。二合六种。总总于别别别于总。对譬可见。理具四章如囊有宝。全理立四如探示人。因具果德如囊有宝。从因显果如探示人。行蕴于教如囊有宝。教诠于行如探示人。利他之法自必修之。如囊有宝。还将自修而利于他。如探示人。默然圆证。如囊有宝。如证而说。如探示人。不但六双诸皆可譬。二别释。上一一番皆通五章。故曰总释。今则五章逐一解释。于释名时不言余四。释四皆然。故当别释。大分为五。初释名。名即一部所列名言。今就总示以题为名。此自为二。即通别二名。经之一字即是通名。通诸部故。金等三字即是别名。别题此经故。今家解释诸经题目。但作通别二名分之。不云经是能诠余是所诠。禀山教者切在知之。初释别名二。初定三五详略无妨。以今四卷是昙无谶译。但标金光明三字而为别名。无帝王两字。若真谛所译七卷之题。即于金光明下。更有帝王二字。此本题中虽无帝王之言。而于经文有经王之义。故释题者。于其二字说与不说。二途无妨。又应大师频宣此典。释题之际。帝王之名存没适时。故使玄文本有广略。二约文义先后而释二。初据文先释三字二。初约教义释。谓教诠义理。二约观行释。谓修观成行。此乃今家教行俱明义观兼举。欲令禀者解行功成也。初二。初标列。五中前二兼通号。后三唯别名。三中初一顺古立。后二唯今义。二中附文有理事当体独在理。二正释五。初通别二。初拣示通别四。初泛明三通别。斯盖大师深解二名。不独召于通别二教。亦乃召于通别二行及通别二理。故云依教明行。行有通别。从行显理。理有通别。故三通别皆二名召。是故诸部有但就理立二名者。即如来藏经等。藏乃别在妙俗之理。经即通理。有专就行立二名者。即楞严三昧经等。楞严既异偏小三昧。即是别行经即通行。有但以教立二名者。即遗教经等。遗教既异诸教乃是别教。经即通教或以教为别名。行理为通名。如维摩诘所说经等。说既是教所说经即行理也。或以理为别名。教为通名。如宝箧经等。实相如宝。此经如箧。教含理也。况诸部中以理为经。其类非少。此部乃云。十方诸佛常念是经。华严云。破一微尘出大经卷。法华云。此法华经藏。深固幽远无人能到。又云。为诸佛护念。殖众德本。入正定聚。发救一切众生之心。成就四法乃得是经。疏云。四句即开示悟入佛之知见。知见得经非妙理耶。以行为经。如小弥陀经云。诸佛出广长舌说诚实言。汝等众生当信是称赞不可思议功德一切诸佛所护念经。既指功德为所护经。经非行耶。佛自问起。何名诸佛所护念经。佛自释云。若善男女。闻是经受持者。及闻诸佛名者。是人则为诸佛护念。得不退转于阿耨菩提。以所护念经为问。以能修行人为答。岂非以行为经。又大弥陀经中彼佛谈行。皆云说经。故知行理为经甚多所出。不可但以教名为经。通经既具教行理三。别名具三。显然可见。二拣二用教。三通三别今家释题。诸部已委故置其二。且就于教明通别相。只此一释已能拣异诸家释题。何者。盖以诸师。独以经字为能诠教。余字是所诠理。岂知二名俱在于教。三明教功能。通别二教相须而立。能诠理故。问此云理无名字名字名理。与当体章真谛有名俗谛无名。顿尔相违云。何融会。答彼辨真俗此明理教。彼以圆教所诠为真。而以凡人所见为俗。真既本具究竟名义。故曰有名。俗无实义故曰无名。今之理教俱就圆论。理无名字者。乃彰本寂离名字相。名字名理者。非谓凡俗着相名字。乃是圆教称实之名。由理具德能应诸名。故一一名无不名理。取喻虚空无长无短。而能应于长短之数。故一一丈及一一尺无非虚空。当体章云真谛有名。既就圆谈。非定有之有乃无名之名。故彼有名与今无名。其义一揆同。起信论云。真如义。先明离言。次明依言。虽分二义只一真如。故荆溪云。性本无名具足诸名。是知今文与当体章略无乖舛。又引般若。总持之义虽无文字。而云总持。若不具足真实名义。岂称总持。深见有无义不相反。四正明教通别。上已虽说教之功能。而未明示通别之体。今取文字为教通体。乃取所以为教别体。何者。诠善诠恶示偏示圆。皆用文字其教则通。所以者。能诠意趣也。文字随于意趣而转。意趣不同故教成别。应知全通为别。以用文字诠所以故。别不离通以其意趣用文字故。今之通别皆在于教。故二皆能显也。二经题通别二。初遍示诸部二。初正用通别释题二。初通。圣说该收一代声教无非文字。从经至言皆云一者。趣举一也。即众经中趣举一经。乃至群言中趣举一言。列则自广之狭。数则前少后多。谓经少时多乃至句少言多。此等皆是圣说。说必文字。故知文字是教通体。文字通故通称为经。二别二。初明别相。即能显之所以也。圣说言句意趣虽多。四悉收之义无不尽。世界悉檀。使世谛不乱。如华严异于阿含。方等异于般若。令欣乐故。为人悉檀。便宜不同。令发善故。对治悉檀。破恶缘殊。令灭罪故。第一义悉檀。入理机别。令妙悟故。故说诸经名相有异。二结四悉。悦宜对悟配四可知。若说一经皆由四悉。此四彼四意既不同。是故诸经称为斯别。二喻显通别成教。盐梅碱酢。组织经纬。皆喻文字之通所以之别。滋味文绣皆喻诸经名相之异也。二的判此经二。初释从别所以等者。别明今经四悉意也。有世界机。闻三身常。忻乐赞用。有为人机。宜闻赞叹三身生善。有对治机。堪修忏悔。破三障恶。有第一义机。合悟诸佛行处之理。从此别意故说此经。部虽四悉。皆从金光明法门获益。故标三字以彰教别。从通文言等者。四悉所以虽异众经。而一一悉皆须文字。文字之体乃通诸部。故标经字。以表教通。二结。二翻译。今之题目虽是谶本。然真谛所翻金光明帝王经题名最委悉。故大师用之定其华梵。故前文中论题详略。帝王二字若说不说。俱亦无妨也。三譬喻释。若准第四附文释中。明斥譬喻义。推疏远非是佛语。验知附文及当体释。是今正意。若譬喻释文相虽广。盖见古师虽用譬释。譬法不周。翻屈此经所诠之义。因兹大师同他用譬。遍譬一切圆融法门。此之法门虽从譬显。乃是预示当体释中法金光明。诸异名耳。盖由法性具无量德。有无量名。名金光明。亦名法身般若解脱。亦名法报应。亦名正缘了。乃至名苦惑业。一摄一切。一切入一。以约所譬说此义已。至当体中。但定三字非譬是法。法必遍融。则于一切无二无别。然若得知法金光明。是诸三法中一种名者。即晓此经立题之旨也。此自分二。初古师释三。初数师二。初叙。旧经师者。即是旧来讲此经人也。本弘数论兼讲此经。以譬释题对于三德。二破。章安记录智者之义。故云若大师云。有时亦云天台师云。或今师云。先破违宗。既其本论但立二身。何故释经而用三德。若开二身释三德者。己宗则坏。故云于论不便。次破乖经。若云本论。虽但二身。为顺经文须用三德者。经文何处明示三德。若云。经虽无文。推义合有者。则何所不通。合具一切三。法岂独三德耶。既违本论不会今经。故无取也。二地人二。初叙。地人者。本弘华严十地论。兼讲此经也。此师释题缩三为二。金质之上虽有光有明。若望金体同名为用。又定此用不从外来。故云自有。譬般若解脱虽是二德。若望法身同名为用。此之二德不从修成。故言自有。此师秖以体用二义。释今三字也。二破。论明三佛者。论释旧经故有三佛。一毗卢遮那法身也。二卢舍那报身也。三释迦牟尼应身也。正合此经法身应身化身之义。若用三佛。为此经题三字所譬。则于经论义不相违。故云自便。那弃三身自立体用。特违己论。若云。本论虽说三佛。为顺此经须谈体用者。此经新本。显以三身而立品目。品内三身灿然可举。若今旧本虽略此品。而三身名义经中甚多。如四王品云。佛真法身犹若虚空。应物现形如水中月。既水月是应。岂空中无月。空月即报也。天辩巧故以二显三。又如别序。如来游于无量甚深法性。释迦如来应身也。游必妙智报身也。深广法性法身也。又忏悔品。以桴击鼓出大音声。鼓即法身桴击即报身。出声即应身。故知三身名义不少。有何一处但言体用。进不会经。退违己论。故亦拣之。
金光明经玄义拾遗记卷第二
　　三真谛亲译此经。名金光明帝王经。而自约譬释兹题目。文分二。初叙三。初标列。诸师之中真谛稍胜。能以一譬。譬三法门。三法皆三。二释三。初释三身。彼经三身与法报应。二三名异其义是同。第二应(平声)身。此是妙智与法相应。与报义同。第三化身应(去声)机而化。与应义同。二释三德。金有四义。以譬法身具足四德。一一法譬其相显然。光明各二义。譬般若解脱各具二德。光云除闇明云无闇。义有何别。光能破闇故名为除。闇更不生故名为无。乃以除闇譬般若除惑。无闇譬解脱众累永尽。此师虽昧三德互具。以譬对法不无所以。三释三位。复用三字喻正缘了。乃以三性对于三位。文义亦显。三料拣。拣三身者。法身是性故是实。二身修成故不实。拣三德者。法身是总体故具四德。二是别相故各二德。拣三位者。正因在性故本有。了因修证故现有。缘因在果故当有。二破。以真谛释义出诸师。语与今滥。虑其后学不见其过。执非为是。复欲对彼不融之义。显今圆妙之谈。是故破斥。其文稍广。文二。初总破。彼以三种三法解今题目。故云三三。大师评之三义不了。一因果义。二别圆义。三法性义。既其不通有乖不称。故云不了。二别破三。初举三失。二释三失三。初因果不通。问真谛但以三因分对三位。何故破云。分置三德残缺不足。答一切三法秖一三法。以具众德故有众名。常乐我净故名三德。可尊可重故名三宝。不生不灭故名三涅槃。诸法聚集故名三身。是如来种故名三因。即事通理故名三道。既其法门体本不别。故分置三因。即是分置三身三德。两节注云云者。今准大经说圆三德互具之相。法身即云。直法身非法身。法身必具般若解脱。般若即云。直般若非般若。般若必具解脱法身。核出解脱合注云云。例上故略。以直解脱非解脱解脱必具法身般若。彼既分置乃令三位各唯一德。则因不摄果。果不摄因。故云不通。二乖圆别。先举圆别四德之相。然后方斥乖违之失。圆四德者。法身乃是性中三德。法身常我。般若故净。解脱故乐。此四在性但名法身。全性发修必成三智。智冥性德同性具四。从照了义但名般若。智合性故解脱应机。既全性起必成三脱。是故同性具于四德。从起用义但名解脱。般若契性同性具四。其相易知故不别示。解脱应机起成外用。同性具德其相难解。故今别示。果即二死脱此苦故。名为乐德。因即五住。脱此染故名为净德。永无二缚性即自在。故名我德。惑因死果是生灭法。本来解脱非此因果。故名常德。虽是离缚说此四德。然缚本空。是故四德全同于性。别四德者。约三身说。法身具二。常即常德。实即我者。法身坚实。方有主宰及自在义。是真我德。应身智慧照破惑染。别当净德。化身三昧即首楞严。普现色身拔苦与乐。故名乐德。别是教道。故以三身分对四德。今明圆别二四德者。由此二教多无异部。闻说三身具于四德。失意之者。分隔而解即当别教。其得意者。互具而解。名为圆教。知一一身皆即三身。故一一身皆具四德。若三身不融四德乃别。故善谈别教。即共有四德。善谈圆教即各具四德。融别即圆分圆即别。明二教已乃斥乖违。三藏所明。共四不成故乖别。各四不成故乖圆。三不称法性。三法不改名之为性。一切三法皆二属修。一在于性逆顺二修皆在于性。一性全在迷悟二修。故使三法横该十界依正色心。竖彻三位迷悟因果。是故经称无量甚深之法性也。若其称此法性而谈。则于三位位位具三。一一该彻今具言此。即是破他也。此自为四。初引净名破道前。据此三文验知道前不独一法。然须了知。菩提是智德。至果方证得。涅槃是断德。至果尽灭惑。经既显云。不可复得不可复灭。乃是性中已具果德。岂非道前具金光明。他云。一金安称法性。二引华严破道中。初发心者。发心住也。便成正觉者。能现八相也。此是圆教十住位中第一位也。住前圆修登住圆发。发于性三。即慧身等三身三德一切三法。且以一三以破真谛立道中位。但一了因。初住之后至于等觉。皆名道中。位位三法渐增如月。华严圆说乃称法性无量甚深。证则俱证。验彼分割实为不称。三指前义破道后。具三如上说者。前破因果不通文云。三身三德本是果上圆满之名。而今分置三德残缺不足。又云。道后众善溥会何得独有解脱。彼义自坏故不别引经。四约圆总斥。据前引经位位圆具。岂各一耶三约喻斥。经谈法性称无量甚深。若金光明横周竖亘。无德不备无位不通。其犹凤之威灵龙之神异。真谛所释。德既不备位又不通。如蹙缩于鸠巢。若槃回于兔窟。岂不辱禹门之鳞鬣丹穴之羽仪。俱无壮势耶。上三句皆喻。后一句法合。故云非法性之圆谈矣。二今师释六。初举今异古。通异诸师。是故都云义则不然。二据经斥局。若论无量不少于事。以从法性故增胜说云。理无不统也。中道经王岂与理异。今且从事故云何所不摄。此如法界之横三谛之竖。不分而分也。岂止三三九法者。别斥真谛也。三称法释题。经云。无量意显横该。复云。甚深意彰竖彻。今以三字遍譬横竖一切法门。方称经意不违王义。四舍广从要。据金光明所譬法门长广无际。何教名相而不统收。既渊且博虑其始心言想不及。故于一切取要谈十。以为行者悟入初门。若入此门何法不见。五列章。六正释三。初标十数二。初正标名数。二略示功能二。初约逆顺生起显十法。该括始终二。初征。二释三。初略显示。舍于无量取十种者。盖由此十该于逆顺括于始终。而其两番皆成次比。二正生起二。初约施教逆推理显由事。二约立行顺修即妄归真。此二生起。初从法性无住本立一切教法。二从无明无住本立一切行法。问法性无住立于教法。依何文说。答此文当体章。明诸圣人依真立名。乃引净名从无住本立一切法。既引此证依真立名。岂非法性无住故立一切教耶。然若具论从无住本立一切法。不出四重。如妙乐云。理则性德缘了。事则修德三因。迷则三道流转。悟则果中胜用。如是四重并由迷中实相而立(上皆彼文)今之初番是彼第四果中胜用。今之后番。是彼第二修德三因。问初番生起。始从秘藏终至三道合当迷故三道流转。何以却对果中胜用立教法耶。答今云。秘密藏显由三宝等。岂可迷理而由三宝及诸三法耶。故知须作依理起教释之方允。况今逆顺二种生起。与法华文句释开示悟入。约位智门观四义。生起逆顺意同。故彼文句云。见理由位。位立由智。智发由门。门通由观。观故则门通。门通故智成。智成故位立。位立故见理。记释云。此逆顺生起者。初明所由于能。次明能显于所。今文初番岂非所由于能。次番岂非能显于所耶。得此意已方可消文。初文者。三德之理是佛极证。绝乎名相曰秘密藏。此藏得显功由觉智与不觉理合。是故如来示现三宝。而其三宝立由断德。故说三涅槃。涅槃得成。复由智德。故说三身。身由乘至。故说三大乘。乘由行通。故说三菩提。菩提由智照。故说三般若。般若由性发。故说三佛性。性种元由解了名义。故说三识。识解本由三障即理。故说三道。都由三德秘密法性。无坚住性。是故大圣以此法性无住为本。立九名相及一切教法。此番生起为后解释十法立也。释次文者。上辨大觉证三德藏以无住故。立诸教法极至三道。今辨众生处于三道。由无住故成诸行法。极趣三德。三道复以无明为始。无明明故业苦皆转。转迷成解了别圣言。故成三识。解为乘种即名佛因。故成三佛性。种熏本觉故发智慧。名三般若。智能道行。行大直道。成三菩提。智行契性无不运荷。成三大乘。乘辨报智上冥下应。即成三身。身永离惑不生不灭。名三涅槃。断德自在施恩利物。故现三宝。利物功成自他休息。同归三德。此番生起为后十重观心立也。三总结示。逆讨教由顺修观行皆成伦叙也。二约无量甚深明十法皆悉高广三。初征起。二解释二。初约遍摄明无量三。初明各具十法。三德法界既无边量。有何法门而不包摄。且从其要具于九种。自体本是常乐我净。故称三德。能具所具即当十法。三德既尔。余九互具可以意得。故不备陈。二明各具一切一具九三。既从要说。当知一一各具一切三法门耳。法性无碍能应诸数。故一法门能具一切一数法门。复具一切二数法门。乃至河沙名数法门无不能具。若解法性无量之义。于此不昧故云可知。三引经证结。经即华严。趣举一法为法门主。其余一切皆为眷属。一法既尔。彼彼皆然。方于一中能解无量。如是解释方称法性无量义矣。二约竖穷明甚深。上约无量。始从一法至河沙法。岂不竖高。但未约位义具属横。乃即竖之横。今明甚深。一一法门皆约三位及以六即。即彼横法各示竖深。文三。初约十法共论。三道三识是迷时法。故属本有。三德三宝是。果后法故属当有。若三佛法至三涅槃。始自微因终克大果。皆是道中。故属现有。若昧三法高广之义。见今配对。谓为分割。须知十三秖是一三。盖一法性无量甚深具十种德。立十种名。一三不独。十三不分。若其三道在本有位。已摄九三。若言三德在当有位。亦摄九三。中八皆尔。又一等者。一法具九能所有十。亦以此十分对三位。此十既是一法中具。即当一法遍在三位。显前分对故非隔截。三约各具六即。示一一法门者。十中一一一中具九。九中一一。一法乃至无量河沙。一一法门无不竖通六即之位。何者。盖一一法体是法性无量甚深。博地全迷唯有理是。若蒙说示。于一一法名字知是深广法性。五品位人观行知是。六根净位相似知是。四十一位分真知是唯妙觉位于一一法究竟知是深广法性。故成竖义也。复以六即对乎三位。皆就横广而论竖深。故但结为甚深之义。三结归。秖以三字遍譬横竖。穷边极底法性经王。文旨俱得。二释十相四。初标。二结前生后。三劝须信解。取大经意。以人肉眼对佛智眼。而辨胜劣。常人肉眼但能分别色相同异。五品观行虽是肉眼。名为佛眼。能见佛性秘密之藏。今之解释十种三法。一一秘密。非三智佛眼何能分别浅深同异。浅深对偏。三教为浅唯圆。乃深同异明圆。十即是一为同。一即是十为异。同异俱时浅深宛尔。大师已得此之智眼。今为颁宣偏圆十法。而愍行人未开此眼。故劝深信生于圆解。依乎名字分别十门。四正释十相二。初正解释十。初三德四。初标名略示。三是法体。四是德相。二约圆广释二。初释三。以轨释法。深广法性孰不轨之。但由九界虽轨而违。故于法身而成苦道。诸佛顺轨能于苦道而成法身。以聚释身者。一色一香无非中道。一切趣一一切皆然。名之为聚。一切众生等者。良由佛身具一切法。一切众生。各于一法真实识知。则真知佛。则真识佛。故佛是一切真善知识。华严亦云。一切法不生一切法不灭。若能如是解。常见卢舍那。释般若中集即俗谛。假智照故诸法集成。散即真谛。空智照故诸法散坏。双非即中谛。中智照故诸法绝待。三智一心名为般若。释解脱中诸法不出真俗中三。既于此三不染不住。名三解脱。即三惑累永不相应。二释德三。初明法身四德。一一法者。生佛依正至一邻虚一刹那念。无不圆具微妙四德。约三业明净德者。十界三业皆与六染本来远离。名法身净。法身四德妙而无类。强以世金四义为喻。二明般若四德。即体之智还冥于体。既其不二。岂智功德少于法身。是故般若亦具四德。大品经中果有此义。言色净者。阴色即性故是法身。合具四德。为成荡相且举一净。净德不孤必具余三。合云。色常故般若常。乐我亦然。言诸义皆成者。即是体具清凉不变义。真实识知义。光明遍照义。乃至过河沙诸功德义。智既冥体是故般若皆成此义。故复引经色大色无边。立广大义。例明深奥立竖高义。般若皆具也。境但色者。色居阴初。是法界首故经先举。既色具四德。受想行识界入谛缘六度道品至于种智。皆常乐我净。是故般若常乐我净。此乃般若具四德也。三明解脱四德。前破古文已别列四。故今约义总明合有而有二义。初约诸恶永尽。诸恶不过无常等四。既离四过合具四德。若其别论无常等执。但在二乘。若通论离无常等障。唯佛方尽。今就通说。次约众善溥会。善法虽众岂过四德。会集既溥德必无亏。是故解脱具足四德。三引证体圆。引三文者。初文之意。乃明解脱同于法身具足四德。次文通论三德意在法身。所照法身必三德故。经虽阙于般若之文。而盛说三因。因是智性。三因圆故。即是三智各具四德。言三点具足等者。哀叹品云。何等名为秘密之藏。犹如伊字三点。若并则不成伊。纵亦不成。如摩醯首罗面上三目。乃得成伊。我亦如是。解脱之法亦非涅槃。如来之身亦非涅槃。摩诃般若亦非涅槃。三法各异亦非涅槃。是则三法离乎纵横一异之相。方得名为大涅槃也。点是文字者。盖天竺新伊三点。如此方草书下字。复有细画圆连三点。故知点点皆是文字。以喻三法。法法互具皆大涅槃。三点悉备四德者。若迷三点皆是文字。安令三点悉备四德。以法身常我。般若是净解脱是乐。既点点收二则点点成四。故知三点之法身方具四德。三点之般若。三点之解脱。方具四德。故云悉备及具足也。所言三智各具四德者。智是般若。以收二故。二皆名智。乃成三智。是将三德而为三智。故令三智各具四德。三德若此安可思识。故得名为秘密之藏。四结前生后。良以三德与九法门无二无别。一章得解余九应知。犹患听徒未穷旨趣。故难缄默。更为宣通耳。二三宝二。初约圆释义。以佛法僧皆具四德。是可尊重。故三名宝。此与三德其体不别。盖具觉不觉和合及以可尊重义。是故依义立三宝名。今明三宝是一体义。而文略难见。观音玄中其相稍委。今具写之用显此义。彼文云。以实相慧觉了诸法非空非有。故名佛宝。所觉法性之理三谛具足。即是法宝。如此觉慧与理事和合。名僧宝。与事和即有前三教贤圣僧。与理和即有圆教四十二贤圣僧。今释曰。佛必三智略语双非。法宝乃云三谛具足。此之三谛即差无差。性中理也。无差而差。性中事也。慧合无差三谛。即有圆教僧。慧合而差三谛。即有三教僧。今佛法二文与彼不异但小略耳。其僧宝相语异义同。须会其语。今云毗卢遮那。即彼所和理也。遍一切处即彼所和事也。彼文理事虽各论和。其体不二。是故今云即事而理。此之事理皆法宝也。能和觉慧是佛宝也。今文从略。但举所和以显能和。是故结云。此和可尊。须知秖一三谛而分事理。圆融三谛名之为理。即融而隔。三教谛理名之为事。佛宝权智与法宝事和。应现三教贤圣僧宝。佛宝实智与法宝理和。应现圆教贤圣僧宝。彼云。四十二贤圣为圆僧宝。故知应为妙觉亦名僧宝。以其法报属于佛法二宝故也。故释摩诃衍论云。等觉已上有真僧宝。又华严中以统理大众为僧宝者。岂非应佛。应佛对机统众之极也。此之三宝。一人一念皆能具足。名为一体。实通六即。文从真证能无应说。故云四十二也。二例余对喻。三德三宝名异义故。圣以四悉广布不同。其实体性无二无别。故用三字复喻三宝。然此同异三昧智眼之所知见。非寻名者依教安布。当生信解。即闻而观证悟在迩。三三涅槃二。初约圆释义。涅槃之言。章安疏中有多翻译。今取一翻不生不灭明三种相。义甚分明。三种别名。性则不改净则本空。圆则智满净则惑尽。方便则赴机净则无累。三种通名。名通义别随文自见。性净中诸法实相者。修善修恶遍收一切。名为诸法。修全是性相相皆实。故名实相。非谓诸法内有实相。亦非修虚其性本实。诸法当处既皆真实。故无法可染亦无法可净。既无惑染岂有法生。既非智净岂有法灭。是故名为不生不灭。圆净者据性而论。虽无染净。约修而说惑智宛然。惑本违理。智若契理惑永不生。智既顺理若理全显智永不灭。故惑尽智圆亦得名为不生不灭。方便净者。智冥寂理即鉴群机。故云寂而常照。照必垂应。机感即生心常寂灭。故此生非生。缘谢即灭应用常兴。故此灭非灭。应机出没非存非亡。是亦名为不生不灭。此三涅槃。约契理应机二种修义。对于本净一性而说。当知一性。对修故合约性常开。全修在性故性具三。若全性三起契理修。乃成三智。若全性三起应机修。乃成三脱。既应机有三即方便净。具三涅槃。既契理有三。即是圆净具三涅槃。既一性具三。即是性净具三涅槃。不尔。安能三点具足四德无减。岂三涅槃独论离合。须知余三亦复如是。二例余对喻。三涅槃体与三德等无二无别。岂唯体一义亦相从。故以涅槃义成四德。复由具德故成宝义。今三涅槃体义。既同三德三宝。岂金光明不能比况三涅槃耶。四三身二。初约圆释义。身有三义谓体依聚。欲令易解但取聚义。遍释三身。聚何法耶。所谓一实二谛三德四信五眼六通七觉八正九禅十度百门千法。八万四千法门。三昧总持诸波罗蜜。乃至过尘沙无量诸净功德。如是等法性具则名理聚。法身也。智证则名智聚。报身也。行成则名功德聚。应身也。然理无等者。然智行属修。修成则聚不成名散。理非成不故无聚散。今约显覆义言聚散。理虽具法覆故不见。与散义同。例显可知。此三皆言从初心者。虽通观行今据显出正理之文。合从初住终至妙觉。以垂应身非二凡故。此之三身。一念齐显故不纵。三义相由故不横。何谓相由。由行聚故资智。智聚故显理。亦是理聚故发智。智聚故导行。行聚故证理。复须了知。智行在理理方名聚。行理在智智方名聚。理智在行行方名聚。开合之义在其中矣。二例余对喻。五明三大乘二。初约圆释义。大乘即大车。取运荷之义。运而不荷荷而不运。俱非乘义。无法不具故名荷。能趣极果故名运。此三皆尔故名大乘。初理性虚通者。一性虚故万法具含。任运荷也。法法自然性通秘藏。任运运也。任运下少一运字。随乘者。智照诸法终归秘藏。而言随境者。良由诸境性本趣极。智随性故亦能趣极。是则理乘本运故随乘能运。随理荷法其义亦成。得乘者。体是众行。随乘导故庄严极理。故名得果。自既解脱能令他脱。故名得机。修性离合亦同前说。二例余对喻。六三菩提二。初约圆释义。菩提翻道。道曰能通。即前三乘各一运义也。若三别相。同于前后故不特释。但举异名兼而显之。故云真性亦名无上。真性体是第一义。故更无过上。二实智者。即惑成智。体染本空故名清净。三方便者。智但自净未满大心。今用善巧逗机。则使己他会极。是故方便复名究竟。开合如前。二例余对喻。七三般若二。初约圆释义。通名般若。此翻智慧。别名有三。即实相观照方便。此三般若体是圆常一大觉也。即此一觉有三种德。就非寂非照之德。名实相般若。就非照而照之德。名观照般若。就非寂而寂之德。名方便般若。此乃寂觉照觉非寂照觉。三皆觉故名三般若。寂照之上皆言非者。以依双遮起两用故。然寂照等义。初学难晓。今略言之。照谓照明。明故了法。了法无相名一切智。毕竟空也。寂谓寂静。静故谛法。谛法缘生名道种智。难思假也。非明非静。无缘之知名一切种智。绝待中也。然实相般若。他宗执实相无知名般若者。以所照境从能照智得名如此释名非性宗义。二例余对喻。上释三德。以般若智照法身境。境智既合乃起解脱。若谓三智定是一德。作少分解。则迷经旨莫销此文。若定多少则有二有别。应知般若具于法身及解脱。故方受三名。三德既是修二性一。般若岂不然乎。三德离九三智亦尔。是故三德与三般若及诸三法。皆同一体而立异名。悉是法界之全分也。故今三字亦喻三智。八三佛性二。初约圆释义。通名佛性华梵兼陈。佛翻为觉。即三智融明。遍一切处无不明了。名大圆觉。性以不改为义。谓大觉性不增不减非变非迁。岂正独然。缘了本具亦无变异。别名者。正因了因缘因。正谓中正。了谓照了。缘乃助缘。缘助于了。了显于正。正起胜缘。亦是正发于了。了导于缘。缘严于正。正起胜缘。相由既然非横义也。一心顿具非纵义也。此之妙因能克妙果俱名因者。其义在兹。文释三相皆云双非者。以其正因是中实故。故常无常苦乐垢净我无我等八种之倒。本不相应。文且从略举非常等也。全此正因发照了智。智岂邪倒。此了导缘众行皆中也。以从胜说故举双非。中必双照三谛义足。是则以即空假中正性。发即空假中了智。导即空假中助缘。严即空假中正体。起即空假中胜缘。如是方曰圆释三因。文举开掘金藏为喻。显此三相。喻通别教须依即义释今归圆。天魔外道不能坏者。魔等当体自是三因。岂应佛性更坏佛性。二例余对喻。九三识二。初约圆释义。释通名云识。是觉了智慧异名。问三识之名在本有位。又阿梨耶体是无明。阿陀那性是染惑。何得云识是智异名。答大圣悉檀。示诸众生显理名教。或存或废义有多途。如大经令依智不依识及诸教中劝修观智。断诸烦恼。此以废恶之名诠断烦恼。而成理观也。若楞伽经杀无明父害贪爱母。此以恶逆之名。诠断烦恼而彰理观也。若无行经贪欲即是道恚痴亦复然。如是三法中具一切佛法。今家释云。是大贪大嗔大痴三毒法门。即与三观无二无别。此以恶毒之名。诠不断惑而明理观也。今以三识及下三道。为金光明所喻法者。同无行经用于恶名。诠不断惑而显妙理。良由圆教指恶当体即是法界。诸法趣恶。十二因缘非由造作。即是佛性。故陀那惑性赖耶无明。相相圆融。与秘密藏无二无别。是故得云识是觉了智慧异名。然若不以不断烦恼即惑成智消此文者。圆意永沈。释别名中存三梵语。逐一释义即是翻名。言第九等者。出梁摄论真谛所译。故辅行云。真谛云。阿陀那七识。此云执我识。此即惑性体是缘因。阿赖耶八识此名藏识。以能盛持智种不失。体是无没无明。无明之性性是了因。庵摩罗九识名清净识。即是正因。唐三藏不许此识。云第九乃是第八异名。故新译摄论不存第九。地论文中亦无第九。但以第八对于正因。第七对于了因。第六对于缘因。今真谛仍合六七为缘因。以第六中有事善恶亦是惑性。若分别者。为易解故。以一念中所具之法教道权说。分对诸位且立远近。以第九识无染不动。故当于佛。第八属菩萨者。以十地位。六七二识已转成智。正以赖耶三分为境。虽是境界。而即用此便为观智。如初心人亦用现前第六王数而为境观。故引大论在菩萨心。名般若也。第七名阿陀那者。据真谛译。若新经论。皆云第七名为末那。今依古译。言诃恶生死等者。以二乘人人执既忘。见思所熏第六事识转成无漏。既尘沙未破。正住第七法执之中。不了生死法空。故有诃恶不了涅槃法空。故有欣羡。此识若于果佛位中。却复用之而为权智。以二乘法接引小根。着蔽垢衣执除粪器。故知诸识破后自在。为机载用也。波浪等者。第六识也。楞严云。陀那微细识习气成暴流。而为波浪。乃当凡夫心心数法也。此约四人各对一识。若就渐断分别四相。粗必含细。凡夫具四。二乘具三。已破第六故。菩萨具二。六七已转故。佛唯有一。第八至果已转故也。然其第六是意家之识。乃阿陀那之枝末。若说第七自己收之。故今不论。上明三识分三位者。乃属教道。若称实论。此三种识即是三德。何人不具何物暂亏。若识若色唯是一识。若识若色唯是一色。岂可有无增减而说。且约有情一念心。具一切染净。佛究竟具宁容独一。若不然者。岂为三字所譬之法。二例余对喻。例三德者。问三德与三识无二无别者。三德修性有离有合。今明三识有离有合耶。答有。又问。不二门云。顺修对性有离有合。三识之中七八二识迷九而起。是逆修义。岂得对性辨乎离合。答离此逆修立顺修者。则有惑可破有智能观。能所既存此修名逆。何顺之有。若即七八为顺修者。既无所破亦无能观。惑智既忘修性亦泯。而其三识一异同时。无逆顺中强名为顺。是故得云识是觉了智慧异名。今文三识明此顺修。此修对性辨离合者。九具八七名为性三。八具七九及七具八九。名为修二。各三之义是为离也。今合性三但明第九。各合修三但明七八。是为合也。离合既尔。故与三德及诸三法无二无别。乃以三字喻今三识。十三道三。初束十二支为三道二。初正束。此十二支教门不定。有通三世。有通二世。有在一世。有唯一念。时虽延促。皆论十二。今就三世束为三道。教门多故。其相显故。二释名。上束十二是释三名。今明道义是释通名。通名道者。谓业惑苦互相通故。故今世世相续无穷。然今文意。即以事通彰理不壅。二约圆释即事而理。经指痴爱中间五果为佛性者。盖于报法易显正因。故以此五果虽有触受。未生爱取。就此色心显正因体。易成妙观。如摩诃止观初观阴境。其意亦然。凡明观法初多就易。易处观成无难不晓。大师得意。故例惑业皆是佛性。即是缘了二因性也。举三喻者。世间物象比于妙理。皆是分譬。须将法定方显偏圆。如如来藏经九喻。止观喻别余文喻圆。今冰水等亦兼圆别。何者。若谓结佛界水为九界冰。融九界冰。归佛界水。此犹属别。若知十界互具如水。情执十界局限如冰。融情执冰成互具水。斯为圆理。薪火缚脱其例可知。故十二缘轮回之法。谓实则三障确尔。情虚则三德圆融。于十二缘不损毫微。全为妙境。即惑业苦一一通彻法界边底。是名三道。欲显此三圆融义故。名从胜立。故云法身般若解脱。但转其名不改法体。其实秖是当体通彻耳。三约体达例德对喻。问前明三识。第九一性对八七二修。以明离合故类三德。今明三道三俱逆修。如何说于修二性一。此义不成则与诸三有二有别。岂是三字所譬之法。答即事而理事理无差。且如事中惑起于业。业感于苦苦还起惑。此三修恶即是性恶乃名性三。亦即因法转名三识。三佛性。三般若。三菩提。三大乘。亦即果法转名三身三涅槃。亦即果用转名三宝。亦即秘藏转名三德。故知节节但转其名不改其法。故不二门云。性指三障是故具三。修从性成成三法尔。其义既尔。安云三道不具离合。以金光明譬于三道。其意略尔。二示融通三。初劝解法圆融。上极三德下至三道。不增不减无二无别。即异而同也。迷解智行因果自他。至同归处名义不滥。即同而异也。终日同终日异。用十同异以为初门。从门入者。则于一切同异无碍。如风行空。能于一法解一切法。若同若异能于百法解一切法。千法万法河沙尘数。各解一切。若同若异故云亦如是。二引诸经圆证。一法门者。趣举一法摄无量法。故云眷属。彼彼摄法亦复如是。此经云。于一切法含受一切法。以此例之。一切诸法。皆譬众香之丸随色之珠。地具四微海容诸水。若同若异合法可知。三设问答显益。问意者如前三德。尊重名三宝。不生不灭名三涅槃。乃至通达名三道。此于一法显一切法。已自具足。何用更说三宝等九法及一切法。皆各能摄一切法耶。答意者。其实一法已具一切无所减少。但为人根宿熏差别。致令宜乐断证托缘不同。有闻三德摄一切法得四益者。乃至有闻三道摄一切法得四益者。故须遍说能益多机。一说下明于遍说。令彼一人生一切解。圆顿根性闻说一法尚解一切。若闻诸法妙解愈明。能知佛意。佛是一切智人。故云智者。粗言软语者。大经云。诸佛常软语。为众故说粗。粗言及软语。皆归第一义。然则粗软之言该乎一切。今就十法论者。三道至粗。中八相望三德至软。既约圆说。一一互融法法高广。故令闻者入第一义及无违诤也。
金光明经玄义拾遗记卷第三
　　三简十法十。初简三德三。初标。二正料简二。初斥偏三。初三藏。太子五阴久修五分虽未无漏得名法身。在二德前。树下真明方有般若。三十四心者。十六心破见十八心断爱。若顿证罗汉及辟支佛。此之二人皆一时得三十四心。罗汉但断正使。支佛分侵习气。若树王下用三十四。顿断正习一时俱尽。是故此心独在菩萨。解脱在后其相可见。此之三法。以漏无漏存亡不同。故异而且纵。此教经部名为阿含。释论明文以摩诃衍对三藏为小。婆沙翻数此论广说四阶成佛。阿含唯经。婆沙唯论。三藏之名具经律论。此三所说。但有三义全无德义。何者。终归灰断故无常德。非大涅槃故无乐德。无八自在故无我德。不断五染故无净德。二通教。通诠体观。法本不生非证后空。此为法身。是故本有。境虽本有。须依此境体破见思。正习尽处正是般若。故属现有。果缚尽时方是解脱。故属当有。此之三法。空境无知般若有照。如幻色心尽方名脱。故云异而且纵。前代成论师。见干慧等十地中二乘证果。谓是小教所明人法俱空。乃取此义释所弘之论。意谓小教探明大乘。故妙玄云。旧云。成论探明大乘。又云。成论师秖见共般若意不见不共意。即此义也。故知彼师。不知藏实是三藏空门与衍门永异。又不知衍门真谛含于但中及不但中。今就彼不知及钝菩萨。故无四德。三别教。前破真谛乖圆别者。盖违本经别分四德对于三身。故云乖别。若以彼说四教收之。既谈四德非前藏通德既不融非后圆教。虽收属别。然非别教通方之说。故云一途。问真谛立云。般若解脱各具二德。今何斥云无德可称。答若就别论。二各具一。亦可名德。今以圆斥。随有所阙德义不成。何者。若般若照境故常。破暗故净。若无乐我。乃是有苦之常净。不自在之常净。岂成德耶。若解脱无暗故乐。广远故我。而无常净。斯乃无常之乐我垢染之乐我。岂成德耶。既德有增减则法不高广焉。称经王无量甚深耶。二显圆。具如前说。三劝生圆解。四德残缺非经之王。纵横可思非佛所护。有念心眼皆是牛羊。无缘知见方可论道。二简三宝。相从者。从佛说法。从法有僧。从是三宝于今不绝。皆由归佛禀法成僧。故曰相从。复名阶梯者。盖喻等级非相乱也。此明别体四果之僧。定不成佛。其犹下级不成上级。又树王下迷真轻者。见如幻佛说无生法。三乘因地皆能断结。有异三藏菩萨因中。全不断惑。众即空故名理和僧。虽异三藏。而其三乘共证之理既是偏空。亦无四德。若华王世界成卢舍那。虽通圆别。今就钝根迷中重者不知即性。作修成解。是故佛宝从报彰名。法宝但名无量四谛。既非无作。故从多数受河沙名。禀法之僧虽纯菩萨。且非发心便成正觉。故四十一位分于贤圣。此之三宝。佛是僧果。僧是佛因。法是因果。所修所证实僧成佛。佛现权僧。永异阶梯高下不改。然从别相未是同体。言同体者。三宝一体。此体觉了名佛。此体不觉名法。此体和合名僧。迷悟因果其体不分。一人一念无不具足。故华严三归以体解大道为佛。深入经藏为法。统理大众为僧。三虽在果而是一体。三宝若此方与三德无二无别。是金光明所譬三宝也。三简三涅槃。般涅槃那翻为安乐。故凡圣大小皆有涅槃。若世人适意亦是涅槃。若外道不知非想非非想定十种细想。及无想天第六心心数法。暂尔不行。故皆计为永寂涅槃。若染欲心伏名方便涅槃。若二乘菩萨论得未得。是三藏涅槃。若三乘同尽子果两缚。是通教但空共小涅槃。简不但空不共二乘。今就共论故无四德。若中道理智。及同缘示灭三种涅槃。此有得意及不得意。其得意者。一必收二三皆圆具。即成圆教大般涅槃。是今所喻。今就失意互不相关者。故属别耳。若言等者。即地论师也。但以实相名为性净。修因所成为方便净。不明缘因薪尽火灭随机涅槃。既但二种摄义不周。即非三德圆融涅槃。故非今经所喻之法。四简三身二。初简偏二初明藏通但二无三二。初三藏。树王下佛为真身者。非即事而真。是证真之身故名真身。神变为应亦非无谋。全是作意。三藏之中唯明此二无法报应三身之说。证真现变皆从析法观智所成。二通教二。初正明但二。此教虽云即事而真。但即偏空非佛性真。真无实体非任运应。此教及藏但诠二谛。未明三谛。是故论身唯二无三。二征释真身。欲示即真先询色相。若尔者。领前也。事即真空方是佛体。是则丈六非是真佛。又作人形复非鹿马。究论丈六为是何身。答中二意。初意是应。次意是真。初云应同人像者。以此丈六非爱业感。自己办地誓扶余习。润神通生。与物结缘净佛国土。群机既熟出现王宫。故知丈六是神通身。应同人像。然未尽理故云一往。故又一下正示真身。克分大小理在空中。今以即空为真身者。犹属于小故例大乘。秖以中智所合之理便为法身。岂离色心别论中道。今但空真亦即人像全体是空。色心不生色心不灭为真身也。依身起变名为应身。是故此教唯有二身。二明别教虽三且异。若其互融那分虚实。验其所立体相各别。三身不圆故今不用。二显圆三。初明三身皆实三。初正明体实。理体既实理智岂虚。实理实智冥故起用。用岂不实。三既相即二乃非虚。二引经类显。净妙欲境作死坏观。虽是假想能治贪心虚有实益。例乎应身非生现生。故非本体。益物不虚故名为实。三取意结成。二明四句俱融。圆说三身举一即三。各有四句。何者。若别分之。报身真证故实。应身假说故虚。法身平等遮照皆双。双照故亦实亦虚。双遮故非实非虚。三身互具四句皆融。当细拣之三明增减自在二。初约义立身二。初问意者。以金光明譬三身者。所譬之身可增减不。二答二。初明义立无咎。就题三喻。故立三身以为所喻。对喻虽尔。若其得意多少不拘。或增至四身。或减至一二。若荡名数亦可说无。二明经意本通。若增若减悉在经文。释迦牟尼是第三身。种种示现义当第四。开应出化是四身义。文中出字合在应下。佛真等文义虽具三。今就现文得名二身。诸佛虽有二三四身。以一真法收无不尽。故唯一身。善寂大城寂亦空也。既无诸数即无身义也。二以身用譬二。初问意者。譬有三字可显三身。约何道理令譬增减对多少身。二答意者。譬虽三字义有盈缩。若四身之譬文义宛然。若为二者。乃合光明而为一用。对于金体以为二譬。显于二身若为一者。取正舍旁从本除末。唯以一金对于一身。无身譬者。以无贪为金。此金无质为世至宝。可譬无身数量都忘。是出世间第一义宝。杨震等者。东观汉记。杨震为东莱守。道经昌邑。昌邑令王密是震所举秀才。夜怀金上震曰。无人知。震曰。天知地知我知子知。已有四知。何谓无人。遂不受。此盖贵乎不贪。即以不贪为金也。故知世金有名无实。五简三大乘。因缘六度者。三藏教中自立大乘。十二因缘是支佛乘。对声闻为大。六度菩萨对二乘为大。此是三人各有所乘。即羊鹿牛。虽立大名。用别于小。而其同趣偏真之果。是故名别。其义同也。通教菩萨与二乘人同无生观。同断同证永殊三藏三因大异。故云三乘同乘一乘。此一既共二乘所证。验非中道也。别教诠中独为菩萨说理随得。而理乘但是所契之境。随乘但是能契之智。得乘但是自他之行。三乘隔异互不相融。非圆乘义三种者。即藏通别。所说乘相都是圆教得乘之中得机之义。故云得乘方便所摄也。若正法华说羊鹿牛三车之外。更有象车。即妙法华中三车之外大白牛车也。牛名同故一乘难显。致使他宗于菩萨乘不分权实。今据正经象名不滥。乃彰圆教是一佛乘。若羊鹿牛秖是得乘得机所摄。彼之象乘是今所譬。圆教三乘但云理乘者。欲显随得皆即理故。圆教智行是姓本具。修而无修。是故文中就理立称。华严四乘者。彼部虽无小机禀教。何妨说于三乘粗浅显圆佛乘。六简三菩提请观音等者。三菩提翻为正道。彼经论益通于三乘。是故发心有其三种。即声闻缘觉菩萨也。三皆破惑故名清净。皆离邪倒故名正道。既共二乘。非圆实智故。是方便菩提所摄。若缘真如佛智神通。发心为非依。文殊问经发心为是者。乃辨三心隔别圆融为是非也。何者。若缘真如理则发真性菩提心。若缘佛智则发实智菩提心。若缘神通则发方便菩提心。三既不融。是故为今化他方便菩提所摄。义不高广非今所譬。若无发是发即理之智。是圆实智。一发一切发不思议假。是圆方便。非一非一切而一而一切。即边之中。是圆真性。即一论三即三论一。此与三德无二无别。是今所譬。须知文殊问经三种圆发。非离真如佛智神通。但非三处各发一心。若于一处圆发三心。故名为是。如摩诃止观发大心中云。诸经明种种发菩提心。列于十种。谓推理发菩提心。睹佛相发心。睹神通闻说法。游土视众。见修行见法灭。见起过见受苦。于此十缘发菩提心。而于十处皆生四解。以圆对三而分是非。以此例彼。岂不然耶。是知缘于三处各发不融。正属别教故为所简。三一互具发者属圆。故为今用。七简三般若。初为世人不知般若是毕竟空三智具足。谓是忘寂不照诸法。故顺世情以断灭问。设生后答。俾乎学者识般若体是三智眼。然此眼智有次不次。故先列次显后不次。其次第者。即是前空次假后中。各一眼一智。智则观于三境分明。眼则见于三谛审实。分明故审实。审实故分明。因修止观果发眼智。次第三种一一皆然。二眼二智偏空偏假。中眼中智双遮空假。双照空假。若三止三观一心圆修者。必三智三眼一心圆证。观一切法一相寂灭相。中智也。行类相貌皆知。二智也。三智既圆五眼斯具。以法眼摄肉天二眼。是故五眼与三智齐。般若若此能知。能见诸法边底。那云忘寂不别诸法。若于忘寂不生邪慢。则与汝是声闻曲见。若以此心坏于因果生邪慢者。则须夺之。是尼犍子断灭之见。尼犍此翻离系。盖此外道专守空见。或裸形自饿谓离系缚也。八简三佛性。先斥三性各在一位体不通融。非圆三性。次引诸经明三性圆具。华严既云一具无量。岂缘了正有所亏耶。大品一心万行乃至涅槃宝藏无缺。皆是三性圆足之文。理性名字观行相似分真究竟。位位皆即三佛性也。浅深明昧宛然。一一即三无缺。九简三识。若分三识。陀那属声闻。梨耶属菩萨。庵摩属佛。此乃教道分张次第断相。若庵摩是本性。无明迷故生业转现。名阿梨耶。复执见分起我见我爱我慢我痴。名阿陀那。此乃三识次第起相。皆是教道。非今所譬。若欲圆论。须依摄论金土及染三不相离。则于声闻菩萨及佛三人心中。皆具三识。大师犹恐寻此喻者。作真妄二法相合而解。谓除土存金。至佛唯有庵摩罗识。故据大经依智不依识而为问端。为欲答出三识。乃是三智异名。则上喻陀那是方便般若。染喻梨耶是观照般若。金喻庵摩是实相般若。至佛究竟三种净识。岂但一耶。然若不知性具染恶。安令七八土之与染至果不灭。又道前等者。地前名道前。皆依烦恼及以生死。故八心王通名为识。佛果为道后。转依四智菩提种子。是故八识转名四智。转第八识为大圆镜智。转第七识为平等性智。转第六识为妙观察智。转前五识为成所作智。故云。转依即是智慧。注未详者潜斥之意耳。以彼所明道后转依。熏成种子转成智慧。不言八识性是妙智。斯是唯识一途教道。非今所譬。然是菩萨所造之论。不欲显言。故但注未详。如诸文中破古多云。此语难解。故知未详不异难解。十简三道。前解释中虽云三道与三德等无二无别。而未分别界内外相。虽于界内十二因缘明不思议。未明界外三障即理。示障既浅深理难彰。今的辨之令皆究竟。故设问曰。界外云何。答中引宝性论。界外四障对十二缘。体状宛尔。此之三道。不就隔生唯论当念。故起信论明不觉即心动。说名为业。动则有苦。果不离因。不觉即烦恼。动即是业。此动即苦。是故结云。果不离因。斯是变易生死之相。界外三乘同有此障。今明即障全体是德。三障乃是三德异名。即金光明所喻法也。四附文释二。初标二二释三。初对前显胜二。初总对上义辨。前作譬释。盖为古师不知三字从法得名。谓是譬喻。及其解释何曾洞晓所譬法门。真谛最优尚乖圆别。因果不通不称法性。况诸师邪。大师见昔譬法不周。是故同他用譬拟法。略譬十种三法。广譬一切法门。横竖该收无法不备。显于法性无量甚深。若作譬释合当如是。然而大师深知三字是法非譬。从兹自立附文当体二种解释。其中附文含于二义。一直名理。二从事用。若当体释唯从理立。今欲依文先贬譬释多是义推。不及依文显然可解。二别约四事辨。初之二句总举四事。以己情下释出四事。初三两句约情智明亲疏。住前观智皆名为情。况人师推度。是故言疏。初住已上证理名智。况今极果三业随智。故云用佛口说。是故言亲。二四两句约彼此释远近。以彼凡世金光明义。例此出世三种法门。是故言远。即此经文圣言诠召。理性事用不假他求。是如言近。岂可下结责四事。二正明附文二。初委明所附文相二。初通论诸品名事名是理名。事是事用。诸品之中或单或复名事分明。故非仿佛一文而已。二的示一部文相三。初正示诸文。别序文云。是时如来游于无量甚深法性诸佛行处。过诸菩萨所行清净。是金光明诸经之王。既在法性定中而便唱言。是金光明诸经之王。是之一字即指法之辞。不指法性。更指何物为金光明耶。故知三字。直名深广法性不从譬喻。此文最显。故云创首标名弥为可用。寿量品放大光明。虽无金字。既是佛光佛身金色。此金身光明全从法性金光明起。即事用也。忏悔品中梦见金鼓其明普照。即光也。赞叹品王名金龙尊。奉贡金鼓赞佛。此等皆从金光明理。起于种种金光明事用也。若空品中言尊经者。金以可尊可重为义。光明既是即体之用。岂不尊耶。此乃名于金光明理为尊经也。四王品内六番问答。重重名事具载其文。又人王烧香供养经时。香盖金光遍照十方诸佛国土。文云。皆是此经威神力故。二明通三世。信相所梦既是佛世即现在。龙尊属过去。可见香盖遍满。是佛灭后供养经时。属于未来。由金光明法性深广。故得事用三世遍通。三结遍一经。二结示无量甚深二。初正结示。手擎香炉一处起烟。十方佛刹皆有云盖。悉放金光。又金龙往劫发金光明愿。信相现在感金光明相。人王未来作金光明佛事。若名若事。亘三世为纵。遍十方为横。此等既是即理之事。故称法性金光明理无量甚深也。二劝审思。理名事用重重标示。佛意令人解金光明理事不二。如何讲者不附经文释其题目。顺情推喻弃亲逐疏。故劝识者。审今依经立名之意也。三例同诸经二。初例指事立名。稻秆事者。佛见枯株稻秆。即说十二因缘生灭。因名稻秆经。象步事者。即无所希望经。一名象步经。诸经所说既即指其事。以立经名。此经盛说金光明事。何不即以此事立名。却谓金是世宝体有光明。堪喻三德。岂非彰灼违佛旨耶。二例以经名事。又如诸经说稻秆等。便即名为稻秆经事。此经盛说金色光明。何得不名金光明经事耶。此乃以经名事。意令以事名经耳。现行即本象步经下等字误。诸旧书本皆作事字。方是以经名事也。五当体释二。初标。言当体者。当谓主当。体即法性。谓法性主体名金光明。此对譬喻以彼显此。则三字名从他而立。非是法性自体之名。今据经文见三字名。直名法性。即前所引佛游法性。便即唱云是金光明。经既不云如金光明。验非譬喻。大师深解经家之意。故立三字是当体名。又与经中诸文符契。问今当体释亦是依经。全同附文那分二释。答前斥譬释但是义推无有一文。无而强用有而不遵。今当体释若不依文则成自斥。故知此释非不依经。得为两释者。盖有兼独。何者。以此部中重重举名重重说事。既附文释题。须名事双附。事即事用。谓金色光明也。名即理名。直召法性也。如创首标名验是召理。此乃前释双兼名事。虽复双兼。而其理名未曾显说。让今当体委陈其相。是故两释虽通依经。而当体释独在理名。二释二。初反常情立今正义二。初叙古寄俗名真。大师欲定经题三字是法性名。且为常情。执于真谛本无名字。一切名言皆是世谛。圣人谈真。盖寄世名名真无名。故引成论证真无名。此义若成则金光明名须从譬立。故今顺理反此常情。二明今则真名俗二。初对他略立。他师本立真谛无名俗谛有名。今特翻云。俗本无名随真立名。即是寄于真名名俗无名也。问今之破立若真若俗有名无名。为是何教二谛相耶。答凡论二谛须辨三番。一随情二谛。二随智二谛。三随情智二谛。即情智相对合明二谛。此之三番有总有别。所言别者。则于教教各明三番。随情则凡位自论二谛。随智则圣位自论二谛。随情智则圣位二谛。以随智故合为真谛。凡位二谛。以随情故合为俗谛。此乃四教各论三番也。言总论者。以前三教及诸凡夫。是可思议法。故总束为随情二谛。圆教始终是不思议法。故总束为随智二谛。随情二谛并名俗。随智二谛并名真。故名随情智二谛。今云真谛有名者。即是圆教始终二谛。以不思议故但名真谛。此之真谛具一切德。本有一切真实名义。故云真谛有名。言俗谛无名者。即前三教及诸凡夫所有二谛。以可思议故但名为俗。此俗虚假浅狭。故无真实名义。故云俗谛无名。今之所论。乃是圣人仰则圆教随智真名。俯立凡夫随情俗号。二称理委示二。初约义委示。若论大圣则真名俗有何时节。今举劫初立名事显。成劫之始尚似空劫。故云廓然。万物虽立皆未有名。诸大圣人所证真法。具足一切究竟名义。乃应生其中俯顺凡情。见于万物有浅近义。乃则真法深远名义。立于世谛浅近之名。如世道路有少能通。乃则如理究竟之道。名于世间浅近之道。如世珍宝凡情所贵。乃则如理究竟可贵之宝。名于凡情可重之宝。网之与响皆悉如然。问如灵鹫山劫劫皆有。乃是圣人以昔名今验知万物。皆是以昔而名于今。今那忽云则真名俗。答大圣常以五眼等照。四悉被机。若但缘过现不则真法。则圣唯有肉天二眼无余三眼。但用世界无于三悉。其实不然。不以二相见诸佛土。鉴机即照理。照理即鉴机。何有一事不则真法而施为耶。故知不妨将昔名今。而若今若昔所有名字皆从真立。如此方名圣人立法。二引教诚证五。初引华严则真立俗。圣见出世真如理中。本具耕田作井真实义故。乃教众生耕世间田。作世间井也。二引大经真具名实。诸佛菩萨虽则真法俯立俗号。但顺众生浅局之情。立名召物。能召之名虽法真立。而其所召无真实义。何者。如依真名道其实不能遍通诸法。故云世谛有名无实。唯有如理究竟不壅。通达一切。故云第一义谛有名有实。如依真名宝无可重义。且世七珍但于秽俗心生爱重。若廉洁之士视如粪土。况三乘人耶。唯有如理诸佛尊重。如依真名网。岂有该罗万有之义。唯真如理遍该生佛。罗罩十方。如依真名响。岂能一时遍应众缘。唯有如理。无思无作。十界机扣一时普应。故云世谛有名无义。第一义谛有名有义也。三引大论随理立名。若第一义理不具名义。如何随之立乎名字。则真名俗其意昭然。四引净名事由理造。所引经文大意明于从理造事。而所造事有修性迷悟。故妙乐明法性无住本立一切法。具有四重。谓理则性德缘了。事则修德三因。迷则三道流转。悟则果中胜用。今明圣人仰则真法俯立俗号。盖由证悟真如之理。理具诸法不守一性。故则此理立世俗名。故不可以三道流转为所立法。正当第四果中胜用为所立法。五举诚教劝物生信。二用今义立当体名。前破古立真谛无名。显于今立真有名义。广引经论证真有名。此义既成。乃知经题金光明字从当体立。是法非喻。故约当体释三字题。文三。初明经从当体立名。题称金者。可重为义。彰于法性妙绝难思。诸佛所师最尊最重。光者照了为义。彰于法性。当体觉照。偏一切处无不明了。明者应益为义。彰于法性。当体即是无缘慈悲。随对即应拔苦与乐。当知法性金光明义义方究竟。如来入定游历法性。知此法性究竟可重。究竟照了。究竟能益。即依三义唱三字名。直以此名名于法性。固非寄托世金光明以为喻也。既知三字是法非譬。乃是一种三法之名。法性当体名金光明。法性当体名法身般若解脱。乃至法性当体名苦惑业。既十三法皆常乐我净。此金光明一一皆具常乐我净。彼诸三法不纵不横。此金光明亦不纵不横。则与一切微妙三法无二无别。前顺诸师。用世金三义。譬于法性十种三法及一切法。今当体释。以金光明直名法性。则前十种及一切法。并为金光明三种法门之眷属也。二明人从所证立称。经题三字。既是法性三种法门。故菩萨分证此三法门从法立名。佛乃究竟此三法门。从法立名。以此验之。三字之名弥彰当体。三二问答料简人法二。初核人二。初以能仁立妨。二约通别为酬二。初明别称允同诸佛。释迦牟尼虽是别称。此别具通。岂释迦文不证三法。从通证故允同诸佛。从别因缘名为释迦。二辨通名皆具三法三。初引一文明同具金之三义。无量菩萨唯赞释迦。而所赞德允同诸佛。即金色明耀是佛法体。具金光明三种妙德。则与诸佛无二无别。非借世金有光明用。比类于佛。问前云。法性具于可重照了应益三种义。故名金光明。故以此名还名法性。此中既云金色明耀。乃是色法。岂是法性三种之义。前就义辨。今就色辨。云何同是三种法门。答前之三义皆绝思议名第一义。今文赞色不纵不横名微妙色。此色此义相去几何。真善名色与第一义空。辞异体同。楞严经云。性火真空。性空真火。起信论云。智性即色性。色性即智性。又复应知。今赞色身金色明耀。是解脱德。解脱必具法身般若。须了二德不离色身。即色非色非色非非色。金色微妙。即非色非非色名中道色。法身也。耀是非色般若也。明是应色解脱也。不得此意。宁于色身。赞三法体允同诸佛耶。二引二文明同证性之三法。释迦牟尼允同诸佛。则一切三法无不同等。且举当经及华严经二处三法。示其同相。此二三若同则一切不异。体即法身同也。意既是智智能合体。即应身同也。事谓事用。即化身同也。共一法身。复言一身者。牒上法身与智俱一也。十力四无所畏。及六通三达。一切法门体通三德。若从所证即法身德。若从能证即般若德。若用化物即解脱德。今文既以一身一智示于二德。故力无畏的在化用。须属解脱。此二三法对金光明者。乍似以法而对于喻。其实不然。以前引教定此三字是法非譬。故今以其三身三德。类金光明三种法门。彰于诸佛皆同证得。恐谓是譬。故文结示非假世金寄况佛法。三引文定此经题非从譬立。言妙宝者。名金为宝。皆以可重为义。并是当体得名。此法性宝具足光明。即是照了应益之义。非借世宝为譬喻也。二研法二。初设执譬问。以附文释及当体释。并据经说。双附理名及事用故。得名附文。独附理名乃称当体。是故二释皆依经文。故今设问。旧但从譬。何得矫异而依于文。矫强也。亦诈也。谓强依经文诈显异义。二约双存答二。初答双存。今释经题存于二意。一顺佛语。故依文释。二对古师。故作譬释。言对古者。因见三师不善用譬。所譬不周乖违法性。故作譬释。具显法性深广之义。而对形之。如此用譬虽无经据。存之有益。是故二途不偏废一。汝专执譬则弃亲逐疏。我今双存则亲疏俱得。二被二根。即释伏疑。恐人疑云依文二释既甚亲切。何须复存譬喻一释。故以被根利钝为答。存譬释者。为钝根人。以根钝故不能直解。金光明字是法性名。欲被此根。乃以三字为世间金有光明用。三不相离。比拟一切圆融三法也。若依文二释。为利根人。以根利故。能解性具一切名义。知其能譬世金光明本无名义。圣则真法而作其名。故云。利人即法作譬。尚知即法作譬。岂须以譬拟法。故引当经二文为证。住法性故即金光明而得见佛。故知法性与金光明释迦牟尼。名异体同。见则俱见。此证利人解于三字是法性名也。然经所被非纯利根。故空品云。为钝根故起大悲心。佛说兹典。既被二根。故通经者释三字题。亦须两说。赴其利钝。复贬从譬如守株指。褒依文者悬解兔月不守株指。二观行释。此文及前一番问答。并后重明帝王之义。在昔清敏二师云。得旧本无此等文。乃谓后人添制耳。今原略本。直是往人不能深解境观之说。故辄除削。以今验昔昧者可知。复恐大师频讲此经。其观行门有时不说。帝王之义进不亦然。故前文云。或说不说俱亦无妨。记录随时或圆或缺。致有一处存乎略文。以其观道对境用心。意趣难见。与夫教义或少不同。浅识之流既闇广文。忽偶略本便生封滞。形于章句废此观心。予于早岁出释难扶宗记。救兹正义。彼徒抗论因数穷边。于是妄破之义皆为荡尽。近有孤山圆师。既审所承能破义堕。经十余载别构四意重斥斯文。一谓词鄙。二谓义疏。三谓理乖。四谓事误。今虑后学遭其眩乱。故不获已引而释之。彼破词鄙曰。吾观其词也。繁而寡要质而少文。苟留心翰墨者读之。则知其言非向者之言。知其笔非向者之笔。则真伪可辨矣。岂待潜心佛学能断其是非乎释曰。词之巧拙将何准凭。情若谓非。妍亦成丑。良由昧此观心深义。翻将无碍之辩。以为轻鄙之谈。又复此文委明观行。曲示心要。故其词尚实不尚华也。况诸部中文质相间其例甚多。不欲援据。苟执片言而害正义。斯盖攻于细务而不明于大用也。若义疏等三。既其各有所破之处。待至其处一一对论。文为二。初标。对前教义即当解行两门意也。前约譬显十种三法。附文双附理事二文。当体独彰理性之号。虽皆深广微妙圆融。然是约教谈于佛法。生人信解。故大师云。今时行人既无智眼。当以信解分别同异。如前生起十种三法。而有两番。前番约教后番约观。约教则为显三德。次第生起九种教法终至三道。约观则始翻三道。次第生于九种观法。终会三德。故解释十法及料简十法既为生解。并顺约教生起之次。金论观法为成行故。所明十法乃顺约观生起之次。故知前位后番生起。意在今之十法成观。又今观解十种三法。不独成行兼资深解。何者。以就观门研心具法。故使十法圆融之义。转更分明。是知大师为成智眼。故立观释。是故标云观心释名也。又复应知前当体释。定金光明三字之名非譬是法。今附十种三法之观。皆研法性金光明也。是故十处皆标三字并非譬喻得此意已寻兹文者。方可略见观心旨趣。
金光明经玄义拾遗记卷第四
　　次释中三。初设二问答示观心所以二。初明解须行成故于心作观二。初问起者。前已广约譬喻附文当体。释金光明。足显法性深广圆融。今何更立观心释耶。二释出二。初正释。此一段文须得心佛高下之意。方免疑情。妙玄云。佛法太高。众生法太广。初心为难。心佛及众生。是三无差别。观心则易。今从上来至不能开发自身宝藏。是论佛法太高也。从今欲下明观心则易也。上来等者。即前譬等释金光明。一一无非竖彻三位遍该诸法。说众生皆如菩提涅槃本性具足。此显法性无量甚深。而但是佛所游之法。佛是圣人金光明是圣宝。尚过菩萨所行清净。岂是凡夫己之智分。若但言议上之名句。不能观察己之心性。则于圣人圣宝。有何益乎。故引二喻。斥其多闻无观智者。鹦鹉学语者。曲礼云。鹦鹉能言不离飞鸟。猩猩能言不离禽兽。人而无礼不亦禽兽之心乎。今但借喻有闻无观。徒学圣言不离凡夫之心耳。客作数钱者。华严云。譬如贫穷人。日夜数他宝。自无半钱分。多闻亦如是。今欲等者。摄前佛法入心成观。心是心性若阴若业若烦恼等。即凡夫心地。既三障当体是金光明。故云珍宝。此乃立心为显理境也。欲令行者即闻而修。开发自己金光明宝。免同学语数钱之类也。二引证。初引净名。诸佛解脱者。三解脱也。与十种三法不多不少。此是佛法。若缘佛修。则增念虑理难可显。故佛示要门令诸众生观己心行即空假中。则三解脱当处发现。此乃心佛无差观心则易也。又引释论。彼论九十三云。有慧无多闻。亦不知实相。譬如大闇中。有目无所见。多闻无智慧。亦不见实相。譬如大明中。有灯而无照。无闻无智慧。譬如人身牛。故大论云。如安息国边地生人。虽生中国不可教化。根不具支不完不识义理。着邪见等。皆名人身牛也。有闻有智慧。是所说应受。如人有目日光照。见种种色。今亦如是。若闻上来种种释金光明。不观己心者。即多闻无慧句也。若但观心不闻圆融说者。即有慧无闻句也。能摄上来无量甚深十种三法。观于心性显金光明者。即有闻有慧句也。有三观目圆教日照。则见三谛种种之色。二明心为行要故。观必研心二。初约简数观王问。若约三科论去就者。则弃界入但观五阴。复于五阴简四观识。大师谭观常论简境。去丈就尺去尺就寸。义既可知。故今但约观心为问。既云观心五阴除色四皆属心。何故弃三而独观识。然设此问令知观境唯在识阴也。孤山四意中第二义疏破此文云。今家约行附法托事三种观中。唯约行观简示阴境。其余二种全不观阴。但托事摄法明理观耳。今附法观。秖合直摄三法以归三谛。而发弃三观一之问者。盖不知三种观心规矩。验是后人擅加也。释曰。义例立附法观云。摄诸法相入一念心。以为圆观。且一念心岂非阴耶。既观于阴简有何过。法华文句托灵鹫山观于五阴。记云。诸余观境不出五阴。今此山等约阴便。故以诸文中直云境智。又云。亦应于此明方便正修简境及心。既诸观境不出五阴。乃知托事及附法观。无不观阴也。直云境智者。即诸文云。观于一念即空假中。一念是阴境三观是智也。又令明于方便正修简境及心。须弃思议取不思议方名简心。不于三科而论去取。安名简境。又王城观云。应如止观十乘十境下去皆尔。记主意令讲此观时。人欲修者。须叙私记。简阴境文。及十乘等而委示之。令山城观行法备足。非废托事便自讲说止观全部。他之致意直欲如斯。既云下去皆尔。信诸托事及附法观。皆须简阴及示十乘也。彼文不简尚令简之。今有简文那成非义。据此弃三观一之问。云义疏者。义实不疏。盖汝解疏耳。又若直摄三法以归三谛。不许简阴便是观心。则成偏观清净真如。何反宗之甚耶。是知彼人都昧一家三种观法。如释观经十六观云。是一心三观的非义例三种观摄。且义例云。夫三观者。义唯三种。岂应妙观更有异涂。况诸文观心。皆一家枢要。傥解之错谬。徒成斐然。既失其本余皆枝词矣。彼又于金[鏍-糸+廾]记中云。若取止观来消事法观文。乃以止观随机面授。深违大师遗嘱也。嘱云。止观不须传授私记时为人说。辅行释云。嘱意正言随机面授意多不周。非后代所堪。彼人曲解辅行之文。成于己见也。且辅行释面授等意者。斯盖随逐大师修心之者。或观道不进或内外障起。有所咨问。师乃随机面授口诀。一时取益意多不周。若后代人心病既异。故非所堪。盖不须用面授止观而授后人。非谓不得。叙十卷中十境十乘消事法观。以兹境观载于私记。若其叙者。正以私记时为人说。雅合大师临终遗嘱。若全不许叙止观。荆溪何故于山城观。令辨方便正修简境及心十境十乘耶。叙此令修山城观不。又若谓此是开其解心。非谓令其修习者。何故妙玄明观心文中。令即闻即修耶。释签云。随闻一句摄事成理。不待观境方名修观。何公背吾祖之教乎。故知今辨弃三观一。正符荆溪于山城观中指授意也。二约心净法融答二。初约离性先观内心。上定三字非譬是法。法性可贵名之为金。法性能照名之为光。法性能益名之为明。今用此义观于识心。若心不具金光明义。那可于心观于法性。此文为三。初约贵论金。欲显心贵。先于万物推人为贵。从劣至胜。见心不昧名为灵智。灵智虽贵而通四阴分于王数。问已弃三数。今独推王而为最贵。识心既贵。故观心王即法性金。二约照论光。光有胜劣。故先就劣比至心识。最得名光。是故观心即法性光。三约益论明。即能充益色等四阴。益色阴者。良以色心性不二故。色随心转。大品佛现色像无边。皆由般若性周遍故。色净亦然。亦能等者。心王若正心数亦正。化转尘劳心数众生。故心能益。是以观心即法性明。此约心有贵等三义。故观于心。显金光明法性三法。此文即是离性为三也。所观之性既离为三。能照之智任运成三。所起之用亦合有三。文虽不言二修各三。以性显之其义合尔。二约合修自融诸法。上示心境即金光明。义当修性三各具三。今明遍融但指光明。至后结文具言三字。验知此是修二性一。文有离合乍览难知。此自分二。初遍融诸法迭显光明。此文豫示观成理显遍融诸法。以释伏疑。疑云。若唯观识阴显金光明。于一切法何能融净。是故释云。若知心无心为光知想。行无想行为明等。意云。识阴金光明显。则一切法皆金光明。故以王数心色实假正依及一切法。从狭至广。迭显光明二修之德。对于一性以成三法。知心无心为光者。即以三智观于识心。见金光明法性之体。则识心相寂故云知心无心。其能知者实是三智。今但合为一观照智。故唯名光。知想行无想行为明者。既以合一观照之智。知此心王即实相。故无心王相为光。则任运有合一方便智。知心数实相无心数相为明。此以知王知数而为光明也。复以观照之智知四阴心即实相。故无四阴相为光。则任运有方便之智。知色阴实相无色阴相为明。此以知心知色而为光明。又五阴实法对于假人。论于观照方便二智。而为光明。又以正报对于依报。论于光明。又约依正对一切法。论于光明。义悉如是。言一切法者。即假人实法及以依报。各有相性体力作因缘果报本末究竟等法也。此由观识金光明显。故于诸法任运观成。欲彰诸法一一是金。一一是光。一一是明。故历诸法迭论二智。故义例云。修观次第必先内心。内心若净。以此净心遍历诸法任运泯合。既云任运知不加功。二约显一性结成三法。上于诸法从狭至广。约于二智迭示光明。而二智所显无非一性。即当于金。是故结云金光明也。而云观心者从本言之。二正附十法明观心成行二。初举上教义为所附之法。上约十种三法论金光明。有其二意。初则同他譬释。以金光明喻十种三法。次则附文及以当体。释金光明非譬是法。故十种三法当体名为金光明也。今之观释顺上次意。故云。上约上种三法论金光明。故以十种金光明义。为所附法。即摄此法入心成观耳。二明今观门为能显之行。十初三道二。初示观二。初释二。初通约三道明圆正观二。初兼通数只于报障义立三道之境。言通数者。谓想欲触慧念思脱忆定受。此十随王能作一切善恶之事。故得名为通大地数。问前简观境弃三观一。今那却取慧及诸数为烦恼业耶。答今论观法具有十种。后九皆从所显之德。其体本融。可约一念识心为境而修三观。显其三法。唯此三道从所破障。立于观境。是迷惑事体本不融。若于一识示其三境。境既叵分观难成就。故特兼通数为三道境也。问若欲分明示三道境。何不遍取五阴为苦。三毒为烦恼。七支为业。何但王数对三道耶。答今秖于阴境示三道相。识亲别苦报之总主。是故心王的属苦道。慧分违顺故起贪嗔。乃以慧数对烦恼道。诸数随慧能造善恶。故以诸数对于业道。虽非业惑当体而是业惑亲依。常与王俱。有三道义。可以正观显金光明。若现起烦恼动作之业。为下助道观之所观也。二约圆乘即障显德。以明妙观之功。此文虽略观法可明。先须了知金等三字是法非譬。即于王数三道之境。体金光明三种法门。即体心王可尊可重。是法性金。体于慧数即寂而照。是法性光冥理智也。体于诸数能多利益。是法性明即体之用也。斯是光明二修。对金一性为三法也。圆论三法必非孤立。金无光明非圆正因。光无金明非圆了困。明无金光非圆缘因。但为前文数曾显示。故此三道略对三字。是合三相也。应须了知。以离为合合体常离。言三不少言九不多。问此三道观何故不用空假中耶。答心王是金三谛一境也。慧数为光三智一心也。余数是明则有二意。在果则三脱应机。在因则三行资智也。此正观文极简略者。以此文中有助道观。别于身等粗显三道明观广故。故今正观未暇备陈。从三识去。一一明于一心三观。故今三道略对金等三法门耳。二别约三道以空助道。今于三法立观释者。意在行人即闻而修。然其初学见爱弥隆。于身于心起重惑业。若但令观三障即德不破不显。必生见慢更增生死。是故大师于三道境。略谭正观广说助道。就假实境委示二空。于惑业中广推四性。令见思调伏业累不生。方于九科示妙三观。粗心既息妙观可修。制立有由不可云谬。此于三道各论空观。分三。初约假实观苦道二。初约六分观假人三。初举经文总标观法。彼为观佛先推己身。以己实相与佛无二。故云亦然。今文且取观身之言。修于空观。见思若息三法现前。则身与佛皆金光明。有何差别。二于现境穷逐假人。六分者。身首为二及四支为六。此六合处执成身见也。如是横竖者。六分为横三世名竖。观智推求毕竟叵得。执有虽息传入无中及双亦双非。此之三句皆依身起。悉是身见。推令无理故皆叵得。所召之身执虽似泯。而犹复存能召名字。若不推穷还生见惑。故以心色内外中间及常自有。以为四句。推能召名皆不可得。故引肇师名物俱空。证今所推身及名字。本来空寂。言假实既空者。非指假人及五阴实法也。秖指所召之身为实。能召之名为假。故下句云。名物安在。三明治道助开圆理。观身是实相是金等者。盖此行者闻前教义。明三识三道三一圆融。与三德等无二无别。乃能信解分段之身。及见思惑当体全是性恶法门。但为执情故成重障。实类盲者身居宝藏为宝所伤。今修空观助道功成。见执既虚。即于境观皆见实相。身之实相是金法门。即此实相体能观照。是光法门。缘身心数本亦实相。今不随情名寂不行。皆悉转为实相之行。是明法门。二就五阴观实法二。初结上人空。上之观法虽言六分及以五阴。但推身见意显生空。故空品云。是身虚伪。大师指此为生空境。故文句云。揽阴成身计有我人众生寿命。故约身假为生空境。故今结前观身观法是观假名。若今诸部衍门空观。人法双观。以色性如我性我性如色性故。唯此经空品明于圆空。即先观生空次观法空。此文顺经先生次法。盖由初心人执障道。故今对治先广推检。至观实法例之而已。二例观实法。例上人空名物叵得。此中亦合以所空阴为金。能空观为光。缘法心数为明。悉应例上也。二约爱见观烦恼道二。初简示身因之境。上之假实是身果也。今推身因因有惑业。业属业道。次文明观。今观身因且在烦恼。二正明体法之观三。初举经文约句简判二。初直举经文。简于析观故云不坏。体观通中名随一相。二简非经意二。初明虽有四句四。初标列句法。所言谁者。检人之语。推四种人当于四句。二指示因果。三去取业惑。因虽兼业。今正论惑。业在后观。故云且置。四约人对句。即前谁字所检人也。四果者。第四果也。有余解脱能坏身因。无余解脱能坏身果俱坏句也。凡俗之流俱不坏句也。王宪害者。怨对害者。自害体者。此之三人名坏身果。弥增烦恼名不坏身因。第三句也。余三果人断五下分者。初果断三分。谓身见戒取及疑也。二果三果能断二分。欲界贪嗔也。名坏身因。而此五分所感果身。犹存欲界名不坏身果。此以未坏且名不坏。坏在不久名第四句。二明不随一相。前所名坏皆是析观。其不坏句自指凡恶。是故四句俱非体法。本不生灭故皆不随一实相也。二于惑境顺经修观二。初推本不生。此是大乘体法巧度。亦论横竖。横破因成竖破相续。破因成中非自等者。龙树云。法不自生待缘故。法不他生因本具故法不共生无二分故。法非无因生。有因缘生尚不可得。况无因耶。次破相续具足应云非前念灭故起。非前念不灭故起。非前念亦灭亦不灭故起。非前念非灭非不灭故起。今云非生等者。生即不灭而但非于双非双。亦唯阙第二句。如是横竖等者。结示因成相续求心不得生相。既本不生今亦无灭。故名不坏也。二结随一相。圆解之人修空助道。既了身因不生不灭。即能随顺中道实相。三明治道助开圆理二。初正明体法功成。本以圆心修空破障。正助合运即于烦恼随一实相。所随是金。能随是光。诸数是明。三不纵横名开圆理。二更明余观助道。坏身因者。析观断集也。坏身果者。前第一句也。不坏身果者。前第四句也。体法空观既堪助圆。析法空观亦能治惑。若以圆解合而修之。坏与不坏皆随一相。三约动作观业道三。初举经文总标观法。今就六作观业道者。盖一切善恶由兹辨故。举足下足六中属行。净名指此而为道场。通于六即。今是观行佛成道处。不观举足即空假中。安令此处是寂灭场。安能具足一切佛法。如此观业见业本际。方称经文道场之说。但为初学虽有兹解尚于六缘。计我我所。若唯正观反增执情。故立助道。且令观空对治此惑也。二于六作体本无为二。初约行缘明观。业是身业。业者是心。以心为因。以身为缘。单因单缘或共或离。推于举足不得举相。下足亦然。如是观时。我我所相寂然不起。一切业累自兹清净。初心行者得无介意乎。二例余作亦尔。以住坐卧足于行缘。即是四仪。复加言语及以执作。乃成六作。止观称为语默作作。今云言语就显示相其实默然亦能成业。文虽阙示义合俱观。三明治道助开圆理。以解圆心推业四性。四性空处正观现前。境观诸数成金光明三法门矣。二结此乃总结前文正观及以助道。皆显法性金光明竟。二结位。若约教释明六即者。多为显于法性高深。若今明六即。正辨行人全性起修。观之成不。入位浅深。仍示因果。皆金光明。故六皆名即。观亲疏故即须论六。就即论六免生上慢。就六论即免生退屈。不慢不退妙位可阶。初理即位言有心者。大经云。凡有心者悉当作佛。若其不具金光明性。佛何由作。言法界法性者。不异而异。法界横论法性竖说。意云。理具横周竖。亘金光明也。既其未有信解等事。但有理性金光明德。故名理即。名字位闻金等名解了本具。观行位修成圆观尘缘不间。故得相续。相似位闭目则见开眼则失者。此位未入无功用道。三不退中念犹退故。故以开闭彰其得失。问观行尚得念念不休心心相续。似位治生不违实相。那于金光开眼则失。答观行相似虽俱圆观。亲疏不类得失悬殊。其观行位三惑全在。于彼疏观能安忍者则论相续。于无术者则有退失。若相似位见思已去。于亲观中而论得失。若能防护则速发真。名闭目则见。若起法爱则有顶堕。名开眼则失。不进为失非退失也。大判意根似解已立。故云治生不违实相。细检此位未破无明。若无住风息名开眼则失。分真位善入出住楞严三昧。故开闭皆见。究竟可知。孤山第三理乖有三。初破此也。彼云。且金光明本喻三德。前文尚作当体释之。而相似之文翻作眼见金像释之。吾知其往者。窃取观经六即。于兹谬说。彼明观佛色身仍在观行之位。故云开目闭目周眸遍览无非佛界。吁可怪也。任作金像用义。且彼疏文是大师亲说。观行位者闭目开目境界常现。何以今于相似证位。而云开目则失。颠乱之说徒惑后学。释曰。若其窃取观经疏者。必不文相顿尔乖违。予今详之。文违理顺闇者罔知。何则今于三道直观理性金光明也。若观经疏托彼佛身显三谛理。虽俱圆观托境不同。彼想色身以为事境。即于此境修空假中。以为理观。境观虽于一念同修。而其事境是应物相。观中先发。故观行位闭目开目常得见佛。此显三道金光明理登住方发。故相似位闭见开失。盖以开闭用显此位是似非真。良以此位尚须作意。登住方入无功用道。彼疏似位于妙三谛。岂不然乎。又复似位论开闭者。盖约五眼非独肉眼。既体上二惑任运先除。必二谛四眼此位先发。若策四即佛则稍同真见。亦速入真。名闭眼则见。若任四眼则起法爱。呼为顶堕。故云开眼则失。若不然者。离爱一法为被谁耶。故辅行云。三谛之乳真善妙色。五眼洞开方见谛境。是则相似犹属于盲。障中无明未破故也。彼人全迷般舟观法。佛身为境空等为观。一念之内难易浅深。而却妄斥此作眼见金像释之。相似开失观行俱见。谓之颠乱。若论不解事理浅深。则颠乱之责须归己也。又见与不见妙旨难知。如法华四信弟子闻经信解。即能见佛常在灵山。文殊等觉不修三昧。不见妙音。此经树神睹佛礼塔。为众询疑。及至赞佛哀泣雨泪请佛现身。此之经义忽有一本无如是文。他必谓之后人擅加耳。二观三释三。初标观显理。十种三法皆可当体名金光明。以十种三法无不具于贵等义故。是故今云。观心三识论金光明。二附法作观三。初略示境观。一念心境也。即空假中观也。即是观心识于三识者。三识本来是妙三观。九界忘本。识随妄转不识本性。今顺性修观。观无别体。即以本识识本识也。二广陈观相二。初明一心三观三。初空。三识沉隐其相难知。而不暂离第六意识。此识缘外。故以意根对尘为缘。推于四性不在一处。即以四性而为众缘。从此缘生生即无生。故云我说即是空也。空无分别即阿梨耶识。二假。众缘生故空无性相。众缘生故善恶炽然。恶即四趣。善即人天。非善恶识通于四圣。此四俱非有漏善恶。于彼空中顺缘起性种种观察。言是非者。即药病也。于空假立故谓之强。此观立法即阿陀那识。此识名意。以其第六是意之识。名为意根。是故根立识亦立也。三中。心性不动本来中实。不可思议。而体具足空与不空二种功德。故体及德成圆三识。故虽观空而不定空。虽观于假而不定假。即现前识绝二边相。能所叵得。此观即是庵摩罗识。二明双亡双照二。初明即照而亡二初约义立。识于三识照三识也。亦不得三识观忘三识也。二引经证。观色等五即是观俗。观五皆如即是观空观五即性。是观中也。今皆云不观者。即于此三无观无得。名约三观即照而亡。经明五阴。今但于识忘三观也。二明即亡而照。虽于识心忘于能所。而三境观了了分明。故云不滥。而言双照者。以识识如乃是二边。识性是中。今顿观三谛即中边双照。验不得三是双亡也。三结成附法。观于意识即如即性。乃识三识。言亦照亦灭为阿陀那者。净名经文。既以观识而为假观。是故今文顺此识义。以结附法。何者。盖第七识能生第六。故名亦照。常缘第八故名亦灭。故用双亦而结此观三结法判位。例上三道可以意知。然道识二三位虽在理闻名作观成修中五。而此五位皆即性三。是故须约六即判位。三观三佛性二。初标观显理。例三识观义可知也。二附法作观二。初约三观所显明佛性三。初直约义立。于一念心明妙三观。例前三识其相已明。故不委示。二引经证成三。初引净名病本明心即三谛。居士权病以示众生三障实病。实病之本不出通别二种见思。此二见思皆缘三界。即分段变易二病之本。病必须药相兼而示。即假观也。空中可知。二引华严无差明心即佛性。初立三观观一念心显三佛性。三观即心其义虽立。如何于心明三佛性。故引此文三无差别。以验我心即是佛性。他生他佛尚与心同。岂己佛性心不是耶。此证观心显三佛性。其义明矣。三引般舟念佛明佛即三谛二。初引法喻二文。如文。二释皆成三谛四。初释法文。作两番销文以显空假。初于一文而示二观。以诸句中如字为空。即以诸句我佛心异。便名为假。次以二文而示二观。诸句之中虽有如字。以我佛如异故。当假观。乃以不见我佛如异。方名空观。两番见佛皆是中观。故知彼佛是我觉体。以具空假二种德故。故用二观观于二德。助发中观佛即现前。问觉体是心。今见色相岂不相违。答须知。本觉具一切法离分齐相。色性即智智性即色。唯心唯色方曰见中。故见弥陀以为中观。二释喻文。于诸喻中但释梦食。余皆仿此。然不出法性似法非喻。斯盖作梦及以成观。皆法性力。今以作梦法性。而喻成观法性。如释签云。梦事宛然即假。求梦叵得即空。梦之心性即中。此之三法不前后不合散。故知今家如此释喻。最能况显一心三观。三明亡照。初我心下立假也。次我心如下立空也。空假既立若不忘之。中观不显。故先以二不得句忘于假观。次以二不得句忘于空观。二观既寂心绝所缘。即见弥陀中道之佛。任运双照妙假妙空。四显一心。经文既云常得见佛。佛即中道大觉之体。岂有见体而不见用。用即空假。即见佛句仍是三观一心之文。三结法判位。性德三因而为三谛。全性起修即以三因而为三观。谛观名别体不殊。是故三观即三佛性。三性当体名金光明。六位皆即。二约六法境智明佛性二。初正释二。初约境智明佛性。附法作观非局一途。前明三观观一念心。显乎佛性。则佛性二字俱是所显。今明佛字既翻为觉。即能显之智。性字既以不变为义。即所显之理。此乃即就佛性二字。论于观境。行者应知。此之一释能显前义。何者。前文虽立能观三观。实非别修体是觉智。今之佛字为能观者。示前三观元从性起。此觉之性即为所观。能令修性其义一合。故后结云。得此大好。性云理极者。果佛之性为妙境故。此理至极。如以性德名无上也。二约六法明三因二。初对显三因。今以佛字为能觉智。即以性字为所觉理。为觉何法而为理性。即指六法故也。即于此法觉智研之。今理性显。六法者。所谓五阴及假人也。以此六法而为三境。问五阴中三即是心数。今那阴外别指诸数。答心王心数通于三性。下以无记王数及色为正因境。以假名人为了因境。以善恶数为缘因境。如托王舍立境观义。以五阴为舍心王居之。荆溪云。以善恶王居无记舍。今无记阴外。指善恶数于义何失。盖由前释境唯一心。而就能观立空假中故得所显具三佛性。今于实法立记无记。并其假人乃成三境。各显实相即三佛性。以所显能令一觉智成于三观。境观互映一三无碍。立义之巧无以加焉。问于无记阴显乎实相。复名正因。其义可尔。假名诸数那名实相。于二实相那名缘了。答佛智究尽诸法实相。故假实国土诸法皆实。今修佛智岂观此二不称实相。假名实相对了因者。大论云。众生无上者佛是。佛翻为觉。岂非即达鄙俗假名而为无上。佛之假名。佛既是觉。今对了因有何乖舛。论又云。法无上者涅槃是。涅槃断德正属缘因。数是阴法。若不体达善恶数法。宁显缘因。大乘因果皆是实相。岂独正因性为因果耶。二引证六法。虽善恶数别对缘因。而体不出五阴实法。五及假名而为六法。以此六法对三佛性不即不离。以不离故六法全是三种佛性。以不即故须观六法破二种执。以不离故破无所破。以不即故无破而破。以不离故显无所显。以不即故无显而显。又不离故六不可遣。以不即故六不可立。不遣不立妙性存焉。二示意。文中先且结名辨位。从思得下方正示意。秖以二字示妙观境。用此境观体于六法。一一称实见于三性。故云大好。孤山第三意有三。二破此文也。乃云。又解佛性云。佛者觉智。性者理极。能以觉智照其理极。境智相称合而言之。名为佛性。且佛性名出乎涅槃。能仁谈之。章安疏之。荆溪论之。皆言因人有果人之性。故名佛性。傥大师于此反经别立。章安荆溪亦合指之以申其说。既其不尔。则后人谬立又何疑哉。释曰。前譬释中三佛性义。岂非因人具果人性。而不妨作性一修二相契释之。又若执云。但性中三是果人性者。便成缘了自外别修。安得名为全修在性全性起修。况复大师不云因人具果人性。唯言佛名为觉性名不改。不改是正觉智是了。与今分对境智之释。无少相违。那独谓今反经别立。又金錍云。因不名佛果不名性。彼以二字分对因果。盖示因果二而不二。今以二字分对境智。欲彰境智二而不二。夫论观法若其不用果觉为观。则非圆行。若其不以即觉之性。为所照境则非妙境。非极理也。当知今立境智不二名为佛性。正与金錍因果不二佛性义同。其义既同。安得名为反经别立耶。既非引立何须指说耶。普门玄说性具三观。既用此观照性为境。今性具果觉岂得不用照性为境也。今附法观秖附佛性二字之法。立观立境。是故能所二即非二。不知此妙斥为谬谭。悲哉悲哉。彼人虽引因有果性。而不能信果觉为观。观于六法显觉之性。徒闻因人有果人性。全不能用有何益耶。妙乐云。果理在行方名等赐。又此观意全同普门玄义所说。彼云观人空是了因种者。释论云。众生无上者佛是。佛者觉也。始觉人空终觉法空。彼指果觉为了因不。即以果觉为观智不。所觉人法是六法不。二空所显是觉之性不。彼文亦是后人添耶。应知二字分对境智为妙无尽。何者。即以果佛为初心观智。是如来行也。用即性之觉非别修缘了也。照即觉之性非心外境也。如此方名附佛性法修圆观也。然兹妙趣彼寻名者。争不怪之。
金光明经玄义拾遗记卷第五
　　四观三般若三。初标。二释三。初约圆总举。总举一心空假中三。是三般若。何者下略示三相。以即一而多示假相。即多而一示空相。非一非多示中相。于一念心而论三相。不前不后亦不一时。二寄次别释三。初假次空后中。初一心一切心别示假也。假在初者。假有二种。若在空后即建立假。若在空前即生死假。欲明凡夫从心生过。警于初学。有漏之心念念常造六道三障。令知其过动习空中。以求出离。故于三观示假在前。日夜常生无量众生者。谓一业成百千万生受报不尽。一一果报皆有假名。如诸经律所明来报。那不自省辄谓无生。十二因缘喻如钩锁相续无际。故云。一心一切心。此生死假即建立中所治之病。举病显药假观立也。二一切心一心别示空也。既知心有则生诸心。欲寂诸心当观心空。须约四性检一念心生灭叵得。一心既空一切安有。故举小火小珠。喻一心空。烧薪澄海喻一切空。故云。能观心空。从心所生一切诸心无不即空。欲明空观其相显故。故寄二乘分齐而说。三双亡二边故。烦恼非一非一切。别示中也。现前一念若定空者。下能舒出一切有心。若定有者。何能卷归一空心耶。不空不有无状无名。强称中道。复以识智示其边中。经云。不依识者非真实识。是虚妄识。凡小依之著有沈空二种之乐也。经云。依智者非二乘一切智。及菩萨道种智。是一切种智也。故属圆教。佛及菩萨达二边中。故名求理。欲示中道观相明故。故斥二观。其实三谛一心圆照。三依圆对智二。初对智。言如是观者即一心三观者。示三观相须寄次第。为明对破三种惑故。显三谛故。若能一心修此三者。自成圆观。何则顿破三惑则一空一切空也。顿显三谛则一假一切假也。三皆妙故则一中一切中也。此三方是圆三般若。二明圆。据大论文。三种观智实在一念。体是秘藏故。离前后及并别等。大经依智智体如是。初心依止即名佛行。三结。例如前说。五观三菩提三。初标。二释三。初约圆总举。如三般若。二寄次别释。以次第三显圆顿意。亦同前三般若说。但今假观列于空后。复明药病是建立假。又前般若体是三智。但于一念略明修相。不须借义示于观法。今菩提翻道是能通义。又菩提心体是四弘。大集经云。未度者令度。未解者令解。未安者令安。未灭者令灭。四皆度生。令三观中皆云度心数之众生。乃是借彼度他生义。成今三观度已众生。故知附法含托事义。文自为三。初破假入空。先举生死为所破假。即一切心也。起非次第故交横缭乱。乃举四物喻缭乱相。如丝之乱如沙之多。如蚕自缚如蛾自然。此四喻于世间因果。是故总云。为苦为恼。次若知下正明即空菩提心观。若空观相前三识中已曾略示。是故今文但云知空。此菩提心度义通义。并约见思即空而说。二破空出假。先举空过。经云。空乱意等者。经即涅灭斥小之文。小乘诠空为寂灭之理。以有为妄乱。大乘诠中为寂灭性。乃以空有俱为乱意。虽离有乱仍被空乱。今修观时心若着空。即指此心数为空乱意众生。此空心数望彼见思。而得名智。今论假观此智是乱。故云智乱甚盲闇。小乘证空得三无为。谓择灭无为非择灭无为虚空无为。此处灭心。菩提善根不得生长。故斥为坑。是大乘怨鸟者。大论三十云。譬如空泽有树名奢摩黎。枝觚广大众鸟集宿。一鸽后至住一枝上。枝觚即时为之而折。泽神问言。鹇鹫皆能任持。何至小鸟便不自胜。树神答云。此鸟从我怨家树来。食彼树子来栖我上。或当放粪子堕地者。恶树复生为害必大。是故怀忧。宁舍一枝所全者大。菩萨摩诃萨亦复如是。于诸外道天魔等。无如是畏而畏二乘。二乘于菩萨边亦如彼鸟。坏彼大乘心永灭佛乘心。今取此义明破空出假成菩提观。次若真下正明假观菩提心相。真即假故依空建立也。此菩提心度义通义。并就尘沙即假而说。凡论假观不出三义。谓知病识药应病授药令得服行。今从分别下。以四分别明四悉檀。寄此四悉总明三义。可不不同即世界。时宜生善是为人。以药治病即对治。逗机会理是第一义。此四明了即假观成也。三破边入中。先举二观未免生过。今为所舍。而以见思及尘沙惑。为浮沉病。空假乃为二病之药。以病偏增故药偏用。药存成病着。若堕二边增无明病。故须两舍。次非空下。正明中道菩提心观。此中度义通义皆约无明即中而说。心无能所。名不住法。此法方可住于中道。三依圆对法二。初明圆。说欲相显须寄次第。观就理融则无前后。前三般若已明其意。二对法。今三菩提就异名说。真性菩提三皆妙绝故。亦名无上。实智菩提三皆荡相故。亦名清净。方便菩提三皆自在逗会无遗故。亦名究竟。三在一心故三各三。以体融故发即俱发。是故当体名金光明。三结。如前。六观三大乘三。初标。二释三。初总立观法。二约境明观。附三大乘修圆三观。必须境观义符于乘。以乘是运义。三种大乘无法不运。性既具运故逆顺修法尔而运今体逆修。念念四运。运运即性。性是三谛乃成三观。顺修妙运此文分三。初明四运为境观一念者。趣举一念也。心随境迁起灭更运故一一念无不四运。从未至已终而复始。凡愚不觉为运所迁。故以闭目喻凡不觉。舟行喻于四运心疾。二明三运为观。圆教行者知刹那心。性是秘藏。秘藏遍含未始暂缺。故无一运非空假中。得此意者四运愈迁三观弥进。故止观云。薪多火盛风益求罗。所以大师常示众云。实心系实境。实缘次第生。实实迭相注。自然入实理。实心系实境者。三观系三谛也。实缘次第生者。四运迭迁也。四运是境。境为观缘。如薪助火。实实迭相注者。三观实心注三谛实境。此之实境还注实心。相注不已。自然从于观行相似。得入初住实理之中。此乃以三观运运于四运。亦是四运之运运三观运。皆得名为以运运运。三明对失显得若迷三谛但随四运。则生死无穷。若观四观即是三谛。则涅槃在即。三以观对乘二。初约法对。三乘为大车。三谛是道场。不动而运。无到而到。二约人叹。三乘即一乘等者。理乘为车体。故高广无过。随乘为白牛。故行疾如风。得乘为具度。故庄严绝比。虽三而一虽一而三。此微妙乘乃是观行。观音普贤大人所乘。故名为大。三结。如上。七观三身三。初标。二释三初立观显法。二约心明观。于一念心修三身观。必须境观皆有身义。故先明一心能起十界。即显一念具十界身。次于十界即起三观。则彰十界无不三身。初文为三。初明十相今家妙解华严心造。乃有二义。一者理造造即是具。二者事造通于三世。造于十界。谓过造于现。过现造当。现造于现。皆由理具方有事造。故十界身一一皆是全性起修。虽全是性而因成感果无少差忒。如破戒心成。能造地狱种种苦具。宿豫严待。故十界身皆有假实及以依报。无有一物从外而起。二辨难易。良以众生无始熏习。恶多善少。致令心念多缘恶身。未驾五乘先游四趣。登难坠易。谁曰不然。修观行人于十界心。常当循省。三结唯心。法譬可见。次文者。于此心境而修三观。显于三身。分三。初空。五受阴洞达空无所有者。语出净名。受阴心也。五者五处生受。谓受有受无受亦有亦无受非有非无。及受不受。亦名五取阴。观此一阴空无所有。则令十界皆不可得。翻地喻心。空草木顷尽一切身空。二假。若就一念观十界空。已具三谛。今斥空者。欲显假观立法功。故复虑圆人退大取小。故寄二乘斥空灰寂。空心不能起十界应。乃彰假观无身不现。言同六道者。必是文误。此文自云为现佛身及三乘故。三中二。初着二斥偏。斥意亦同假观斥空。二亡三显中。问正为明中中何须亡。答末陀摩经自注云。末者莫义。陀摩者中义。莫着中道也。释签据此立中道义。故知亡中方是中观也。文中初列十三不得亡于身假。亦不得身如下。亡于身空如是空义也。亦不得身性下。亡于身中性是中义也。空中各合具亡十三。略举初后故云乃至也。语遣情则三谛俱亡。论显理则三谛俱照。八尺身性五胞相性。乃至修性及修者性。身十三法既皆云性。具义善成。且举人身以为语端。理合十身身身十三。一一皆性。则彰十界各具十法。一一即性。就此论忘故毕竟清净。方显十身皆即中道。三以观对身。三结可解。八观三涅槃三。初标。二释。三种涅槃皆具四德。方名圆极。故今观三。一一皆成常乐我净。观法既同乃就三境而辨三相。虽于一境显一涅槃。须知一一无不具三。若不尔者。何能令三皆具四德。此义前文已曾委示。文分为三。初约报心观性净。报心无记本净易彰。心性既寂岂唯寂染。净亦本寂。是故本性不染不净。若可染净性则生灭。故云。染故名生净故名灭。以不生灭四德义成。既云生灭不能毁故常。验于不染不碍不受三句。皆须言生灭避繁故略。具四德故名性。离生灭故名净。故名性净涅槃。二约起心观圆净。妄念烦恼宜观圆净。圆净是智须论破惑。用三正观破三妄念。应三谛性。令三妄念不染故净。不毁故常。不碍故我。不受故乐。四德显故圆。三妄泯故净净故不生圆故不灭。故名圆净涅槃。三约诸数观方便净。诸数造作是故托之。观方便净。诸数不行者。不随妄念造生死业。而随正观作不思议业。乃是转于八万尘劳。为八万三昧及总持等。诸数既转故。不毁方便不染方便。不碍方便不受方便。令方便净成四德也。四德益他故名方便。诸数不行故名为净。净故不生方便故不灭。此乃诸数当体成方便净涅槃。三结。可知。九观三宝三。初标。二释三。初立观显法。二附法明观二。初约谛智及和就名共论三宝。二约修性及和克体各立三宝。二释意者。盖以三宝修性相对。有开有合。初则约开论合。故以九义立一三宝。次则约合论开。故就三名立三三宝。初文三。初依经立名。一体三宝。佛名曰觉。法名不觉。僧名和合。二约义释相。此之三宝既与三德同出异名。三德互具一一论三。是故三宝三不孤立。不觉是性余二是修。二修各三一性亦三。性中之三既未觉悟。同名不觉。虽未觉悟理本谛当。故名三谛是为法宝。全性起修成三谛智。既能觉悟故名佛宝。此三觉智与性三谛相应和合。故名僧宝。非三谛法无三智佛。非谛智和无三脱僧。三结归宝义。此佛法僧谛智圆极。妙用广大实可尊重。宝义成就。非专极果五即皆然。次文分三。初约性德三俱不觉。三谛在性未起修德觉了智故。是故三谛皆名不觉。而此三谛性是三德。中是法身故当法宝。真是般若故当佛宝。俗是解脱故当僧宝。若其不指迷中三谛为三宝者。何能彰于性摄二修。不以不觉便无佛僧。二约修德三俱是觉。三智在修俱能觉了。是故三宝皆立知名。盖此三智亦是三德。知中之智体是法身。故当法宝。知空之智体是般若故当佛宝。知假之智体是解脱。故当僧宝。不指三智为三宝者。宁知觉智能摄理性及化用耶。三约相应三俱和合。三智在修故皆属事。三谛在性故皆属理。三谛三智既皆相应。是故约和明于三宝。以由此三亦是三德。故对三宝。中事理和体是法身。故当法宝。空事理和体是般若。故当佛宝。假事理和体是解脱。故当僧宝。虽是三德以就谛智相应义故。三俱解脱。若此三义非三宝者。那彰三脱合三谛智。且如今家于谛于智及以解脱。一一须三是何意趣。若读今文观心三宝开合二释生惊疑者。当知未解一家教观三三之意。徒说徒行契证无分。又事理和者。一念十界可分事理若此三智契九界三谛。名与事和。若其三智契佛界三谛。名与理和。事和则有三教三宝。理和则有圆教三宝。一念事理不分而分。其义宛尔。孤山第三意有三三。破此义云。又云中谛不觉名法。真谛不觉名佛。俗谛不觉名僧。夫佛陀梵语。觉者此言。托事成观安得违义。岂佛陀翻不觉耶。此皆昏醉之谭。于理何益乎。释曰。佛翻为觉人谁不知。前科立名。不觉名法宝觉名佛宝。和名僧宝。此之名义皎然如日。今重释中次文佛宝三皆云知。岂非觉义以翻于佛。今云。真谛不觉名佛宝。俗谛不觉名僧宝者。盖欲令人解于法宝。即具佛僧。此之三宝以法为主。是故三宝皆言不觉。以由真谛是性德般若。义当于佛。俗是解脱故得名僧。而皆未有觉不觉智。是故三宝通名不觉。彼人不晓法宝真谛是性般若。故妄破云。不觉翻佛。次佛宝具三皆从知立。僧宝具三皆从和立。故思益云。知觉名佛。知离名法。知无名僧。三皆云知。乃于觉义开三宝也。觉义既然。理合不觉及以和义。各开三也。佛世机利不须遍说。如此方名一体三宝。乃与三德无二无别。若不然者。安可一念融妙而观。如此等义若非四辩之亲宣。孰臻三宝之极致。故知正言似反他莫信之。昏醉之诬谅招涂炭矣。十观三德三。初标。二释三。初直列三观。二约观明德二。初正观德二。初约圆示观二。初示观。圆妙三。德体必互具。一一皆三。不纵不横方名秘藏。大师示位虽居五品。能知如来甚深秘藏。即以秘藏为谛为观。融一切境。今体一念性是三德。即以三德而为三观。故明三观一一融摄。三观之首皆言即者。指一念心即三谛故。初云即空非即偏空。乃观一念即圆空也。此空能破三谛相着。故云一空一切空也。言无假无中而不空者。非独空观于法破相。假中亦能于法破相。何者。以空破相即真破俗。以假破相即俗破真。以中破相双遮二边。此三顿破名毕竟空。空既破相有何积聚。然具三谛不纵不横。即秘密藏。此藏具足常乐我净。名般若德。次云即假非即偏假。乃观一念即妙假也。此假能立三谛之法。故云一假一切假也。言无空无中而不假者。非独假观能立于法。空中二观亦能立法。何者。以空立法即俗立真。以假立法。即真立俗。以中立法。双照二谛。此三顿立名为妙假。既摄三谛不纵不横。名秘密藏。此藏具足常乐我净。名解脱德。次云即中非即但中。盖指一念即具德中。此中能妙三谛之法。故云一中一切中也。言无空无假而不中者。非独中观于法绝待。空假亦能当处绝待。何者。以空中故真谛绝待。以假中故俗谛绝待。以中中故双遮双照俱绝对待。此三顿绝名为圆中。既摄三谛不纵不横。名秘密藏。此藏具足常乐我净。名法身德。此三德观列诸句者。但在离于偏破偏立及别观中。得此意者。能所既寂言虑都忘。故得名为不思议观。如是方显三德秘藏。二明圆。从一中至无所畏。皆华严文。所言一者。趣举一法也。无量者。一切法也。若以三谛收一切法无有余也。复于三谛随以一谛名之为一。如是一三展转生起。如示观文说。有兹观解。闻一不畏减于三德。闻三不畏增于一实。当知下复以一多而为四句。显不思议。离纵横等成秘藏观。二寄佛明德二。初明德从观立。佛体命力从三观成。况复体等是空假中。不可分于能成所成。二明德受藏名。二叹心境二。初据经叹要。诸佛皆具真性实慧方便三种解脱。今但云解脱。亦是一中解多之意。此之三脱与其三德无二无别。但佛法太高初心为难。心佛无差观心则易。是故令于心行中求。盖众生心即空假中。中是真性。空是实慧。假是方便。高下虽殊其性不二。故使观心得佛解脱。今观十法其意皆然。二例三无差。他生他佛三德三脱。己心三德岂与观殊。三结法归题。题标三字。既是三德当体之名。故以三观对于金等。义当三观显三德也。三结。例前。三对斥邪空显观心功德三。初叙彼邪空。今立观法皆依佛言。佛令依经修观契理。复教设像托似观真。经诠佛心。像写佛质。此二不敬观何由成。今作理观以为正修。恭敬事仪用为助道。世间愚者不知此意。妄执痴空。见今观心。复敬经像谓乖平等。难今修观三身不成。乃执佛经及以佛像。同余纸木。我于经像不生敬心。于余纸木不生慢心。自行化他三身义足。以此痴空。毁今正助合修之行。二以事对破。彼执痴空词既虚诞。故但以三事验其恚慢。三身不成。初破平等义不成。汝于庙敕既须敬畏。于佛经像何以轻慢。畏慢既起诸使炽然。平等不成法身安在。二破智慧不成。师学两分憎爱俱立。既生憎爱验是愚痴。愚痴非智报身则失。三破化他不成。痴空非智方便则缚。执凡愚见生憎上心。我慢相传师徒必堕。三毒邪气转入他心。化益全无。应身何在。二明今观德。邪空之辈妄毁观心。以事验之其过略尔。今立观心。复敬经像有何功德。略论有二。所谓有方便慧。有慧方便。此二俱解为三身因。即显痴空二种俱缚。非三身本。二功德者。于凡夫位修圆实慧。以敬经像方便资故令慧不缚。以不缚慧导恭敬善诫劝众生。故复能令方便不缚。三身因者。有慧方便能成应身。有方便慧能成报身。所显实相即是法身。岂同痴空立三身耶。二约义重明二字。真谛所译七卷别名。金光明下复安帝王。今之谶经唯标三字。故前文云。若依四卷题但作三字。无帝王两字。若依经文有经王之义。若说不说俱亦无妨。大师释题前虽据文且论三字。今复约义重明帝王。故翻译章备举真谛华梵二文而言。此师译题最为委悉。乃是作今重释张本也。释中先约真谛解。真谛译此经后。以统摄义释帝王字。乃将三身分对三经。意云。诸经各说一身。此经具有三身名义。故能统摄华严等经。是故得帝王之目。分割三身优劣大教。具如疏斥。必是赴机且作此释耳。二明今师释二。初明应具三义三。初标名略示。欲约教观圆对三法。故示帝王必具慧义。即以神谋圣策。并帝是贵极。王是朝会。合成三义。谓帝慧王。二释出三义。此义于他仍是譬喻。若据今师皆是当体。三引经证成。初取所游深广法性。证贵极义。若从能游乃属慧义。次闻者思惟。虽在于因。然其初心即用果智。此显圆宗因果不二。甘露虽理从能开入。及能处食。皆是圣智雄略之义。诸佛菩萨。以朝会故佛得常住。菩萨庄严乃至诸河焦干希有事现是利益义。孤山第四事误。破此文也。而言事误有四。其一云。夫附法成观。只观前文所谭法相。且此文唯释识本三字之题。及以观心反用真谛立题帝王二字。其二云。厥或直用犹可从容。况复擅加慧字。其三云。又加其帝王二字之闻。而云帝慧王。如至尊之号可以文武圣神等字。于皇帝二字中间着邪。其四云。又云。慧者是神谋圣策。帝则贵极至尊。王则万国朝会。此解释者。出于经乎备于史乎。载于子乎见于集乎。苟四者不谭则是胸臆谬说。智者圣师岂其然乎。今释其一者。大师重明帝王之义。甚非径庭。先叙真谛局解次陈今之正义。今义又二。初明应具三义。次依三义解释。释中自有二意。初约教义释二。约观行释。教观显然如指诸掌。是前文已用教观。释其谶译三字题讫。今复用教观。解真谛译。帝王二字何曾但附谶译三字之法。而约真谛二字明观。若观此破尚读文不委。况观道深致何劳拟议乎。释其二者。今师解经要在显义。以真谛所译。文虽标二义合具三。如世帝王岂不具慧。故云。今明帝王应具三义也。立此三义为能诠名。以召所诠十种三法。以三召三令理可识。至唐义净重译此经。名最胜王。果符大师所立三义。极尊释帝与最义同。慧之圣神与胜义合。以新译验三义宛然。况约义加文显有其例。如今文句释经五戒。欲令义显。乃于各各忿诤之下。加于人人不信之句。财物损耗之下。复加亏失礼度之文。何不破擅加二句。使令文句成讹说耶。释其三者。今明帝王具慧义者。意用三名诠乎三法。以十三法唯有三宝。佛在于初。八种皆同三德次第。今欲准此。帝诠法身。慧诠般若。王诠解脱。顺所诠故。故安慧字居二之间。大师宣扬多从义便。释妙法则先法次妙。释观世则先世后观。以今重明帝等三义。乃是法性当体之名。尚非譬喻。安得全同皇帝尊号。况复自云帝王合具慧义。非谓令将经题添于慧字。那忽掩其义而责其字。深见人情也。释其四者。若谓解释帝等三义。非经史子集。即后人擅加者。且如忏摩梵语悔过华言。今经文句不分华梵。直以首释于忏。伏释于悔。及黑白等五义释之。又以鉴义训于梵音。此等出何经论典籍。何不责其文无所出。令皆成谬。岂非大师善巧说法。务在显理以开人心。又既云。智者圣师也。所说名教固非凡情俗学所能逮及。安得齐我之闻见斥圣之辩才。巫蛊之言谁当信受。二依三义解释二初约教义释二。初明十种三法皆具三义。问前以十种三法释金光明。其义已显。今那更将十种三法。释帝慧王。且尊重名金。照了名光。应益名明与今贵义慧义及朝会义。道理无殊。何须用此重对十法。岂非繁芿。致令往者谓此等文是人谬撰。有何所以。须重释耶。答粗心读文谓为稠沓。精详其义各有所归。何者。前譬喻释。以金光明为世物象。可以比况十种三法。至当体释虽舍喻从法。但云法性可重名金。寂照名光。应益名明。而且未示十种三法一一当体名金光明。观心十法虽从当体。而非约教。是故今释显从教示。一一三法即贵义慧义及朝会义。皆是当体名帝慧王。虽帝慧王与金光明三义。稍同而前从譬喻今从当体。义势天殊。纵使前后皆从当体。而前文自释金等三义。今释帝等何曾重述。又诸三法若也各具帝慧王义。则令人深信一一三法皆是经王。以即在题非远取义故也。二明十种经王皆能摄法二。初标列。二释相二。初正明摄三。三初摄法门。三道在迷故摄惑。识别名义故摄解。三菩提摄发心行者。填愿行也。三大乘摄发趣位者。发真趣果位也。乘游四方直至道场故。三德摄理者。果后秘藏究竟理也。前文既明彼彼三法无二无别。验知一一悉皆互摄。前文既曾委论互义。故今但示各摄相耳二摄众教二。初摄诸部。三道摄净名者。不即三障显三解脱。安得名为不可思议。三识摄楞伽地持等者。以此经论多用三识显事理故。问经题本是佛世法门。岂可豫摄灭后论耶。答今以经题所召法门。即是诸论所诠之义。乃以所诠摄于能诠。故云三识摄地持等。况诸菩萨。为显大乘尊经妙义。故造诸论。诸论所说违此经耶。若其不违理应摄属涅槃。明说一切众生皆有佛性悉当作佛故。大品等五时教者。仁王般若云。大觉世尊前已为我等。说摩诃般若金刚般若天王问大品等般若。今日如来放大光明。斯作何事。至佛定起。无问自说仁王般若。仁王对前四种般若。即当第五。此五般若说各一时。故得名为五时教也。菩提愿行多出方等诸部经故。理随得三成一大乘。法华开会故。新译华严合于理智。但名法身。并于垂应以为二身。旧经明义即一而三。故与此经三身相摄。涅槃三宝及以三德大经最显故。问真谛云。三德摄三涅槃正断二乘断见。般若正遣凡夫有着。华严正化始行菩萨。今经通为八位人。故称王也文句破云。作此偏说。无智之人于诸经起轻慢。此义不可。今那得用十种三法分对诸经。却同真谛被破之义。答真谛所释分割三德在于三经。是别异义故为所破。今以三法非纵横义。摄于一经。摄彼彼经亦复如是。且如大品题称般若。义至三故诸法融净。维摩所说亦名解脱。以具三脱故不思议。须知今立十种三法。一一三法非纵非横。而高而广。竖彻极果遍收诸法故。以十三分对诸部。如前真谛分于三德。对道前等三种之位。大师广斥。至今自立法性甚深。乃用十种三法之义。对本有等三种之位。故知他将一法以摄一经。类今三法而摄一经。山毫相绝。学者应审。若谓不殊太无眉目。二摄一切。上诸经论并是大乘。且举世人共见闻者。故云当道。絓犹豫也。但豫八万四千法藏皆为所摄。须知八万该乎一代。无一名义暂离十种三法经王。故文句云。于九种经中而得自在。三摄六位二。初明十法本位。苦道有分段变易故。云一切五阴。烦恼有通惑别惑。故云五住。业有漏无漏等。故云一切合。云三识有一切心王心数。此二是本有位。三因至三涅槃。此六是现有位。三宝三德是当有位。此位前文已委说。故但举三道余皆例知。此说乃是十种三法本分之位也。文略九种本位摄法。故云乃至及注云云。现行印本误将并书云云。而为以字也。
金光明经玄义拾遗记卷第六
　　二明十法摄位。谓下摄于上上摄于下。中摄上下。故一一三法皆摄六位。三障覆六位者。斯由三障从迷说。六即从解说耳。若即三障之非道。通达三障之佛道。即此佛道须论六位。此之六位摄一切位。理即摄博地位。名字摄一切学习位。观行摄五品位。相似摄十信位。分真摄四十一位。究竟摄妙觉位。乃至三德等者。解于三障有六即位。解九三法各论六即。然性德中十种三法。皆须即障照之令显。但约所显而明十番六即之位。言三德既备摄等者。合例三道论于类摄。谓法身有三身及一切妙境。般若有三智及一切辩慧。解脱有三脱及一切神变。既就三德论于六位。须论六位皆即三德所摄之法。故云六位宁不备收。其间八三各各备摄。及八六位位位备收。准例可解。二明摄三意。以三番摄法。合帝慧王者。前之三番即三十重论帝慧王。今乃摄亵法门十重。佛所师故。结归于帝合贵极义。摄教十重鉴机说故。结归于慧合雄略义。摄位十重皆趣果故。结归于王合朝会义。又十种法门。一一高广不论优劣。乃是横摄。六位皆即自下升高。故当竖摄。教诠法门复论六位故。当横竖双摄之义。如斯统摄。题称帝王谅无惭德。二约观行释二。初正释二。初正约帝慧王明观。以中空假观一念心即帝慧王。义观冥符能所体一。自己经王于兹可显。二会同金光明示位。以帝慧王与金光明。皆是法性当体之名。欲令经王统摄义显。是故重安帝王之目。今欲行者知此二名同诠法性。故持会同金等明位。五位文义如前可知。唯名字即语稍难解。心但有名者。金光明名也。初学之者于一念心但有此名。未有此观故。云即名字金光明也。二结意。意在观心闻慧具足。夫如是则法性宝山不跬步而至矣。然此观行诸说文旨尤邃。非造心山家壶奥者。莫可轻议也。予研精此义积有岁年。岂敢抑理顺情是此非彼。奈何境观之道宛而有归。况诸部之相符。验斯文之未丧。呜呼。诸祖既往代有明贤。知我以观心。罪我以观心。愿无得而隐也。二释通名。法华解题广释通目。乃直以经翻修多罗。虽有翻无翻各十五义。秖于经字义解无余。学者须于彼文寻究。释名毕。大章第二辨体。前章释名总于三法含体宗用。利根之者。即达能诠忘情得体。自成宗用。其钝根人。以名具三体混在内。心虑难遣妙体莫彰。故次释名别谭体等。俾于法性绝念而游。即于此典金光明中。而得见我释迦牟尼。文先分二。初标列。列于辨体三章门也。问本为忘名故别示体。今还释名与前何异。又但释名引证料简。何意不立辨体章门答夫忘名者非谓默然。若善释名其名自泯。无离文字说解脱相。文字性离即是解脱。今所释者但释体名。前章总三与此永异。又体本寂灭。寄名诠之。故但释名即当辨体。总持无字字显总持。斯之谓也。既释体名。又引经论证成体义。复约说证料简于体。辨体之旨曲尽其妙。那言不立辨体章门。解释分三。初释名二。初约字略示。前章释名是宾是假。此章辨体是主是质。二就义广释二。初约二名总释三。初标。标起二种为释所依。二释三。初一体二名。若依义者。即体宗用三章义也。法身为体。报身为宗。应身为用。今之所辨义当法身。若七卷经有三身品。此亦是文。今解四卷且名为义。若依文者创首即云游于法性。下文节节其文不少。须知一体立此二名。二简通从别三。初约义简。真中二理俱名法性。故身子云。同入法性偏真法性也。就中而论有但不但。于不但中有分有满。今取如来所游法性。乃是不但已满中道。而为经体。二引文示。尚过菩萨分证圆中。岂是但中及空法性。三据文结。此经判教。应于通教简取圆极。而为经体。不取二乘及钝根菩萨所证法性。及被别接但中法性。三为四章主二。初法。佛以种智为能游入。是经之宗。深广法性而为所游。及为智本。即是经体。若偏真法性体类太虚。非智之本。中道法性体是本觉。能为始觉种智之根。今经以果而为宗要。果智乃是究竟始觉。始本不二不二而二。体为宗本。若不然者。何名但是佛游入耶。功德众行是经之用。所严所趣即是体也。灭恶为功。生善为德。功德乃是力用异名。以此力用庄严法身。忏悔赞叹空智导成。此乃以行而为力用。问宗取佛果用须佛力。功德属佛为用可尔。行在众生那为经用。答众生之心非佛威力。岂能立行。故般舟见佛论其三力。一佛威力。二三昧力。三是行者本功德力。若非感应无一善生。故起信云。所言用大者。谓能生一切世间及出世间善因果故。行是经用其义昭然。皆遍十界故云无量及种种也。言说问答能诠辨边。即是经名及教相也。其所诠辨岂非经体。名教二种俱是能诠。自行禀得故曰经名。为他诠辨乃曰教相。自他虽异俱诠法性。问名是经题。岂有问答诠辨等耶。答一经始终皆能诠名含几问答。但以题目是经总名。故解题目称为释名。那谓经名不曾问答。二喻。众星万流以类四章。北辰东海可方体质。三结。可见。二就三义别释。以金光明是能诠名。法性既是所诠之体。故今于体而立三义。应彼三名。以此望前前不分三。名为总释今释分三。初应金名以礼义释二。初直明字训。礼者释名云。体也。言得事之体也今明体有尊贱者。意在拣臣子而取君父也。二会同体义。今之经体既是究竟所证法身。正同君父体礼之义。拣非分证法身已还臣子之体也。二应光名以底义释三。初约字训立。谓此实体是诸法底。故其得体方曰穷源。渊府实际皆理趣之极也。二引文证成。三种般若圆融深广。名智度海。实相般若为体为底。底通分证唯佛能穷。三以今义结。秖一法性当体贵极。当体甚深。当体无量。以底释体合甚深义。言法性高深竖穷佛海者。对前论意互显令深。论明法海深唯佛能穷底。今明佛海深此法能为底。人法互相显体底义方成。三应明名以达义释三。初约字训立。体是达义者。显法性体本具诸法。诸法当处是中道体。佛以此体达一切法。人识此体亦达一切。是故智者观行得体。能达诸法自在无碍。一切异名不能壅塞。具如前文三字譬法。如从一法至河沙法。同异无妨。正是今文体达之义。例前体尊及体底义。皆是观行所证法门。故章安叙止观云。大师说己心中所证法也。二引文证成。实相般若虽是一法。而体本具一切诸法。佛赴众生种种异说。异是一异异岂异一。故得一者能达异说。佛等三名即一实相。观一达三同异自在。三以今义结。秖一法性当体无量。故与达义释体相符。二引证二。初具引四文。序品在初故示法性。体义备足。如来所游非三乘共故。无量甚深三谛圆妙故。鬼神品两言法性。且云二文语句相连共显一义。文云。若入此经即入法性。如深法性。即于此典金光明中。而得见我释迦牟尼。今据深字简非二乘及以分证。空品说空。不但空有。亦乃空空。既是中空无二边异。故云空即如也。赞佛品既赞果佛。知之一字即种智知。此知知下三谛之理。有即俗谛。非有即真谛。本性即中谛。空寂二字寂其三谛。对俗立真。对边立中。知绝待故三皆空寂。不作此解非赞佛知。上之三文其义不异。今经之体理合如然。二结成一体。四品异名皆诠法性。故法是下解法性名。成经体义。法性常一能轨则佛。法常一故诸佛常一。故佛皆以法性为体。佛体即是此经体也。三料简二。初问。略举二句意必该四。以答中自他若泯若用皆论四故。二答二。初正答二。初明理非四句。当知等觉修离见禅。盖欲净于微细四句。今明妙觉所游法性。出于等觉四句之外。故云过诸菩萨所行清净。岂将三教及凡外四句而可求耶。二赴机须四说。第三是法身。前二是化身应身。此以性一简于修二。故分真假。文列三句结云四句四门者。既有双非宁无双示。即双取前二为第三句。此皆圆教四门诠理。若论赴机。亦可说前三教四门。二结示。良以众生于四种门有四悉机。是故大圣作空等说。若其悟入理尚非一。况定有四。四无四相故云皆是无诤之法。新旧两文空有不同。若得今师体达之意。百年尚一况二文耶。第三明宗。此亦名中三法之一。以由根钝于总不了。故别示三。谓体宗用。今别明宗。即当果智显体之宗也。先分为二。初标。二释二。初约义略明三初示字义。宗义盖多今取要义。欲明果智是常无常。众德之要也。二定因果二。初泛举他释。二寻究二经。新旧两本虽各举因。并是就因疑问于果。故知经意以果为宗。三正明宗二。初的约果德。略示今意也。二释出所以。万行之因虽亦显体。不及果德究竟相应。问若言为显法性体故。偏取佛果为经宗者。法华岂不显实相体。何故双用因果为宗。答法华正开千如实体。是故因果皆能显之。此经正诠如来所游法性之体。此体非常非无常。能常能无常乃是专论极位三身。非果为宗。此等众义无由得立。故云果是显体枢要等也。二附经委释二。初明今师正释二。初正释二。初据经文立义释二。初约佛寿对法性明宗三。初明得果冥体。释迦别号。如来通号。以别简通显今教主极果人也。寿量乃是果人所克。难思之用不冥法性。宁克此用。二称体立能二初立义。法性中实离诸边倒。故非有无及常无常。果人果法既与性冥。亦乃双非双非之性法尔双照故也。二示文。问下文句释寿量品题云。山斤等无能算计。与阿弥陀同是有量中之无量。虽极长远终是无常。今何以此明其能常。答虽是有量。以人天等莫知齐限。若非法性能常之用。那得现寿长远若斯。是故四佛举此长寿。显佛常用。今八十灭度即无常用。此常无常即是法性双照大用。三约释疑明宗二。初约疑明失。信相但以八十灭度无常为疑。不知如来能现常寿。尚不能解即短之长。焉了妙证非长非短。此举迷宗之失也。二约宗显得。法性体用显由极证。故云。若不约果此义难明。今以佛果为显体宗。则非常非无常。能常能无常。众义皆立除信相疑。使群机悟。此乃解宗之得也。二约报化对法性明宗三。初明果有总别二。初明余经别举智断。余经说果或智或断。如指左边必具于右。指右亦然。智契理故众善溥会。岂可契理而不断惑。是故任运具于断德。断德调机。非智焉能诸恶永尽。是故任运具于智德。诸经互举乃随时之义也。二明此经总于二三。寿量乃是修道所得。故名果报。感果获报智断必全。既总智断合具三身。何者。智是报身断是应身。此二全以法身为体。故知今经明寿量果。能总二德及以三身。二明宗体融妙二。初约三身称性故互摄。问法身如何更冥法性。答此文既云果上三身与法性冥。此乃修三冥于性三。故云法性非常非无常。能常能无常。岂非性三。修极三身与性冥故。故使三身各有三义。斯由性三互具成九。致令修三亦成九义。显无别修故论二九。二无二体秖是一九。九秖是三。三非定三三秖是一。举一不少言九非多。修性圆妙其义如是。二约二身即法故难思。上约离义修性各三。今就合义故以报化冥于法性。二既即性安可数知。乃即八十应化之身寿不可计。是故四偈皆云释尊。此意皆由果宗显性。故使二身同法性寿。三托疑者彰失。信相若知果能显体非常非无常。能常能无常。终不见短定谓之短。二约化事比况释二。初立况。二结释。所言长短非法性者。其实长短全是法性。良由迷者定执长短。不识法性。故于长短指非长短而为法性。若见法性必能长短。二显得若见此意者。指今立果为宗意也。此意若立。诸义皆成。何者。修二性一而论三身。显体之果正是报身。常义成也。所显之体岂非法身。非常非无常义成也。法报既合应身赴机。无常义也。此等义立功由果证。果为宗要其义善成。果是显体枢要。如提纲目整信不诬矣。问文句云应佛能为常与无常。是则能常亦是应身。今文何故常属于报。应唯无常。答报应乃是法身常与无常二种之用。法身是体性不偏属。故法身云非常非无常。报身属常应属无常。而文句云。应身能常者。以能现长人天莫数。能彰法性常住之用。故云常耳。若望报身。长短二应俱名无常。故与下释义不相违。二简古师非义二。初叙。二斥。古师此解略有二失。一不能分别大小法体。故将三藏三种无为。曲解方等四德之果。二不知今经果宗显体。果人果寿冥乎法性。法性既非常非无常。果人果法亦非常非无常。法性既能常能无常。果人果法亦能常能无常。以果三身皆即性故。是故三身一一互具。古人迷此故齐海滴判为无常。既失修性俱融之义。虽立经宗全无要义也。四论用者果宗冥体。故有大用。其犹鉴鼓。以莹以击现像发声。释名总三。今别示一。释此为三。初标示通名。以力。释用名义成也。非堪能力无作为用。二义相显以示通名。二正释此典二。初示四名。先且总举灭恶生善。宗既冥体。体之力用任运发生。能为群机灭恶生善。若偏对者。力能灭恶用能生善。以灭恶故力乃成功。以生善故用乃成德。故举功德显其力用。欲令易解故且偏言。若其尽理。力用功德一一皆能灭恶生善。二明经意二。初明果智成由功德。序品云。一切种智而为根本。无量功德之所庄严。灭除诸苦与无量乐。今以此文明经力用。以果上智为众行本者。此明初心了知本性具于果德。虽以无量修德庄严。修即性故严无所严。了苦即性无苦可灭。乃能除灭一切苦也。知乐即性无乐可与。乃能遍与究竟乐也。问今言功德严果智者。斯是行人修忏赞等。灭恶生善趣向菩提。何得以此为经力用。答佛得经体体发力用。力用者。何谓说忏赞及以空慧。行者修之成灭恶力及生善用。庄严本智而成佛智。岂经力用不修而成耶。如世妙药不服无功。二示文旨力用铨次三。初明忏赞两品二。初明二行成果三。初明二品先后。忏有三种谓作法取相无生。无生为生以二为助。是故能令贪嗔痴灭。此三烦恼有通有别。今了通别同居一念。顿照无生。兼事忏助无恶不灭。赞有三种。谓赞丈六尊特法性。今正赞尊特。上冥法性下现丈六。此三即一此一即三。不纵不横不可思议。如此赞佛摄一切善。兼前忏悔为常乐因。据其品次先以忏先。用净三业礼赞三身。若以赞佛善力资忏。令三障灭。以此为次。其义亦成。故云亦是互举耳。二明能成宗体。佛之果体为生心体。佛示忏赞二种胜用。众生修之得成灭恶及生善用。此用庄严同佛果智。显法性体。三明五义俱备。此文承上。即是行人智备体显。体显名金。性体既显果智称体。此智名光。严果之力自行功成能多利益。名之为明。利益之事无过设教也。金等三字别对体等。若总此三即是名也。感五既然应五亦尔。今示一五已含二五。二明二品互具。如说不修善根之罪。即忏中生善也。若赞能离染着之德。即赞中灭恶也。今且从强左右说耳。二明空品一文。此品圆谭即空假中荡三惑着。名毕竟空。导成忏赞二种之用。若其不照三惑无生。纵忏不除恶之根本。暂息复起。故云恶不除灭。若其不照三谛无得。纵赞不显性净功德。还成漏因。故云善不清净。今以空慧无生无得。是故忏赞能严果智。引序品文。中空之智为忏赞本也。然其利根于前二品修无生忏就尊特赞。岂乖空慧。钝者犹昧故特说之。故此品云。为钝根者起大悲心。三明已下诸文。鬼神品云。一切皆是大菩萨等。故知护经及禳灾力。皆是分得金光明宗。显金光明体。起金光明用也。故知诸天得经力用。还护于经。以至下文。正论治病救鱼饲虎。皆是此经生善灭恶力用功德。故四王云。我等闻经增益身力。心进勇锐具诸威德。又人王烧香供养经时。变成香盖。金色遍照此界他方。皆是此经威神之力。三牒文结摄。其意可见。五判教相。若论生起则寻名得体。依体立宗宗成有用。用则设教。此乃制立五章次第。若究五义须明总别。名总三法。体宗用三别示三法。今之教相判前总别时味所摄。文二。初标。前之四章皆是圣人被下之言。悉称为教。今以五味四藏四教明其相状。使览之者区以别矣。二释二。初破他异解三。初破旧师判属不定二。初叙。会三即法华。褒贬即方等。无相即般若。既非此三乃以不列同闻之众。以验不在五时次第。未至涅槃而忽谭常。是故判属偏方不定之教。偏谓偏僻。方谓处所。指信相室为偏僻处。古人判教。所立五时与今有异。彼以华严别名为顿。乃立五时皆名为渐一有相教谓四阿含。二无相教谓诸般若。三褒贬教谓净名经及诸方等。四万善同归教谓法华。五常住教谓涅槃。若偏方不定教非渐顿摄。二破二。初破非五时次第三。初举彼义定。二引鸯掘并彼经通序非不列众。鸯掘摩罗斥声闻乘。明摩诃衍同于维摩。而成论师同与今经判。属偏方不定之教。三窍成次第。论家既判鸯掘在不次。验知不因不列同闻而为不次。若尔何妨今经不列同闻是次第耶。二破非偏方不定三。初举彼义定。古判五时第五涅槃方谭常住。前之四时悉是无常。此经越次豫明常寿。称偏方者。此先定之。二引方等破。陀罗尼者。即方等陀罗尼经也。乃以第四法华会三。例于第五涅槃谭常也。方等会三既居次第。今经谭常何故不定。此是方等后分经文。故得却指三处法华授声闻记。三引众经破。古人判教。不了异名同诠一理。华严法界。方等实相。般若佛母。法华一乘。此等若与涅槃常身金刚不变。体不同者。岂以生灭无常之法。而为实相及一乘耶。又维摩云。法身无为不堕诸数。法华云。常在灵山。又云。常住不灭。此等诸经既居次第。此经何故独属偏方。此乃正示今经谭常非不定教。傍显诸经皆诠常住。二破一师判属法华二。初叙。谓法华寿量喻以界尘。与今经齐。意谓二经未出数量。皆是无常。二破。此师不了二经谭常。但执数量。一不了此经者。帝王经中。因婆罗门欲生天故。求佛舍利。梨车王子广谭佛身是常住体无舍利事。此于应色即示法身非长非短。以验此品。全法起应能长能短。八十是短山斤是长。短表应身长表报智。古人不见新本所明。常住法身是所证金。报身常智是能证光。但齐应身山斤海滴能表之数。判属无常。翳于所表法报金光也。二不了法华者。彼部所谭本迹二门。皆显常身。何者。迹门中云。世间相常住于道场知已。本门中云。如来明见三界之相非如非异。此皆所证常住法身中道之体。乃以宝所髻珠而为譬喻。所证法身既其常住。能证报智所垂应用。岂可无常。经举界尘。乃是过去本成劫数。若论未来。经文显云常住不灭。岂非此师以久远成佛界尘劫数。翳于宝所所譬三身耶。三破真谛判在三月二。初叙。二破二。初夺破。唱灭之语通在诸经。岂可独指于三月前告波旬时信相怀疑耶此文分三。初总夺。二引经。三结破。二纵破二。初纵而核之。所以纵者。诸经唱灭其语犹通。若三月前。知齐八十。故须纵许在手三月。虽纵年月须核部味。以凡判教有前后分。前分有次后分不定。如今空品在般若后。若陀罗尼在法华后。后虽不定须摄归前。纵令此经在三月说。为属法华。为属涅槃。此顺古人。以法华涅槃二经。分对第四第五二时故也。二验其无据三乘同忏文出新经。三乘行人各求证果。同依此经修忏悔也。法华废权尚舍别教。不共方便。岂存三乘同忏方便。退非法华也。此经既在三月前说。进非涅槃也。两楹不摄规矩无从。二明今正判二。初以文义定二。初简异余时。若安无相而时异者。简非般若也。说彼部时。处会虽多而同名般若。此既别立金光明称。故与彼时所说异也。会三即法华。彼经废权。同归一乘纯一醍醐。今存异趣则属生酥。故云味别。二定属方等二初以文定二。初引方等文。二引三乘文。方等之名立有二意。若大经云。从酪出生酥。譬修多罗出方等。此则的约第三时教。名为方等即被三乘四教机也。若普贤观称方等者。乃直名圆理。非第三时遍被群机教部之称也。今初所引方等之文。恐人谓同普贤观等从理立称。故引三乘忏悔之文。以定此名的从教部。是故结云。其义无疑。二约义定。初明方等部元不局。因今立云。方等之教通于三乘。遂引新本无异乘文。难今所立通三不成。故云害于通义。然方等下释难。所云法界无异乘者。别教圆教俱以法界而为归趣。是故自得名无异乘。方等满字既通二教。有何妨碍二明列众。文或未来。经初不列同闻之众。他疑今师判属第三方等不当。是故大师指彼天竺其文尚多。不止谶译四卷之文及真谛七轴。至唐义净重译此经。名最胜王金光明经。果有列众。以验大师所指梵本宛尔冥符。又验他师判属偏方灼然为谬。二以教味判。对他研核。复据文义故云如此斟酌。乃以五味四藏四教。而判摄之。初五味者。涅槃经文既以生酥喻于方等。今经显有方等之文。又有其义。是故须在第三味摄。次四藏者。谓声闻藏菩萨藏杂藏佛藏。此乃以人而名法聚。声闻名藏意彰纯小。菩萨佛藏唯诠于大。杂藏兼舍若大若小。今经既许三乘同忏。则能蕴摄声闻菩萨及以佛法。故属杂藏也。后四教者。五味四藏名尚同他。四教判经唯今所用。此经体幻即显中空。全非三藏析法拙度。三乘同忏复非别圆不共之法。正是通教三乘共禀不生灭法。利根菩萨知常达性。故名通教带别明圆。问通教菩萨利者受接。乃于圣位方知不空。何故释题及解经文。唯约始终俱圆而说。是则解释与判教相。顿成胡越也。答通教机杂不独受接。方知不空。盖论通教须具三义。一因果俱通。二因通果不通。三通别通圆。初义者。是钝菩萨但见于空。始终不知二教别理。故云因果俱通也。次义者。见地已上深观于空能见不空。以此菩萨初依通理得成真因。后依别理而趣佛果。故名因通果不通也。第三义者。即于干慧及性地中。闻体法空。不但空于二十五有。亦乃空于涅槃之空。此人虽藉通教谭空开导其心。而了此空体是中道。乃以别圆内外凡观。同于二乘历干慧等及后诸地。至第十地即成别圆初地初住八相之佛。此乃通教通别通圆义也。既在初地便知不空。是故不受被接之名。以是义故此经虽约三乘同忏判属通教。不妨释题及解经文。自明三法始终圆妙。正是通教第三义也。又复应知。此经既许三乘同忏。其忏悔处随彼信解。或空不空或次不次。合具通教前之二义。大师特为成今行者圆解行故。舍劣从胜一向圆谭。见闻之徒当从此意。而思修之。

