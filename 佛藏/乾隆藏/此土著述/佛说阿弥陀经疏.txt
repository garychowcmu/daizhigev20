佛说阿弥陀经疏一卷


此土著述
佛说阿弥陀经疏一卷
唐海东新罗国沙门元晓述


　　

佛说阿弥陀经疏
　　将释此经。三门分别。初述大意。次释经宗致。其第三者。则入文释。第一述大意者。夫众生心之为心也。离相离性如海如空。如空之故无相不融。何有东西之处。如海之故无性是守。岂无动静之时。尔乃或因染业随五浊而长流。或承净缘。绝四流而永寂。若斯动静皆是大梦。以觉望之无流无寂。秽土净国本来一心。生死涅槃终无二际。然无二之觉取之良难。迷一之梦去之不易。所以大圣垂迹有遐有迩。所陈言教或褒或贬。至如牟尼善逝现此秽土。诫五浊而劝往。弥陀如来御彼净国。引三辈而导生。今是经者。斯乃两尊出世之大意。四辈入道之要门。示净土之可愿赞妙德而可归妙德可归者。耳闻经名则入一乘而无反。口诵佛号则出三界而不还。何况礼拜专念赞咏观察者哉。净土可愿者。浴于金妙莲池则离有生之染因。游玉树檀林则向无死之圣果。加复见佛光入无相。闻梵响悟无生。然后乃从第五门出。回辔生死之苑。憩烦恼之林。不从一步普游十方世界。不舒一念遍现无边三世。其为乐也可胜度乎。极乐之称岂虚也哉。言佛说者。从金口之所出。千代不刊之教。阿弥陀者。含实德之所立。万劫无尽之名。能所合举以标题目。故言佛说阿弥陀经也。第二辨经宗致者。此经直以超过三界二种清净。以为其宗。令诸众生于无上道得不退转。以为意致。何者名为二种清净。如论说言。此清净有二种。一者器世间清净。二者众生世间清净。乃至广说故。然入此清净有其四门。一圆满门。唯佛如来得入此门。如本业经说。二一向门。八地已上菩萨得入此门。如摄大乘论说。三纯净门。唯有第三极欢喜地已上菩萨得入此门。如解深密经说。四正定聚门。唯无退者得入此门。无邪定聚及不定聚。如两卷经说。通论极乐世界。具此四门。今此经宗二种清净。正示第四正定聚门。不定声闻。及说凡夫亦得生故。论说二乘种不生。决定种性不得生故。声王经说。安乐世界阿弥陀佛有父母者。是变化女非实报女。论说女人不生彼者。无实女故。知变鸟此亦如是故。又复虽有父母而非胎生。寔是化生假为父母。如彼经言。若四众能正受彼佛之名号。以此功德。临命终时阿弥陀佛。即与大众往此人所。令其得见。见已寻生庆悦倍增功德。以是因缘。所生之处永离胞胎秽欲之形。纯处鲜妙宝莲华中自然化生。具大神通光明赫奕。当知父母假寄之耳。又彼经言。阿弥陀佛与声闻俱。如来应供正遍知。其国号曰清泰。圣王所住。其城纵广十千由旬。而观经说。彼佛身高六十万亿那由他恒河沙由旬。城小身大不相当者。当知彼佛有众多城。随众大小城亦大小。大城之中。示以大身。小城之中。现以小身。声王经十千由旬者。是与声闻俱住之城。当知佛身相当而住。观经所说身高大者。当知其城亦随广大。与诸大众俱住处故。如两卷经及此经中。池中莲华大小悬殊。随池有大小其华亦大小。当知城身大小亦尔。其余相违准此而通。或说。声王经中说有父母。是显彼佛所住秽土。是义不然。所以然者。彼经既说。宝莲华中自然化生。具大神通光明赫奕。又下文言有二菩萨。一名观世音。二名大势至。此二菩萨侍立左右。此等悉是净土相故。不异观经之所说故。当知彼经所说提婆达多。及魔王等。悉于净土变化所作。不由此等为非净土。如化畜生非秽土故。且止乘论还释本文。此下第三入文解释。文有三分。序正流通。序分之中有其六句。于中前二是其标句。其后四事证成前二。言如是者。总举所闻之法。表有信顺之心。言我闻者。别提能闻之人。表无违诤之意。下四则引二对证成。明忆闻时处。成能闻之不谬。既有大师大众。证所说之可信。于中委悉如常可知。第六序大众有三。先声闻众。次菩萨众。后杂类众。声闻众中。舍利弗者。此云身子。目揵连者。此云赞诵。迦叶者。此云饮光。迦旃延者。此云扇绳。摩诃拘絺罗者。此云大膝离婆多者。此云假和合。周利槃特伽者。此云蛇奴。或云小道难陀。此云庆喜阿难陀。此云欢喜。罗睺罗。此云覆障。或云宫生。憍梵波提。此云牛齝。宾头卢。此云耆年。颇罗堕。此云利根。迦留陀夷。此云黑上。此是悉达未出家时师也。劫宾那。此云房宿。薄拘罗。此云善容。阿[少/兔]楼驮。此云无贫。或云如意。菩萨众中。阿逸多者。此云无能胜。乾陀诃提者赤色。余则可知尔时佛告已下。第二正说分。于中有三。一者正示二种清净果。二者劝修二种正因。其第三者。引例证成。初中有二。略标广解中二句。先标依果。后标正报。释中亦二。先释依果。后释正报。依果清净之中义门有二。文相有六。别总功德有其十五义。门二。一释名门。二辨相门。六者名门开二。相门分四故。别总十五者。别有十四总成一故别有十四者。六文之中有其四例。前一各有一。后二各有二。第三文中开三。第四文中分五。是故合有十四功德。第一文言。无有众苦但受诸乐者。是无诸难功德成就。如论颂言。永离身心恼受乐常无间故。第二文言。七重栏楯罗网行树者。是庄严地功德成就。如论颂言。杂华异光色宝栏遍围绕故。第三文中有三功德。池水金沙者。是庄严水功德成就。如论颂言。诸池带七宝渌水含八德。下积黄金沙上耀青莲色故。阶道楼阁有金银等者。是种种事功德成就。如论颂言。备诸珍宝性具足妙庄严故。莲华如轮青色青光等者。庄严妙色成就功德。如论颂言。无垢光焰炽明净耀世间故。第四文中有五功德。一妓乐功德。常住天乐故。二宝地功德。黄金为地故。三雨华功德。六时雨华故。如论颂曰。金地作天乐雨华散其间。欢乐无疲极昼夜未尝眠故。四自在功德。乘通游行故。五受用功德。饭食经行故。如论颂曰。供养十方佛报得通作翼。爱乐佛法味禅三昧为食故。然彼土食有二种。一者内食。如此论说。二者外食。如余经说。如两卷经言。若欲食时。七宝钵器自然在前。百味饭食自然盈满。虽有是食而无食者。但见色闻香意以为足。今此经言饭食经行者文相合。于受用外食也。第五文中有二功德。如变化功德化作众鸟说妙法故。如论颂曰。种种杂色鸟各各出雅音。闻者念三宝忘想入一心故。二大义功德。无恶道等之名体故。如论颂曰。大乘善根男等无讥嫌名。女人及根缺二乘种不生故。案云。经说无有恶道讥嫌。论显无有人道讥嫌。互举之尔。义如所说。第六文中有二功德。如论说言。庄严虚空功德成就者。偈言无量宝交络罗网虚空中。种种铃发响宣吐妙法音故。二者庄严性功德。如论说言。庄严性功德成就者。偈言正道大慈悲出生善根故。今言自然间生念三宝心者。正是性心。以依出世善根种子。不待功用自然生故。正念三宝离邪归正。结道众行故名正道。念此三宝胜妙功德。回施一切名大慈悲。上来合有十四功德。无不超过三界六道。是故总名清净世界。如论说言。庄严清净功德成就者。偈言观彼世界相胜过三界道故。或有论说十八圆满。今此经中依果清净说。此十五若加后说正报四句。则有十九清净功德。然经与论有同有异。于中委悉准之可知。舍利弗于汝意云何。此下第二正报清净。于中示显四种功德。一者主功德。二者伴功德。三者大众功德。四者上首功德主功德中略出二种一者光明无量。二者寿命无量。准此经文释阿弥陀。此土译之应云无量。又言成佛已来于今十劫者。为遣疑情。有人疑言寿虽无量要有始终。未知今者为始为末。今解言。今既所过唯经十劫。当知今后无量劫住故。第二伴功德者。声闻弟子皆阿罗汉故。论云庄严眷属功德成就者。偈言如来净华众正觉华生故。案云。此言净华众者。谓得七种净华之众。何等为七。一者戒净。二者心净。三者见净。四度疑净。五道非道知见净。六行知见净。七行断知见净。于中广说出瑜伽论。有此七种浮华之众。从佛正觉华中化生也。第三大众功德者。众生生者。皆是阿鞞跋致故。乃至十念功德生彼国者。入正定聚永无退故。论言何者庄严大众功德成就。偈言人天不动众清净智海生故。案云。皆依如来智海。含润入正定聚无动转故。第四上首功德者。其中多有一生补处。乃至阿僧祇说故。言何者庄严上首功德成就。偈言如须弥山王胜妙无过者故。案云。一生菩萨十地中胜如妙山王故。论中具显八种庄严。此经略示四种功德。上来二文合为第一。示显二种清净果已竟。众生闻者应当发愿。自此已下。第二劝修二种净因。就中有四。一劝发愿。二明修因。三示受果。四结劝。言第二文中明二种因。一者正因。二者助因。正因中言不可以少善根福德因缘得生彼国者。显示大菩提心摄多善根以为因缘乃得生故。如菩萨地发心品文。又诸菩萨最初发心能摄一切菩提分法。殊胜善根为上首故。能违一切有情处所三业恶行。功德相应。案云。菩萨初发菩提之心。能摄一切殊胜善根。能断恶业功德相应。是故说言非少善根福德因缘得生被国。所以得知。此为因者。两卷经中摄九品因以为三辈。三中皆有发菩提心。论中唯显此文意。言大乘善根男等无讥嫌名。此意正言生彼国者。虽有九品齐因大乘发心善根。所以等无讥嫌之名也。有人难言。若要发大心方生净土者。不应生彼而证小果。彼无退具故。若乃退大而证小果无有是处故。又两卷经中十八愿中言。设我得佛。十方众生至心信乐。欲生我国。乃至十念。若不生者不取正觉。唯除五逆诽谤正法。若未发大心不得生者。则应亦拣未发心。而不拣故明知不必然。不至心为至心言之所拣。故更不须拣。虽有是破皆不应理。所以然者。发菩提心既是正因。未发心者。直是无因。而非有障何须拣别。五逆谤法乃是障碍。非直无因故须拣别。是故此难无所闻也。又非生彼退菩提心。但在此间先发大心熏成种子。后时退心下地现行。良由先发大心种子不失。故得作因以生彼国。而退现行大乘之心。故生彼国取小果耳。是故彼难还显自短之耳。第二明助因者。执持名号一心不乱。故阿弥陀如来不可思议功德所成之名号故。一日乃至七日者。胜人速成劣者迟熟故。声王经说。十日诵名者。劣人十日乃成故。或一二日等是下品因。五六七日者。是中品因。乃至十日成上品因。故其人已下。第三受执。我见已下。第四结劝。上来四文合为第二劝修因竟。如我今者赞叹已下。大分第三引例证成。于中有四。一者引余佛说证有可信。二者释此经名成有胜利。三者举愿无违重劝发心。四者叹法希结劝信受。初中先辨自所称赞。后引六方诸佛同赞。于汝意云何已下。是第二文。于中有三问。次第三劝信。若有人发愿已下。是第三文。先示愿势。后劝发愿。如我今者已下。是第四文。于中有三。先己赞他。次他赞己。其第三者结叹劝信。上来三分正说文竟。佛说已下。是流通分。
　　佛说阿弥陀经疏(终)
　　往生教观。真摄心成道之要术也。而小本弥陀不特时所宗尚秦译。且造疏立章者。众生有以六方佛已去。为流通分。虽近古尝辟之。晚学又乃承用。不遇指南何从正辙。唐初海东晓法师。不唯以佛说此经已下为流通分。且以执持名号为助因。此尤超然。拔萃于诸疏之上。予获是本喜不自胜。俟他日刻诸梓与天下共之。则使浪断经科臆判正助者。当北面敛衽俯伏而抱愧焉。时庆元四年五月既望。霅川乌戌比丘宗相题跋。

