观音玄义记四卷


此土著述
观音玄义记四卷
宋四明沙门知礼述


　　

观音玄义记卷第一
　　知礼俯伏惟念。早年慕学投迹宝云。遇授法师讲说此品。神根既钝遂数咨疑。先师念我学勤。不辞提耳。故所说义粗记在心。昔同闻人今各衰朽。虑乎先见不益后昆。共勉不才抄录于世。但疑识暗谬有所传。圆宗哲人刊正是望。时天禧五年岁在辛酉八月一日绝笔故序。
　　观音玄义从略标之具存应云观世音菩萨普门品玄义。以其序中及以正文具明人法。故且略标。言玄义者能释之义门也。玄者幽微难见之称。义者深有所以也。斯盖大师以三昧力彻法性际。深见今品人法之意也。应知名等五义皆悉幽微七方便人智莫能见。卷上者。既有两轴乃以上下而甄别。之次示能说之人。即天台智者。既是门人记录所说。故不敢正斥其法讳也。天台山者即大师栖身入寂之所。故以此处显其人也。若山之得名居之所自。入灭相状灭后灵异。具于大本及辅行别传等文。今不备述。智者者。即隋帝求受菩萨大戒讫。师云。大王迂遵圣禁宜号总持。王曰。地持经云。传佛法灯即是智者。师既传灯可号智者。自此凡上书疏皆云弟子总持和南智者。言大师者。斯乃帝王大人所师故称也。非同今时补署之号。说者悦也。纵乐说之辩悦妙悟之怀。异乎诸师采摭经论。著述疏章消解经文也。故大忍法师睹智者说法。对众叹云。此非文疏所载。乃是观机纵辩。般若非钝非利。利钝由缘。丰富适时。是其利相。池深花大钝可意得。记录乃是章安尊者。解行灵异始终事迹。本传具彰。释文为二。初释序文二。初叙真应益物二。初正明真应二。初示二身妙用三。初明体妙故。二用泯亡二。初法融应泯。法界圆融者。色心依正以即性故。趣指一法遍摄一切。诸法遍摄亦复如是。法法互遍皆无际畔。乃以无界而为其界。此之法界无不圆融。即百界千如百如千界也。是故得云唯色唯心唯依唯正。若不尔者。即非圆融。观音证此以为本体。全此妙体而起应像。以法界应赴法界机。亦是以法界机感法界应。法界无二能所自忘。感应尚忘体用宁异。故虽设应无应可存。故云像无所像。二真如下性净真忘。真如清净者。起信论云。真如者。所谓心性不生不灭。是故一切法从本已来。离言说相离名字相。离心缘相毕竟平等。无有变异不可破坏。唯是一心故名真如。又云。此真如体无有可遣。以一切法悉皆真故。亦无可立。以一切法皆同如故。既不可破立自绝言想。则与河沙烦恼本不相应。故曰清净。观音证此而为本体。即以此体示诸众生。令观行知或真似见。此知见者成伏断益。若其未有此知见者。但能三业精进成机亦离众苦。悉得名化。此皆真身益物相也。
　　问。同缘曰应。欻有名化。此二种身皆非智德。今何以化而为真身。
　　答。欻有之化即化现化也。今对像论化取化转化也。所以者何。上言于像则应化皆像。自实报下至地狱身。皆已摄尽。若欲化转凡贤入圣。须示真智。若非真身不能化转。言化无所化者。据性平等忘于化功。虽令九道皆趣涅槃。而无众生得灭度者。平等真法界佛不度众生。终日化物终日无化。二虽像下明用忘故。二益周遍二。初显益周。色心诸法虽无生性。因缘和合法尔而生。观音妙证同诸法性。虽无形相。众机扣之。无像不现。此由绝于垂应之念。故能遍应法界群机。其犹明鉴无念而现。故云无所而不像。二化无下冥益遍。以上虽字贯此句初。虽中实性不可变化。不变而变迷悟宛然。观音顺理虽知不变。常以真智化一切凡成不二圣。此则由无化物之念故。遍令他革迷成悟。其犹磁石无念而吸。故云无所而不化三故无下遮照相即。结二身德相二。初应身相。中道法界双遮二边故无所在。当体双照故无不在。化应九道之身者。此中云化作欻有释。并应成二。显益相足也。
　　问。经云应以佛身得度即现佛身。今那云九。
　　答。佛界身者有通有局。局在妙觉智相之身。三千实相以究尽故。尚非等觉心眼观见。况乎下地及凡小耶。通则三教果头之相。及以圆教凡圣所见。虽分粗妙皆名佛身。然是随机应现之相。是其事识或是业识之所见。故虽是佛身而通二乘菩萨界摄。经文从通故云现十。今文从局故云九道。二处有下真身得。通以九界名之为有。以其皆有业报故也。应身虽乃处在其中。而其真智自冥极理。故云寂入不二之旨。前即真身而垂应相。此即应相而示真身。二是以下明两用摄生。上明真应两用既然。今示与拔摄生之相。初二句明真身拔苦。次二句示应身与乐。佛答前问。三业显机感乎冥应。七难二求及以三毒尽诸苦际。故云蒙脱苦崖。佛答后问三业显应赴其冥机。三土众生十重获益。终归秘藏。故云使沾上乐。然其四誓非专与乐。虽在此明实通上句。以上三业即能感之因。此明四誓是能应之本。上下互显彼此无亏。应知三业亦通冥机。现在虽无宿生须具。二故娑下兼明本迹二。初示诸名二。初今昔因。名今堪忍土称无畏者。此经两出。怨贼难中一人唱言。诸善男子勿得恐怖。汝等应当一心称观世音名号。是菩萨能以无畏施于众生。乃至云。称其名故即得解脱。又劝供养中佛自叹云。是观世音菩萨摩诃萨。于怖畏急难之中。能施无畏。是故此娑婆世界皆号之。为施无畏者。宝藏等者。悲华经云过去散提岚界善持劫中。时有佛出名曰宝藏。有转轮王名无量净。第一太子三月供佛及比丘僧。发菩提心。若有众生受三途等一切苦恼。若能念我称我名字。为我天耳天眼闻见。不免苦者我终不成无上菩提。宝藏佛云。汝观一切众生欲断众苦。故今字汝为观世音。二已成下过未果号。已成等者。千手眼大悲经云。此菩萨不可思议威神之力。已于过去无量劫中。已作佛竟。号正法明如来。大悲愿力安乐众生故。现作菩萨。又观音三昧经云。先已成佛号正法明如来。释迦为彼佛作苦行弟子。次当等者。观音授记经云。观世音菩萨次阿弥陀后。当成正觉。名普光功德山王如来。补处者。犹储君之义也。二其本下结难测。如上经说。或已成如来或现为菩萨。往世正法曾作释迦之师。今曰观音仍补弥陀之处。亦如妙德元是能仁九代祖师。孙已果圆祖犹因位。本迹高下安可测量。然须用其高下四句。以显诸圣难思之相。二今言下叙人法标题二。初叙人兼经字二。初叙人二。初对梵翻名。诸神咒经先称梵名。今文稍略。而其华语名多互出。此云观世音。余云观自在。唯千手眼大悲经中云。观世音自在菩萨。其义似足。然约境智而明感应。则今三字诠显无亏。若依今解已彰自住。二能所下约华释义二。初别释二。初释二。初释观字二。初中边妙达。能所圆融中智也。有无兼畅二智也。只于一心双遮双照。于照中时即达二谛。故云兼畅。是则十界言音即起即观常遮常照。二照穷下修性俱明。照穷正性见性德也。察其本末见修德也。此约妙境显其妙智。本具三千虽即三谛。对修故合但云正性。修中缘了各有本末。合掌低头缘之本也。福德庄严缘之末也。一句一偈了之本也。智慧庄严了之末也。顺修既尔逆修亦然。造恶之时慧数诸数。岂非其本。受苦之时习果报果即是其末。若以修性论其本末义复臻极。性德三千语本方尽。修起三千论末乃穷。非上三智莫照斯境。非此妙境莫发其智。函盖水乳聊可方之。二释世音。即十界众生遭苦求救。称名等音也。是所观境者。上之境智皆是能观可譬槌砧。此之世音可譬淳朴。非前境智观此世音。焉令十界俱脱三障。又复应知前之境智。即是菩萨难思体用。即能应也。世音之境乃是众生由苦成机。即能感也。此即境智及以感应。三字之中悉得成就。万像等释世。类音殊唱带世释音。俱蒙离苦致感获益。二菩萨下结。可见。二此即下总示。观等三字境智也。能所者感应也。能即能应所即所应。岂可重云能照所照。二叙经。此品既已别行于世。本多题云观世音经。或云观世音菩萨普门品经。故今叙人名后略释经字。言由义者。净名玄义云。经由圣人心口故称为经。悉檀致教。经由如来心口。故名经也。又云。前圣后圣莫不经此悉檀所说之教。而得成道。文理等者。取经纬义法喻参明。文经理纬互相表发。织成行者观智之心也二普门下叙法兼品二。初叙法二。初消二字。二用一下示十普。实相者。三千皆实相相圆融。而言一者。不二义也。万德总称一乘异名。下文十义以示其相。一无缘慈悲。二无作弘誓。三圆修之行。四不断之断。五圆入法门。六无记神通。七体内方便。八施开说法。九普供诸佛。十普益众生。从愿立行自因之果。全体起用上供下益。原始要终摄诸法尽。十皆实相互通遍摄无所障碍。二叙品。虽顺别行立乎经目。然是法华流通一品。故今叙之不忘本也。中阿含云。跋渠此翻为品。取义类同者集为一章也。二大部下释正文二。初例大部。妙玄五章解释甚委。经之一品妙义岂殊。彼但正明五字通目。今之所释一品别题。况复抗行。故须自立五义分别。虽复自立还须符彼开权显实圆妙之文。故释名则纯妙人法。显体则不二理智。明宗则难思感应。论用则无缘与拔。判教则终极醍醐。此之五章名总三别教判总别(云云)。二释名下释今文五。初释名四。初列章。二通者下示相。三何故下对根。通既是略一往对利。别解则广一往对钝。若其二往须明二持。闻持则以广说为利。义持则以略说为利。钝可意得。槃特名钝是就闻也。目连称钝盖约义也。今之二释对乎两根。须约闻义互论利钝。四今就下正释二。初通释二。初标列二。一列下正释四。初列名三。初略标示。二立名意二。初明理超名数。大师虽用十种义门通释题目。而深体达观音至人。普门妙法。本离言说心缘之相。故云至理清净等也。故起信云。一切言说假名无实。但随妄念。不可得故。二但妙下名数显理二。初约义示。上言至理清净无名相等。盖约自证绝乎言思也。今云妙理虚通假名相说。乃据被物设教而谈也。言虚通者。此明妙理无坚住性。虽无名数而能遍应一切名数。故荆溪云。性本无名具足诸名。故无说而说说即成教。是则离言依言皆顺至理。圣默圣。说俱有大益。故起信。
　　问曰。若一切法不可说不可念者。诸众生等云何随顺而能得入。
　　答曰。若知一切法虽说无有能说可说。虽念亦无能念可念。是名随顺。若离于念名为得入。今亦如是。以十种义无说而说。意令学者无念而念。二故大下引文证。般若无相即是一法。悉檀为物立种种名。三今处下正列名二。初明中当。今立十义离于太广及以太略。广则令智退。略则义不周。我今处中说令义易明了。二十义下正标列二。第二下次第三。初标示两意二。初正标示。约观约教各有生起次第不乱。二约观下明总该。若观若教能总能该。观总三心。人法慈悲初心也。福慧中心。真应至八皆在后心。缘了极性示因方圆。智断究尽明果方满。教约五时无不该括。华严顿也。三时渐也。复于渐中三藏唯小二酥部大。若论法华出前四味。以非兼但对带故也。已备诸说故今略之。二约观下解释两意二。初观次第十。初人法二。初能冠九双。慈悲等九皆以人法而为所依。是故品题特标此二。故以凡夫假实为譬。先有揽阴所成众生。方可论其种种德行。人法冠九义岂不然。二人法下当科次第二。初疑。何意乘以人法为次者。法是所乘人是能乘。理合先说本性所乘。方论始觉能乘。今何反此。二此须下释。能乘所乘先后无在。今有二意。先人次法。一据经文。二从义便。人能秉法即其义也。二慈悲二。初十中次第。二二法前后。下去诸科例有此二。次于人法论慈悲者。大士既观本性普门之法。乃达生佛无差之理。而闵迷者枉受众苦。失于本乐。故起誓愿永期与拔。观境发心正当其次。先慈次悲者。文有四释。今从语便及以本怀。不从用次及以行人。故结示云今从前义。三福慧中。人法据信者。愿行之前人观圆法止且成信。依乎忍乐立其四弘。若匪行山莫填愿海。行即福慧义当六度。五资于慧慧导于五。其犹目足不可互阙。五除事障慧消理惑。此二功圆则悟理得事矣。是知福慧成前慈悲之心。起后与拔之用。先福次慧亦从语便不据本怀。若论资导复何先后。四真应者。信愿福慧皆在于因。因能克果故成真应。福资于慧显出真身。慧导于福显出应用。真应次者。若就渐化先示应身接其小器。后令入实方示真身。亦可先顿次渐。则真前应后。今不从设化但就真显应起。而立其次。故云从前亦是语便。五药珠者。福慧二行显发真应。故云直语证得未涉利人。今明药珠则示两身益物相也。真身冥理见则三惑皆消。即差病益也。应身赴物感则众善普会。即雨宝益也。言真破取相者。既以三智冥理为真。岂但能破见思取相。应知见思取生死相。尘沙取涅槃相。无明取二边相。若次不次俱有其义。药珠次中与慈悲相似者。药即同悲珠可类慈。彼有四义定乎先后。言说本怀即先慈次悲。从用就机则先拔后与。今之次第似彼后二。六冥显者。前明二身破惑如药对机如珠。机既破惑则显见真身。故云二身即能显益。今辩二身常普被物。有见知者俱名显益。不见知者称为冥益。如是说者。方尽圣人益物之相。二益先后不可定判。亦从语便故云冥显。此既易解故不言也。七权实中。前缘不同者。盖所被之机根性差别也。权巧无方者。即能鉴之智无定方所也。或冥或显破恶生善。深浅不同广狭有异。皆由二智逗会无差。故于益后须论权实。二智前后虽有三义。且据浅深为次。八本迹中。巧有优降者。谓智有高下也。上中下者。以妙觉为上。等觉为中。降此为下。前权实鉴机必须双用。故云横也。今本迹约位既论高下。人必从本方乃垂迹。故云竖也。二法前后可见九缘了二。初指前顺论自他。如上八双从微至着。皆是顺论仍未分配。今挹流寻源。须明性德而为诸法生起之本。二明今却讨种子。则逆推真身智慧悲誓观智之人。元以性德了因为种。若应身福德慈誓普门之法。元以性德缘因为种。自行既然以例化他。本证实智冥益药王属乎了种。迹化权智显益珠王功归缘种。乃以顺论却讨为次。十次缘了论智断者。前既逆推尽乎因德之始。今更顺说至于果德之终。即以始终而为其次。过茶无字故十后不论矣。二二约下明教次第二。初牒章立门。二通义下依门释义二。初通者。五时四教各可论十。随法义立不可深穷。且如三藏立十双者。人法则揽阴成人谛缘度法。慈悲则声闻法缘菩萨生缘。福慧则声闻三学菩萨六度。真应则五分法身作意通应。药珠则治四住病雨三乘宝。冥显则众生获益有见闻不见闻。权实则称真之实随情之权。本迹则自证之本示现为迹。缘了则一句了因微善缘种。智断则声闻四果菩萨顿成三藏尚备通别可知。二别今下别二。初五味二。初释五。初乳二。初明具前六义。乳即部顿故指华严。六字别题具法人喻。大方广法也。佛是舍那果人也。华严喻诸地因华严果德也。只就一题已含六义。以慈悲乃至真应不出自行因果。药珠冥显只是化他能所。即就中道别论六义也。二而未下明阙后四义二。初明通别二。初明无别。二通义下许有通。若以别圆对权实体用论本迹。微因之约了。大觉之智断。亦有理存焉。二何故下明阙具二。初缘化始明阙。权实等四说出世意。示久远成。却讨三因终归秘藏。初成设教别接大机。既匪终穷故阙斯意。二所以下对具明阙二。初对法华言小隔于大者。旧经三十七云。时舍利弗祇园林出。不见如来自在庄严变化。及生意念亦不乐说。不能赞叹。以声闻人出三界故。此即如聋如哑之文也。以未说为实施权开权显实故也。言无本迹者。华严初云。于菩提道场始成正觉。今法华云。一切世间天人阿修罗皆谓今释迦牟尼佛出释氏宫。去伽耶城不远坐于道场得三菩提。然我实成佛已来无量无边百千万亿那由他劫。斯是华严被废之文也。言弹指謦欬者。如神力品。释迦牟尼与分身诸佛出广长舌相。上至梵世。一切毛孔放无量光。皆悉遍照十方世界。满百千岁然后还摄舌相。一时謦欬俱共弹指。是二音声遍至十方诸佛世界。地皆六种震动。乃至佛告地涌诸菩萨。汝等于如来灭后。应一心受持读诵解说书写如说修行等。此乃本门为嘱累地涌菩萨通经。现斯神力也。疏云。謦欬者。通畅之相。弹指者。随喜也。盖表如来远本之意。已获通畅。随喜菩萨闻于远本。增道损生也。二言无下对涅槃。言不明小乘根性等者。不如涅槃明二乘之人及一切众生皆有佛性。悉当作佛。故阙后二双。二次约下酪二。初太师明阙具二。初正明阙具。二何故下明阙具所以。言二乘教者。以三藏菩萨果同二乘。如大论中通指阿含为声闻经耳。此教不谈妙有之真。故身智灭不能起应。既无真应岂有药珠等邪。二私难下章安私料简二。初正料简二。初难者。恐人不了大师立今通别之义。故设兹难作说示之由。乃约真中设通别难。由此二是通别理故。二私答下释者。不以真谛通对中道别。盖约三乘通对菩萨别。若三藏三乘从因至果。可就真谛通论十义。今释观音须在因位此教菩萨因中唯有求佛人法。四誓慈悲。六度福慧。伏惑未断。故不得论真应等七。岂唯无于中道之七。亦乃未有真谛之七。二师云下指师意。只齐三藏别论菩萨。前之三义异于二乘。不就中道别论三义。三生酥。部虽四教。今对偏小明圆中道人法等六。未开权迹及却讨等。故无别四。四熟酥。虽会小法。未开小人。同前二部但明六意。五若约下醍醐二。初法华二。初明部彰八意。六虽同前不无小异。前是隔偏之圆。此乃开粗之妙。故人理教行咸会一乘。权实本迹唯彰此典。若约自他及以偏圆论权实者。前部非无。今所论者为实施权开权显实。会权归实废权立实。此之权实余部永无。若理事理教教行体用四重本迹不独今经。诸部容有。若尘点劫前最初成佛而为实本。中间今日示现成佛皆为权迹。此名权实本迹。本门开竟。此身即本。迹门已说及诸部谈。皆名为迹。是名今已本迹。此之二重诸经绝议。故云诸教不明法华方说。二三世下明化满一期。方便品中五佛章内。皆先施方便后显种智。方便即四时三教。种智是法华一乘。是知诸佛化终此典。灯明迦叶出于净土。故至法华即入灭度。今佛释迦现于秽土。故说涅槃以为赎命。二若约下涅槃二。初明摄机罄尽。渐化已来法华入者。望前已钝。复有未入待至涅槃法华犹利。然法华破大阵涅槃收残党。法华为刈获涅槃是捃拾。大化之功在乎灵鹫。余机未尽故至双林。极钝既昧法华八义。须为此人委明佛性。一代之机终穷于此。二若论下明示法无遗。涅槃既摄钝机。故始穷本性终显极果。十义整足。故以性三起于修三。既修性各三则因果不二。双非缘了。即是中道正因之体。而此正体必具双照之德。故至修成三点法身也。例知缘了亦各具三修德。须云三点般若三点解脱等也。当知今文为顺经题人法二义。故立十门始终皆二。二即不二中在其中。数有亏盈法无增减。故止观云。首楞严偏举一法。具一切法亦不减少。名秘密藏。乃至涅槃三法具足法亦不多。亦名秘密藏。盖诸经赴缘不同故也。二此历下结中。云此历五味论十法次第者。
　　问。前约观明十法。自行化他原始要终。实成次第生起不乱。今历五味。但明诸部具法多少。何名次第生起邪。
　　答。前约观中正论修证次第。今约教中乃论用与次第。明其十法随于部味次第被机。前之四味但三但六。后至醍醐具八具十。岂非用与次第邪。应知前明诸教观法次第。今明观法随教次第。虽乃约修约用不同。而皆得名十法次第也。二约四下四教者。通论则随真随中各有十双。若别论者。三藏别就菩萨。唯有人法慈悲福慧三双。以未断惑故无真应等义。具如前说。例此通教亦就菩萨。而可别论真谛六双。以第七地去誓扶余习。神通托生双流化物。得有真应药珠冥显之义。二乘无此。故名为别。若其别教行虽次第。而可就中明乎六义。凡三圣三其相可见。法华前圆亦只有六。涅槃四教皆知十双。然约重施不无进不。前历五味已含教义。故云可解。三故知下结叹两意二。初结叹。观论此十则因有愿行果有力能。教论此十则论法有始终。被机尽利钝。故禀教修观者何莫由斯道也。商略犹较量也。以此十义较量一代教观。摄无不尽。该修德之极故云意气宏远。彻性德之本故云义味深邃。又横收四教故云宏远。竖摄五味故云深邃。人法至真应自行之前后。药珠至本迹化他之前后。缘了与智断修性之前后。三义为粗六义为细。乃至八义犹粗十义最细。此就略广以辩粗细。若以粗妙释粗细者。诸味纯杂可以意得。二问法下料简。
　　问。意者。法华之前别论华严方等般若同有六义。有异意否。虽问三味六意同异。
　　答。中委出酪味中三及醍醐八。以五味中根有利钝。利人部部得入醍醐。钝者随味次第转改。故华严六义。高山王机即入地住。穷子迷闷见思全在。三藏但小故无显露得大益者。若八万诸天获无生忍。故云密去。二乘之人方破见思。故但成酪。方等中六有褒有贬。利者。闻褒即得圆益。小人被贬冥入通门。般若中六意在淘汰。利闻圆空得不共益。声闻转教密破尘沙。法华八意调机已熟。开彼权门即示实理。复废近迹令见本身。钝人皆得一乘利者复增圣道。涅槃同味故略不言。但为捃拾具说十双。于极钝根亦获常益。故知四味虽谈圆顿机悟浅深。至第五时益无差降。不禀山门焉知一化机教之相。第三解释三。初略标。二人即下广释十。初人法三。初立所言入者。阴中主宰也。略论四名。所谓我人众生寿者。具论十六。即于四上加其十二。谓命者生者养育者众数作者使作者起者使起者受者使受者知者见者。言假名者。自无实体。但藉五阴和合而成。如揽五指假名为拳。是则拳由指得指非拳成。拳如于人指如于法。能成是实所成是假。此之假实就大小教辩常无常。小明人法终归无常。大说假实究竟常住如藏通教。始从凡地至有余涅槃。皆有假实。若入无余身智既忘。假人安寄。若别圆教三惑二死尽净之时。人之与法常住自在。假人是尊极众生实法名常住五阴。以要言之。若云惑尽人法永无。斯是小乘亦称权教。若言惑尽人法不灭。斯是大乘亦称实教。凡言别圆初后知常。盖知人法不可灰断。藏通反是故曰不知。又复应知假人之号。多从依正实法而立。如世人称谓。或从形貌或从德业。即正报实法立名也。或从住处或从统摄。即依报实法立名也。今观世音为假名者。观是观智世音是境。此是自他正报岂非实法。但以名为观世音菩萨。故判属人。普门既是此人所乘。故判属法。若云普门法王子观世音者。即须却判普门属人观音属法。盖由今品以观智目人。是故释义皆用智慧而对人也。须知观智体是实法。既以观智目人。则九双中悲慧真药冥实本了智皆是实法。目其假人。于今知已。释下诸文则皆可见。二此之下释二。初总示二。初示通凡圣。虽漏无漏偏圆因果优劣不同。而其假实终无暂阙。二若色下各明假实二。初凡。庸常曰凡弊恶曰鄙。即六道五阴唯成分段生死人也。二戒定下圣二。初示相。既革凡成圣即转五阴而为五分。三乘四教虽权实异。皆能转阴而为法身。随位揽法成其假人。二故大下引证。妙觉极位人法二执究竟尽处。假名一千皆成四德。名无上众生。依阴二千一一四德。名无上实法。故偏小及圆因位。无非本性无上人法。但二执未尽。而其修得不名无上耳。二虽通下委释二。初凡。善恶为因人法是果。各论三品此约总示。其中别业交互感果非算数可及二圣人下圣。性德人法何尝改变。但以随机教门示观。致有小大共不共异。故于圣中分别其相。初小三。初就有门释。即毗昙中人法观也。言人空法不空者。非全不破实法。盖此门观行。破假人时未破五阴。且云不空。以此二空前后观故。而前后相两途不同。若观假人如兔角等。惑落见谛即于修道观阴无常。破彼思惑。若其人执虽被穷逐。见惑不破而更度入实法之中于阴生见。即须观阴无常无我。破此见惑。故法空观能破二惑。乃于节节各有人法。若见惑未伏即有漏人法。其能伏者即方便人法。发真断结及生有余。皆无漏人法。然小教中不说生处。今约跨节故生界外。如大论云。出三界外有净国土。声闻缘觉出生其中。以大乘说身智不灭。无漏业牵生彼五阴。二若空下就空门释。即成实中二空观也。揽阴成人不同有门阴中求我。三假浮虚且异实法生灭。人既揽阴而有观乃即法观人。从始至终假实双破。言三假者。谓因成相续相待。名不殊大义归小乘。大观三假。生即不生亦复无灭。今观三假因缘和合体性不坚。大若空华此如云霭。由此观故会入真空平等之道。三余两下例二门释。亦有亦空门即昆勒论之所申也。非有非空门未见论来。有人言。犊子阿毗昙申此门意。未可定用。然假人不有四门是同。唯论实法四相有异。若毗昙明析色存于邻虚。成实析色破于邻虚。昆勒说色亦有亦无。第四门意例应双遣。然此四门诠法虽殊。谛理是一。若不得意四门成诤。故大论云。若不得般若方便。入阿毗昙即堕有中。入空门即堕无中。又大师云。数存邻虚论破邻虚。此与邪无相滥等。若得意者。色若粗若细总而观之无常无我。破于见爱得入空平。双亦双非语似中道。理只在空。但能从容会入空理。节节人法例前可知。二摩诃下衍三。初明体空通三教。不言人法空不空者。异彼毗昙观人空时。未破实法。不言体有假用者。异彼成实揽实法体成假人用。但观人法本自不生今亦无灭。色是五阴之首我是十六之初。故各举一以例其余人法即空故曰如也。观此二空始因终果。若人若法不生不灭名为涅槃。常修此观以行正道。应知大品谈空义含深浅何者。若钝根者谓但空有。即入偏空证其通理。若利根人一闻于空知空二边。名见中空属后二教。又此中空复分二种。离边而解此当别理。即边而解乃属圆理。如来巧智善谈于空。能被三根断证不等。又复应知彼经空义虽通三教。今之人法非前二种。唯用最后即边之空。净其二执成圆假实。若不尔者非今人法。二以观下明缘了通别圆者。前明二空未明缘了。意虽在圆通人有分。今约二空明二佛性。故在圆别不涉通门。今文既以观人法空。明二因种。一言于空须分二种。若毕竟空观于人法显圆二因若次第空观于人法。即别二因。文以无上人法为缘了种。亦须善别。百界假实为佛涅槃斯为圆观。若唯佛界故属别也。文意在圆别人有分。释此为二。初了因中。以观人空即了因种者。大乘空观荡情显德。今经既以智慧目人。故人执空则智人显。况观本空乃显本智。本智即是性德了因。故引论文果佛为证。则因果不二修性一如。故知今文正明圆观。言始觉人空终觉法空者。人是觉智。不独自空人执。复能空于法执。虽云始终非次第观。此由大乘观性相二空。破生法二执。显真俗二谛。观虽不次说有始终故也。如大本疏云。真谛即法空俗谛即生空。俗假真实。辅行云。若有性执世而非谛。破性执己乃名世谛。故云世谛破性。性执破己但有名字。名之为假假即是相。为空相故观于法性。观理证真名真谛破相。空非前后二谛同时。为辩性相前后说耳思之思之。不见此意徒谓即空(上皆补行)此明觉智一念之中。空人法执有始终义。勿迷此语定判属别。说时非行时斯之谓也。二缘因中。观法空即缘因种者。由觉智故法执既亡五阴清净。乃以净阴而为缘因。况了本空乃阴本净。本净之阴名性缘种。故引大论大经极果法空。及大品真因法空。以显缘因相。当知真因极果既十界圆融。则百界五阴皆无上之法。揽此等法称之为佛。若以三千言之。则众生一千皆佛之假名。阴土二千皆佛之实法。故荆溪云。三千果成咸称常乐。又云。一佛成道法界无非此佛之依正。修德既尔性德本然。
　　问。文中缘了并云种者。其义何邪。
　　答。夫言种者。凡有二义。一敌对论种。如三道是三德种。二类例论种。如缘了是智断种。性德法身为修德法身种。此二皆取能生之义也。若以二空为种即类例义。若以二执为种即敌对义。今文既云观人法空即缘了种。是类非对。若就觉智观于二空。为二因种。则取修二类于果二。若就性德本自二空为二因种。则取理净类于己净。故圆论性种有对有类。别无对种学者审思。圆教反是。学者思之。三以观下明即离唯圆顿二。初约六法示三因二。初引经标即离众生佛性者。性德三因也。六法者。五阴神我也。斯盖本觉常寂常照常非寂照。寂是缘因。照是了因。双非是正因。此三于六不即不离。乃不思议不生不灭之六法也。立门既妙。故别初心不能造趣。二不即下据理明即离。正因不即者。正非寂照故不即一切。迷时不即我阴人法。解时不即修中缘了。良以始终无变改故也。缘了不离者性德二因既当而寂而照。寂是百界实法照是百界假人。此之假实能迷能解。迷故举体而为一界假实。即非局而局。是故二因不离六法。若即迷成解转成修中缘了。破于二执显本寂照百界假实。名为二空。即非遍而遍。故云不离众生空而有了因。不离阴空而有缘因。结云不离六法者。不动我阴而成二空故也。只一觉性具三种德。名为三因即三而一即一而三。非一非异不纵不横。欲彰秘藏绝乎思说。故对六法言非即离。人见文中正因不即缘了不离。不达妙旨分对而已应。知一王一数一根一境。随迷随解从因至果。但趣举一皆名佛性。不可谓是不可谓非。故云不即六法不离六法。亦名一念即空假中。中故不即空假故不离。义非异途。故此观唯属圆教。二佛从下约三性明分证。言佛从者。欲对观音明分满故。佛于三性六即究满。良由初心能以三观观于六法。应知三性即是性中三德三观。初发心时须于性三起于修三。六位虽殊三性无别。是则六即皆是无上人法。故下结云。二番问答是分释无上人法也。三前一下结文有二。初结指经文。二当知下结归题目可见。二慈悲三。初标示。二菩萨下解释二。初约四誓论功二。初明须誓三。初须誓意。所言慈悲弘誓者。简于凡小无誓慈悲。显今菩萨有誓慈悲。二譬如下举喻显。慈悲摄生如节廨合。无誓胶漆拔与不长。三誓愿下牒喻结。二悲心下示运心二。初二誓明悲。今既通示世间之言兼两三界。后出世间亦当例此。二以慈下二誓明慈。前拔苦中果重因轻。故先拔重。今与乐中因显果密。故先与显。斯是菩萨利物之心。则与声闻知苦断集慕果修因不同故也。若璎珞中明四誓云。未度苦谛令度苦谛。未解集谛令解集谛。未安道谛令安道谛。未得灭谛令得灭谛。彼经所立四皆利他。今文所列三通自行。应知语有自他意必双具。二但前下约四教辩相。以其立誓须依四谛。若不依谛名为狂愿。何者。四既称谛。则能审实迷解之相苦乐之际。依此起誓方有拔苦与乐之理。傥于法不谛。徒兴与拔之心。终成狂简之愿。此有二。初例前科。二若三下明四教依谛立誓。须知权实各有事理。故以四教明乎谛相生灭无生无量无作。皆明菩萨依之起誓。初三藏。此教为于迷真重人。说世出世二因二果。不即真理故互生灭。菩萨观此兴有作誓。有生可度有惑可断。有法可知有佛可成。四皆有作谛使然也。
　　问。三藏所谈灭非真谛。今文依灭起第四誓。那云真谛无为理邪。
　　答。灭谛之体是二涅槃。虽非真谛能冥于理。故云因灭会真。道是灭因苦集违理。佛既契真。故成佛誓观真而发。二复次下通教。所拔所与二因二果大同前教。但以此教所被之机迷真轻故。事皆即理。四并如幻不生不灭。所谓苦无逼迫相。集无和合相。道不二相。灭无灭相。观此四谛而起四誓。谛既如空誓亦如幻。言若有一法过涅槃等者。大论第五十先引经云。诸天子心念。应何等人听须菩提所说。须菩提知诸天子心念语言。如幻人听法无听无闻无知无证。乃至云。佛亦如幻化涅槃法亦如幻化。论释云。一切众生中佛第一。一切法中涅槃第一。闻是二事如幻。惊疑谓。须菩提错说为听者误。是故更问须菩提。须菩提言。以二法皆从妄法生故。法属因缘无有定实。须菩提作是念。假令有法过胜涅槃。能令如幻何况涅槃。三别教。此教为迷中重者。虽谈无作果不通因。故初发心但依无量。所诠森罗万像之法。皆为迷于如来藏性而起。然此藏性虽不具九。而能随缘变造诸法。性随染缘则起世间无量苦集。性随净缘则起出世无量道灭。故妙玄明别教如来藏者。名为妙有。为一切法而作依持。从是妙有出生诸法等。但由苦集定能为障。故须别缘道灭对而翻之。先以生灭四谛伏于通惑。次以无生四谛断于见爱。中以无量四谛破于尘沙。后以无作四谛断于无明。此四四谛在于别教。皆名无量。故云缘界内外苦集因果无量四谛而起愿也。所以然者。盖知一切迷解之本。皆是佛性。性无量故谛称无量。前教不尔故不受名。圆教虽有无量之义。三皆即实故云无作。四圆教二。初示四誓二。初明誓相。法界者。即十法界也。圆融者。总论百界别语三千。既生佛依正互具互遍。故曰圆融。非违等者。以性夺修千法皆性何修不泯。破戒比丘不入地狱。清净行者不入涅槃。岂唯地狱涅槃即性。抑亦破戒净行非修。非违非顺泯苦灭也。非暗非明泯集道也。无明暗故则违等者。上示全修即性是故俱非。今论全性起修。是故俱立。荆溪云。性无所移修常宛尔。既观不违而违。故起悲愿拔其二苦。既观非顺而顺。故起慈愿与其二乐。由知法界圆融。故非违顺亦由法界圆融。故有违顺。有违顺故起誓。非违顺故无缘。二譬如下明无缘二。初喻。不得前意此喻莫销。二今此下法。正以三慈分缘无缘。若依生法则缘有空。心若即中方绝缘念。以绝念故。乃能周遍法界任运与拔。大经十四梵行品初云。慈有三种。一缘众生。二缘于法。三者无缘。众生缘者。缘一切众生如父母亲想。法缘者。见一切法皆从缘生。无缘者。不住法相及众生相。大论二十亦云。慈有三种。众生缘者。谓缘十方无量怨亲中人。法缘者谓缘无漏罗汉支佛诸佛圣人。破吾我相。但观四缘空五众法。无缘者。不住有无。唯诸佛有。此与涅槃文意大同。又大论第五明悲亦有众生等三。故知将三慈悲以对三谛。义甚显了。今从胜说但云无缘。若得无缘必具生法。二菩萨下明六即。皆由理具方有事用。今全理慈起修德五。而观世音未臻究竟犹处分真。欲令众生知理慈悲修成五即。故兴两问以生二答。槌砧相扣器诸淳朴。三若前下结归二。初结指经文。二故知下结归题目可解。
观音玄义记卷第二
　　三福慧三。初标示异名。福中之胜不过于定。举胜摄劣。则五度备矣。二定名下依名释义二。初明二法功能四。初定慧之功。静爱观策者。由寂静故能爱摄诸行。由观照故能策进诸行。爱而不策则生凝滞之心。策而不爱则成散越之慧。爱策具足方有趣果之功。二寂照下福智之德。寂照之智者。即权实二智也无幽不朗者。即无三惑之暗也。福德禅定必含诸度及大小诸禅。以福资智如油助灯也。三亦称下目足之称。清凉池即涅槃者。涅槃必须三德具足。极在妙觉。分通初住。四涅槃下庄严之名。二严属修法身是性。性有阙具。故使二修有真缘之异。如下所辩。二释此下约四教解释二。初明四教。三藏菩萨虽云观理。伏而未断。且举诸禅实兼余度。发真必在三十四心。若通菩萨体法巧慧理度助之。因即发真至佛方竟。别人虽信能造之心即是佛性。性不具九为惑所覆。故须别缘真中二理。破通别惑。是故名为缘修智慧。乃以俗谛诸禅三昧助显法身。圆谈性恶。了惑实相即为能观。名实相观。定亦如是名实相定。复以实相名所显身。即一而三名定慧身。即三而一同名实相。若昧性恶何预初心。二今圆下示圆六即如文。三观音下结指经题二。初指经文。言智光照苦者。经无此文。而有其义。无量众生遭苦称名。菩萨即时观其音声皆得解脱观是智照照即光也。观音妙智即是众生三道之体。众生迷故颠倒乃生。观音照之解脱斯在。频引三经放光文者。若非色者。安得云放。若定是色那名智慧。故知色心其体不二。色性即智智性即色。岂惟光然。一切色然。普现色身义准可识。又岂独果事实存因理。良由理具方有事用。二良以下结归题目。四真应三。初标名示义。二身皆有集藏之义。真集一切。智慧藏于一心。应集一切神通藏于一色。色心不二通慧一如。唯色唯心斯之谓也。二若契下对拣是非二。初约法示三。初法实相之体即是法身。能契之智即自受用报。此二于今皆名真身。法报既冥则能称机。起胜劣等应。二譬如下喻。揽镜譬证真。即形譬起应。三此之下结。三千俱体为真。三千俱用为应。此之真应方不相离。无谋之说义显今宗。诸家所谈难逃作意。二若外下说人简二。初简小外。根本有漏禅境不明。纵少现通不能益物。此简非应。尚未下简非真也。若二乘等者。且举二乘。必兼两教及二菩萨。准妙玄意。藏通二教皆是作意神通。以须灰灭无常住本不能起应。若别接通别惑未断。亦不得应。纵令赴物皆名粗应若别初心亦不能应。初地初得三观现前。证二十五王三昧。法身清净无思无念。随机即对。是不思议妙应也。二大乘下示圆人二。初明二身。得实相真者。正语圆住义该别地。与真不殊者。名质为真。圣人应像同机体质。已证众生本觉之性。用机百界应百界机。体本不二安得少殊。二菩萨下示六即。三今经下结指经目二。初指经文。二良以下结题目。五药珠三。初标名示教。柰女经者。具云佛说柰女只域经。一卷。柰女即维耶离国梵志家柰树所生。颜色端正宣闻远国。因蓱沙王往娉。后生一男名曰只域。生时手把针筒药囊。至年八岁广通医术。遍行治病。后逢小儿担樵。只域视之。悉见此儿五脏肠胃。只域心念。本草经说有药王树。从外照内见人腹脏。此儿樵中得无有药王树邪。即往问儿。卖樵几钱。儿曰。十钱。便雇钱取樵。下樵置地闇冥不见腹中。只域思惟。不知束中何所为是药王。便解两束一一取之。以着小儿腹上。无所照见。辄复更取。如是尽两束樵。最后有一小枝。裁长尺余。试取以照具见腹内。只域大喜。知此小枝定是药王。悉还儿樵。儿既得钱樵又如故。欢喜而去。只域于国遍治病人。皆以药王照视。悉见病本。然后治之无不愈者。今取譬真身拔苦。如药王之治病也。珠是如意之宝者。如华严中得摩尼珠十种莹治。能雨众宝。今取譬应身与乐。如摩尼之雨宝也。二广历下约教辩能二。初略指三。随教浅深益物广狭。以明治病得宝之相。二今约下广明圆二。初释二身二。初药树身二。初喻。根深喻真妙。四布喻应广示理行果教。如根等次第。信行修四如闻获益。法行修四如触获益。二菩萨下法。今品初段专明拔苦。即是大悲熏于真身。与治病义齐也。形声利物且就通说。若据经文须在冥益。不以形声合前闻触。意亦在兹。二又如下珠王身二。初喻。如文。二菩萨下法。即以大慈熏于应身。普令得乐。与宝义同也。
　　问。大悲熏真其相如何。
　　答。真是妙智能破妄惑。悲名愍伤能拔他苦。同是法身一清净用耳。欲彰照理有利他益。故立拔苦之悲熏于破惑之智。即显有悲之智。普除众生妄惑之苦。例于大慈熏应与乐。同是法身一自在用。一用二能。故有能熏所熏之义。良由应身本是自行证得之法。以慈熏故。方遍益他。然则慈心非不熏真。悲心非不熏应。真身非不与乐。应身非不拔苦。欲令易解。是故经文寄两问答。分别说也。二此亦下辩六即。博地已具治病雨宝二种之理。与佛不殊。名字已上随浅随深。能治能雨。三就前下结指经目二。初指经文。二故知下结题目。六冥显三。初释名。二大圣下辩相二。初明二益三。初示相。大圣常以真智冥熏。妙色显被。无明隔故益而不知。二譬如下举譬。两曜喻二益。盲者喻无明。凡小全在下地分隔。眼膜既有厚薄之殊故。不见之相不可一揆。三故药下引证。三草二木而皆不知一地一雨。下不测上亦通圆人。故引妙德不知妙音。言以不知故名为冥益者。此明二身于不知者。皆称冥益。即彰真应于其知者。皆称显益。发智见理于真显益。见身不识但荷冥利。真冥应显可以意思。二此亦下明六即。理同极圣此则不论。名字即人所有智行兼他之益。彼七方便受而不知。况内外凡二益非薄。皆知即性故离我能。三若就下结指二。初指经文。前论真应各有冥显。斯为尽理。今以人法别对二益。且随文尔。二故知下结题目。七权实三。初释名。暂用则权宜。非暂则究竟。二略言下辩相二。初泛明三种二初总示三种。即唯自唯他及自他共。以诸经论所谈权实。其相不同。或言自行有权有实。或许化他有权有实。或经论说自行之法皆名为实。化他之法皆名为权。是故今家凡论权实。须明此三。若不然者。禀学之徒。则不尽知权实之相。于诸经论不免生疑。复应了知权实法相。或约理事或约理教。教行缚脱因果体用。渐顿开合通别悉檀。皆通自他及自他共。今以中观对于二观为权实者。似用因果而辩三番。自修三观为自行权实。若约化他但随他意。四悉适时不可定判。若第三番自行三观。有权有实。以顺智故只称为实。化他之法虽有权实。以顺情故唯称为权。二用此下遍历诸教二。初略指四教。随教浅深明理事等。约自约他及自他共。义皆不阙。二复就下明圆六即。六通三教即唯在圆。复就自行。明六权实从因至果。义便故也。二寻此下别用第三。前番问答有权实。七难二求在权。永离三毒是实。以由大士用于自行一心三观。观其音声令皆解脱。故都判为实。后番问答。十界身说显有权实。以是大士随差别机示种种应。故睹判为权。此乃判于自行化他。以为权实无第三番。如何分经两段而对权实。三前问下结归二。初结指经文。前后皆云自行化他者。简异单自行单化他权实。意云。前番是自他相对之实。后番是自他相对之权。二故知下结归题目。八本述三。初名义。净名玄义云。所言本迹者。本即所依之理。迹是能依之事。事理合明故称本迹。譬如人依住处。则有行往踪迹也。住处是所依。能依之人有行往之迹。由处有迹寻迹得处。当知若高若下实得皆本。若高若下应现皆迹。二若通下解释二。初通凡渐。世智高者诸有施作。但见踪迹莫知本意。二教贤圣至别似位。本所证得下位焉知。节节皆可通论本迹。二局圆圣二。初局分满二。初略示。的论其本。须破无明证法身体。所垂之迹或九界身或现八相。二若一下简判二。初简一往。二今细下取细明二。初约义明二。初明本迹通高下。若知四句释之方尽。一本下迹高。初住法身迹为八相。上位菩萨。八相元是妙觉威仪。故云迹高。二本高迹下。妙觉法身迹为下地及九界相。三俱高。妙觉法身迹为八相。四俱下。初住法身迹为九界。中四十位本迹高下。可以意知。二何以下明实得辩是非。二故寿下引文证。自意是本他意是迹。二就本下通六即。五位本迹理皆具足。三就前下结归二。初指经文。前以实本益他。后以垂迹益他。二故知下结题目。九缘了三初标示名义三。初示名义。此之名义修性皆然。二了者下辩流类。类至极果。节节名异其体不殊。三大论下引论释。缘了之相实同耘种。非此二力性田不丰。二通论下依教解释二。初诸教皆具。藏通义立全乖性种。别教虽有初心别修。唯有圆教修性不二。虽云皆具须辩此殊。二今正下克就圆论二。初克辩二因二。初明二种因果。此中二因且在修类。二原此下讨二种根本三。初总明性德。前之因果犹在修中。今穷其源性具缘了。净名云。一切众生本涅槃相不可复灭。本菩提相不可复得。起信论明真如二德。谓如实空如实不空。当宗明三千即空三千即假。皆是性德缘了文也。二大经下别引文释二。初证释了因。不明三千徒消一切。非空假中莫辩自空。如实空性与一切染本不相应。一切染者。不出三惑。自非本性即空假中。岂能不应一切染邪。乃毕竟空为了因性。亦用等者。全性起修方见本空。二又云下证释缘因。经云众生即菩提相及涅槃相。或谓理中独具佛德。今文众生有初地味禅及灭尽定岂非性具天法声闻法邪。既具此二。余诸法界那不具邪。又具二定者。从二习果及报果说。岂不各具性相等邪。不以理具而消此文。如何欲散便是灭定。性德缘因于兹验矣。三以此下依性立修。以此二种者。性种也。方便等者。智行也。毫末者。类种也。由斯性类。修成智行乃至二严。二此一下不论六即。此科正意但明理即非论五位。三前问下结指经题二。初指经文。明今二严必有其本。故从二种受名。二故知下结题目。十智断三。初略标二通途下广释二。初不二而二明智断二。初约通途明二德。言通途者。此解兼别。以有为无为对智断故。若唯圆说。苦集尚无作智德岂有为。然名虽借别其意唯在圆。以修妙三观得成圆断功。因时立此能至果须休息。故将无作行暂立有为名。断德称无为别从道后立。此犹教道设。是故曰通途。此文自二。初智德二。初列异名。圆净等者。智极故圆惑尽故净。不生不灭名为涅槃。二言有下释有为。智虽无作有断证功。故借别教立有为称。因虽无常等者。涅槃经中。因外道辈执因是常成无常果。佛用别教以无常因感常住果。而对破之。故因无常犹在别教。将因等者。由惑未断故起智照。一分惑灭一分智忘。故智无常。既有照用故名有为。果既惑尽称理常住。更无为作。将因名果故令智满受有为名。二断即下断德二。初列异名。解脱者。不系名解。自在为脱。在染不染名之解脱。方便等者。机生则生。是生不生。机灭则灭。是灭不灭。权示生灭不被染碍。故此涅槃名方便净。二言无下释断义二。初简小。不知三种世间常住。谓烦恼灭便无身心。安能自在名无体断。但于虚妄见思解脱。未得三千三谛自在。二大乘下明大二。初正示。妙觉三脱名有体断。所言断者。任运断也。已有智德了三惑空。故处九道恶自相离。众生之心如涂胶手捉物皆粘。诸佛之心如净洗手捉物不粘。已有智水洗其胶故。致令净用自然不着。此智断德说有次第。用无前后。以三千法究竟即空。名今智德。三千之法究竟即假。为今断德。三千之法究竟即中。是法身德。道前道后悉是一心。通教尚是双流。圆果岂当分隔。二故净下引证。证有体断。见受业报全体即是性恶法门。如富豪人七宝家业。凡夫生盲转动挂碍。为宝所伤。二乘热病见是鬼虎避走远去。圆人之眼不盲不病。明见是宝自在用与。非触不被损伤恐怖。而能以此自给惠他。于此证理名为自给。以此利物即是惠他。今之断德正在惠他。此等皆由体达修恶即是性恶。今明究竟体达位也。二寂而下约寂照简非德。常住寂照妙色妙心。方名智断庄严之相。小乘灰断身智俱忘。将何永度众生。将何常照寂理。二如此下二而不二明三德二。初约即三明理极二。初明二三不殊。而寂而照即是智断。非寂非照即是法身。二德既穷法身乃极。亦名究竟三种佛性。二法身下明因果无别二。初别示三法因果二。初法身隐显。法身一德体非因果。而有隐显者。斯由缘了逆顺故也。缘了逆性而成惑业。故使正因非隐而隐。名如来藏。缘了顺性而成智断。故使正因非显而显。名为法身。虽有隐显体无增减。故大经云非因非果。二又云下二德修性。是因非果复名佛性。佛是果称。岂非果法而为因种。是果非因复名佛性。性是因称。岂非因法而为果德。不以修性缘了销之。此文安解。二佛性下总示三法因果二。初约义示。前虽因果互是互非。而皆称佛性。验知缘了通因通果。又言。佛性非因非果。良以正因不即我阴。故曰非因。缘了不离我阴。故曰是因。不即故一点在上。不离故二点在下。是故性三不纵不横又正因不即智断。故曰非果。缘了不离智断故曰是果。不即故一点在上。不离故二点在下。是故果三不纵不横。故知妙三贯通因果。方得名修性不二。二故普下引文证不达妙三始终该亘。普贤观文如何可解。二智德下复就二符经文。若匪智德常照。何能即称即脱。若非断德遍调。安得身说普应三前问下结归二。初指经文。二故知下结题目。三问此下贴文为证二。初约无文立难。揽乎别文立其总目。释题十义名出余经。今经全无此文。何名揽别为总邪。二答大下约有义答通三。初明衍义众经共用二。初约法义明。大乘诸部皆谈中道。故使义门可以共用。二若不下以人师验。诸师说释诸大乘经显理则须论佛性。指惑则莫非五住。岂以当经无文为责。二此品下以二问答贴义无亏。十种别名文虽不列。以二问答总贴十义。明如目击。故曰宛然。三今已下别点句句。证十义二。初结前有义开后有文。前云在文无十名者。但无次第明示十名。若于品中散取诸句。则有文有义也。二如文下约句对义。自在之业即法身者。真应二身亦称色法。应则现色真则冥法。名从所契故曰法身。理具一切一一融通。最自在也。业是德业即智德也。真身契法名自在业巍巍是重明高累之貌。高明如是即满足也。此等理智相合。皆真身名义也。若运三业无显应者其福不失。须知密有与拔之功。即冥益也常舍行者。毕竟空智无所受着。故属智德。又以即观音声属智。皆得解脱为断此彰二德同时而用。应知句句证义不独示其十义有文。亦显十重二二互具。四料简二。初别料简十。初简人法二。初问。彼经具明十法王子。观世音法王子外。自有普门法王子。既以普门而名于人。今释普门那定属法。二答二。初立句二。初泛立四句。句虽有四义实唯二。不出相非及相即故。如此二义皆通大小。今意在大。而论小乘即离句者。欲示名言须将理定。所辩人法。若其不以二谛中道。甄其权实但言即离。何能的显今之相即。二若约下以部对句二。初明诸部人法即离四。初华严。彼经别教。缘实相法。修次第行。未能即以实相之法。为观行人。是故人法互不相即。圆观不次。即以实相为观行人。是故人法更互相即。别则证道方即。圆则始终不二。二三藏。此教有门。人如兔角故无。阴有生灭故实。此唯非句。空门两向。揽实为假假实不同。名互非句。既不相离复名互即。此教两门虽谈即离。人之与法俱非中道。三方等。四教并谈。藏通唯二谛。别圆同华严。四般若下例余。般若荡相钝谓但空。同前二谛。利分二种同前别圆涅槃四教虽俱知常。初心用观不无差别。藏通且须顺于二谛。别初心人未即圆法。二今方下明难属方等即句。二今明下通难三。初正约即句通难。今品前问答观音属人。能观所观岂非法邪。若后问答既以普门为所证法此法岂无能证人邪。方等既以普门目人。能目普门岂可非法。论其大意。观音普门皆中道法。随悉檀益将何目人。唯圆始终即揽实相。而为假人。二例如下傍取人物例显二。初以人显。二譬如下举物喻。三今普下以人法互具结示三。初明法具人。二若并下明人具法。三如身下以身为例。皆可见矣。二简慈悲二。初简慈悲名相三。初明与拔同异二。初与拔相兼问。苦除即乐。如夕尽即晓。乐至苦除。如灯来闇灭。趣举一种即有二能。何以慈悲而分两法。二答通下与拔不俱答。一能兼二。此就通论对境发心。实须别说。故举二喻以彰别相。二明喜舍阙具二。初问。二答二。初不二是舍。四无量心。舍无别体。奢摩他观体既是定。定能与乐毗婆舍那观体既是慧。慧能拔苦。二观不二即忧毕叉。亦名平等舍。故不二而二则立慈悲。二而不二即是于舍。今既明于不二慈悲。则已含舍故不别立。二喜者下苦在阙喜二。初约法释。今明慈悲是立誓愿。运慈与乐生既苦重。即须运悲。二俱未遂何喜之有。福慧满时药珠功毕。方与众生生乎庆喜。二如阿下引事例。阿输加王即育王弟。不归三宝见兄饭僧乃生嫌谤。育王见愍设计劝之。王入温室诈言已崩。策之绍位。方登御座育王出怒。其罪当死。乃令七日受王五欲。使旃陀罗逐日唱死。过已王问。受乐否邪。答言。我闻几日当死唯苦无乐。王言。沙门观念念灭。虽受供养宁有着心阿输知已。出家修道得阿罗汉。少痛夺乐近事可验。众生若此。故菩萨心未生喜也。三问禅下明支等前后二。初约前后问。今论四等慈悲喜舍。慈能与乐则乐前喜后。何故禅支喜前乐后。初禅五支。谓觉观喜乐一心。二禅四支。谓内净喜乐一心。三禅无喜。四禅无乐。今约初二。皆喜在前乐支在后。其意何邪。二答禅下约自他答。自证禅支从粗至细。前喜后乐。利他四等先与其乐。后方庆喜。故其次异。二复次下简与拔有无三。初外道虚想。四禅四空及四无量十二门禅。根本定也。通于内外小大圣贤。而修证之。若诸外道及正信凡夫修慈悲喜舍。自证此定。虚想众生离苦得乐。于他无益。自虽暂益不免退失。二若二下明二乘自利。二乘修此虽不益他。自拔分段得小涅槃。三今菩下明菩萨遍益二。初明行超凡圣。不同凡外随禅受生。异小圣贤但自拔苦。盖非生法二种缘慈。乃以无缘法界与拔。令诸众生离一切苦得究竟乐。二明同时与拔。无缘慈悲不二而二。用不异时。分别令解故各说耳。言前明拔苦等者。从本怀故先标于慈。若从用次先拔后与。是故四誓从用为次。三简福慧二。初定福智与拔所以二。初问。二答。因修福慧。至果则成智断二德。此德与生体性无二。故称观音智德人名。即能显召本性了种。是故能除暗惑苦也。若对普门断德应身。即能引起本性缘种。是故获于因果之乐。若不尔者。何名感应道交。二问福下辩福慧一异是非二。初约隔异难。备举相资难今隔异。二自有下约偏圆答二。初立即离四句。大小皆四故。知即离名同义异。二如六下通偏圆诸教二。初明三教即离俱非二。初明小衍二。初三藏。菩萨一位得两即句。罗汉白象得二离句。虽有即离同在三藏。二若大下大乘。约别地前论于四句。初以行行对于慧行而为福慧。不破无明故俱名福。即此二福能破取相。复受智名故。此福智当两即句。又地前福智无明全在。故皆名福。地上福智分破无明。故皆名智。此之福智当两非句。故两四句非今福智。二方等下例二部。二今此下明圆教开合俱是二。初释二。初二而不二三。初明相即。一心三止为福。一心三观为慧。始从理性终乎极果。定慧不二是今两即也。二故大下明互具。般若既是尊妙人见。验慧具福。尊妙即是上定故也。论即大论。彼翻首楞严为健相也。三昧既能破彼强敌。验福具慧。强敌即是无明故也。三大经下明异名。五名之中。般若师子吼是慧。楞严金刚是定。佛性是通名也。既是异名弥彰体一。是故此五皆双具之称。复以无妨禅慧以结不二。二不二下不二而二。法虽不二。不妨分门各作名数而为解释。二此是下结。论虽分门别相而说。须知禅慧毕竟不二。四简真应二。初正简真应二。初立句。二若非下简示二。初简前三句非。且简凡小实兼通别。通教灰断同藏二乘。地前作意非不谋应。圆六根净虽全性发。别惑在故未名真应。二亦真下示后一句。是即真而应世之常谈。自舍今宗莫穷其妙。都为他师不知性恶。致令起应不得无谋。徒说无缘之慈。不究无缘之旨。二今依下兼定常间三。初一往且分。以经二段别对常间。二常间下二往互具二。初立。二鸟者。大经第八鸟喻品云。善男子。鸟有二种。一名迦邻提。二名鸳鸯。游止共俱不相舍离。此品答前。云何共圣行。娑罗迦邻提。旧解或云。娑罗一双邻提一双。或云。娑罗一只。邻提一只。或云娑罗翻为鸳鸯。章安云。然汉不善梵音。只增诤竞。意在况喻。取其雌雄共游止息。以喻生死涅槃中俱有常无常。在下在高双飞双息。即事而理即理而事。广如彼疏。今喻二身常间两益不得相离者。乃是观音分证涅槃中常无常二用也。二若小下释二。初小真理天然是佛法体。善吉观见常无间然。于莲华尼似如有间。故于二圣明常无常。斯乃真身自有二益。丈六之相于有缘者常得睹之。若其无缘同处不见。岂非应身亦有二益。二大乘下大。佛法界身未尝不益。于情执者而成间灭。真具二也。佛应化身随机生熟出没无间。应身常益也。见不见异令应不常。又成间益也。故知二身各具二益。三而今下顺文别对。前文即称即感。别对真身常益之义。后文现相生灭。别对应身间益之义。五简药珠二。初依义互具。但就譬说即显真应各能与拔。斯为尽理矣。二若别下就文别对。前文除苦名为药身。后文与乐名为珠身。且顺经文作斯别对。六简冥显。三十六句者。冥显机应各论四句。冥机者。过去善能感也。显机者。现在善能感也。亦冥亦显机者。过现善业共能感也。非冥非显机者。过现无善当能生善而能感也。冥应者。法身也。显应者。应身也。亦冥亦显应者。二身俱应也。非冥非显应者。亦法身。但以不见不闻而知而觉为冥应。不见不闻不知不觉即双非应。故此二应皆果中法身也。识此八已。相对互对具足而言成十六句。约机感应约应赴机。各成十六。加根本四即三十六。若解此意则无生不感无时不应。除诸邪见深荷圣恩。亦知一切众生无一不成佛也。七简权实二。初定文立难。真即是实假即是权。答文备见四种相也。二立句答通二。初详论互具。真智冥应脱有浅深。七难二求免事中之苦。脱权也。离三毒根成佛无疑。脱障实惑也。权智显应得度不同。见身闻法破惑显理。度实也。事中怖难得无畏者。度权处也。机熟之者。对此二智得权实理。名俱度。离浅深障名俱脱。机生返此。是故俱名不度不脱。二据说且分。八简本迹二。初本迹俱与拔二。初各具二用。二非本下相由贴文。非脱众苦之迹。不显一真之本。故前问答是明迹本。非证千如之本。莫垂十界之迹。故后问答是明本迹。二问本下本迹。异真应二。初问。二答。诸经所说始从地住终至等妙。一分真明一分应起。岂唯一世实居当念。是名横辩。别明本迹如寿量品。即今说久远为本。诸经及迹门名已说。近成为迹。既约久近。是故名就三世竖论。前明观音多就体用。而论本迹。今彰部故约久近。而明本迹。九简缘了二。初约当宗问答四。初明善恶法门性德皆具二。初问。缘能资了了显正因。正因究显则成果佛。今明性具缘了二因。乃是性德具于成佛之善。若造九界亦须因缘。九界望佛皆名为恶。此等诸恶性本具不。二答。只一具字弥显今宗。以性具善诸师亦知。具恶缘了他皆莫测。故摩诃止观明性三千。妙玄文句皆示千法。彻乎修性。其文既广且义难彰。是故此中略谈善恶。明性本具不可改易。名言既略学者易寻。若知善恶皆是性具性无不融。则十界百界一千三千。故得意者以此所谈。望止观文不多不少。二明提佛但断修中善恶二。初问。一阐提者。此翻无欲。以于涅槃无乐欲故。又翻信不具。以其不信善恶因果故。既无欲无信名断善尽。佛已永离五住二死名断恶尽。善恶既是理性本具。则不可断是何善恶提佛断尽。二答。夫一切法不出善恶。皆性本具非适今有。故云法住法位世间相常。若因修有安得常住。大经云。十二因缘非佛修罗人天等造。不是性具何得非造。起信云。一切法真不可遣故。若非正具那得皆真。以皆本具故得名为性善性恶。复以性具染净因缘。起作修中染净因缘。乃有所生世出世法。若具言者。本具三千为性善恶。缘起三千为修善恶。修既善恶。乃论染净逆顺之事。阐提是染逆之极。故云断修善尽。佛是净顺之极。故云断修恶尽。若其性具三千善恶。阐提与佛莫断纤毫。三明性中善恶不断所以二。初问。二答二。初约理答。善恶是性性不可改安可断邪。既不可改。但是善恶之法门也。法名可轨。轨持自体不失不坏。复能轨物而生于解。门者能通。可出可入。诸佛向门而入则修善满足修恶断尽。阐提背门而出。则修恶满足修善断尽。人有向背门终不改。二譬如下举譬类。魔烧佛经如提断修善。性善不尽以法合也。佛烧恶谱如断修恶。恶法门存即是合也。焚典坑儒双喻二人断修善恶。岂能等合也。四明提佛迷达起不起异二。初问二人善恶既皆断修而存于性。何故阐提后起修善。如来何故不起修恶。二答二。初以了达故不起实恶。提以邪痴断于修善。既不能达性善本空。故为善染修善得起。佛以空慧断于修恶。了达性恶本来清净。恶不能染故泯修恶。二以自下以自在故。能起权恶。佛能达恶于恶自在。现恶摄生不染不起。阐提若尔则名佛矣。二若依下破他义显正二。初叙他非义二。初明他得修失性。他即陈梁已前相州北道。弘地论师也。又有摄大乘师。亦同地人之解。他明梨耶是无记无明善恶所依。能持一切善恶种子。阐提但断现行之善。后为种子熏起于善。佛断此识无恶种熏。永不起恶。仍释伏难。佛断恶种。如何现恶化诸众生。故释云但以神变现恶化众生耳。二问若下难他作意同外。断恶既尽神变现恶。全是作意。非同明鉴无念而形。虽相州南道弘地论者。以法性为依持。然不明性具诸恶法门。现恶度生亦未能逃作意之咎。二今明下明今妙旨二。初正明由性具善恶起权实善恶二。初正示今义。阐提成佛诸佛现恶。若非不断性善性恶。则义不成。二以有下结成妙旨。断常名通别人缘理断九。以定断九故昧性恶。名为断见。不能忘缘是存修恶。名为常见。涅槃已前皆名邪见。斯之谓欤。断修存性既离断常。乃绝一切边邪之义及种种思。斯是妙旨庶去滞情。二如来下重明由达不达故。自在不自在。现恶达恶岂能染恶。恶际实际缚相脱相。非道佛道。以了达故无有挂碍。阐提不尔故永异也。十简智断二。初明二德同时二。初举一法难与拔二用。既是一法而立异名。必无所局。何故拔与。定属智断。二然而下约身心。从二严立称。名从义立不无亲疏。心解通融属智。身力自在属断。心则智慧庄严。身则福德庄严。此之二严宜对拔与。二今经下示两文互举。智断二德何曾相离。今且各说互相映显。前段明智后段明断。二若深下总结益。举此十双以为义例。庶乎行者遍通一切。若其然者释今题目无边际也。第二别释二。初标列。谓分文人法各自解释也。二以何下解释二。初释观世音二。初结前生后二段。二云何下依别委释二初。简示境智二。初标科。思议中理外理内者。此与余文所说有异。若四教义以藏通二谛为理外。别圆二谛为理内。盖约真谛非是佛性。故云理外。若净名玄义以衍门三教。皆为理内二谛。盖由通教真谛含中故也。今文通以外道及四教起见之徒。皆名思议理外境智。故引中论以为能破。若思议理内境智者。既破四性观理证真。正在通教义兼三藏。若不思议境智者。正唯圆教亦兼别教。圆该六即别在后心二。一天下释相二。初明思议二。初约理外二。初立四。谓天然相待因缘绝待。此四即是四性异名。用此名者。略有二意。一示名言通于邪正。须以理惑定其是非。且如天然及以绝待。本圆极名今在理外。故知不可以名定理。二明理外不全外外。意令内人勿于正法生于性计。故立此名定其见过。又四句中皆双检者。盖以境智俱有自生等过故也。初天然中。言由智故境由境故智者。借彼相待显此天然。二相待者。境待智成智待境立也。三因缘者。非是单自单他。而成于境。乃自他和合方成于境。因缘即是自他故也。智亦如是。此即共性。四绝待者单自单他及自他共。此待皆绝。约无三句情谓。一往立绝待名全非绝理。二并是下破二。初总约性执斥三。初约理外斥。上之境智既属四性不入三谛故云理外。二故中下引中论斥。法离四性那计四邪。三计执下约起过斥。理外妄想于四计中。自执者是实。他语者皆妄。见惑既盛爱使亦增。见爱相添即九十八。因兹造业受苦无穷。二云何下别示。四性过二。初自生二。初举过二。初约能迷所迷二。初能迷诸惑。随执一种即生十使。利中有钝即背上使。历三界四谛。成八十八。虽遍三界及以四谛。随生一见即能具起一处理显顿能除灭。是名通名利使烦恼。若思惟惑界系不同。既非迷理不对四谛但历三界而成十使。足前乃成九十八使。二此则下所迷诸法。即四四谛四三宝也。二若作下约能执所执二。初能执性计二。初正判属计。纵学佛法。若执境智自天而然。若照不照常是境智。我见不忘者唯增生死。惑业既盛。与彼外外轮回一等也。二故大下引大论证。彼论明三种我义云。凡夫三种我。谓见慢名字。学人二种。无学一种。见即利使初果顿断。故云学人二种。慢即顿使四果方尽。故云无学一种。但随世俗分别彼此。有名字我言三种语者。即三种语我不同也。二今凡下所执正教。以见慢心用经论语。如虫蚀字不知是非。唯增见慢即不知非。以此障理名不知是。昧是非故。服不死药而致早夭。二今不下结非。二自生下例三。若增见慢。于百千句起过皆然。二二明下约理内二。初示相二。初明理内。于上四种境智之中。随用一种。而知本为除于见慢。遂加精进研境成智。于惑能破名为毕故。于智不著名不造新。乃成似解而发真证。譬如盲人等者。大经如来性品云。譬如百盲人为治目故。造诣良医。是时良医即以金錍抉其眼膜。以一指示之。问言见否。盲人答言。我犹未见。复以二指三指示之。乃言少见。彼经所譬具示三谛方云少见。今文但喻抉见思之膜示真谛之指。虽非佛性且约见空得称理内。二虽见下斥作意。斯境智者虽灭惑证真。非唯境唯智。思议不绝非今所论。二今明下结非。二次明下不思议二。初据前破性难。四句境智若非。云何立于境智况诸经论所明境智不过此四。二答经下离性四悉答二。初辩相二。初四悉檀相二。初明赴机四悉二。初明四相。圣人境智永袪四执。若其众生于自然境智。有欢喜生善破恶入理机者。圣乃随机。说言境智自天而然。众生若于相待境智。因缘境智。绝待境智。有四悉檀机。圣人一一随彼机缘。为作相待等三种说也。各令获益。是故经中作此四种说境智也。二虽作下辩离情。圣说境智天然等相。永无四执爱见不生。故令闻者破惑入道。得真境智。三悉境智亦复如是。二如是下明能显正法若知四种执着过患。名识苦集。若知四悉被机获益。名识道灭四谛既明三宝则立。诸佛之法无不现前。二若以下不思议相二。初再明思议。于四境智离计而修。四性既空入空取证。虽成理内未泯言思。二若不下正明不思议三。初约义示。
　　问。摩诃止观破见思假节节皆明性相二空。不思议境中约法性无明。检四性过。荆溪云。本自二空为性德境推检二空为修德境。是则思议及不思议。各须性相二空之观。今文何故顿乖诸说。乃以二空分对两处。
　　答。通别二惑同障中道。委论观法皆须二空。今既略谈名有存没。通惑破处虽具二空。小人得之住涅槃相。是故且没相空之名。若破别惑从胜而说。但存空相而于其中。含二空义。何者。以观四种境智名字。不住四句亦不不住。四句属性不住属相。既了四种境智之名。无说无闻。不起分别。不作思量。岂于别理犹计性实。今分二空破通别惑。且顺诸论教道之说。小但人空大得二空。先人后法。良由今文未论观法。且寄次第示妙境智也。二金光下引经证。三此且下指大本。二龙树下引类。大论释经皆先破计。后方示义。今明境智亦类彼文。先破理外见慢惑心。次斥小乘思议之证。后方显示不可思议四悉境智。二夫依下正释境智二。初定先后。二世者下依义释二。初释境二。初释世二。初释名义二。初示世分三种二。初直列三种。大论释百八三昧中。至释能照一切世间三昧云。得是三昧故。能照三种世间。谓众生世间。住处世间。五阴世间。故一家用义。准彼论之三世。演法华之十如。妙谈三千。固非常情之所企及。二既有下义须至三。二世是下辩三通十界二。初约依正明世间。二各各下约因果明法界。二今就下示妙境二。初示妙义二。初明三千缘起。界有相性至究竟等。因果方备。十界皆尔则成百法。十界互具既成百界。则使因果成于千法。如是千法不出解惑因缘。及以所生世出世法。小说无漏因缘但能灭法。故令四圣终归灰断。大说无漏因缘则能显法。故使四圣终归常住。故引大经证大乘义。须了缘起修性皆然。皆由理具方有事用故也。然复应知今明千法即是三千。以约三种释世间故。且一界报须论依正。正复假实。又如初相。如世日者记于此世。夭寿贤愚实法也。僧俗仕庶假名也。衣食田宅依报也。岂非初相能表三邪。初后既尔中可例知。故千法三千但广略尔。今文前明三种世间。今说一千因果之法。前后相显其义圆足。二是诸下示三谛妙境。以三千法皆因缘生。是故一一即空假中。三谛互具非纵非横。故荆溪云。三德三谛三千。皆绝言思是为妙境。二此境下该三法二。初约三人分二境。一家明观不出二境。四念处心对阴色。而分内外。此文心对生佛。而分自他。十不二门以心对彼依正色心而分内外。则依正生佛及己色阴。皆名为外。荆溪特会两处之文。立外境也。应知生佛依正。及己色心皆是法界。无不具足三千三谛。故内外自地皆是妙境。但为观境近而复要。莫若内心。故诸经论多明心法遍摄一切。须知遍摄由乎不二。故四念处云。唯是一识唯是一色。万象之色既许心具。千差之心何妨色具。众生成佛是依报成。国土废兴岂是他事。有不达者。但执唯心不许色具。而立难云。色具三千应自成佛。何处曾见草木受记。是何言欤。是何言欤。以说心具义则易明。于色示具。相则难显。故使教文多明心具欲禀教者因易解难。以心例色。乃显诸法一一圆具。故云唯色唯声唯香唯味唯触。况唯心之说有实有权。唯色之言非权唯实。是故大师为立圆宗。特宣唯色。乃是吾祖独拔之谈。固隐圆宗唯同他说。其意何邪。唯心之义。今非不谈。以明自心及依正色。此之三处各具诸法。则令唯心不与他共。何者。忽若不明万法互具。如何可立心具三千。金光明云。于一切法含受一切。斯之密义深可依凭。
　　问。大意云。色由心造全体是心。何教文云。心由色造。全体是色。又义例说。心具三千。是于无情立佛乘义。亦是心摄何关色邪。
　　答。约能造心摄法易解。故顺经论以心摄法。而为观境。故云色由等也。大师既云。唯是一色而分二种。谓有分别色无分别色。意指识心为分别色。此色造心有何数量。那云。一向色不造心。既云。唯是一色。那云。不云全体是色。又至果时。依中现正正中现依。刹说尘说因果理同依正何别。理性名字已有依正不二之相。何缘坚执一边具邪。无情佛乘约心具说。元是一体从易而观。勿引此文证色不具大。师此说令知皆具。而今据此唯局在心。是得意邪为失意邪。欲人生解邪为符我见邪。二问自下引二经明各具二。初问。前以十界而为世境。次明世境有自有他。他即生佛自即己心。乃引华严心如画师造种种阴。种种之言岂非生佛。故据此文而设今问。能造之心可具十界。所造生佛云何各能具十界邪。以知世人不解三法无差之义。谓心为理生佛是事。理能造事心随解缘造佛。心随迷缘造生。三不相离名无差别。此解违经隐覆圆义。故兴此问以生后答。二答。先引净名实相者。即诸法实相也。约今经意。十界诸法皆实相也。观身观佛实相既然。岂不各具十法界邪。复引华严三无差文。以证各具。彼经如来林菩萨云。心如工画师造种种五阴。一切世间中莫不从心造。如心佛亦尔。如佛众生然。心佛及众生是三无差别。经文先示心造一切。便以此心而例于佛。示佛权造同心实造。次复以佛而例众生。示生实造同佛权造。权实虽异因果暂殊。三皆能造一切世间。故得结云三无差别。云何却谓一是能造二为所造。何得此三无差别邪。此是今家消彼经文。若明其义更匪他知。以今经说因缘果报。即是实相。因缘是能造果报是所造。此之造义既在实相。是故造义理本具足。以此理造方有事造。三法皆尔。是故得云理事不二本末相映。理既互融事宁隔异。三法互具互变互摄。深有所以。圆顿之旨终极于斯。荆溪叹云。不解今文。如何消偈心造一切三无差别。前问那得自他各具十界。今答岂不各具三谛。故知十界若通若别。皆是三谛。二释音二。初约口业正释。十法界中佛者。今既明机。须除极果自分证还但是圆机皆名佛界。悉可称名。二问下明三业俱机二。初问起。二然通下答释二。初正明俱通。真寂常照岂简身意。唯赴口机。二而今下对偏显圆二。初明古遍局六。初趣举。二随俗。三互举三。初正释。圣标于观必照生之色心。即身意也。生标于音。必对圣之耳识。既闻音声复观色心。则是圣应三业机也。二旧问下通难二。初他难。一等互举。何不名为闻色心邪。二旧答下古通三。初叙古通。举观为应。既色心两字则彰应广。举音为机音但一字。则是机狭。机狭应广。深显圣德也。二今更下今载。难若逐字者。则彰感应有可有不。若俱应俱感。则不应云应二感一也。三今不下今为通圣三俱应凡三俱感。但约与夺互举口意。四义摄。独有言音具于三业。故云义摄。五隐显。六难易二。初难急口机易。二又第下誓深宜急称。二今明下引论圆释二。初以觉观况音声。且引释论。三业之事无不圆具。觉观才动与息共俱。已成身行。既是语本又成口行。意业隐细尚能具三。身口粗显各具可知。二但举下明观音圆感应。大圣一观非独具于一种三业。须知具足百界三业。以全法界而为应故。众生一音圆具亦尔。以全法界而为机故。斯由大圣照穷正性察其本末。难思感应。岂以人师凡见测邪。
观音玄义记卷第三
　　第二释观智二。初标列。二结境下解释二。初结束世音之境。欲明观智先束境界。世间音声品类无边。尘沙莫喻。须依圣教结示谛境。方可明观。观不依谛邪错何疑。十界是因缘境者。以十如是类十二缘。义无别故。二二明下正明能观之智二。初泛明诸境观。谛缘通四教故四。三谛唯别圆故二。二谛加三接故七。一实唯圆极故一。无谛体忘观亦不立。二今约下今依三谛观者。境顺涅槃新伊之文。观依中论相即之说。荡情立法示妙融心。像末观门此为最也。初示境通别。通对顿观别对渐观。二今对下明观渐顿二。初双列。二次第下双释二。初历教释。二种观二。初偏圆并释二。初约诸部释五。初依璎珞明三观。体于三假四句不生。即俗见真名从假入空观。观三假俗入即空真。由俗入真复名二谛。于空不证。分别一切三假药病。应病授药。故名从空入假。前用真破俗。今用俗破真。若俗若真破用既均。复名平等。以前二破作双遮方便。即以二用作双照方便。次第破用既立。一心遮照可修。故云二观为方便等。三观俱用从胜名中。心既即中思议忘泯。名第一义谛观。二此之下依大品明三智三。初正明三智相。内法内名者。谓理内所诠法相。及能诠名字。外法外名者。即理外所诠法相。及能诠名。空观若成。于此名相悉能体达无我我所。故佛言。摩诃迦叶婆罗门法皆知。沙门法皆知。故云内外能知能解。然其空智但能总达诸法无生。不能别知诸法缘起。故不能用诸佛道法。发起众生一切善种。假观能尔。故以道种而名其智。于一种等者。夫中观智者。则了一切皆是中道。中则不偏绝待为义。一法若中。则一切众生因种。一切佛之道法。无不咸趣。一外有法不名中也。一法既尔。一切皆然。故云于一种智。知一切道知一切种。一相等者。结前所说而成遮照。双遮则一相寂灭。双照则种种皆知。遮照同时。故名一切种智。二通而下对上辩通别。璎珞三观大品三智。通则异名别分因果。三此三下对大经四智二。初略示四智相。大经二十五云。观因缘智凡有四种。谓下中上上上。下智观者不见佛性。以不见故得声闻菩提。中智观者不见佛性。不见佛性故得缘觉菩提。上智观者见不了了。不了了故住十住地。上上智观者见则了了。得阿耨菩提。辅行释云。因缘不殊四观不等。对别教中。云住十住地者。以次第行从住入空。乃至十地方入中道。次第住三故名为住。住及不了并约教道。二涅槃下对上判离合。四教证修唯三观智。空分析体故成四也。大经观缘明四智者。取藏析空为下智故。大品三智璎珞三观简小明衍故。若以二经之三。就大经四者。应开析空生灭一切智。若以大经四就二经三者。应合下中同入空智。四若将下以观智对五眼。肉天二眼是四智三智。所观境本不论开合。慧法佛眼与三观智。主对己齐。若论四智须于慧眼。而对析体二空智也。五中论下以中论四句结。二若将下对四教释二。初正对四教二。初正对教。二所以下出所以。观必教诠智由观得。今明观智须能诠教。二教必下广明四相二。初四教主二。初明教主一异。文有二义明其一异。初跨节论。只一圆佛被四种机。说四教法。次或可下约当分论。随机所见据教所诠。四佛体用优劣硕异。二四教下明补处偏圆。补处亦明当分跨节。例主可知。二若言下四教法二。初明理尚无一。二答理下明赴缘说四。前通释题。十义之首已明此义。证理绝言被缘须教。初明赴缘。二三藏下明说四四。初三藏三。初明教相二。初明愿行二。初依谛立誓。初为陶师者。合云陶师之子。因遇彼佛入城乞食。相好巍巍。乃发善心而兴供养。遂对彼佛发于誓言。愿我当成佛。一如今世尊。故今释迦法住之时。度人多少等。皆同往佛。言即起慈悲者。发心拔苦欲与其乐。若不谛审非想结集及轮回苦。又不谛审三无为灭。及尽苦道。则不拔苦际非与真乐。凡外不谛二乘无誓。菩萨双非依谛立誓。二行六下依誓起行二。初六度填愿。文中所明六蔽为集。六道为苦。六度为道。蔽息为灭。略举初后中四例知。此教菩萨自伏六蔽。对破六道。令他断集离苦故也。菩萨戒疏云。檀破饿鬼。尸救地狱。忍济畜生。进拔修罗。禅静人中。慧照天众。二行此下六度满时。如尸毗王遍割身肉就鹰贸鸽。至尽一身不恼不没。自誓真实感身平复。是檀满相。如须摩提王以身就死持不妄戒。是尸满相。如忍辱仙人被歌利王割截身体。慈忍不动作誓即感血化为乳。是羼提满相。如好施太子求如意珠雨宝济贫。得珠坠海抒海取之。筋骨断坏终不懈废。诸天问之。云生生不休。故助抒海海水减半。龙恐海干送珠与之。是毗离邪满相。如尚阇梨得第四禅出入息断。鸟谓为木于髻生卵。定起欲行恐鸟母不来。即更入禅鸟飞方起。是禅满相。如劬嫔大臣分阎浮提地为七分。城邑山川均故息诤。是般若满相。所言满者度本治蔽行期满愿。今蔽已离与拔遂心。即知六度其功克满二如此下明时位三。初约时明行相。从古释迦至罽那尸弃佛。名初僧祇。准望声闻位。在五停心及别相总相念处也。观力既微故不知作佛。从罽那尸弃至燃灯佛时。名第二僧祇。位当暖法。既有证法之信。必知作佛。心未分明故不向他说。从然灯至毗婆尸佛。名第三僧祇。位在顶法。内心了了自知作佛。口自发言无所畏难也。无脂肥羊者。大论云。此菩萨虽有上妙五欲不生贪着。以有无常等观故。譬如有王有一大臣自覆藏罪。王欲罚罪。语言。若得无脂肥羊当赦汝罪。大臣有智。系一羊养以水草。日日三时以狼怖之。羊虽得养肥而无脂。王问。云何得尔。答以上事。菩萨亦尔。见无常空狼。令结使脂销而功德身肥。二用此下约观明涉位。
　　问。声闻根钝尚能速入七贤四圣。菩萨利智何故三祇犹居顶法。
　　答。声闻但于一境一门。修念处等故易成就。菩萨遍于一切境界。一一四门。复加六度久远熏修。使一一行摄诸众生令种熟脱。故三祇内凡化几人超凡入圣。自身此岸度人彼岸。故经劫长证位犹下。言三十四心正习俱尽者。顿证罗汉及以支佛。亦三十四心无间而得。但不以此顿尽正习一言于习有见思习及尘沙习。菩萨修学尘沙法门。治其劣慧。于一一门用四谛观。伏其正使于一一门六度行熏见思习。故树王下三十四心。于尘沙法上证四真谛。故令正使及二习气俱时而尽。故能二谛皆究竟也。方异三乘弟子独彰佛眼佛智。三此中下约佛明补处。二若就下结观智。若于三藏明观音人其相如是。三料拣二。初简超劫二。初问。一超九劫者。婆沙云。尔时有佛。号曰底沙。有二弟子。一名释迦。乐修利他行所化机先熟。二名慈氏。乐修自利行所化机在后。彼佛念曰。回多人就一人即难。回一人就多人即易。欲令释迦先成道故。于是舍二弟子入至山中。时释迦菩萨随后入山。寻求本师不见踪迹。正行之次。忽见彼佛在宝龛中入火界定。威光赫奕特异于常。行次忘下一足经于七日。说于一偈叹彼世尊云。天地此界多闻室(即北方多闻天王之室也)逝宫天处十方无(逝宫即梵王宫。外道计彼为常佛为破彼。故称逝宫)丈夫牛王大沙门。寻地山林遍无等。因此精进超于九劫。在弥勒前成佛。二答。弗沙与底沙梵语赊切耳。弥勒值佛必有超劫。恐梵文未至。二简百劫二。初问。二答。住此法门者。若任运行于六度法门。则须百劫。此据常途理数而言。若精进功倍。亦何局于时分。二通教二。初明教相二。初示名教。三乘因位共能忘言契真谛故。同断见爱故受通名。然有利根通入后教。今分四相且从钝说。前教菩萨至果方断。三乘不通也。二此事下辩行相二。初斥三藏明行位二。初对事度显空行三。初斥事非度。大论斥三藏菩萨云。具足三毒。云何能集无量功德。譬如毒瓶虽贮甘露皆不中食。菩萨修诸纯净功德。乃得作佛。若杂三毒。云何能具清净法门。菩萨之身犹如毒器。具足烦恼名为有毒。修习佛法如贮甘露。此法教他令他失于常住之命。檀有三品。谓命上身中财下也。贸鸽割身犹是中舍。既不了空焉到彼岸。二不见下明空成行。施本治悭悭不可得。三事既空施相不立。能所既泯真空现前。是真檀度。下之五度能所皆空。是则名为道不二相。以此空慧荡生法执。故令众行称理圆成。三又复下斥定三祇。空心立行长劫忘劳。摄无量生经无量劫。何得限定三阿僧祇。为逗衍机须破三藏。非是废除彼教接物。二大品下约断结明共位二。初衍门行位二。初断结行。梵云萨婆若。此云一切智发心与此空智相应。即能断见及破思惟。即是无生人法法缘慈悲。自行化他积行填愿。皆与无生四谛相应。故能因中断结证理。二则有下断结位。二若将下对小阶级。八人地对八忍。人者忍也。世第一后十六刹那齐道比忍。犹属于贤。至道比智即名为圣。二位同在无间三昧。故以十六对八人见。此教菩萨从已办地。留习润生用慈悲道。与真空观双行化物。前断正使今侵二习。至于佛地。见思习尽真谛究竟。尘沙习尽俗谛究竟。第七地中有断有留。故尽不尽。二以誓下约扶余习以利他。正使既尽习不润生。以誓扶之能生三界。以藏通教俱不谈常。生死之身全由惑业。二乘惑尽不受后身。菩萨利物恐同二乘。故藏菩萨用慈悲誓。扶于正使受生化物。通既断正以誓扶习而作生因。尽在不久故似微烟。既为益他留形三界。故称名感见能拔苦与乐。二此是下结观可见。三别教二。初明教相二。初示名教。诠中故异通。次第故异圆。故名为别。不共般若不共二乘。全别前教。圆亦不共故未别后。不名不共意在于兹。二此教下辩行相二。初约次第明行位二。初明次第意。虽说众生见闻觉知体是佛性。而全起作三种之惑。故须用此觉知之性。观空破有观假破空待二均平。方照本性中道之觉。故名方便。次第显理既此迂回。故经尘劫。从初标志。次第修学河沙观智。破河沙惑。显如来藏河沙性德。故缘无量四谛发心。二十信下明伏断相二。初法。十信缘中通伏三惑心正著有。要先观空伏断四住。方袪滞有。复偏着空故观六界药病。成就体析八门道种。又观四圣惑智因缘。无量无作八门道种。二观既成故照中道。此时三观只在一心。别向圆修斯之谓矣。二喻。圆譬冶铁作器。别喻烧金作器。冶谓镕铸。淳朴顿融任运粗垢先落。烧谓锻炼。物体犹坚特要粗尘先去。然后融金以除细垢。圆观顿穷法界。无意先观二谛。二惑任运先落。别观次第显中。有意先观二谛。故使二惑先除。二此菩下期真应以利物。初虽次修后能圆应。二此是下结观智。
　　问。别向圆修。何但结为出假之智。
　　答。后胜受名故。约教道故。如辅行云。一教始终虽具三谛。若入证道不复名别。是故别教但在于假。四圆教二。初约行位明圆二。初广示相二。初正释行位二。初约法示相二。初教所诠理。说一切法皆是中道。一色一心一染一净。皆具三千悉非空假。非内即非性。全性成修故。非外即非修全修在性故。既其空假双亡。修性俱泯。则中道之义显矣。二观十下教所诠观二。初正示二。初明修观二。初对境示观。教所诠法令生妙解。今依妙解而修妙观。十界众生所观境也。镜水譬性德三千。像月喻修起三千。内外有无皆无实性。而三千三谛终自宛然。二观智下就观明谛。此无缘观照无相谛。以无相谛发无缘观。谛观名别其体本同。是故能所二。即非二。二大品下明证释二。初证发心相。若发真心似心观心及名字心。随位约即明坐道场转轮度生。故佛藏云。众生身中已有如来结跏趺坐。理即尚尔况修中位。二即于下初发心德。二入十下入位。二文云下引文称叹四。初此经叹真实。二大品叹具法。三涅槃叹初心。四此中下诸文叹眼智二。初约此经总示。开示悟入皆佛知见所知见境既该百界。验能知见即三智五眼。从胜称一。如海具众流。二引二文别释二。初大论明智。言十智者。谓世智他心苦集灭道法比尽无生也。如此十智通于三藏三乘。唯如实智属于衍教。今但证圆。二眼亦下大经明眼。既见粗色。即是佛性具一切法。即观行五眼从胜名佛。肉眼见性褒之以佛。慧见偏空贬之为肉。二若能下兼明人法二。初示圆六双。二以无下明经二益。三点涅槃者。大经云。秘密之藏犹如伊字三点。若并则不成伊。纵亦不成。如摩醯首罗而上三目。乃成伊我亦如是。解脱之法亦非涅槃。如来之身亦非涅槃。摩诃般若亦非涅槃。三法各异亦非涅槃。此乃三德即一而三。名大涅槃也。二是名下结归题如文。二问答显妙三。初明无缘与拔二。初据中道妨慈问。二指净名成慈答。观众生品文殊问维摩言。云何观于众生。维摩言譬如幻师见所幻人。如智者见水中月。如镜中见其面像等。文殊言。若菩萨作是观者。云何行慈。维摩言。菩萨作是观已。自念我当为众生说如斯法是即真实慈也。彼品既是通相。从假入空彻见三谛即是中道无缘与拔。二明中道建立二。初约双非皆破问。二明中道遍立答二。初约明中能立偏圆三宝四谛二。初略示迷中之失。四教四谛是权实相。皆依中道非权非实。而得建立。今既迷此则一切皆失。二若明下广示明中之德二。初示四种四谛唯心。十种法界忘言之理。名为中道。得此理故方施权实之教。十界融即说者名圆。十界次第说者名别。六界无生说者名通。六界生灭说者名藏。此之四教各论四谛。若识中道诸法皆融。故于一心具四四谛。二所以下释一体三宝具渐二。初约圆观明三宝。佛但双非者。且从略示。遮必具照三智圆觉。方名佛宝。以法三谛显佛不孤。僧宝中云。理事和者。上三谛法性本圆融。名之为理。随情差别名之为事。佛实相慧具于权实。实慧和理能说圆法。权慧和事能说偏法。故文句明法用方便云。智诣于规善用圆法。逗会众生如圆举指目于圆处。智诣于矩善用偏法。逗会众生。如偏举指目于偏处。言事和即有前三教等者。权慧随情照谛差别。即说别教次第三谛。或说藏通即离二谛。乃有三教行人。禀法修行成三僧宝。若其实慧和随智谛。即说不次第三谛。乃有顿修行人。禀法成于圆教因果之僧。不独令他禀教成僧。亦能应作偏圆行人。修成僧宝。
　　问。四十二位。自等觉来合判为僧。妙觉为佛。云何因果皆名为僧。
　　答。别相三宝乃以因果而为僧佛。今论一体。一人一念具足三宝。四十二位位位报智冥于法性。皆名二宝。位位应身皆名僧宝。故妙觉应最能三土统理大众。是故僧宝究竟成就。若能善识一体三宝。任运能具诸渐教中三宝之义。以能和于理事三谛故也。二故大下引月爱明。僧相二。初据经文明诸地智断二。初正引涅槃二。初通譬诸地二。初顺喻白黑论增减二。初举月光喻。白月光增以喻发智。黑月光减以喻断惑。喻虽前后法乃同时。二月性下以体用合。实相则因果不二。智断则增减有殊诸法不生诸法不灭。三千无改也。烦恼灭般若生。无明即明也。大经等者。以无明体是强觉。故亦称为明。二如是下约法地地论智断。舍喻就法四十二地。一一智断故云皆具。二若十下别对诸地二。初以晦望对妙觉。月望以喻妙觉理体智德二俱圆极。故重云不生。月晦以喻妙觉独头相应二皆究尽。故重云不灭。二初三下约开合对诸地。合前开后。故以十五对四十二。此中初三即有黑白两初三也。乃至十五亦复如是。二仁王下例诸般若。但明因位故以十四对四十一地。地地之中具三般若。二如此下结僧实立一切因果。若与中道理和。必与三教事和。是则权实由果皆由中道而得建立。二若不下约迷中。即破渐顿三宝四谛二。初示得前失后。四教三宝及四四谛。但依二种中道而立。藏通依离断常中别圆依佛性中。各有即离故成四教。外计断常都迷二中。故失四教三宝四谛。三教得失在文可见。二传传下明前多后少。二以权显实二。初约圆诠废渐问。二约权能显实答二。初舒渐显圆二。初以观例教。观既以次显于不次。教亦以三显于一圆。利可直谈钝宜渐显。今若四说利钝不遗。二若不下以三显圆二。初示立三意。二虽说下引文证释。余深法者。藏通余而不深。圆教深而不余。别教亦余亦深。故将唯余及以两亦助显唯深。弄引者。引去声。谓曲弄之前必有引起。言开空法道者。谓前三教是开通圆空之法道也。二若入下卷权归实二。初废三立圆。前是为实施权。今明废权立实。十方三世法皆尔也。二复次下忘言契理。寄言显理从偏入圆权非实是。恐失意者是非不泯。故以双非绝其思议。权既不生实亦不生。故二不生彰乎妙契。应知此立非权非实。但是袪乎着语之情。其所契悟理无别途。勿谓双非理过一实。二观心明二种观。
　　问。上明诸教无非对境立乎观门。况复约圆境观皆妙。何故至此更说观心。
　　答。上为解释观世音名。故约四教明乎观法。既观世音。正以他生而为观境。心佛众生虽无差别。就生佛境高广难观。若就心境近而易照。佛世当机随闻悟入。境无远近。灭后初学修观要须拣难从易。故今诸部约教释中。纵己明观。后须更立观心一科。又复他生不出心性。若观自心。则能明见十界众生。故知观心成前约教世音之观。今示观心其意略尔。先标。次夫心下示二。初约心源本无境观二。初明本无心境二。初明性绝百非。心源本净等者。只现前心当处即中。名之为源。离一切相名为本净。无为下列所离相。既其若此焉立心境。二虽复下明心非四运。尚不可以知觉而求。岂能以生灭而取。是故不可立心为境。二岂可下明莫陈观法三。初法。心境本无观于何设。二犹如下喻。无以比况强指虚空。三此下合二有因下由缘感须立观心二。初由缘立心。有十因缘能修证者。无能所中立所观境。二既有下由心立观二。初略立三。初法。二喻。三合。二若作下委示二。初示渐观。虽明二观二意在圆。故次第观略指而已二。若观下示顿观二。初明全性成修二。初就法直明二。初示二。初于一念观性三因三谛即正因。三观即了因。一切法即缘因。具缘了之正名为三谛。具正缘之了名三观。具正了之缘名一切法。故大经云。法身亦非般若亦非解脱亦非。此之三法举一即三三即是一。非纵非横同居一念。二十法下观千法皆有三谛。以其千法皆因缘生。故趣举一性相叵得故空。缘起宛然故假。性绝待对故中。一法既然千法皆尔。学者须知千种三谛只一三谛。说千不散说一不合。以圆融故千法各得三谛全分。盖由三谛体是三德。名秘密藏。一切诸法不出此藏。此藏全体遍入诸法。如世真金具灿烂色。具转变能具不改性。若成师子。则全以色等作头作尾作乎胸背四足牙爪众毛。岂有一处不具色等三邪。此三岂可暂分隔邪。得此喻意则于千种三谛。不起合散一多之计也。况今千法且总略言。广则三千一一三谛。故荆溪云。三千即空性了因。三千即假性缘因。三千即中性正因。心法既尔。众生三千诸佛三千同一秘藏是故一一皆具三谛。此等法门同居一念。二此即下结。即不次第观者。不思议境境即是观。若境自是境更起观智。来照此境。此乃别修非性德行。故止观十乘是观别相。三千空假中是观总体。以此为妙境。以此为发心。以此安其心。以此能遍破。以此通塞着。以此调道品。以此合助道。就此论次位。以此忍他缘。以此离似爱。此外无行此外无果。以将果理为妙行故。故示千种三谛之后。便云此即不次第观也。二华严下按经委示二。初引经示观二。初明心造一切。十种世间皆住真法。真法无碍故十互融。融故百界千法具足。此之理具已有造义。由理造故方有事造。故一言心造即二造也。二若观下观一切皆三。理事二造各论一切。略则千法广则三千。若观心空理事三千无不空也。观心假中理事三千无不假中。既三千空空即三观。三皆能破故总言空。观三千假假即三观。以皆立故故总言假。观三千中中即三观。皆绝待故故总言中。此乃三德三谛三千故也。二如是下结法归心。二若能下指修是佛二。初广引经文二。初引证齐佛三。初约大经观缘得佛。十如即是十二因缘。今观即性故见三千即空假中。名上上智。初心修此即名得佛。二引净名观身等佛。观境虽异实相岂殊。故得观自身心等彼果佛。三引华严心佛无差。如前委说。二若作下约经叹观二。初叹正观。余观望此皆悉偏邪。迦叶未闻已前皆是邪见。二即开下叹是佛。开示悟入佛之知见。今家四释。一圆四位住行向地。二圆四智谓道慧即毕竟空。二道种慧不思议假。三一切智双遮中道。四一切种智双照中道。三圆四门。即不思议空门有门双非双亦也。四圆四观即三观皆空。三观皆假。即三而一即一而三。皆如次对开示悟入。四位竖论余三横辩。故知开等通浅通深。座室衣三皆称如来者。以用果法为行故也。位虽高下境观无殊。是故四仪皆应起塔。二如此下结成佛法。非今所明难越九界。三明普门二。初开章。二随释二。初通途明门二初列。二释六初略列门名三。初列门下通约喻显。二凡鄙下别就法示二。初世间二。初示诸门。外唯世间故至惑苦。惑即集也。爱着三界常乐我净。故言四倒。见惑虽多。不出有无及以一异。各执四句。二善恶下束归生死。二若就下佛法门二。初示四教通之能所。通真含中钝入化城见空真也。利达常住见中真也。二此则下明四种有乎教观。大本立云。若于一教以四句诠理。即是四门。四四合为十六门。若以行为门者。禀教修观因思得入。即以行为门。藉教发真则以教为门。若初闻教如快马见鞭影。即入正路者。不须修观如依电光即得见道。不更须教。并是往昔善根习熟。今于教门得道名信行。于观门得道名法行。三能通下广指大本。二二示下示门相四。初三藏。俗既实有不即真谛。故于俗谛明四种门。以通于理。假人叵得四门是同。但就五阴分别四相。实法无常是有门观。三假浮虚是空门观。二门俱用从容而修。是两亦门观。离空有相绝言而修。是双非门观。随成一观皆得会真。二通教。二谛相即四门不诤。或观幻有或观幻空。或双存观或双泯观。但随根性。依一门修皆得入道。三别教。言观佛性者。信分别心是本觉性体是三谛。根钝不知性具九故。致令三谛体不融即。随禀一门而修观法。禀有门者。观本觉性是真善妙有。如瓶盆寻为闇覆故。不能显现。佛藏十喻皆此门意。禀空门者。观于本觉是毕竟空。无相可得。由我执者不得睹见。如迦毗罗城空者。此城本是释尊生处。为琉璃王之所破灭。释种既尽城邑荡然。阿难愁恼。世尊怡悦。因阿难问。故佛答言。汝见迦毗罗有。我见迦毗罗城空。大涅槃空亦复如是。禀双亦门者。观本觉性不定有无。如石中金福人见故亦有。罪人不见故亦无。有无双照可以证入。禀双非门者。观本觉性不可有无而思说也。绝念而观方可妙悟。圆教者。真善妙有及毕竟空双遮双照名岂异前。但以别人不知三谛体是三德。不纵不横一一互具。以此三谛而为四门。失此意故。随门各解名有四之四。今圆得旨。乃于彼四融即而观。故得名为不四之四。虽立行位皆不思议。三次论下明权实。偏真为权中道为实。前之二教能诠能观共十六门。所诠所证但在偏真。故皆是权。别教教道能诠能观皆次故权。见所诠理及所证地同圆故实。圆教教观。能诠所诠能行所到始终俱圆。故皆是实。四次明下明普不普二。初凡渐不普。二圆门是普二。初约法直示。三千之法即空假中。乃以所通而为能通。门外无理能所泯亡。此之妙门普义成就。二复次下引经委释二。初众经圆门二。初别示四门三初约二经一往属空二。初引净名。不专引文。已含释义。彼经文云。善意菩萨云。生死涅槃为二。若见生死性则无生死。无缚无解不然不灭。如是解者是为入不二法门。彼疏释云。生死是缚是然。涅槃是解是灭为二。今观生死性本来常寂。本自不缚何所论脱。又亦不然岂应是灭。既无然灭不复有二。是为入不二门。
　　问。经疏但以中道之一。不于缚解然灭之二。今文何故更加非一。
　　答。所言中者。体绝待对。若定是一必须待二。善谈中者必忘中也。故末陀摩经正诠中道。而以忘中名为中道。故自注云。末者。莫义。陀摩者。中义。即莫着中道也。又复今文以彼。善意所谈不二。建立圆空释普门义。若于三谛荡之不尽。非毕竟空。岂成普邪。故知四依深谛中义。破用自由。不可执文难于妙解。二何以下释经义二。初据本经释。若真不二必不存一。亦名不有不无者。圆教中道也。此中能破藏通二教单俗单真。故云不有破假不无破空。又破别教复俗单真。故云不有破二不无破一。盖前三教各以二谛为缚解故。圆中能具三种二谛。具故融即乃以融即破于不融。令成不二。若尔下明能融亦荡。虽曰圆中存则成待。二大经下例涅槃释。净名生死与涅槃不二。大经无明与明不二。二遣一亡。两经义合。既其二边与中俱荡。名毕竟空。此乃约空明普门也。二三十下寻净名门。门具四二。初举一品诸门。三十一菩萨妙德净名。若说若默无非实相。当体为门。若就现文增胜而说。可以分对空等四门。及以第五不可说藏。皆名不二无非普门。二细寻下示圆义各四。大师妙解尽理而穷。见一一门具四门义。如向所引生死涅槃。二既即中中亦即二。中即生死名妙有门。中即涅槃名妙空门。二即中道中必遮照。双照是第三门。双遮即第四门。虽于一门约义开四。此四皆悉摄法遍周。俱得名普。余三十门既皆融二。而归不二各四宛然。文殊以言显于无言。净名以默彰于无说。盖示三谛体是秘藏本绝言诠。既示三谛岂非四门。复由向者三十一菩萨。皆从无说显示四门。门门妙绝不可言思。得意之机随其所闻。忘言而证。其失意者犹谓有说。莫契无生。故二大士以言以默。显乎四门离言说相。则使彼彼四门之机。各于其门忘言趣理。须了无说被四门机。其功最大。故诸菩萨虽各兴言不谈一字。净名杜口广说四门。是则说时常默默时常说。若不尔者。何故备举三十三门。而言皆有四门义邪。非旋总持莫穷斯旨。细寻之说其致甚深。三肇师下就诸经分文对四。三十三门门门具四。义虽成就。文且幽深。欲使咸知故。就显文示四门相。肇注净名经云。诸菩萨历言法相文殊言于无言。山家准肇判属二门。思益一切即邪即正。邪是俗有正是真空。华严游心遍入法界。岂非妙有。即达如空岂非妙空。故此二经皆双亦门也。复取净名杜于言说。显于诸法皆非二边。示第四门其文甚显。此则诸经据圆实理开乎四门。深而复广皆是普门。二大品下通明普门。大品法华三句明门。虽不别属四门之数。而遍摄法皆是普门。四十二字字字皆具三种般若。非纵非横而高而广。故能互摄诸字功德。智门一门皆通实理。难入狭小其义相成。难入故狭狭故难入。四十余年调机方说。此门甚妙非七方便能解能入。斯乃至广而受狭名。三众经下结门名普。此经开权永异诸部。显示实理与昔圆同。故与众经同明普门。四随观心并在大本第八辩体中明。谓随彼根机种种差别。赴欲赴宜赴治赴悟。故四门异说也。观心者。若以教为门。即于四门随门得悟。不须修观。名信行人。若闻而不悟。应须修观。名法行人。四教四门各有十观学者寻之。二别释普门二。初标。二至理下释六。初明中适。二列十章。三上通下辩异通。十双通释既以十只释观音人。即以十只释普门法。故云通途已约法竟。今之十门于二严中。就福德论因果自他庄严法身。然是性德之行。还严于性能所本亡。即非庄严庄严也。四分别相。五总生起七。初慈悲。菩提之心非小智能发。心由旷济之念。而兴无上之心。二誓愿。通释慈悲即是誓愿。不分两门。今明弘誓能制慈悲。功力既殊故须别立。又复慈悲通语与拔。誓依四谛别示要期。又慈通凡小誓唯菩萨。三修行。福德财者。即前四度。神通力者。即禅定之用。智谋即般若也。四断惑二。初引两论二三道。修行断惑及入法门。此之三门有开有合。若依成论断即解脱。对于无碍只立二道。若依毗昙断证不同。对于方便乃成三道。二引释下依释论用三道。菩萨有断故行无碍。佛果无断故行解脱。既分因果不可合明。故用毗昙三道为次。故今列章。第三修行即方便道。第四断惑即无碍道。五入法门即解脱道。五神通。从初至五乃是自行从因至果。今论化他不出三密。第六神通即当身密。第七方便即是意密。第八说法即是口密。六供佛。以法供养结于自行。七度生。言入诸法门者。以中道实智。入二谛权门。化度众生同归中道。六随章释二。初标。二始从下释三。初且约十义释普门十。初慈悲二。初约次第三慈通释二。初就人标列。凡圣慈悲三种摄尽。大经十四梵行品云。慈有三种。一缘众生。二缘于法。三者无缘。众生缘者。缘一切众生如父母亲想。法缘者。见一切法皆从缘生。无缘者。不住法相及众生相。大论二十亦云。慈有三种。文意与涅槃大同。又论第五明悲。亦有众生等三。辅行云。将三慈悲以对三谛。义甚显了。
观音玄义记卷第四
　　二若缘下约法简判二。初简生法不周。次第生法二种慈悲。藏通二教及别住行。若众生缘亦兼凡外。二有所缘何得名普。二若无下别无缘方普。别教十向圆教初心。修此慈悲至入地住。乃能分证。犹如明鉴不动而形。磁石无念而吸。此之慈悲方得名普。二别释下约圆顿三慈别释。三慈一念不纵不横。故大经云。慈若有无非有非无。名如来慈。有即生缘无即法缘。双非即无缘佛心圆具。今修佛慈。故一一慈皆不思议。文分三。初众生缘慈二。初总示二。初一心缘一界非普。二今观下一心缘十界。是普二。初观众生三。初法。对下法缘毕竟空真。故今众生是难思俗。真实俗假故曰假名。非独人我。称为假名。十界性一举一即十。故成百界。各有相性体力作因缘果报本末究竟等。故有千种。岂唯已千。生佛各千皆冥在性。二喻。三合。凡夫一心具而不识。圆圣法眼一念遍知。二知此下起慈悲圆。闻名字学佛慈悲。即于一念观百界生善恶因缘苦乐本末。而起慈悲与拔之想也。大本十如四类解释。一四趣。二人天。三二乘。四菩萨佛。若分苦乐者。应以四趣为苦。人天等为乐。或六凡为苦四圣为乐。或九界为苦佛界为乐。二今约下委释二。初明观法二。初指初后两界。狱是苦之尤。佛是乐之极。二地狱下明一念千法二。初明地狱具余九界二。初直明地狱十法二。初明十法。十初性。二相。三体。大本通取摧折色心为体。今取觉苦故的指心。四乃至下力。堪任刀火长劫不绝。五作。既堪受苦必任作恶。六因。三业动作成恶习因。七缘。假藉诸恶我及我所。一切具度助成习业。八果。因习淫欲业既成就。果于苦具见是欲境。如本染爱。九报。习果在心境随心变。报因既满即受烧然。十本末。大本乃以初相后报而为本末。则修性皆尔。今欲彰于理事不二。故以修性而为本末。全修在性全性成修。方得名为究竟等也。二地狱下例九界。若非十法不成一界。二问当下明具九界十法二。初约佛法难具问。界有法分云何互具。佛法离染顿出凡圣。云何地狱具兹十法。二答大下明凡心即佛答二。初正明地狱具佛十法十。初佛性。仙豫大王欲化外道。十二年中供养五百婆罗门众。后令归信大乘方等。其不归信乃谤言无。仙豫闻谤乃杀五百。五百堕狱即生三念。一念此是何处乃知地狱。二念从何处来。乃知人道。三念何因堕狱知谤方等。因兹悔过便生佛国。终获佛身。此乃仙像知地狱人有佛性故。杀之令堕三念中发。婆薮过去杀生祭天。因堕地狱于狱教化九十亿人。从地狱出至方等会。佛言。婆者。好也。薮者。高也。好高之人岂堕地狱。又言。婆者。刚也。薮者。柔也。刚柔之人岂堕地狱。斯是大权示现恶相。显于地狱有佛性矣。二佛相。三佛体。上品恶心即中道故。四佛力。性具大用即八自在。五佛作。此云从无住本立一切法者。欲明顺修是佛界作也。九界因果皆违本立。唯佛因果顺本而作。以本觉性元离住着。即无住本。若不顺本无住而作。则非佛界因缘果报。此是妙修此修起时。豁然能绝七种方便智行之作故喻师子筋弦弹绝百兽筋弦。师子之乳点化百兽之乳。须知地狱之心。本具佛界修性之性。如大本中以相性体为佛性三。力作以去是佛界修。此之修性凡心皆具。得此作意则了诸修皆顺性起。六因者。即是顺修所显之理。故曰正因。七缘者。即是顺修能资智行。故曰缘了。而言性德者。以地狱心本具故也。八果。九报即前缘了所克二果。地狱之心无不具也。十佛本末究竟等。约修性相在释。与前地狱不异。二大经下以佛界况余界十法。雪山者。极恶心地也。妙药毒草者。初后二界也。佛法超胜地狱尚具。岂不能具余八界邪。二地狱下余九皆即十界。地狱具九已如上说。九界各各具余九界。可以意得。二菩萨下起慈悲二。初约十界解释三。初深观善恶境二。初法。菩萨修慈只于一念。遍观十界。修得善恶皆即性具。以性照修尽善恶际。二如见下喻。二以观下广运与拔心。观于九界七法因缘。及以所生二死果报。皆即性德故起大悲欲拔其苦。观于佛界七法因缘。及以所生二德果报。皆即性德。故起大慈欲与其乐。
　　问。性德善恶及以苦乐。皆是法门不生不灭。今何与拔。
　　答。斯之妙谈不可轻议。以三菩萨观于苦乐但谓修成。故存与拔之功。莫运无缘之力。是故慈悲俱不名普。今知所生苦乐及以能生因缘。皆是性德。故拔一切苦不损毫厘。与一切乐不增微末。方得慈悲广普尘劫忘劳。此众生缘与其无缘无二无别。三此十下结成慈悲普。二问地下就地狱料简二。初约重苦妨乐问。二约乘机代苦答二。初答众下乘机示因。以第三念忆知先罪必有悔心。大圣承机现身说法。或密警发令起善心。即乐因也。或即得乐如婆罗门。或后得乐如婆薮所化。二又菩下代苦与乐。请观音云。或游戏地狱大悲代受苦。二法缘慈者。前众生缘若缘六界但生死俗。不得名普。圆观十界二乘即真。菩萨是俗佛是中谛。既在一念。即非次第。况复互融而成百界。弥显一假一切假也。此众生缘安得不普。今明法缘即于此境而观于空。二乘空俗菩萨空真。佛空二谛。既约百界即一空一切空。名毕竟空。具足言之。三千即空名今法缘。安得不普初明观境三。初深观性空三。初观千法空。十界必百姓相有千。观此皆空毕竟无相。二十法下观三千空。上之千法于假于实。及于依报即成三千。三无我下观二取空。无能观我无我所观。无智无得离二取相。二如幻下举喻本空。不但俗幻真中亦幻。方是圆家法缘之喻。三常寂下引证圆空。三千荡相即是今教终归于空。二众生下起慈悲三。初正示慈悲二。初明所与拔相。生死涅槃本无二相。以不觉故唯苦无乐。二拔其下明能与拔法。即以三谛如幻慈悲。拔与十界如幻苦乐。二净名下引证真实。说三谛空慈即真实。三若缘下结成圆普可解。三无缘慈者。中观之别名也。中则绝待有缘非中。
　　问。慈悲须对众生苦乐。若其无缘何能与拔。
　　答。大乘所说同体慈悲。心佛众生三无差别。圆名字位学即心佛慈度即心众生。众生既同体。苦乐元性具。故无能缘所缘。亦无可拔可与。如此慈悲尽未来际。拔一切苦与究竟乐。圆谈不独无缘若此。生法亦然。何者。生缘假名三谛俱假。法缘空寂三谛俱空。无缘即中三谛绝待。三慈皆照圆融三谛。岂可二慈非同体邪。但随宜乐故立三门。宜取门者。故说生缘。宜舍门者。故说法缘。宜不取不舍门者。故说无缘。释此为二。初约三观示慈悲二。初明修相二。初约双遮明观法。若缘六界假名。此假定假即有所缘。既缘十界假不定假。故缘即不缘。若缘六界如幻此空定空即有所缘。既缘十界空不定。空缘即无缘。故云不缘十界性相。不缘十界之真。即边是中故遮二边。既是即边复何中道。中边绝迹不可思议。强谓无缘。二如是下约双照辩慈悲三。初法。心无所寄自在双照。无拔遍拔拔一切苦。不与遍与与究竟乐。二如磁下喻。不教喻无缘相应喻与拔。三无缘下合。二行者下明入位二。初约位辩有证。应知理性具三慈悲。全性起修成三观智。虽则六位无缘不殊。必在证悟方彰与拔。二不动下引喻显无缘。明镜如慈体现像即与乐。磁石如悲能。吸铁即拔苦。二三谛下约三谛明普门。三谛名普即是能通。复云通至中道者。约证为所通也。又即一而三为能通。即三而一为所通。所通绝待强名中道耳。二誓愿普二初释名。二弘誓下明义二。初通明誓相三。初明四誓功用二。初通明誓成慈悲。苦集二谛苦因果也。道灭二谛乐因果也。二若见下别明誓之与拔四。初愿度苦果。二若见下愿解集因。三清净下愿安净道。四灭烦下愿得涅槃。二生死下明四誓铨次二。初通示因果前后。拔苦二愿约知难易。易必居前。与乐二愿先修后证。而为次也。二大经下别证由道获灭。钻摇喻道品浆喻有漏善。酪等四味喻四教灭。道品不调失方便善。况四灭果。不云酪及熟酥者。文略。三明四誓总要二。初明四谛依一心。世出世间二种因果事类非一。原其总要不出自心。何者。集是四心苦是三受。道是定慧灭是证智。岂非四谛皆是一心邪。二以四谛例四弘。二次明下明普不普二。初大师约偏圆拣二。初偏誓不普三。初凡夫。厌下等者。即六行观也。谓厌下苦粗障攀上胜妙出。故四无量约此与拔。虚伪浅狭何普之有。二二乘者。须兼两教也。不言菩萨者。与拔分齐只在界内。故斥二乘见彼不普。三别教。以次第故初心不普。二若圆下圆誓能普三。初一念圆照明普意。十界苦集四教道灭。即于一念圆顿而观。二遍知下四谛遍知明普相四。初集普三。初知凡夫集。摄大乘师称有为缘集。体是见爱也。二二乘下知二乘集三。初示集名。摄大乘师称无为缘集。体是无明也。二净名证。不染生死而染涅槃。结习者。结使之余习也。以小教中未说声闻别惑正使。且寄通惑余习言之。三大经证。二乘道品以大望之。是邪非正。三乃至下知圆集。住前似爱住上真爱。亦是等者。即无为缘集通至等觉也。若摄大乘师立四种缘集。前二集上更加自体及以法界。今家二意但立二种。以自体法界不殊无为。悉是障中无明故也。若约无为分出二种。是亦无失。即以第十地为自体。等觉为法界。广如净名疏记。二遍知苦下苦普。以因对果知之不谬。三遍知对下道普二。初遍知偏道不普。人天例立道灭之名。道不动惑灭不出界。有名无义。三教道灭虽能动出。普义不成。二圆教下知圆教中道普。三千皆中即名实相。不动而运方曰大乘。以此为因故称普道。四故所下灭普。三千实相究竟显处。名为圆灭。劫火譬中智遗烬喻无明。三所观下依谛遍周起普誓。二私用下章安用修性判菩萨起誓。欲断十界众生之恶。欲生十界众生之善。观此善恶若但修成。不知性具者。此誓不普。何以故。修必次第。或少或多那得普邪。观此善恶是性具者。此誓乃普。何以故。性既圆融事必遍摄。如别教人不知性九。故十唯十。圆知性九故十即百。岂唯界界遍摄。亦复性相互收。故得一如而收十界。以如收界以界收如。一一无边重重莫尽。此之界如。不出善恶。誓断此恶何恶不断。誓生此善何善不生。故知观性誓愿方普。章安私简以师之义。成师之说令前偏圆显然可见。故云语异不言义别。逭者迭也。以性十界与圆四谛。迭相显映也。三修行普。指行妙者。彼约大经五行。明次不次。且次第五行者。一圣行。谓戒定慧。二梵行。谓慈悲喜舍。此二皆是地前修因行也。三天行。谓初地已上证第一义天。天然之理。由理成行故名天行。四婴儿行。谓示同三乘。七方便人所修之行也。五病行。谓示为九道之身。现有三障之相。此二皆是从果起应之行也。不次第五行者。即大经云。复有一行名如来行。所谓大乘大般涅槃。大乘是圆因涅槃是圆果。今文虽示次第意在不次。以如来行是修行普。四断惑普二。初明二观断不普。藏通三乘及别住行皆二观摄。十向圆修属后中观。二若空下明中观断方普。圆人初心体于见思即是中道。正破无明名拔根本。根本既动枝叶先摧。观障即德名翻大地。既观中道二观自成。三观圆修无惑不破。故得名普。五入法门普二。初明偏小不普。修不称性证乃阶差。我唯知等者。华严善财寻善知识。历百一十城。所见知识皆云我唯知此一法门。新经至第五十见弥勒。第五十三见文殊普贤。则不复云唯知一法。故知即是前渐后顿。二若入下约圆顿名普三。初法。大经明二十五王三昧破二十五有显于我性。三昧者。此云调直定。而言王者。妙玄云。空假调直不得为王。所以二乘入空菩萨出假。不名法王中道调直故得称王。二喻。三合。三谛之下理定之外。各有种种助道禅定。名为眷属。六神通普。神通有六。谓天眼天。耳他心宿命身如意漏尽。皆名神通者。璎珞云。神名天心通名慧性。天然之慧彻照无碍。故名神通。今文略举天眼以例余五。初明天眼二。初偏教非普大罗汉见大千者。准大论第五云。大罗汉少用心见二千界。大用心见三千大千世界。辟支佛亦尔。今言见百佛土者。大部文句亦云。支佛见百佛世界。不以风轮为碍。亦无己他界隔。前同罗汉人属三藏。此必在通。菩萨见河沙佛土者。正唯别教义兼于通。应知此等天眼见土。皆约同居净秽言之。以有余土体质是一故。二今圆下圆教是普。缘十法界等者。圆真天眼具足五眼。见六道即肉天二眼。见二乘即慧眼。见菩萨即法眼。见佛界即佛眼。
　　若尔。与佛眼何别。
　　答。净名疏云。见十法界粗细之色。名真天眼。见三谛无二名为佛眼。二眼见下例余五神。通妙中明二乘依背舍胜处一切处。修十四变化发得神通。六度菩萨因禅得五。坐道场时得六。通教菩萨因禅得五。依体法慧得六。别教地前依禅得五。登地发六。圆教不因事禅而发。乃是中道之真。自有神通任运而发。又云。三轮不思议化。七方便普二。初简通取别。毗昙三道方便道伏。无碍道断解脱道证。今以无碍。而为道中。进行伏惑名前方便。于解脱位观机授法皆后方便。二若二下明普不普三。初小教不普。小菩萨者。藏通二教也。不云别者。以今正明道后方便。别证同圆故不言也。二圆教名普。二谛为方便者。圆人虽乃三谛顿观。中须是实。二谛为权故二名方便。应知三谛是性三因。而缘了属修。故三互融离纵横过。不同别教三皆在性互不相收。是故真则三谛俱破。俗则三谛俱立。既破既立方便义成。收得一切方便者。此之破立何所不收。若人若天若小若大。所有智慧为俱破摄。人等福善为俱立收。以此破立资发中三不破不立。故一念圆观。具性具修含权含实。思议不绝莫造其门。入中道已双照等者。道前自行既以二谛。资发于中。道后利他亦复如是。照真则以真身益物。照俗则以应身赴机。故神变二字有通有别。通则二身皆有神变。别则真运神灵拔三障若。应能变现与三德乐。皆以三千而为神变。故云遍十法界。双照用增双遮体显。于其法身何损之有。圆人始末方便既然。故皆名普。八说法普二。初小教不普。此亦指前二教。以今说法是别圆分证位中。化他之用也。二圆教名普。一音者。即八十好中一音能报众声。殊方异类莫不获益。起信云。圆音一演异类等解。九供养普二。初标列。二华严下随释二。初释事供。分证三千事之本也。十方六尘理之用也。上献佛者。表因趣果。二理解下释理供二。初正释。万行熏智名为供佛。智具三故名为一切。此智即是十方三世诸佛正体。复名一切。二净名下引证。食即三谛能发三智。理佛事佛咸资咸供。十成就普二。初举普不普喻二初举萤等。二举日光。卉木丛林总举三草二木。华果成就略喻十番利益。二外道下明普不普法二。初明凡小通别。二今圆下明圆圣慈慧三。初正明。二华严下引证。因乃称性发心。果则随机遍益。三譬如下重喻。此则今经一地一雨众生谓异圣意无偏二。普门下明普门义无量二。初明净名三号难受。彼经云。诸佛之法悉皆同等。是故名为三藐三佛陀。名为多陀阿伽度。名为佛驮。阿难。若我广说此三句义。汝以劫寿不能尽受。正使三千大千世界满中众生。皆如阿难多闻第一。得念总持。此诸人等以劫之寿。亦不能受。净名之俦者。彼经俦类。诸大乘经所称三号。悉应难受。二今此下明今题三义同彼。今之观字同彼第三佛驮之号。此云觉者故。世音同彼第二多陀阿伽度之号。此云如来。以今世音即如如境故。普门同彼第一三藐三佛陀之号。此云正遍知。一实相开十门故。此之三义若广说者。劫寿莫受。三章安就品证十义。大章第二释体二。初略示今品体二。初示今体。灵智者始觉也。法身者本觉也。同是一觉何所论合。但为本迷觉成不觉。圆名字位寻名觉本。功非伏断合义未成。五品顿伏得名观合。六根似合。分真证合。今观世音邻极之合。全本为始实非二体。以有不觉故约伏断而论于合。本觉轨持生始觉解。故名为法。自然集聚三千妙德。故名为身。始觉元明故名为灵。今能断证故名为智。本始不二是所诠体。二若余下异他经二。初以三二对辩。余经明三身者。金光明经。立化身应身法身。又云。如来游于无量甚深法性。如来是应能游是报。法性是法。此经迹门云。唯佛与佛乃能究尽诸法实相。五佛即应。能究是报。实相是法。本门云。如来如实知见三界之相。非如非异等。如来即应。如实知见是报。非如非异是法。净名有解脱名不思议是法。住是解脱即报。能以须弥入芥子中是应。大品三般若亦是三身。此等众经皆可三身对体宗用。此品但有二身义者。名观世音即真身义。普门示现即应身义。真是内证之智。应是外化之身。若比诸经即当宗用。虽无体文而有体义。以智不孤立必合法身。岂有盖无函有光无鉴。是则诸经三身故。可别以法身为体。此品二身即须法报合而为体。二只此下明理智不二二。初约出缠明不二。前云灵智合法身者。非二物合。只此灵智体是法身。以本觉不觉是故在缠。名如来藏。本觉自觉是故出缠。名大法身。今既出缠验智即理。二今知下约一物喻不二。性德本具权实之相。七方便人非性德智。是故不知同体权实。今之灵智既知权实。验理智不二。理智二名只名一体。其犹一物人若在右物则成左。人若在左物则成右。左右名异物未始殊。故二智与理名异体一。二若明下广指大本释。三明宗四。初正明今品宗二。初略指。体章既明智合法身。斯是出缠之体也。此体广有自在之应。此应对于冥显两机。收一品文罄无不尽。故以感应为此品宗。二十界下示相二。初示机应相。上出缠之体是寂照之知。十机若扣即寂之照。遂蒙真智冥拔众苦。十机若扣即照之寂。乃蒙应像显与诸乐。寂照不二只是一知。与拔虽殊岂须动念。致有前后者。即二问答。说有前后非一时也。二益文下二示宗要义。七难三毒二求得脱。三十三身十九说法得度。此之文义喻如纲目。若牵感应之纲。目无不动。斯为宗要谁谓不然。二余经下与他经辩异二。初示他用因果。本部明一乘因果。净名明佛国因果。观经明心观。金光明指果德。虽单复不同。而不出因果。斯是众经明宗之相。二今品下就此明去取二。初去因果通义。言不尔者。明今品宗不用因果也。何者若以义推谁无因果。从凡至圣能感所感。此义通漫非的今宗。但经意不至此者。出不用因果之意。盖由经文不谈观音自行修证故也。以如来答得名之由。但云即时观其音声。尚不明观音声观法。岂有观成入位之相。若佛顶首楞严经云。昔观世音佛教我从闻思修入三摩地。初于闻中入流亡所。所入既寂动静二相。了然不生。如是渐增闻所闻尽。尽闻不住觉所觉空。空觉极圆空所空灭。生灭既灭寂灭现前。忽然超越世出世间。十方圆明获二殊胜。一者上合十方诸佛本妙觉心。与诸如来同一慈力。二者下合十方一切六道众生。与诸众生同一悲仰。乃至同慈力故能现应身。同悲仰故能施无畏。又大悲心陀罗尼经云。昔千光王静住如来。为我说此广大圆满无碍大悲心陀罗尼。以金色手摩我顶上。作如是言。汝当持此心咒。普为恶世一切众生作大利乐。我于是时始住初地。一闻此咒故超第八地。乃至身生千手千眼等。若今大部迹本二门。广明如来修因证果。及诸经中明佛因果文皆可见。此品不然。故云文意似不至此也。二机家下取感应扶文。以前答中冥应显机。具诠三业。称名常念及礼拜等。文有因也。免七种难离三毒根。文有果也。至后答中显应冥机。是故不说三业现因。而感诸身说。皆云得度。盖随浅深悉能到岸。此有果文也。此因果文以感往收。有何所漏。圣虽无下文虽不示观音修证。而具谈冥显济物无穷。以应往收更无所失。
　　问。前释名章通论十双。慈悲福慧属因。真应智断在果。至别释中解人。则圆观初终。释法则十普始末。至今明宗。何故乃云圣无因果。
　　答。通别释名明观世音及以普门。既是等觉无上人法。道理须明发心立行从因至果。乃取一代教中所诠修证法相。解释人法此乃义推。合有因果也。今明宗要理须扶文岂。可却取他经因果邪。须知今言圣无因果。乃是文无不妨释名义求自有。是故今云文不至此。应知今宗不取因果。特用感应略有三意。一者经既不谈所证之理。故让灵智合法身为体。既冥理属体故摄物为宗。二者经不谈圣自修证相。若用因果则不扶文。三者一品始终唯诠冥显两应对冥显二机。若用感应。宗要善成。三感应下指大本。四问若下杂料拣显相。共十一番问答分五。初四番约机拣四。初善恶俱感明微义二。初问。若言等者即大本释名中云。机是微义。故易云。机者动之微。吉之先现。众生有将生之善。此善微微将动而得为机。今以善例恶。亦有将生微动之义。可得为机否。答然者。许亦是机。圣心圆照善恶不遗。善微将生念欲与乐。恶微将生念欲拔苦。二性善冥伏明生义。二初问。不知性善有可生义。故兴此问。二答。冥伏未现故须圣应。是善性故得将生。三善恶慈悲相关义二。初问。若善已成不须关圣。若关圣应微善成着。恶关圣应亦微恶成着邪二答。圣岂成就众生之恶。但以善性法尔关慈应。则善成得乐。恶关悲应恶灭离苦。同体故关非条然也。四感应相称释宜义二。初问。圣智鉴机宜用何法。那将释感云机宜邪。二答宜必相宜何局于应。底盖之喻不在一边。二一番约应简二。初约二身无应问。二约二身俱应答。法身聚集无量法门。能应众生种种观智。应身聚集无量神变。能应众生种种见闻。三三番相对简三。初明感应非一异二。初问二答。不一故感应不异故相关。二明感应非虚实二。初问。二答。云云者。义应例上。既非一异亦非虚实。然双非虚实及非一异须得其意。心佛众生三无差别。理本无差差约事用。三千理同故不异。迷悟事异故不一。悟故佛法为应。迷故心生是感。理本一故非实。事暂异故非虚。故不二门云。幻机幻感幻应幻赴。故地住前异相仍存。真位分分同佛体用。至于究竟感应既亡。复何论于一异虚实。三以他下明感应难思议二。初叙他问答二。初疑凡圣隔异非感应。克论感应其体各别。虽互立能所。而凡圣定分。所感是圣必非能感。所应是凡定非能应。感应分隔何名道交。二答能所存没故道交二。初互论能所。先立所感所应不实。何者。所感非凡故不实。所应非圣故不实。次立能应能感不实。何者。良以还将所感为能应。所感既不实。故能应不实。又将所应为能感。所应既不实故能感不实。二既不实二亦非异。二不异下各论存没。既无实无异。何名感应道交。故以互存互没而立不异而异。以由所感而为能应。所应为能感。故感应不异。而今圣边没于所感。目为能应。凡边没于所应目为能感。故成而异就于而异。故有感应。就其不异故得道交。斯是古师情解感应及道交义。二私难下章安破立二。初难他义不成二。初难立义不成二。初明存没不成。虽以能所互论存没。究其体状只于圣边。没其凡感复于凡边没于圣应。以其圣没能应不得。凡没能感不得。若尔。感应永殊。那言不异。二又感下明不异不成。大意同前。二又难下以四性结过。感能应所自属于机感所应能自属于应故是自性次之二句虽涉感应。义不相由还属自性。次有四句皆从彼生。故属他性。第三不独由自不独由他。须二合生乃属共性。若离自他属无因性。二问若下明今能妙契二。初离四句无感应以问。二答圣下用四悉立因缘而答。大圣圆证三千理事。同在一心故心平等。一一皆了即空假中。故心为住。圣既用此平等无住为能应法。故不住着所应机感。但随十界乐欲便宜破恶入理四机扣之。即以世界为人对治第一义四种之法。任运而应。此之感应岂可以其自他共离而思议邪。又复众生于自生感应。有四益者。亦可说言自感自应。若于三种有四益者。亦可说言由感生应由应生感。共能生感共能生应。离二有感离二有应。皆可得说。既无四执随机说四。故诸经论谈于感应。不出此四也。四问妄执下一番约机简二。初疑妄执之善非机。二答妄执是恶能感。五问妄执下二番相对拣二。初示妙应随情所为二。初问。二答。二问凡下示至圣拔邪归正二。初问。二答。四慈悲利物用二。初标。
　　问。感应慈悲为同为异。若其同者。那得分对宗用二章。若其异者。请陈其义。
　　答。法相开合制立多途。今文既以般若法身合之为体。乃于解脱分出宗用。虽是一德而有二能。感应则通语关宜。慈悲则别明与拔。若论感应不说慈悲。则似仁王降世而无治理之功。今明感应则收经义尽。故立为宗。次示慈悲则利物义足。故立为用。开一为二。其意略尔。二二智下释二。初正论冥显二。初略辩二。初对二智辩用二。初问。妙经之用断权疑生实信。正当二智那指慈悲。二答。二智之用通亘一部。具智慈悲今品别用。二他释下就二身明益二。初叙他局解。二今明下明今正义二。初法二。初明二身皆常间二。初明二身皆常。法以寂照为常。应以不休为常。二若言下明二身皆间。二故知下明二益无二别。二譬如下喻。二此中下指广。大本明二十五王三昧破二十五有。显真常我性。通有四意。一出诸有过患。二明本法功德。三结行成三昧。四慈悲破有。观音自行已破诸有惑业过患。功德三昧皆已成就。正以慈悲令他破有。故知今用即第四意也。二问观下兼辩本迹三。初明本迹难知二。初问。二答。二如观下明因果异说二。初引二经犹在因。二若观下引一经已成果。三二文下用悉檀和会二。初问。二乃是下释。或说已成或说未成。盖顺机缘令获利益。勿求其实。第五明教相二。初定文相二。初泛明部党。二今所下的示所传二。初示妙经一品。二而别下明别行之由。二此品下明教相二。初同本经醍醐相二。初明品意。通于开权显实者。且举迹门。亦应更云开迹显本此乃以方便品讫分别功德品十九行偈。俱为正宗。以十九行偈后。俱为流通本迹二门也。二圆人下明教味。圆法即本迹二门所诠之法也。圆教即本迹二门能诠之教也。二问文下核今品施开义三。初核成施权相二。初约方便乖圆问。二答就下约为实施权答二。初约实人施权答。圆圣偏说为引渐机。岂佛说小令佛是小。就能说人判属圆教。二又付下约权能通实答。深信解者。即嘱累云信如来智慧者。若不信者。即七方便人。二又问下核成开权相二。初约机同鹿苑难。说人虽圆禀人通小。且如鹿苑佛岂不圆。只就禀人判属三藏。今岂不然。二约部开权迹答。阿含小部未开权迹。遂令教味随机属小。今经开显即权是实。即迹是本。虽说小法为通圆经。岂同鹿苑邪。三问上下核成妙用相二。初约舍用相乖问。二约体用难思答。正宗废权立实故言舍。流通为实施权故须用。显实体后而论权用。斯是今经秘妙方便。
