释迦如来涅槃礼赞文一卷


此土著述
释迦如来涅槃礼赞文一卷
宋沙门仁岳撰


　　

释迦如来涅槃礼赞文序
宋霅溪沙门仁岳撰
　　儒家流有终身之忧者。考妣远日之谓也。释氏子岂不然乎。彼所以思生我劬劳之亲。此所以怀度我慈悲之父。其德罔极其孝攸同。观夫叔世出家之徒。具沙门之形。禀释迦之姓。至佛涅槃日。不能斋庄致礼者众矣。予窃伤之。尝读涅槃后分。如来灭后。梵释天众大龟氏等。莫不皆以偈颂为之哀叹。又僧祇律。令涅槃日称扬佛德。于是追述化迹辄成赞辞。凡十四章章八句。初十章赞佛。次一章赞法。后三章赞僧。其诸方轨亦备行用。所冀吾众于二月十五日。严事经像精设供养。命声德者唱之。以展必哀之诚矣。昔孤山中庸子有涅槃八德赞。盖仿于傅徽白衣观音礼而作也。以为吴蜀音韵硕异。故江浙间多不行焉。今拟天竺法师赞智者文撰之。非苟好异务在生善。知我者且无以色声求佛。邪道为让哉。
释迦如来涅槃礼赞文
　　(初入道场普礼三拜焚香互跪首者唱云)
　　恭以。能仁应世寂默证真。廓千界以居尊。抚四生而为子。形随物现。元同非相之身。教逐机兴。讵异无言之道。爰自法轮载转。化迹弥隆。半字初谈。譬击蒙而靡倦。百金后寄。犹赎命以惟勤。普令烦恼之俦。安住如来之藏。四心告满三德云归。所谓不令一人独得灭度。皆以如来灭度而灭度之。是故入于涅槃不可得而思议。我等鹤林既远痛失于前缘。像法犹存忝遵于遗训。今值中春之日。缅怀北首之仪涧藻溪苹。聊展荐羞之礼。巴歈俚咏。少陈哀叹之诚。惟愿洪慈俯回昭鉴(至此总礼一拜晨朝必须致请。余时存略。请者一位三唱)
　　一心奉请涅槃教主堪忍世尊释迦文佛。
　　惟愿降临道场受我供养。
　　一心奉请涅槃会上所说法门修多罗藏。
　　惟愿降临道场受我供养。
　　一心奉请涅槃会上所集圣贤菩萨僧众。
　　惟愿降临道场受我供养。
　　一心奉请涅槃会上所集圣贤缘觉僧众。
　　惟愿降临道场受我供养。
　　一心奉请涅槃会上所集圣贤声闻僧众。
　　惟愿降临道场受我供养。
　　(叹佛偈依经中迦叶菩萨所说叹后宣疏或随意陈白)
　　怜悯世间大医王　　身及智慧俱寂静
　　无我法中有真我　　是我顶礼无上尊
　　(向下礼赞凡唱一身至释迦字和之礼毕起立唱赞)
　　一心顶礼涅槃教主堪忍世尊现声光集众时身释迦文佛。
　　吉河坚树生初日　　灵耀仙音遍十方
　　为召群生问后疑　　示言大觉归元寂
　　世界宝严如乐土　　人身血现似奢华
　　天供云臻但默然　　一时稽首怀忧恼
　　故我一心归命顶礼。
　　一心顶礼涅槃教主堪忍世尊受纯陀施食时身释迦文佛。
　　如来久证遮那体　　权现临终应供仪
　　能与毛端变化身　　受兹华氏粳粮食
　　六尘虽谓空无相　　五果当知结有缘
　　我今追远奉粢盛　　愿证真常同妙义
　　故我一心归命顶礼。
　　一心顶礼涅槃教主堪忍世尊卧宝床现病时身释迦文佛。
　　付嘱文殊传正法　　俄然背疾示众生
　　曲肱右胁类婴儿　　收视无言如病者
　　郑重任听迦叶问　　从容犹待世王来
　　再起流光烛大千　　满中群苦皆消荡
　　故我一心归命顶礼。
　　一心顶礼涅槃教主堪忍世尊入月爱三昧时身释迦文佛。
　　大悲俯念阿阇世　　随顺耆婆发善心
　　麑座重舒月爱光　　衮衣顿觉身疮愈
　　归佛始知邪道误　　闻经方了逆缘空
　　伊兰丛里出栴檀　　奇哉取譬无根信
　　故我一心归命顶礼。
　　一心顶礼涅槃教主堪忍世尊示人天相好时身释迦文佛。
　　手祛法服舒身相　　升降虚空四六回
　　欲入泥洹寂静门　　今观紫磨庄严聚
　　麋躯曷报修因德　　尘劫难逢出世缘
　　遗教殷勤嘱未来　　归依三宝皆当受
　　故我一心归命顶礼。
　　一心顶礼涅槃教主堪忍世尊观世间寂定时身释迦文佛。
　　应物已曾开秘藏　　还源相次近中宵
　　又放光明号涅槃　　遍游禅定咸超越
　　种智莫非观实相　　有情宁免见无常
　　薪尽临当火灭时　　阿难于是心迷乱
　　故我一心归命顶礼。
　　一心顶礼涅槃教主堪忍世尊入四禅灭度时身释迦文佛。
　　重入四禅休顾命　　便于三昧示云亡
　　双林变鹤覆金棺　　大地如雷震沙界
　　释梵累陈哀叹偈　　魔邪聊解战争忧
　　慧日慈光罢照临　　无明长夜何当晓
　　故我一心归命顶礼。
　　一心顶礼涅槃教主堪忍世尊入金棺白氎时身释迦文佛。
　　国人相问荼毗法　　天帝亲传嘱累言
　　俾顺轮王所化仪　　令生梵众无疆福
　　细氎千重周圣体　　宝棺七匝绕仙城
　　再以香泉灌沐时　　咸睹妙严身不坏
　　故我一心归命顶礼。
　　一心顶礼涅槃教主堪忍世尊示饮光在柩时身释迦文佛。
　　尊者饮光居鹫岭　　出禅知佛已归真
　　遥望拘尸徒步来　　正值阇维襄事日
　　柩中先现身金色　　拜次仍回足辐轮
　　最后能随哀慕心　　是为平等慈悲相
　　故我一心归命顶礼。
　　一心顶礼涅槃教主堪忍世尊入香楼火化时身释迦文佛。
　　卍字胸中流圣火　　众香楼上爇真躯
　　玉相金姿竟不存　　霜绵素氎还如故
　　舍利晶荧分国土　　塔婆高显示人天
　　我等惭生像法余　　空赞当时遗化事
　　故我一心归命顶礼。
　　一心顶礼涅槃会上所说法门修多罗藏。
　　始为纯陀敷妙义　　终因须跋演微言
　　力扶毗奈破权疑　　能使阐提生实信
　　饮用醍醐胜众味　　浴临渤海足群流
　　我愿闻持尽后身　　圆伊满字常修学
　　故我一心归命顶礼。
　　一心顶礼涅槃会上所集圣贤菩萨僧集。
　　爰求无上菩提道　　遍集微尘萨埵因
　　不于三界现诸心　　等视众生如一子
　　引道大乘令发趣　　提携弱丧使知归
　　人中自在尽犹龙　　乘时利见难思议
　　故我一心归命顶礼。
　　一心顶礼涅槃会上所集圣贤觉僧众。
　　因缘罙入轮回境　　观照优游解脱门
　　福智曾经累劫修　　神通能起无方用
　　已舍鹿车行直道　　不同犀角守孤峰
　　来会娑罗双树间　　犹如镜像随形现
　　故我一心归命顶礼。
　　一心顶礼涅槃会上所集圣贤声闻僧众。
　　调伏诸根皆寂静　　受持遗教悉流通
　　既于朽宅免焚烧　　不向春池收瓦砾
　　四果并堪为佛子　　三修俱得会经王
　　常与无常毕竟同　　是谓庄严双树者
　　故我一心归命顶礼。
　　(礼赞已复跪秉炉如常运想披陈五悔)
　　至心忏悔。我及十方法界一切众生。惟自心清净之元。具种智妙明之性。千如未眹本绝于圣凡。六妄成因遂流于生死。由是眉珠顿失。眼膜重增。不逢明镜之医罔会金[金　　(由/廾)]之治。何缘宿植生处人伦。值释迦法中。预比丘僧数。但以律仪匪慎。道品难成。一乘了义之谈。未开实慧。七聚防非之制。多犯深愆。畜不净以资身。顺无明而为行。浮囊有缺。诚怀溺海之忧。华屋空存。宁受入门之赐。今则眇观泥越。躬事忏摩。既发露于罪根。乃净除于业障。佛慈普覆法力潜通。故我归依必垂护念。
　　忏悔已至心归命三宝。
　　至心劝请。
　　十方诸佛同常寂　　各为众生出世间
　　既成道果已降魔　　劝转法轮当度物
　　优昙瑞萼良难见　　师子雄音岂易闻
　　乃至随机现灭时　　请以洪慈延劫寿
　　劝请已至心归命三宝。
　　至心随喜。
　　圆通已是开方便　　五衍无非会一乘
　　去来今世有修行　　身语意业皆随喜
　　黄叶谓金因亦善　　聚沙为塔道犹成
　　一切曾生嫉恚心　　故兹悔过咸称赞
　　随喜已至心归命三宝。
　　至心回向。
　　畴昔与今诸福业　　总将空慧悉融通
　　所作皆成四德因　　不为再求三有果
　　庶汇若非同解脱　　我心终未取菩提
　　万水唯朝大海宗　　其犹回向无差别
　　回向已至心归命三宝。
　　至心发愿。
　　誓向此身修般若　　常观我佛住泥洹
　　不离因缘所起心　　即见空中无相体
　　若效雪山书树石　　或于田里举筌蹄
　　普愿犹如妙吉祥　　俱时明了如来性
　　发愿已至心归命三宝。
　　(右旋道场讽遗教经称扬佛号尽诚而退)
