诸法无诤三昧法门二卷


此土著述
诸法无诤三昧法门二卷
陈南岳思大禅师撰


　　

诸法无诤三昧法门卷上
　　如万行中说。从初发心至成佛道。一身一心一智慧。欲为教化众生故。万行名字差别异。夫欲学一切佛法。先持净戒勤禅定。得一切佛法诸三昧门。百八三昧。五百陀罗尼。及诸解脱。大慈大悲。一切种智。五眼。六神通。三明。八解脱。十力。四无畏。十八不共法。三十二相。八十种好。六波罗蜜。三十七品。四弘大誓愿。四无量心。如意神通。四摄法。如是无量佛法功德。一切皆从禅生。何以故。三世十方无量诸佛。若欲说法度众生时。先入禅定。以十力道种智。观察众生根性差别。知其对治。得道因缘。以法眼观察竟。以一切种智。说法度众生。一切种智者。名为佛眼。亦名现一切色身三昧。亦名普现色身三昧。上作一切佛身。诸菩萨身。辟支佛身。阿罗汉身。诸天王身。转轮圣帝诸小王身。下作三涂六趣众生之身。如是一切佛身。一切众生身。一念心中一时行。无前无后。亦无中间。一时说法度众生。皆是禅波罗蜜功德所成。是故佛言。若不坐禅。平地颠坠。若欲断烦恼。先以定动。然后智拔。定名奢摩他。智慧名毗婆舍那。定有无量。总说三种。下定名欲界定。中定名色界定。上定名无色界定。复次下定是声闻定。总揽三界。中定是辟支佛定。上定是如来定。及诸菩萨定。智有无量说有三。一者道智。二者道种智。三者一切种智。慧亦有三。一者道慧。二者道种慧。三者一切种慧。复次分别说有十一智。何者是耶。法智。世智。他心智。宿命智。苦智。集智。灭智。道智。尽智。无生智。如实智。复次尽智无生智。分别则有十八种智。尽智有九。无生智有九。是名十八智。亦得名为十八心。三乘圣人共在四禅诸智慧中。问如实道如实智者。于一切法总相别相。如实能知故。名如实智。是诸智慧。即是一切智。亦名无智。何以故。如先尼梵志问佛。经中说。先尼梵志白佛言。世尊。如来一切智慧。从何处得。佛答先尼。无有得处。先尼复问。云何智慧无有得处佛复答言。非内观中得是智慧。非外观中得是智慧。非内外观中得是智慧。亦非不观得是智慧。是故智慧无有得处。故名无智。如奇特品说。一字入四十二字。四十二字还入一字。亦不见一字。唯佛与佛善知字法。善知无字法。为无字法故说于字法。不为字法故说于字法。是故四十二字。即是无字。复次欲坐禅时。应先观身本。身本者如来藏也。亦名自性清净心。是名真实心。不在内。不在外。不在中间。不断不常。亦非中道。无名无字。无相貌。无自无他。无生无灭。无来无去。无住处。无愚无智。无缚无解。生死涅槃。无一二。无前无后。无中间。从昔已来无名字。如是观察真身竟。次观身身。复观心身。身身者从妄念心生。随业受报。天人诸趣。实无去来。妄见生灭。此事难知。当譬喻说。身本及真心。譬如虚空月。无初无后。无圆满。无出无没无去来。众生妄见谓生灭。大海江河及陂池。溪潭渠浴及泉源。普现众影似真月。身身心心如月影。观身然欲甚相似。身本真伪亦如是。月在虚空无来去。凡夫妄见在众水。虽无去来无生灭。与空中月甚相似。虽现六趣众色像。如来藏身未曾异。譬如幻师着兽皮飞禽走兽种种像。贵贱男女差别异。端正丑陋及老少。世间种种可笑事。幻师虽作种种变。本丈夫形未曾异。凡夫虽受六趣色。如来藏色不变异。身本及真心。譬如幻师睡身心无思觉寂然不变易。身身及心数。如幻师游戏故示六趣形种种可笑事。身身众生体。难解譬喻说。如此法性无涅槃。亦无有生死。譬如眠熟时。梦见种种事。心体尚空无。何况有梦事。觉虽了了忆。实无有于此凡夫颠倒识。譬喻亦如是。禅定智慧能觉了。余散心智不能解非。但凡夫如梦幻。月影现水种种事。复次诸佛菩萨圣皆尔。从初发心至佛果。持戒禅定种种事甚深定心不变易。智慧神通幻化异。法身不动。如空月普现色身作佛事。虽无去来无生灭。亦如月影现众水。何以故。如经论中说。欲学一切智定。必修诸善心。若在定能知世间生灭法相。亦知出世三乘圣道。制心禅智。无事不办。欲求佛道持净戒。专修禅观。得神通能降天魔。破外道。能度众生断烦恼。问曰。般若经中佛自说言。欲学声闻。当学般若。欲学缘觉当学般若。欲学菩萨。当学般若。复次有六波罗蜜。般若为前导。亦是三世诸佛母。汝今云何。偏赞禅不赞五波罗蜜。复次如经中说。五度如盲。般若如眼。汝今云何。偏赞度不赞明眼。谁能信者愿广解说。除我等疑惑。答曰。谛听善思念之。吾当为汝决定说。
　　三乘般若同一观　　随证浅深差别异
　　如大海水无增减　　随取者器大小异
　　声闻缘觉及菩萨　　如来智慧亦如是
　　十二因缘四种智　　下智声闻中缘觉
　　巧慧上智名菩萨　　如来顿觉上上智
　　以无名法化众生　　方便假名差别异
　　三乘智慧不能知　　唯佛世尊独知耳
　　如大集经杂四谛　　三乘法行同一义
　　陈如稽首白世尊　　十方菩萨大众集
　　云何名法行比丘　　愿佛演说法行义
　　尔时佛告憍陈如　　至心谛听今当说
　　若求法行诸比丘　　诵如来十二部经
　　谓修多罗及毗昙　　优婆提舍及毗尼
　　乐为四众敷畅说　　是乐诵说非法行
　　若更复有诸比丘　　诵如来十二部经
　　能广演说思惟义　　是乐思惟无法行
　　若复次有诸比丘　　更读诵十二部经
　　演说思惟观其义　　是名乐观无法行
　　夫法行者三乘同　　一观我今当说者
　　有比丘能观身心　　心不贪着一切相
　　谦虚下意不生慢　　不以爱水洗业田
　　不于中种识种子　　灭觉观法境界息
　　永离烦恼心寂静　　比丘如是观身心
　　佛说是人真法行　　如是比丘即能得
　　声闻缘觉佛菩提　　法行比丘观三事
　　观身观受及观心　　比丘观察三念已
　　一心四禅十八智　　复次大智论中说
　　声闻缘觉及诸佛　　四禅二九十八智
　　同共证道明闇异　　共观四谛十二缘
　　随机感悟种种异　　声闻四谛十六心
　　辟支独觉无漏智　　菩萨亦解二乘法
　　获得无碍十六谛　　如诸天共宝器食
　　饭色黑白各有异　　四谛譬喻如镫品
　　定如净油智如炷　　禅慧如大放光明
　　照物无二是般若　　镫明本无差别照
　　睹者眼目明暗异　　禅定道品及六度
　　般若一法无有二　　觉道神通从禅发
　　随机化俗差别异
　　问曰。佛何经中说般若诸慧皆从禅定生。答曰。如禅定论中说。三乘一切智慧皆从禅生。般若论中。亦有此语。般若从禅生。汝无所知。不解佛语。而生疑惑。作是狂难。汝何不见。十方诸佛。若欲说法度众生时。先入禅定。以神通力。能令大地十方世界。六种震动。三变土田。转秽为净。或至七变。能令一切未曾有事。悉具出现。悦可众心。放大光明。普照十方。他方菩萨。悉来集会。复以五眼观其性欲。然后说法。复次般若波罗蜜光明释论中说。有人疑问佛。佛是一切智人。智慧自在。即应说法。何故先入禅定。然后说法。如不知相。论主答曰。言如来一切智慧。及大光明。大神通力。皆在禅定中得。佛今欲说摩诃般若大智慧法。先入禅定。现大神通。放大光明。遍照一切十方众生。报禅定恩故。然后说法。为破外道执。外道六师。常作是言。我是等智慧。于一切常用常说。不须入禅定。佛为降伏如是邪见诸外道辈。先入禅定。然后说法。复次如胜定经中所说。若复有人。不须禅定。身不证法。散心读诵十二部经。卷卷侧满。十方世界皆闇诵通利。复大精进。恒河沙劫。讲说是经。不如一念思惟入定。何以故。但使发心欲坐禅者。虽未得禅定。已胜十方一切论师。何况得禅定。说是语时。五百论师来诣佛所。俱白佛言。我等多闻。总持十二部经。及韦陀论五部。毗尼讲说无碍。十六大国。敬我如佛世尊。何故不赞我等多闻智慧。独赞禅定。佛告诸论师。汝等心乱。假使多闻何所益也。汝欲与禅定角力。如盲眼人欲睹众色。如无手足欲抱须弥山王。如折翅鸟欲飞腾虚空。如蚊子翅欲遮日月光。如无船舫人欲度大海。皆无是处。汝等论师。亦复如是。欲角量禅定。无有是处。复次毗婆沙中说。若有比丘。不肯坐禅。身不证法。散心读诵。讲说文字。辨说为能。不知诈言知。不解诈言解。不自觉知。高心轻慢坐禅之人。如是论师。死入地狱。吞热铁丸。出为飞鸟。猪羊畜兽。鸡狗野干。狐狼等身。若复有人。不近善知识。虽复坐禅获得四禅定。无有转治。无方便智。不能断烦恼。虽得寂静之乐烦恼不起。获四禅时。谓得寂灭涅槃之道。便作是念。我今已得阿罗汉果。更不复生。如此比丘。实不得道。不断烦恼。但得似道禅定。不近善知识。无方便智。谓得实道。起增上慢。临命终见受生处。即生疑悔。阿罗汉者更不复生。我今更生。当知诸佛诳惑于我。作是念时。即坠地狱。何况余人不坐禅者。重宣此义。而说偈言。
　　欲自求度及众生　　普遍十方行六度
　　先发无上菩提心　　修习忍辱坚持戒
　　昼夜六时勤忏悔　　发大慈悲平等心
　　不惜身命大精进　　欲求佛道持净戒
　　专修禅智获神通　　能降天魔破外道
　　能度众生断烦恼　　从初发心至成佛
　　一身一心一智慧　　为欲教化众生故
　　万行名字差别异　　欲觉一切诸佛法
　　持清净戒修禅定　　舍诸名闻及利养
　　远离愦闹痴眷属　　念十方佛常忏悔
　　不顾身命求佛道　　获得百八三昧门
　　亦得五百陀罗尼　　及诸解脱大慈悲
　　五眼六通一切智　　亦得三明八解脱
　　具足十力四无畏　　三十二相八十好
　　三十七品具六度　　十八不共微妙法
　　视诸众生如一子　　四弘誓愿具四摄
　　四无量心道种智　　一切种智四如意
　　观察众生广法施　　入四禅定放光明
　　遍照十方诸世界　　变秽为净大震动
　　现诸奇特希有事　　十方菩萨悉集会
　　三界天王皆在此　　端坐瞻仰一心待
　　同声三请愿闻法　　从禅方便三昧起
　　为众随应演说法　　色身香声种种别
　　禅定寂然心不异　　虽在座坐现法身
　　十方九道无不遍　　净戒禅定三昧力
　　十方了了分明见　　应可度者如眼前
　　未可度者即不见　　如空月影现众水
　　闇室深井即不现　　譬如幻师种种变
　　盲瞎之人则不见　　盲瞎睡重者不见
　　诸佛法身镜亦尔　　三障众生不能见
　　若无净戒禅智慧　　如来藏身不可见
　　如金矿中有真金　　因缘不具金不现
　　众生虽有如来藏　　不修戒定则不见
　　净戒禅智具六度　　清净法身乃显现
　　净妙真金和水银　　能涂世间种种像
　　如来藏金和禅定　　法身神通应现往
　　普告后世求道人　　不修戒定莫能强
　　无戒定智皆不应　　匆匆乱心讲文字
　　死入地狱吞铁丸　　出为畜生弥劫矣
　　如是众生不自知　　自称我有大智慧
　　轻毁一切坐禅人　　坏乱正法作魔事
　　假使讲经恒沙劫　　都不曾识佛法义
　　如杀三千世界人　　及诸一切众生类
　　高心谤禅坏乱众　　其罪甚重过于此
　　譬如群贼劫牛乳　　高声唱得醍醐味
　　不知钻摇及熮暖　　亦失酪浆生熟酥
　　粗浅薄味尚都失　　醍醐上味在何处
　　不修禅智无法喜　　譬喻说言无妇女
　　不净乱心执文字　　故言皮囊可盛贮
　　譬如盲狗咬草丛　　不见人及非人类
　　但闻风吹草鸣声　　高声叫言贼虎至
　　养一盲狗虎咬故　　举世盲狗叫乱沸
　　其心散乱都不定　　觉观心语亦如是
　　赞百千经心常乱　　如蛇吐毒与世诤
　　增见诸非毒转盛　　自言坏常子难生
　　既见禅智法喜妻　　石女无儿难可生
　　解文字空不贪着　　若修定时解无生
　　禅智方便般若母　　巧慧方便以为父
　　禅智般若无著慧　　和合共生如来子
　　三乘圣种从是学　　故称一切众导师
　　净戒禅智如大地　　能生万物载群类
　　禅智神通巧方便　　能生三乘一切智
　　若能一念在禅定　　能报三世佛恩义
　　三世诸佛坐道场　　觉悟众生皆由此
　　一切凡夫共一身　　一烦恼心一智慧
　　真如一像不变易　　善恶业影六道异
　　诸佛菩萨一法身　　亦同一心一智慧
　　一字万行化众生　　一圣假名四十二
　　凡圣色藏一而二　　方便道中凡圣二
　　色藏元象无一二　　唯佛与佛乃知此
　　我从无数十方佛　　闻此一字无量义
　　少行法师不能知　　文字论师不能解
　　若人不近善知识　　学得有漏似道禅
　　初禅谓得须陀洹　　四禅谓得阿罗汉
　　起增上慢诸漏尽　　谓言断结不更生
　　临命终时见生处　　即作是言佛欺我
　　阿罗汉者不更生　　我今云何更受生
　　身证不了尚如此　　何况散心著文字
　　不知诈知起我慢　　颠倒说法诳众生
　　身不证法升高座　　死入阿鼻大地狱
　　身证不了尚生疑　　何况不证盲心说
　　高心乱语谤诸佛　　受学之徒皆效此
　　从地狱出为畜生　　备作种种诸杂类
　　若人亲近善知识　　证无漏禅乃明解
　　具足禅智多闻义　　如是导师可依止
　　禅定深隐难可知
　　复次禅波罗蜜。有无量名字。为求佛道。修学甚深微妙禅定。身心得证。断诸烦恼。得一切神通。立大誓愿。度一切众生。是乃名为禅波罗蜜。立大誓愿故禅定转名四弘。欲度众生故。入深禅定。以道种智清净法眼。观察众生是处非处十力智。尔时禅定转名四无量心。慈悲愍众生。拔苦与乐。离憎爱心。平等观察。尔时禅定。转名慈悲喜舍。既观察已。与其同事。随应说法。尔时禅定。转名四摄法。布施。爱语。利益。同事。是名四摄法也。复次大慈大悲。现如意神通一切色身。以神通力入五欲中。遍行六趣。随欲度众生。尔时禅定。转名神通波罗蜜。亦普现十方一切佛事。常在禅定寂然无念。复次深大慈悲怜悯众生。上作十方一切佛身。缘觉声闻一切色形。下作六趣众生之身。如是一切佛身。一切众生身。一念心中一时行。无前无后无中间。一时说法度众生。尔时禅定及神通波罗蜜。转名一切种智。亦名佛眼。复次菩萨摩诃萨。持戒清净。深妙禅定。断习气故。远离三世诸爱见故。尔时禅定。转名十八不共法。复次菩萨摩诃萨。以三明智分别众生。尔时禅定。转名十力。善知是处及漏尽故。复次菩萨摩诃萨。色如受想行识如。观一切法。始从初学终至成佛断烦恼。及神通尽知十方世界名号。亦知三世诸佛名号。及知诸佛弟子名号。亦知一切众生名号。及知众生烦恼名号。解脱名号。一念一时知。及知宿命因缘之事。尔时禅定转名十号也。复次菩萨摩诃萨。以诸法无所有性。一念一心具足万行。巧方便慧。从初发心至成佛果。作大佛事。心无所著。总相智。别相智。辩说无碍。具足神通波罗蜜。供养十方一切佛。净佛国土。教化众生。尔时禅定。转名般若波罗蜜。复次行者。为出世间故。三界九地名为八背舍。次第断烦恼。欲界未到地禅及中间。二禅及四禅。空处及非有想。最后灭受想。于欲界中具五方便。一者发大善心。求佛道故。欲得禅定。名善欲心。是善欲心。能生一切佛法。能入一切禅定。能证一切解脱。起一切神通。分别欲界色界无色界。五阴三毒四大。十二入十八界。十二因缘。一切诸法无常变异。苦空无我。亦知诸法无生灭真实相。无名无字。无漏无为。无相无貌。觉了诸法。故名法智。未到初禅得金刚智。能断烦恼证诸解脱。是名未到地。初欲界地及未到地。如是二地。是佛道初门。欲得禅定。是名欲心。复次初夜后夜。专精学禅。节食摄心。舍离眷属。断诸攀缘。是名精进。复次专念初禅乐。更无余念。是名念心。复次巧慧筹量欲界五欲。欺诳不净。是三恶道伴。初禅定乐。断诸欺诳。得真智慧。是入涅槃伴。是筹量。是名巧慧心。复次专心一处。灭诸觉观。境界都息。身心寂静。是名一心。如是五方便。能断五欲妖媚烦恼。灭除五盖。有觉有观。离生得喜乐入初禅。名初背舍得入二禅。名二背舍。入第三禅。名三背舍。喜乐心内清净得四禅。名为入一切处。灭一切色相。舍第四禅。灭有对想。入无边虚空处。名为空一切处。第四背舍虚空处定。得一切识处定。是名识一切处第五背舍。复次舍识处定。入无所有处定。是名第六背舍。舍无所有处定得入非有想非无想处定。生厌离心。是名第七背舍。舍非有想非无想处定。入灭定受想定。心无所著。是名第八背舍。尔时禅波罗蜜。转名八背舍。复次自觉觉他。通达无碍。得三解脱。能破三界一切烦恼。尔时禅波罗蜜。转名十一智。复次行者。总持旋陀罗尼。戒定慧三分。八圣道。破四颠倒获四真谛。尔时禅波罗蜜。转名三十七品。起一切神通。所谓四念处。四正勤。四如意足。五根五力。七觉分八圣道分。名为摩诃衍。如四念处品中说。转一切智慧。以一神通。现一切神通。以一解脱。作一切解脱。转一名字语句。入一切名字语句。如是一切名字语句。还入一名一字一语一句。平等不异。是四念处字等语等。诸字入门。一切佛法尽在其中。复次菩萨摩诃萨。欲教化众生。令生清净欢喜信心故。与一切圣人。建立一圣官阶位次第。众生之得大欢喜。决定无疑。尔时誓愿勤修禅定。得六神通。作转轮圣王。入五道中。飞行十方。广行布施。须衣与衣。须食与食。金银七宝。象马车乘。楼橹宫殿。房舍屋宅。五欲众具。箫篴箜篌。琴瑟鼓吹。随众生欲尽给与之。后为说法令其得道。虽作如是种种法施。实无施者。无财物。无说无示。无听法者。譬如幻师幻作幻人。四衢道中化作高座。广说三乘微妙圣法。又作四众集共听受。如是幻师所作幻事。无色无心。无示无听。无受无闻。无得菩萨。尔时禅波罗蜜。转名檀波罗蜜何以故。施人物时。虽知诸法无所有性。无施无受。无财物相。三事俱空。虽知空寂。勤行布施。复次菩萨摩诃萨。虽知诸法空罪相不可得。持戒破戒。如梦如幻。如影如化。如水中月。虽知诸法无生灭。坚持净戒无毁缺。亦以戒法为他人说。若人恶心不受戒。化作禽兽行。礼仪人类。见此大羞辱。各发善心。坚持净戒。发大誓愿。遍十方不顾身命行戒施。常现六道种种形。广说如来清净戒。以宿命智观察之。必令欢喜无嗔害。非但为说戒法。亦说摄根定共戒。道共戒。性寂戒。报寂戒。尔时禅波罗蜜。转名尸波罗蜜。复次菩萨摩诃萨。行此财施法施戒施时。受者嗔恚来打骂。割截手足心不动。乃至失命心不悔。尔时禅定。转名羼提波罗蜜。菩萨行是甚深禅定。于一切圣行。以法忍故。心无所著。禅定即是羼提波罗蜜。复次菩萨。学四念处时。获得四禅。复作是念。我于身念处。未得如意神通。受念处未获宿命神通。修心念处。未获他心智。不知十方凡圣心故。修法念处时。如是思惟。我今未获漏尽神通。修身念处。观一切色。亦未得清净天眼。于受念处。未证因缘业报垢净神通。于心念处。未得众生语言三昧。作是念已。勤精进求乃至成就。具六神通。尔时禅定。转名精进毗梨耶波罗蜜。复次菩萨。为起神通故。修练禅定。从初禅次第。入二禅三禅四禅。四空定。乃至灭受想定。一心次第。入无杂念心。是时禅波罗蜜。转名九次第定。复次菩萨。入初禅时。观入出息。自见其身。皆悉空寂。远离色相。获得神通。乃至四禅。亦复如是。入初禅时。观入出息。见三世色。乃至微细。如微尘许。悉见无碍。亦见众生出没果报差别。于无量劫通达无碍。是名天眼神通乃至四禅。亦复如是。入初禅时。观息出入。以次第观声。悉同十方凡圣音声。是名天耳神通。乃至四禅。亦复如是。入初禅时。观入出息住息住舍摩他。观色相貌。以毗婆舍那。观他心相。善知十方凡圣之心。是名他心智神通。乃至四禅。亦复如是。入初禅时。观息入出。获得眼通。得眼通已。观于有歌罗逻时五阴生灭。乃至无量劫中五阴生灭。获得宿命。是名宿命神通。乃至四禅。亦复如是。悉能观察一切众生。善恶业行差别不同。亦复知其发心早晚。入道远近。十方三世通达无碍。是名道种智慧神通。尔时禅定转名师子奋迅三昧。以神通力。供养十方佛。及教化众生。净佛国土。边际智满十地具足。变身如佛满十方。学佛神通。未得满足。是师子奋迅三昧。唯有诸佛。乃能具足。复次菩萨。入重玄门修四十心。从凡夫地初发心时。所修禅定。次第重入。乃至最后无垢地。修诸禅定。学佛神通化众生法。从初禅入乃至灭受想定。三禅四禅四空。亦复如是。是名顺超无碍。从灭受想定超住散心中。超入初禅。非有想非无想处无所有处。识处空处。四禅乃至二禅。亦复如是。是名逆超自在无碍。尔时禅定。转名超越三昧。修佛神通。得佛智慧。余五波罗蜜。亦复如是。是少一波罗蜜。不名五波罗蜜复次学禅定时。修四念处。于欲界中。观内外色。入初背舍。具足闻慧。观内外假二相不可得故。亦非是一如。如性故一解脱。复次思慧具足。观察内外法。内外一切法。总相别相异相。不可得如如。故二解脱。复次修慧。六观具足。色界五阴空。三解脱。复次闻慧修慧。用巧方便金刚智。破四空定。无贪着心。空五阴不可得故。得解脱空处。得解脱识处。得解脱无所有处。得解脱非有想非非想处。得解脱观灭受想定。不可得故。得是解脱。是名八解脱。如如性故。无缚无脱。菩萨尔时。禅波罗蜜名八解脱。复次菩萨禅定。修四念处。得三十七品。具足佛法。何以故。是身念处。观色法故。一念具足四念处故。是身念处。用念觉分。观五阴时。能断一切烦恼。故观色阴时。是身念处。不净观九想。具足舍摩他。能破一切烦恼。是名为定。如论偈中说。
　　初观身念念　　系缚心令定
　　亦系缚识定　　及除烦恼怨
　　九想舍摩他。欲界金刚定。能破五欲如缚贼。十想毗婆舍那。欲界未到地金刚智。能观五阴。毕竟尽想。不能更生。得尽智无生智。断一切烦恼。如意利刀。斩断贼头。观色如受想行识如。深观五阴如如性故。即无烦恼可断。亦无解脱涅槃可证。何以故。色即是空。空即是色。受想行识即是空。空即是受想行识。空即是涅槃。涅槃即是空。烦恼即是空。空即是烦恼。智慧即是空。空即是智慧。不可以虚空断虚空。不可以虚空证虚空。如论偈说。
　　观身不净相　　真如性常定
　　诸受及以心　　法亦如是观
　　烦恼者六欲心也初死想。能断威仪语言欲。膨胀想坏想散想。能断形容欲。青瘀血涂想脓烂想。能断色欲。骨想烧想。能断细滑欲。散想灭尽想。能断人欲。如论中说。
　　四蛇同一箧　　六贼同一村
　　及王旃陀罗　　分自守根门
　　六欲妖媚起　　爱怨诈为亲
　　声香味触法　　六情起诸尘
　　贪欲如猛火　　嗔恚如蛇蚖
　　愚痴覆心眼　　智者当善观
　　外想三四块　　身器二六城
　　中含十二秽　　九孔恶露盈
　　痈疽虫血杂　　膨胀臭烂脓
　　骨锁分离断　　六欲失姿容
　　九想观成时　　六贼渐已除
　　及识爱怨诈　　兼知假实虚
　　四大共相依　　缘习成假名
　　行者谛观察　　但见骨人形
　　初观如珂许　　后渐满一城
　　骨人遍法界　　深生忧厌道
　　从生至老死　　老死复有生
　　转轮十二缘　　生死如循环
　　三涂苦难忍　　人天亦复然
　　谁闻六道苦　　而不兴厌心
　　妄识本无体　　依因寂法生
　　妄想生妄想　　转轮十二缘
　　知过二业患　　现不造三因
　　老死更不续　　反流尽生源
诸法无诤三昧法门卷下
四念处观身念处观如音品
　　观身不净时。先观息入出生灭不可得。次观心心相。若先观色。粗利难解。沉重难轻。若先观心。微细难见。心空无体。托缘妄念。无有实主。气息处中。轻空易解。先观入息从何方来。都无所从。亦无生处。入至何处。都无归趣。不见灭相。无有处所。入息既无。复观出息从何处生。审谛观察。都无生处。至何处灭。不见去相。亦无灭处既无入出。复观中间相貌何似。如是观时。如空微风。都无相貌。息无自体。生灭由心。妄念息即动。无念即无生。即观此心住在何处。复观身内。都不见心。复观身外。亦无心相。复观中间。无有相貌。复作是念。心息既无。我今此身从何生。如是观时。都无生处。但从贪爱虚妄念起。复观贪爱妄念之心。毕竟空寂。无生无灭。即知此身化生不实。头等六分色如空影。如虚薄云。入息气出息气。如空微风。如是观时。影云微风。皆悉空寂。无断无常。无生无灭。无相无貌。无名无字。既无生死。亦无涅槃。一相无相。一切众生亦复如是。是名总观。诸法实相。如是观竟。欲得神通。观身四大。如空如影。复观外四大。地水火风。石壁瓦砾。刀杖毒药。如影如空。影不能害影。空不能害空。入初禅时。观息入出。从头至足。从皮至髓。上下纵横。气息一时。出入无碍。常念己身。作轻空想。舍粗重想。是气息入无聚集。出无分散。是息风力能轻举。自见己身空如水沫。如泡如影。犹如虚空。如是观察。久修习竟。远离色相。获得神通。飞行无碍。去住远近。任意自在。是身念处。不净观法。九想十想。及观气息生灭出入空无障碍。亦能获得如意神通。先证肉眼。次观天眼。能见无量阿僧祇十方三世微细色等。亦见众生生死出没善恶业报。皆悉知之。明了无碍。总摄十力十八不共法。能作大身。遍满十方。能作小身。细如微尘。一能作多。多能作一。重能作轻。轻能作重。丑陋作端正。端正作丑陋。长短大小。青黄赤白。悉能变化。虚空作地地作虚空。地作水火。水火作地。能令变作。金银七宝石壁草木。亦复如是。皆能变作。金银七宝。象马车乘。城郭楼橹。宫殿屋宅。房舍灯烛。日月大珠。及如意珠。饮食衣服。床榻被褥。箫笛箜篌。五欲众具。众生所须。尽给与之。然后说法。令入佛道。能自变身。作十方佛身。名字不同。色像差别。亦复能令皆作金色。三十二相。八十种好。顶上肉髻光明。普遍满十方。间无空处。十方远近。如对目前。过去未来。亦复如是。人天交接。两得相见。亦复能作菩萨缘觉阿罗汉身释梵四王诸天身转轮圣王诸小王身。能作四种佛弟子形。男变为女。女变为男。亦作六趣众生之身。如是凡圣众色像。一念心中一时行语言音声。亦复如是亦复能作臭烂死尸缚魔波旬。令舍高慢远离魔业。求佛正道。臭烂尸观。非独系缚波旬魔王。亦能降伏一切淫女。令舍要欲发清净心信求佛道是禅波罗蜜身念不净观法。初修行时。能断五欲一切烦恼。能除五盖。能断十缠。若人修习。如偈所说。
　　气息轻空风火观　　飞行十方无障碍
　　皮肉筋骨不净观　　获得如意大神通
　　总名八大自在我　　一切形色能变化
　　总名十四变化心　　非但变化如上事
　　能令大地六种动　　变十方秽为净土
　　是身念处不净观　　总说如是大功德
　　若广诸说不可尽　　三十七品亦在中
　　今已总说身念处　　种种功德差别法
受念处品
　　复次禅波罗蜜中受念处观如偈说。
　　能断一切受　　今当更总说
　　断除三受法　　一切受亦尽
　　三受者。一者苦受。二者乐受。三者不苦不乐受。如十二因缘中说。不苦不乐受。但是无明。有名无色。苦乐二受是行识名色六入触受爱取有生老死灭坏苦忧悲恼。如是三受和合共成事。不能一一独生烦恼。内受外受内外受。内受是六根名为六情。外受是六尘。名为六境。内外受名六识。亦名为心思惟分别。如是内外。有三十种六根六尘六识六触六受。是名三十。皆由无明不能了故。贪善恶业。遍生六趣。若能修习戒定智慧。净三毒根。名曰六度。是故论言智度。大道佛从来生死往来故。曰大道智慧。断三受故名为度。是故佛言。净于三毒根。成佛道无疑。一切贪嗔痴。三受以为根。破戒是恶趣门。持戒是善趣门。若修戒定智。闭塞诸恶道。通达善趣门。亦得名为关闭一切诸恶趣门。开佛无上大菩提门。六根名为门。心为自在王。造生死业时。贪着六尘。至死不舍。无能制者。自在如王。是故名为无上死王。譬如世间五月时雨大恶雹。五谷果树。摧析堕落。人畜皆死。是恶雹雨。譬如金刚。无能制者。断诸善根。作一阐提。是故名为死金刚雨。譬如世间金翅鸟王。飞行虚空四大海中。擒捉诸龙。自在无碍。食啖令尽。无能制者。是故名为死金翅鸟。譬如世间恶转轮王。飞行虚空。遍四天下。擒捉诸王。自在无碍。坏他事业。无能制者。是故复名死转轮王。一切天人王。无能制者。唯除一人。大力神仙。幻术咒师。智如金刚。能伏一切。乃能伏此生死心王。亦复如是。二十五有。无能制者。唯除菩萨。修戒定慧智获得初禅。至第四禅及灭受想定。成就四念处。法忍具足。得大神通。乃能降伏生死心王。一切凡夫及二乘人。不能降伏如是死王。为无常法之所迁故。不能降伏。唯有法大力菩萨生分尽者。乃能降之。无习气故。苦受内苦外苦。内苦者。饥渴悲恼。愁忧嗔恚。嫌恨宿怨。不适意事。怨憎会时。内心大苦。如是等苦。名为内苦。复次求物不得。若得更失五欲众具。爱别离故。父母兄弟。妻子眷属。抄劫死亡。若遭恶病。无药可治。必死无疑。忧悲啼哭如是等苦。皆名内苦。闻外恶声。骂辱机刺。内怀忿怒。亦名内苦。外苦者。若为王法所加鞭杖拷楚。牢狱系闭。杻械枷锁。名为外苦。亦名内外苦。若师子虎狼。诸恶毒兽。风雨寒热。如是等。此名为外苦。若自身有病。诸根不具足。名身苦。若为他役使。担负重载。若行远路。中间崄难。无止息处。如是等苦。是名身苦。应学慈悲修空。忍之不生嗔恚。于怨憎处。应作是念。是我先世。恼害彼人。今但自责。不应嗔他。虎狼狮子。狂象恶王。亦复如是。于贪求处。应求舍心。不应嗔恼。观恶音声。如空中响。彼声不来。耳不往受。随闻随灭。谁骂谁受。则无嗔恚。闻好音声。称扬赞叹。如前观之。亦不生喜。礼拜供养。一切乐受。应作是念。彼自求福。便于我处。自作功德。不闻我事。不应欢喜。譬如废田。有人耕种。自求报故。地不应喜。复有异人。多持粪秽。毒刺恶草。积种在中。掘凿穿穴。高下不平。彼人自生。如是恶心。地亦不嗔。亦不念彼徒自苦恼。有人问言怨害骂辱。能忍不嗔。是事可尔。礼拜供养赞叹乐受。何以不喜。答曰。彼今虽复供养赞叹于我。后若遇恶缘。即便嗔我。若打若杀。不应生喜。苦受乐受。皆如幻化。无有定相。不应嗔喜。如彼大地。无憎爱心。菩萨欲求无上佛道。应先修学大地三昧。亦应学如虚空三昧。不苦不乐受。亦复如是。不应贪着。应作是念。苦乐中间故。有不苦不乐。若无苦乐。则无不苦不乐。一切皆是无常生灭。不曾暂停。生灭无故。无生灭处。求不可得。如是观时。即无三受。得三解脱。男女等相。亦复如是。如幻如化。无生无灭。不可得故。如身念处。五阴如相。不可得故。无十八界。故无一切受。何以故。六根六尘六识空故。求不可见。名之为空。求亦不得。名之空空。亦无有空。复次禅波罗蜜中。观受念处。无生无灭。无一切受。即是涅槃。观察涅槃。亦不可得。无名字故。即无涅槃。如是观时。初学能断一切烦恼。又得一切宿命通。自观己身现在初生五阴歌罗逻时。生灭不住。亦见过去无量阿僧祇劫五阴生灭。以身念处天眼力故。住初禅中。能见如是宿命神通。一切生处寿命长短。苦乐受报。饮食衣服。种性名字。生死出没。国土世界。欲性善恶。悉见悉知。现在未来宿命因缘。及一切事。悉见悉知。如过去世。亦知诸天六趣众生三世宿命。知己不异。亦复能知诸佛菩萨缘觉声闻一切宿命。一念心中。称量尽愿。明了无碍。于一切众生中。得自在寿命。随其所感。长短不同。为众生故。现一切身。受一切命。欲度十方三恶道众生。欲度饿鬼。观受念处。住初禅中。用如意通。施美饮食。令其苦息。而为说法。欲度畜生时。观受念处。入初禅时已入第四禅从四禅起住第二禅。用如意神通。令诸众生离畜生业得人天。令其欢喜。而为说法。欲度地狱众生时。观受念处。入初禅时已入第二禅。从二禅起入第四禅。从四禅起住第三禅。以如意通。变化十方阿鼻地狱及诸地狱。悉为天堂。一切苦具。变为璎珞。如其苦息。如第三禅乐。随应说法。欲度福德大力众生时。观受念处及三念。入初禅。初禅起入二禅。二禅起入三禅。三禅起。入第四禅。住火一切处。放大光明。遍照十方。住地一切处。十方大地六种震动。住风一切处。戒定慧香。遍熏十方。住水一切处。现月爱三昧。十方重病苦恼众生。悉得消除。身心安乐。住地一切处。秽恶世界。变为净土。池流华果。七宝庄严。放眉间光。召集十方诸大菩萨。悉求集会。口光顶光。放中间光。集三界天王转轮圣王阿修罗王及诸小王并诸天人。放下光明。普及三涂一切众生。集会听法。悉为受记。受记之法。凡有九种。三乘及六道。是名九种差别受记。如摩诃般若放光论中说。若放顶上肉髻光明。遍照十方。集大菩萨。并集过去多宝佛等。又及十方分身应化无量诸佛十方世界。为一切佛土满中诸佛。移诸天人三涂八难。置于他土。不令在会。无余杂众。当知此会。但说一乘。为一生补处菩萨受如来记。若放眉间大光明。同顶光中事。当知此会。为大声闻密行菩萨过十地入佛境界者受如来记。如法华中说。二种放光受记之法。但说佛果事一乘佛智慧。无余杂众故。不说九道记。问曰。佛大慈悲平等说法。众生普闻。复何意故。说法华时。三变世界八方通同为一佛土。初第一变。八方五百万亿那由他恒河沙等诸佛世界。同于娑婆。上下两方。亦复如是。第二变化。八方各变二百万亿那由他恒河沙等诸佛世界。亦同娑婆。第三变化。八方各二百万亿那由他恒河沙等诸佛世界。同于娑婆。如是三变。各放眉间白毫光明。移诸天人阿修罗等三涂八难。置于他方。不得闻法。当知如来心不平等。答曰。是事不然。如来智慧。非汝境界。不应难言佛不平等。彼以何故。妙法华会但说一乘顿中极顿诸佛智慧。为大菩萨受如来记。难信难解。是故漏尽二乘人。新发意菩萨及以不退诸菩萨等。疑惑不能解。何况余人。譬如世间转轮圣王。庄严四天下。集诸转轮王。共论圣王事。唯有王边智慧大臣。乃能信解。得近王座。同论王事。诸余恶臣。愚闇无智。则不堪闻。不得同座。何况余小王及诸仆使。而近王座。如来顿教。亦复如是。唯有一生补处无垢大士。得佛智慧。受如来记者。乃得闻之。此会不说引导之教。是故余人不得在座。余人若闻不解故。即生疑谤。堕于地狱。是故移之置于他土。四众五千。亦复如是。譬如阎浮提人眼不得见上界诸天。若得见者。两眼双瞎。薄福德故。不堪见此诸天光明。是故见者两眼双瞎天人阿修罗三涂八难。亦复如是。尚不得见肉眼眉间受记光明。何况闻说受如来记也。若得闻者。则生诽谤。永失信心。断诸善根。作一阐提。将护彼意。不得闻之。譬如世间饥饿病瘦绝食来久薄腹者。不得一往多食干麸及以强饼[起-巳+并]面验酒。一往饱食。必死不疑。五千四众天人阿修罗三涂八难。亦复如是。薄福德故。不堪得闻受如来记。问曰。诸佛神通无量方便。一音说法随类得解。何故移之置于他土。答曰。如汝所问。他土之音。有二义。一者本土。是如来藏。一切众生不能解故。贪善恶业轮回六趣。二者一切众生。无量劫来。常在六趣。轮回不离。如己舍宅。亦名本土。天人阿修罗等薄福德故。不能感见三变座席。复不感闻本无如教甚深妙声。是本无如如来如一如无二如本末究竟等。唯佛与佛乃能知之。余人不解。五千四众天人阿修罗三涂八难。不闻本无如。不得究竟解故。是故名为置于他土。复次五千天人阿修罗及难处。异座异闻。得解薄少。永舍六趣。是故复名置于他土。实不移却。不觉不知。不离本座。物解不同。故言他土。欲重宣受念义。而说偈言。
　　行者初观受念时　　三种受法难舍离
　　苦受能生诸怖畏　　亦生九恼诸怨害
　　常怀忿难作方便　　得怨便时断其命
　　或净五欲起怨心　　或诤名利作怨害
　　或贪住处获利养　　见胜己来欲杀害
　　或加诽谤恶名流　　或时愿人令杀害
　　是苦受法有三种　　内受外受内外受
　　若欲断除诸苦受　　当观怨家如赤子
　　亦如父母及兄弟　　亦如诸师及同学
　　生生无不从彼生　　是无量劫之父母
　　我旷劫来曾生彼　　一切皆是我赤子
　　此观成时嗔恚尽　　获得大慈大悲心
　　怨家悲叹生悔心　　如见父母悉归命
　　我往昔曾彼受学　　一切皆是我大师
　　或修俗礼及五经　　或学出世解脱道
　　学善法故好名流　　忍恼害故得神通
　　一切皆是我和尚　　亦是诸师及同学
　　应当孝顺勤供养　　恭敬供养如佛想
　　若受上妙五欲乐　　人天王处自在乐
　　三界天王人王乐　　无常至时皆碎破
　　一切乐受是苦本　　乐报尽故苦报至
　　贪受荣华谓是常　　爱别离时地狱至
　　苦乐受尽则无苦　　不苦不乐则无生
　　具五方便除五欲　　亦除五盖障道因
　　五欲五盖烦恼尽　　具足五支入初禅
　　二禅三禅第四禅　　还入初禅观五阴
　　见身如泡空如影　　出入息如空中风
　　见过去世无量劫　　诸受五阴生灭空
　　断五欲故烦恼尽　　断五盖故获五通
　　断五欲故获如意　　断五盖故获三明
　　是故诸佛而说偈　　言内外怨贼皆已
　　除无明父亦灭退　　若能断贪诸爱尽
　　自觉觉他名解脱　　诸行魔母既灭尽
　　无明魔父亦破碎　　既断烦恼获六通
　　立大誓愿度一切　　自能断除三受已
　　亦断众生一切受　　得自在受无量命
　　亦知一切解脱受　　知受凡圣九道记
　　亦受补处如来记　　若欲说法度众生
　　先现希有奇特事　　深入禅定放光明
　　普照十方诸世界　　变诸秽恶为净土
　　七宝行树以庄严　　三涂八难悉解脱
　　等齐人天来听法　　以受念处观察之
　　然后为其演说法　　或令世界净秽异
　　众生各见不相知　　形色音声种种别
　　众生各闻皆不同　　各见佛同为说法
　　都不见他前有佛　　虽复差别各各异
　　能令一时各解脱　　随众生寿命长短
　　能自在受种种命　　或见短寿入涅槃
　　或见长寿无量劫　　是受念处初学时
　　能断苦乐诸系缚　　初观诸受内外苦
　　亦观诸受内外空　　不苦不乐受亦空
　　断阴界入破无明　　观三受性非空有
　　则无系缚无解脱　　法性无佛无涅槃
　　亦无说法度众生　　众生与佛一如如
　　本末究竟无差别　　坐道场得成佛道
　　即是导师方便说　　如人梦中得成佛
　　放光说法度众生　　此无佛道无众生
　　佛法性相亦复然　　众生迷惑不觉知
　　深着苦因不暂舍　　诸苦所因贪为本
　　舍贪求心无相依　　见诸受空无生灭
　　证苦无生苦圣谛　　内外假合名为集
　　无十八界集圣谛　　生灭灭已名寂灭
　　证无寂灭灭圣谛　　阴无缚解无邪正
　　证平等慧道圣谛　　四谛无二是一谛
　　实无差别四种谛　　一谛空故即无谛
　　无谛巧慧佛三谛　　一切众生从本来
　　无生无灭无缚解　　五阴如性非明闇
　　凡夫与佛无一二
　　三十七品亦在其中。观受念处多故。受念处为主。独称其名(略说受念处竟)
心念处品
　　复次行者。初学禅时。思想多念。觉观攀缘。如猿猴走。不曾暂停。假使行者。数随心观。亦不能摄。即作是念。三界虚妄。皆心所作。即观是心从何处生。心若在内。何处居止。遍观身内。求心不得。无初生处。亦无相貌。心若在外。住在何所。遍观身外。觅心方所。都不见心。复观中间。亦不见心。如是观时。不见内入心。不见外入心。不见内外入心。不见阴中心。不见界中心。当知此心空无有主。无名无名行。无相貌。不从缘生。不从非缘生。亦非自生。是是名者。能观心念。心念生灭。观念念生灭。观念念相。不可得故。亦无生灭。如观我心。他心亦然。复观心性。无有心性。无有心性。亦无相貌。毕竟无心。亦无不见心。如是观竟。身心空寂。次第入禅。能起神通。复次菩萨摩诃萨。观心念处。学得一切禅定解脱起如意神通。立大誓愿。度一切众生。应先观其心入初禅。次第入至第四禅。乃至灭受想定。还入初禅心。观念处。内心外心内外心。亦复观察三毒四大五阴十二入十八界十二因缘。如是观竟。观诸解脱遍一切他心智三昧。以他心智如意神通。亦入天眼宿命漏尽神通遍观中。如是诸神通已观七觉分。住他心智三昧。用念觉分择分觉分及精进觉分遍观十方一切众生心心性欲。用十力智分别之。一一众生。感闻何法。闻何音声。见何色像。于何解脱门。而得解脱。如是观竟。用喜觉分神通三昧。悉令十方六道众生皆大欢喜。用除觉分定觉分舍觉分。用如意神通。普现色身。上中下根。随机说法。悉令解脱。此心念处。初修学时。身心得证。自断一切心想妄念诸结烦恼。亦能如已教他人学。但未得神通。不能明力。不识众生种种根性所念各异。不称其机。利益甚少。作是思惟。但是学时。未是说时。不应强说非时之言。若修禅定。获大神通如意自在。得他心智差别三昧。一念悉知凡圣差别之心。通达无量阿僧祇劫过去未来。如现在世。如是学竟。乃可说法。思惟既竟。还入初禅观于身心。空如影。息如空风。心无相貌。轻空自在。即得神通。住第四禅。放大光明。一者色光遍照十方凡圣色身。二者放于智慧光明遍照十方九道凡圣上下智慧。悉能遍知彼是处非处。及知宿世因缘果报。亦如身念处受念处三昧。如是竟现一切身。十方远近。如对眼前。各为说法。悉令解脱。欲说法时。现希有事。悦可众生。令大欢喜。以神通力。十方世界秽恶之处。变为净土。金银琉璃一切众宝。间错其地。充满世界。上妙栴檀。七宝行树。华果茂盛。行列相当。台馆楼橹。城邑聚落。七宝房榻。如意宝珠。光明相照。若日月现。犹如如来所居净土。诸佛菩萨充满其中。各现神通。降伏天魔。破诸外道。或有诸佛。寂然禅定。上下身分。放大光明。犹如段云。遍满十方光明中现一切佛事。或有菩萨。现不思议。四大海水。置一毛孔。水性之属。不觉往来。须弥王置芥子中。亦不迫迮。还置本处。诸四天王及忉利天。不觉不知。三千世界置一毛端。亦不倾侧。一切大众不觉宽迮。如故不异。人天交接。两得相见。一切人天未得道者。及诸声闻小行菩萨。皆得见此不思议事。十方诸佛诸四天王。及阿修罗迦楼罗紧那罗摩护罗伽等。悉与菩萨对面共语。能以一面对一切面。如镜中像面亦不异然后说法。悉令闻者一时得道。是名菩萨住心念处如意神通如愿三昧。三十七品一切佛法。悉在其中。观心念处本。是故心念处为主。独举其名宣心议。而说偈言。
　　内心外心中间心　　一切皆是心心数
　　心性清净无名相　　不在内外非中间
　　不生不灭常寂然　　非垢非净非明暗
　　非定非乱非缘虑　　非动非住非来去
　　非是非死非涅槃　　非断非常非缚解
　　非如来藏非凡圣　　不了名凡了即圣
　　行者初学求道时　　观察心数及心性
　　观察心数名方便　　觉了心性名为慧
　　初坐禅时观不净　　观出入息生灭相
　　不净观及出入息　　是心心数非心性
　　观心心数断烦恼　　心性即是烦恼性
　　心数心性平等观　　具足禅慧成大圣
　　不净初学断五欲　　久修获得如意通
　　初观息解假名空　　久修飞行无障阂
　　二观具足成一观　　获得三明见三世
　　身念受念及法念　　觉了三念由观心
　　内假外假内外假　　此三假名非实法
　　心念非假非真实　　求了三假当观心
　　一名心相二名性　　三假由相不由性
　　从无明缘至老死　　皆是心相之所造
　　此假名身及诸受　　善不善法及无记
　　皆由妄念心所作　　观妄念心无生处
　　即无烦恼无无明　　心性无念不可观
　　观四念处心想尽　　烦恼尽故即尽智
　　若观心性了四念　　解无生法无生智
　　无妄念心无缘虑　　无杂染故无六道
　　若人随顺妄念心　　持戒坐禅欲求道
　　如雨彩衣其色变　　不证无漏着禅味
　　不得解脱归四趣　　何况破戒无禅定
　　颠倒乱心著文字　　心性清净如明珠
　　不为众色之所污　　譬如清净如意珠
　　杂色物裹置水中　　能令清水随色变
　　青物裹时水则青　　黄赤白黑皆随变
　　珠色寂然不变异　　心性清净如意珠
　　善恶业杂缘色杂　　十善有漏禅生天
　　行十恶业生四趣　　持戒清净修禅智
　　证得无漏解脱道　　从生死际至涅槃
　　心性寂然不变异　　譬如世间如意珠
　　随人所求皆应现　　珠无心相无异念
　　随所求念悉周遍　　心性无体无名字
　　随学者业凡圣现　　若人欲求解脱道
　　具足十善观三性　　心性眼性及意性
　　具足三信三解脱　　观身心空持净戒
　　证真如解名信戒　　观身如影如化生
　　观心无主无名字　　观罪不罪如梦幻
　　乃至失命不破戒　　持戒毕竟证寂灭
　　速离得相之分别　　持戒虽空不杂世
　　亦不着空随世法　　深入涅槃解脱意
　　不舍世间十善行　　获得无漏禅智慧
　　无定乱心定信时　　修四念处断四倒
　　证四真谛一谛相　　是名般若波罗蜜
　　诸法如性如慧信　　若人具足此三信
　　是人乃可得法施　　信施戒闻慧惭愧
　　是此七财名导师　　若不具足此七法
　　是人不应升高座　　既无信证自不知
　　向众妄语何所说　　此人诳自亦诳他
　　匆匆乱心谤佛说　　如富长者自有财
　　所行法施名实施　　若人修道证解脱
　　如富长者行实施　　受者学者皆效此
　　先学自证如实说　　不应匆匆乱后世
　　佛意甚深难可知　　如教修行证乃解
　　此性虽空无生灭　　随喜恶业必有报
　　譬如虚空无明暗　　风云静乱有明暗
　　若平旦时无风云　　日出虚空大明净
　　若风黑云暴乱起　　虚空尘雾大黑风
　　是虚空性无垢净　　不为明暗之所染
　　众生心性亦如是　　生死涅槃不能染
　　众生心性亦如是　　不为断常之所染
　　众生心性若无常　　念念灭坏无业报
　　众生心性若是常　　如空不变无业报
　　心性亦非非无常　　除烦恼故得解脱
　　生死解脱不失故　　若言心性非无常
　　求道不应得解脱　　若舍生死得解脱
　　当知解脱即无常　　若生死性不可舍
　　当知则无有解脱　　若言生死不可舍
　　此人所说不可舍　　若言生死是可舍
　　此人所说不可依　　若言死法不可舍
　　众生则不得解脱　　是义应然何以故
　　众生非是生死法　　众生若是生死法
　　舍生死则舍众生　　众生若是自舍者
　　亦应自舍解脱法　　众生之性即心性
　　性无生死无解脱　　如虚空性无明暗
　　无有生死无解脱　　众生心性如明珠
　　生死解脱喻如水　　万恶万善喻众色
　　随善恶业种种现　　颠倒妄念造善恶
　　随业受报遍六道　　若持净戒修禅智
　　法身处处皆应现　　虽随业影种种现
　　心性明珠不曾变　　舍利弗问一比丘
　　比丘汝今得解脱　　比丘答言舍利弗
　　我今获得诸烦恼　　法今不在于涅槃
　　亦复不在于生死　　若言生死即涅槃
　　即阴计我是外道　　若言生死非涅槃
　　离阴是我是外道　　若言不即不离是
　　亦非不即非不离　　此人具足六十二
　　悉是邪见外道辈　　众生非是众生相
　　亦复非是非众生　　生死涅槃假名说
　　唯佛与佛乃知此　　(略说心义竟)
法念处品
　　复次菩萨初学坐禅观法念处者。善法不善法无记法。善法者。有二种。一者有漏十善道。及有漏四禅四空定。是世间善法。二者出世间善。无漏四禅四空定四四定灭受想定三十七品。是出世间善法。不善法者。有二种。一者身口意十恶法。二者身口意作五逆罪。复有一人。重于五逆。是人学道。值恶知识。魔鬼入心。常说是言。我解大乘甚深空义。犯四重罪。淫欲炽盛。饮酒食肉。不持斋戒。作如是言。诸法悉空。谁垢谁净。谁是谁非。谁作谁受。作是念已。即便破威仪。破正命。无量众生。懒堕懈怠。不能求道。见此易行恶趣空法。即便破戒。共相朋党。谤佛谤法。骂比丘僧。轻毁一切比丘。令使疑惑悉皆破戒。断诸佛种。罪重五逆。命终悉入阿鼻地狱。常诈称言。我如善根法师。解甚深义。余精进者。悉是胜意比丘。不如我等。如是欺诳。坏众生故。但着恶趣空。实不识佛法。毁三宝故。罪重五逆。大集经中。佛告频婆娑罗王。未来世有诸恶比丘。行淫破戒。饮酒食肉。向四众说。我解如此大乘空义。多领无量破戒眷属。四众无力。不能治之。佛复语王言。我今以此大乘经法。付嘱国王。令治破戒诸恶比丘。王若不治。死入地狱。频婆娑罗王闻已。悉之是名恶法。法行比丘。则不行此破戒恶法。无记法者。一非十善。二非十恶。中间散乱无记之心。善恶不摄。是名无记。复次阿毗昙中。色中一可见十则说有对。无记谓八种。余则善不善。此是十二入。色中一可见者。眼有二入。但见前境。善恶众色不自见。眼根觉是名一可见。若见人等。怨亲中人记之。妄别经久。后得相见时。犹故相识。我曾某处共居。相见余众生非众生色。亦复如是。皆属一色入。是故说言色中一可见。十则说有对者。耳对音声。鼻对香臭。舌对于味。身对众触。意对法。是故说言十则说有对。无记谓八种者。耳根对声。不能相见。不知处所。不见色像。不能记录。亦复不识冤亲中人及余音声非人响声。若眼不见。心意不览。悉不能记。但能相对。譬如有人于说法座下坐。心缘外事。境外境界。眼亦不观。乃至缘座。都不曾闻法师语声。鼻舌身根。亦复如是。不能记录故名无记。设有记者。悉意等三事和合。乃能记之。独不能记。四根对四尘。故言八种不能相记。是故说言无记谓八种。余则善不善者。意法相对。悉能记录善不善事。我曾某处作如是功德若干善法。我曾某处作若干重罪。若干轻罪。我于某处不作善恶。随宜而住。都无所作。我曾某处得若干好物。若干不好物。善不善法。亦复如是。然其意根。都无处所。能悬属正当五尘之事。譬如神龟悬悟密事悉能记录。不名无记。但得名为善不善法心。能总览十二入法。六识由心。意但少分。不能尽知。攀缘计校。名之为心。属当受持。名之为意。是故大集经中。坐禅学道法行比丘。但观三性。一者心性。二者眼性。三者意性。此三法轻利用事强故。复次法念处。内法外法内外法。内法者。是六情。外法者是六尘。名为六境。内外法者。名为六识。亦名六神。名十八界三毒四大五阴十二入十二因缘。悉是其中。今但总说余者。亦摄一切。一切烦恼。无明为主。因眼见色。生贪爱心。爱者即是无明。为爱造业。名之为行。至心至念。名之为识。识共色行。名曰名色。六处生贪。名为六入。因入求受。名之为触。念色至法。名之为受。贪着心者。即名为爱。四方求觅。名之为取。如是法生。名之为有。次第不断。名之为生。次第断故。名之为死。众苦所逼。名之为恼。乃至识法因缘生贪。亦复如是。如是十二因缘。一人一念中心。悉皆具足。名为烦恼。生老病死。十二因缘。非是解脱。夫解脱者。因眼见色。生贪爱心。名为无明。为爱造业。名之为行。未睹色时。名为独头无明。亦名无始无明。亦名不共无明。若眼不对色。则不能生爱。无伴共合故。无爱行二法。不能于中种识种子。是故名为无明。独头无明。不共无明。二乘声闻。及诸行人。初入道者。不能断此无始无明。诸佛菩萨。及二乘行人。但断有始共伴。无明共爱合故。名之为伴。能作行业。名为始生。是身初因。是故为无始无明。无明为父。爱心为母。行业和合。生识种子。亦得名为种识种子。种未来身故名为种。名色是芽故名生。如是别知乃能断除。求解脱者。应观察生死父母。断令皆尽。不令有余。夫观察者。眼见色时。应作是念。空明根尘。意识属当。妄想和合。共生眼识。睹众色像。假名为眼。复作是念。何者是眼。空是眼耶。明是眼也。尘是眼也。意是眼也。为当识独生名为眼也。眶骨是眼也。精泪是眼也。瞳人是眼也。若空是眼。无色无对无所见故。不应是眼。若明是眼。无根无觉无所知故。不应是眼。若根是眼。精泪瞳人。匡骨白异。空明未现。睹不见色。空明设现。精盲之人。眼不破。不能见色。当知空明及根。都无有眼。若色是明。色性无知。不能自见。空无生处。无情无对。不与根合。当知色尘空无有眼。何以故。假使根尘对。空明不现。意不属当。即不见色。当知根尘空无眼。复作是念。意是眼也。若意是眼。能见色者。盲瞎之人。意根不坏。不能见色当知无眼。假使不盲有眼之人。眼不对时。意根不坏。不能见色。以是定知意非是眼。意空无根。无生无灭。无名无字。眼空无根。无有生灭。亦无眼名字诸因缘故。无集无散无识名。如是观时。不见眼始来处。无始法亦无。求无始法。不可得故。名曰无始空无。有无始可破故。亦无无始空。为世流布故。名为方便慧明解。无始空是名方便慧。无始空亦无。无无性亦无。名之为慧性。若破和合。共伴无明。是方便智。若破无始无明。名之为度。故名为智度菩萨母。方便慧以为父。一切众导师。无不由是生万行。得蒱蔬则生如来家故。名不生生。更有一解。若断有始和合无明。是名无生。若知无始无明。能断能知。无所断故。是名无生法。名之为慧。是名中慧。破有始无明。名为尽智慧。亦得名为尽智。有为烦恼尽故。名为尽智。断无始无明。名为无生智。若知无无始则无始空。名无生法忍。无法亦无不见。不无无亦不有。是观无明生亦无。亦不见无性。不见无无性。亦非是不见。非非无所见。无有无所见。亦非非无。有无所见。不名有所得。不名无所得。名为如如性。无生法忍慧非智之所及。十八种空智所能摄无名可说故。亦非是无明。是故佛言五阴之法。既非是有。亦非是无。不断不常不在中道。无空无无相亦无有无作。不合亦不散。名相法亦无。既见有众生。不见无众生。涅槃非是有。亦复非是无。是名法念处。虽知诸法尔。精进禅定。苦行求佛道。不堕恶趣空。誓度一切众。其心不退转。更略说。复次眼见色时。即反观察内求觅眼。谁能见色。何者是眼。从何处生。如是处生。如是观时。都不见眼。亦无生处。亦不见。亦无生。名无字。都无明貌。复观于色。从何处生。谁使汝来。如是观时。不见生处。亦无使来者。求其生处。不可得故。如空中影。如梦所见。如幻化。无生无灭。即无有色。无所得故。耳鼻舌身意。亦复如是。六识为枝条。心识为根本。无明波浪起。随缘生六识。六识假名字。名为分张识。随缘不自在。故名假名识。心识名为动转识。游戏六情作烦恼。六识缘行善恶业。随业受报遍六道。能观六根空无主。即悟诸法毕竟空。观妄念心无生灭。即断无始无明空。解六识空得解脱。无六识空无缚解。何以故。六识非有。亦非空。无名无字无相貌。亦无系缚无解脱。为欲教化众生故。假名方便说解脱。解脱心空。名金刚智。何以故。心不在内。不在外。不在中间。无生灭。无名字。无相貌。无系无缚无解脱。一切结无障碍。假名说为金刚智。更总说心作。二分名心相。二分名心性。相常共六识行心性毕竟常空寂。无有生灭。无三受则无一切诸烦恼。复次修行者。欲破业障诸烦恼。作如是思惟。由我有身故。诸业聚集生。我今此身。从何处来。本无从何生谁之所作。如是观时。即知此身因过去世无明行业和合聚集。而来生此。我今不能见过去世造业因缘。但观现世从生已来所作善恶。比知过去。作是念竟。观我现在世杀生偷劫邪淫善恶及无记心。先观淫欲。爱境强故。我于某处某年某时。共某甲。谁使我作业。在何处。业若属我遍身。内外中间。观察都不见业。业若在身外。在何方所。遍观察之。都无处所。既不见业观造业心。业若与心俱。心念念灭。业亦应灭。如是观时。亦不见不灭。初念见和合。观察即空。无念无灭。默然正定。念起即更观数数重观察。不念见和合。念生不复生。既无妄念心。则无现在世。过去亦尔。复作是念。心行若无常。我亦无业报。何以故。念念灭尽故。心行若是常。我亦无业报。何以故。常法如空。不变易故。但虚妄念如梦所见。无作梦者。何况见梦法。心相如梦者。诸行如梦法。无梦无梦法。亦无观梦者。梦非是生灭。亦非无生灭。观梦者亦然。观察心相及行业。不断不常观亦尔。是名观心相破一切业障。名之为解脱。即观心性时。心性无生灭。无名无字。无断常。无始无原。不可得。当知无心无无心。亦无心名字。如是观察竟。坐禅眼不睡。觉观不复生。次第入诸禅。观身如泡影。次第发五通。获得如意通。誓度众生。是名字脱也。
坐禅修觉意
　　复次修法念处。应勤坐禅。久久修习。得一切定解脱三昧如意神通。发愿誓度一切众生。先观众生感闻何法而得入道。若修多罗。若优婆提舍。若毗尼。若阿毗昙。若布施戒忍辱精进禅定智慧。若说三毒对治之法。若四大。若五阴。若十二入十八界。若十二因缘。若四念处。若四禅。若四真谛。若不说法直现神通。若疾是迟是处非处。如是各各感闻。不同色像音声。名字差别。各各不同。皆得圣道。或有众生。不可教化。假使说法神通变化无如之何。或有众生。若先说法。及现神通。不能生信。要先同事自恣五欲。及余方便破戒之事。欲心得息。随应说法。即可得道。如是观竟。示诸众生。一切世事。应可度者。乃得见耳。余人不见。如是筹量。观弟子心。而为说法。是名好说法。不令着机。十号中名修伽陀佛。如是观察入初禅。初禅起入二禅。二禅起入三禅。三禅起入四禅。四禅起入四空定。四空定入灭受想定。灭受想定起住第四禅。观四念处。入法念处三昧如意神通。十方世界六种震动。放大光明。遍照十方。诸大菩萨三界人天悉来集会。四念处力。能令大众各见世界净秽不等。各不相知。现不思议神通变化无量种异。感见佛身。亦复如是。于一法门。无量名字。差别不等。现无量身。为众说法。各不相知。独见一佛。一念心中一时说法。见闻虽复各不同。得道无二。只是一法。是名菩萨法自在三昧。法念处成就故。三十七品亦在其中。但法念处为主。独称其名。总说法念处竟。
