般若心经略疏一卷


此土著述
般若心经略疏一卷
唐翻经沙门法藏述


　　

般若波罗蜜多心经略疏(并序)
　　夫以。真源素范。冲漠隔于筌罤。妙觉玄猷。奥颐超于言象。虽真俗双泯二谛恒存。空有两亡一味常显。良以。真空未尝不有。即有以辨于空。幻有未始不空。即空以明于有。有空有故不有。空有空故不空。不空之空空而非断。不有之有有而不常。四执既亡百非斯遣。般若玄旨斯之谓欤。若历事备陈。言过二十万颂。若撮其枢要。理尽一十四行。是知诠真之教乍广略而随缘。超言之宗性圆通而俱现。般若心经者。实谓曜昏衢之高炬。济苦海之迅航。拯物导迷莫斯最为。然则般若以神鉴为体。波罗蜜多以到彼岸为功。心显要妙所归。经乃贯穿言教。从法就喻诠旨为目。故言般若波罗蜜多心经。
　　将释此经五门分别。一教兴。二藏摄。三宗趣。四释题。五解文。初教兴者。依大智度论云。如须弥山王。非无因缘非少因缘令得振动。般若教兴亦复如是。具多因缘。一谓欲破外道诸邪见故。二欲回二乘。令入大乘故。三令小菩萨不迷空故。四令悟二谛中道生正见故。五显佛胜德生净信故。六欲令发大菩提心故。七令修菩萨深广行故。八令断一切诸重障故。九令得菩提涅槃果故。十流至后代益众生故。略说此十具收彼意。令此教兴。第二藏摄者。谓三藏之中契经藏摄。二藏之内菩萨藏收。权实教中实教所摄。第三宗趣者。语之所表曰宗。宗之所归曰趣。然先总后别。总以三种般若为宗。一实相。谓所观真性。二观照。谓能观妙慧。三文字。谓诠上之教。不越此三故以为宗。别亦有三。一教义一对。以文字教为宗。余二义为趣。二境智一对。以真空境为宗。观照智为趣。三因果一对。以菩提因行为宗。菩提果德为趣。
　　般若波罗蜜多心经　第四释题者亦有三。初教义分二。谓般若心。是所诠之义。经之一字是能诠之教。即能诠般若之经依义立名。二就所诠义中法喻分二。谓般若等是所诠之法。心之一字是所引之喻。即般若内统要衷之妙义。况人心藏为主为要。统极之本。三就前法中有体用分二。谓般若是体。此云智慧。即神悟玄奥妙证真源也。波罗蜜多是用。此云到彼岸。即由斯妙慧翻生死过尽。至真空之际。即简不到彼岸之慧。故以为名。谓体即用故。法之喻故。义之教故。立斯名耳。
　　观自在菩萨　自下第五解文。此既心经。是以无序及流通也。文中分二。初显了般若。后即说咒曰下。明秘密般若。何以辨此二者。谓显了明说。令生慧解灭烦恼障。以咒秘密言。令诵生福灭罪业障。为灭二障成二严故。说此二分。就前文中亦二。初略标纲要分二。从舍利子色不异空下。明广陈实义分。以义非顿显故先略标。非略能具故次广释。又前是据行略标。后即就解广陈。前中有四。一能观人。二所行行。三观行境。四明能观利益。且初能观人。观自在菩萨者。是能观人也。谓于理事无碍之境。观达自在故立此名。又观机往救自在无碍。故以为名焉。前释就智后释就悲。菩谓菩提。此谓之觉。萨者萨埵。此曰众生。谓此人以智上求菩提。用悲下救众生。从境得名故。
　　行深般若波罗蜜多时　二明所行之行。谓般若妙行有其二种。一浅即人空般若。二深即法空般若。今简浅异深。故云行深般若。言时者。谓此菩萨有时。亦同二乘入人空观。故法华云。应以声闻身得度者。即现声闻身等。今非彼时故云行深时也。
　　照见五蕴皆空　三明观行境。谓达见五蕴自性。皆空即二空理深慧所见也。
　　度一切苦厄　四明利益。谓证见真空苦恼斯尽。当得远离分段变易二种生死。证菩提涅槃究竟乐果。故云度一切苦厄也。上来略标竟。
　　舍利子。色不异空空不异色。色即是空空即是色。受想行识亦复如是　自下第二明广陈实义分。于中有五。一拂外疑。二显法体。三明所离。四辨所得。五结叹胜能。初段文有四释。一正去小乘疑。二兼释菩萨疑。三便显正义。四就观行释。初中言舍利子者。举疑人也。舍利是鸟名。此翻为鹙鹭鸟。以其人母聪悟迅疾如彼鸟眼。因立其名。是彼之子。连母为号故曰鹙子。是则母因鸟名。子连母号。聪慧第一。标为上首。故对之释疑也。彼疑云。我小乘有余位中见蕴无人。亦云法空与此何别。今释云。汝宗蕴中无人名蕴空。非蕴自空。是则蕴异于空。今明诸蕴自性本空。而不同彼。故云色不异空等。又疑云。我小乘中入无余位身智俱尽。亦空无色等与此何别。释云。汝宗即色非空灭色方空。今则不尔。色即是空非色灭空。故不同彼。以二乘疑不出此二。故就释之。二兼释菩萨疑者。依宝性论云。空乱意菩萨有三种疑。一疑空异色。取色外空。今明色不异空。以断彼疑。二疑空灭色。取断灭空。今明色即是空。非色灭空。以断彼疑。三疑空是物。取空为有。今明空即色。不可以空取空。以断彼疑。三疑既尽。真空自显也。三便显正义者。但色空相望有其三义。一相违义。下文云。空中无色等。以空害色故。准此应云色中无空。以色违空故。若以互存必互亡故。二不相碍义。谓以色是幻色必不碍空。以空是真空必不妨幻色若碍于色即是断空。非真空故。若碍于空即是实色。非幻色故。三明相作义。谓若此幻色举体非空。不成幻色。是故由色即空。方得有色故。大品云。若诸法不空。即无道无果等。中论云。以有空义故一切法得成。故真空亦尔。准上应知。是故真空通有四义。一废己成他义。以空即是色故。即色现空隐也。二泯他显己义。以色是空故。即色尽空显也。三自他俱存义。以隐显无二是真空故。谓色不异空为幻色色存也。空不异色名真空空显也。以互不相碍二俱存也。四自他俱泯义。以举体相即全夺两亡绝二边故。色望于空亦有四义。一显他自尽。二自显隐他。三俱存。四俱泯。并准前思之。是则幻色存亡无碍。真空隐显自在。合为一味圆通无寄。是其法也。四就观行释者有三。一观色即空以成止行。观空即色以成观行。空色无二一念顿现。即止观俱行方为究竟。二见色即空。成大智而不住生死。见空即色。成大悲而不住涅槃。以色空境不二悲智念不殊成。无住处行。三智者大师依璎珞经立一心三观义。一从假入空观。谓即是空故。二从空入假观。谓空即是色故。三空假平等观。谓色空无异故。
　　舍利子。是诸法空相　第二显法体。于中有二。先总后别。今初也。言是诸法空相者。谓蕴等非一故云诸法。显此空状故云空相。中边论云。无二有此无是二名空相。言无二者无能取所取。有言。有此无者有能取所取。无是二不二名为空相。
　　不生不灭。不垢不净。不增不减　二别显中有三对六不。然有三释。一就位释。二就法释。三就观行释。初就位释者。一不生不灭。在道前凡位。谓诸凡夫死此生彼。流转长劫。是生灭位。真空离此故云不生不灭也。二不垢不净者。在道中菩萨等位。谓诸菩萨障染未尽净行已修。名垢净位。真空离此故名不垢不净。三不增不减者。在道后佛果位中。生死惑障昔未尽。而今尽是减也。修生万德昔未圜。而今圜是增也。真空离此故云不增不减。又佛性论中。立三种佛性。一道前名自性住佛性。二道中名引出佛性。三道后名至得果佛性。佛性唯一就位分三。今真空无异。亦就位分异。又法界无差别论中。初名染位。次名染净位。后名纯净位。皆同此也。二就法释者。谓此真空虽即色等。然色从缘起。真空不生色。从缘谢。真空不灭。又随流不染。出障非净。又障尽非减。德满不增。此生灭等是有为法相。翻此以显真空之相。故云空相也。三就观行释者。谓于三性立三无性观。一于遍计所执性作无相观。谓彼即空无可生灭。二于依他起性作无生观。谓依他染净从缘无性。三于圜成实性作无性观。谓前二不有而非减。观智照现而不增。又在缠出障性无增减。又妄法无生灭。缘起非染净。真空无增减。以此三无性显彼真空相。
　　是故空中无色无受想行识。无眼耳鼻舌身意。无色声香味触法。无眼界乃至无意识界　第三明所离。然真空所离历法多门。统略有四。一法相开合门。二缘起逆顺门。三染净因果门。四境智能所门。初是故空中者。是前不生不灭等。真空中故。无色等者。彼真空中无五蕴等法。此就相违门故云无也。理实皆悉不坏色等。以自性空不待坏故。下并准知。此中五蕴。即合色为一开心为四。二无眼等者。空无十二处。十二处即合心为一半。谓意处全及法处一分。开色为十半。谓五根五境为十处。及法处一分。三无眼界等者。空无十八界。十八界中即色心俱开。准上可知释此三科具如对法等论也。
　　无无明亦无无明尽。乃至无老死。亦无老死尽　二明缘起逆顺门。无无明者。顺观无明流转门。以其性空故云无无明也。亦无无明尽。逆观无明还灭门。以真空故无可尽也。此举初支。中间十支。皆应准此。故云乃至。末后一支。谓老死亦流转还灭皆空也。
　　无苦集灭道　三染净因果门。苦集是世间因果。谓苦是生死报。先举令生厌。集是彼因。谓是烦恼业。厌苦断集先果后因故也。灭道是出世间因果。灭是涅槃果。先举令欣。道是彼因。谓八正道。修之于后。皆空无有也。
　　无智亦无得　四境智能所门。非但空中无前诸法。彼知空智亦不可得。故云无智也。即此所知空理亦不可得。故云无得也。问前云空即是色等。明色等不亡。何以此文一切皆无。岂非此空是灭色耶。答前虽不碍存而未尝不尽。今此都亡未尝不立。故大品云。诸法无所有。如是有此无。此就无所有。前据如是有。又前就相作门。此就相害门。一法二义随说无违。
　　以无所得故　第四明其所得有二。初牒前起后。二正明所得。今初也。言以无所得故者。牒前起后也。以者由也。故者因也。由前无所得为因。令后有所得也。大品云无所得故而得。
　　菩提萨埵依般若波罗蜜多故　二正明所得有二。先明菩萨得涅槃断果。后明诸佛得菩提智果。前中亦二。先举人依法。后断障得果。今初也。言菩提萨埵者举人也。义如前解。依般若波罗蜜多故者。明依此法行也。故者起后也。
　　心无挂碍　二断障得果中有三。初行成。二断障。三得果。今初也。言心无挂碍者行成也。谓惑不碍心故。境不碍智故。
　　无挂碍故无有恐怖。远离颠倒梦想　二断障也。言无故牒前起后也。无有恐怖者。外无魔冤之怖。即恶缘息也。远离颠倒梦想者。内无惑障之倒。即恶因尽也。
　　究竟涅槃　三得果也。涅槃此云圜寂。谓德无不备称圜。障无不尽称寂。简异小乘化城权立。今则一得永常故云究竟。又释智能究竟尽涅槃之际。故云究竟。
　　三世诸佛依般若波罗蜜多故　第二得菩提智果。于中有二。初举人依法。二明得果。今初也。谓三世诸佛更无异路。唯此一门。故云依般若波罗蜜多故也。
　　得阿耨多罗三藐三菩提　二正明得果也。阿耨多罗此云无上也。三藐者此云正也。次三者此云等也。菩提此云觉也。即无上正等觉也。觉有二义。一正觉。即如理智。正观真谛。二等觉。即如量智。遍观俗谛。皆至极无边。故云无上也。上来所得竟。
　　故知。般若波罗蜜多是大神咒。是大明咒。是无上咒。是无等等咒　第五结叹胜能。于中有二。先别叹。后总结。今初也。言故知者牃前起后也。由佛菩萨依般若。得菩提涅槃果。故知。般若是大神咒等。叹其胜能。略叹四德。然有三释。一就法释。一除障不虚名为神咒。二智鉴无昧名为明咒。三更无加过名无上咒。四独绝无伦名无等等咒。二约功能释。一能破烦恼。二能破无明。三令因行满。四令果德圜。三就位释。一过凡。二越小。三超因。四齐果。谓无等之位互相济等。故云无等等。十地论云无等者。谓佛比余众生彼非等故。重言等者此彼法身等故。何故不但说无等耶。示现等正觉故。
　　能除一切苦真实不虚　二总结胜能。谓三苦八苦一切苦也。又分段变易。亦云一切苦也。除苦决定故云真实不虚也。上来广略不同。总明显了般若竟。
　　故说般若波罗蜜多咒即说咒曰　自下第二段明秘密般若。于中有二。初牒前起后。二正说咒词。今初也。前云是大神咒。未显咒词故今说之。
　　羯谛羯谛波罗羯谛波罗僧羯谛菩提萨婆诃。
　　二正说咒词。此有二义。一不可释。以是诸佛秘语非因位所解。但当诵持除障增福。亦不须强释也。二若欲强释者。羯谛者。此云去也度也。即深慧功能。重言羯谛者。自度度他也。波罗羯谛者。波罗此云彼岸。即度所到处也。波罗僧羯谛者。僧者总也溥也。即谓自他溥度总到彼岸也。言菩提者。至何等彼岸。谓大菩提处也。言萨婆诃者。此云速疾令前所作速疾成就故也。
　　略释绝笔述怀颂曰　般若深邃　累劫难逢　随分赞释　冀会真宗。
　　般若波罗蜜多心经略疏　法藏。长安二年于京清禅寺。翻经之暇。属同礼部兼检校雍州长史荥阳郑公。清简成性忠孝自心。金柯玉叶之芳葩。九刊三王之重寄。羽仪朝序城堑法门。始自青衿迄于白首。持此心经数千万遍。心游妙义口诵灵文。再三殷勤令出略疏。辄以蠡管讵测高深云尔。
般若心经赞序
张说撰
　　万法起心。心人之主。三乘归一。一法之宗。知心无所得是真得。见一无不通是玄通。如来说五蕴皆空。人本空也。如来说诸法空相。法亦空也。知法照空见空舍法。二者知见复非空耶。是故定与慧俱空中法。入此门者为明门。行此路者为超路。非夫行深般若者。其孰能证于此乎。秘书少监驸马都尉荥阳郑万钧。深艺之士也。学有传癖书成草圣。乃挥洒手翰镌刻心经。树圣善之宝坊。启未来之华业。佛以无依相而说。法本不义。以无所得而传。今则无灭。道存文字。意齐天壤。国老张说。闻而嘉焉。赞扬佛事。题之乐石。

