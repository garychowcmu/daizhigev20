观音义疏记三卷


此土著述
观音义疏记三卷
宋四明沙门知礼述


　　

观音义疏记卷第一
　　释疏二。初释题目二。初正释题。义者。宜也。谓解释经文使合宜也。又义理也。斯盖智者入法华三昧。于观行位中见第一义理。以此义理解今经文。疏者。通意之辞。又音疏。即疏通疏条之义也。二说记人二。释疏文二。初预分章段二。初叙二家三段。此品既是谶师为北凉沮渠蒙逊。别传于世。故凉陈已来讲者甚众。于是分节经文三段有异。二今师下示天台多种二。初泛明多种分文。二若作下正依二段节目。二就前下正释经文二。初前问答二。初分科。二一尔下随释二。初问四初时节二。初释字义二即是下明悉檀二。初别释相四。初世界。东方西方随机乐欲。二或可下为人。或有根性闻于前品已得世界。故云喜竟。今闻此品即生宿善。三或可下对治。疑破解事属于对治。疑破悟理属第一义。今从解事当第三悉。四或可下第一义。二土者。谓净光庄严土八万四千随妙音者。此土华德及四万二千天子。因彼菩萨来往得道。今八万发心悟在观音。二诸佛下总明悉。如来如鼓四机如桴击之有声声不孤发。今乃四机扣佛之时也。二标人二。初释别名三。初中道对小。此菩萨名由证中立。中必不偏。今偏从无尽者为对小乘。是灭尽法特彰中道。性无尽故。小乘尽智者。谓我见苦已断集已。证灭已修道已。如是念时无漏智慧见明觉也。无生智者。谓我见苦已不复更见。断集已不复更断。尽证已不复更证。修道已不复更修。如是念时无漏智慧见明觉也。二又云下三谛明圆二。初总示。二大品下别示三。初圆空无尽。拣析示体故。云即色是空。应知体空通衍三教。通则但体生死即空。此偏空也。别圆能体涅槃亦空。此中空也。离边属别即边属圆。今在圆也。圆中名空此空无尽。二又大下圆假无尽二。初引经示相三。初大集约八十明假二。初本土所修。此是妙假具于三观。不灭故假。不生故空不出故中。盖不流出二边故也。此观观佛具观三身。至分证位名为见佛。一切佛法无不现前。且举六度耳。二身子下依法立字二。初身子问。二菩萨答。具彰愿行。愿行无尽名于此立。因缘果报即依苦集立誓。因缘集也。果报苦也。为一切等依灭立誓。以一切智及五分等佛果法故。众生性下依道立誓。以顺法性教化众生知道法故。皆云发心。知是立誓。又檀下依誓立行万行皆为檀等摄也。称波罗蜜行到果也。若愿若行皆无作故方得无尽。凡八下结上愿行。皆即法界。是故皆含一切佛法。二又净下净名就二谛明假。有为是俗可尽之法。无为是真不可尽法。小乘智浅。尽于有为住于无为。故归灰断。圆人观俗即是妙有。故行万行。观真能达不空之真。是故不住三无为坑。是故二谛皆是常住不思议假。故名无尽。三华严约十藏明假。新经二十十无尽藏品云。菩萨有十种藏。三世诸佛皆说。所谓信藏戒藏惭藏愧藏闻藏施藏慧藏念藏持藏辩藏。乃至云。此十种无尽藏有十种无尽。令诸菩萨究竟菩提。何等为十。饶益一切众生故。以本愿善回向故。一切劫无断绝故。尽虚空界悉开悟心无限故。回向有为而不着故。一念境界一切法无尽故。大愿心无变异故。善摄取诸陀罗尼故。一切诸佛所护念故。了一切法皆如幻故。是为十种无尽法。能令一切世间所作皆得究竟无尽大藏。二如此下结经明假。三又如下圆中无尽二。初引经示相四。初胜鬘约佛法明中。以一切法皆佛法故。法无不中。中故常住。常住故无尽。二大品约法界明中。法界体是大总相故诸法皆趣。如提纲领毛目悉归。造境皆中何法非总。今特言意盖为释经。意为法界理必双非。名无尽者。名偏意圆故例真常实无边倒。今释无尽上下皆然。三净名示即边是中。空有当体皆是圆中。中性不改。岂可有尽此之无尽荡二边情。是故能空尽与不尽。故知下结成圆中是真无尽。四大品明诸法皆中。修恶全体是性恶故。十二因缘及以五阴。一一如空常住周遍。非当宗义此文莫销。二如此下结经明中。三通达下从德立名二。初正立名。能达之意从所达法。得无尽名。学者须了。意即三谛无别所达。能达亦无。若其不然非无尽意。二亦名下例诸法。心智五阴及一切法既即三谛故。皆得立无尽之名。二菩萨下释通名三。初对梵翻名。二约华释义二。初释众生二。初通明因果。能生实法所生假人。始自凡人讫尊极人。莫不从于众法而生。二别明菩萨。从于无尽众行而生。故曰众生二发心下释余字。又约上求下化而释。前以众行生己假人。今以道法成他众生。三广释如别。三敬仪二。初分经。二起者下随释三。初释起二。初事释。礼即曲礼。彼云请业则起请益则起。郑氏注云。尊师重道也。起若今抠衣前请也。业谓篇卷也。益谓受说不了。欲师更明说之。今无尽意欲请观音利他之业。欲益己心菩萨之行故。从座而起。二观释三。初约空论起。文有二意。初明空观不着诸法。次明空观自不着空。故名为起。二又菩下约假论起。即不起灭定现诸威仪也。三又中下约中论起。中道遮照皆绝待对。故起不起无非中实。即遮之照。名不起之起。此起自能起发中实。亦能令他起发中实。二偏袒下释袒二。初事释二。初约西土。二此方下约此方。言须贾谢张仪者。合云张禄字之误也。元是范睢魏人也。初仕魏与中大夫须贾使于齐。齐以睢为贤。私赏金璧及牛酒。须贾嫉而怒之。使还谗睢于魏相魏齐云。范睢以魏密事告齐。魏齐大怒。拉胁折齿遭箦卷弃之厕中。睢不死求守圊者出之。睢既得免。易姓名曰张禄随秦使王稽。入秦见昭王。昭王悦之拜为客卿。稍迁左丞相。后须贾为秦使。睢乃微服而出杖于路。贾见而大惊。问睢曰。复说于秦乎。睢曰。逃亡之人免死而已。何敢说秦乎。又问睢曰。秦相张君子知之乎。睢曰。主人公亦得接近。贾曰。今欲因子请谒张君。于是同诣下车。守门者惊起正色。贾疑之。睢入而不出。贾问门人知是秦相失色。战惧脱冠肉袒请入谢罪。睢乃数而恕之。及贾使还睢曰。为我报魏君。令斩魏齐。不然我将图魏矣。魏齐后乃自缢。魏王斩首送秦。二观解。以事表理既成法门。可以修观故名观解。三释合掌二。初释合掌二。初事释。二观解二。初表权实。昔分今合顺部表观。百界一念权实唇然。二又五下表事理。迷殊悟合。法性五阴凡圣岂殊。但圣出缠众生在染。染中性阴起生死阴以为能感。故使圣人出缠实阴起于权阴而为能应感。若复性应则归真。故以两掌表今方合。欲令行人即观事阴。合于性阴。二释向佛。文唯观解而有二意。初直明向佛。次兼合掌明向义。四正发问二。初分文立意三。初带总分节。二大经下问答功德。三释论下简示今问。二世尊下依文释义三。初释称叹。二观世下释所问。三何因下释正问二。初问能成因缘二。初别取境智。境是机感智即圣应。感应名局因缘则通。二若就下互通凡圣。因亲缘疏互论因发。互论缘助。二名观下问所成名号。因缘是实法。名号是假人。揽实成假也。二佛答二。初分科。二数者下随释三。初总答二。初贴文二。初明机四。初标人数二。初举多数三。初牒经略示。经文所举百千万亿。非谓十界共有此数。盖指一业有如许人。二如一下同受一苦。以苦验人知同一业。若不然者。那得同受一品苦邪。三将此下以例诸趣。二所以下明多意。凡地发心尚能遍摄。果中济物岂有所遗。境众等者。机薪若多应火必盛。二遭苦二。初成上义显无量二。初以别业该同受。上言百千是同业者。共受一苦。今言诸苦。即是有诸百千万亿。二用此下以此意历十界。界界有诸百千万亿。华严明数极至不可说不可说。二今言下对别答彰遍该二。初明总答。文略意广。上明诸苦实遍十界。苦由惑业即显能脱十界三障。广岂过此。二后别答。文广意狭别答七难。约观行解始通三乘。今之总答文该十界。三闻名二。初遭苦闻名共作机。由过现恶故遭诸苦。复由二世之善而得闻名。妙玄云。从阐提起改悔心。上至等觉皆有善恶相带为机。二闻有下四闻三慧俱能感二。初释相二。初别指四教四闻三藏能闻所闻皆是实有。通教即空。别教即假。圆知能所皆是法界。闻既有四思修亦然。故大本疏解我闻。有闻闻闻不闻不闻闻不闻不闻。二若能下正示圆教三慧。前三闻慧不得圆闻。圆教闻慧四种遍达。达四皆是不闻不闻。即闻而思何依何着。二慧导行。一心称名名圆修慧。二此文下结示。四称号二。初牒示事理。二若用下各示称念二。初事二。初明一心。有相续一心。有数息一心。二明称名。今文但称所归之名。未称能归之辞。故是略非广。二理二。初明一心。心有生灭不名为一。今达心性非四句生。既本不生亦复无灭。乃名一心。然立一心对他成二。若无一无心则无诸无法。毕竟叵得名理一心。言达此心者。即是体达事中一心。二知声下明称名。既达心空。从心所生一切皆空故。令声响能称所称皆非生灭。故曰理称。事未必理理必具事。以此为因。安不感圣。二明应二。初分科。二应有下随释二。初明应相二。初判偏圆益相三教作意。应不一时。圆任运应一时普遍。二众机下明机应速相。观音应赴心内众生。众生机感心内观音。若不然者不遍不速。二皆得下明解脱二。初约多机显圆应。故前释人数。云此举众境机多以显观深应大。二或时下约三速再贴文。经云观世音菩萨即时观其音声皆得解脱。如何观之。能令众苦普皆解脱。说听之者宜善思之。二问十下料简二。初明十界机应俱时遍二。初以多机差别难。二答譬下以四事圆普答五。初以四喻示。二菩萨下约四法合。三安乐下引此经证。智慧宝藏证财智二。四又如下又三喻显。五又是下示三昧力。中道为王。统摄二谛。一心圆入十益普沾。观音入此三昧。即是遍入一切众生心性。常以三昧之力。与其十番之益。但由机感亲疏。致使利益深浅。王三昧在妙玄第四十益在第六。二问一下明一心事理立能感二。初久称无效问。二散心乖法答。若能一心称于事理。其犹形对影生声腾响答。第二别答二。初分科叙意二。初分科。二叙意二。初叙他师意三。初立三机三。初有人下定三业前后。二通论下论三机与拔。免难是除果离毒。是除因得子是与乐。三叙三番料拣三。
　　初问。那忽与乐者。古以得子为乐故也。
　　答。云少分与乐不碍悲门。
　　二问。礼拜乞子示求乐果。何不令求戒善等业为乐因邪。
　　答。乐果称意可引人。求修因勤苦。非引接法。其文在后者。十九说法广示修因也。三问。并答可见。二有人下立七难二。初明双只。鬼开去来者。去谓飘堕其国。来谓到此恼人。王论轻重者。被害则重检系则轻。体则是五开则成七。二明次第。鬼王相间者。三鬼国难。四临害难。五来恼难。六枷锁难。三四相比。鬼难在海国则重。王难在城邑似轻。四五相比。王难或死故重。鬼恼或不死故轻。各论轻重故云相似。乃相间也。三有师下立八难二。初一师立。二一师破。二今明下明今师意二。初明三机二。初斥他非二。初斥情卜圣应。二今不下斥悲门与乐。二今言下明今意二。初随世立次。此娑婆国声为佛事。口机为初。意根冥密起必先身。身业粗显后心。而动三业之次岂不然乎。二若寻下圣应无谋。且随世俗立次如前。据圣无谋即扣即应。二他既下明七难二。初明次第二。初且一往立次。从重至轻一往次第。二至如下诫不可定执。二问诸下明所表二。初以难多唯七责。二答此下以七难表六答二。初正示表意二。初通明七六。经明七难。不止在事。故约观释通亘三乘。若无所表不能该深。故约七难以表六种。外水火风表内三种。刀锁坚碍表内地种。王等有情可表识种。大千世界虽非正难。是难所依可表内空。二云何下别示空识二。初明表相。二空为下明为难二。初空。虽非正难而是难由。若论观行亦为所观二识。识起爱见必该通别二种爱见。二所以下结示唯七意。二一火下依义释文三。初口机二。初明七难七。初火难二。初科意三。初节经文。二上总下叙经意。三释诸下列义门。二贴文下随释三。初贴文四。初持名二。初释文义二。初释持名。秉持属口者。大论云。出入息是身行。觉观是口行。受为心行。秉持之心既是觉观。故属口业。二释若有。挑字去声不定貌也。二余皆下明先后二。初叙古。谓是互出其义不然。二今释三。初约义释。二如慈下引事劝二。初引事证。此是男子名慈童女。鬻薪养母督于孝诚。后欲涉海。母抱其足不欲儿去。违母掣身绝母一发。海上失伴入诸宝城。多岁受乐。行孝报也。后入铁城火轮着顶。绝发之报。若专行孝不遭火轮。二行人下劝忆持。三火难下约重结二遭苦三应。四威神下结。二次约下举事二。初示二人着传。二其传下举四人免难。三就观下观释三。初通标列。报是事火。眼见身觉。业与烦恼但有烧义。令世善业及三观坏故名为火。是以称为就观行释。
　　问。三观所对唯在烦恼。纵兼远障只至于业。事相火等全不妨观。何得果报预观释邪。
　　答。经列七难。止在人中。智者深穷。救难之功在王三昧。即二十五有真常我性观音证已。乃能遍拔众生之苦。于一一有十番破障。令与我性究竟冥一。方尽大士拔苦之用。然十番破不出三障。若尽理说。于一一番皆破三障。今欲易解从增胜说。报且在事业属有漏。唯惑至极。观音修习王三昧。时具有弘誓拔于法界三障之苦。故今众生三障苦逼。一心称名皆得解脱。其义若此。岂得不论果报火等。应知吾祖说观世音圆修三昧。圆发僧那圆入法门。圆救诸难。意令行人仿之修入。所列三障岂独即今修观之境。亦是将来所拔之苦。故知具示七难浅深。正论观行始末之相也。二果报下示分剂。报业烦恼始自博地终至等觉。皆具此三。故辅行明分段土至实报土各有三道。分段三道谓见思惑为烦恼道。烦恼润业名为业道。感界内生名为苦道。方便三道谓尘沙惑为烦恼道。以无漏业名为业道。变易生死名为苦道。实报三道谓无明惑为烦恼道。非漏非无漏业为业道。彼土变易名为苦道。今从增胜而说。故约事火而为果报。只至初禅轮回之因。以为业火。故至有顶。三观所破方名烦恼。故通三乘。下去诸难其意准此。三果报火难下随次释三。初果报火二。初遭难三。初通明处。二如阿下别示相。三凡一下总结数。四趣四洲六天初禅。若加梵王合云十六。同在初禅且云十五。二持是下感应二。初机成获脱。二直就下指数斥局。直就果报地上清凉。验于旧解所失者众。因华已去丸番破有他不闻名。二次明下恶业火二。初遭难。二初明修因。上之所明于现报上求免苦厄安其果身。今所论者修行戒善及八地定。求于未来人天乐果。二多为下明遭火三。初释相。宿习破戒十恶业等。于修持时起作障难。使戒定等善业不成。名为被烧。有顶等者。然有漏善极非想定。非恶业火。无所有下即为恶业。且欲示于恶通三界。故引之耳。二术婆下引证二。初引事。术婆伽淫欲炽盛火起烧身。此即业火。能生事火。验三种火其性不别。二金光下引经。三能破下被烧。上升之善既为所焚。乃随恶业牵堕于下。二若能下感应三。初成机得脱。二故请下引消伏证。梵行者。净行也。谓大小诸戒是三乘之人清净之行。十恶是能破梵行是所破。三由斯下用此文结。三烦恼火二。初就机应解释二。初明偏圆机感二。初别释二初约声闻广示。见思之因分段之果。四心流动三相迁移名为火宅。竞共推排争出此宅。若非一心称观世音。或当堕落为火所烧。此教观音身在此岸度人彼岸。故令声闻得二涅槃。二次明下例余位俱机。剂于通教见思为火。别教正以尘沙为火。圆教初后无明为火。上之二土通名变易。未能伏断无明惑者。名钝根人。若能伏断称利根人。伏在方便断穷实报。二凡有下总示二。初修观被烧。唯除求离果报火者。戒善已上皆名修道。故云九番。并为五住惑火烧者。修因禅定。亦被爱惑三住所烧。况三毒业见思通摄。二称观下称名得脱。各依本法而修一心及以称号。若成机者无不得脱。二问菩下明渐顿慈悲二。初问起。如上所明二十五有三障苦难十番令脱。未知大士修何方便。证何法门。得如是力。二答菩下释出二。初略示。二所以下广释二。初明渐次二。初修观本誓三。初果报慈悲。既于元始发菩提心。凡曰见闻终期济拔。二受持下修因慈悲。略云禁戒。须兼根本十二门禅。以其业火皆能坏故。三修无下无漏慈悲二。初事定。若据根本。味禅之外有根本净禅。谓六妙门十六特胜通明禅。此等亦带无漏能灭烦恼。今但从观骨光等为无漏者。盖取出世事禅之中有火名者。辩其观相。此乃以事禅之火。灭见思之火。然事禅有四。即观练熏修。观谓九想八背舍八胜处十一切处。练谓九次第定。熏谓师子奋迅三昧。修谓超越三昧。今于四中但举观禅。中三不引八背者。以八背中无火名故。盖随便也。初云白骨流光者。即九想中于第八白骨。修八色流光。言八色者。见地色如黄白净洁之地。见水色如深渊清澄之水。见火色如无烟清净之火。见风色如无尘迥净之风。见青色如金精山。见黄色如薝卜华。见赤色如春期霞。见白色如珂贝雪。见色分明而无质碍。八胜处者。一内有色相外观色少。二内有色相外观色多。三内无色。相内观色少。四内无色相外观色多。此四句末皆云若好若丑是名胜知胜见。五地胜处。六水胜处。七火胜处。八风胜处。此于缘中转变自在观心淳熟胜前八色故也。十一切处者。一青一切处。二黄一切处。三赤一切处。四白一切处。五地一切处。六水一切处。七火一切处。八风一切处。九空一切处。十识一切处。此于所观普遍即观禅成就也。二又观下三观。诸火者。报业烦恼及事定中火。皆是三观所观境也。此境缘生故。先即空次假后中故成别观。节节慈悲誓。拔报业及三惑火。二今住下熏心起应二。初乘誓赴难三。初真悲妙力。即是邻极同体慈悲冥熏众生。令成机感垂应拔苦。二若事下众机关誓。众生若起三种火时。与本菩萨所起无殊故。关分果之悲。以答因中之誓。肇师云。发僧那于始心。终大悲以赴难。三若众下一时普救别教虽则修有次第。证必圆融。故十种机能一时应。二如华下引经证成二。初引经。
　　问。今家判华严。善财未见弥勒文殊已前。皆是别教历别法门。今文既云此火山者。名为无尽法门。若入此门能知诸法。此门岂非圆融义邪。
　　答。此唯于火法门中能知诸法。不能于余法门知诸法故。以彼经云我唯知此一法门。故知仍是教道之说。
　　若尔。此之三昧住何谛理破何等惑。
　　答。既云。无尽法门。又云。能知诸法。即是中道三昧破无明惑。故释签明。善财若于知识得实相三昧。则破障中微细无明。多分并约教道不融。破无明惑(上皆释签)二举彼下结示。观音若是别教。救于烦恼火者。即如方便命婆罗门所修之相也。十番利益者。乃是通结前来三番慈悲。二次明下明圆顿二。初明本修圆观慈悲。初心观火不思议境。即一火门具三千法。虽皆互遍相相分明。即于此境发菩提心。誓拔众生三障火难。誓与众生三种火乐。二若法下明入位法界机应二。初释三。初无谋而应。圆修圆证以圆誓愿。熏圆力用。不动一心救十火难。二虽无下不分而分。圆普之悲彻底而拔。实非前后。浅深应之但就机感。三障分齐对二十五王三昧力。自成多少。免果报火。当于十五王三昧力。修有漏善免恶业火。当二十四王三昧力。关何一邪。若除恶业不用非想。若成善因不用地狱。以地狱因无成就。故非想之因无破除故。故修因恶业极上极下互论不用一三昧也。二乘已去至圆入中。节节皆用二十五有王三昧力。三虽应下入而不入。虽入诸有三障之火。以其体了即空假中故。无相可得。何有能烧及所烧邪。二菩萨下结。二常途下示己他得失。如幻三昧破阎浮有。具论十番。他师唯知果报一益。故云少分。二水难二。初列义门。二贴文下随门释三。初贴文二。初科经。二问何下释义三。初遭水二。初问二答二。初就水难答。二火难下对火难答。二称名。三水论下蒙应。二引证。三观释二。初列三水。从增胜意同前火难。二如地下释三水三。初果报二。初遭难。二是时下机应。二次恶下恶业二。初遭难。放舍浮囊等者。大经云。如人带持浮囊欲度大海。有一罗刹乞此浮囊。初则全乞。其人不与。次乞其半。次乞三分之一。次次乞手许。后乞微尘许。其人念言。若与尘许。气当渐出。何由度海故悉不与。护持禁戒亦复如是。常有烦恼罗刹令人破戒。若破根本如全与。破僧残如半与。破舍堕如与三分之一。破波夜提如与手许。破突吉罗如与尘许。所破虽少。若不发露则不能度生死彼岸。菩萨护持重禁及突吉罗等无差别。今明恶业故言放舍。二若能下机应。三烦恼二。初明机二。初论惑水二。初通明诸有水。菩萨香象足虽到底。若未达岸宁免被飘。缘觉观集而为初门。故云爱水增长诸有。二二乘下别示四教机二。初示声闻。二次支下例诸位。支佛修行不立分果。深观缘起久种三多。福慧既隆预侵二习。虽未发真。四流莫动名得浅处。顿证极果安到彼岸。通教菩萨正尽得浅。习尽到岸。变易二土同以别惑而为中流。上品寂光方为彼岸。二复次下示四流。常途四流只是界内之惑。今取别惑方名无明。故知即与五住无异。但合色爱及无色爱。为一有流耳。二菩萨下明应。前之十番各有修相。皆所被机求脱之事。今说本观二种修相。皆是观音垂应之本。二初通示二观慈悲。兼别观者。略有二意。一者此教初心立行虽依渐次。以知中实后心能证王三昧故。二者欲以历别之相。显于圆融一念具故。摩诃止观十乘之初。先明次第显不次故。今释此品。本观皆两有兹二意。二所以下别明三昧渐顿二。初渐二。初渐修。元始发心上求下化水光三昧。即观白骨八色流光中一色也。水胜处等例如火难中说。二今成下顿应二。初乘誓赴难。渐修顿证常鉴法界。十番机缘三障水漂。对于因中节节誓愿。令彼一切皆得解脱。二如华下引经证成二。初证。托于事海观三障海。十二年者。十二缘也。渐渐转深见海十德十观成也。生大莲华显妙境也。天龙庄严者。具妙力用也。有佛相好常见卢舍那也。申右手者。权智应也。摩我顶者。实智感也。即以感应道交彰。始本分合也。说普眼经者。分得果法也。一日所受至不能得尽者。一念心尘显大千经卷也。二当知下结。既如阿字具一切义。应知亦是中道法门。但带教道。唯知此一耳。二复次下顿二。初顿修十界趣水者。水为法界。摄诸法尽故言趣也。既立能趣及以所趣。故当俗谛。水尚等者。所趣之水全体是性。无相可得。无所趣故那有能趣。能所俱空名为真谛。云何等者。水尚叵得则无有趣。有趣既绝不趣自忘。即以双非显于中道。此之三谛同一法性。即一而三即三而一。不思议谛也。二如此下顿应二。初明不应而应。大经云。慈若有无非有非无名如来慈。岂非三谛起慈悲邪。前总难中十界众生受苦称名。菩萨即时观其音声皆得解脱。不观十界即空假中。那得一时离于众苦。良以三谛是生本性亦圣果源。无有二体。故同体悲方能圆拔。二明不分而分。大意同前火难中说。今以四流对诸位难。四教入空离于有流。等于见欲二流也。假于有流无染湿者。假虽彼空亦不著有。以双流故。应知假显空亦弥着。名平等观。义在于斯。中破无明。如常所说。
　　三罗刹难二。初列义门。二随门释三。初贴文二。初科经。二人数下随释二。初明难五。初举数二。初释人数。若百若千或万或亿。以其泛海必乘大舶故。云结伴不可独往。二贤愚下明入海。二次遭下难由三。初正释难由二。初证。风非证难。以古师足风为八难故据结文但成鬼难。二难由下推。风是难由。若展转推之。皆是难由。于诸由中风由最切。是故经文特言风耳。二七宝下追释宝物二。初分真伪。二示似真。三黑风下更释风相二。初他解三。初旧师立。二有人下他人弹。三今还下今例难。二请观下今释二。初经明风色。二风加下风黑怖甚。三罗刹下遭苦。罗刹鬼者。本毗沙门天王所管。有其二部。一曰夜叉。捷疾鬼也。二曰罗刹。食人鬼也。遍在诸处。然其本居海外有国。或人飘往其国。或鬼来此恼人。皆由恶因相关故也。四一人下明机。五明应。二何意下结名。二约事。三观释二。初明风义不局。世界中风果报风也。黑业名风。至失人道善宝。皆恶业风也。失无漏财烦恼风也。以下第五又明鬼难。具明三障恶鬼之义故。今观行且从难由风义。而示欲于六种。明别圆观即是一切观境之式。二从地下释风通三障三。初果报二。初遭苦二。初上至三禅。二如僧下下遍诸趣。僧护比丘明四阿含为众知识。五百商人入海采宝。来就世尊。请此比丘船中说法。佛知有益许之。令去船还海岸登陆而行。夜宿树下。商人早发忘唤比丘。因兹失伴。独行山林。见僧伽蓝比丘住处。若饮食若房舍若温室。若园林若田地若受用。皆是苦具日夜之间。受种种苦。有百余条。僧护问故。皆答云。当还问佛。自当知之。既至佛所。具陈所见。佛皆答之。悉是比丘破诸禁戒。毁坏常住侵用众物。于彼海山受地狱苦。学者览之足以自诫。二当此下明机应。二次明下恶业二。初遭难三涂约果爱见约因。皆由宿业。令起爱见堕于三涂。贪欲之心如罗刹妇。破戒定善如随食子。失人天报如食其夫。二急须下机应。三次明下烦恼二。初明机二。初声闻。圣财不出七种。一闻。二信。三戒。四定。五进。六舍。七惭愧。慧行即无常析观。行行即不净慈心等。二行约凡位所修。七财约圣位所得。二次明下诸位。八倒风者。支佛六度通别圆入空之观。以常等为倒。假中变易以无常等为倒。用正观一心称观世音。即出二边恶鬼境界。即能达到中道宝渚。鬼义合前后章前即此章贴文约事。后即第五鬼难章也。二法界下明应二。初通示二观慈悲。别虽渐修果能圆应。二菩萨下别明三昧渐顿二。初渐二。初修时逐行起誓。二今入下明证时随难相关。二若作下顿二。初修持三谛圆融。风字门者。如请观音疏释六字章句。以六道等为六字门。良由六道。体是法界能通实相。故名为门今以风字为门。其义亦尔。字者。召法之辞。二若分下用时一念差别。四刀杖难二。初列门。二解释三。初贴文二。初科经。二释义三。初遭难。二称名。三今言下蒙应二。初据文消释。二问下对前料简二。初问。二答。二约证。三观行二。初通示三障。二从地下别释三相三。初果报二。初明遭难。娑伽龙王本宫安住兴云降雨。六天四域修罗龙鬼感见不同。天见华宝。人得清水。修见刀剑。二若能下明机应二。次明下恶业二。初遭难。恶业所感三毒炽然。近障戒定远妨三观。言思绝处即微妙心。二起怖下机应。三次明下烦恼二。初机二。初声闻二。初遭苦二。初释相。二故大下引证。彼经云。譬如有王以四毒蛇盛之一箧。令人养饴瞻视卧起。若令一蛇生嗔恚者。我当准法戮之都市。其人闻已舍箧逃走。王时复遣五旃陀罗拔刀随之。密遣一人诈为亲友。而语之言汝可来还。其人不信投一聚落。都不见人求物不得。即便坐地闻空中声。今夜当有六大贼来。其人惶怖复舍之去。乃至路值一河截流而去云云。合云蛇若害人不堕恶道。无三学力。必为五阴旃陀罗害。若不识爱。为诈亲诳。观于六入犹如空聚。群贼住于六尘六入。欲舍复值。烦恼驶流应以道品船筏。运手动足过分段河。十住未免唯佛究竟。经文本喻三乘始终。今喻声闻观法。十二因缘关禁如城。黑白不动三种之业。系属如馆。五欲为害如拔刀人。魔境难出如门被守。二尔时下得脱。二次明下诸位。各以本观一心称名即时解脱。二复次下应二。初渐二。初明本誓。随见随修皆起誓愿。拔于众生三障刀杖。二今住下明赴机三。初赴机相。三昧神力称本诸誓一一能拔二刀杖下所住法。以七种难。表内六种对于观门。此地种门今修成也。三如华下引经证。六种遍收一切观境。刀杖坚碍属地字门。故引屋壁地种能现诸佛。及能发明善财定慧一切功德。当知地门能成普应。二复次下顿二。初圆修。地为法界。生佛依正无不趣入地字法门。当知一尘无不具足三谛等者。一尘即空一切皆空。假中亦尔。二圆起下顿应二。初总示。三谛慈悲无不遍摄。故能一时遍拔众苦。二若欲下分别。圆悲该亘不可别论。若欲易知对机分别。四洲四趣四王忉利。此之十有有事刀杖。能感一十王三昧力。修有漏善遮恶。刀杖感二十四王三昧力。四教三观一心称名。感二十五三昧之力。第五鬼难二。初列门。二贴文下随释三。初贴文二。初科经。二三千下释义四。初标处二。初大千假设。二对上料拣。二遭难。三称名。四鬼所下蒙应。恩威即是折摄二门。以恩摄故害心恶眼二俱休歇。以威折故恶害亦然。二约事标而不释合注云云。上罗刹难已彰其事。故不重说。三观解三。初果报二。初明难诸天等者。嗔增诸恶助鬼之威。慈为善本消鬼之势。行者当知。若多嗔恚。常与恶鬼同其事业。若常慈悲。与佛菩萨。同其出处。二如是下明感。二次明下明恶业二。初明难二。初鬼动三毒。虽是恶鬼使人淫佚。亦是淫业所召。以其多起淫思。致令淫鬼得便。嗔恚邪见亦复如是。又是宿业互相招集。故于今日同造恶因破于善业。二三毒下诸恶名鬼。如前业火业水业风。故今诸恶得名为鬼。皆以三毒而名恶业。与烦恼何异。任运起者名为烦恼。卒起决定能动身口名三毒业。今既能破五戒十善。必非任运贪嗔痴也。人天散善名为动业。四禅四定名不动业。二若能下明感。三次明下烦恼二初机二。初明难二。初所遭难二。初明满大千。男性刚利如见推划。女性柔染如爱缠绵。二何以下遍三界。二此鬼下遭难人。小草已上八番行人。俱为烦恼鬼之所害。二若称下明感。见爱尘劳即染而净。是故净名取譬。侍者随意所转。二次明下明应二。初渐二。初随修立愿。如讫拏迦等。即请观音经缘起也。毗舍离此翻广严。彼国人民遇大恶病。眼赤如血两耳出脓。乃至六识闭塞犹如醉人。有五夜叉名讫拏迦罗。吸人精气。二于诸下乘誓普救三。初示相。渐修顿证法身自在。法界众生三障鬼难关于本誓。一一救之。能令诸鬼皆为佛乘。二如华下引经。斯是菩萨住鬼法门。能以鬼身广作佛事。三障之鬼或破。或用得自在故。一切鬼难一时普救。三故知下结益。二若圆下顿二。初明圆观慈悲。识种乃通今约鬼修。别从爱见识种为境。一识一切识一切识一识。非一非一切而一而一切。此是鬼门十界。三谛依此妙境。真正发心乃能遍应。二若分下明随机分别。事鬼既能恼于帝释。故地居天四洲四趣。感于十种王三昧力。余义同前。六枷锁难二。初列门。二随释三。初贴文二。初节经。二上临下释义四。初标罪。二在手下遭难。三鸟死下称名。曾子云。鸟之将死其鸣也哀。人之将死其言也善。四蒙应。二约事。三观释二。初正明枷锁三。初果报二。初明难。事系唯在四趣三洲。二若能下明感。二次明下恶业三。初明难。二若欲下明感。三故经下引经。廷尉检系可有散时。妻子钱财系无脱日。望现在等者。只今妻子及钱财等亦业亦报。何者。若从现说名之为报。从过去说名之为业。应知障善皆是宿恶。此之宿恶或已成报。乃附报为障。即今妻子及自身依报等也。若未成报今在业道。亦自有力令善不成。又今妻等不定为障。若于往世同营善因。今则能为修道助缘。如妙庄严王因妻子故。见佛悟道。现见有人妻子劝善畜财能施。今从恶因所感。妻等名锁名狱。若归观音则成报之业。及未成者是恶皆息。三次明下烦恼二。初明机二。初约声闻二。初约小释二。初明难。凡夫见思全在。初二三果思惑未尽。皆名有罪。罗汉思尽名为无罪。大品经指学无学。名为大龙。故云摩诃那伽。学人残思名为有罪。无学断尽名无罪俱未无余。名同在狱。既有果身宁逃五阴及以三相。乃名检系。权实等者。此约有罪示也。碍于二智提拔名杻。妨于二行进趣名械。小以断常为中道枷。能障五分为法身锁。只是见思对于所障。得杻等名。二称名下明感。二此复下明通大。若就通惑论杻械等。即藏通人。若就别惑明杻械等。即别圆人。二次明下例诸位。二若论下明应。因中渐顿慈悲。果上圆普与拔。皆如上说。二若三下兼明空识二。初普应指前。二论其下本观。今说二。初渐二。初本观慈悲二。初随观示。一切烦恼是识所为。识最是难。空虽非难能来难。故空亦名难。空为业者。亦是业由身内有空故。能动作造于业因。外空亦然。空为惑者。于境迷悟成障成理。一切法邪一切法正。而于节节起誓与拔。二故净下引经证。入不二法门品。明相菩萨曰。四种异空种异为二。四种性即是空种性。如前际后际空故。中际亦空。若能如是知诸种性者。是为入不二法门。既云四种性。即是空种性。就性明空空是中理。此以中理不于事二。彼约五种即性故不二。今明六种岂不即性得经意故加于识种。弥显不二。若其空识不即中道。将何以为王三昧体。二成王下乘誓应赴二。初示相。二华严下引证。见空实相。能于虚空立种种事。利诸众生。二若作下顿二。初空识圆修。诸门观法多推心识。从近从要初心易故。人根不等。有宜观外而得益者。四念处中。下界众生多着于外。故令摄境观于内心。上界众生多着内心。故令观色夺于内着。今观空种。亦是色类。唯是一色空外无法故。一切十界悉趣空门。空即三谛故。一切法皆即三谛。三谛慈悲无生不摄。二起无下慈悲普应。第七怨贼难二。初列门。二贴文下随释三。初贴文二。初正释怨贼二。初科经。二难处下释义四。初标难处二。初明处。二次明下明难二。初释满中。二怨者下释怨贼。二二标下遭难人二。初示四义。二商者下释四义四。初释商主。二既有下释商人。三既涉远下释重宝。以人众路远显所赍宝贵。四险路下释险路。以处以人二事释险。三机者下明有机二。初示经四义。二所以下通释四义二。初明前三助进二。初释二。初明设三所以。一心称名为计策者。更无过此知德可凭其胆则定。二若不下明无三不进。二故知下结。二三义下明后一能感二。初明因三故唱。二南无下翻梵就华。四明蒙应。二次结下寄结口机二。初举经。二今言下释意二。初约威力明。二巍巍下约字义显。二约事证。三观释三。初果报。二修善下恶业。修善治恶。若恶多善少恶即怨贼。若善多恶少恶为仆从。冰炭之势多能灭少。系念成机恶销善立。三次明下烦恼二。初略明机二。初通明四行遭贼。以前六遍。备明八番破惑感应。故今怨贼但明四行。遭烦恼贼将历四教。自摄八番。言四行者。一戒法受持。二听习教理。三研修正观。四正助合行。出世行人要先禀戒。随境护持持心习教。凭教显理称理修观。以正导助。若非此四入圣何期。初商主下戒中三句明受一句明持。五尘能杀持护之心。名戒怨贼。次或法下听法中。师徒说听皆欲依教而显至理。此二俱得名重宝者。以其诠旨得则俱得失则俱失。其犹识指方乃见月。故知解教诚为不易。何况理乎。而其徒主两喜杂魔。二宝俱失。师为利故说。徒为名故学。斯之两人皆成魔业。或师嗔弟子。或弟子恨师。亦是二人值于魔事。或心下修观中。心王若正心数亦正。王数同求正智之宝。三毒觉观能劫此宝。最为怨贼。或般下正助中。正观般若导五助行。共显理宝。般若如知金藏。五度如用功掘出。六蔽之贼害此二因。还今藏隐。是名怨贼。二将此下历诸教明感。四教行人一一须四。若遇怨贼。一心称名四行皆就。二例明应。例前六种故略不说。第二意业机二。初列门。二贴文下随释二。初贴文二。初科经。二释义二。初正明意机二。初总示经文。二通称下通释经义三。初依经论释三毒二。初通释二。初明单复。云贪嗔痴。此三单也。今从复列。故云淫欲嗔恚愚痴。大本疏云。自爱为欲爱他为淫。自忿为恚忿他为嗔。自惑为愚惑他为痴。二有人下明多少二。初他明少。二意谓下今明多二。初立少乖经。二今明下明多能感。毒之多少由习重轻。求之进不由机有无。无机者毒多毒少俱不求离。若其有机毒之多少俱能求离。古人不解执多不求。今明能念任多亦离。二大论下别释二。初正别释三。初贪欲四。初大论明宿因。意同此经。谤经之罪历诸恶道。纵得人身。淫欲炽盛不择禽兽。若不求离。复沦苦趣无解脱期。二不择下现事明过患。术婆伽缘略如玄记。褒姒者。褒国之女也。周幽王伐褒。褒人以姒献之。王甚惑之。初幽王与诸侯约。有寇即击鼓举烽。诸侯来赴。及惑褒姒褒姒无笑。王欲其笑。乃击鼓举烽。诸侯皆至而无寇。姒乃笑。又好闻裂缯之声。发缯裂之以适其意。及申侯与犬戎兵至。击鼓举烽。诸侯以为如前见欺。无复至者遂败。三净住下二经明虫鬼。各是有情。以共业故资人倒惑。又阿含云。淫亦有鬼。鬼入心则使淫佚无度。四如大下大经明多少。习果若成报果在即。故云熟也。如人灾至合当王宪。即有恶人奖助为恶虫鬼如助者。地狱如王宪。此多欲相也。若反此者名为少相。二嗔恚四。初约喻明嗔相。二故遗下二经明障道。慈是一切善法根本。嗔既乖慈名劫名障。百法明门者。即障别圆地住所证之法也。仁王云。初地得百法明门。二地得千法等。地论云。入百法明门增长智慧。思惟种种法门义。故百法者。应如百法论所明。三大集下二经明魔业。佛以慈定能伏天魔。是知嗔心为魔所降。习近嗔恚是报熟时。四若例下例上有虫鬼。若虫鬼潜伏是嗔少相。三愚痴二。初明过患。三句明于邪痴之相。如大经者。合云习近愚痴是报熟时。此乃邪痴习报二果。痴心习成。地狱报熟也。二例前下例虫鬼。多少随人。二三毒下总结过。二欲离下约伏断明得离三。初示念得离。二有人下斥非显正二。初他解非灭离。以由他师不解常念。致令三毒不得灭离。二今谓下二经明尽净。经直言离。那专伏释。若以念故唯能伏者系念六字能净毒根。至成佛道亦只伏邪。三今作下正明伏断果报修因。三藏菩萨。此三伏惑。声闻缘觉通别圆菩萨方便土人实报土人。此七断惑。三问离下约问答明常念二。初约念非离惑难。二答经下约念即智慧释二。初略明正念之德二。初即念明慧之功。念想观智等诸名字。有过有德有偏有圆须约六句定其法体。故圆中念破偏小智。圆中之智破偏小念。偏小之念修圆中智。偏小之智修圆中念。圆中之念即圆中智。圆中之智即圆中念。以此六句评法是非。方解一切经论名相。问家昧此。故使非念而是于智。今此圆文既云常念。显非二边有生灭念。双遮双照中正之念也。体烦恼性是观音身。不破烦恼不立观音。破立既忘能所斯绝是为常念。恭敬观音。不离三毒而离三毒。若有观音可生缘念。若见三毒须灭离者。此乃增毒非离毒也。二若如下离念说慧之过。二今此下委明修观之相二。初忘照各论四句。此之正念染体既绝忘照不妨。即照三谛即忘三观。虽约四句唯忘三观。以双非双。亦只是中故不以色念忘俗也。以色例于一切诸法。不以非色念忘真也。合云。不以非色非非色念。忘双遮中也。不以亦色亦非色念。忘双照中也。约照三谛复成四句。亦以色念照俗也。亦以非色念照真也。亦以非色非非色念。照双遮中也。亦以亦色亦非色念。照双照中也。应知善忘假者方善照假。善忘空者方善照空。善忘双非方照双非。善忘双亦方照双亦。不须以空忘假以假忘空。双非双亦皆悉尔也。此就圆论念。即法界无德不备。故作四句说之自在。终日忘四终日照四。如此方是常念观音。二或次下渐顿有诸四句。次第非念忘四句也。次第论念照四句也。忘照本求离于三毒。故次第离亦有四句。若得别教三观之意诸句可见。何者。如照空时。必须忘空以遣着。故忘照成者必离见思。故此空观有忘有照有离。次观假后观中。皆须论于忘照离三若不次第忘照及离。斯是圆观如向四句。二次就下观释二。初前七番指上。果报已上至通菩萨。皆不能破无作之集。别人虽破而在后心。今从初心故同前指。二今但下后三番当说二。初三毒逆顺委示二。初约界外双标。二今取下依法相广释二。初逆顺各示二。初顺约烦恼释。初明毒害二。初二乘三毒二。初明毒相二。初合明三毒。二开三下开成八万。既有三毒须论等分。四分各具二万一千。是故成于八万四千。界内既尔界外亦然。何者。以大乘说诸法不灭。云断惑者。但转有漏而成无漏。入假入中。八万四千随观而转。至果乃名八万四千波罗蜜也。二净名下引经证。观众生品。天女以天华散诸菩萨大弟子上。华至诸菩萨即皆堕落。至大弟子便着不堕。一切弟子神力去华不能令去。尔时天女问舍利弗。何故去华。答曰。此华不如法是以去之。天曰。勿谓此华为不如法。所以者何。是华无所分别。仁者自生分别想耳。乃至云。结习未尽华着身耳。结习尽者华不着也。彼疏解云。华至菩萨皆堕落。者表菩萨住不思议解脱。生实报土已离别惑。彼妙五欲所不能动。故华不着身皆自堕落。至大弟子便着不堕者。二乘但断界内五欲故。世间五欲所不能动。别惑未除故。为界外上妙色声之所染污。故诃言。结习未尽华则着身。
　　下文料简云。结习未尽华则着身。何关别惑。
　　答。大论云。于声闻经说为习气。于摩诃衍说为正使。即是别惑二未断下菩萨三毒。同有此三毒者。望前二乘名同义异。前但贪空。今贪俗中前嗔生死。今嗔涅槃。前不达真。即是中道为痴。今见中道未得了了为痴。如大树折枝之譬者。大论三十云。譬如泽有树。名奢摩黎。枝觚广。大众鸟集宿。一鸽后至住一枝上。枝觚即时为之而折。泽神问其故。树神答云。此鸟从我怨家树来。食彼尼俱类树子来栖我上。或当放粪。子堕地者恶树复生。为害必大。是故怀忧。宁折一枝所全者大。彼喻菩萨畏于二乘坏灭佛乘心也。二欲除下明机应二。初明正念机应。二永离下明上土全分。生身菩萨若未得入别圆地住。生方便土。故于变易论全未离无明之惑。若在生身入地住者。即生实报。故于变易除残别惑。一变易土分于方便实报。异者只由生身于无明惑。有侵未侵不同故也。二次明下逆约法门释。以烦恼名立观法称。不顺常涂故云逆说。然若不知性恶之义。云何三毒而为三观。于中二。初明毒观欲成二。初明凡小毒少。法略于痴人略菩萨。痴随贪恚亦名为少。菩萨偏假三毒非多。二菩萨下示圆人毒多二。初就毒名论大。语稍同前意则永异。前在二谛偏论取舍。是可离法。今就三谛说贪嗔痴。是究竟道。理性之毒莫不遍周。故皆名大。五不受者。谓受亦不受。不受亦不受。亦受亦不受亦不受。非受非不受亦不受。不受亦不受。皆言不受者。即无生观荡于取着也。前四即离四句也。后一谓观亦自亡也故大品第三。身子问须菩提何故不受。答云。般若波罗蜜空故自性不受。无明下明痴毒须论即性异前唯修。又痴下明痴等。若非即性。岂皆如空不可尽邪。二如此下约法门明妙三。初标列三门。理性之法德过一际。或称毒害。或称功用。今明三毒是三法门。则佛菩萨无不修证。二大慈下解释三相圆观见思三毒之境即三法门摄一切德三。初大贪法门。大慈大悲者。诸佛以无缘慈悲普熏三业。于十方世界普现色身。而作佛事。慈悲之名虽同四无量中而体永异。四摄。一布施摄。二爱语摄。三利行摄。四同事摄。众生情所爱者即是此之四法以四接引导以正道。而度脱之。十力者。一是处非处力。二业力。三定力。四根力。五欲力。六性力。七至处道力。八宿命力。九天眼力。十漏尽力。无畏者。即四无所畏。一一切智无所畏。二漏尽无所畏。三说障道无所畏。四说尽苦道无所畏。于八众中广说自他智断既决定无失。则无微致恐惧之相。故称无所畏。三昧即百八三昧解释并如法界次第也。二大嗔门。般若即三般若。四边不可取者。观照般若即寂而照。不可以有取也。方便般若即照而寂。不可以空取也实相般若非寂非照。不可以双亦取也。而寂而照不可以双非取也。迦毗罗城如玄记。三大痴法门。前取舍二门虽具中道。而取门终以立法为宗。舍门终以荡相为主。今两舍门岂不具于二边。而终以双非为体。不三而三三门宛然。三而不三门门绝妙。初约无缘直示。二举鉴像难思。三引净名杜口。三引人证结。诸法无行经云。诸天子白佛言。世尊。文殊师利名为无碍尸利。上尸利无上尸利。文殊语诸天子言。止止诸天子。汝等勿取相分别我不见诸法是上中下。如汝所说文殊义者。我是贪欲尸利。嗔恚尸利。愚痴尸利。是故我名文殊师利。乃至云。我是凡夫从贪欲起。从嗔恚起。从愚痴起。我是外道是邪行人。诸天子言。以何事故自言我是凡夫等。文殊言。是贪欲嗔恚愚痴性。十方求不可得。我以不住是性中故。说我是凡夫。文殊。汝云何名外道。文殊言。我终不到外道。诸道性不可得故。我于一切道为外。诸天子言。汝云何是邪见行人。文殊言。我已知一切法皆是邪虚妄不实。是故我是邪行人。说是法时万天子得无生法忍。二欲满下常念感应四。初明机成德满。二一切下明诸圣所依。三故无下引无行经证。四一切下结成佛法。二此三下逆顺合谈二。初被物双示。就三烦恼常念求离。名为顺说。约三法门常念求满。名为逆说。满离俱时。但约悉檀去取说耳。二如华严下引经委证三。初证贪欲逆顺。说离欲际顺也。随类见女逆也。欲是烦恼是故说离。欲是法门是故说住。即离即住唯离唯住。离深住深。离极住极。今观世音乃是际极住离贪欲故。一切机求离求住。皆须常念。二又四下证嗔恚逆顺。以调一切顺也。苦楚治罪逆也。恚害烦恼是故须调。嗔恚法门是故须行。逆顺无二调行不偏例前贪欲其义是同。但欲是乐法故作实事接物令离。恚害是苦。故以幻事调他令离。若其机缘宜以实杀。而得益者。即如仙豫杀婆罗门为嗔法门。此乃假实互现例于贪痴。亦可幻设。但得逆顺相即之意。不拘假实也。三方便下证愚痴假实。如前火难。具引经文逆顺满离。例前二毒其义不殊。二次此下明二观慈悲。例前大士。本修三毒满离之观。复见众生为三毒过之所恼害。亦见欲满三毒法门。故起慈悲。誓令众生离三毒过满三毒德。今成补处邻极三毒。故能任运遍法界应。普令众生满离成就。然渐顿观皆观三毒。顿则满离不二而观。渐则初心但观于离。后乃满离相即而照。二结意机。经文可见。
观音义疏记卷第二
　　第三身业机应二。初列门。二贴文下随释三。初贴文二。初分经料简二。初分经。二文云下料简二。初独女求男问。二解者下女无子苦答二。初他谬解。二今解下今正释。二求男下依经解释二。初求愿二。初大师销文二。初释求男二。初唱经。二释义二。初分经三义。二愿与下略二解一二。初略愿行。二德业下释德业。二释求女二。初唱经。二求女下解释二。初明存略意。二女人下明相貌意。二有人下章安斥谬二。初斥非显是二。初叙他谬立。宿植德本众人爱敬。此之二句据义犹是女之德业。他师谬谓双释男女伏疑之文。意恐人疑。男之智慧女之端正。皆由修种忍智之因。非圣能与。不修而得堕无因过。故出彼意云。众人咸谓。观音但能交会父母等也。二私难下明今正义二。初难破二。初立义难。福慧受生皆由缘办。观音既能与其生缘。何不能与福慧缘邪。二难观下引文难。儿不修因。圣不能令有福慧者众不称名。何故得脱。此以现文破无因执。不用义解同心乞福也。二今明下正立二。初释。观音用遍三千法界。于诸众生得大自在。无生缘者令植生缘。无福慧者亦能令种。此等皆于中阴中作。故中阴经云。妙觉如来以神足力。将于无量四众八部。入中阴中。化作七宝讲堂七宝座等。彼中阴众生七日至一日。终者尽令住寿。如来与化佛说法教化。令七十八亿百千那由他中阴众生。起无上正真道意。经说甚广。尚能令彼中阴众生发菩提心。岂不能令植福慧邪。二今不下结。二结叹二。初两句解释。四句经文虽是结句。亦是释疑则可两向。若宿植德本众人爱敬两句经文。定属生女德业句也。二问礼下对前料简二。初问。二答。二引事。三观解二。初明果报二。初无子苦。阿鼻地狱无求子念。诸余轻系苦乐相间。六欲诸天皆有亲爱。故无子者而生苦恼。二礼拜下明机应。二明修因。有漏无漏一切善法不出定慧。即男女义。皆须修习并名修因。不同诸难。别以有漏之善名为修因二。初列章。二法门下释义二。初辩法门二。初以事表法二。初正表法二。初表世间法二。初明苦集。无始至今常为痴爱。及根尘识习熏资熏。生于惑业无量男女。此之眷属一切众生莫能舍离。二若外下示外书。易云。乾道成。男坤道成女。礼云。天子之与后犹阴之与阳。天子修男教后修女顺。二若就下表出世法二。初表能生父母。佛于一切而得自在。名为国王。尊严如父。经教含理开发智慧。养育如母。佛法和合生三乘僧。故经云。从佛口生从法化生。得佛法分。又权智历缘能成果用。实智冥理能生果智。故一切佛皆由此生。初则果能生因。次则因能生果。共成一义也。二又慈下表所生男女。净名云。慈悲心为女。善心诚实男。先据此文立于悲智。名为男女。冥中道智即是诚实善心故也。乃类此法立诸男女。初以禅慧对于男女。次分三乘以对男女。后约佛性见对不见。而分男女。何者。既以见性为丈夫相。即彰不见为女人相。复约照性自具男女。佛性正观决破无明。为福德智慧之男。中道慈悲含覆一切。为端正有相之女。二今借下结表意。二问那下释难明表二。初执无妨有难二。初立无男女理。二大经下引无男女文二。初正引教文二。初引大乘文。大经二十八云。涅槃无相。谓色相。声相。香味触相。生住坏相。男相。女相。是名十相。无如是相故名无相。次大论净名及安乐行皆列男女二名。非之以显无相。若不二门云。无定慧乃是男女所表之法也。二小乘下引小乘文。理无相故不可言说。无相即非男女相也。空平等故。离男女等一切相也。二男女下结无所表。能表男女既无。所表定慧安在。二答大下即遮而照释二。初广释三。初说默相即二。初据理妙绝。若论绝理尚不可说无男女相。岂可被论有男女邪。二善巧下被机有无。若于众生有四益者。或说无男女。或说有男女。故引天女。不离文字说解脱相。性空即脱。何妨文字。真无三世俗即有。二谛既即说默无违。二非有下明一二本融三。初法中道双非则无定慧。当体双照定慧宛然。言未曾相离者。即定慧不离法性也。二譬如下喻。岂因左右令一身异。岂可一身而废左右。三合只一觉性有寂照德。名为定慧。岂此二德暂离觉性。三言定下明定慧互具二。初约义明具三。初法。一觉静明名为定慧。是故此二终不孤立。二譬上以一身左右。譬于二德不离一性。犹恐谓其二德相离。故以二人左右譬之。此如修性不二门云。二与一性如水为波。二亦无二亦如波水。当以彼喻而寻此喻。三定慧下合。二何但下据文证释二。初慧具定。男本表慧而兼福德。即慧具定也。二文云下定具慧。慈心种相者。经云。清净慈门刹尘数。共生如来一妙相。即无缘慈定而修其相也。互具可知。二故知下总结二。初以一二相即结。此文男女各具二德。即表定慧二法互具。若非体一何能互具。故以互具。显乎体一。故二不二舒卷自在。二理实下以说默相即结。理非一二赴缘两说。如此说者何异不说。经示男女其德互具。表于定慧一二无异说默不殊。能此解者方得经文表法之义。二次明下与愿二。初示义门二。初明十番感应四。初果报。二修因下世善三。初五戒二。初表行法。二若不下求愿满。行人若为五种惑业。牵破持心。当念未来感报苦乐。归命观音。障退戒完二求即满。二十善。若例五戒妄摄口四。酒即意三。并慧属男。若自细作。不绮是真实属男。不两舌是和爱。不恶口是柔善属女。不贪痴是无染智慧属男。不嗔是慈属女。余同五戒。三修禅下。八定定即四禅四空各有修证。且论初禅五法为修五支为证。修以乐欲精进巧慧。此三方便分别属男。忆念一心此二方便静细属女。若证支林三支慧多属男。二支定多属女。若论二禅四支。一内净。二喜属男。三乐。四一心属女。三禅五支。一舍。二念。三慧属男。四乐五一心属女。四禅四支。一不苦不乐与第四一心属女。二舍三念清净属男。若论四空。一空处定。二识处定。三无所有处定。四非有想非无想定。此四虽无支林男女。而有微细四阴。通以四处受想为女。行识为男。若论四无量心。慈悲属女。喜舍属男。今且粗辩备在禅门。须者应检。三四教四。初三藏三初声闻二。初表行法。略举停心以为所表。念处乃至正道节节应明男女之义。以诸道品不出定慧二法故也。直缘谛理者。即四谛十六行观也。出观等者。历事之时。愍物执常为说四谛。名法缘慈。二若不下求愿满。出观男女者。法缘即正智之男。慈悲即柔和之女。既带空入假则历事不染故不畏诸有也。二支佛二。初表行法。缘方便等者。即凡地修福种相之时。名起慈观。慧观者。即观十二因缘无常无我发真约顿证之位。出观能用。生法二缘之慈。譬鹿回顾者。大论譬三兽在猎围求出不同。声闻如獐惊怖跳出都不顾群。缘觉如鹿虽顾盻群怖不停待。菩萨如大香象。虽遭刀箭拥群共出。二若不下求愿满。三次明下菩萨二。初表行法。方便智慧。或第六度分地世智。或辩六度邪正之智。或是事中伏惑之智。此皆方便也。此等犹是能生男女所被之机必修六度。乃以五一而为所生之男女也。二若定下求愿满。二通教二。初表法。小同三藏唯论菩萨。凡亦同前。唯于真位以智为男。以慈为女。二求愿下愿满。三别教二。初明男女生相。此教外凡为破见思所修。正助作意趣空。望中犹名有为有漏。五度福严故称为女。而知地上无作智严在今心性。乃缘此性通伏无明。名之为男虽缘无作为偏修空。尚违中理。故男女相遥。若入内凡见思破处。心趣假中顺于本性。名男女交。至回向位正修中观。名怀圣胎。证初地时即遮而照。慈智合发名为双生。得念不退无两边过。副本期故地名欢喜。二慈悲下明男女有能所生。初地慈智男女既是真因。任运能生上地男女。上地复生极果男女。是故诸佛皆以初地。为祖父母。仍辩慈智得名。所以慈悲称大者。以拔苦与乐物荷深恩。故称为大。十力无畏既唯自证。物莫能知故不称大。四圆教二。初表法。此教顿修。始心即用性德慈智。以为男女。方称经文双具德业。慈无偏缘故名端正。慈即佛相故名有相。女德备矣。智离边邪故名质直。智含万善故名福德。男德备矣。似位无明不覆而覆。名曰处胎。初住慈智不显而显。名曰双生。真慈出假爱见莫拘。真智趣果无似爱滞。亦不畏者同体权实。二皆无缚。二方便下愿满。四变易。言两番者。方便实报同名变易。乃以二土名为两番。若实报人断证虽分四十一品。皆是破于障果无明。唯求究竟慈智男女。故于此土论一番益。其方便人根虽利钝。法分渐顿而皆大乘。俱求佛智。此土唯望实报为益。唯求分真慈智男女。是故论益亦只一番。二复次下作三差料简三。初明人天定散二。初明有善禅之德。空居四天因亦修定。以散心强故但名男。例此四空以定强故。合云唯女。四禅诸支既对定慧即名男女。俱时而得故曰一心。二从三下斥无动出之功。三界功德虽名定慧。而皆爱味。或杂邪见都属有漏。是故男女无动出用。二从二下明藏通智断二。初明有无漏之德。二从二下明无中道之失。大经既以见佛性者。名为丈夫。故不见性皆名女人。无漏诸定不能发生中道之智。故如石女。二乘偏空名为定多。菩萨偏假名为慧多。此之定慧俱不能见。寂照平等三德之性。迦叶菩萨涅槃之前。岂是外道名。邪见者。盖未出二边。望中名邪。三唯有下明别圆地住。修因虽异证道是同。斯乃性德缘了。显为果中定慧。二故知下斥他局第三劝持二。初科经。二劝持下释义三。初劝持。二格量二。初科。二格量下释四。初格量本。经举六十二亿恒河沙不多不少者。佛顶首楞严云。此三千大千世界现住世间。诸法王子有六十二亿恒河沙数。修法垂范教化众生。随顺众生方便智慧各各不同。既是现住娑婆菩萨。是故特举为格量本。二问。三答。四正格量二。初约教释二。初约佛眼略示二。初以少格多。二问起答释二。初以人情问。二答佛下约佛眼答。佛眼所照称法界量。四多法界不增。四少法界不减。故云功德正齐。二问何下对他解广释二。初问。虽示佛眼称量不谬。其意难明。故须问起。先引古释方彰今义。二旧解下答二。初叙旧解非五。初引物论等。其福实殊者。谓六十二亿之福实胜观音。但是方便引物论等此解最谬。破意可知。二二云下田有高下。对劣显胜。不见观音证理之德。何名为叹。三心有浓淡。四时解不解。意谓观音虽少。称名之时解心现前。六十虽多。供养之时解心不发。是故多少得福乃等。此之二释皆在持供。心之优劣叹德远矣。五有缘无缘。父母有生育之缘。故供之福深毁之罪重。路人无缘故浅。文虽不斥理亦全疏。岂可观音但与众生有缘而已。二今明下明今义是二。初明今立义二。初约实际释。一多人法皆无性相。二空既显一实斯彰。存则假实暂分。亡则一多齐致。存亡不二方名正等。二一中下以经偈释。举华严偈释今经意。良由一与无量俱同实际。故互能圆解也。以实际之多生观音之一。故非是一。以实际之一生河沙之多。故非是多。既其一多无决定性。故互生非实也。照其事理者事谓一多之相。理谓融即之体。慎勿以多为事以一为理。二法华下引本论证论以持六十二亿河沙佛名为校量者。古云。论误。盖不解论意也。今具引论文并荆溪解释。方晓其义。论云。受持观音名。与六十二亿恒沙诸佛名。彼福平等者有二种义。一信力故。二毕竟知故。信力复二一者。求我如观音。毕竟信故。二生恭敬心如彼功德。我亦得故。二毕竟知者。决定知法界故。法界者名为法性。初地菩萨能证入一切诸佛平等身故。平等身者。谓真如法身。是故受持观音。与六十二亿恒沙诸佛。功德无差。荆溪云。以此验知。须依圆释。何者。于二义中。信力约事毕竟约理。事理相资方成所念。如信力二中。既云求我身如观音。即指化身。又云。观音功德我亦得之。乃指报身愿齐报应。方乃成念。但念果德者。何必识理。故次义云。知法界等。次引证位。即是初地且引分证。令人识之。故知若念观音三身。须却以念佛校之。若以念法身论之。纵引十方诸佛其功亦等。何但六十二邪。所以论文虽似举经。乃是增句释义。亦如方便。初加难解难知。欲说大法乃增三句。而为申释。今六十二亿菩萨加以佛释。二又约下约观释。虽三种观俱受修名。而中是性是故得云二观发中二观实不等者。破立不等也。虽乃不等而二皆是中道之德。二与中道毕竟不异。中道既等。二岂不等。是故言空三皆是空。假则皆假。中则皆中。乞人难胜其实不等。亦以此二同一法性是故等也。三结成。此但通云受持名号。以正格中言一时故。复引大品一华供佛。以类一时持观音名。其善流入法性海。故如海无尽。言至毕苦者。二死尽也。盖言成佛散华之福犹尚不尽。大章第二问答二。初标章述意二。初标章二前问下述意二。初述前科。称名常念及以礼拜。三业现前。故曰显机。菩萨以此为所观境。法身灵智即始本二觉。分合之真身也。望于众生即能观智。乃以此知冥应拔苦。即此境智而为因缘。亦名感应。以此因缘名观世音。蒙说已领。二今问下示今意乃明观音意业鉴机身业现相。口业说法。既令众生知觉见闻。故云显应。而且不说众生三业修行之相。此由宿善冥伏在怀乃能致感故曰冥机。通释十双即当法慈福应珠显权迹缘断十只之义。二分科释经二。初分科。二一云下释经二。初问二。初示三业文。方便问意者。非是道前取理方便。正当证后鉴机方便。二此是下明三业德二。初通释三业二。初标列三义。二三不下解释三义三初释三不护二。初法。作意等十字是其护义。实不两字彰于任运。然须不其三惑之护。即能三业任运度生。二譬如下谕。二三无下释三无失。不护显于思义寂绝。无失彰其逗会称宜。得三悉益即会事也。得第一义即冥理也。三三轮下释三轮二。初遍示三轮。三业应机旋转自在。能为众生摧破三障。故名为轮。二虽音下释不思议化二。初约义释相。心体离念。即是法身本性智慧。今虽垂应委悉被机。而能称本离于思念。故于法身无所损减二净名下引经证释。分别诸法证于垂化。于义不动证不思议。即理而事名不动而动。二问意下别明示意二。初问。二答。若随自意无能测者。若随他意昆虫亦知。又无机者不测。有缘者令知。二佛答下答二。初分经二。初别下释义三。初别答二。初悬示经意三。初明诸身。皆答三业二初释相二。初以三答三。二又但下约二答三二。初现身具三。二若说下说法具三。不如树木风吹作声。口兼身业其义易明。故不言也。二二释下结示。二从别下以诸身。束对十界二。初约义示。若据身说理合齐等。但约经中结说文少。故云十九。如八部四众伹结一说耳。二而文下足阙文二。初明菩萨二。初叙他四解。二若三下今取古本。若指上品今品那阙。若云脱落余何不脱。若言观音即是菩萨不须更现。妙音菩萨何故更现。故云。三解皆有难也。若依古本。即今品文菩萨一界为化义广。最不可阙。二又无下明地狱二。初叙三释若指上品亦可为例。其次二释人之局情耳。二今明下明今有义二。初依总答明有。总文既云现种种形。岂可无于地狱形邪。二又请下据二经明有。请观音经游戏五道文。先明地狱。方等陀罗尼经说。婆薮大权示为商主。坚执邪见杀羊祀天。生陷地狱于地狱中。说法教化九十亿罪人。来至佛会皆令得道。那言代苦不论说法。况复论云多作佛身。岂不说法。三今通下约诸身对机四句二。初释相二。初通示四句。经云众生应以佛身得度。即现佛身为独现佛。为兼余身同度彼生。又为一界独感于佛。为兼余界同感于佛。诸身乃至执金刚神能应共独。能感共独不可偏执。故今通就十法界应。对十界机。一多相对立以四句。方见经文感应之相。二别对三相。不唯感应多少成于四句。人法因果亦有多少故。须更立两重四句。初机应四句二。初若妙下释四句四。初一界度一界。三即下三土以现佛身。必遍三处。盖等觉下至于凡夫皆能感佛。故须三土以明其应。初实报能度所度纯一佛界。二方便土就本而说。故曰五人。生彼土已没其异称。以皆求佛。是故感应亦纯一界。三同居土且明寂场圆机感佛。不论形类及兼别机。是故亦当第一句也。二若寂下一界度多界。更以寂场对于次句。不唯形异亦乃根殊。能感虽多能应唯一。
　　问。何不二酥对于次句。那将初乳配两句邪。
　　答。本论佛界度于多界。二酥之佛胜劣相合。钝见劣身尚是偏空。体非佛界。故以寂场一中道佛。度于圆别佛菩萨界及五道形。方名一界度多界句。三若有下多界度一界。诸时诸会三乘八部翼从世尊共化一机。或诸大权共成化事。或佛自遍现而度一机若有一人应以十界身而得度者。观音即现十身而为说法。四若佛下多界度多界。文中且约作十界身。遍入诸道而为此句。若委论者。或有多机同在一处应以十身而得度者。亦随彼现也。用此下历五味。若就根性为能感机。就所证体而为能应。则乳唯得一界度二界。醍醐唯得一界度一界。若就形相为感应者。则味味中各有四句。既云应以何身得度。知正约形为感应也。学者应知约土约味。别对句者欲易解故。若见一多四句相。已一切时处应自在作。二复次下人法四句。上之四句以人对人。今之四句以法对人。此由经云而为说法。故须更论人法四句。初句云。善财从百一十者所历之城也。知识即五十三人也。虽带人辩意在所说法异。二三两句可见。第四句云。一道出生死。而言多法者。盖于法法开佛知见。以开十界十如。皆是实相即不思议之多法。此四能被多少之法虽引诸经。皆显观音能应之德。三复下因果四句。上二四句对机说法。法须修证从因至果。自若不然他何所效。如转四谛灭我已证。道我已修。故诸身说一一皆有因果始终。方能被物。故四句中戒善粗略。感报亦然。故因果俱少。声闻因中凡分内外。圣有见修正助行法。遍于三藏。而只证得二种涅槃。故因多果少。独觉不禀三学行法。但观雕变顿成果已。能具种种神通化事。故因少果多。菩萨修因时长行广。及成佛果二智万德。故因果俱多。此等皆是悉檀示现。修因证果大略如是二观音下结示二。初结归圣能。二有人下叙他斥局。虽因果迭论一多互说。不能显于权实体相。今以十界三重四句。望彼之义尘岳相殊。二旧释下科释经文二。初科经二。初旧科二。初分三枝末。二若尔下释疑问答。二今明下今科。二一明下释义八。初圣身四。初佛身三。初垂应相状二。初约身简定二。初定应化。化则变化。欻然而有欻尔而无。盖是暂时益物相也。应则应答同物始终。如极乐人民。寿不可数佛同无量。此土寿促佛同八十。有降生日有入灭时。即八相佛也。若寻等者。据列三乘八部四众。至金刚神。宛是一期化物之相。知非欻尔也。二问何下拣真应二。初问。因向文云。妙觉法身应于三土说法被机。既本是真佛。何用垂应方说法邪二答。虽云多种。岂出四身法报应化。法身则远而难示。应化则近而易狎。报身则亦远亦近。智同法身像属胜应。般若赞云。应化非真等者。此以真法而夺应化。是则无相之相方名真佛。无说之说方名说法。据妙觉法身等者。此据住上品寂光。方是真法上地菩萨亦莫能睹。以等觉还皆住果报并依业识见佛。若望妙觉俱是胜应。故云真法渊远。如妙音等者。
　　问。妙音东来。先现八万四千众宝莲华。文殊见已而问于佛。据此亦是不识应相。那忽引证不知真身。
　　答。斯乃见迹不识其本。即是不知真身也。故下问云。是菩萨种何善本。修何功德。行何三昧。即真法也。二若从下就土分别三。初实报二。初示应相。圆满相好者。如华严如来相海品。及随好光明品说十莲华藏世界。微尘数相一一皆以妙相庄严。说一实谛者。若约教道。实报犹有别教根缘。亦说无量四谛。今约实论也。二示机宜。四十一地皆与妙觉分同体用。故不可以九界之身并劣应应之。二复次下有余二。初论有无二。初大小有无。方便实报二土俱受变易生死。偏目此者。上土分破此中全在。从强受称也小乘不说常住佛性。见思若尽果报永亡。大乘谈常。故三界外更立三土。无明全破则居寂光。分破实报全在有余。五种意生身即全在者也。楞伽但明三种意生身。今家约义开为五种。且三种者。一入三昧乐意成身。此拟二乘入空意也。二觉法自性意成身。此拟通教菩萨出假意也。三种类俱生无作意成身。此拟别教菩萨修中意也。若开为五者。于三昧开两教二乘。于觉法开别教十行。或作七种两教二乘。各开为二。不云别教十住者。义同二乘入空故也。若论九人生方便土更取别教十住。及取圆教十信。摄入三种意生身中。以未断无明未生实报。通言意者。以未发真。皆是作意成之。以生并从果说。此依妙玄并辅行撮略而辩。二释论下经论定判。二此应下明机应二。初明但示两应。初示胜应者。
　　问。前实报身而云此应非余土堪。至此那云圆满相海。如前实报。
　　答。彼应真机与应分合。此应似机与应未合。此犹作意彼则任真。能见既殊所见宁一。但为此机无明已伏或少分除。故用报相引令入真。云如前者。稍似实报非谓全同。二示劣应者问此土一佛。示于胜劣两种相貌。与同居土尊特丈六合身之相。同异如何答方便两应。但说次第及不次第二种大乘五种意生。其土禀教虽有利钝。既皆禀大学佛智慧。俱知佛身是大觉性。能修中观伏无明者。见相则胜。若在二观未伏无明。见相则劣。相虽胜劣只一尊特故非合身。若同居土说通教时。钝但见空。故感丈六利见不空。故感尊特。大小二机。于一佛身见解有异。故名丈六尊特合身。此纯大见故不名合。二何故下明唯被二机二。初总示。二若圆下别示。言圆人无明未破者。即七信已上。言分破者。仁王般若说十地惑。有三十品。既于一地自有三品。是知圆圣四十二位皆有三品。初住三品即第十信三心用观而对破之。初心用观对于上品。破则中心。中心用观对于中品。破则后心。后心用观对于下品。此品若破方名初住。生实报土。今云分破犹生方便。即第十信中后心也。如等觉人住于后心。经历多劫。方破下品证入妙觉。别九向位十向初心。俱名未破。第十回向中后二心。名为分破。此圆别人俱修中观。伏破无明虽生方便其根既利。感佛胜身说圆顿法。别第七住至十行位。及通菩萨偏观于假。藏通二乘偏在于空。此等生在方便有余。虽已知常。求佛智慧尚滞二边。并未观伏无明之惑。其根既钝。但感劣身说渐次法。三凡圣同居土。或称净秽同居土。谓净土秽土。各有凡圣而同居之。释此为二。初释相二。初通明二土二根二。初明所感二相三。初二土净秽。论土净秽有横有竖。若以分段对于变易。为净秽者。则约通惑尽不尽说。即竖论也。如释论云。出三界外有净国土。声闻缘觉出生其中。若于分段自说净秽。则约五浊轻重相对。即横论也。今以极乐及善净国。对于堪忍。是横非竖。故使净土有见思毒。无恶道名。毒非苦因。则见与烦恼二浊轻也。果报严净劫命轻也。众生居此有何鄙称。弥陀愿行摄之。故轻非是断惑方生其中。以世慈善五逆称佛亦能生。故娑婆秽相目击可知。此是横论净秽二土。而此二土皆有凡圣。凡如前说。圣有二种。谓应来圣有修得圣。二土皆然。二两根利钝。浊重之土论悟道根。自有利钝浊轻土根亦有利钝。以土对根故成四句。三五浊轻重。身形至卑小即众生浊。时节粗险即劫浊。余三名显。净土不尔者。如大本疏问云。既言五浊何者是五清。答准例邪正三毒。邪是五浊。正是五清。他方净土无邪三毒。则五障轻也。二何故下明能感二行。言福德者。即三种福也。如观无量寿佛经云。一者孝养父母奉事师长慈心不杀。修十善业。二者受持三归具足众戒。不犯威仪。三者发菩提深信因果。读诵大乘劝进行者。此三种业三世诸佛净土正因。彼疏云。初业共凡夫。第二共二乘。第三是大乘不共之业。彼经云。欲生极乐国者。当修三福。故今云。多修福德不多修福。为二土行。就此福而论也。二若秽下别示秽土二根二。初示乘戒四句二。初立句相戒论十戒。唯取不缺不破不穿不杂。此之四种前三事戒后一事定。皆人天因。不取随道无著智所赞自在。随定具足。以此六种虽名为戒。体是三观自属于乘。乘论五乘不取人天。以其二种虽名为乘。不动不出体是漏善事戒所摄。唯取三乘以声闻等该于四教。是入理智虽分深浅。皆能动出烦恼生死。故得名乘。今以四戒而对三乘。论于缓急以成四句。二戒急下判所感。乘戒约过去。机感约现在。二机有下明大小二根二。初通明大小感佛。不问事戒有持有毁。但论习学理乘大小。是故文中置戒明乘。故涅槃云。其戒缓者未名为缓。于乘缓者方名为缓。以戒缓者唯失人天。若其乘缓无解脱路。乘分大小。昔为偏真修观行者。今作小机。唯感劣应佛之形声。昔为中道修观行者。今作大机能感胜应佛之形声。言降神等者。如来昔于大通佛所。覆讲法华与无量众生作一乘因。中间退大染着五尘。佛恐堕苦。遂以小乘而救拔之。或用衍三而引导之。如是大小种种成熟。堪于今世悟入佛乘。是故如来为此一事出现于世。然其机发复少差别。故于一代而分五时。有机堪能直入于实。有机但能迂入于实。虽此二类熟在一时故。于华严顿谈圆别。被二种机。此机从始即见胜相。若于中间习小深者。虽于今世入一佛乘。而小先熟。故为此机示现劣身。初说三藏。诸味调熟。来至法华方开佛慧。此机于始唯见劣身。故降母胎即示两相。
　　问。华严顿后方施小化。譬如穷子急追不至。徐语方来。前顿后渐其义善成。今那忽云降神母胎即示两相。
　　答。诸文所论初顿次渐。盖是化仪施设之语。今此所说大小双应终归一乘。方尽鉴机始末之事。如方便品。思无大机念欲息化。诸佛劝谕方施小乘。次文却云。无量劫来赞涅槃法。生死永尽我常是说。是故思机然后施小。此等之说皆是仪式。不可据此以难今文。预鉴群机原始要终。度物之意也。二顿机下别示大小得益二。初大机益相。一类众生大种先熟即感胜应。入胎住胎出胎成佛其相皆胜。转一实谛即华严部。顿说圆教。既兼别教。故云无量。彼经预叙一代始终。故立譬云。犹如日出先照高山。次照幽谷。后照平地。今家义开平地为三。对于涅槃五种牛味。高山大机能感顿教。日光前照。即有次第及不次第见佛性也。若涅槃中譬从牛出乳。次第五味。则对一代五时教味。次第相生。今明顿机。能见佛性。是故兼用食草之譬。乃以雪山譬舍那佛。忍草譬十二部经。牛食譬大机修观。即得醍醐譬见佛性。
观音义疏记卷第三
　　二若小下小机益相四。初酪益二。初明小机应。即是小种先熟之者。初感劣应。始从入胎至于成佛。其相皆劣。拘邻或邻儿或憍陈如。此五人首也。其四人者即阿鞞。跋提。摩诃男。拘利。太子初于鹿园证四谛理。名得甘露。此乃佛日次照幽谷。二既非下对大甄拣二。初进对法华拣悟。初教得道虽曰甘露。既非第五醍醐之味。岂得度于二种生死。故未名得度。故云等者。引此经也。但用一门解脱虚妄见思之缚。其实未得一切境界解脱尘沙无明惑累。其至灵山方证斯脱。二未堪下退就华严辩机二。初于大名乳。此中乃以证小之后。遇大不闻。以验在凡机。不受大。以聋哑文在经后分。其时仍长。义当方等般若之时。亦可通在鹿苑之前。是故迦叶却叙小机蒙大拟时。迷闷躄地以后显前。机未堪大其意宛然。虽有冥益。其如见爱炽然现行。故机在华严全生如乳。二闻方下于小名酪。急追付财称怨大唤。徐语除粪欢喜随来。乃施方便说三界苦。以畏苦故断见思集。既革凡成圣。名转乳为酪。次闻下生酥。四教俱演横摄众机。小闻弹诃渐能慕大。密得通益。钝根菩萨益同二乘。调此等机得生酥味。应知约教明五味者。不取浓淡但语相生。以其顿乳即醍醐故。若约机者有浓淡义。然就三乘极钝者说。为此一类于彼华严全无显益。如腥血乳说三藏时。此机成酪。次第渐浓至于极味。次闻下熟酥。不谈三藏具示衍三。利根之人入圆者众。声闻至此被加转教。既于真空具谈万行。故令钝根冥得别益。约调渐机名熟酥味。四次闻下醍醐二。初法华二。初明三乘皆得成佛。舍前三教方便四谛。但说一实无上之道。复开三教方便之门。皆是一乘真实之相。乃是此经待绝二妙。谈兹妙故。方令二乘焦谷更生。三教菩萨权疑永息。是故无一不成佛者。二故云下证一代俱入醍醐。若大机先熟。华严初见即入佛慧。若小机先熟。即须渐引。今闻开废方得佛慧。初得今得皆是佛慧。俱譬醍醐。但彼兼别至此纯圆。二若复下涅槃。开显之意法华具彰。执权之机大阵已破。更须涅槃收其余党。故法华后复谈般若。调熟其心。令于涅槃得醍醐味。是故彼经就般若部后分结撮五味。次第云。从摩诃般若出大涅槃。说胜三修者。彼经明三种三修。一邪二劣三胜。邪即世间邪师所教常乐我也。劣即依佛半教破于邪执。谓无常无乐无我也。胜即依佛胜教破于劣修。谓常乐我也。法身常恒无有变易。游诸觉华欢娱受乐。具八自在无能遏绝。如是修者入秘密藏。名胜三修。二是为下结例三。初结佛身。二或示下例余身。佛身既能说五时教。若示余身。亦于五时引诸实行。随味而转。复须论于示现多身度于一人。或一度多或一度一。或多度多约人既尔。人法因果多少相对。各成四句。故初悬叙立三四句。方尽身说感应之相。三秽国下例净土。如安乐世界。菩萨无数声闻亦然。良以法有顿渐。是故人分大小。具如九品。生彼土后入大小位。皆由闻法。验知应彼净土度生。须论渐顿二种身说。二此中下本观慈悲。如上所明。三土垂形五时化物。秽指释迦净约弥陀。二佛化事教文备彰。以显观音示现佛身与此不异。分真究竟体用同故。果用若此岂无本因。故今却寻本观誓愿。是修别圆观行之时。起慈悲誓。期遍法界现身说法度诸众生。今住寂光本誓所熏。能遍三土。形声利益例前赴难。本誓文中已备说也。三问经下简土名体二。初辩土名二。初问。娑婆之名翻为堪忍。于同居中尚不通净。那得具约三土释邪。二答。菩萨举一以为问端。如来称法周遍为答。故云。以种种形游诸国土。横亘十方竖彻三土。故言诸也。皆是观音应身游处。此约如来答过于问。据文释也。若更约义其相宛然。何者。经示方便及实报土不离娑婆。故云若闻长寿深心信解。则为见佛常在耆阇崛山。共大菩萨诸声闻众围绕说法。既云常在耆山。则劫火洞然此土安隐。复以菩萨共诸声闻。而为听众。岂非娑婆即方便土。复云。又见娑婆世界。其地琉璃乃至楼观皆悉宝成。其菩萨众咸处其中。既云又见。即非前处唯有菩萨。不共声闻。即纯菩萨而为僧也。验知娑婆即是实报。此文皆是四信妙观即于堪忍。而见二土。观音深智游于娑婆。岂容独应同居秽邪。二问二下明土体二。初问。大论云。出三界外有净土。声闻辟支佛出生其中。受法性身非分段生。即方便土也。大品云。法身佛为法性身菩萨说法。其听法众非生死人。但云菩萨不共二乘。即实报土也。二土不同皆称法性。云何分别。二答。小乘灰断无界外生。论云出界。复云受身。此据大说。大乘法性体本常住。即是一切色心之源。何者。小谓色心因见思有。故因缚断其果永忘。大说色心因惑生灭。不因惑有体是法性见思。若尽无明全在则当真谛法性色心。方便生灭无明分破。本性分显。义当中道法性色心。实报生灭。无明究尽。则复本性常住色心离生灭相。常寂光也。今明方便及实报土。法性名同。约断惑论真中大异。二次明下菩萨二。初明应相二。初辅佛不同。横论四教竖则三土。同居四教各有教主。各有菩萨辅翊化机。方便二教实报一圆。各须菩萨辅佛逗缘。二赴利下赴缘有异。大略而分。顿部根利渐教根钝。若委论者。顿中别钝渐中圆利。所说之法随机废兴。辅佛菩萨亦随改转。不可文备宜准教思。二此中下明本观。佛章略述。二支佛。若论独觉。既不值佛禀教。何能说法。欲化众生但现神变。今云说法。乃论佛世禀因缘教者也。此明权示亦引其类随味而转同声闻也。四次明下声闻二。初明所现。二内秘下明能现。前列所现全同实行。今明能现知是大权。此中有四。初能现意。外示权迹。意在庄严涅槃双树。言双树者。四方各双。东方一双一枯一荣。南西北方亦复如是。东方枯荣表常无常。南乐无乐。西我无我。北净不净。如来于中。北首而卧入般涅槃。则表双非常无常等。经文略举因中六人。即是身子目连空生那律迦叶阿难及果一人。即如来是。此皆善能庄严双树。斯盖如来与身子等久证三德。欲令众生得入秘藏。双非常等真四德故。初于三藏主伴相与同诸实行。殷勤修证无常无乐无我无净。成四枯也。次于二酥褒圆折偏耻小慕大。说菩萨法。引诸众生破于无常。修学常等成四荣也。至法华会及今涅槃。引诸众生。皆同证入非枯非荣中道四德大般涅槃。经示主伴一代化功。今已成就乃于双树中间涅槃。而表显之。故云六人及以如来能严双树。观音示现声闻之身。其意如是。二次引下能现人。善财所见诸善知识。如海云比丘善住比丘。现声闻身说别圆法。二乘机扣即说藏通。既住不思议法门何所不说。此合今文人法四句。三次引大下能现法。上总约法彰能现人。今此的示现小之术。故引大经四种之智观十二缘得四乘果。观音若修别观。则次第用四智观缘。若修圆观则一心用四因缘智。而于一一皆起誓愿。度诸众生。不取四相不舍四法。不取故非有不舍故非空。双遮二边即无缘誓。双照生法。即四慈悲。今行愿成故遍法界。现四形声普应一切。今于四中的取下智。为能现法。四问下寄料简二。初问。因前分别以十界身应十界机。一多交互。虽成四句而终有佛度于佛界。故有今问。答中等觉度初地者。约别教义也。以圆六即佛义太宽。别教登地佛界义显。何者。别教三贤用于三乘所修观法。入地证中迥超九界。始本分合体用同佛故。然是分证惑必厚薄智论浅深。是故上位现化他佛。度于下位自行之佛。取譬人中师度弟子。须知能度之佛或现八相。或坐华王。所度之佛必作因身。以佛威仪非禀法相故。四教佛皆无师智。又今一往且云等觉度于初地。若本下迹高。可云初地度于等觉。以示佛迹是妙觉身。乃由极果加被故也。二二明下天身六。初梵王二。初释名相。二观音下明本观。此天依正多是白色。观音因时观于白色。即空假中住白法界。即是此有真常我性。名王三味。不取不舍者。不取此禅有相。谓见思也。不取此禅空相。尘沙也。不取此禅亦有亦无相非有非无相。无明也。则不随三惑生于此禅三土也。以不舍故。即能应为凡夫梵王同居也。复能应为方便梵王。即阿含云。已证三果将入方便土也。复能应为实报梵王。即仁王云。证七地故说出欲论。亦三惑欲也。四句现身。即是感应一多相对。以成四句。以权引实。引三土实行人也。具如佛章。下去诸身皆应例此。二帝释。三自在。四大自在。五天大将军。阙释毗沙门以可见故。三小王下人身五。初小王。二长者。十长人之德。如大本疏第五云。世间长者备十种德。一姓贵。二位高。三大富。四威猛。五智深。六年耆。七行净。八礼备。九上叹。十下归。姓则三皇五帝之裔。左貂右插之家。位则辅弼丞相盐梅阿衡。富则铜陵金谷丰饶侈靡。威则严霜隆重不肃而成。智则胸如武库权奇超拔。年则苍苍棱棱物仪所伏。行则白圭无玷所行如言。礼则节度庠序世所式瞻。上则一人所敬。下则四海所归。内合如来十种功德。及观心十德。具彰彼疏。三居士。四宰官。五婆罗门。四次列下四众。比丘者。或言有翻。或言无翻。有翻者。此云除馑。众生在因无法自资。得报多所馑乏。出家戒行是良福田。能生物善除因果之馑乏也。无翻者名含三义。一破恶。二怖魔。三乞云云。比丘尼者。比丘同前。尼者。此翻女也。优婆塞。此云近事男。优婆夷。此云近事女。以受归戒堪近事出家二众。又在家二众。或翻为清信士清信女。五妇女。六童真。七八部。八初天。二龙。三夜叉。四乾闼婆。五阿修罗。六迦楼罗。七紧那罗。八摩睺罗伽。八金刚二。初释相。二问答二。初问。二答。第二总答三。初牒章示文意二。初牒章。二示文。二初名下依文明义广二。初依文释二。初明垂应遍三土。就同居说十方土异。约上二土则无异域。故同居对方便一异分之。方便对实报融不融别。实报对寂光相无相简。若同居中众生种类。尘沙莫喻。观音悉能示其三业。而度脱之。经文所列三十三身盖略示也。欲彰周遍。故总示云以种种形游诸国土度脱众生也。二以种下据总文示三广。不明三广。但依别答。则成限局观音应化矣。二言虽下结义广。三善财下按义显他狭二。初明文广义狭。二斥违义立宗。若寻今意。一菩萨身能现十界。复云以种种形游诸国土度脱众生。三广义彰不可思说。经文明示普门示现。佛意令知本性发明。就何文义云梦幻不真。乃是刚然贬挫妙典。故知此师但见文略不究理圆。故作斯判矣。第三劝供养二。初标章立意二。初标章。二佛答下立意二。初明始终相称二。初示今立章二。初前后皆三。二初叙前三。二佛答后下示今三。二而总下明总别互举。二有人下斥他伤义。前三后三始终开合。各得相称。若以总答为叹德者。则令后三义不相称。佛以总答广前别答。若废总答。则令三广义意不显。故云伤义。二问后下问答释疑二。初番二。初疑前无奉旨。二答默念成机二。初明默念。前劝持名唯令心念。是故受旨但当冥默。后劝供养。必假外物以表内怀。是故解璎而为法施。二又欲下互成机。前陈三业已是显机。奉旨默念更成冥感。今但宿善即是冥机。奉旨解璎即成显感。前后互现。各有深致。二番二。初问以机难应。二答以机显应。二初劝下依文释义二。初分文。二先称下释义二。初劝供养二。初称美。二出供下出意。若佛顶首楞严经明十四种无畏功德。即以救七难。赴二求免三毒等。为施无畏。今品既在第二问答之后。明施无畏。似用现身说法为施无畏。若据文云。于怖畏急难之中。能施无畏。亦可总该前番问答。是则真应二身俱为能施。冥显二益皆得无畏。二奉旨二。初科。二经文下释六初奉命二。初释解璎二。初事释二。初评众宝文。二若依下释百千价二。初问。经以事璎表于行璎。诸地功德庄严法身。既有阶差。故以世宝贵贱为表。今无尽意入位既高璎珞合用无价之宝。岂可止直十万两金。二答。言百千者。略举多数如云百姓。岂局一百。万民亦然。约位辩璎必无价也。二若就下观解。所言百千。乃以事数表于理观。岂专约事定其多少。颈是所严故表中道。此性德也。全性起修。故能严行皆无著也。此行称性如璎在颈而言解者。菩萨虽有上求下化一切功德。未始不与常舍相应。欲示众生常舍行故。乃解璎珞而为施也。大集盖明行璎严理。一地成万者。了达一心。十界百法百界千法千界万法。此之万法性本具足。全性起修转名万德。即三学六度三昧。总持神通智慧。四等四摄三念八脱。十力无畏十地。悉能分证。万德即成十万。故知言数不专事也。二法施下释法施二。初旧取重法施。因重圣法故行财施。是则财法分为两派。理岂然乎。二今明如法施。法是三谛圆常理性。今体财即性诸法趣财是趣不过。财尚叵得。云何当有趣与非趣。故财与法无二无别。财外无法。法外无财。岂唯财尔。施及受者皆空假中无非法界。如是乃名以法界心。对法界境起法界施。于财下引净名经。以一璎珞分作二分。一分施与最下乞人。一分奉于难胜如来。而作是言。若施主等心施一最下乞人。犹如如来福田之相。无所分别。等于大悲不求果报。是则名曰具足法施。彼疏释云。此即观所施田入平等法界。无有二相成无缘悲。具足一切佛法。不求缘修之报。即是具足法施之会。如此明文诸师何得但约说法以明法施。疏文彼经居士观于悲田。法界等佛。今无尽意对于敬田。既称法施。岂不等彼一切众生邪。二不肯下不受二。初事释。二观解。不受三昧即毕竟空。一心三观破无不遍。以即空故不受于有以即假故不受于空。以即中故不受二边。照空假故不受中道。如是不受在一心中。方离次第及以但空。以五不受义遍衍门。应当料简。三重白下重奉。三义解愍。前二自行后一利他。此犹事释。以无等者。复约理观求观音受。何者。圆论不受则于诸法无所遗。故毕竟不受即毕竟受。故云。以无所受而受诸受。四佛劝。五受施。观音本地唯佛能知。今现因身须求极果。故虽受施回奉敬田。以一璎珞作二分者。表于一行必具二因。理则正因。事则缘了。事理不二名曰妙因。能成二身不思议果。法无增减而能出缠。性即修故报有断证。然匪功成修即性故。若其然者。方曰事理之因趣于法报之果。不论应身者。因人趣果合表二身。法报若成应用自发。六结德。文后重颂什公不译。诸师皆谓。梵本中有。荆溪云。此亦未测什公深意续高僧传云。偈是阇那崛多所译。智者出时此偈未行。故无所解。荆溪亦于辅行记中。引还着于本人之文。故知具释理亦无妨。近有天竺寺式法师。分节其文对于长行。二种问答宛如符契。今依彼科略消此偈。偈有二十六行分三。初一行双颂二问二。初一句叹德。世尊具相诚由万德之所庄严。是故叹相。即是美德。次我今下三句双问二。初一句含上二问。长行先问得名因缘。次问三业游化之相。今既重颂岂阙后问。故知句中问彼两字兼含次问也。二佛子下两句别颂初问。文甚显著。二具足下二十二行双颂二。答二。初二句经家叙。缉缀之语。合当直说。今为偈者。或集经者乘便颂之。或是崛多以偈翻之。贯散无在。二汝听下正颂佛答二。初一行半加颂总叹愿行。汝听二字敕令审谛。观音行者。一心三智观彼类音。令无量苦一时解脱。即是已成利他行也。不动真心垂形三土。方名善应。处处现往故曰诸方。此二句总叹所克真应二身。次则总论能成行愿。初明始心四弘愿广。复示行行经劫难量。以誓深故长时不退。以时长故值佛唯多。随佛作为。方名侍佛修诸佛行也。一一佛所皆发净愿。后心别愿也。若不尔者。安得真智遍拔众苦。安能应身普度一切。二我为下别颂二答二。初颂初答观音得名二。初一行颂总答。举要言之。故云略说。闻名故称口业机也。见身故礼身业机也。心念正当意业机也。上明冥应。今云见身二应具也。亦可见于妙智之身。不亏冥应。长行总答机但称名。而别答中机具三业。至今重颂总中三业。别但心念绮文互现。颂之巧也。二假使下颂别答二。初十二行颂七难。十二初一行颂第一火难。如前疏释。下去诸难皆可例知。
　　问。上长行中求离三毒。常念观音。疏云。常念乃是正念。体达烦恼即是实际。无能无所。今偈那云念彼观音。彼此既分岂忘能所。
　　答。圆妙之教不可情求。文似相违义归一揆。即于无差而说差故。岂有差别异无差邪。今文言彼。义当两向。若就佛说观音为彼。即是师弟而分彼此。若就众生。念彼观音此乃感应。而分彼此。师弟感应妙教诠之。皆是法界一一圆融众生。乃感心中彼佛。诸佛还应心内彼生。此教行人或遭苦难。念彼观音。岂谓能念异所念邪。以知皆是法界故也。达彼观音即念而具。既知即念有何能所。故彼此虽分能所俱绝。是故偈文虽云念彼。与上正念全不相违。
　　问。求脱苦难。心念观音一切机缘俱能感圣。今释念彼那但约圆。岂果报等机全不能感。
　　答。王三昧力救一一难。皆论十番。始离恶报终入寂光。十界众机谁不蒙益。疏释前答。此义备彰。颂开七难而为十二。各合具明十番感应。但以部意正在醍醐。是故长行佛示意机。唯令常念。常念必须绝于破立。今闻重颂念彼观音。必合疑云前令绝所今教念彼。岂不相违。故须约圆释此伏难。彼此即念能所岂存。学者应知。观音应物虽无所遗。今宗示人唯在妙观。是故前疏释乎意机。全废余涂。一向圆解。至今重颂念彼观音。岂可异前。自从浅解违大师意。劝今学人。若说若行勿离圆观。一苦一乐常念观音。既成妙机何爽圆应。一实事益念念常沾。二或漂下一行颂第二水难。三或在下一行加颂堕须弥峰。四或被下一行加颂堕金刚山。五或值下一行超颂怨贼难。六或遭下一行颂刀杖难。七或囚下颂幽执难。八咒诅下加颂咒诅难。还着本人者。凡咒毒药。乃用鬼法欲害于人。前人邪念方受其害。若能正念还着本人。如譬喻经中。有清信士初持五戒。后时衰老多有废忘。尔时山中有渴梵志。从其乞饮。田家事忙不暇。看之遂恨而去。梵志能起尸使鬼。召得杀鬼。敕曰。彼辱我往杀之。山中有罗汉。知往诣田家语言。汝今夜早然灯勤三自归。口诵守口身莫犯偈。慈念众生可得安隐。主人如教通晓念佛诵戒。鬼至晓求其微尤。无能得害。鬼神之法人令其杀。即便欲杀但彼有不可杀之德。法当却杀其使鬼者。其鬼乃恚欲害梵志。罗汉蔽之令鬼不见。田家悟道梵志得活。辅行引此云。正是观音经中还着于本人之文。九或遇下追颂罗刹难。十若恶下加颂恶兽难。十一蚖蛇下加颂蛇蝎难。十二云雷下加雷雨难。足前七难而为十二。皆须具约报业烦恼六道。四教一一释之。若论所表不出六种。须弥金刚亦是地种。雷雨属水。兽蛇咒诅同是有情皆表识种。菩萨因中于此大种修别圆观。今住六种如实之际。故遍法界救诸苦难。皆令得住六种本际。斯是观音证恶法性于恶自在。方能任运遍赴诸难。以要言之。一切依正皆是观音妙身妙心。一切众生于圣色心而自为难。求救三业亦即观音。是故机成即时而应。当以此义念念观之。何患不同观音利物。二众生下一行总颂三毒二求。一切众生多于界内贪嗔邪见。及以界外三毒之惑。外则无于报得男女。内则乏于定慧男女。致招二种生死困厄。是故名为无量苦逼。若其能以正助为机。即感真身妙智之力。救于二种世间之苦。疏解长行三毒二求。义该一切。对今重颂更无所遗。二具足下颂次答普门示现二。初正颂示现二。初一行超颂总答。长行先别后总。以总结别。今颂先总后别。开总出别。前后互显矣。长行总答云。以种种形游诸国土度脱众生。今颂却论能应之由。由神通力及智方便也。若匪千如全体之用。不名具足神通力也。通虽性具。复由广修妙智方便。照性发通故。得普门示现自在。十方无外三土非他。不离一心遍应诸刹。二种种下追颂别答。上长行中别列诸身。身皆三业。今颂别示三业。业皆遍周。重颂之巧也。文三。初一行别颂身业普应。合明十界但示三涂。以下况上也。又种种恶趣通指九界。九界望佛皆名为恶。次别举三涂极恶故也。九界二死皆有四相。渐令除灭归于常寂。二真观下颂意业普观二。初一行明本观慈悲有五。观字皆去声呼。具明三观及以慈悲。真观空也。清净观假也。假从空得无见思染。故名清净。又空唯自净假令他净。故名清净。又不思议假三观具足离三惑染。故名清净。广大智慧观中也。双遮双照无偏无待即平等大慧也。此之三观或次第修。或不次修。无不皆以慈悲合运。而其慈悲皆称观者。其意有二。一者慈悲是观如四无量心。名四种禅。禅即观也。观音乃以无缘慈悲。观察众生名慈悲观。二者慈悲之法必用三观。良以三观能成众行。用三观拔苦故名悲观。用三观与乐故名慈观。故上文云。即时观其音声皆得解脱。岂非悲心用于三观。虽有二解体是一也。菩萨从初至于邻极。三观慈悲未始离念。故令众生常愿修此常仰兹观。疏解长行冥显二应。因中合有本观慈悲。后译重颂果有其文。信智者言冥符佛意。二无垢下一行明智光遍照。三观慈悲因中立誓也。智光遍照果上益物鉴机也。无垢净光照穷正性察其本末。若其不破三惑诸暗。二死风火何能普益。二世间机火灾至初禅。喻同居生死。风灾至三禅。喻实报生死。水灾至二禅。喻方便生死。举二不言水者。中可例知。三悲体下一行颂口业普说二。初二句颂二轮化本。说虽在口。必假身意为授法本。初句者为法现形。本期救苦。故说法身名为悲体。此身先用戒德警人。如天震雷物无不肃。次句者菩萨以慈而为心意。无缘而被名之为妙。物无不覆。譬若大云。二轮既施然可授法。二澍甘下二句正颂口轮说法。甘露者。智者云。诸天不死之神药也。所宣至理解必无生。若匪无生焉能不死。本性常法非说那知。于慈云中澍大法雨。众生受者三惑焰灭。以兹三普为入道门。故当别颂普门义也。二诤讼下加颂显机。长行显应以被冥机。疏以施璎彰显机义。今逢重颂有显机文。益见天台冥契圣旨。事系讼庭身临战阵。心忧刑罚命虑兵残。今昔冤仇此时合会。一心致感众难皆祛。亦可例前疏释七难。通于三障。即诤讼等义。该诸有及以三乘。思之可见。三妙音下三行双颂二劝二。初颂劝受持二。初一行明智境深妙。以劝常念。初三句中有五音字。皆是众生称唱言音。以由菩萨妙智观。故皆成妙境。三智照故音成三境。双遮空有即成妙音。双照空有即成世音。世即二世间也。不别而别。此二音字中智境也。梵是四等慈悲喜舍四观照之。即成俗谛故名梵音。称俗照机若熟若脱。时节不差名海潮音。此二音字假智境也。毕竟空智出九界情。照众生音超二世相。是故名为胜世间音。此一音字空智境也。言虽次第观在一心。智外无音。音外无智。境智冥一思虑顿忘。是故须常念者。正勤持念也。此之类音虽是众生口业所发。大圣三智照成三谛。即是三身故。劝行者念此三身。言常念者。如疏解云。即是正念非破非立。无能无所。三谛俱照三观俱亡。不次不偏名常名正。若其然者名为妙机。二念念下一行明感应难测。以劝勿疑。上先举境智。次劝常念。今先劝勿疑。次陈感应。左右互显耳。言念念者。相续系念也。念即观音深妙智境。虽达常住未免迁流。即于迁流照常境智。是则念念不离观音。如大师示众偈云。实心系实境。实缘次第生。实实迭相注自然入实理。言实缘者。刹那念也。次第而起。一一皆是实观之缘。如是系念唯慎生疑。疑兕若生理境斯障。故明圣德以劝息疑。纵久修不成求之未应。须知净圣冥资不虚。于二死中。如父如母可依可怙。念念持护感应必彰。然疑有三。所谓疑人疑法疑自。今但举人其二可息。劝令常念复诫生疑。疑去念成。劝持意足。二具一下一行颂劝供养。先举功德方劝顶礼。初句总示一切功德。次二句别彰慈眼及以福聚。慈为善本福收万行。结示普门劝修供养。礼既属身身必具口。非意不行。顶礼已成三业供养。第三叹闻品功德。二初持地叹功德二。初释闻上二益。经云持地者。宝云经云。菩萨有十法。名持地三昧。如世间地。一者广大。二众生依。三无好恶。四受大雨。五生草木。六种子所依。七生众宝。八生众药。九风不动。十师子吼亦不能惊。菩萨亦尔。经一一合。妙乐引彼释今持地。结云。以八教判方应今经。二此中下释自在之业。业有多种。大约论三。一有漏业。为见思所润受分段土生。二无漏业。三非漏非无漏业。同为无明所润。受变易土生。此约自行受生以说。若利他者。皆以慈悲润彼彼业。同他受生。三藏菩萨众生缘慈润有漏业。同居业生。通教菩萨法缘慈润有漏业习。于同居土神通受生。法身菩萨无缘慈润不思议业。三土应生。今观世音等觉后心无缘慈悲。润于中道自在之业。故云中谛摄也。应十界感十方。净秽方便实报同彼机类。现身说法。故云于二谛得自在也。即普门示现神通力矣。闻者能得观行真似微妙功德。故云不少。二无等下闻品获利益二。初约四悉释无等等。疏有四节。结云。四悉以明发心。初释四。初世界。二乘有上是可等法。佛智无上是无等法。初发大心等于无等。即无等中而论于等。只是等于佛智故也。大小体别名世界也。二又约下为人。乃以人数用表法门。刹那刹那莫不具足八万四千净秽之法。此一一法无非实相。若缘诸法作念而修尘劫不等。性中八万。若即实相无缘发心。刹那能等八万四千究竟之法。发实相心。是生理善。即为人也。三亦是下对治。八万四千始终无改。迷即尘劳悟即彼岸。说波罗蜜翻彼尘劳。即对治也。四故经下第一义。前心难者初破无明实为难事。大经所赞。正在分真。是故顶礼初发心。即发心住也。此位能具四十一位真应功德。此心超胜已不可等。此不可等等于妙觉。既是真发即第一义。二此即下结上之四释。初四等果。二三等理果。理不二岂有阶差。然约诸文。三慧四悉多就位辩。故须四释。不别而别。约位而明。五品闻慧即超二乘。不二观成凡心等佛。小果有上大果无等。小大差别故当世界。初信至七位当思慧。既粗垢先除发实相似解。照乎性德八万法门。既生理善故属为人。八信至十位当修慧。内外尘沙不除自遣。能以性中八万功德。对破逆修八万尘劳。自他恶破故属对治。初发心住三慧功成。性三圆发。四十二位互具虽等。较其难易初入功深。此位始得。真心开发名第一义。二发心下约三即显真发。名字发者。于能诠名。豁然开发三种菩提愿行之心。对违顺境此心弥炽。圆伏三惑名观行成。若名字即纵能勤修八法成乘。以未开悟不名为发。今发观行称名字者。盖此五品非真非似。但是信解诠妙名字。于妙三谛决无疑滞。能伏无明不为境动。是故称为名字发也。相似发者。因观加功。故三菩提倍前开发。似于本性六根互用。稍类分真。如鋀比金犹火先暖。故名相似发菩提心。真心发者。一发一切发发一切方便。发一切观照发一切真性。此三菩提圆融通达不前不后亦不一时。分证三德分同果佛。故华严云。初发心时便成正觉。所有慧身不由他悟。微妙净法身湛然应一切。始从初住终至等觉。皆有此发位。位转深前之二发相显故来。经文结益正在真发。
释重颂
宋天竺寺沙门遵式述
　　第二重颂。是隋炀大业中智者灭后笈多所译。方入大部。故疏阙释。灵感传天人语南山云。什师八地菩萨。译法华阙观音重颂。既涉冥报。信有此文。今扶上二番问答。随文略释固难尽理。讲者但令不失上文。大途梗概何必骋异。此颂二十六行为二。初一偈双问二章。次二十五偈双答二问。初问中一句叹德。三句正问。一句之内名体合。叹世尊名也。所以略举尊号。则知上九并为三世中尊叹之要也。具相质也。相妙而具妙是叹辞。具谓三十二满足。又可妙即是好。以八十种好严其相。令妙好也。
　　复次名实俱叹法身。名是妙名相为妙相。上文云。具相三十二以八十种好用庄严法身。即此意也。具此相好者。即具二严能答我问。故举而叹也。正问中初句兼于二问。文云重问。即重问上二段之事。孰谓不然。次二句别问观音。欲佛先答。初章就近更征故也。亦可三句并问初章。自招后答。既有真身冥益。岂无应像显赴耶。故许说中双许二番。谓闻名及见身是也。第二答中作三意。初二偈总答二章。次十九偈别答二章。三四偈劝持名供养。总答中初一偈正答。次一偈依本观慈悲汝听观音行是总答前章。观音即境智因缘得名。善应诸方所是总答后段普门示现。并用上总意消之。次一偈却寻本观慈誓。显今智断十番利益。本依别圆无量无作四谛。起于愿行。由誓境深广故。弘誓如海。弘即广也。历劫显时。久远一一劫中。侍多千亿。显值复多。一一佛所复发别愿。如四十八等。一一愿含法界故。复云大也。历劫约竖侍多约横。一一竖中有横。一一横中有所历之时。广说云云。将此总中本誓。历下别答一一难及。普门后广作可知。第二别答复二。初一偈是双许说二章。闻名是许前章。见身是许后章。向诫听今许说。言略说者。即别答也。总答多含。即文略而意广。别答陈列。且约人界果报边。明七难等。普门且约三十三身等。即文广而意略。今取意略信是许别答也。闻名闻观世音境智名也。上文约四种闻释成三慧。义观两全可解。见身即普门示现。显应三业也。心念不空者。明二段应益也。心念属意。不云身口者此从冥显二机摄。二章语便。何者。初章显机。若身若口俱须域意故。意能总摄也。故上释持名云。口为诵持心为秉持。为理不失。虽非口持觉观是口行。通属口业机摄。例如小弥陀执持名号一心不乱。亦不妨口机。下文皆云念彼观音力。例同此释。后段冥机约心为便。可解。不空者。纵使称名都无显验。冥益不虚。第二十八偈正答。又二。初十三偈颂初章。次五偈颂后章。初又二。初十二偈明口业机应。次一行略颂身意二种机应。上文七难表六大种。而云假令。多举诸难亦是表此。今偈加推堕二山恶兽蛇蝎。此四皆识种摄。毒药从人及虫鬼识种摄。从尘体地种摄。雨雹水种摄。又合罗刹鬼难。加六成十二难。初一偈火难。上文例作三科释。贴文事证观解。于观中初广约十番。遭苦称名成机致感。次约别圆二种本住法门及慈悲誓愿。显前十界圆益。今但略作贴文一释。余可准上。不复备叙。讲者应具示其意。使义观不壅有益来者。言大火坑者。上直云大火。此加之以坑。大而更深。意显圣力火无浅小。皆能成难。况乎大坑。设使劫火从地狱至初禅。如此大坑满中红焰。菩萨亦能或以吹灭。或以口噏。或复手遮令其不烧。或作凉池次一偈水难上得浅处。即能免难。若加龙鬼浅亦可畏故。值死缘多重。于上文弥彰圣应尔。次一偈堕须弥难。如日住空显圣力难思。然但是假设。何人能到复被推等。设有此事圣无不为。顶生人王能上妙高。因贪帝位还降人间。若能称名必有免理。四一偈堕金山难。五一偈怨贼难。六一偈王难。七一偈枷锁难。八一偈毒药难。大慈等爱。理合均除。而还着本人者。被害称名机成须救。能害无机恶心自克。非圣使然。又毒药有鬼。须得着人。若不杀他必须自害。
　　问。若恶心自克怨贼。何故但令起慈。
　　答。贼害事显。但令起慈即彰圣力。毒药阴谋反害方验。然贼亦有自害。如东林老僧为贼所斩。贼反以剑自刺心入背出。群党奔迸。又毒药未必例皆还着。有作折摄二用释者。若二俱有机则可然。若能害者无冥显二机折亦徒施。九一偈罗刹鬼难。然兼毒龙。前有鱼龙及鬼。此重言者。龙鬼通水陆。前但在水也。上文四种龙等云云。十一偈恶兽难。十一一偈蛇蝎难。十二一偈雨雹难。欲益观行者。应巧约恶业烦恼。作蛇虎等法门释之。使顺道理。若准请观音疏。作三义明消伏力用。谓约事约行约理。对此中果报烦恼及所住法门会之。亦应可解。口业机应竟。第二一偈总颂身意。二种机应。三毒猛盛心不自在。名之困厄。四类同栖各说所苦。鸽说淫为最苦。蛇说嗔为最苦云云。女无子苦如上说。或分二句对意对身。细作可了。若作观解十番为三毒所困。及约界外作顺逆法门应释。应用上文意消三毒义。身业无子无修因男女。乃至无圆顿男女。寻上文消之。若心念身礼二业成机。断除三毒根满足二庄严。永拔十界三土世间之苦。故云观音妙智力能救世间苦。亦应更明别圆本观慈悲云云。第二五偈别答普门示现。此中文狭。望上别文此仍成总。又为三。初二偈颂普现次二偈颂本观。三一偈结成圣者。三业初又二。初一偈直颂普现。二一偈别举所化。三种法界。上文列圣身。至金刚神。阙地狱界。此中举劣况胜。成互出耳。一一身说约四句如前。又上文约三土为所应。此十方当约三土释十方云云。次二偈本观。又二。初偈行愿。次偈观成普益。初又三。二句辩观一句慈誓。一句诫归。向真观了空成一切智。清净观出假处有无染成。道种智广大智慧。即中道观遍于诸法名广。胜出二边名大。中道体即智慧观。此体故名智慧观。
　　问。何以智慧名中体耶。
　　答。顺此经意。此经以寂照合法身为体。感应为宗。得作此说。三智实在一心中得。不可一异。悲观等者。誓愿通称为观缘谛发故。如止观十法通名为观。次偈辩益。又二。上二句明智光。次二句慈光。破暗照世云云。三一偈结成圣者。三业显应。戒雷对身业。慈云对意业。澍雨对口业。戒检七支身业为便。戒净能拔三恶之苦。故名悲体。身轮现通骇动群情。复如雷震。内心爱念名慈普覆一切如云。无谋而应逗会不差。复名为妙意业也。口轮演实相之法。为甘露雨。三草二木平等蒙润三惑热恼为之清凉。广释三无缘三不护等如上文。一一应迹一一说法。皆须明别圆菩萨所住法门。方有事用。释普门一番竟。第三四偈劝持供养。又为二。初二行一句劝持。二一行三句劝供养。初又二。初一行重举前口业机应。以为劝由。由前口业居初。举一摄二。所以特举。官讼军阵者。水火难稀鬼虎事寡运衰。方值诤讼事众世之诤本。财色田宅日用有之。劝持则要也。刀杖幽执有过方遭。军阵王役事非由己。又捔力相持白刃森目。刀杖案籍赊死之难。贼夺有财非如师旅。斯亦劝之要也。次一行一句正劝。又二。初三句约权实格量。次二句结劝。先举菩萨实证实益为格量本。胜彼九界权乘慈智故。云胜世间音。秖音尘一法以实智佛眼观之。即实谛妙音。权智法眼观之。即俗谛世音。此实证也。缘中道修慈名为梵音。此慈能与机会名海潮音。譬不失度此实益也。与夫九界生法二慈作意应物。岂复为类。故云胜彼格量明矣。二句结劝。初劝常念有事理二行云云。若事理行成。自见菩萨色法二身故。一句复止疑劝也。次一行三句劝供养。初一句叹菩萨清净三业。从正命生故云净圣。言共堪受供养也。正命是圣法。人禀此法名人为圣故。云观音净圣。次别举德以为劝由。于苦恼下二句颂上施无畏德。苦恼死厄怖畏处也。作依怙无畏力也。如幼子恃怙父母。更何所畏即指前现权实身说为父母。护三乘子免二死厄。具一切下三句举福田劝。具一切功德举菩萨报身敬田。慈眼视众生举应身恩田。福聚海无量总叹二田。高出如山之谓聚。深广无际之谓海。亦是二田所依叹法身也。顶礼正劝以三业供养也。身仪事显故。特举之必具三业。上文脱璎珞。望今乃互举耳。又此劝事普一切。皆得供养。百金之璎孰人可辩。又能严尚贵所严。岂复轻耶。观心者身业勤则增长福德供养。应身口业勤则说般若供养。报身意业勤则会理供养法身云云。释偈竟。
　　宋慈云尊者疏别行重颂附大部入藏。而南方教苑不传。几二百年矣。至元甲午。为教门入京。于燕城弘法寺。待之东归。犹至宝然不敢自秘。遂锓诸梓以惠来学。大德壬寅夏五。兴元住山苾刍性澄谨题。
