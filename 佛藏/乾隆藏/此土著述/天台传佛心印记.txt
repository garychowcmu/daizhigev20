天台传佛心印记一卷


此土著述
天台传佛心印记一卷
天台宗教兴教大师虎溪沙门怀则述


　　

天台传佛心印记（附净土境观要门）
　　只一具字。弥显今宗以性具善。他师亦知具恶缘了。他皆莫测。是知今家性具之功。功在性恶。若无性恶必须破九界修恶显佛界性善。是为缘理断九。非今所论。故止观所明十乘妙观。观于阴等十境三障四魔。一一皆成圆妙三谛。此乃发心立行之体格。岂有圆顿更过于此。初心修观必先内心。故于三科拣却界入。复于五阴又除前四。的取识阴为所观境。如去丈就尺去尺就寸。是为总无明心。若就总明别即第六识。如伐树得根。灸病得穴。千枝百病自然消殒。若不入者然后历余一心例余阴入。乃至九境待发方观。不发不观莫不咸尔。方显九界三道修恶。当体即是性恶法门。性恶融通无法不趣。任运摄得佛界性善。修恶既即性恶修恶无所破。性恶无所显。是为全恶。是恶即义方成。是则今家明即永异诸师。以非二物相合亦非背面相翻。直须当体全是方名为即。何须断除烦恼生死。方显佛界菩提涅槃耶。又应须了此性善恶。在诸大乘立名不同。广略有异。立名不同者。华严云。能随染净缘。遂分十法界。迷则十界俱染。悟则十界俱净。十法界离合读之三因具足。三字合呼九界。为恶正因。佛界为善正因。十字独呼法界。合呼即了因。十法合呼界字。独呼即缘因。法华云。诸法实相不出权实。诸法是同体权中善恶缘了。实相是同体实中善恶正因。九界十如即恶缘因。佛界十如即善缘因。三转读之了正不缺。涅槃经中。阐提善人二人俱有性善性恶。名为善恶缘因。三因既妙言缘必具了正言了必具正。缘言正必具缘。了一必具三。三即是一。毋得守语害圆诬罔圣意。若尔九界三因性。染了因性恶缘因。染恶不二是恶正因。岂唯局修。佛界三因性善缘。因性净了因。善净不二即善正因。此性善恶亦名性净性秽。或名理明理暗。或名常无常双寂之体。如请观音。或单名毒害。毒害即性恶。皆一体之异名也。随机利钝广略有异者。略则十界广则三千。故知善恶不出十界。十界性融互具成百界。界十如则成千如。假名一千。五阴一千国土一千。如此三千现前一念修恶之心。本来具足非造作而成。非相生而然。非相含而然。一念不在前。三千不在后。一念不少三千不多。须知情可破法不可破。执法成病亦须破。是则善恶净秽是法门理体。体本明净不断纤毫。是则断证迷悟。但约染净而论。往人无择法眼。情理不分药病不辨。才闻空中名遮一相不立。便作断灭而解假观名。照三千宛然。定谓三千立法。若三谛俱遮。又如何立法耶。迷情须破。故用即空即假即中。达此一念修恶之心。即是三千妙境。修恶既即性恶。是理具三千。而此修恶便是妙事三千。但观理具俱破俱立俱是法界。自然摄得事用三千。三千皆实相相宛然。事理本融非头数法。不属所破宁非所显。故曰诸佛不断性恶。阐提不断性善。点此一意众滞自消。问曰阐提与佛断何等善恶。答阐提断修善尽修恶满足。诸佛断修恶尽修善满足。问修善修恶既是妙事。乃属所显何名所破。答修善恶即性善恶。无修善恶可论。斯是断义故。诸佛断修恶尽。阐提断修善尽。修善恶既即性善恶。修善恶何尝断。斯不断义。断与不断妙在其中。问阐提不断性善修善得起。诸佛不断性恶还起修恶否。答阐提不达性善为善所染。故修善得起。广治诸恶。诸佛能达于恶。故于恶自在恶不复起。广用诸恶化度众生。妙用无染名恶法门。虽无染碍之相。而有性具之相。博地但理名字。初闻观行未显。验体仍迷。六根似发。初住分见妙觉果成。究竟明显是则理须亲证。其相方彰。如曹公相隐解衣方见事可比知。如孙刘相显了然在目。又如全波为湿全湿为波。波相易识湿性难彰。如此事理宛有三用。只一事理三千即空性。了因即假性。缘因即中性。正因三谛若不性具即义何由可成。非但三千即三谛亦乃三谛即三千。故云中谛者。统一切法。真谛者泯一切法。俗谛者立一切法。三千即中。以中为主。即一而三。名为本有所观妙境。以空假即中三皆属性中。即空假还归二修。三千即空以空为主。名全性起修。是为因中能观妙观。以假中皆空三皆属观空。即假中还归用。境三千即假以假为主。名为果上解脱大用。以中空即假三皆属用。假即中空还归境观。只一三法。各对二明。论乎三境。三观三用不即不离。不纵不横即遮即照。二义同时玄妙深绝。如三点伊。一不相混。三不相离。名大涅槃。今就能观论乎三观。所观即是三谛。言三观者。以即空故破染碍情。一相不立。显此三千同一性故。一切即一方能同居。一念派之弥合故。如众珠咸趣一珠。毕竟清净非断无空。以即假故互具互摄。诸相宛然显此三千。不失自体一即一切。虽复同居一念即之弥分故。如一珠影入众珠。不可思议非赖缘假。以即中故显此三千。非一非一切。非分非合。双遮二边。无有二相双照二谛。空假宛然。岂同但中。不具诸法一空一切空。三观皆空总空观。一假一切假。三观皆假总假观。一中一切中三观皆中总中观。是则终日破相诸法皆成。终日立法纤尘必尽。终日绝待二边炽然。是为即破即立。即立即破。非破非立而破而立。亦名即遮即照。即照即遮。非遮非照而遮而照。说虽次第行在一时。若尔无理不立无情不破。岂与断无之空赖缘之假。出二边中同日而语耶。故曰。唯佛与佛乃能究尽。稻麻二乘恒沙菩萨。并不能知斯义少分。如此三千通依诸部的在法华。盖由昔经。一有兼带之过。二有隔偏之失。今经非但纯一无杂。复能开粗即妙。题称妙法。良在兹焉。是知用此绝待妙法为观体者。方譬日光不与暗共。此乃终穷究竟极说。是为佛祖正传心印。佛以是传之于迦叶。迦叶以是传之于阿难。乃至二十四代传之于师子比丘。师子遇难不得其传焉。是为金口祖承。皆见而知之者出付法传。或有前加六佛后添四祖。说偈付法。拈华微笑唱为教外别传经论无凭。人皆不许。洎汉明夜梦佛法流东至北齐之间。有慧文师。因探释论悟一心三智。横宗龙树推而上之。即二十四祖中第十三师。文师则闻而知之。以此授之南岳。南岳克证法华三昧获六根清净。传之于天台。天台灵岳亲承大苏。妙悟持因静。发证不由他故。用法华妙旨。结成三千绝待妙观。传之于章安。章安结集法藏传之于二威。威传左溪。左溪传之于荆溪。荆溪广作传记辅翼大义。昭如日星。复推而下之。皆见而知之者。一家教观光被四海。始则安史作难中因会昌废除。后因五代兵火教藏灭绝。几至不传。螺溪访失。旧闻网罗天下。钱王遣使高丽日本。教观复还无行江浙。传至于四明。荆溪未记者记之。四三昧难行者悉行之。中兴此道。如大明在天不可掩也。此亦闻而知之者。故翰林梁敬之。谓之抗折百家超过诸说。员外柳子厚谓之去圣逾远。异端并起。唯天台大师为得其说。二贤者岂虚美而谄附之耶。诸宗既不知性具恶法。若论九界唯云性起。纵有说云圆家以性具为宗者。只知性具善也。不知性具恶故。虽云烦恼即菩提。生死即涅槃。鼠唧鸟空有言无旨。必须翻九界修恶。证佛界性善。以至直指人心见性成佛。即心是佛等。乃指真心成佛。非指妄心。故有人云。即心是佛。真心耶。妄心耶。答真心也。又有人云。修证即不无。染污即不得。此乃独标清净法身。以为教外别传之宗。拣云报化非真佛。亦非说法者。然大功大用非无报化。若解通报化即滞染污。缘非护念不能顿见法身。是皆不出但中之义。尚未能知佛界。但中性具三身岂能知九界三身耶。以善恶言之偏属性善。十界言之偏属佛界。真妄言之偏属于真。九识言之偏属真常净识。四教言之偏属别教。阴等十境言之属菩萨境。未离三障四魔。何名圆顿心印。故知诸师言即指真即真。非指妄即真。是则合云菩提即菩提。涅槃即涅槃也。既非即阴而示。又无修发之相。偏指佛界真心一破一立。若非别教缘理断九推与何耶。又复不了性恶即佛性异名。烦恼心生死色。皆无佛性。烦恼心无佛性。故相宗谓定性二乘。极恶阐提不成佛。生死色无佛性故。彼性宗谓墙壁瓦砾不成佛。须破九界烦恼生死修恶。显佛界性善佛性故。但知果地融通。不了因心本具。若尔非但无情无性有情亦无。何者须约真如心说唯心。则成遮那有佛性真常色。说唯色则成寂光有佛性。何关有情烦恼心无情生死色耶。具如金錍中说。问有人云。南岳天台令依三谛之理修三止三观。教义虽是圆妙。然其趣入门户次第。亦只是高僧所修四禅八定。诸禅行相唯达磨所传顿同佛体。今此所明何相反耶。答良由他人见今家。立第六识为所观阴境。乃谓权教所诠。观第九识方同佛体。如斯指斥谬之甚矣。前虽已辨今更评之。若论境者唯尚近要。即以第六识心。以为所观之境。知妙三识未尝暂离一见一思。虽唯一识未尝不以三识为观。未尝不以三识为境。若直以此心缘于佛界实相理者。如用蕅丝悬山徒增分别绝念无由。何者。此第六识既是见思熏起。能起忻厌分别作善恶因。即是修恶体。此修恶即是性恶。是为能观观法。复是所显法门。故荆溪云。忽都未闻性恶之名。安能信有性德之行。以由修恶即性恶故。三观十乘无惑可破无理可显。方名无作妙行。乃至果上普现色身。垂形九界游戏六道。全性恶起得名无谋而应。若也翻恶为善断恶证善。因中行成有作果上。作意神通何异外道。如此称为顿同佛体。乃认鱼目作明珠。指山鸡为鸾凤。虽三尺童子亦知其谬。若以性恶对乎性善。约十界次第迭论者。六界为恶二乘为善。八界为恶菩萨为善。九界为恶佛界为善。此之九一乃是恶之际善之极。故今所辩盖就极论圆人性具善恶。故如君子不器。善恶俱能体用不二。别人不具性恶。故如淳善人不能造恶。为无明所牵方能造恶也。释论云。淫欲即是道。痴恚亦复然。如是三法中具一切佛法。淫欲痴恚修恶也。具一切佛法即性恶也。又经曰。弹指散华低头合掌皆成佛道。弹指等修善也。皆成佛道者即性善也。夫如是莫不咸使法界有情。复此本有自性而已矣。故得山林之下草泽之士。精究佛乘弘宣圣化。或于师门耳提面命见而知之。或于经疏研几索隐闻而知之。见闻之间两心相照。玄领默契名之为传。我心本具不从他得名为不传。心虽本具点示方知是为传。此不传之妙如印即心是名心印。知此者名妙解。行此者名妙行。证此者名妙果。如此则能事毕矣。如上所论且在自行未涉化他。何者迦叶于譬说中一闻即悟不假修持。具领五时施化故。曰说法据此故施开自在。遂蒙如来述成授记。故知迦叶传此心印的在法华。闻譬者妙解也。悟入者妙果也。故曰。今法王大宝自然而至。迦叶既尔余可例然。金口既然今师亦尔。北齐一披其文朗然大悟。南岳九旬乃证。天台二七方克。故知从闻而思。思修而证。根性不同证有迟速。若论化他名为付托。亦曰嘱累。仍有通别。通该四众。别在迦叶。如劝持读诵嘱累流通。乃至余深法中示教利喜。声闻则具有八千。菩萨则无量无数。别则唯在迦叶。付嘱不局一处。故涅槃中虽不在会。欲令四众咸知敬信有在。乃曰我今所有无上正法。以付摩诃迦叶。又付法传云。化缘将毕垂当灭度。告大弟子摩诃迦叶。如我今者将般涅槃。以此深法用嘱累汝。汝当于后敬顺我意。广宣流布无令断绝。若尔经必有文不尽度耳。所以独付迦叶者有三意故。一者如来缘谢迦叶缘兴。二者迦叶苦行能令佛法久住。三者附于小果化导易行。例如净明德佛付嘱一切众生喜见菩萨。广令流布是也。盖由缘不在彼。是以付托于斯岂传佛心印。独在迦叶余皆不了耶。世人昧此欺罔圣贤妄生戏论。未能知此自行化他的传之旨也。呜呼。是为一家古今绝唱佛祖正传。但白雪阳春唱高和寡耳。则幸逢嘉运不辞鄙陋。辄凭纸墨以广见闻。效法华若田若里。涅槃若树若石。或生谤毁。庶几强毒如兽渡河。岂敢顾于濡尾者也。
净土境观要门
　　夫净土法门者。乃末世机缘出生死之要路。横截五道之舟航。一生彼处永无退转。以诸天身飞行自在。衣食自然得。预清净海众。常得见佛闻法速入圣位。无虎狼师子蚊虻蚤虱有情之恼。无寒热风雨无情之所煎熬。莲华化生寿命无量。既无生老病死等苦但受诸乐。故名极乐世界。故我释迦如来欲令此土在迷众生。出离众苦开折伏之门。弥陀慈父示摄受之路。所以苦口叮咛殷勤告诫。偏赞净土普劝往生良由于此。是故西天此土圣贤道俗。回向发愿临终见佛得往生者。具载典记不可胜数。但下劣凡夫贪着粗弊色声甘心。流浪生死不求出离。譬如入城句当。若不预办安歇之处。至乎日暮无所栖泊。深可痛伤悲悼也。然而诸上善人。厌苦求乐发心念佛者多。知于境观者少。因引笔略书大概。庶使信乐之人。因此以得入道之门。不致徒劳苦行也(初入道场当存想三宝。心生恳恻默发愿云。我与法界众生诸佛菩萨性体不二。但我与众生在迷。诸佛菩萨已悟。我今普为法界众生。求生安养净土。入是道场讽诵经文称念佛号。如补助仪)
　　观无量寿佛经云。若欲志心生西方者。先当观于一丈六像在池水上。如先所说身量无边非是凡夫心力所及。是则八万相好乃是十信位人方得见之。非是凡夫初心所观境界。是故令观丈六之身。身有三十二相不可遍观。须是从一相好入。但观眉间白毫三十二相自然当现。观若纯熟不妨改观。观余身相无不可也。若观此相极须明了。其相在两眉中间白如珂雪。长一丈五尺周围五寸。外有八棱内则虚通。右旋宛转显映金颜分齐分明。莹净明彻不可云喻。欲观此相应须先了万法唯心一切唯识。故经云。心包太虚量周沙界。又云。心如工画师。造种种五阴。一切世间中。莫不从心造。是则极乐依报国土宝树宝地宝池。弥陀海众正报之身三十二相等。皆是我心本具。皆是我心造作。不从他得不向外来。能了此者方可论于即心观佛。所以得云唯心净土本性弥陀。故观经云。诸佛如来是法界身。入一切众生心想中。至八十随形好诸句。天台大师作二义释之。一约感应道交释。二约解入相应释。若无初释则观非观佛。若无次释则心外有佛。是则解入相应者即心也。感应道交者观佛也。至释是心作佛是心是佛。从修观边说名为心作。从本具边说名为心。是文出第八像观义遍初后。夫如是例此合云是心作日是心是日。乃至是心作势至是心是势至。以至九品之中。随境作观莫不咸然。然而即心观佛亦名约心观佛者。约心就托佛边说。即心就本具边论由具故即也。各举一义意必双含也。此之境观说者虽多未见的当。今当先引旧说评之而后正出其意。净觉法即谓。摄佛归心然后用观名为观佛。今谓送想西方境在东土境观既差。何由生彼亦滥直观于心也。广智法师谓。摄心归佛名为观佛。此乃直观于佛。祖师何名心观为宗耶。若据二师所见必须先了万法唯心。方可观心先了万法唯佛。方可观佛。此同常坐等直观三道。是为直观心直观佛也。二师执诤不已遂求决于四明祖师。祖师双收二家云也。不是摄佛归心也。不是摄心归佛。乃是约心观佛。何者弥陀净土既是我心本具。是故托彼果佛三十二相。熏我自心本具法身性体。观智若成自然发现。故妙宗云。托彼依正熏乎心性。心性易发即此义也。问约心观佛唯是所观。境亦含能观观耶。答观之一字是能观观。心佛二字是所观境。若尔此所观境是妄耶是真耶。答一家所论境观永异诸说。直观真心真佛唯属佛界。是故凡曰观心观佛皆属妄境。意在了妄即真。不须破妄然后显真。诸家直观真者。妄必须破真理方显。此乃缘理断九之义。正是破九界修恶。显佛界性善是断灭法。乃属偏前别教非是圆顿妙观。问既曰约心观佛。佛是果人何得是妄。若是妄者。弥陀世尊应是凡夫耶。答初心行者外境未忘以来见有他佛。无非是忘亦是外阴入也。则知过在于我何关佛耶。问凡所观境不出内外。心则属内佛则属外。今云约心观佛。莫也内外俱观。若尔必须仰面观佛低头照心。如足跨门限如首鼠两端。毕竟如何用心。答此尤难得的当。今略举一家之非。而后出其正义。初义者先辈乃云定境属外观属唯心。须知此说有二失。一者正堕内外俱观之失。二者观属唯心有滥真心之失。以由初心行者须约妄心。而观弥陀应身。显真佛体方免斯过。祖师虽有唯心观立之言。正是唯于妄心所造之境。用三观体之。观若成时真佛方显也。故知此说失之甚矣。次出正义者。须知我心不局方所。如前所引经文是也。故荆溪云。唯心之言岂唯真心。须知烦恼心遍。子尚不知烦恼心遍。安能了知生死色遍色。何以遍色即心故。若尔不须摄佛归乎东土。五阴质内亦不须仰面观佛低头照心。今断之曰。定境属外。境便是心。不须摄佛归心。方名约心观佛。如此明之非但深得佛意。亦乃迥出常情。况佛亲口引喻云。如执明镜自见面像。镜中之像在外。岂可摄归我身方是我像耶。亦是引心向彼作往生因。虽无方所在迷成局。今以妙解融此局心。而即于佛成三谛三观。是则镜喻观法。执喻修观。见像喻观成。即见本性佛也。观未成时像既在外。以譬于心何须摄归我身耶。此譬显然人自不达耳。问约心观佛定为外。境乃属于妄。其义显然无可疑者。用于三观体此妄境成妙三谛愿示其相。答如观白毫一心一意专想不移。了了分明能了此境。具足诸法此相为从我身得。为从我心得。佛不从我身得。不从我心得。不从我身得佛心。不从我心得佛色。何者若是心佛无心。若是色佛无色。不可以色心求三菩提。所观之境既空。能观之观亦寂。能所俱亡不落情想。空虽不可得随念即见。如镜照面像现其中。又如比丘观骨起种种光。此无持来者亦无有此骨。皆意作耳。悉如幻化假。佛本不曾来我亦无所至。心不自知心心不自见心。心有想则痴。无想是泥洹。是法不可示。皆念想所为。设有念亦无所有空耳。中三观就能观边论。三谛就所显边说。谛观不二能所一如。故祖师云。三谛三观三非三三一一三无所寄谛观名别体。复同是故能所二非二斯之谓也。问一心三观三谛一境。不前不后方是圆顿三昧。据上所论似如次第一心义之何在。答说虽前后用在一时。且如照此白毫即是我心。心外无法法法叵得是空。其相宛然是假。假即是境。空即是观。了了通达不为境所染亡假也。了了通达不为智所净亡空也。非染非净。境观双绝能所顿亡。即是中道何有前后耶。若论假观亦复如是。白毫宛然如骨起光是假。其相叵得是空。此无持来者。亦无有此骨是中也。若论中观了此白毫非空非假。若心有想则痴。无想是尼洹。是法不可示皆念想所为亡二边也。既其双亡必也双照。以双照故空假宛然。亡照同时不可前后。是则一空一切空三观俱空。一假一切假三观俱假。一中一切中三观俱中。不前不后绝思绝议。问净土依正在十万亿刹外。何云唯心净土本性弥陀。又经云阿弥陀佛去此不远耶。答此义须约三谛三观说之其疑方解。何者就不失自体东西宛尔边。何妨在十万亿刹之外。即妙假也。就同一性体不隔毫厘边。即妙空也。就不一不异二相亡泯边。即妙中也。亦是一即一切故不妨远。一切即一故不妨近。非一非一切故不远不近。以例取舍不取不舍。合散不合不散等莫不皆然。具如止观前六章。依修多罗广开妙解直论诸法本真。无非三谛妙法。由此理具方有事用。以即假故不失自体。不远而远往生彼土。复由即空故同一性体故。以佛力故。三昧力故。一念能见故。心在定故。如弹指顷故。不近而近实不往生双非二边。非生非不生事既即理便是妙事。但佛世根利随举其一必具三。故小弥陀偏语其远。十六观经偏语其近。既其远近双照必也远近双寂。是则近远非近非远。生即无生无生即生非生非不生。今人随语生解偏执一边不能圆解。故十疑论云。今人闻生便作生解。闻不生便作不生解。正堕此责也。悲夫。若不约理具三法。而论事用三法。则遭从心生法之过。复招缘理断九之讥。岂是圆顿法门。若不尔者。何故妙宗引般舟三昧经三力为证。一佛力。二三昧力。此二非事用耶。三者本功德力。此非理具耶。然末代行人而欲立行造修。须拣入理之门起观之处。以众生在迷未悟理故。故至第七正修章中。方论阴等十境的拣所观。今亦如是如前所辩。良由于此不见此意岂不惑哉。问唯心净土之唯心与本性弥陀。及十不二门唯色唯心之唯心同异如何。答唯心净土。是所观阴境。本性弥陀。是所显法门亦是能观观法。各举一边意在互显。若十不二门约三谛。妙色妙心而论唯心。故云非色非心空也。而色而心假也。唯色唯心中也。此乃直约中道绝待而论。名为妙色妙心。岂与唯心净土所观阴心同日而语。熟看金[金　　畀]指要自见臧否。若观二菩萨身相既同弥须拣别。经云。但观首相知是观世音。如是大势至。首相者。观音顶上有一肉髻。如未开莲莹净红鲜。大势至于肉髻上。有一宝瓶盛诸光明。若念此菩萨名时须观此相。若念清净海众时。须想三乘诸天。围绕一佛二菩萨也。所论境观之相悉例上可知。若不精拣何称圆修。是故不能已也。信笔述此老眼昏华不及检文多有疏脱。观者恕之。至大三年冬至前三日。
