四念处四卷


此土著述
四念处四卷
隋天台山智者大师说门人章安灌顶记


　　

四念处卷第一
　　一切诸法皆不可思议。不可思想图度。不可言语商略。何以故。言语道断故不可议。心行处灭故不可思。大经云。生生不可说。生不生不可说。不生生不可说。不生不生不可说。既不可说亦不可思。大品云。色不可说。乃至识不可说。眼不可说。乃至意不可说。色不可说。乃至法不可说。眼界不可说。乃至法界不可说。当知五阴十二入。十八界。皆不可说。此指俗谛不可说也。四念处不可说。乃至根力觉道。皆不可说。须陀洹不可说。乃至阿罗汉亦不可说。此指真谛不可说。佛十力不可说。四无畏。十八不共。三十二相。八十种好等。皆不可说。此指中道第一义谛不可说也。大论云。实法不颠倒。念想观已除。言语法皆灭。无量众罪除。清净心常一。如是尊妙人。则能见般若。此总指三谛不可思说也。法华云。诸法寂灭相不可以言宣。又云。是法非思量分别之所能解。当知不可以心思口议。亦不可以无心口思议。不可以有无。不可以非有。非无。非方。非数。非法。非谕。寂然无为群经之极说。众圣之诚言。深深若此。明明若彼。境智双冥能所俱寂。净名诸菩萨以言言于无言。文殊以无言言于无言。净名不以言不以无言。默然无言。文殊叹曰真入不二法门当知。玄妙玄妙不可思议。复不可思议但可冥悟。不可以彰辩。问若不可说不可说。何故言满龙宫。若不可思不可思。何故雪山深思此义。答佛常乐寂而哀于蒙。欲讷于言而敏于行。慈悲权巧指画虚空。撝方示月作种种说。或作生生说。或作生不生说。或作不生生说。或作不生不生说。若作生生说时。又非一种。或作有说或作无说。或作亦有亦无说。或作非有非无说。引诸根性从四方门入清凉池闻悦善生恶亡理显。得四利益余三句亦如是。欲令此义明了。更引诸经。大经。名诸佛法界佛即果人。法界即果法。于无果中而作果说。大品云。诸法实相慧。名摩诃般若。此慧有能度所度。今取能度名般若。于无因中而作因说。大集云。菩萨观一切法平等。众生性同涅槃性。若观平等即因也。同涅槃即果也。此约亦因亦果说也。华严云。游心法界如虚空。则知诸佛之境界。游心即因。佛境界即果如前说。法华云。是法不可示言辞相寂灭。此即非因非果说也。法门甚众广说令智退。略则义不周。我今处中说方则四句。略则因果。闻而修行名之为因。与法相应名之为果。约果更修故言因因。从因又得果故言果果。若初若后究竟寂灭。故言非因非果。初生生四门亦作因果四说。乃至不生不生亦作四门。门门亦作因果之说。一一说中悦种种众生。立种种善根。治种种罪垢。从于种种入第一义。故初中后重说无咎。说即是教。禀教修观。以修观故名修四念处。此义广可思之。元佛出世为一大事因缘。开发众生诸觉宝藏。譬如日出先照高山。先喜先利先治先益。大经云。若欲盛贮先用完净。若欲耕垦先种肥良。若欲乘御先驾调壮。若欲教诏先教孝明。斯皆积习深厚烦恼障薄。先闻雷震先沐甘雨。先出笼樊先获正观。皆由往昔数数勤修。今世道成最初四益。其未度者更设方便而涂熨之。隐其无量神德以贫所乐法趣波罗奈。便有涅槃音。法僧差别名则是从顿次渐而调熟之。今从此义粗为四说说。即是教依教修观。即是四种四念处所为。生生四念处。乃至不生不生四念处。亦名三藏通别圆四念处。若三藏四念处。更为三。大意五停四念。所言三者。其义有八。谓理教智断行位因果。理三者。声闻谓理在正使外。缘觉谓理在习气外。菩萨谓理在正习外。三人出三种外。方乃见理故言理三也。教三者。声闻禀四谛。缘觉禀十二缘。菩萨禀六度。声闻修总相智。缘觉修别相智。菩萨修总别智。声闻断正。缘觉断习。菩萨断正习。声闻为自修戒定慧。缘觉为自修独善寂。菩萨为众生修六度五通。声闻住学无学。缘觉住无学。菩萨三僧祇登道场。声闻带果行因。缘觉望果行因。菩萨伏惑行因。声闻断正如烧木为炭。缘觉断习如烧木为灰。菩萨正习尽如烧木无灰炭。具此八三故言三也。藏者。谓修多罗藏。毗尼藏。阿毗昙藏。修多罗藏。谓四阿含。增一阿含。说人天因果。长阿含破邪见。杂阿含明诸禅法。中阿含明诸深义。具如彼(云云)。毗尼藏明持犯轻重。如律藏中说。阿毗昙藏名无比分别无比。分别(云云)。大经云。此是契经甚深之义。此是戒律轻重之义。此是阿毗昙分别法句。皆佛自释三藏名也。今不具论。然佛临涅槃。阿难心没忧海。阿[少/兔]楼驮语云。汝持佛法人应问将来事云何啼哭。阿难即醒悟乃问四事。佛皆具答。今出其二。比丘当依四念处行道。依波罗提木叉住木叉有二。一旧二客旧又二。一邪。二正。正谓十善。邪谓鸡狗牛马等(云云)。定有二。一旧二客。旧又二。一正二邪。正谓三四十二。邪谓邪禅鬼定等(云云)。慧有二。一旧二客。旧又二。一正。二邪。正谓识因识果。邪谓拨无因果。三种旧邪堕三恶道。佛弃而不用。三种旧正升三善道。佛会而取之。更说三种客法。客戒者。谓三归五戒。二百五十等。客定者。谓九想八背等。客慧者。谓四谛智也。佛之遗嘱以戒为师。师训七支。弟子奉行莫令污染。仁让贞信和雅真正。战战兢兢动静和谐。故言以戒为师也。依木叉住者。木叉名保得解脱。若依木叉住者。保脱世间热恼。所谓居家逼迫。牢狱热恼妻子榔档。系缚热恼。财业产货怨贼热恼。王难逼迫水火热恼。若依木叉保脱如此热恼也。又复住者。未来住安乐之处也。若能住戒者不耐恶声。惟欣善法。未来保住四天王住处也。若住戒者。则是供养三宝供养父母。未来保住三十三天也。若住戒者。能发粗住保得住于炎摩天住处也。若住戒者。能发细住保住兜率陀天。若持戒者能得欲界定。保住自在天。若住戒者。能发未来禅。保住他化自在天。若持戒者。能发四禅四空。保得住于色无色界诸天住处也。是名依波罗提木叉住也。依念处行道者。若无念处慧。一切行法皆非佛法非行道人。皆空剃头如放牧者。空着染衣如木头旛。虽执钵锡如病人乞具。虽读诵经书如盲人诵赋。虽复礼拜如碓上下。虽复坐禅如树木叶。虽复兴造。媒炫客作种树贸易沉沦生死。蚕茧自缚无解脱期。舍身命财但得名施非波罗蜜。虽复持戒不免鸡狗。虽复精进精进无绣媚。虽复坐禅如彼株杌。虽复知解狂颠智慧。常在此岸。不到彼岸。不降爱见不破取相。不得入道品。非贤圣位不成四枯树。非波罗蜜。何以故。无念慧故。以念慧能破邪显正。大经云旧医乳药其实是毒。如虫食木偶成字耳。是虫不知是字非字。更有新医从远方来晓八种术。谓四枯四荣以新四枯破其旧乳。法华亦云。大火从四面起。即斯例也。执倒略有三种。一一切智。六师故六臣白王。我师是一切智。王若见者罪垢消灭此执世性也。大论云。得宿命智。见八万劫事。过是已不复能知。但见初受胎身中阴之识。而自思惟此识。不应无因缘。忆想分别有法名。世性非五情所知。极微细故于世性冥初生觉。觉即中阴识。从觉生我。从我生五尘。谓色声香味触。从声尘生空大。从声触生风大。从色触生火大。从色声触味生水大。从色声触味香生地大。从空生耳根。从风生身根。从火生眼根。从水生舌根。从地生鼻根。如是渐渐从细至粗。还从粗至细。譬如泥丸中具有瓶盆等性。瓶盆等破还为泥。都无所失世性。是常无所从来。此僧佉所执也。复有执微尘。微尘常不可破。至微细故但待罪福因缘。因缘和合故有身。若天人地狱等以父母故罪福尽则散坏。复有执自然为世界始。贫富贵贱非愿行所得。复有人言。天主是世界主。始造吉凶灭时还天摄取。复有人言。世世受苦乐尽自到边。譬如山上投缕丸尽自止。受罪福命归于尽。是诸邪外皆于禅定知见。不从他闻。亦不从韦陀中闻。执此明利故云是事实余妄语即此意也。复计自在天。复计父母等。皆是一切智之执也。二者神通。六师修得五通。停河在耳十二年。变释为羊千根在体。毗富罗城变为卤土等是也。三者韦陀。六师解星文地理十八大经知吉凶等是也。虽知世性无神通。是小知世性通是。次知三种备足。是大六师阿毗昙中明三种念处。谓性共缘对破。此三外道有人释性念处。谓观无生浅名为生深细观无生见细法皆生死苦谛名性念处。有人专用慧。数缘无生空理。发真断结得慧解脱罗汉。对破邪因缘。无因缘颠倒执性。一切智外道也。共念处者。以禅定助道。正助合修亦名事理共观。发得无漏三明。六通八解。成俱解脱罗汉。对破根本爱慢。得五通外道也。缘念处者。缘佛三藏十二部文言。及一切世间名字。所缘处广非如支佛出无佛世。不禀声教。但作神通以悦众生。不能说法。缘念处人了达根性。善知四辩堪集法藏。成无疑大罗汉。对破世间韦陀。星文地理文字鄙狭。当知邪正真伪。犹金比铁萤日迹海。故大经云。于诸想中无常为最。于诸耕中秋耕为最。于诸迹中象迹为最。无常譬性耕。譬神通迹。譬文字也。经云。诸优婆塞善解诸法对治之门。所谓常无常等。故知心行理外未入正真。破邪之义可解。二明五停心者。谓数息。不净。慈心界方便因缘观也。停名停住。行人闻生灭四谛。发心观苦谛欲出生死。为烦恼风摇动慧灯。照境不了为除此障。修五停心。息门有数随观等。不净门有九想八背等。慈心界方便十二因缘。皆如禅门中广说。今不委论。此五停门复有五意。谓对转不转。兼亦对亦转亦不转。亦兼对者。数息对觉观。不净对贪欲。慈心对嗔恚。方便对我。因缘对痴。对治若成烦恼不起又发禅定。禅定持心安隐出入。故云五停心也。心既调定乃可习观。若对治未益。更须用后四种治之。行者善用四随巧修五治烦恼。不能障观心停住。即入初贤位。具如禅门广说。问此中何不用念佛停心。答作五度门则不用作六度门。即须用因缘对等分念佛。对逼迫障(云云)。问停心得住名初贤者。今人数息。或得不净或二三四五是为贤不。答若以爱见心修禅乃至非想尚非初贤。况数息不净。乃发浅法而名为贤耶。经说多修福德名为愚。多修智慧名为狂。岂可以狂愚为贤旧云邻圣为贤此语大高。今言善直曰贤。应作四句。一随爱见破戒乱心。此非直非善如无目无足。不能入清凉池。二持戒修禅而生邪见。此善而不直亦不名贤。如有足无目。亦不能入清凉池。三信心正见而破戒心乱此直而不善。亦非是贤。如有目无足不能入清凉池。四信解正智。得佛教意持戒清净。修安般不净等观心得停住。名直名善。有目有足能入清凉池。是四初贤善直义成也。问云何名得佛教意。答中论云。佛去世后像法中人。人根转钝深着诸法。求十二因缘。五阴。十二入。十八界等。决定相但著文字。此不知佛意。佛意者。生生不可说。有因缘故作生生说。令物离生死得涅槃。若著文字兴毁诤竞。则三界火猛不得佛意。非贤人也(云云)。三释四念处。四者数也。念者观慧也。处者境也数有开合。若迷心不迷色则数为五阴。若迷色不迷心则数为十二入。若俱迷者则数为十八界。如毗婆沙也(云云)。今言四者。人于五阴起四倒。于色多起净倒。于受多起乐倒。于想行多起我倒。于心多起常倒。举四倒故言四也。若相生次第应言识受想行色。若粗细次第者。应言色行想受识。今从语便故言身受心法。文从起倒多如前说。然三藏要意。正厌生死欣入涅槃。须信解正因缘三世。二世。一世十二因缘因缘支是四谛。无明行爱取有是集谛。五果是苦谛。知苦断集是道谛。无集苦是灭谛识。此无明老死破外人邪无因缘。生一切法。种种颠倒。不随虚想邪僻。深信正因缘也。二真正发心者。惊觉无常之火烧诸世间。一心求出刹那不懈。莫念名利。如獐在围跳透求脱。似犊失母惆慞。呜呼修习禅慧如救头然(云云)。三巧修定慧。出世之行欲界乱心如风中灯。是故依静求定。若定无慧如闇中无所见。巧修二法如二手互相揩摩亦如乘马亦爱亦策。善用四随信法两行。八句得所(云云)。四破法遍者。观因缘生灭。破一切爱见戏论诸法。遍知一一爱见中。有四谛十二因缘六波罗蜜。以其药去病除(云云)。五善知通塞者。知一切爱见之法皆有道灭之理名通。悉有苦集名为塞。六善修道品者。于诸见动而修念处。若别若总乃至三解脱门(云云)。七善修助道。即是五停心共念缘念六番。观禅谓八念九想十想八背舍八胜处。十一切处等也。八善知次位者。善识七贤位。不叨滥增上慢成惭愧。有羞僧。内外明照善识邪正佛法非佛法。破诸邪外也。九安忍。强软两贼。外则眷属恶名秽称。若不忍者则为所坏。内忍种种证得诸禅着则生爱为软贼所坏境界。逼迫是强贼也。十顺道法爱不生发。外凡内凡种种顺道善法。心不爱着也是为要意(云云)。末代求声闻人。知此十法分明。不著文字戏论。内有智性求于圣道。厌患三界修五停心。入初贤位。即是善知佛教。发种种诸禅境。或有增益触。或有增病触。或有二十种坏禅触。或有十种成禅觉。行者因停心故得欲界定。或得对治心在静中功德法门起即便观之。观之略为十一阴界入境。乃至第十菩萨境自有行人。或次第或不次第。或是善是邪。今作十双料简。一次第不次第。乃至第十三障四魔。次第者如上。不次第者不如上。别有所出(云云)。问大乘生死即涅槃。得有理即乃至六即之义。三藏亦得作六即不。答欲作亦得。三乘同有偏真之理。是理即三藏中习学。名相语言是名字即。五停心别相总相念处是观行即。四善根是相似即。苦忍真明至第九无碍道是分真即。至佛三十四心断烦恼及习是究竟即(云云)。已知三藏要意须识三人念处不同。先明声闻别四念处。后说总四念处。别者身受心法也。云何观身一切色法名之为身。内身外身内外身。己名内身眷属及他名外身若己若他名内外身。此三种色。皆从前世不净业生。前世不畏生死不厌系缚。不欣解脱不尚涅槃。于四圣谛了无愿乐。种颠倒业。业缚于识将入母胎。则有五种不净。谓生处。种子。相性。究竟。生处者。女人之体是不净聚。虫脓秽恶合集成立。筋缠血涂皮裹其上。如彼土壁假以泥治虚庄粉墡。经十月日二藏间夹窄隘如狱。释论云。此身非莲华。亦不由栴檀。粪秽所长养但从尿道出(云云)。种子不净者。揽于遗体赤白二渧于中而住。是识随母气息。是为受身最初种子不净也。相不净者。头等六分。从首至足纯是秽物。譬如死狗尽海水洗。洗死尸尽唯余一尘。一尘亦臭犹如粪秽。多少俱臭从头至足。皆不净相也。性不净者。根本从秽业生。托于秽物长养其性。自是不可改变。身中有三十六物。内有十二名性不净。外有十二名相不净。中有十二通于相性(云云)。究竟不净者。业尽报终捐弃冢间。如朽败木。大小不净盈流于外。体生诸虫唼食其肉。狐狼鸱鹫啄裂其外尚不可眼见耳闻。况鼻嗅耽湎。故毗昙偈云。是身不净相。真实性常其始终粗细过患若此。而言净者是大颠倒。如狂如醉如痴小儿捉粪唼啖是何可耻(云云)。受念处者。领纳名受。有内受外受内外受。缘内名内受。缘外名外受。缘内外名内外受。又意根受名内受。五根受名外受。六根受名内外受。于一根有顺受违受。不违不顺受。于顺生乐受。于违生苦受。于不违不顺。生不苦不乐受。于六根即有十八受。根尘能所合三十六受约三世有百八受。诸受皆苦。乐受是坏苦。苦受是苦苦。不乐不苦受。是行苦。诸受粗细无不是苦。如食有毒食消则苦乐受坏则苦。如搔疥初美后苦。乐受坏苦亦复如是余两苦可知(云云)。心念处者。若依粗细。应先法念处。今依说便明心念处。心者心王异乎木石心。例上有内心外心内外心。心王不住体性流动。若粗若细若内若外。皆悉无常无奢无促。今日虽存明亦难保。一比丘不保七月。乃至不保一日。佛诃皆懈怠。一比丘言。出息不保入息。佛言善哉刹那促时。无常。老死至近是一期无常佛法欲灭。是转变无常山水溜斲石光。若不及时后悔无益(云云)。法念处者。法名轨则。有善法恶法无记法。人皆约法计我。我能行善行恶行无记。若于心王计我。已属心念处摄。若于心数计我。从九心数。一切善数恶数。通大地数。并属行阴法念处摄。此等法中求我。决不可得。龟毛兔角但有名字实不可得。若善法是我。恶法应无我。若恶法有我。善法应无我。又恶法是我何容为恶自害。若无记是我者。无记不能起业但名因等起。因此无记起善起恶。善恶业尚非我。因等起何得是我。当知皆无有我但是行阴故。经云起唯法起。灭唯法灭。但是阴法起灭。无人无我。众生寿命虽有法起。亦是颠倒。颠倒者。即是身边二见名为污秽。五阴无记。亦是污秽。五阴无记缘报法起故皆无我也。虽心王心数同时俱起。用有强弱若心强属心念处。若数强属法念处。释论云。觉观虽同时觉时观不明。了观时觉不明了。故分觉观之异。今心念。法念逐其强弱亦复如是。如是善恶等法。求我不可得故名法念处也。说别相念处竟。总相念处者。缘一境总为四观。此中应四句料简。谓境观俱别。境观俱总。境别观总。观别境总。初是别观四念处。后三句是总四念处也。略说如此。夫一切众生。生死流转皆由颠倒。颠倒纵横如猪嗜粪。肉肥内饱外油祖父之铠(云云)。斯甚惑矣。似鱼吞钩如蛾赴火。以苦舍苦斯甚惑矣掣电野马水泡石火以无常为常斯甚惑矣。兔角龟毛。黄门子。石女儿无人谓有人。无物谓有物斯惑甚矣。今以念处智慧破之。知身受心法是知苦不起倒惑。是知集厌苦息集是修道苦集寂然是知灭。大经云。我昔与汝等不见四真谛。是故久流转生死大苦海。若能见四谛即得断生死。生有既已尽更不受诸有。中论云。能观身破二十种身见。得须陀洹观身是知苦身见不起。是无集破二十种身见。是有得道得须陀洹。是证灭经论孱同。当知念处之慧有大利益(云云)。共念处观者。大论云。观身为首因缘生道。若有漏若无漏。受心法念处亦如是。道从因缘生即是共义。观身为首。共三四十二即是有漏生也。共八背八胜十一切处。即是共无漏生也。南岳师云。九想八背。诸对治助开。三脱门故名共念处也。经云亦当念空法。修心观不净即此意也(云云)。毗昙有门观生空。名为空法。修心不净从不坏。内外色以不净心。观之名初背舍。若内外色增广一村乃至多村。一禽兽乃至一切飞鸟走兽。悉皆不净是名大不净。若内无色相以不净心。观外色入二背舍。乃至八背舍。八胜一切处。九次第。师子奋迅。超越欲界。初禅皆不净破净颠倒。以事助道故名共念处。发真之时理慧成就。事定具足三明六通俱解脱罗汉。堪可结集法藏。破神通外道。有人弘经云非禅不慧。从五停禅生四念处。发闻慧也。若非慧不禅者。此从四念处。生四如意足也。私谓此禅又慧共修证。共修念处应便也。缘念处者。大论云。一切色法名身。一入及十入少分。既是色色属身也。六受为受六识。为心想行两阴。及无为法名法通。一切境界皆名缘念处观。有人言。十二因缘境慈。悲皆缘名缘念处。南岳师云教所诠。一切入界事理。名义言语音辞因果体用观达无碍。能生四辩。于一切色心无所碍。成无疑解脱罗汉。破韦陀外道齐此约爱使为观意。次破见惑。明三种念处者。大论云。真空人亦破一切法。邪见人亦破一切法。云何有异。答邪见有三种。一破因不破果。二因果俱破。三破因果又破一切法。嗔处生嗔。爱处生爱。痴处生痴。是为邪见真空人破诸法。嗔爱痴处不生以此为异(云云)。有人破空有两门云。道非有无毕竟不可说。今问空有是断常者。此则嗔处生嗔。同彼外道毕竟不可说者。此则亦爱处生爱。过同邪见。又是自然计耳。经言。于诸见不动。而修三十七品。此应作四句。动修。不动修。亦动亦不动修。非动非不动修。四句对四门皆动修是析法道品。四句皆不动修。是体法道品。若论见者四句皆见。云何弃两。云是断常取一句言是清净。若论修道品四句。皆得修。云何言一句是修道两句非修道。若识四句皆是身边。五阴身边。五阴即有集。既识苦集即可修于道品。若不识四句。身边戒取邪疑者。不知苦集。即是愚痴与长爪何异。大品云。色若粗若细若常无常。乃至非常非无常。是见皆依色起。若起我见若粗若细若常若无常。乃至非常非无常。是见皆依色起。即是身见。受心法亦如是。常见有三假。一假有四句。三假十二句。四假则有四十八句。能所合九十六句。受心法一一皆有九十六句。观性念既尔。共念缘念亦如是。若阿毗昙人善识见有中。六因四缘。因缘无性无常生灭四谛可得道。能破六十二见。若成论。见空善识见空中四缘。三假四谛。能破六十二见。见有见空俱得道即是。于诸见不动而修三十七品。成四枯念处。若不识者只是有见空见。都未入贤。况于圣位设极修善只得人天。若复为恶三途是宅佛法无分。当知四念处观邪正分门。若得四念处一切法正。若不得者一切法邪。今时行人不识此意。悲痛奚言。若值众师广听多论。无能了者尚不成四枯。岂得四荣可悲转深(云云)。总四念处者。有人言共念处即总相念处。今谓不尔。应作四句分别。前已说。今更叙。一境别观别。二境别而观总。三境总而观别。四观总境亦总。境观别者。正是别相性念处。次境别观总。观别境总此二是总相四念处之方便。四境观俱总是总相四念处。若作一身念处观。或总二阴乃至总五阴。是名境观俱总也。受心法念处亦复如是。总相缘念处。总共相念处亦如是类之可解。若解前方便者。入总相念处修总相。正勤如意根力觉道。类前可解。总相法深细为异耳。若安隐八正道中行。能观四谛生暖法。故大论云。八正道中行。得善有漏五阴。名为暖法。当知有方便者即得三十七品也。问八正七觉是修道今何得四念处中说耶。答萨婆多云。八正在前七觉在后。决定是无漏。若七觉在前八正在后。通有漏无漏也。此三贤人并名干慧地。未证善有漏五阴。相似之理定水未沾名干。既有观行能伏诸见。故名为慧。住持生善法名之为地。故名干慧地。亦名外凡位(云云)。次明支佛观者。佛者此间名觉。觉有二种有独觉缘觉。俱有小大。小者在人中生。是时无佛自能得须陀洹。七生又满不受八生。自性成道是人不名为佛。亦非罗汉。论其道力不如舍利弗。而诸大罗汉呼此为小辟支迦罗。大者于二百劫行。行三多倍隆智慧又强得三十二相。或三十一相或三十。二十九乃至一相。于九种罗汉胜。于总相别相能知能入。久修习空。常乐独处是名大辟支迦罗。皆历三种因缘十种十二因缘。分别大小。若闻因缘修性念处。观十二因缘善根淳熟因于远离。自然独觉成小迦罗。若修共念处缘念处。事理善根淳熟独觉自悟。具足三明八解六通成大迦罗。若闻生灭十二因缘。即发四辩在声闻数中。故经云。为求辟支佛者。说应十二因缘法。法华云。若人有福曾供养佛。志求胜法为说缘觉也。次论十二因缘观者。初从爱支为首。一推寻二观破。推寻者。是人闻正因缘生灭之法。信解分明知一切。属爱烦恼皆是十二因缘。观之入空息。心达本源求自然慧。乐独善寂修五停心。得诸禅定。于定中知属爱烦恼。即是无明逆顺推寻。见十二因缘。推此贪爱因何而生。即知此贪因受而生。受因何生即知因触。触因六入六入因名色。名色因识识因行。行因无明。无明因过去一切烦恼。又顺推此。爱能生取。取生有。有生未来二十五有生死。因生有老忧悲苦聚。输回无际若因停心入深禅定。如是逆寻或见歌罗逻初受身。乃至见过去身。起业烦恼时。乃至二生十生。百生千万无量世界。顺推寻取有。若因禅定之力。或见未来一生。乃至十生。百千无量生。若见过去未来事。其心悲喜道心精进。转复增盛二观破属爱十二因缘者。即是性念处。历别观十二缘也。性念处如前说。观爱即是污秽五阴。性四念处。若观受触六入名色。即是果报。无记。五阴性四念处。若观无明即过去污秽烦恼五阴性四念处。若观于取。即是污秽烦恼五阴性四念处。若观于有。即善不善五阴性。四念处。若观未来生死即果报生死无记性四念处。是名逆顺观察。破四颠倒颠倒灭是无明灭。一切烦恼行。乃至老死忧悲苦灭。是名用性念处。历别观爱烦恼十二缘观也。二明破属见十二缘。又二一推寻二观破。寻者。若见神及世间常无常。亦常亦无常。非常非无常。是则现在生身边四见。因此身边四见。生十四难六十二见。此身边四见。即四取逆顺。寻此四取因四爱。四爱因四受。四受因四触。四触因四入。四入因四名色。四名色因四识。四识因四行。四行因四无明。复顺寻四取。四取生四有。四有生一切二十五有。生死忧悲苦聚。若深识见惑。过去未来生事。如前说(云云)。二明性念处。观破四取身边四见。如是次第。乃至无明破过去。如去不如去。亦如去亦不如去。非如去非不如去。身边二见污秽五阴也。又顺观四取。乃至未来生老死。破有边无边。亦有边亦无边。非有边非无边。身边二见污秽五阴。能如是用性念处破三世身边二见。四见即破十四难。六十二见。一切属见。烦恼一时皆灭则无明灭。乃至老死灭属见。烦恼既灭即还用前观爱十二因缘性念处。观破欲爱色无色爱。三界烦恼道。业道。名有余涅槃。若苦道灭。即是无余涅槃。是名性念处智慧。观十二因缘入涅槃也。经云。十二因缘。其义甚深难解难知。佛说涅槃时有外道。名富那。问云。何令我知神及世间常。乃至非常非无常佛答。汝能毕故不造新。即能知神及世间常无常。乃至非常非无常。梵志悟解求索出家。为佛弟子。又中论明声闻经入第一义。并约观十二因缘。破六十二见入第一义。若深得此意不止破外道。若佛弟子学问坐禅发种种见。取诤论起烦恼。作二十五有。生死业。皆是属见烦恼十二因缘。若觉知者能用性念处。检校即得解脱。其迷此者流转生死无有边际。故中论云。真法及说者听众难得故。如是则生死非有边。非无边。共念处缘念处。观十二因缘类前可知。问宿世自然能悟。何须佛说。答闻说疾得。不说未悟。譬如果熟。虽自应落急摇即堕。问支佛何不制果。答声闻钝故制果。支佛利。久习智慧不须制果。譬如二人。共行身羸。须止息处身强者。直到故不制果。复次总相。断结智慧粗故。但除正使名声闻。若别相智慧。细侵习气名支佛。复次声闻钝。先观苦谛。缘觉利故先观集。问声闻亦别相。为粗总相故为胜。今那得总相故为粗。别相为胜。答若前四谛中。明别相是粗。今历别十二因缘故别为胜也。复次声闻禅定力浅。天眼但见小千。支佛久植定力深天眼过三千。见他方世界。问支佛乘何故无方便道。答支佛根利未值佛。已悟道何须前方便入道耶。问支佛自悟。得道共戒。更须受戒不。答若发无作未必更受。若尔小罗汉沙弥应不受戒耶。答受者和僧耳。今三藏有门。缘觉观十二缘破属爱见观门不具足说之。若行者自善思之。余三门例可见。三明菩萨异凡圣。异圣则四弘誓愿异。凡行六度行也。二乘断烦恼证真。菩萨不断惑不入真故异圣人也。凡夫任烦恼流。菩萨降烦恼。伏生死作佛事。故与凡夫异也。于檀中修性念处观。不与二乘断烦恼。证真同。亦不与凡夫随生死流转同。伏烦恼住下忍中修檀。学一切世智调熟众生。若人为贪应堕地狱。菩萨于念处行檀破贪蔽。令脱地狱苦。若众生破戒应堕地狱。菩萨修尸令脱地狱。若众生多嗔应堕地狱。菩萨修羼破之。令脱地狱。若众生多怠应堕地狱。菩萨行毗离耶破之。令脱地狱。若众生乱相应堕地狱。菩萨修禅破之。自行教他。赞叹行者行法等上四下一。皆如是。菩萨修念处观。乃至行般若波罗蜜。破一切众生爱。烦恼贪着果报。作二十五有业。受生死苦果。菩萨修三种念处。破六蔽。属爱二十五有因。即是拔苦。令修三种念处。即是道是名与乐。修性念处成四波罗蜜。修共念处成禅波罗蜜。修缘念处。成般若波罗蜜。前四度修性力弱不成。更修共念处成破爱也。又修性念处。故为成大悲拔苦修共念处。为成大慈与乐。修缘念处。为双成两誓愿也。第二破属见烦恼。若众生谓此贪心有无。乃至非有非无。菩萨尔时修念处行檀。破有见中三假。无见中三假。乃至非有非无中三假。自他共无因。四十八句。若有众生。谓此破戒心有无。乃至非有非无。菩萨修性念处行尸。破有见乃至非有非无见中三假。众生谓此嗔心有无。乃至非有非无。菩萨修性念处。行忍破之。若众生谓懈怠心。有无乃至非有非无。菩萨行进破之。若众生谓乱心有无。乃至非有非无。菩萨修禅破之。有无三假乃至非有非无。四十八句破之。若谓痴心有无。乃至非有非无行般若破之。从有无乃至四十八句破之。无生淳熟。然后三十四心断结成道。转三藏法轮入涅槃。此应四门。毗昙。是有门。成论。是空门。昆勒。是亦有亦无门。那陀迦栴延。是非有非无门二门不度。大论。标名指之。俱舍论。破拔和弗多罗部中。明非空非有正解此义。大论。引毗婆沙菩萨品行因证果。成论。无文。若论师破数人见有。不得道言见空得道。若作此语互是互非。通论两见。见有只是常见。见无只是断见。断常二见。岂不相破。故龙树云若不得般若方便入毗昙。堕有中。若入无堕空中。皆不得道。若不用四悉檀对缘不同。或用世界入理。故云见有得道也。大论云。色若粗若细。总而观之。无常无我即发真得生。空有门入道也。粗是事观细是理观。但得生不得法者。如经云当起法想。但有五阴空法用。为人悉檀破有显空。菩萨随根机有益者。宜闻有门得道。今宜闻空门入道。是故破有明空。故两菩萨作二论伸三藏中空有二门。前后虽异得道是同。故云断见之人说一念断。常见之人说异念断。断结虽异得道是一。三假入生空。五阴空是平等空。为二圣行。生空是假名空。法空是实法空是老死谁老死二俱邪见是。声闻经中。说生法二空相。是老死生空谁老死是法空。是三藏中辩四。缘三假入空而有门终是钝。只得生空于拙度中空门。是利故得法空共念处缘念处亦如是。示知大意细作可解。但无菩萨义唯明二十七贤圣位。若作四句此是一周说法。于三藏教中四门。修生灭四圣谛四念处竟。问何不先说大乘四念处。答经中具二义日照高山则先大。若初至鹿苑则先小。今先说小其意有十。一为用故。如净名。为国王长者说无常苦空等(云云)。二为破故。无砧宁得运槌。如净名破十弟子(云云)。三为摄故。如净名室内说身有苦而不乐于涅槃(云云)。四为会故。如大品曾宗明诸法皆是摩诃衍(云云)。五为开故。如法华决了声闻法。是诸经之王。大经云为诸声闻开发慧眼(云云)。六为学者。识外邪内曲。不为邪曲所误(云云)。七为声闻人破曲。知其失佛方便闻末世僻说。知其坏乱半满。如有人言毗昙。见有得道。成论见空得道。道非有空见有空那得道。若从此师之说。佛小乘教有无二门便是无用。若无用者。中论那云欲闻声。闻法中入第一义。如后两品说个师翳佛。四枯之教今为申之(云云)。八末世禅人内证空解同未括尼犍破戒行恶食粪。裸形谓是大乘。同戒取。尼犍坏乱佛法。方便道今双申之。九为学者令识内外孟浪之说。孟浪之行。精明荣枯法门(云云)。十为令学者内证之时。悬别邪曲门户。小大硕异取舍得宜不谬。持瓦砾谓琉璃珠。为此十意须说四枯观也。私记者杂录声闻念处。苦谛为首。缘觉集谛为首。菩萨道谛为首。通菩萨灭谛为首。别菩萨界外道谛为首。圆菩萨界外灭谛为首。又声闻总相观。缘觉别相观。菩萨总别双观。通别界内外次第观。圆界内外圆观。又声闻因成假观为首。缘觉相续假为首。菩萨相待假为首。问道品六度何者为正。答大经云。一地至十地。名智慧庄严。六度波罗蜜。名福德庄严。法华明五品。一念随喜为正。兼行六度为助道。净名。道品善知识六度为等侣。凡三经皆以六度为助道。大论云。三十七品为正道。三解脱助开门乃至不净。助破贪。胜处助缘中。不自在。十一切处助缘中。不广普无量心。助福德。并助开门法。问道品是有漏是无漏。答大论对位。各有差降。或有漏无漏(云云)。成论。明念处不退数人。明暖法退为阐提。顶退为五逆。成论。明念处伏惑成假名空数人但是闻慧。今明若通说从初至后皆是道品逐胜分品节级受名(云云)。大论。云初从师受前用念持名念处。四种精进名正勤。四种定生名如意足。五善根生名五根。五烦恼破名五力。分别道用名七觉。安隐道中行名八正道。此乃胜者受名皆通念处。位只是有漏耳。故论云。八正道中行初。得善有漏五阴。名为暖法。若不许四念处通至八道。亦不得八道通四念处。故婆沙云。若八正在七觉前。决定是无漏。若八正在七觉后。亦有漏亦无漏。此通修语耳。若八正是见道位。判在前七觉在后是证道位(云云)。
四念处卷第二
　　分章为三。大意。停心。念处。大意者。前性共缘只见生灭之理。发真断结乃至极果。犹是四枯拙度。今无生四圣谛即事而真。粗细等观皆如幻化。四荣巧度。大经云。声闻有苦有苦谛。菩萨解苦无苦。而有真谛。大品云。欲得声闻。欲得缘觉。欲得菩萨。皆当学般若。故名通教四念处也。通义有八。谓理教智断行位因果。理通者。同缘即色是空故。教通者。同禀无生之说故。智通者。诸法不生般若生故。断通者。须陀洹若断同是无生法忍故。行通者。同乘摩诃衍乘故。位通者。同是干慧地乃至佛地故。因通者。同学般若波罗蜜故。果通者。同到萨婆若故。三人八义不殊。故名通也。复次通有三义。一因果皆通。二因通果不通。三通别通圆。因果俱通者。如上八通说。近通偏真四枯拙度。因通果不通者。乃是别果来接。通因得见佛性成四荣双树。通别通圆者。别圆因果皆与通异。藉通开导得入别圆因。成非枯非荣双树之果也。若通因果。正是小大半满。分门亦是析体拙巧。声闻藏。菩萨藏。羊鹿异路。何者三藏未断惑。犹是凡夫住下忍位伏见思惑以誓愿。乘五通住生死化众生。二乘断正使拙度保涅槃。不能前进。故从此分门。若三人同以无言说道。断烦恼者是满字。摩诃衍门多所含容。即开为三。一通二别三圆。体诸法如幻化不生不灭。不断而断三人通位。从干慧性地。为伏道见地。至七地断正尽。缘觉根利能侵习。位齐八地。若菩萨断正尽。留习扶誓受生死化众生。八地九地断尘沙无知。学道种智。此即通教通三乘人意也。若通别者。初因通门得入十住。断界内惑尽。十行断界外尘沙。学道种智。十回向学中道。十地破无明见佛性。是为通于别意也。通圆意者。初因通门入十信。断界内惑。任运自尽登住见佛性。断无明。十行十回向。并断别惑。此通圆意也。故知大乘断伏永异小乘如习。应中有菩萨从初发心与萨婆若相应。是声闻一切智通通教意。若菩萨从初发心游戏神通。净佛国土成就众生者。通别意也。若从初发心即坐道场。转法轮度众生。是菩萨为如佛。通圆意故。大论举三人谕。谓步马神通。马虽胜步不及神通。一念即至。譬圆教力大不妨余也。又大论明灯炷云。干慧为初炎。佛地为后炎。此即通家名干慧。非断道。而为初炎者。乃是论主申含容引外人作此解。乃以相似灯炷为初炎耳。若言二地是菩萨断道者。此取性地为断道。至六地与罗汉齐。或取八人地。是断道此以三地为断道。七地齐罗汉。而今不取二地三地。乃取干慧者。故知是通三人之初。以似道为初炎耳。复有人言。欢喜为初炎。佛地为后炎。此约别教断道为初炎。别家初地见常住理断无明。见中道故名欢喜。是初炎。复有人言。初住为初炎。佛地为后炎。是圆教意。初住见中性圆断一品无明。故初住为初炎。此是通教通别通圆之义。通教四门者。大论云。一切实一切不实。一切亦实亦不实。一切非实非不实。为向道人说。闻即得悟。皆名第一义悉檀(云云)。中论观法品。又作四句证诸法实相。三人共得即其例也。若幻化有门则通五人。四门门门有五人。是则二十人。三藏虽四多用有门。通多用空门。别多用亦空亦有门。圆多用非空非有门。天亲虽说别圆。多明别阶级。龙树虽明幻化影像十谕谕之。有不离无。无不失有。非有非无。不思议之理教也。问若尔三藏亦有三人同入。何不名通。通亦有三人之殊。何不名别。答三藏三人。一人不入故不名通。通虽三人而皆入但空。不得称别(云云)。问通是满字门。而称通者何故停灰断耶。答譬如朱雀台门。虽通贵庶有停私室者。有至府省者。有见天颜者。如前所释通。通通别通圆。此义可知。又譬如因心有眠有梦。梦谕于空。眠谕于假。心谕于中。声闻观四谛无生。如幻如化以入空。缘觉观十二缘无生。如幻化以入空。菩萨观六度无生。如幻化以入空。不深见假中。故同住灰断。若能寻梦得眠。寻眠得心。非但见空亦见不空。亦见非空非不空。释大意竟。二五停心者。名数同前。云何有异。鱼目明珠质同。理别曲直。体析巧拙。料简已如前。大经明果报五阴。已受想行识。亦是一法。凡夫为苦为恼。二乘缘不净无常出生死。菩萨观阴即是于真更无别理。如薄福者睹金成蛇。为之所害福人见宝得而用之。苦谛既然三谛亦尔。众生不知。没在于苦造二十五有。轮环宛转无解脱期。菩萨为此而起大悲发弘誓愿。拔苦与乐虽发誓愿。所度如度虚空。虽誓断如空共斗。虽安如空种树。虽灭实无得度。观一切无所有。无所有故空。空故不生。不生故不灭。毕竟清净。行者虽作此观。其心浮逸如犬逐块。若欲摄散睡眠昏熟如鼍得暖。当知不修停心。心不得住。虽作此解是直作善。如有眼无足不得入池。若善用四悉檀。修五停心者。即得住观。如密室无风照物得了。当知阿那波那。三世佛入道初门。又云。亦为甘露门。光明云。即开甘露门入处食等(云云)。既信解已当修五停。谓阿那波那等(云云)。觉观多者当观入息。不生出息不灭。不生不灭。息即是空。无能观所观。皆不可得。不可得即真。真即心停也。多贪欲者当观。贪欲非垢无贪欲。非净非垢故不生。非净故不灭。不生不灭故即空。空即真真故心停。多嗔恚者。当观于慈。慈恚即不生亦不灭不生不灭即是空。空即真真故心停。又观骂者是谁。谁受骂者何等是骂。骂者与诸佛等。受骂者与毕竟空等。骂法与萨婆若等。打者受打者打法亦如是。一一音声不能见骂。众多音声亦不能骂。唯当自责过去烦恼多。今世嗔恚盛若不能忍。心则螫毒生死无畔。应当息之令停也。着我多者当观其身。如屠牛四分。但见四大六种五阴。十二入十八界。何处有我。即破我见。五愚痴者。对因缘观三世因缘。破断常二世破果报。我一世破性。我善用五法治心。心则安住得观无生。无生现前即破烦恼。有直有善名为初贤。大论云。观行是智慧性。何故言三昧。答若不定心中修。此是颠倒智慧如前说狂愚之人。岂是贤圣善直之意也。作是修时。种种诸境发一阴界入境。乃至菩萨境。善当识别。去取得宜。无生正观破之。一一皆是摩诃衍故。乃至二十种坏禅觉。十种成禅觉。皆须识知。故大经云。迦罗迦果有九分。镇头迦果才有一分。城中人不识食之即死。行者若明十法。即镇头迦。十法者。一善识无生正因缘境。如空无相无方维上下。心性亦尔。二真正发心。三止观修习。四破爱见诸法。遍五善识通塞。爱见中。苦集为塞灭道为通。六用三十七品调适。七修助道开三脱门。八善识次位。九安忍。十顺道法爱不生。此十法成乘即入菩萨位。得三乘道(云云)。问何等烦恼障定慧。答有人言爱生烦恼障。慧散动无知障定。复有人言百八烦恼。障定性得绳障慧。今不尔但随偏多为障也。问通家若为明六即。答无生理即。幻化名字即。干慧地观行即。性地相似即。八人已上为分真即。佛地为究竟即(云云)。三明四念处者。念是无生观慧。处是所观境。先明属爱烦恼者。大品云。即色是空。非色灭空色性自空。空即是色色即是空。观空无色观色无空。能观智境并不生不灭。智即是境境即是智。非智灭境智性自境。即生无生故名无生。非谓无有生名无生。观内身外身内外身。一切色法。若粗若细。皆如幻化。即是约身修性念处。受心法皆是苦性。苦性即空皆如幻化。若作共念处者。亦当念空法修心。观不净背舍胜处一切处皆即空。是为共意。缘念处者。缘佛无生方等十二部经。乃至知众生根性即空(云云)。云何修身性念处色。若粗若细。总而观之。如梦如幻响化。此色缘不净。如我此身歌罗逻时。父母二滴为缘。业烦恼为因。因缘和合生此报身。九孔常流脓囊涕唾。三十六物性相种子究竟不净。贪爱计净是颠倒见。若见不净即破净倒。中论劫初谷子不生世间现见。故劫初谷不灭世间现见。故因缘合集名为生。因缘散名为灭。散故不常。集故不断。是名世间不常不断。此文正表内种子。十二因缘和合不生不灭也。问若种子生即从自生。若从遗体生即是他性生。自种子遗体合即是共生。若非种非遗即无因生。若从种子生何用遗体。若从和合复属何缘。若无父母之他云何得种子之自。无自故从谁生汝种子。能自生未有父母之他。无种子之自。若已有种子之自。即不从他也。问汝过去业与六识心俱不。若其事灭业附心识来于现在难。六识生灭业亦生灭。不为自生。若灭不应附心来。若不依阿梨耶识。义不成也。若从父母生是从他生。汝自性尚不能生。云何从他生难。犹有自性故即有他性能生。若无自性父母为谁作他。若自他共能生者。汝于自他若能生共可能生。俱既不能和合亦不生若能生即有两过。自既不生。他亦不生。即两不能生两法相助成生。为是自为是他。如两砂无油合亦无油。若自他不能生。合时亦不能。若合能生者并亦应两砂无油。合时应有油若两合无油。当知自他本不能生。合亦不能生。如一盲不见二盲。亦不见。若谓非种子非父母生。从无因生难。无因得果果复应无。如无泥而能生瓶者。亦应从木生等是无因。故从因缘生尚不可。况无因耶。是则因果倒乱罪人获福(云云)。坏世间法。若无世谛即无出世。是大邪见人。若四句责生不可得。是则无生。无生而生是名假生。假生非生但有名字。是字不生亦不不生。是字无所有故自他共无因。毕竟不见身生处不可得。若无生处亦无灭处。生灭不生灭。非生灭非不生灭。清净平等正观。观身细色如邻虚尘。即有十方分。若有十方分即具四微所成色香味触。色为自香味为他即因成假义。若从色生即是自性。若从香味生即是从他性本。合是共生离色离香味。是无因生。四句检之生不可得。是故说无生无生而说生。是名假生。是名细色无生。如论云。若有极微色是则四微所成。又云。若有极微色即有。十方分则不名极微。四微成色此即因成假。观此假因成如梦幻。细色粗色无生。是苦圣谛。思益云。菩萨知苦无生名苦圣谛。此色身四句因成中检无生名身念处。问此色为从灭生。为从不灭生。为从灭不灭生。离灭不灭生。若从不灭生是自生。若从灭生则从他生。若从灭不灭生是共生。离生则无因生。论云。不自不他不共不无因。四句生皆不可得。是故说无生。无生而说生是名假生。色不净破净倒。又问此色为待色。待无色乃至共离皆不可得。是则无生无生而说生。是则假生是皆不净。破净倒是性。身念处以智慧性。观属爱身色生相。得慧解脱须陀洹。乃至慧解脱阿罗汉。若作是观时未能得道。于中生着是愚痴法名无染。若染于法乃至涅槃。是则染着随情。三种念处如前三藏中说。若随理三种念处。即如通中说。随情是事相。随理是无生。念处乃至心法亦如是。共念处者。行人观念处修八背舍。事中诸禅乃至熏修等。如明眼开仓见谷粟。种种不净不同。大论明骨想。即解十力四无所畏。十八不共法等。乃至烧想。诸论师疑文误。何意从骨想。即解十力无所畏耶。今师云人不得论意。此中为修共念处。又不坏骨人成俱解脱。三明六通八解。悉皆具足。受心法亦如是。为成摩诃衍故非论误也。缘念处者。缘佛十二部经。四辩说法。悉皆无碍教化众生。心缘普遍也。四念处四种精进名四正勤。四种定名四如是足。五善生名为根。破烦恼名为力。分别道用。名七觉。安隐道中行名八正道。次破属见烦恼。观身如幻化。非垢非净若起见谓净不净。亦净亦不净非净非不净。是事实余妄语。是见皆依色。若谓此净等过去如去不如去。亦如去亦不如去。非如去非不如去。未来有边无边。亦有边亦无边。非有边非无边。即阴离阴。十四难约三世五阴六十二身见。是污秽无记五阴即具三假。净法尘对意根生意识者。为意生为尘生。为合生为离生。若意生是自生乃至离生是无因。即破因成假。若意根灭生不灭生。亦灭亦不灭生。非灭非不灭生。皆堕四句则破相续假。若待无有识生。若待有有识生。若待亦有亦无识生。若待非有非无而识生。皆堕四句则破相待假。所破能破。例十二是破有见中十四难。六十二见不净。无见中亦三假十二句能破。亦例十二句亦净亦不净。亦有亦无见。三假十二句破能观。亦十二句例破非净非不净。非有非无见。亦十二句破能观。亦十二句破用。性念处观之破。身念处九十六句破生见。不可得成无生。身性念处。次观受念处破生见。经云。受受。受不受。受亦受亦不受。受非受非不受。又云。行亦不受。云何受受不行亦不受。云何受不受。行不行亦不受。云何受亦受亦不受非行非不行亦不受。云何受非受非不受受受故。是有见是见依受起。受不受故是无见。是见依受起受亦受亦不受故是亦有亦无见。是见依受起受非受非不受故。是非有非无见。是见依受起。是事实余妄语过去如去不如去。乃至非如去非不如去。未来有边无边。乃至非有边非无边。即阴离阴为十四难。约三世有六十。即阴离阴合成六十二。有见中三假能所二十四破生见无见中。三假能所亦二十四。无生见亦有亦无见中三假。能所二十四句。亦生亦无生非有非无见中。三假能所二十四句。破非生非无生合成九十六句。破生见成无生受。性四念处。次观心性四念处。观心常无常乃至非常非无常。是见依识起。过去如去乃至非如去。非不如去。未来有边无边。乃至非有边非无边。即离为十四难。约三世为六十即离为六十二见。常见中三假能所二十四句。无常见中三假二十四句。亦常亦无常见中三假能所二十四句。非常非无常见中。三假能所二十四句。九十六句。破生见成无生也。法性四念处观有我无我亦有我亦无我。非有我非无我。是见皆依法起过去四见。未来四见。即难为上四难。约三世五阴为六十二。有见中三假能所破。有二十四句破。后例尔。九十六句破我见。是名四念处。乃至八正道。是破属见中三十七品。故经言。我断一切诸见缠等。以智慧刀。割断破裂也。若共念处观九想八背等。一切禅亦名得解。观非实观也。三十七品例前受心法亦如是。缘念处观见中有一切佛法。无生四谛教理名字句义。通达无壅随众生根性。乐欲。便宜对治。第一义而为说法。是为破属见。烦恼中修三种。别相四念处观。问何意通教明非苦非乐。是三十七品例前受心法。亦如是。苦果非苦。非乐。应是乐。答此作四句若通论非苦非乐。此异通四句不可说。有因缘故说非苦非乐。结成生灭苦乐。是三藏意。若非苦非乐结成无苦无乐之苦乐属通教摄也。净名云。迦栴延五义五受阴通达空无所起是苦义。结受念处。如大品不净观。即是摩诃衍皆不可得。故以是不净心观色。自念我身未脱是法。未免三界生。犹应受百千生死。故言未脱。引广乘品成身念处观诸法不生不灭。是无常义。结成心念处观。于我无我而不二。是无我义结成法念处观。若作非常非无常。成常非垢非净。结成净非苦非乐。结成乐非我非无我。结成我即成别教义。常乐我净断惑历别来证也。若作非垢非净。双照垢净。非苦非乐双照苦乐。非常非无常。双照常无常。非我非无我双照我无我。结成圆教。圆心修习不断烦恼而入涅槃也。于干慧地中修总相三种四念处。如前三藏中分别。但有如幻如化体法即空之异耳。是为无生总相四念处。但是总相念处修身即空阴入界一切法亦如是。是名身念处。受心法亦如是。观此位是总相念处。修四正勤。如意根力觉道。三十七品。共缘念处。亦如是。虽未发暖相。似无漏法水。而总相观五阴。智慧深利胜。别相念处。是故名总相念处。属干慧地外凡也。辟支迦罗名目大小。如前亦修三种念处十二因缘。过去无明只是不净烦恼。五阴诸行只是善恶五阴。从识乃至受是果报　记五阴爱取烦恼五阴。有是善恶五阴。未来生死。是果报无记五阴。若粗若细总而观之如幻如化。是名性念处因缘觉也。共缘念处例前亦有性。共缘三种观三人大小也。菩萨发菩提心慈悲誓愿。观此身受心法。三种念处。修性身时观此身色。若无生如幻如化。能发暖顶等法。成五停心。别总四念处。名伏忍四善根。名柔顺忍发真断结。八人地名无生忍。须陀洹名无生法忍果。斯陀含名游戏神通。阿那含名离欲清净。阿罗汉名已办地。八名辟支佛地。九地名菩萨地。十地名佛地。性念处观成。破界内见思通惑。得一切智与罗汉齐。八地修界内道种智。破界内尘沙无知。是共念处。九地已上学一切种智是缘念处。十地当知为如佛。佛是通教佛。成就四枯。庄严双树。故云四念处坐道场。断通惑正习尽见偏真之理。于二谛中观照纯熟。是名坐道场。般涅槃者。即有余无余二种涅槃。转法轮者。转通教无生偏真之法轮。令一切众生同入偏真法性。非中道不空法性故。法华云。我等同入法性。不见佛性。二乘俱得此理。并有坐道场转法轮。而罗汉不断习气。只是四枯庄严。支佛小深侵习亦是四枯。菩萨不断习。以誓愿力熏行处处受生。调熟众生。学一切智道种智一切种智。是名通教佛。只是四枯庄严双树但三藏。是拙度观门既拙解空亦浅如迦栴延五义是通教体。假入空观门既深。三藏是事观为疏。通教理观为密。三藏附事为伪。通教缘理为真。比至证得真。时无复为别异也。
四念处卷第三
　　开章为三。一大意。二五停。三念处。大意者。四句虽略。网罗罄尽若绝若说。若世出世已如上辩。今依不生生而明别也。中论名假名即此句也。别家四门且指大。经云佛。性如闇室瓶盆井中七宝有门也。众生佛性犹如虚空。毕竟清净无门也。譬如乳中亦有酪性。亦无酪性亦有亦无门也。佛性非空非有第四门也。虽列四门若说若行。多用亦有亦无门也。问有门可明佛性。空门云何有性复滥通家。答别教是不但空。所以得见佛性。通家但空局不但空广广局。云何相滥众经诸门。列位位数增减。华严初无十信。后无等觉。于十住中多明圆义。于登。地中多明别义。若住若地皆说界外行位不语界内(云云)。方等前分对缘。散说得道而已。未论地位。至璎珞总结阶级。明五十二地。前后数整界内。亦分明诸般若前分。亦对缘散说亦未有阶次。胜天王但明十地。前无三十心。后无等觉。新金光明无前无后但明十地。仁王般若。明五十一位。无等觉。推诸经意如军师荡寇竟。方叙勋劳。定其爵禄。所以前散后结。问法华是后经那不明位。答前明一部之前后。法华是一期之后。良以。璎珞结诸方等仁王结般若竟。法华在后不明次位。但决了诸权而入于实。涅槃亦不明次位。同开佛性入秘密藏。但地义深微非圣证不了凡下莫知。对缘增减随机广略出没宜尔。但顺佛语依修多罗。不得执此诃彼。各兴诤竞非法毁人诬佛谤典(云云)。南岳师。释大品三处明位。初四十二字门初阿后茶。皆具一切法。判属圆教四十二位也。次明初地修治地业。乃至第十修治地业。判属别教位。后明干慧地乃至佛地。判属通教位。此深得经意文义朗然。然佛一期诸大经。门门不同位位数异。行人采用各异。若论数整须依璎珞。若扶三观次第。须依大品。若凡夫得。预须依涅槃数整可解。扶三观者。欲以道慧具足道种慧。当学般若。欲以道种慧具足一切智。当学般若。欲以一切智具足一切种智。当学般若。欲以一切种智断烦恼及习。当学般若。初五方便伏见思从假入空观。十住是道慧断见思。从空入假学道种慧断尘沙。若从假入空破遍假。从空入假破偏空。至十回向中。学不假不空一切智伏无明。登地得一切种智。若至等觉一时断烦恼及习。若不明等觉。只十地断烦恼习也。是以三观相扶(云云)若璎珞明十信十住为习种性。十行为道种性。十回向为性种性。十地圣种性。等觉性。妙觉性。略则七位广说五十二位也。依涅槃五行十功五味。半满次第。相扶始自凡夫得预修学。具有别圆界内界外。四四谛意。菩萨住堪忍地。铁轮位中修生灭四谛。十住中修无生四谛。十行中修无量四谛。十回向中修相似。无作四谛。登地见中。得一切种智。五行十功。间藏通云何得入涅槃中修学耶。答涅槃扶律而说故名赎命。若别圆有法身慧命。何须赎命赎命。意在藏通灰断之命。令得法身常住也。问三藏生灭慧。云何赎成常住慧。答今涅槃引藏通中昔日灰断不明佛性。今俱引见佛性。当知三慧被决不同。先曰若论戒则五支诸戒小乘所无也。若论定从八背舍。十信中伏通惑住堪忍地。教化众生岂同二乘。问何以得知答。一以义推可见二。以声闻相异问。别教登地犹用界内通。名名四依义何。意不用界内方便耶。答即得用既以通名名断道。何意不得用方便伏道暖等位耶。又复佛法名教。通用小乘名教在方便中尚用大乘。方便道见谛断道何意不用耶。所言别教其义有八。谓理教智断行位因果(云云)。理别者。三谛之理。理隔不融信而修之。从浅至深历别有异。从浅与后别。深与前别。当体间隔。是名理别。教别者。佛日先照菩萨。二乘聋哑。岂况凡夫璎珞仁王。地论。摄论不明界内故凡圣异闻。大论明一与声闻共说。二不共说。不共说即教别也。大经五行不融。大品三慧属三人。释论释之实是一法。为向人说令易解故。三慧为三。如一时说三相此即教别也。智别者。圆意难显。要假方便然后可见。如因作入无作因。无常以入常外人难因无常果云何常。佛答汝因是常而果无常。何故不听我法中因无常而果是常(云云)。别菩萨欲学常住佛性。先修无量四圣谛。后观诸法实相中道。佛性不生不灭。不垢不净。次第梯蹬先观空。次学恒沙佛法。后开如来藏。次第修三眼三智。是名智别断惑别者。如无量义云。众生欲性无量。欲性无量说法无量。说法无量故药病无量。药病无量故通塞无量。分别校计生灭无生灭。无量无作苦集灭道皆无量。覆如来藏藏闇故造作二十五有业。受诸生死。愍此长夜发菩提心。兴四弘誓自脱无量系缚。亦脱众生无量系缚。是名断惑别行位因果等别可知也。问无作既胜。何不缘无作发菩提心。答别家以无作是果。果不通因故。非发心正意。意者缘无量发心。至果方成无作耳。问若尔初地已得无作。何意不缘发心耶。答初地分得妙觉时乃究竟。例如三藏初生灭果方无生。通则不尔。发心即观无生。别人初缘无量后乃无作。圆人发心初则无作大意竟(云云)。二停心者。前三藏数息不净等。停心疏远事伪。通以观息不生不灭。停心即事而理近密真。今别教以持戒之根本。若我住世无异此也。即佛依此而住即僧虽尔。望于三藏是密是真。望于实相非近非密非真非理。与前别后别。居季孟之间。此义可知(云云)。大经云。菩萨作是思惟。出家间旷犹若虚空。一切善法因之增长。在家逼迫犹如牢狱。一切恶法因之而生。往诣僧坊闻佛有无上道。无上正法。大众正行即求出家。佛是非果之果人也。无上道是慧。圣行正法是定。圣行大众是戒。圣行此是非因之因也。菩萨受持时如秉浮囊度于大海。尔时爱见罗刹来乞浮囊。若全若半若手若指若尘。令汝安隐得入涅槃。谓称情畅乐名涅槃。钝使造恶多堕三涂。利使执见破戒亦堕三涂。或执见修善多牵天上。久后还堕。若不随爱见能生五支诸戒。一根本业清净戒。谓四重也。二前后眷属余清净戒。前后是方便偷兰遮等。余是诸四篇等也。非诸恶觉觉清净戒。定共戒也。护持正念念清净戒。道共戒也。回向菩提大乘戒也。后有九种与释论十种相似。一清净戒谓受得清净也。二善法戒。谓动不动皆毗尼也。若护持不犯生止行两善谓法也。三不缺戒。谓五篇不破也。四不析戒。析假入空体假入空皆道共戒也。五大乘戒。即菩萨初信心。经云。汝等但发菩提心。则出家禁戒具足也。六不退戒。即十住不退也。七随顺戒。对十行随道戒也。八究竟戒。九回向戒。断界内正习也。十具足诸波罗蜜戒者。登初地乃至等觉也。于一戒中具足尔许法门。即是别家停心如前数息。身命之要。今戒为法本道之根源。故以戒为停心也。菩萨虽信佛法。常住之理内解分明。犹自觉观不住是直而非善。尔时更学定圣行停心。即共念处也。依经即是随息停心。此知阿那出息入息。绳长知长绳短知短。元治觉观发根本净。特胜通明等。净如开仓见谷粟。经云。复有梵行。谓见身中三十六物是修念处实观也。次不净观治贪欲。经云。复有圣行。谓除却皮肉。谛观白骨一一节间有我不耶。作此观时即见骨中青黄赤鸽。色是背舍欲界定相四色转明。心与色青合。故一切皆青。余亦尔。是未到地相。尔时不坏内色不坏外色。内外俱不灭色相。以是不净心观内外色。即见额上骨中八色。光明煜煜而出照天下。即初禅觉支相。声闻但有光不见。佛菩萨多修念佛见佛。或为说法。即初背舍。初禅摄内无色相。以是不净心观外色者。内灭却骨人以不净心观外色。外色有二。一身外之色即是死尸等。二骨人所放八色光明。是界外之色。所以须观者。去欲界近用以防过。故界内色外色皆不净。故言以不净心观外色。若作修家方便。自有观法灭却骨人。今但言证法见骨人。自然消磨不见。但有八色及外不净。故言内无色外观色。此骨人灭时即有未到地相。亦是初禅谢。二禅内净起。起时八色一陪更明。青黄赤鸽非复前比。亦有内净喜乐一心。四支不同根本。特胜通明中是为二背舍二禅摄也(云云)。三净背舍身作证时是三禅相。旧云。三禅无胜处。四禅无背舍。释论明净背舍身作证。三禅遍身乐得为证。四禅无乐。何所为身作证。成论人以三禅共为一净背舍。今用三四两禅。从容共为一净背舍无嫌。三禅身证为净背初门。成就在第四禅。第四禅具足胜处也。何故言净。大论云。缘净故净。八色是净。法未被练不得净。今三禅四禅法。起来触此八色为作净缘。三四禅等此是色界极净之色。用此为缘故言缘净触。八色更净故言缘净是乐。遍身受故知是三禅中净有四义。三如前两背舍即是缘净故净此意也。四空四背舍无色更无别法但以空无相心修。若凡夫人自地地爱染。圣人深心智慧利直去不回。故名背舍。问旧云。此无别法但以无漏修此可然。前何意无别法。不可指旧禅为别法。不可指邪禅鬼定外道。事为别法(云云)。今次四禅得修若不得禅。作观不成设修。虽不发无漏亦名修背舍。而不名解脱。若有宿习发此何嫌。但灭受一背舍不得无漏修则不成。故不论发宿习也。九次第师子超越等。三藏中无有凡夫修得此定。大乘或有(云云)。次大不净。亦名大背舍。良以。假想厌力小。若假想厌背大。皆由缘处广狭。若观骨人不净除却皮肉。或观一尸一两城邑聚落等所有正报。故言小不净小背舍。若大不净。絓是依报国土。钱财谷帛山川林园。江河池沼大地一切色法悉皆不净。虫脓流出臭腥流溃。山如聚脓。河海秽浊。衣服如臭尸皮。饮食皆虫汁。大经云。观好美羹作秽汁想。饭如虫聚。宅如冢墓。大地无可爱处。若幻术诳人今神通得法道理。故酥蜡金铁遇暖则流。遇冷冰结。凡夫遇净缘成净。遇不净缘便不净。达此道理得其转变。良以。昔曾修得今发宿习。故大地依正悉是不净。初学乍有兴废。数习成性任运不净。譬如钻火发不择薪。乃至江河干竭。此观亦尔。初止一尸二尸一两聚落。若成大势一切依正无非不净。故言大不净观也。又福人感色净。又人心着净重于秽轻。破此大著皆为不净。不可定执。山河国土而言为净。如僧护见地狱。一百二十五所。所见大地是身为他所耕。叫唤苦恼。是名田地狱。又见身是树众苦竞集。宛转呼咤若山若屋。衣裳浴室房法事等悉皆受苦。何者昔触境生着起爱。今触境秽恶受苦。今为转此爱染修大不净观。破净颠倒亦名大不净大背舍。若凡夫所修八禅。但除下地不能除自地。佛弟子所修能除下地亦除自地。未是无漏不能除上。地若无漏缘通则自地下上皆能除也。若内观骨人外观色名初背舍。初禅摄若。内无色外观色外。八色正依皆不净时名二背舍。二禅摄。此两背约依正判大小。若三禅入净背舍则不论。何者根本是小所得。不净成小背舍。若根本是大成大背舍。乃至四空灭受例如此(云云)。若约两不净为胜处。还依依正判大小。若约多少好丑成小胜处。亦约依正。多少好丑成大胜处。所以厌背心未能转变自在。胜处更来熟之。一尸少二尸多。十少百多一国少大千多。衣食多少亦尔。初未能多少。少习既成即能多。今发还尔。若好若丑者。此约两报为好丑。端陋慧愚富贫贵贱。而论好丑。好丑皆不净。此亦小不净耳。大则好山恶山好国恶国好丑皆不净。此则大也。次依正俱丑骨人所放八色为好。此两俱不净者而名好丑。此为胜处。初禅摄。若内无色外观色。若多若少若好若丑。胜知胜见二禅摄。虽无骨人。而外有八色。复有依正。若多若少好丑如前(云云)。胜知胜见者。了此心于色不为色所缚。心能转色故言胜知胜见。净不净等皆于己心能得自在观解成就故言胜知胜见。行者如此观胜之时。岂更贪世己身尚不惜。何容贪他。上古贤隐推位让国。还牛洗耳。皆昔经成此。今于五欲无复染意。若不得此心贪之至死后。四胜处在四禅中。三禅味乐多不能转变。于声闻法如此。菩萨岂无胜处耶。大论云。青黄赤白。璎珞云。地水火风。此亦无在。四色是名地水是其体。此中但多少转变无好丑。何以故。内外色尽故。但八色流光故无好丑。四胜处在第四禅中。十一切处亦在四禅中。初禅觉观多。二禅喜动三禅乐动。不得广一切处。唯此不动念慧则能一切处。以一青遍十方皆青。余色亦如是。若一切入者。将一青色入一黄色遍一切处。一黄入黄亦遍一切处。而青黄不失。余色相入亦如是为一切入。此是内心所放八色遍一切处。那言取少树叶为缘遍一切处。若内心无此力外不能遍。不应取外色为缘也。大论取优钵罗华者。为人不解借外谕内。不可以谕为是。亦有此义。若通明观中无骨人不放八色。是时修八解脱。借外为缘可尔。今不坏法人有八色自不用之。取外树叶此不成义。今不用(云云)。次明菩萨修缘念处。于依正中转变自在具诸波罗蜜。悭心既破尚不惜身。何得为身贪求他物是名檀。得是观时终不为。此依正。偷杀妄语。危他自安。顺理行心名尸。若彼触己终不生嗔。发言动身口加报。是名忍辱。终不倚此不净生身。懈逸耽着恣情以自秽杂。是名精进。善巧方便四随得所。所观调适念慧现前。或不净背舍胜处神通变化。愿智熏修絓是诸禅。于中转变得成三昧。百千变化一切道一切定。皆在此禅而得具足。是名为禅。作此观时身受心法。非因非果非世出世。若苦集灭道悉皆不净。能观所观一切诸法皆不可得无所有故。毕竟清净无一可得。不生不灭。名般若波罗蜜。是名于胜处中转变为一切法门。是心定故随意自在。随作随成胜处之观。如好马能破前阵。复能调制其马。欲去欲住回转自在。作诸法门亦复如是不可穷尽。是名菩萨于四念处修胜处观。观中广修诸法。悉于胜处修习。若发宿世善根时。亦于胜处中发。是时观净无魔入坏此法。何以故。心得自在。无障碍故。作于心师心使于魔。魔不能破心也。行四三昧人多转入五种佛子之位。或即入五品弟子之位。何故尔。并是助道力大。大助开门入清凉池剂。此是观禅发相也。若九次第定师子越越等。有二位依三藏。阿那含人得无漏。心地调柔方能修九定。凡人修不得。大乘人修习者。如发心二不别。别教菩萨。历别修习但不取证也。若案经前有持戒对数息。次有不净观。一一节间求我不得。即对界方便。光中见佛即是念佛停心剂。此是性念处对四停心也。次修缘念处观。学四无量心。修法缘慈定分明开发观法无我不可得故是界方便。观四无量心者。通论慈悲始终皆有无缘即以实相为慈。慈即如来。慈即解脱。慈即法身。此乃实相之理无缘之慈。不修众生法缘之慈。不修众生法缘事慈。正修无缘大慈事慈自发。应须识知所言事慈者。即众生缘慈发有两义。一发此慈熏定。定法转深因此慈定即发根本。二者或先得欲界。或得未到地。或得根本。于根本中有慈。亦言发此慈一切众生得乐之相。无怨无恼。欢喜称心适意。或得人中乐。或得天中乐。若修得慈定分明想其得乐。无一众生而不得乐。此名慈心定。但此定缘众生有三种。若缘亲人得乐名为广。缘中人得乐名为大。缘怨人得乐。与亲人等名无量。又缘一方众生得乐名为广。缘四维名为大。缘十方名无量。此定有两。一隐没。二不隐没。若缘众生得乐。心中明净决定所缘之处。实不见此众生得受于乐。但想而已。是为内不隐没而外隐没。自有内心明净作得乐想。而外所缘十方众生。分明见其得乐。或得人中。或得天中。其相分明。是名内外不隐没。若慈定中。见三种人得此乐相后。始复发根本五支。五支功德倍胜根本。如砂糖石蜜和水。岂方单冷悲喜舍。附定起亦如是。菩萨修此禅定内思力强故。住堪忍地。在十信位。中靡所不作。故迦叶问。菩萨有缘得破戒不。答有缘亦得。如仙豫杀五百。施甘露鼓十劫之寿。乃至为众生地狱(云云)。次性共念处。合修生灭四谛。调心探观无生四谛助伏见惑。至断见时还用无生四谛断。故大经云。苦是逼迫相。集是能生相。灭是寂灭相。道是大乘相。如三藏中。要须禅助伏见惑。暖法方得发。今亦如此。菩萨知此惑障深重。不可即断。借生灭方便发十住暖法也。问十住十信中退不。答经明六心退七心不退。问别教只用此戒。与声闻异不。答虽同而异。菩萨戒具足五支及究竟诸波罗蜜。二乘不能究竟。或身智俱亡入无余灰断。问禅复若为。答声闻法中断欲界方得修初禅。菩萨不尔。于十信修共念处观。学背舍安忍成就。为众生修一切护持正法。畏于二乘道如惜命者。二乘岂能如此。菩萨修十信。初心即具十行。经云。十法为道。一信有十。十信有百。乃至十地只是十法。但一受不失胜者受名耳。四念处亦如此。只是观解转深。名转胜。即是别家干慧地初贤位。问此十信与圆十信云何。答圆伏无明见思自尽。六根清净皆能互用。故言若干种一时皆悉知。身如净明镜能现诸色像。唯独自明了余人所不见问别与通十观若为。答通用十法传传简别。若三藏十法。止破外道成三乘人。外人不知暖法人所行处。况有十法。通教十法异三藏。三藏后心亦不知通家初心。通家初心亦不知别教初心。况后心耶。别教十法异者。一善识正因缘。无明佛性之境。通教但识无生真谛幻化境耳。二真正发真正。无量四圣谛。心求常住佛果。能度法界众生。通家只发心缘无生四真。令得有余涅槃。度界内众生。三止观调适者。止成一切禅。观成一切种智。通家但通三乘共止观。愿智顶禅耳。四破法遍者。破界内界外法。次第遍。通家止破界内二谛遍耳。五善识通塞者。如来藏显为通。取相尘沙遮障为塞。通家只约四谛见爱中论通塞耳。六三十七道品调适者。大经云。修无量三十七品。是大涅槃因。通家但是偏真。小涅槃因耳。七善修助道者。修十波罗蜜。一切万行恒沙佛法。开三脱门。通家但开四谛。助三脱门耳。八善识。五十二地七位广略皆知。通家只三乘共十位耳。九安忍强软两贼者。忍法界众生。二十五有。有空强软。通家只忍爱见为强软耳。十顺道法爱不生者。于大涅槃不生贪着。况小涅槃。通家守果爱小涅槃。是生死贪着故。如此分别十法大异。又具十番观门。入十信成堪忍。地上菩萨位亦可以十法对十信。菩萨修三种念处发诸境界种种诸法。或真或伪或益或损不出于十。十者谓阴界入。烦恼病患业相魔禅见慢二乘菩萨等今不委释。如彼具明。若不顶堕得入初贤位。问别教六即如何。答中道佛性为理即。解五十二地。文义通畅无碍名字即。十信为观行即。三十心为相似即。登地至等觉为分真即。妙觉为究竟即也。第三念处观者。远缘如来藏理。其理难明而假方便。真实得开。至如三藏通教。用世间方法世间行人五种七种。以为方便。别教以出世方法出世行人三十心等。以为方便。譬如钻火暖在前出。亦如入海先见平相。法华。以无漏为涅槃相。当知析假是三藏方便。体假是无生方便。析体无量是别方便方便性念处。显真实性念处。方便共念处。显真实共念处。方便缘念处。显真实缘念处。生灭无生灭无量。皆是别家方便。方便若成可称火相平相。方便不成无暖无平大海。难得其观。云何初以五停心遮烦恼风。善直成就慧灯照了。阴身不净。五种秽恶。受有百八。悉皆是苦。介尔违顺念念无常。善中无我。恶中亦无我。非善非恶何处有我。别相总相循环宛转寂入涅槃。此观成时开五停成十信。亦名外凡。亦名干慧地。亦名善有漏五阴。能伏界内净等四颠倒。帖然不动。声闻厌苦欲速涅槃。菩萨不尔。舍生灭四谛观。正修无生四谛观。观苦本不生。不生故。不灭。不生故不有。不灭故不无。不常不断毕竟清净。净若虚空尚无有苦。云何颠倒受想行识亦复如是。是观成时进入十住。入理解心名为内凡。亦名暖法亦名不有漏亦无漏。约界内名亦无漏。约界外名亦有漏。故名似解十行十回向。似解亦漏无漏。登地乃名无漏。正用无生四谛慧。断界内见思。故大经云。菩萨解苦无苦而有。于真三谛亦如是。故云入理般若名为住。有二种般若。若发中道是圆般若。若发空是偏般若。于界内为真于界外为假。亦名一品相似中道。论其所断。断界内通惑尽。与通七地齐。亦得界外相似慧眼。故须菩提云。我从昔来所得慧眼。未曾得闻如是经典。即此义也。又断界外上品尘沙。又伏无明。犹是暖法内凡也。地人以五佛子。谓四果。支佛开五为十。对十住。今不尔。大论云。先于五佛子果人中叹。今何故独叹菩萨。答声闻诸菩萨未得果。大乘菩萨得果。故独叹菩萨。今不用前五佛子对十住。若欲作者。取法华五品弟子。开五品为十。对十信。故仁王云。十善菩萨发大心。长别三界苦轮海。十善即十信。十信尚断惑。况十住耶(云云)。若欲前进。应舍无生四谛正修无量四谛。无明与法性合。起无量取相。感无量生死。无量尘沙招无量果报。无量无明受无量报身。则有色受想行识。皆是苦谛。无量受阴所有烦恼皆是集谛。无量能观之智皆是道谛。无量集尽苦除皆是灭谛。如是无量根性。无量药无量授药法。无量方便。菩萨为此而起大悲。发四弘誓。未度界内外五阴。乃至余有一生在者皆令得度。未解通别见思四谛尘沙无明者。皆令得解。未安偏道者。并令得安。未入小涅槃者。皆令得入。常乐我净四德具足。修是观时进入十行。从理进趣。方修一切众行。故名为行。亦名登顶。断界外中品尘沙。得界外相似法眼。见恒沙佛法相似如来藏(云云)。若进入十回向者。应舍无量四谛。正观无作四谛。云何观初从有门观佛性。但无明重故不见。大品云。诸法如是有。如是无。所以是事不知名曰无明。无明覆心不见佛性。四门俱塞巧用四随。四门俱开。门虽有四。只是不二法门也。观此无明。为从无明生。为从法性生。璎珞及地论皆解云。从法性生。摄论云。从无明生。依阿黎耶识起。此识是无记。如地有金土。依染如土。依净如金。故言依他也。黎耶识依业生。故言依他也。若他依者。六识所起善恶业。六识谢灭种子。依黎耶摄持得生。故名他依。彼论偈言。此识无始时一切所依止。三藏学士述难小乘人云。汝六识中起善恶业。六识谢过。善恶亦应随灭。若灭现不得起。若不灭无。黎耶依何摄持。今还难之。汝偈道他依汝那道依黎耶。黎耶是无明。客法为他法性是本。法为自。若法性为自。黎耶成他。但依地何处有自。若他等是客法唤六识为他。何意不得唤黎耶为他。又难六识依黎耶六识为他。黎耶依法性黎耶亦是他(云云)。若黎耶他是自性。自性应是他。如此定时。随彼意答。若自若他俱被破耳。问一切善恶从无明生。法性生无明。法性共生为离无明。法性生法性生是自生。无明生是他性生。无明法性合故生是共性生。离无明离法性生者。是无因生。诸法不自生。亦不从他生。不共不无因。是故说无生。无生说生。假生非生。但有名字是字不住。亦不不住。是字无所有。故无明为自。法性为他者。亦作此破(云云)。师云。虽四句不立。而人多执共生。譬如眠法与眠心合即生眠。眠故有无量梦事起(云云)。无明与法性。合生无量六道事。六道事皆从无量烦恼生。又生无量不思议尘沙烦恼。起无量界外事。菩萨修四念处。寻此无量烦恼。无量事相依无明起。若得无明即得法性。得法性故见佛性。若通教只寻六识。如幻如化即空之观。但断枝条。不寻根本无明。不见如来藏。以不见故不得无明不得法性。不得无明不得法性故。不见佛性。如寻梦得眠。不得眠心。良由六识中观浅。但是化城止息。不能深观。如来藏恒沙佛法。菩萨深观如来藏。破无量取相。破无量尘沙。破无量无明。破无量身相。破无量受相。无量心相。无量法相。识无量病相。知无量药。作此观时即入十回向。回因向果回事向理。回己济他故名回向。此位正是解行终心。粗惑已融似中慧净。断界外下品尘沙。伏无明转强。如向山趣前渐易见。相似中道见恒沙佛法。断恒沙烦恼入相似是自行。出界假是化他。他持解自性禅。是三十心位。未至初地大经明初依之人。具烦恼性。能知如来秘密之藏。未得第二第三住处。正是三十心位。又地持明三十心为三分。一观分。二止分。三二分同类。正是地前方便道中。修三种念处。观分是修性念处。止分是修共念处。二分同类。是修缘念处也。相似中道观。于一刹那顷。真解开发。登于初地。断一品无明。得一分无作。四谛解五行。成就诸功德满。若通对位。一一位中各有三种念处。若别对者。十住修性念处观。十行修共念处观。十回向回别向圆。修缘念处观。至初地。三种念处。分成就。若对大品。欲以道慧。当学般若对十住。性念处位。欲以道慧。具足道种慧对十行。共念处位。欲以道种慧。具足一切智。对十回向缘念处位。欲以一切智。具足一切种智。对十地位。一往如此。若登地中道显时。真性法身。分成就一切禅。一切禅有三。一现法乐禅。二出生三昧禅。三利益众生禅。登初地时。名味皆转观分转。名现法乐禅。能生十力种性。三摩跋提破无明。法身显现佛性。一法界一切法界。一切法界一法界。非一非一切。二谛自在。能百佛世界作佛。诸佛加之。能为十地菩萨说法。菩萨不谛谓是真极。法华中佛加声闻。为菩萨说法。诸佛子等从我闻法佛为授记。汝于来世当得作佛。诸声闻尚尔。况加诸菩萨等。色心神通相好光。天动地形声两益。法眼开朗知众生根。有机即应善巧分别。犹如虚空不可穷尽。闻说法者皆得道果。此是观分。亦是观身内。法性理显名性念处力也。止分转。名出生三昧禅。出生百八三昧。普现色身。名三昧王。一切三昧悉入其中。住首楞严修治。于心犹如虚空。能一法门一切法门。一切法门一法门。非一非一切。无碍自在。破无明显真我性。十波罗蜜。诸陀罗尼门。如来藏海理内之事。皆悉明显。若化众生。假作名字。说种种五阴。破种种颠倒。说种种法药。破种种病。作无量医王。应病与药令得服行。皆令悟入菩萨正位。是名檀波罗蜜。以施众生。故经言。有法门名无尽灯。即此意也。下九波罗蜜例尔。彼解十波罗蜜对十地。初檀满但是约位耳。直于禅中修。具百波罗蜜观法界。神通遍照。法界一切众生。众生蒙光。罪垢烦恼皆悉除灭。是名止分。亦是共念处力(云云)。二分同类。以修缘念处观。得法界缘起。以无缘慈悲修身。赴机得如来一身。为无量身。无量身为一身。非一非无量。自在能现十法界像。处处应现。往只同是一五阴。用有强弱。界内力弱。只见偏真。界外力强能见圆满。今时三种念处。具足三德。性念处显为法身。共念处显名摩诃般若。缘念处显名解脱。所调伏众生之处名为解脱。复次亦以性念处为般若。共念处为解脱。缘念处为法身。法身即法性。见法性即见佛性。即得中道。得中道即得菩提。得菩提即住大涅槃。即得诸佛法界。法界即法身。法身遍法界用故住大涅槃。种种示现三种念处名三点。不纵不横为大涅槃。得色解脱。受想行识五种涅槃具二十德。名四念处。坐道场转法轮。若圆为双树。非偏非圆中间入涅槃。诸行功德庄严。名常乐我净。是称叹新医。从远方来晓八种术。远方者。从法身地。起慈悲誓愿应众生。众生根缘不同。是以现种种身。说种种法。法华云。长者惊入火宅。为度众生生老病死忧悲苦恼愚蔽三毒之火。教化令得三菩提(云云)。登初地时。得二十五三昧。凡十番破二十五有。破二十五空。破二十五无明。得无畏地。不畏三恶四趣有边。不畏声闻缘觉空边。不畏大众威德。二边中间皆不畏。以修性念处故(云云)。得自在地。若至地狱不受炽然碎身等苦。至一切处无一切苦。能以须弥入芥子。芥子含须弥。毛孔注满四海。海内一毛孔。以修共念处力(云云)。得二十五三昧。一切三昧悉入其中。一切事一切理。皆无所畏。皆自在皆名王三昧。以本修缘念处故。初地既如此。从二地乃至妙觉。可以意知。不俟更说。当知四念处。有如此大功德力。何况后诸法门耶。有眼有意者。自当耽味。何俟嘱耶。
四念处卷第四
　　第四圆教四念处者。为三。一大意。二停心。三念处。大意开四门(云云)。若说若行。多用非有非无门(云云)。余法易知。别圆须解。一明位有高下。二明法之偏圆。三明断不断。四明具不具。五明通不通。位高下者。别教十信伏界内见思。十住断界内见思。又断界外上品尘沙。十行断中品尘沙。十回向断下品尘沙伏无明。登初地见中道断无明。乃至等觉。妙觉断无明尽。圆教初有五品弟子。名外凡。十信名内凡。皆圆伏无明。而界内见思。自然而尽。如火烧铁。铁虽未融。垢在前去。正慧观无明。无明未除。见思前尽。若登初住断一品无明。乃至十住断十品无明。与别家十地齐。若登初行。又断一品无明。与别家等觉齐。若至二行。与别家妙觉齐。若登三行。所有智断。别人不识其名。况知其法。四行乃至十行十回向。十地等觉妙觉。所有智断。皆非境界。但知十二品断无明。为己家之极果。不知是他家之下因。譬如构塼石为基。以金宝饰上。岂如从基至顶。悉累金刚。非唯高低有殊。亦宝非宝别。法说譬说。简别朗然。不须惑矣。二法偏圆者。类如小乘断通惑。不除别惑。闻甄迦罗弹琴。迦叶起舞。天冠问曰。耆年解脱何故如此。迦叶答言。声闻之惑我己断尽。此是菩萨胜妙功德。故吾于此不能自安。如四方风不动须弥。毗岚风至碎如腐草。当知声闻断通。不能知别。无漏力弱不能自安。别教初心止伏见思。地前止。断界内见思。登地分分伏无明。分分断无明。此则偏断非圆伏也。若作界外。别说者。登地断别见。二地至六地。断别欲界思。七地断别色无色界思。此亦偏断之义耳。又作不思议六尘义者。入无量禅。作无记变化色住。复入力禅舍。复入力禅起。复入力禅。无量百千亿劫。倒修凡夫事。至八地已上。犹是无色界果报。不可思议六尘。何以得知地持解。等觉无垢地。始得离见。见清净禅。当知离欲界色无色惑。俱至等觉。乃尽方是圆义。若八地始离无色界果报者。是偏断之义也。故大经云。十地为无我轮惑所转。无我只是见惑。若见惑先断。不应至无垢地。若见至无垢地者。乃圆义耳。以是推之。偏断则是别意也。圆断惑者。始外内凡。即圆伏三界之惑。初住即圆断无明。二住至等觉。皆圆断无明。以此推之。圆别断则明矣。三断不断者。别但明断不论不断。圆具二义。若教道明断。证道不断。例如小乘方便论断证。真不论断不断。今亦如是。若不思议观内。不见有烦恼。可断烦恼。性不障菩提。菩提不障烦恼。烦恼即菩提。菩提即烦恼。故净名云。佛为增上慢人。说断淫怒痴。名为解脱。无增上慢者。淫怒痴性即是解脱。无行经云。淫怒即是道。又云。六十二见为如来种。即六根六尘。而无限碍。只眼中见色。亦眼中入三解脱门。华严明十眼乃至六根。皆明于一尘中。具十方三世诸佛。八相成道转法轮度众生皆不断。而明了也。四具不具者。若只作一法不作一切法者。此是别意。若一法一切法趣。一切是趣。不过趣尚不可得。况有趣非趣。趣一即法性。法性即法界。无一法出法界外。若有一法过涅槃者。我亦说如幻如化。故知一法具一切法。即圆意也。五诸功德通不通者。若别意。只一地不关余地。若圆意一地一切诸地。故大品云。若闻阿字门。即解一切义。过茶无字可说。初阿具足四十一字。后茶亦具四十一字。从初地具有住持生长荷负义。至后究竟。亦具三义。大论云。有始入中入终入。实是一入而有初中后。问若作圆意若为判不思议二谛。答偏圆俱通。是世谛相。非通非塞是真谛相。大意竟。二五停心者。私谓五品是也。即事而理其相自彰何者初教以数息事。停散动。圆家以信理除疑惑。又信是道元。故当初品。又信是功德母。如彼气命。又信顺不动即是停心。故信品是一停心也。初教以不净事观停贪欲。圆家以读诵除秽染。若著文字。染污法性。是为染法。非求法也。文字性离即是解脱。解脱清净。是第二停心也。初教以慈停嗔。圆以慈故。有说。说无秘吝。吝有秘。恚则非慈相。当知慈故能说。第三品停心也。初教以因缘观停痴。圆以六度。度于六蔽闇去明生。是第四品停心也。初教以念佛。停逼迫。圆以即事而理。理即法佛。法佛岂逼迫佛法。无能逼所逼。无逼无逼者。无逼法。是第五停心。当知信事即理。文字即解脱。慈即宽弘度蔽彼岸。一切平等。是圆家五停心也。以五品为停心。其义已显。更重举四弘四三昧。生死苦谛即是涅槃。无二无别。此则信事顺理。道元功德母。未度苦谛。是初停心。烦恼即菩提。无二无别。是为未解集谛。令解集谛。即第二读诵解脱停心也。大悲拔苦两誓愿(云云)。未安道谛令安道谛。即是以无吝之慈而说法。第三停心也。未入灭谛令入灭谛。即是兼行六度。度蔽彼岸。第四停心也。大慈兴两誓愿(云云)。又指四三昧。为第五停心也。此四三昧皆修念佛。破障道罪。自有人数息。觉观不休。若念佛若称佛。名即破觉观。帖然心定。故普门品云。若有众生多于贪欲。常念观音即便得离。破根本无明。净名云。一念知一切法。是为坐道场。皆是念佛法门也。常行出般舟。诸佛倚立现前。睹法界佛也。常坐出文殊问般若。系缘法界一念法界。而念佛也。半行半坐。出方等法华。如是作已。却坐思惟诸佛实法。法华云。当成就四法。一为诸佛护念(云云)。此语初心行人久行道者。如安乐行。常好坐禅。在于闲处。修摄其心。观心无心。法不住法。我心自空罪福无主。作是忏悔。名大忏悔(云云)。非行非坐通四法一通众经。二通诸善。三通诸恶。如贤者军戎家业等不妨用心。四通无记。行住坐卧语默。皆是摩诃衍。以不可得故。夫达者悬解。迷者未悟。如囊中有宝不探示人。人无见者。今更点对冀得超然。前三藏中以事缘。事谓数息不净乃至念相好等。今则不尔。以理观缘理。生死即涅槃。烦恼即菩提。生死是众生之息命。涅槃是法身之息命。虽不可数而可散动。明寂对于数息也。烦恼是底下之秽恶。菩提是尊极之净理。对前显后故以文字解脱。对不净停心也。大悲誓愿拔因果苦。若有我所尚不自出。况拔他苦。若无我所以慈悲心自拔。拔他对前显后(云云)。大慈誓愿与因果乐者。若十二因缘痴尚无自乐。况与他乐。今自无痴故能与乐耳。对前(云云)。行四三昧皆是念佛。破障道罪。前教念生身应相好。今念法身相好。事理永殊大异。故举四三昧。为第五停心也。次修十观成五停者。五停上求。上求何等。一信顺不思议。一实四谛是也。信一念具十法界生死即苦谛。一心具十法界烦恼即集谛。集谛即菩提。菩提是道谛也。生死苦谛即涅槃是灭谛也。此四非四。此一非一。而名实谛烦恼遍。一切处。一切处皆是菩提。弃此菩提更何处求菩提。如此生死苦谛。遍一切处。皆是涅槃。弃此涅槃。更何处求涅槃。毕定停心。于此烦恼上求菩提。毕定停心。于此生死上求涅槃。信即是求非别求也。是名信一实谛成于停心也。又云何停心。停心欲下化须发真正心。众生不知生死即涅槃。未度苦谛。菩萨为此而起大悲誓。令得解脱。既得脱已即是令度苦谛。众生未知烦恼即菩提。菩萨为此而起大悲。令得解脱。既得脱已。即是令度集谛。众生若解烦恼即是菩提即是安于道谛。众生若解生死即是涅槃即是而得灭谛。是为菩萨下化众生。言真正者。无行经云。若发心求菩提。是人去佛远。譬如天与地。盖指发三方便菩提心也。此乃菩提心魔。大经云。自此之前我等皆名邪见人也。若人为说此法名善知识魔。经言。涅槃为生死者。指贪着界外涅槃。成变易生死也。经言。生死即涅槃者。指分段生死。即大涅槃。况复变易而非涅槃。以真正菩提心。真正化也。将此下化。以成停心。初名上求。次名下化乘。何等法向上向下。所谓善修止观。生死即涅槃。涅槃名止也。止心心性名为大定大涅槃深禅定窟。故涅槃即是止也。观烦恼即是菩提即观也。实相之慧。名一切种智。一切种智。名为般若。法华曰。定慧力庄严即上求。以此度众生即是下化。当知止观是所乘之法。专此止观成于停心。既能乘向上向下。向上应得果。向下应得度。既不果不度者。何物妨碍。而今不获。当知破法不遍。当研生死即涅槃。横破十法界鲠塞。烦恼即菩提。竖破十法界鲠塞。菩提涅槃道即通也。不即六法那忽即六法。是故须破不离六法那忽离六法。是故须破不即不离。菩提道通以此破法。成于停心(云云)。既破法遍。应与理会。那犹不合。当更细检。一切诸法中皆有安乐性。那忽并破一切诸法。皆魔罗网。那忽并取。须明识通塞。若迷生死非涅槃。十法界皆塞。迷烦恼非菩提。十法界亦塞。达生死即涅槃。十法界寂灭。名之为通。烦恼即菩提十法界。痴如虚空不可尽。老死如虚空不可尽穷。无明无见始见终。名之为通。如此善知识。不思议险道通塞之相。以成停心(云云)。既识通塞。云何于坦道中修。于道品。若生死身不净乃至心无常。此析法四枯道品。涅槃即生死指此意也。若初修不净。后修于净。乃至初修无常。后修于常。此即四荣道品生死成涅槃此之谓也。若即不净。即修非净非不净。乃至即无常。修非常非无常。此是非枯非荣于其中间入般涅槃。此之谓也。故经言。从初发心常观涅槃。行道具百句解脱。名百斤金。烦恼即菩提。名首楞严三昧修治。于心犹如虚空。亦名王三昧。是名善修道品。以成停心也。既善修道品。自能流入三解脱门。未入而难起。方救他而难起皆何对治。若悭蔽难起。观悭即菩提。受不受亦受亦不受。乃至五不受檀即法界檀义摄。于六资生无畏法。是中一二三悭。即菩提。不取不舍。余蔽亦如是。又对治转治不转兼非等(云云)。是名助道。成于停心(云云)。行人未得谓得。未证谓证。增上慢起。当如之何观。生死即涅槃。烦恼即菩提。理涅槃也。能如此解。与修多罗合。文字涅槃也。所观如文。文如观。观行涅槃也。六根清净相似涅槃也。无明破佛性理显。分真涅槃也。等诸佛同大觉。究竟涅槃也。当自观察。是何等位抚臆论心。莫自欺欺他。是名识次位。助成停心也。行人行道。欲熟未熟。多动内外障难。每须安忍。令内外障不能动摇。能忍成道事不动亦不退。是心萨埵。外谓毁誉八风。内谓强软两贼。生死不能罗。烦恼不能染。十法界见爱。皆为侍者。分段变易。二死寂然以安侍者。侍者以供给役运。是名安忍。以成停心也。顺道法爱不生者。夫将登而崩。将过而堕。此非小事。大有所失。行者慎之莫起法爱。故云涅槃即生死。涅槃贪着故。生死即涅槃。无退不生。故于十法界法。一无所染。名顺爱不生。而生般若。般若者。如人有眼。能避险从平。何须傍教。是名十观成五停心。一一停心皆须十观。总有五十观(云云)。初品观十法界众生即是佛。十法界五阴即是法。众生与佛无二无别。众生阴佛阴无毫芥之殊。三世佛事。众生四仪。无不具足。诸波罗蜜是名为僧。大论云。众生无上佛是。法无上涅槃是。又至名僧者。第一义是信顺随喜而无疑惑。是名初随喜品。将此心读诵。名第二品。能少分说名第三品。兼行六度名第四品具足六度。造立僧坊。四事如理。乃至般若名第五品。五品成熟名观行位。一品既须十观。四品亦如是。十观成五品。如上说。以想慧纯熟转为十信心。初随喜一实之理。无二无别转成信心。信慧分别。冏冏无滞。于此信中具一切佛法。如金刚宝藏。无所缺减。故二真正发心度下崇上。转成念慧真正。故经云。百生千生。千万亿生。令心正念以正念故。如来善护念。又如七觉中。心沈以念起之。破生死即涅槃。若心散时以念观摄之。令烦恼即菩提。是为真正发念也。三善修止观转成精进。心者。经言一心勤精进故得三。菩提一切众行精进为本。正观明白纯无间杂为精。不染爱见为进(云云)。四破法遍。转成定心。涅槃即生死。菩提即烦恼。是大散乱。今观十界生死即涅槃。达一切法解脱相。究竟常寂灭相终归于空。体常寂灭是名横破生死。转成定心起染爱烦恼。烦恼即菩提。是竖破十法界。无碍彻至法性。转成定心也。五善知通塞。转成慧心。若起十界愚痴。名为生死。若起十界贪嗔。名为烦恼。观生死即涅槃。烦恼即菩提。菩提非一非三。是名慧心也。六善修三十七品。转成不退心若四枯道品。虽不退入分段。而不进变易。犹名为退。今四枯道品。又非荣非枯道品。出到不生不生彼岸。故名不退心也。七修对治助道。转成回向心。回生死向涅槃。回烦恼向菩提。回因向果回事入理。故言回向心也。八善识次位。转成护心。若叨上滥下起增上慢。即是菩萨旃陀罗。今不执生死作涅槃。不执烦恼作菩提。又三业于涅槃无染。于菩提无著。是名护心也。九安忍内外强软。转成戒心菩萨戒具防形心。若起二乘心是破戒。知诸法不生。无心无念不倚不着。名不破戒。大集云。宁舍身命不求小乘。名持戒心也。十顺道法爱不生。转成愿心者。菩萨发愿求大涅槃。不取不证。大品云愿求菩提不以小为足。足即住以不足故涅槃不应住。用此十心成一一住。十住有百名百法明门。十行十向十地。展转增倍千法明门。万法明门。千万百万不可说。不可说明门。故璎珞云。十信为诸道大胜者。受名。名住行向地耳。若复前推十信。是内凡相似之位。名柔顺忍。亦名伏忍。界内烦恼圆融。无明圆伏。得六根清净。云何净眼中取相净。尘沙无明净。乃至意根亦三种净故。不障三身三德。三身三德皆与真相似。相似故名六根清净。广说如法华。云何六根互清净。大品云。眼中眼不可得。眼中耳不可得。乃至眼中鼻舌身意。皆不可得。是为六根互清净。又眼中眼相不可得。眼中耳相不可得。乃至鼻舌身意相皆不可得。是为六根相互清净。眼中眼性不可得。眼中耳性不可得。乃至鼻舌身意性皆不可得。是为六根性互清净。若名不可得是俗清净。相不可得是真清净。性不可得是中清净。又名相性。皆不可得是俗清净。不可得亦不可得是真清净。非俗非真。不可得是中清净。但以眼为本。互净诸根。耳鼻舌身意各各为本。各各互净诸根。互净如上说。云何六根互用。于眼根中。能见无量百千万亿。不可说不可说。不可思议不可思议。虚空等世界中。十法界众生色。若依若正若内若外。若上若下悉见悉知。是为眼根用。即于眼中。闻无量百千万亿。不可说不可说。不可思议不可思议。虚空等世界中。十法界众生。若依若正两种音声。地狱烧煮声。大论云。考掠声。象马车牛楚毒声。饿鬼求食声。修罗斗诤高大声。无数种人声。苦受等三受声。乃至有顶入禅出禅声。大论云。所爱时声。比丘比丘尼读诵音声。空无我声。菩萨解义声。诸佛演法声。其耳明利故悉能分别知。是为眼能耳用。又于眼中。知无量百千亿。不可说不可思。虚空十法界香。若依若正。铁围大海地中诸众生。修罗男女。大势小轮。群臣诸宫人。乃至于梵世。光音及有顶。比丘众。菩萨众。在在方世尊。闻香悉能知。是为眼有鼻用。即于眼中。知无量百千万亿。不可说不可思。虚空此界中众味法门于食等。于法亦等。如纯陀八斛四斗为涅槃佛事。若好不好。若美不美。至其舌根变成上味。如天甘露无不美者。又知十法界众生堪能法味。于大众中出深妙声。能入其心皆令欢喜。又令天龙人神闻其所说言论次第皆乐来听受。又诸菩萨诸佛常乐向其处。说法闻皆受持。又能出深妙之音。是为眼有舌用。即于眼中。知十法界众生百千万亿不可说不可思虚空等。触身如净明镜。众生皆喜见。其身净故三千内外依正。山林河海皆于身中现。地狱已上。有顶已还。所有正报生时死时。若好若丑。悉于身中现二乘菩萨悉于身中现。唯独自明了余人所不见。十方三世佛。从初发心中间行行。乃至成道转法轮入涅槃。悉于身中现。佛境界既尔。况复余耶。是为眼中有身用。又于眼中。能知百千万亿不可说不可思虚空等。十法界所念若干种。一时能悉知。是为眼中有意用。其闻声知香味触法。亦有互用。皆如上说。当知六识所有无明。所有智慧。并是缘因缘因种缘因性。七识所有无明。所有智慧。并是了因。了因种。了因性。八识所有无明。所有智慧。并是正因。正因种。正因性。如是三种种。三相。三性。未发名为六根清净。三种若发。即真正开佛知见。若小乘法门析灭诸根。入空取证。今大乘报身。即是法界不须更灭。能于诸根作此互用。一根具六。六六三十六法门。正受清净能此互用。故净名云。或有佛土光明为佛事。或佛土音声为佛事。或以香味衣服为佛事。或无言寂灭为佛事。皆此意也。此有似有真。如法华所明。即相似。如华严所说。即是真。故明闇不相除。显出佛菩提。只言断而言即解脱。只言不断。复云结习尽者。华不着身。非断非不断。中论断断。中论不断。此乃不思议圆融方便。宜断即断。如此土大士度刚强众生。宜不断即不断。如香积土闻香即入律行也。仁王云。十善菩萨发大心。长别三界苦轮海。十善即十信也。三界苦即界内惑圆融也。大经云。学大乘者虽有肉眼。名为佛眼。法华云。虽未得无漏。而其眼根清净。若此此皆明相似位之文也。若观如来藏心地法门。即是观如来眼耳鼻舌身。豁然真发得见佛性。或因闻发三智。现前三身具足。华严云。初发心时便成正觉。所有慧身不由他悟。得如来一身无量身。湛然应一切。众生机感即能垂应。作八相成道百世界作佛。或现二乘身利益众生。乃至作地狱身利益众生。诸佛加之。能为大菩萨说法。此即发真之文也三明四念处观者。先约经示。大经云。其后不久。王复得病医占王病。定应服乳。王者八倒众生也。其后病者初倒伏。后倒起。故言不久也。定服乳者。应授四荣之术也。正是今之念处意耳。又譬有人以毒涂鼓众中打之。近者死。远者未死。后打毒鼓近远俱死。初涂四枯。止枯分残。故言未死。今涂四荣。无明根断。故近远俱死。亦是今四念处意也。又云。如鸟出笼才得离网。今二鸟俱飞高翔远游去住自在。正是今四念处也。又云。初枯生死。不能照明佛法。不能开悟众生。于佛法无工夫。于众生无利益。故言枯双树今圆显佛法。大益众生。夫有心者皆当作佛。八千声闻得见佛性。如秋收冬藏。成大果实。故言四荣庄严双树。大经不令啖酒糟麦[麥　　弋]。不与特牛同。共一群不在高原。亦不下湿。下湿者凡邪四倒也。高原者偏曲四倒也。酒糟是愚痴麦[麥　　弋]是嗔恚。特牛是贪欲。选择中原安处其子。法华云。正直舍方便但说无上道。不令二乘独得灭度。皆以如来灭度而灭度之。开示悟入佛之知见。解王顶上明珠与之。我本立大愿。普令一切众亦同得此道。无智者错乱。迷惑不信受。是故于今日。决定说大乘。又云诸佛法久后。要当说真实。真实者非生死非涅槃。无邪无偏无倒无正。咄哉丈夫。示昔系珠。咄哉去来宝处在近。是故从本垂迹。与法身眷属。隐实扬权藏高设下共化众生。开示正道。内秘外视。令开显令得入妙。正是此四念处也。所言四者。不可思议数。一即无量。无量即一。一一皆是法界。三谛具足摄一切法。出法界外。更无有法法界。无法界具足法界。虽无法具足诸法。是不思议数也。华严云。一微尘中具一切。尘及一切法。于一念具一切。念及一切法尘。即是色念。即是心色心。即念处异名耳。大品云。四念处。即摩诃衍。摩诃衍。即四念处者。于一念处。与三念处无二无别。一切法趣四念处。是趣不过念处尚不可得。云何当有趣不趣。此亦不思议意同也。普贤观云。观心无心。法不住法名大忏悔名。庄严忏悔。观心既然。观色亦尔。大经云佛性者。亦一非一非一非非一。亦一者。一切众生悉一乘故非一者。说三乘故。非一非非一者。数非数不决定故。当知四数不可决定。即不思议之四也。法华经中八千声闻得见佛性。大经云。为诸声闻开发慧眼。天亲以七种佛性释法华。当知二经佛性理同。同圆同妙同大。更不异也。而法华以一乘为宗。约智明法相。涅槃以常为宗。约定明法相。智定左右之异耳。法华指前经。亦云。以方便力故为五比丘说。当文云。正直舍方便但说无上道。涅槃开前经云。为赎命故说大涅槃。明历别五行十功德。当文云。复有一行是如来行。所谓大乘大般涅槃。故知二经是同。今取究竟实说处。即是圆极不可思议四念处也。释数竟。念者观慧也。大论云。念想智者。一法异名。初录心名念。次习行为想。后成办名智。处者境也元从不离萨婆若能观之智。照而常寂名之为念。所观之境寂而常照名之为处。境寂智亦寂。智照境亦照。一相无相。无相一相。即是实相。实相即一实谛。亦名虚空佛性。亦名大般涅槃。如是境智无二无异。如如之境。即如如之智。智即是境。说智及智处皆名为般若。亦例云。说处及处智皆名为所谛。是非境之境而言为境。非智之智而名为智。亦名心寂三昧。亦名色寂三昧。亦是明心三昧。亦是明色三昧。请观音云。身出大智光。如烧紫金山。大经云。光明者即是智慧。金光明云。不可思议智境。不可思议智照。此诸经皆明。念只是处。处只是念。色心不二。不二而二。为化众生。假名说二耳。此之观慧。只观众生一念无明心。此心即是法性。为因缘所生。即空即假即中。一心三心。三心一心此观亦名一切种智。此境亦名一圆谛。一谛三谛三谛一谛。诸佛为此一大事因缘。出现于世。欲令众生佛之知见开。诸佛出世事足。大经云。王夷坦道。无量义经云。行大直道无留难故。法华名具足道虽言三智其实一心。为向人说。令易解故而说为三。若教道为言所断烦恼。如翻大地河海俱覆似崩大树根枝悉倒。用此智断惑亦复如是。通别尘沙无明。一时清净。无量功德诸波罗蜜。万行法门具足无减。佛法秘藏悉现在前。大品云。诸法虽空一心具万行。大经云。发心毕竟二不别。法华云。本末究竟等。故名妙觉平等道。当知此慧即法界心灵之源。三世诸佛无上法母。以法常故诸佛亦常乐我净等亦复如是。亦名宝所。亦名秘藏。佛及一切之所同归。前三藏隘路不得并行。通教共禀共行共入。入不能深。别教纡回历别遥远。即不能达。今此念处旷若虚空际。于无际犹如直绳直入四海。故名圆教四念处耳。张衡曰。翔鹍仰而不逮。况青鸟与黄雀。当前三念处所不能及。唯圆念处。孤飞独运凌摩绛霄。无上无等无等等。竖无高盖。故言无上。横无俦列故言无等无等等。于十方三世诸佛言无等等也欲重说此义。更引天亲唯识论。唯是一识。复有分别识。无分别识。分别识者是识。识无分别者似尘识。一切法界所有瓶衣车乘等。皆是无分别识。成三无性。无性名非安立谛。如彼具说。龙树云。四念处即摩诃衍。摩诃衍即四念处。一切法趣身念处。即是一性色得有分别。色无分别色分别色如言光明即是智慧也。无分别色即是法界四大所成。皆是无分别等。是色心不二。彼既得作两识之名。此亦作两色之说。若色心相对。离色无心离心无色。若不得作此分别色。无分别色。云何得作分别识。无分别识耶。若圆说者。亦得唯色。唯声唯香唯味唯触唯识。若合论。一一法。皆具足法界诸法等。故般若等内照既等外化亦等。即是四随逐物情有难易。大论曰。一切法并空何须。更用十谕。答空有二种。一难解空。二易解空。十谕是易解空。今以易解空。谕难解空。唯识意亦如是。但约唯识具一切法门。而众生有两种。一多着外色。少着内识。二多着内识。少着外色。如上界多着内识。下二界着外色多内识少。如学问人多向外解。若约识为唯识。论者破外向内。今观明白十法界法。皆是一识。识空十法界空识假十法界假。识中十法界亦中。专以内心破一切法。若外观十法界即见内心。当知若色若识。皆是唯识。若色若识皆是唯色。今虽说色心两名。其实只一念。无明法性十法界即是不可思议一心。具一切因缘所生法。一句名为一念无明法性心。若广说四句成一偈。即因缘所生心。即空即假即中。故般若云。受持一四句偈。与十方虚空等。法华云。闻一偈亦与菩提记。一句亦然。三世亦如是。今观此只一心不可思议。十界恒现前。入心地法门。故能不起寂灭。现身八会。只是一句。一句有无量。无量中只一句。是为不思议。故如心诸佛然。如佛众生然。是三无差别。诸佛解脱当于一切众生心中求。众生心亦当于诸佛解脱中求。始是般若究竟等。未了者一切法正。一切法邪。不以心分别。即一切正心起想即痴。无想即泥洹。此不思议非青黄赤白方圆长短。无名无相。究竟寂灭唯当心知。口不能说。若有因缘善方便。用悉檀亦可得说。以方便力为比丘说。众生无量劫。自性心不为烦恼所染。不染而染。难可了知。迷妄即染。染即覆心。不见净性。是以久处生死。不能返本还源。源实难解。二乘尚不闻其名。何况凡夫。今佛为作习因。如大通智所系珠。至释迦时方成果实。今此种子渐渐积习。后遇声光。发此种子。转凡入圣。渐渐积功德。具足大悲心。皆已成佛道。若不尔者无明覆法性。出十法界五阴重迷积沓。若能超悟起二乘五阴乃至佛阴。华严云。心如工画师造种种五阴。一切世间中无不由心造诸阴。只心作耳。观无明心毕竟无所有。而能出十界诸阴。此即不思议。如法华云。一念梦行因得果。在一念眠中。无明心与法性合。起无量烦恼。寻此烦恼即得法性。问别圆俱作此。譬云何异。答别则隔历。圆则一念具。如芥子含须弥山。故名不思议。华严性起云。一微尘中有大千经卷。智人开尘出经。是一念无明心。有烦恼法。有智慧法。烦恼是恶尘善尘无记尘。开出法身般若解脱。法华云。如是性相等。一界十界百千法界究竟皆等。今观此无明心从何而生。为从无明为从法性。为共为离。若自若他四皆叵得。名空解脱门。只观心性。为有为无为。共为离。若常若断。四倒不可得。名无相解脱门。只此心性为真为缘。为共为离。非四句所作。名无作解脱门。无生而说生。生十法界相性也。无明性即是实性。亦言无明即是明。明亦不可得。是为入不二法门。但众生迷倒。不见心之无。心明成无明(云云)。问众生自性清净。不为烦恼所染。云何有无明生。答如前责。生相不可得。而作十四难。佛皆不答。设答只长邪见。大品中。问有亦不得道。无亦不得道。乃至四句俱不得道。将非世尊不得道耶。佛答实得非四句耳。金刚般若云。须菩提于是中无实无虚。大论摩干提云。哑法应得道。佛答。汝若证我法。是时自当哑。佛有时知利益。亦答十四难。如答净梵志。毕故不造新答。我已知。汝云何知无明名。故取有名新。若知无明不起。取有即知神及世间常无常。众生只为爱见迷于自性。随逐诸妄。缘轮不息去道甚远五百由旬。普贤观云。为恩爱奴色使我眼。法华云。贪着生爱则为所烧。诸苦所因。贪欲为本。不断烦恼而入涅槃。无明烦恼是如来种。若断烦恼即断佛种。故言不动而运。大慈普覆十界众生。众生无量。慈悲亦无量。非一广大不可尽誓愿。非一广大不可尽。是名缘念处。三种一心具足。观此身受心法。智慧性。名性念处。一性念处一切性念处。观身受心法。定慧均和能助大道。名共念处。一共念处一切共念处。观身受心法。所有慈悲。名缘念处。一缘念处。一切缘念处。观此一念无明心。即是众生。众生即法性。法性即摩诃衍。摩诃衍即十法界。性念处利益十法界。众生同于四念处。坐道场转不思议种种法转。一切种智以为根本。无量功德之所庄严。皆令众生安置十地。十种珍宝以为脚足。枯荣智慧以为双树。若见佛性非荣非枯。为中间而般涅槃。双照二谛。总结四念处。虽别说示人。文言难见。只一刹那心。即是因缘所生法。因缘心生灭即是三藏。三十七品。因缘心空是通。三十七品因缘心假是别。三十七品因缘心中。非空非假即是圆。三十七品只是一念心。若横无际。若竖无穷尽。三谛源然。此一念不横不竖。若心即空即假即中是横观。此心先见空。次见假。后见中即是纵。今谛观心中三句。实不纵不横。不前不后。毕竟清净。广大法界。究竟虚空。观心实性无有微尘知觉。即是法名不觉。烦恼是道场。断烦恼不名涅槃。不生烦恼乃名涅槃。烦恼即菩提。生死即涅槃。意在修三种念处观十界色名身。十界受名受。十界识名心。十界想行名法。法性色。一色一切色。一切色一色。一受一切受。一切受一受。一心一切心。一切心一心。一想行法一切法。一切法一法。将智慧性。观十法界色性。名为观了达。色中非垢非净名为处。智慧性观十界受性。名观了达。受中非苦非乐性名为处。智慧性观十界心性。名为观了达。心性非常非无常性名为处。智慧性观十法界法性名为观了达。法性非我非无我名为处。能所合标名性念处观也。次释共念处观。观十法界色非垢非净。双照二谛。垢之与净其性无二。无二之性即是实性。次观十界受。非苦非乐。双照二谛。苦之与乐其性无二。无二之性即是实性。次观十界心。非常非无常。双照二谛。常与无常。其性无二。无二之性即是实性。次观十界非常非无常。双照二谛。常与无常其性无二。无二之性即是实性。次观十法界非我非无我。双照二谛我与无我。其性无二。无二之性即是实性。是名共念处观。次释缘念处。菩萨观此身受心法。无缘慈悲无缘无念。如磁石吸铁。寂而常照虽无念。不觉而觉名为佛。具足恒沙法藏。虚空法门十方不可说。不可说一微尘中。法界佛法僧究尽。实相而无积聚。譬如贫人多所积聚乃名藏。解脱不尔。无所积聚。无所积聚即真解脱。解脱即是如来。无所积聚乃名虚空。能观此藏是大千经卷。闻此大藏是开佛知见。知见故五眼具足。五眼具足即成菩提菩提即摩诃般若。即得法身。法身即真解脱。三点不纵不横名大涅槃。涅槃名诸佛法界。作是观心。是入如来室。着如来衣。坐如来座。举足下足从道场来住于佛法矣。如来遗嘱令于念处修道。要在兹乎。问前五停心六根互用。今念处证何功德。答前说似解。相貌如上。今修念处。进发十住真位。前睹海边平相旷荡若斯。况大海深广。渺渺浩浩。可以智知。无俟更说。
