金光明经文句六卷


此土著述
金光明经文句六卷
隋天台智者大师说门人灌顶录


　　

金光明经文句卷第一
　　此四卷文。总有十八品。旧来分割盈缩不同。江北诸师以初品为序。寿量下讫舍身为正。赞佛为流通。正文又三。寿量下是正说。四王下大誓护经。除病下大悲接物。江南诸师以初品为序。寿量下为正。四王下十三品为流通。真谛三藏分新文二十二品。初品为序。寿量下至舍身十九品为正。后两品为流通。真谛释云。寿量明师果。忏叹两品明弟子因。授记是弟子果。除病是师因。四王下正论力用。前师果弟因既为正。后师弟因果何得为流通邪。今师谓。分文本是人情。人情咸谓。序未辨道。流通歇末不得论师弟因果。是义不然。夫三段者不可杜断隔绝。序本序于正通。序则有三义。正本正于序通。正亦三义。通本通于正序。通亦三义。上中下语皆善故。又众生得道根性不定。何容序无滋味流通歇末邪。既不歇末说师弟因果亦应何妨。如序中说正亦应无妨。流通中有正意。弥是督励宣行不乖经意。又法华中明。阿私仙是师因。持品授弟子果记。诸师咸判是流通。此有其例。于义无妨。与夺由人不须苦执也。今从如是我闻入寿量。讫天龙集信相菩萨室为序段。从尔时四佛下。讫空品正说段。从四王品下讫经流通段。序者。序将有利益。正者正当机辨道。流通者。流名下注通名不壅。欲使正法之水从今以注当。圣教筌[(ㄇ@人)/弟]不壅于来世。经曰。上中下语皆善。即此义也。疑者云。序分何得入正品中。众经例尔。如维摩无序品。序在正说中。大品正说在序品中。涅槃序分入正品中。众经皆然。不以为疑。何独或此。斯乃出经者意。为四佛断疑孤然而起其文崭绝。引序分安寿量中。今从义便不得齐品。分割也。序有三义。一次绪。二叙述。三发起。次绪者。居一部之初冠众说之首。故言次绪。叙述者。叙于方将述于当益。故言叙述。发起者。发其信心起于教也。一段经文含此三义。故题为序品。品者梵语称为跋渠。此为品也。品是类义。此中文句气类相从。节之为跋渠。例如律中有篇聚。毗昙有犍度尔。从如是下是次绪。从是时如来下是叙述。从其室自然广博严事下是发起。次绪之序旧云五事。地人开佛是为六事。此经天龙集信相室。不闻前序不闻后梦。亦得是同闻亦得是非也。同闻众少不次第(云云)。此之五六。亦名印定序。三世诸佛经初皆安如是故。亦名通序。与诸经同亦为通名作本故。亦名经后序。结集者所置故。亦名经前序。遗嘱令安故亦名破邪序。对破外道阿沤故。亦名证信序。令闻者不疑故。天台师云。总此六说都是四悉檀意也。诸佛诸经同是世界悉檀也。经前经后为利来世是为人悉檀也。对破外道是对治悉檀也。信顺无疑是第一义悉檀也。旧解。如名不异。是曰无非。阿难所传文句似泻水分瓶与佛一种。故不异称如。文下之理允当无谬。故无非曰是。略而言之。文如理是。肇师云。如是者信顺之辞也。信则所闻之理会。顺则师资之道成。真谛三藏云。如是者决定也。数决定理决定。佛说此经有若干文句。若多成增谤。若少成减谤。阿难传之如泻水不多不少。故数决定。佛说无相之理不有不无。若有堕增若无堕减。阿难传之无增无减。故理决定。龙树解。如是者信顺之辞也。信者言是事如是。不信者言是事不如是。此之四解各据一悉檀意。旧解语总不显文诠何等理为如。何等理为文所诠为是。既不显了。只是世界悉檀意。肇师据信顺是为人。三藏文理决定为对治。龙树信顺如是为第一义(云云)。今作通别二释。佛如法相而说。阿难如闻相而传。故言如也。佛如法相而解。阿难如海量而受。故言是也(云云)。别释者。外曰阿沤称吉。文乖其理故非如。理异其文故非是。不可见阿沤在初而中后皆吉也。文如其理故言如。理如其文故言是。今谓。三藏经初云如是。二谛各异故非如。理浅故非是。摩诃衍二谛相即故言如。理深故言是。今谓三人同闻而各解故非如。证入优劣故非是。唯菩萨所闻者为如。菩萨所到者为是。今谓。离边明中之文则非如。出二谛之外有中道则非是。文字性离即是于如故言如。一切法即佛法名之为是。初破邪明正即三藏经如是。次破异明同即通教经如是。次破浅明深即别教经如是。次破离明中即圆教经如是。此经既是方等。通被根性不同。作种种说无咎。观心解者。观与境冥故为如。境即正观故为是。经言。如此观者即是正观。若他观者名为邪观。即其义也。我闻者。旧云。阿难不师心。亲承佛旨故曰我闻。真谛曰。我是器义。一散心名覆器。无闻慧故。二忘心名漏器。虽得而失。无思慧故。三倒心名秽器。非而谓是。无修慧故。阿难无三过。唯是善好器。亲承有在故言我闻。释论云。耳根不坏声在可闻处。作心谛听。因缘和合故称闻。阿难与听众述佛遗旨。亲承不谬故言我闻。师释我有四义。谓我我。我无我。无我我。我无我而不二真我。义配四根性人(云云)。闻亦四义。谓闻闻。闻不闻。不闻闻。不闻不闻。配四教法人(云云)。有四种阿难。谓欢喜阿难。贤阿难。典藏阿难。海阿难。为四种缘立四种名。欢喜阿难是我我用闻闻。亲承丈六身佛持三藏法。故言我我闻闻。贤阿难是我无我用闻不闻。亲承丈六尊特合身佛持通法。故言我无我闻不闻。典藏阿难是无我我用不闻闻。亲承尊特身佛持别法。故言无我我不闻闻。海阿难是我无我而不二用不闻不闻。亲承法身佛持圆法。故言我无我而不二用不闻不闻。此经通三乘说听一音各解。故须分别(云云)。观解者。若作攀上厌下观。是为我我闻闻。若作析体两种从假入空观。皆是我无我闻不闻。若作从空出假观。是无我我不闻闻。若作中道观。是真我不闻不闻。一时者。肇师云。法王启运嘉会之时也。三藏云。高时下时皆是若过若不及不堪闻法。唯有平时即是一时也。私谓。高时慢心不行。下时耽荒五欲。不耽不慢是平时也。师释。众生感法。佛慈赴教。机应之时也。亦是发真见谛之时也。亦是法眼明朗照世之时也。亦是佛眼照中之时也(云云)。而言一者。若前思后觉斯二非一。思觉妄断豁悟之时。故言一时也。观解者。从假入空与真一时。从空入假与机一时。中道正观与法性一时(云云)。佛者。真谛云。佛有三义。一切智异外道。慈悲异二乘。平等异小菩萨。余人无此。释论明佛是第九号。佛名为觉。觉世间出世间常无常数非数等。朗然大悟故名为佛。天台师云。佛者。依一切智有丈六佛。依道种智有丈六尊特佛。依一切种智有法身佛。三佛不得一异。非一异而一异尔。观解者。空观觉知诸法一相。假观觉知诸法种种相。中观觉知诸法无一异相亦一异相(云云)。住者。佛是能住。王舍城是所住处。真谛明住法有八。一住大千界内。二住依止处。王城也。三住五分法身。寿命现在也。四住威仪利物。五天住住禅定。六梵住住四等慈悲。七圣住住三三昧。八大处住住第一义也。释论四住摄八也。天住梵住摄其天住定住。圣住摄其五分命住。佛住摄其大处住。又有迹住王舍城。摄其界内依止威仪三住。天台师云。丈六身佛住真谛也。丈六尊特合身佛。双住真中也。尊特身佛双住俗中也。法身佛住中道也。观解。空观住真。假观住俗。第一义观住中。王舍城者。释论大出因缘。初立五山中七烧七造。王来居此。故言王舍。又云。他舍被烧王舍不烧。后悉排云是王舍。即得免烧。自是已来呼为王舍。观解。五阴为舍心王居之。故言王舍。耆阇崛山者。释论翻鹫头。真谛云。曲鸟山在王舍城东南。毗富罗山在西南。仙人山在西北。黑土山在东北。白土山在中央。中央三由旬平正即王城也。观心山者。灵即神智是般若也。鹫即万德是解脱也。山即不动是法身也。常为心王所观。即是观之住处也。令一切心数同入其中也。此经阙同闻众者。谓时有五。处有四。耆山众不闻信相室说。信相室众不闻梦中说。梦中众不闻梦觉已说。众非一座故不列同闻。若尔阿难不应称我闻。然虽不闻佛更为说。又其得佛觉三昧能自通达。得称我闻也。从是时如来下是叙述序。叙下十七品故。亦名别序。简异余经亦为别名作本故言别也。别义为七。一从是时如来下一行半是入定别。二从是金光明下讫二十七行偈是叙述别。三从寿量品下是怀疑别。四从大士如是下是瑞应别。五从信相见佛下是腾疑念别。六从四佛告下是止疑别。七从欲色界天下是集众别。生起者。佛常在定。而群机扣佛佛欲应之。故示轨仪。如来常寂犹尚乐定。入游法性出叙经王。信相闻深法。疑法既是常人寿那短。是故怀疑。菩萨福力疑能感应。应故四佛现。佛现即腾疑。腾疑故佛即止疑。当雨法雨故大众云集。七事异他经故言别也。已说七别竟。或时作三别。一从是时下名叙述序。二从寿量品下名现瑞序。三从时四如来下是众集序(云云)。言叙述序者。叙后十七品。初五行叙寿量品为三。初两行叙果德。次一行叙怀疑。次两行叙断疑。细作可寻。次一行半叙忏悔品破恶生善之意(云云)。次一行半叙赞叹品生善破恶(云云)。次六行叙空品破恶中破三障恶(云云)。从护世四王下是叙其品可解。大辩者是叙其品。尼连鬼母是叙功德天品。同是女天故。地神是叙其品。大梵三十三天是叙散脂品。散脂是将梵释是主。叙主即得臣将也。紧那罗等是其领。叙其领得其管也。我今所说诸佛秘密者。是叙正论善集两品。说世秘密可以治国。出世秘密可以诣道。故知叙两品也。若得闻经去是叙鬼神品。鬼神品中纯明听法功德为八部所护(云云)。着净衣服下两行叙授记品　三大士十千天净心殷重净若虚空。故获授记也。若得听闻下叙除病流水等品。闻名服药悉得病除。则是善得人身。复能修行布施福业是善得人道。鱼闻佛名善得天身天道。即此意也。正命是叙舍身品。虎飱血肉即得解脱。岂非正命也。若闻忏悔下一行叙赞佛品。佛有三世。诸菩萨多是先佛即过去佛也。又是未来佛也。为此菩萨所赞。即为佛所赞也。叙述之意止可仿佛。不得薳自分明(云云)。问谁作叙述。旧云集经者。若尔是论非经。又乖经文。文云。我今当说。或云是信相。若尔信相已能玄叙。何事致疑。又非集经者那忽作序。师云。是佛自作。难者言。若尔便是正经。那得称序。此无所妨。菩萨尚能安禅合掌说千万偈。况如来口密神力赴机。何所不为。文云。我今当说忏悔等法。此是明证。大品中化佛说六波罗蜜。亦得称序。此其例也。释入定为三。初一句一字明能游人。二三字两句叹所游法。后两句结也。是时者。真谛云。有五种三时。一欲说正说说已。二破外道去来时立现在有说有听时。三下种成熟解脱时。四正师正教正学时。五佛欲说众欲听不高不下平平时。今但论如来知机堪可得道时。若慧眼得道智与真冥时。若法眼得道智与俗冥时。若佛眼得道智与中冥时。佛欲履历法性观知众生于何时得道故言是时也。如来者十号之初也。三藏解如来文多不载。今言。智照理与诸佛等故言如。慈悲与诸佛等故言来。诸佛应住秘密藏中。何故出世。只为慈悲故来。成论云。乘如实道来成正觉。大经云。从十一空来。就智论来。从六波罗蜜来。就行论来。释论明。如法相解为如。如法相说为来。今明。如三谛法相解名如。如三谛法相说名来。故言如来也。游者游涉进入之义尔。夫法性者非入住出。故小般若云。如来者无所从来亦无所去。故名如来。何得言游邪。良以慈悲导物。敩我而入故言游也。令众生食甘露味。亦应言住。为众生宣说亦应言出。故法华云。善入出住百千三昧。即此义也。无量甚深者。将明游入简显其体高广。体包法界故言无量。彻到三谛故言甚深。非是二乘下地菩萨之所逮及。故言无量甚深也。法性者。所游之法也。诸佛所轨名之为法。常乐我净不迁不变。名之为性。非是二乘以尽无生智所照之理为法性也。二乘法性浅故非甚深。有限故非无量。今之如实智所照之理横包法界竖彻三谛。故言无量甚深尔。又无量者。非别有一法名为无量。毗卢遮那遍一切处。一切诸法皆是佛法。皆佛法故即皆法性。佛皆游之故言无量。又非别有一法名为甚深。即事而真无非实相。一色一香莫非中道。皆中道故即是甚深。例如释论解四无量心云。缘东方众生名广。缘四方名大。缘四维上下名无量。准此而言。缘真谛法性名广。缘俗谛法性名大。缘中道法性名无量。若缘中道。即是三智一心中缘三谛一谛。此境无量。唯佛无量智乃能缘之。如函盖相称。非二乘下地测其涯底。诸佛行处者。正显佛智无量甚深。佛智无量甚深故行处亦无量甚深。行处无量甚深故佛智亦无量甚深。举函显盖。举盖显函。正在此也。过诸菩萨所行清净者。正简也。菩萨居未及之地。智之所行未能深广故。地持云。菩萨得九种禅。初名自性禅。若入此禅即入实相法性清净之境。二乘不闻其名。况有其行。若入第九清净净禅。一切通别惑累若正若习皆尽。故言清净净禅。自下地去皆有余习。佛住十地顶。若入此禅过诸菩萨。净名云。心净已度诸禅定。即此义也。亦是举其高位简法性甚深也。是金光明下叙述序。若叙正说流通十七品意。已如上说。今更论叙述五重玄义。初十二行半叙名体宗用。次十四行半即叙流通弘宣此典。即是叙教相也。就初一句叙名。次一句叙体。次三行叙宗。次九行叙用。护世下去叙教相也。解者或言。金光明一句犹是叙体。如矿石中金。金体乃非光非明。不妨约金论内外用。法性非宗非力。亦依法性起于宗力。当知此句正是叙体。今明理乃当然。分文则属叙名也。经王上已说。今更述之。三藏云。三德摄三。涅槃正断二乘断见。般若正遣凡夫有着。华严正化始行菩萨。今经通为八位人。故称王也。此语难解。涅槃为菩萨说甚深微妙行处。岂止为二乘。般若云。法身佛为法身菩萨说法。其听法众非生死人。岂止遣凡夫有着。华严说初地乃至说十地。岂止为始行菩萨。作此偏说。无智之人于诸经起轻慢。此义不可。今言经王者。若取文为经。即是三种俗谛。若取理为经。即是三种真谛。若取文理合为经。即是三种中道。若说余谛。是经而非王。若说中道。是经复是王。于九种经中而得自在。但经王是一。随缘设教名字不同。华严云法身。方等为实相。般若称佛母。法华为髻珠。涅槃名佛师。皆是法性异名。通为诸经作体。譬如诸性应运迭兴。龙师鸟官随时霸立。百代虽异而统王是一。法性亦尔。宜闻大品佛母为王。余名废息。宜闻法华宝所为王。余名废息。法性为金光明之王。亦复如是。若作此解。上不为佛经王之旨。下不增长众生我慢。微妙者。他释因微果妙。今不尔。因果俱微妙。因中性德深而难见名为微。不纵不横名为妙。果中修德亦复如是。四方四佛护持者。四方者四门也。四佛者四门果上觉智也。释迦觉智与四佛同。诸佛果智冥于法性。法性得显名为法身。法身不动名之为持。法性常故诸佛亦常。法常佛常。寿命亦常。常故无量。信相推迹或本。四佛令其达本悟迹。名之为护。此一句种种义。法性四门法性四德即体义。果智显体即宗义。护念信相断疑复是用义。而叙宗为正意。观心解者。四方是四谛。四佛是四谛智。东是方首。如集是苦因。又东甲乙是春生。生即集谛也。从东次南。亦犹生而有长。先春次夏故南方是苦谛也。长后秋收。又白帝属金。金能决断。西方即道谛也。从秋收至冬藏。众事都息。北方如灭谛。苦集因果皆谢无用也。观此四谛生眼智明觉。持理不失护倒不起。故名护持也。又观四方是四德。观东方常为破无常。观无常为破常。观非常非无常破常无常。乃至观北方无我为破我亦如是。此观持德不失护倒不起。故名护持也。观东方集谛常非常非无常不动。故名阿閦。观南方苦谛乐无去无来法性实相。实相尊贵故名宝相。观西方道谛毕竟清净。法性寿命与虚空等。故名无量寿。观北方灭谛永寂为我入秘密藏。秘密藏故名微妙声(云云)。我今当说下九行偈是叙用。文为四。初三行明能破之胜法。次三行半明所破之恶罪。次一行半举行法劝修。次一行结成。初三行明能破胜法者。谓境法法性也。行法忏悔赞叹也。导法一切种智也。故言忏悔等法。知非一种也。若相资为论。行资智。智显理。理显故能尽众苦。苦尽故法身显。智圆故报身显。功德无上故应身显。若圆论者。三法不纵不横而修。三身亦不纵不横而显。虽圆别之殊。俱是能破之胜法也。观旧文语略。新本具有三周说法之文。四佛说常果上根得益。婆罗门说法身无舍利中根得益。佛分别三身下根得益。今叙中云。我今当说忏悔等法。即是叙下三周之法能破恶也。次从诸根不具下叙述空品。文为二。初三行半明所破之恶。次二行半明能破之方。初又为三。诸根不具下破报障。愁忧一句破烦恼障。恶星灾异下破业障。余经对缘云报障难转。因时可救果无如何。此经三障皆可转。一往释此三障由破五戒。破五戒是业障。受三涂人天等身是报障。烦恼为根本是烦恼障。今直就人道中明犯五戒报者。诸根外缺寿命内夭。此两句是杀生报。昔损他身分今诸根残毁。昔断他命今寿损减。经云。杀生因缘得二种果报。多病短命。即其事也。若贫穷困苦是外无依报。诸天舍离是内无福德。此两句是犯盗戒。经云。有同生同名天龙辅佐之。功德天发愿利益之。盗人无此事也。又先富后贫者。必是龙弃天舍也。若亲厚内斗王法外加。此两句是犯淫戒。经言。人护则人嗔法护则法坏。昔侵其人今骨肉斗讼。昔毁他法今王法所加。即其事也。各各忿诤此应有两句。或是翻者脱落。或是略尔。内则各各忿诤。外则人人不信。此一双是犯妄语。昔不实欺他今常被欺忿。昔语无实今人无信者。外耗财物内亏礼度。此是饮酒报。昔慢财费日今多损耗。昔乖撙节今堕聋騃。经言。嫌恨猛风吹罪心火常令炽然。即其事也。问释大乘经。何得以五戒对义。答开合五戒大有所关。提谓经云。五戒者天地之大忌。上对五星下配五岳中成五藏。犯之者违天触地。自伐其身也。又对五常。不杀对仁。不盗对义。不淫对礼。不饮酒对智。不妄语对信。又对五经。不杀对尚书。不盗对春秋。不淫对礼。不妄语对诗。不饮酒对易。又对十善。杀盗淫是身三。妄语摄口四。饮酒摄意三。俗不能护口。略制一不妄语。释论云。说重者是妄语则已摄三。饮酒是邪命自活增益恚痴。出世以智慧为首。生死以三毒为根。若能禁酒是防止意地三毒。长养出世智慧也。是为开五戒出十善。十善是旧法轮王所用。亦名性罪性善。都是一切罪之根本。又五戒对五阴。不杀即色阴。不盗即受阴。不淫即想阴。不妄语即行阴。不饮酒即识阴。五阴开四念处。念处开三十七品。三十七品开三脱门。三脱门开涅槃。故云色能发戒。受受禅定。想慧悟虚通。行发解脱。识即知见。当知五戒能成五分法身。办二乘之法也。又五戒亦是大乘法门。提谓经云。五戒是佩长生之符不死之印。即常德也。出入无乱往还无间。即净德也。统御一身即我德也。以立道根。即乐德也。此是五戒对四德。束五戒为三业。即对三无失三不护三轮不思议化三密三轨三身三佛性三般若三涅槃三智三德等无量三法门。横竖无边际与虚空法界等。亦是无尽藏法门。亦是无量义三昧。举要言之。即是一切佛法也。
　　复次害命名事杀。不害命名事不杀。法门解者。析法名理杀。体法名理不杀。当知不杀之戒种种不同。论其果报亦复不同。若作意防护如马着勒如牧牛执杖者。报在人道百二十年。唯得肉眼无有四眼。若任运性成如河注海者。报在六天。极长者九百二十六亿七千万岁。唯得天眼未得三眼。若加修客戒无常苦无我等慧者。报在变易。寿七百阿僧祇。唯得慧眼未得二眼。若加修常无常等慧。报在莲华藏海受法性身。分得五眼分得常寿。比佛犹是诸根不具。寿命损减。况前诸根诸寿邪。若圆教人。持事不杀戒。又持理不杀戒。不坏于身而随一相。不断痴爱起于明脱。体阴界入无所毁伤。若子若果不生不灭。成就智慧居常寂光土。常寿湛然五眼具足。得根自在耳见眼闻。得命自在修短自任。是则名为究竟持戒。诸根具足命不损减也。又圆教人何但持之是戒。唯杀唯慈。亦作事杀亦作理杀。如仙豫大王杀五百婆罗门。与其见佛之眼。与其十劫之寿。又作法门杀者。析荡累着净诸烦恼。如树神折枝不受怨鸟。如劫火烧木灰炭双亡。故央掘云。我誓断阴界入。不能持不杀戒。一切尘劳是如来种。断此种尽乃名为佛。成就金刚微妙法身。湛然应一切。唯杀唯慈。垂形九道。随其所宜示长短命。任其所见用缺具根而化度之。前诸戒行浅近隘塞。非是通途。圆戒宏远径异会同。故名究竟持不杀戒也。不杀之戒。人天已上极佛已还。旷大纵横其义如是。云何而谓是小乘数耶。复次不与取名事盗。与取名事不盗。法门解者。如佛言曰。他物莫取名法门不盗。菩提无与者而取菩提。是名法门盗。不盗之戒种种不同。若持戒作业求可意果。可意果者无常速朽悉是他物。臭如粪果害如毒食。有智之人所不应求。设使得之心不甘乐。云何殷勤饮苦食毒而自毁伤。贫穷四姓即此三界洄澓困苦。岂过有流。三障障佛第一义天之所舍离。是名为盗非不盗也。又二乘之人以四谛智观身受心法。厌恶生死欣求涅槃。涅槃心起为自为他为共为无因。介尔心生即取他物。即非时取证即不待说所因。焦种不生。见苦断集修道造尽非求法也。谓有涅槃成涅槃见。若有着空者。诸佛所不度。身长三百由旬而无两翅。堕三无为坑。受若死若死等苦。法华云。饥饿羸瘦体生疮癣。岂非贫穷困苦邪。净名云。不见佛不闻法不入众数。岂非第一义天远离邪。此犹名盗非不盗也。若别教菩萨次第行次第学次第道。从浅至深舍一取一。来已更复来。去已更复去。悉是辱于来去相。亦是不与而取。取已而舍。亦是贫穷。舍已更取。数数去取即是困苦。不即与第一义相应。即是远离。此犹名盗非不盗也。圆人观诸法实相。受亦不受。不受亦不受。亦受亦不受亦不受。非受非不受亦不受。不受亦不受不取是菩提。障诸愿故。是法平等无有高下。不高故不取。不下故不舍。如是观者。观如来藏具足无缺。是如意珠。随意出宝。即修罗琴。任意出声。即是大富。大富故无取。无取故即第一义。第一义故天不远离也。是名究竟持不盗戒也。圆人复有盗法门。菩提无与者而取菩提。如海吞流不隔万派。如地荷负担四重担。众生悉度烦恼悉断。法门悉知佛道悉成。此义可知不能多说。前诸戒行浅而且塞。非是通途。圆戒宏远径异会同。故名究竟持不盗戒也。复次男女身会名事淫。不会名事不淫。法门解者。若心染法是名为淫。不染法名为不淫。不淫之戒种种不同。若关禁七支。如猴着锁。擎一油钵过诸大众。割舍触乐求于未来净洁五欲。如市易法以铜钱博金钱。此乃增长欲事非不欲也。若为生天故持戒。如羝羊相触。将前而更却。帝释共八十亿那由他天女纵逸嬉戏。看东忘西欲犹不足。化为老修罗纳舍脂。使诸天亡身失首。又见仙人入定污弄其女。仙从定起。释羞自化为羝羊。仙人咒之。千根着身无能却者。后来忏谢变为千眼。是亦增欲非不欲也。若断欲界粗弊之欲。染着色无色界禅定之乐。如冰鱼蛰虫堕长寿天。是为一难。贪着禅味名为大缚。是染欲法非不欲也。若憎恶生死如怨如蛇。爱玩涅槃如亲如宝。弃之直去涉路不回。诸有色声不能染屈。如八方风不能动须弥。若闻菩萨胜妙功德。甄迦罗琴声迦叶起舞不能自持。随岚风至破须弥如腐草。是染欲法非不染也。若菩萨恶生死如粪秽。恶涅槃如怨鸟。舍于二边志存中道。起顺道法爱生名顶堕。是菩萨旃陀罗。既无方便。此慧被缚不能胜怨。已所修治为无慧利。是染欲法非不欲也。圆人观一心三谛。即空即假即中。即空何所染。即假何所净。即中何所边。即空即假何所中。即空故无我人十六知见依正等爱。即假故无空无相愿等爱。即中故无佛菩提转法轮度众生等爱。三谛清净名毕竟净。是净亦净。经言。唯佛一人具净戒。余人皆名污戒者。圆人行于佛法。即究竟持不淫戒也。圆人又有染爱法门。如和须蜜多女。人见人女天见天女。见者得见诸佛三昧。执手者得到佛刹三昧。歍者极爱三昧。抱者冥如三昧。各各皆得法门。亦如魔界行不污戒菩萨。变为无量身。共无量天女从事。皆令发菩提心。如维摩诘。若入后宫。后宫中尊化正宫女。先以欲钩牵后令入佛道。斯乃非欲之欲。以欲止欲。如以屑出屑将声止声。前诸行浅塞。非是通途。圆戒宏远径异会同。是名究竟持不淫戒也。复次不见言见。见言不见。名事妄语。法门解者。未得谓得。未证谓证。名为妄语。妄语多种。诸欲求时苦。得时多怖畏。失时怀忧恼。诸欲无乐时。凡夫痴人于下苦中横生乐想。竖我慢幢打自大鼓。谓色即是我。我即是色。色中有我。我中有色。执有与无斗。执无与有斗。依止断常起六十二戏论。破慧眼不见于真实。增见长诸非。吾我毒甚盛。备口四过。略标妄语尔。三十三天黄叶生死谓是真金。非想自地具细烦恼。谬计涅槃。此非妄语。谁是妄语邪。二乘之人竞执瓦砾欢喜持出。生灭度想生实未尽。宁得灭度。生安隐想。所作未办。宁得安隐。净名云。佛为增上慢人。说离淫怒痴名为解脱。其实未得一切解脱。未得谓得。岂非妄语邪。佛为别教人以四门说实相。执于一有隔碍三门。乃至执非有非无而隔有无。夫实相者言语道断心行处灭。云何以字。字于无字。云何以数数于无数。岂非妄语邪。圆人如实而观如实而说。如实观者。非内观得是解脱。非外观非内外观。非离内外观。亦不以无观得是解脱。如实说者。一切实一切不实。一切亦实亦不实。一切非实非不实。如是皆名诸法实相。经言。诸佛皆实语佛语实不虚。能以一妙音遍满三千界随意之所至。随诸众生类各各皆得解。即是以佛道声令一切闻也。圆人亦有妄语法门。无车说车诱戏童子。无乐说乐止彼啼儿。若有众生。因虚妄说得利益者。佛亦妄说。经言。我是贪欲尸利。我是嗔恚尸利愚痴尸利。然实非也。我是天是人。实非天人。我是龙鬼。实非龙鬼。将虚以出虚。令有不虚尔。前诸行浅近隘塞圆行深远。夷坦无碍经异会同。故能如此。是名究竟持不妄语戒也。复次若谷若草昏心眩乱者名事酒。法门解者。迷惑倒见名之为酒。倒见多种。夫酒为不善诸恶根本。能生三十六种之失。招于五百世中无手。慢刑失礼发出伏匿。眠卧粪秽唐突水火。过患如此。人犹尚之。晋世引满称艺能。魏朝清浊为贤圣。毕卓自署为酒徒。郑泉自誓为酒壶。竹帛载之古今歌之。不应作而作。不应歌而歌。非醉酒是何。释论云。有一法师。为王说五戒罪福。王难云。饮酒招狂饮者甚多。狂者何少邪。法师举手指诸外道而已。更言余事。外道侜张云。王难甚深。是秃高座更不能答。王云。法师答竟。狂亦不少。指汝等是。将护不彰尔。此即世人之醉也。又贪如海纳流无有满时。嗔如火益薪展转弥炽。痴如胶黏结如冰足水。八万尘劳烦恼其心。无暂停住。掣电蛇舌扬焰猕猴。五欲搅作无时不醉。大经云。从昔已来常为声色所醉。流转生死。三界人天通有此醉也。若二乘之人虽断九十八使四住烦恼。无明未吐。如半疟人。大经引醉归之人。世间无常乐而言我净。如来实我净而言无常乐。如彼醉人见日月转。此二乘醉也。菩萨之人无明未尽不了了见。菩萨行故见不了了。如远望大舶遥观鹅雁。夜睹画像远视人杭。亦如醉人朦胧见道。如是等无量譬喻显于菩萨未得明了。故迦叶云。自此已前我等悉名邪见人也。此菩萨醉也。圆人行如来行。具烦恼性能知如来秘密之藏。虽有肉眼名为佛眼。所可见者更不复见。故文云。入深法性。即于此典金光明中。而得见我释迦牟尼。大经云。了了见佛性犹如妙德等。是则五住正习一时无有余。酒法既除。何所可醉。是为究竟持不饮酒戒也。圆人亦有饮酒法门。鸳掘云。持真空瓶盛实相酒。变化五道宣扬哮吼。波斯匿醉转更多恩。末利后饮。佛言持戒。入于酒肆自立其志。亦立他志。夫得其门者逆顺俱当。失其柄者操刀伤手。前诸行浅近隘塞。圆行宏远径异会同。故能如此。是名究竟醉醒无二也。上观四谛智名四佛。观五佛云何观。观五戒实相觉智清净。即是观心中见五佛也。次破烦恼障。指愁忧恐怖一句是也。上来诸事或约内身或约外报。是报障义便。此一句专明心为烦恼障便。
金光明经文句卷第二
　　报障如上可解。烦恼与业云何。数人云。数起而轻名烦恼。数起而重名为业。天台师云。任运常有是烦恼。卒起决定心发动身口。必牵来报者是业。若尔恶星灾异都不关心。云何是业障。此乃外相表业将起。是业责报之相即得是业障也。若烦恼业转报未必转。若报转业烦恼必转。通论。见思烦恼皆有愁忧恐怖。别论。愁忧属见烦恼。恐怖属爱烦恼。今不具记(云云)。三破业障者。从恶星灾异下是也。业将感报故其相前现。相名表发意在此也。恶星者。别有客星也。亦是五星二十八宿。一方有七。四七二十八也。违其度数失其分野。若荧惑乱行麻彗暴出。是客星也。灾异者。风雨雪霜乖候等是也。众邪者有三。人邪鬼邪法邪是也。虫道者毒鬼也。又言三毒是虫也。变怪者诡怪也。谓禽兽丑恶形声等是也。恶梦者。心灵潜密业现其中。梦见不适意事是也。夫诸业表报不出五罪。若恶星表亡身失命者。杀生业相也。恶星表神弃困穷者。窃盗业相也。恶星表亲离幽厄者。淫罪业相也。恶星表诬枉谗谤者。妄语业相也。恶星表丧失财产者。饮酒业相也。其余灾异怪禽恶梦等。随其时节各有所表。细心推详不出五罪之报。行者知解推之。何须折篾钻龟问管公明邪。从当净洗浴下二举方法能空于恶也。前业相外彰报对不久。内无方法何以禳之。约其三业作三德之方。以事表理也。洗浴臭体拟作法身。缄唇摄耳拟听般若。至心清净拟作解脱。前令洗浴内身。后更劝净外服。内外相成尔。前但令听后诫令专听。郑重缄口尔。前令至心后示至心之境。成其方法尔。夫人身本于不净。莲华本于淤泥。譬如栴檀生于伊兰。世间现见也。今近因三业规矩。远成三德妙义。可不信哉。洗浴法身能禳报障。摄耳缄口能禳烦恼障。至心能禳业障(云云)。从是经威德下四结成也。能悉消除者明三障转也。今其寂灭者三德成也。寂灭秖是涅槃。涅槃秖是三德。前三业方法既成。三障理数应转。三障既其已转。理数成于三德。报障转成法身德。烦恼障转成般若德。业障转成解脱德。前寄事相将浅以表深。后明寂灭将深以结浅。经文绣密见之者寡(云云)。护世四王下叙流通中品。皆如上说。
释寿量品
　　佛本无身无寿。亦无于量。随顺世间而论三身。亦随顺世间而论三寿量。法身者。师轨法性。还以法性为身。此身非色质亦非心智。非阴界入之所摄持。强指法性为法身尔。法性寿者非报得命根亦无连持。强指不迁不变名之为寿。此寿非长量亦非短量。无延无促。强指法界同虚空量。此即非身之身无寿之寿不量之量也。报身者修行之所感也。法华云。久修业所得。涅槃云。大般涅槃修道得故。如如智照如如境。菩提智慧与法性相应相冥。相应者如函盖相应也。相冥者如水乳相冥也。法身非身非不身。智既应冥亦非身非不身。强名此智为报身也。法寿非常非无常。智既应冥亦非常非无常。强名常为寿也。法既非量非无量。智既应冥亦非量非无量。强名无量为量也。应身者应同物身为身也。应同连持为寿也。应同长短为量也。智与体冥能起大用。如水银和真金能涂诸色像。功德和法身处处应现往。能为身为非身。能为常寿为无常寿。能为无量能为有量。有量有二义。一为无量之量。二为有量。之量如七百阿僧祇及八十等。是有量之量。如山斤海滴。实有齐限。凡夫所不知。阿弥陀实有期限。人天莫数。此是有量之无量。应佛皆为两量。逐物随缘参差长短。然此三身三寿三量不可并别一异。则乖法体。即一而三即三而一。乃会玄文。故下文云。如深法性。即于此典金光明中而得见我释迦牟尼。即其义也。但信相偏疑应身之有量。四佛偏举应佛之无量。断其有量迹疑既除。深达报法。若从信相所疑。应言寿有量。若从四佛释疑。应言寿无量。而今不道寿有量。不道寿无量。直言寿量者。意欲圆论三佛之寿量。故不偏题。取意为释。若从义便。正是报身之寿量。何故取此。报身上冥下应。上冥法性即非量非无量。下应机缘能量能无量。量疑牵无量之答即达于圆。经家从其生圆解而题品。举一而蔽诸。从此义故题为寿量品。又一时重解。寿量品亦作三重。一玄义。二引证。三还源。玄义者。寿者命也。谓报得命根连持不断。名之为寿。延促期数名之为量。故言寿量也。此释应佛因缘之寿量也。又寿者受也。境智和合共相盛受。谓无分别智盛受无分别境。无分别境盛受无分别智。如函大盖大。故寿是受义也。量者相应也。境智相应故言量。此释报佛之寿量也。又寿者久也。常不变易称之为久。量者铨量也。常久之寿非多数非少数。非相应尽知。非相应不尽知。非可说非不可说。无以名之。强以铨量说其长久。此释法身之寿量也。初番为二。一有量量。如释迦之寿方八十是也。二量无量。如弥陀之寿。实是有量。人天所不能测。故言量无量也。此量无量皆应佛所为也。第二番亦二义。佛以如如智称如如境。境无分别智亦无分别。若境称于智智有分别。境亦有分别。此知与不知皆报佛所明也。第三番亦二义。一者深寂不可说。二以慈悲方便亦可得说。此可说不可说皆法佛之法也。二引证者。方八十年证有量也。诸天世人八部之众无能思算山斤海滴不可数知。此证量无量也。虚空分界不可齐限。证境无分别也。又唯除如来。证智可分别也。又下文去。智渊无边法水具足。亦是证智也。寿不可计。此证不可说也。将欲宣畅释迦如来所得寿命。此证慈悲可说也。又闻是四佛宣说如来寿命无量。证大悲可说也。新本明。婆罗门求佛舍利如粟大求六天报。即证有量也。王子说。金光明难思难解福报无边。福报无边是证量无量。难思难解即总证智境不可说等(云云)。三还源者。亦云复宗。释此寿量。虽作三身六义。勿作异解。秖是经题金光明义尔。初番量无量者。秖是明义。以其明故大小长短延促数量悉现明中。还是明义尔。第二番智境函盖体解相应。色大故般若亦大。以法常故诸佛亦常。还是光义也。第三番可说不可说。常乐我净说满法界。法性无所益。都无一言。法性无所损。还是金义。夫解一则千从。迷一则万惑。即此义也。既是两时之闻兼而录之(云云)。此品正说而序文未尽。分别如上。从王舍城下是第三疑念序。文为二。一出人。二明疑。出人为四。一出处。二明位。三出名。四叹德。处如文。菩萨者。菩名道。萨名心。自行此道复能化人。故言摩诃萨。依胜行立胜位也。信相者。信家之相在似道中。别判三十心。圆判铁轮位。下文云。见有一人似婆罗门。以枹击鼓。鼓是法身击是机动。似位机兴知非真击。又真似之位地地相随无位不有。如普贤修普贤行满位邻尊极。此似则高。信相称似道者。未敢判其高下也。难者言。若同普贤言似者。何故有疑。此亦非妨。菩萨为疑者作发起人尔。又佛地未了。疑无所嫌。法华中补处弥勒亦复怀疑。大集中有生疑菩萨。于菩提未了。菩提为我作名名为生疑。难者言。见谛已断疑。十地云何疑。答言。见谛断通疑。十地有别疑也。观解者。心王名王五阴名舍。观此五阴空寂。空寂即涅槃。涅槃能防非御敌呼之为城。初心后心常观涅槃行道。故是住处也。叹德文为二。外供养佛内种善根。此菩萨植善既深。多值诸佛。作高位解释亦应无愧色(云云)。供养有二义。一财供养可解。二法供养。佛说百千法门。随而修学名法供养。观心解者。一念觉了心名为佛。无量功德心资此觉心令转明净。名供养佛。如膏资火。如食益身。如禅发慧。皆供养义也。种善根者。法性名地。观法性智名种子。常以观观名下种。久习不退名种久。五善根生名增长。增长由风动日照雨润。渐增茂好。风譬佛身轮。日譬佛意轮。雨譬佛口轮。值佛三事能大利益。楞严般若若增法性转显。法性若显定慧倍明。植种值佛二义相成。举此一双叹菩萨德也。从是信相下正明疑念序。又为二。初疑之由。次正生疑。由有远近。远由三月唱入涅槃。近由叙述。若有闻者则能思惟无上之义。又云。由乎本誓击动生疑。何因何缘者。通论三种皆名因。而此文既略。缘了相资共能显正。正当于因。缘了当缘。正因常恒寿命无量。缘能显理境常智亦常。此因此缘皆非八十之因缘。今方八十是何因何缘。是故生疑也。方八十者。世寿有三品。下方四十。中方八十。上方百二十。下方少天上方太老。中方不少不老表常。又十二因缘第八名爱支。八十灭者。表爱已尽。入有余无余涅槃。爱尽无缚表我涅槃表乐。又中方表中道。佛乐中道中道表净。为此义故方八十年也。信相不作此解。是故生疑何因何缘也。从复更念言下。是正生疑。如佛所说者。此执教疑理。教诠止行二善。感寿则长。佛昔行因甚多。而今果寿极少。理教相违。不能不惑。若无此理教为虚设。若其必然长寿安在。是为执理而惑教也。有二因缘者。与前为异。前合止行同是缘了。今就止行自作因缘。十善中一一善皆具止行。不杀是止善。放生是行善。不盗是止善。施食是行善。今经举不杀家之止善不盗家之行善。互举一边共明止行。若备论者。一一皆有止行。止之与行须明也。今就一一各有因缘。夫命是众生之所共惜。夺而害之居然大苦。宥而放之则为快乐。慈心是因不畜杀具是缘。此是止善因缘也。夫食是依报。得之则命存。失之则寿殒。施心是因。施具是缘。此行善因缘也。不杀一条既尔。乃至不邪见亦复如是。总有止行二十善四十因缘。此等因缘俱感长寿。佛之止行二善累高于山。积厚于地。云何今日八十而终。此约因果一途论止行二善。但作此解。于义未允。今当更说。人天之因以五戒十善名之为命。三乘行人以智慧为命。魔名杀者。若遮夺此事。即是断人天命。若不遮夺名为止善。方便劝修名为行善。若破坏三藏法。名杀二乘人命。若不毁伤名为止善。方便劝修名为行善。若毁訾事檀乃至毁訾世智。名断六度菩萨命。若不障碍名为止善。方便劝修名为行善。若修体法断贪恚痴是二乘命。若障不令修名断二乘命。若不障者名为止善。方便劝修名为行善。非拨体空则断通教菩萨命。若不障者即是止善。方便劝修即是行善。若毁訾渐次是断别教菩萨命。不作障碍即是止善。方便劝修即是行善。若诽谤圆融即断圆教菩萨命亦断佛命。若不留难即是止善。方便劝修即是行善。圆人非但不坏诸法而随一相。即杀诸法而随一相。如仙豫大王害五百之短命施十劫之长龄。如佛断一切烦恼及习一切无有余。此皆言逆而理顺。非小行者所行。如上所论。一一法皆有止行二善。一一善皆有因缘。若得此意历诸法门浩然若海。故大经云。行檀波罗蜜得寿命长。菩萨行檀则施众生无量寿命。乃至行般若得寿命长。菩萨行般若。则施众生无量寿命。即其义也。而我世尊行无不圆果无不满。云何今日方八十年。次明施食者。百味甘浆等依报食也。身肉骨髓者正报食也。此皆事中施食尔。经言法食。法食者世间法味。出世间法味。出世间上上法味。菩萨能为一切众生作大施主。令未发心者回邪入正。已入正者增长萌芽。如阴阳养卉。如父母鞠子多积缯绵令堕地不痛。授以五戒十善。已持五戒者。说三界火猛多所烧害。赞叹三乘无系解脱。已入证者。毁訾小乘败种焦谷。赞叹菩萨所行之道。设饥国人大王之膳。烦恼为薪智慧为火。以是因缘成涅槃食。令诸弟子皆悉甘嗜。如是等一切法门悉名法食。一一法皆具止行二善。一一善具因具缘。此诸因缘感长寿果。而我世尊行无不圆果无不满。云何今日方八十年。观心不杀者。无明为父贪爱为母。若断此者即成逆害。但观无明即是明爱即是净。体达能所皆如虚空。是为止善。观诸心数亦复如是。是名行善。能如是观获得金刚常住之寿也。己身骨髓血肉者。此彼相望此为己身。智慧推之非己身也。如王子饲虎尸毗贸鸽。皆舍父母遗体非舍己身。己身者法性实相是也。释论云。持戒为皮。禅定为血。智慧为骨。微妙善心为髓。为他说戒。戒能遮罪修福无相最上。非持非犯尸波罗蜜者。是施己皮也。说诸禅定神通变化。不起灭定现诸威仪者。是施己血也。说无著妙慧。非智非愚亡泯清净。终日说终日无说。其所说法皆悉到于一切智地者。是施己骨也。檀忍等应是肉也。说甚深法性诸佛行处不一不二。言语道断心行处灭微妙中道者。是施己髓也。将此充足饥饿众生。况余饮食。余饮食者即是人天二乘戒皮定血慧骨真谛之髓尔。法华云。于余深法中示教利喜者。即其义也。如来往昔随他意说无量无边。随自意说亦无量无边。皆是长寿因缘。云何今日方八十岁也。从大士如是至心念佛思是义时。此一句结前开后。至心者彻到心源尽心实际。故言至心。观心既然观佛亦尔。故言念佛。念佛不杀施食与法性虚空等。如此之寿不应短也。是为结前开后者。由作此观机动瑞兴故言开后也。从其室自然下是第四现瑞序。瑞者密报。相者表发。密报四佛当临此室为尔断疑。表发增进常因感得常果也。问佛作此瑞信相福作。答信相无机佛亦不应。若无诸佛机无所扣。机应相须瑞以之兴。问众缘感瑞信相独感。答通由众缘。别在信相。若瑞在灵山可非其力。室中所见岂不由之。譬张家降瑞。宁得王家受福。虽然信相是发起之人无容独善。法华云。如为一人众多亦然。就文为二。一现相由。二正现相。取结前开后之文为现瑞之由。从其室自然下为正现相也。正现相又二。一别现相。二总现相。从其室自然下是别现相。从举要言之下是总现相。别相为十。表十地因成也。总相为一。表因成一果也。又别相表地地各各增益。总相表一地具诸地功德也。问此经常果为宗。何得作相表因。答此因是果家之因。因必成果不乖宗也。问前判信相是似位。后相则非其征。若似同普贤前相亦非其兆。答一往云十地。一地之中皆有诸地功德表报利益。前后皆沾也。经家不定判位。秖可从容不得克断也。别相有十者。一其室广博。二其地宝严。三妙香氛氲。四高座涌出。五佛座华座。六放大光明。七雨诸天华。八作天妓乐。九皆受天乐。十根缺者具。此之十相表报十地功德。止可斐斖拟议。不得责其备悉。其室自然广博表初欢喜者。此地初开过于凡圣。故以广博表之。严净琉璃间错表离垢地者。此地对戒。戒是诸行基檀。诸行庄严于戒。故以间错表之。香气表明地者。其地对忍唯辱而忍增。如烟多则香盛。故以香表之。高座表炎地者。其地对精进。精进督出众行。故以高座表之。佛坐其上表难胜者。其地对禅。禅有神通转变大力。故以佛表之。光明表现前者。其地对般若。般若洞照故以光明表之。天华表远行者。其地对方便。方便善巧触处严净。故以天华表之。作乐表不动者。其地对力。力能利安一切如妓悦物。故以作妓表之。受乐表善慧者。其地对愿。愿满则心喜。故以受乐表之。根具表法云者。其地对智。因中众行故智慧为首。智导诸行随阶而圆。故以根具表之(云云)。复次十相表一一地中具诸功德。且约初地释之。其室自然广博严事者。此相表初地智也。室者以五阴为室。此阴非阴亦非非阴。不为阴非阴所作。亦不作阴非阴。故言自然。不得阴不得非阴。二边虚豁。故言广博。非直空无二十五有二种涅槃。亦有因中十力无畏种种功德而庄饰之。故言严事。严事即假智。广博即空智。自然即中智。三智一心中具足。是故欢喜。天绀琉璃杂厕间错以成其地者。此相表初地所照境。天绀琉璃莹净明彻。表真谛境。杂厕间错种种庄严。表俗谛境。犹如如来所居净土。至圣所居极尊之地。表中道第一义谛境。一地而三相三相而一地。表一谛而三谛三谛而一谛。有妙香气过诸天香者。此相表初地慈悲功德。慈能与乐如香氛氲。悲能拔苦如香离臭。此慈悲竖高故言过诸天香。此慈悲横阔故言遍满。遍满一切阴界入中。无不溥覆也。其室四面有四高座者。此相表初地四德。四德是秘密之藏。佛住其中。如高座可坐。为坐诸佛也。有四如来者。此相表初地觉四德智。智与德冥如佛坐座也。放大光明者。此相表初地自行化他。照此土表自行。照他土表化他也。雨诸天华者。此相表初地四辩。华雨于空。如辩诠于理也。作天妓乐者。此相表初地四摄。四摄摄物如乐乐他也。受天快乐者。此相表初地法喜。法喜澄神如受天乐。根缺具足者。此相表初地诸根互用。耳见眼闻。一根之中具足诸根之用也。初地功德佛辩所不能宣。略举十相表其梗概尔。初地既然。一一地亦复如是。复次十相表初地自行化他功德。前五相表自行功德。后五相表化他功德。其室广博表自行之般若。天绀琉璃表自行之法身。有妙香气表自行之解脱。高座华衣表自行之因成。佛坐座上表获记成佛也。后五相表化他功德者。放光表意轮益物也。雨华表口轮益物也。作乐表身轮益物也。又表能令众生转烦恼障而受法喜之乐。根具表能令众生转报障也。初地既然。后一一地亦复如是。从一切世间下是总现相也。别相文广意略。总相文略意广。此表十地因成一果究竟具足也。一切者该十法界也。世间者包三世间也。未曾有者因中所无也。悉具现者因圆理显也。国土世间未曾有则实相满。众生世间未曾有则般若满。五阴世间未曾有则解脱满。举要者。实相是要。实相既圆。何法不满邪。从信相欢喜下是第五默念腾疑序。文为二。初见相欢喜。二默念陈疑。欢喜者。既因心疑睹瑞见佛。必知闻法。是故欢喜。从至心念佛下是默念求决也。夫疑情不可久处。是故腾疑。念释迦如来无量功德相好光明神力说法。皆不生疑。唯寿命中心生疑惑。云何佛寿中八十年。念此覆心故默腾求决也。而不发言者。四佛适现。威尊敬重不敢发言。疑既覆心不得不念。又前默念而感瑞。今承前默念以求决尔。从尔时四佛以正遍知下是第六止疑序。文为二。一正止疑。二释止疑。疑盖覆心闻法不解。故先止之。例如见谛先断疑方进修道也。若信相实疑。宜须折止。若是起教因其训人。从汝今不应下正止疑也。云何不应。有三不应。一大用不应。八十者是佛大用。是故不应。二法性海深非言思所测。三以信能入以智能度。汝信智未具。岂度量所思。释论云。无量法欲量。是人为覆溺。故将不应而止之也。何以故下释三不应之意。举八众皆不能量者。释法性不应也。法身菩萨法性净土故不在言。生身菩萨若在家。为天龙等所摄。若出家为四众所摄。若法性身施权。亦为八众所摄。若凡若圣悉不能思算也。唯除如来者。释智度不应也。若如如来是则能知。既未如如来。那忽能知。旧用此语为智所知。知是无常可量之法。天台师云。不尔。如来有无量常智。能知无量常法。岂可以常智所知判为无常邪。智性既冥大用可解。是释三不应也。从时四如来下是第七集众序。余经或先集众后现瑞。此经先现瑞后集众。前后互出。尔时者将欲宣畅之时也。众者欲色界诸天也。信相一人利益者少。有缘若集所益处多。是故集众。众有四种。一发起众。信相树神等是也。二当机众。闻即得道者是也。三影响众。从十方远来者是也。四结缘众。当座虽未得道。作后世因缘者是也。如流水为鱼说法。远作今日得悟因缘。即其事也。此经集天龙众。与华严意同。亦集人众而文略。新本中有无量百千婆罗门众。忏悔品初信相及眷属诸耆阇崛山。即是人众也。相承云。此经与冥道相关。正集天龙略不说人尔。总瑞中云。一切世间未曾有事悉具出现。不见与二乘记。但明帝辨性。与般若方等意同。故判属方等教摄。此中应论乘戒缓急四句。判出天龙生处。得道不得道。权实等事。如别记(云云)。齐此判属序段者文云。将欲宣畅大众云集。岂非序之明证邪。序分竟。从尔时四佛下三品半文是第二正说段。凡三说不同。一云。寿量明常果为宗。常果契性性即是体。二义宛然不须多惑。下忏悔品灭恶。赞叹品生善。空品导成。即是经用也。二云。寿量明宗。忏叹明用。空品明体。此乃以因中所用之性为果上所显之体。于义不便。故不用之。三三藏云。正说有两段。寿量是果段。三身是因段。二文各有序。虚空藏问为因段序。直是发问于序义弱。师云。三身成果上义非因义也。是故不用。初家所说好与今意同。新旧两文凡三处明宗。初是四佛拂疑。明应化之寿非思算所知。迹既长远本难穷极。上根人闻迹悟本也。若未悟者。王子明。蚊蚋脚可以作城楼。鼠登兔角梯食月除修罗。明法身无舍利。如来真实身舍利无是处。中根人直无理本而悟迹也。若未悟者。释迦论三身共说广分别之。本迹俱解。是为三番明宗显体。忏品别论灭恶通亦生善。叹品别论生善通亦灭恶。空品导成。俱是经用也。今之四卷止有一番明宗。文为四。初四佛说偈。二信相欢喜。三当机得道。四四佛还本。说偈又二。一经家叙。二四佛喻说。问四佛说偈为各为共。答经既无文不可定判。或宜闻共说异口同音。或宜闻别说。各引一喻。见亦如是。若见四佛同尊特身。一身一智慧者即是常身。弟子众一故。若见四佛佛身不同。即是应化。弟子众多故。分八偈为二意。初云。前四偈立譬。次一偈合譬。次二偈断疑。次一偈结释。次云。前四偈为譬本。后四偈合释。两途俱可用。旧云。四偈止譬其寿长。更无别意。是义不然。诸佛之教上中下善。其言巧妙其义深远。此中正是常宗断疑。一经之要处何容无义。且作三意消文。一对四谛。二对四念处。三对四德。四谛理通因果。四念论因。四德论果。若论果寿宜对四德。果不孤起故念处明因。因果有本故对四谛也。上以四佛对四谛智。今以四佛所说对四谛理。旧读四谛文云。知苦如苦相。知集如集相。相是其事。齐事而知。于理不显。今明。知苦如苦相。如是其理相是其事。即事而真事理双达。余三谛亦如是。如是释者于四谛理义便也。又一解。知苦是知俗。如是知真。相是知中。中是实相。故今以相为中也。此则三谛具在一文。知苦既然下集道灭亦如是(云云)。明识四谛是修长寿境。故约四谛对偈也。一切诸水者此对集谛。大经云。有河洄澓没众生。即其义也。水体润生如集能资长。鼓怒浩浣无处不有。集亦如是。没溺凡圣亘界内外也。诸须弥山者此对苦谛。小般若以身为须弥。即其义也。山体结构磐峙水上。如苦报积聚为集作果系缚界内外色心也。大地微尘者此对道谛。法华云。其所说法皆悉到于一切智地。即其义也。地体能容载水陆两途。如通别道到此彼岸。虚空分界者此对灭谛。法华云。常寂灭相终归于空。即其义也。空体尽净。五翳所不能染。三光所不能净。如灭谛灭无二十五有及灭化城涅槃也。四谛理遍一切处即法身。四谛智称境而知即报身。从体起用同其长短即应身。信相但见应短不见应长。应尚不达。宁知报法。四佛举四喻喻其应长。水滴山斤地尘空界尚无能思算得其边表。况复智冥于法。渊哉玄哉。信无底际。旷矣大矣。岂有垠涯。举应迹以释报法。豁然明悟。断疑之巧为若此也。释此偈妙为若此也。行者思之思之。四偈对四念处者。念处之观本在苦谛。唯应约须弥山偈而论。今则通对也。一切诸水对受念处。受能含纳如海多容故也。须弥山对身念处。色相与质碍相类故也。大地对于想行念处。想取行行如地容载故也。空界对心念处。心但有名如空无相故也。若观四念处是修长寿因。若念处得道即是长寿果。故用念处对四偈也。若观四枯念处。破凡夫之四倒。若观四荣念处。破二乘之四倒。若观中道念处则非荣非枯。于其中间而般涅槃。成五种解脱。谓色解脱乃至识解脱。脱五阴缚名五解脱。洞达五阴空无所有名五般若。冥五阴现名五法身。虽三分别。不一不异不纵不横名秘密藏。号大涅槃。仁王呼为法性色法性受想行识。阴之法性即是法身。智冥法性即是报身。法报皆非常非无常。而能起用为常为无常。常用则长无常用则短。信相但见无常不能见常。于用未达。况解其本。四佛举喻明其用常。迹常无边非思算所得。况复体理宁可心知。信相迷除豁如云卷。断疑之巧为若此也。四偈对四德者。水润生荣对常德。山能高出对我德。碎地为尘对净德。空无苦受对乐德。四德成就是果上所克。果与理冥。冥于非常非无常。能起常无常用。冥于非我非无我。起我无我用。冥于非净非不净。起净不净用。冥于非乐非不乐。起于乐无乐用。信相但见无常无乐不见常乐。于应尚迷。何能识本。四佛举四德之用非思算所知。体本报法杳然虑外。信相闻说非但疑除惑断。增信生解。故欢喜踊跃得之于怀(云云)。亿百千万下合譬偈也。旧解有二失。一僻取文。二偏执义。旧云。四譬皆有齐畔可尽之物。百千是数法。数必有穷。据此为无常。今释不尔。四佛引四譬者。乃是举量以况无量。量物尚非思算所知。无量之法宁可图度。亿百千万此举数法以明无数法。既不能数数。那能知无数。纵令知数知无数。知量知无量者。秖是化用都不关体本。僻取之失非但自毁。又亦诬经。偏执义者。三身品云。化身亦常。处处说法。是故为常。当知化身备有常无常义。旧人那忽一向无常(云云)。以是因缘下两行断疑偈也。若作因缘者。因亲缘疏。命是正报。不杀为因。食是依报。施之为缘。以此因缘得寿命长。若作二缘者。不杀是不杀戒家止善。施食是不盗戒家行善。互举止行俱是二缘。法性菩提心名之为因。止行福慧等并皆是缘。缘能显性。会非常非无常。能常能无常。法食不杀等皆如上说。修因既长得果又长。显体又长起用又长。破其短疑也。是故汝今下一偈结成也。尔时信相下闻偈断疑生信也。闻寿命无量者。解迹中之能常其寿无量也。疑去者。解迹中之能短。其寿八十也。深心信解者。悟其本识非量非无量也。踊跃者登位也。欢喜者信生也。别教释者。信相似位中疑惑去登欢喜地中信生也。圆教释者。信相铁轮位中疑惑去入住铜轮位中欢喜也。若作普贤似位释者。下地中疑惑去。十地顶深信坚固。犹若金刚。邻真接极而生欢喜也。从说是如来下是第三当机上根初悟之。从时四如来下第四息化也。佛本为缘兴。缘已利益则摄化还本。故言忽然不现也。观解者。谛境发智觉慧相应。深观此慧亦不得慧。亦不见境。境智俱寂即是不境义也(云云)。
金光明经文句卷第三
释忏悔品
　　诸大乘经多分散明忏悔。此经专以忏悔当品。今先释名。忏者首也。悔者伏也。如世人得罪于王。伏款顺从不敢违逆。不逆为伏顺从为首。行人亦尔。伏三宝足下正顺道理。不敢作非。故名忏悔。又忏名白法悔名黑法。黑法须悔而勿作。白法须企而尚之。取舍合论故言忏悔。又忏名修来悔名改往。往日所作恶不善法鄙而恶之。故名为悔。往日所弃一切善法今日已去誓愿勤修故名为忏。弃往求来故名忏悔。又忏名披陈众失发露过咎不敢隐讳。悔名断相续心厌悔舍离。能作所作合弃故言忏悔。又忏者名惭悔者名愧。惭则惭天愧则愧人。人见其显天见其冥。冥细显粗。粗细皆恶故言忏悔。又人是贤人天是圣人。不逮贤圣之流。是故忏悔。又贤圣俱是人天。是第一义天。第一义天是理。贤圣是事。不逮事理俱皆忏悔。又惭三乘之圣天愧三乘之贤人。不逮此天人故名惭愧。惭愧名忏悔。又三乘贤圣皆是人。第一义理为天。约此人天惭愧故名忏悔。又三乘贤圣尚非菩萨之贤。况菩萨之圣。今惭愧三十心之贤十地之圣。故名惭愧忏悔。总此贤圣皆是人。第一义理名为天。约此人天论惭愧。故名忏悔。又三十心去自判圣人。十信是贤人。约此贤圣论惭愧忏悔。总此贤圣皆名人。第一义理名为天。约此人天论惭愧忏悔。合十番释名也。次明忏悔处者。大经阇王偈云。粗言及软语皆归第一义。是故我今日归依于世尊。又梵行品云。我昔与汝等不见四真谛。是故久流转生死大苦海。若能见四谛。则得断生死。生死既尽已。则不受诸有。法华云。行处近处住忍辱地。亦不行不分别。又云。宝处在近。汝可前进。即灭化城即至宝所。此经云。我当为是作归依处。归依处者。即甚深无量法性也。法性秖是谛理。谛理秖是妙境。诸佛所师寂灭真如秘密之藏。十方众圣安住其中。若得其本本立则道生。不得其处则平地颠坠。如盲人入棘林。动转挂碍。为是义故须识忏悔处也。故普贤观云。端坐念实相。众罪如霜露。慧日能消除。我心自空罪福无主。是名大忏悔。是名庄严忏悔。是名无罪相忏悔。无罪相者。此约空为处也。庄严忏悔者。约俗谛为处也。大忏悔者。约中道为处也。若三种差别者。此是历别论处尔。即一而三即三而一者。此圆妙忏悔也。诸大菩萨修学佛法而忏悔也。若识此法而忏悔者。最妙最上忏悔处也。大经云。譬如有人在大海浴。当知是人已用一切诸河之水。大品云。譬如负债人依投于王。债主反更供养。何敢就其觅物。书云。如墙头草非其茎叶能高能长所依得处也。行人若依法性为忏悔处者。高出一切诸处所也。行人若识此意。先当求觅法性道理为忏悔处也。次明忏悔法者。法为二种。一正法。二助法。正法者。即是观法性之慧也。法性常故是观亦常。法性乐我净故观慧亦尔。法性不可思议。至深至妙无上无等等者。观慧亦尔。境智相冥无二之法。如如不异者。境如智智如境。故言如如不异也。经言。说智及智处。皆名为般若。说智及智处。皆名为实相。说如不说不说如说。说不说无二无别。以此观慧历一切法亦复如是。故云毗卢遮那遍一切处。若行若住若明若闇皆得不离见佛世尊。六根所对无非佛法。耆婆揽草无非药者。普能愈病。释摩男所执。一切砂砾皆变为宝。阿那律空器悉满甘露。若如是者。所观之罪非复是罪。罪即实相。所观之福福即非福。福即实相。纯是实相。是名大忏悔也。助道忏悔者。若纯用正忏亦不须助。若正道闇昧不明了者。修助以助之。所谓灰汁澡豆皂荚木患以助清水尔。略言勤用身口意而为助也。身谓旋礼。口谓读诵。心谓策观。而助开门。如顺流顺风助之以篙棹去则疾也。如是略论正助也。四明忏悔位者。若作一种解者谓。鄙浊凡夫应须忏悔。离垢清净者何用忏悔。此不如是故新本业障灭品中说。人从父母禀身。十月怀抱三年鞠养。抚念惟惟始能升头戴发。教方教数始解作人。那忽违恩背义而行杀逆。天虽大不覆此人。地虽厚不载此人。此人命终直入地狱。如是逆罪应须忏悔灭除业障。佛为人天师。师严道尊。凡有所说若有违犯罪莫大焉。初篇后聚那可违负。尔则欺佛负心。复负三师七僧。此则佛海死尸华园烂肉。此四重人应须忏悔灭除业障。多嗔堕蛇虺。多欲堕鸠鸽。多痴堕虱蚁。多慢堕飞鸟。多谄堕修罗。外悭堕饿鬼。饿鬼常饥渴。畜生相残害。修罗多怖畏。是四恶道闻名尚不可。况复当之。应须忏悔灭除业障。人中八苦一苦尚不可忍。况八苦交横。应当忏悔灭除业障。天上有五衰地狱等苦。色界天不得速入定。求不得苦。无色界天有四心苦。三界笼樊生死窟宅。应须忏悔灭除业障。若出家人虽欲修道为五烦恼所障。心不得停心。为四颠倒所惑。不得入四念处。亦须忏悔除灭业障。念处治彼四倒。二恶不勤断二善不勤生。不得入如意足。暖法不发。亦须忏悔。五根不生。喜有退堕。根生未有力。虽有力未邻真如。是四善根中应须忏悔灭除业障。苦忍明发虽不堕三途。欲界七生次第应受。一生尚苦。何况七生。虽断欲界五下分六品。余三品在。亦应忏悔。虽断五下八品尽余一品在。虽断色尽余无色分在。亦须忏悔。虽入有余涅槃犹有果身在。身子风热毕陵伽眼痛。欲弃有余入无余。亦须忏悔。虽断三界正使尽习气尚存。亦须忏悔。支佛亦尔。亦须忏悔。若干慧地未得理水沾心。故言干慧。性地未能见理。八人见地犹有爱惑。薄地神通未能还生欲界。离欲地犹有上界惑。已办地不能除习。辟支佛地但作神通。不能达文字。菩萨地未穷至极。如是等位皆须忏悔灭除业障。十信但信未能称理。十住但入偏理。十行但事未能入中。十回向但修中未能证中。十地虽证中地地皆有障。未穷于学不得无学。应须忏悔灭除业障。又十信虽三智圆修。但是方便陀罗尼。十住已去乃至等觉已来。秖如十四日月。非十五日月。匡郭未圆光未顿足。闇未顿尽。应须忏悔灭除业障。齐此已来当知忏悔位长其义极广。云何而言止齐凡夫。是故五十校计经。齐至等觉皆令忏悔。即其义也。若人得闻如此忏悔功德不少。故文云。非于一佛五佛十佛修诸功德闻是忏悔。乃于无量百千佛所修诸功德。闻是忏悔。语其华报。在在处处。常为国王辅相大臣之所恭敬。语其果报。常为十方诸佛互相恭敬。直闻此忏悔。尚得如此功德。况复如法修行。已闻忏悔义。此法从经出。此经从佛说。是故当报恩归命礼诸佛(云云)。忏悔品依字训释。忏者鉴也。披陈发舒己之三业。不敢隐讳令他委鉴。颜恧而口蹙。心摧而意伏。身被鉴故而颜恧。口被鉴故而唇蹙。心被鉴故而意伏。故忏名鉴也。悔者废也。内怀鄙耻悔造众非。悔身故则三废。悔口故则四废。悔心故则十废。故悔名废也。又法门释者。忏悔名惭愧。惭愧是白法。又自不作恶。不教他作恶。如是等种种说。忏悔有三。一作法。二取相。三无生。此三种通大小。小乘作法者。如毗尼中发露与学二十僧行摩那埵。或半月作法。或对首作法。或责心但令作法成就。不障僧事即清净也。阿含中亦作相忏。犯欲人作毒蛇口想。此观成时淫罪即灭。亦有观空忏。秖是真空。大乘中亦有作法。或八百日。虚空藏涂厕是也。或九十日。般舟是也。或四十九日。大悲忏是也。或二十一日。法华是也。或七日。方等是也。灰汤澡豆净身。辛酒禁口惭愧勤心。旋诵各有遍数等。皆作法忏摄也。取相忏者。如方等求十二梦王菩萨戒见华光摩顶虚空藏中唱声印臂相起罪灭。虽不正明作法。兼得事用也。无生忏者。如普贤观云。端坐念实相。如日照霜露。观空缘理无相最上。虽不正作事相。兼上两忏也。作法忏成违无作罪灭。而性罪不除。如犯杀生。作法忏成违无作罪去。而偿命犹在。即其义也。取相忏能灭性罪。性罪去违无作罪亦去。如伐树枝叶萎。根本未去续生如故也。观无生忏能灭无明。如覆大地。根枝叶等悉尽无余。又作法灭违戒上罪。取相灭犯定上罪。无生灭犯慧上罪。又作法灭三恶道报障。取相灭人道报障。无生灭三界有漏报障。又作法灭三恶道业障。取相灭人道业障。无生灭三界有漏业障。又作法灭怖畏忧愁之烦恼。亦是破烦恼。取相灭四住之烦恼。无生灭无明之烦恼。又三种忏共除报障。取相除业障。无生除烦恼障。又作法忏如服姜桂。差病而已不能肥身。譬罪灭不能生善。取相忏如服五石。病差身充。不能得道。无生忏如服五芝。病除身飞升仙得道。如是等种种分别行者须知。今文具有大乘三忏。着净洁衣专听是经。又七日七夜朝暮净心等即作法也。于其坐处得见弥勒文殊普贤。即取相也。五阴舍宅观悉空寂。本无有生亦无和合。即无生也。三意宛然。故能灭诸恶荡五障。显经力用也。从此品下明经力用。今品正明夜梦昼说忏悔断恶拔苦。下品正明昔叹发誓生善与乐。旁正互举。此品文为二。初梦中见闻。二觉已说见闻。梦又二。一梦见金鼓。二梦击鼓声。见鼓又三。一正见鼓。二见鼓光。三见光中佛。梦者是入如梦三昧也。又入观如梦出观如觉。入观心静能观法性。法性即金鼓。金鼓体圆空鸣。圆即法身。空即般若。鸣即解脱。姝者胜义深义。大者广义无量义。如上文游于无量甚深法性意尔。姝大略叙鼓体。委论应言圆姝大空姝大鸣姝大。鼓体备三种。三种皆甚深无量。此即梦中所睹法身。观一而见三佛也。从其明溥照下是第二见鼓光也。光是智慧。契此法性克成大果。智与体冥。体圆姝大光圆亦姝大。体空姝大光空亦姝大。体鸣既姝大光鸣亦姝大。何者。此身与诸佛同体同意故也。即此梦中所睹报身佛一佛而三也。从复于光中见十方佛下是第三见光中诸佛也。光从鼓出遍照十方。用从体起应周法界。与机缘同事也。琉璃座者所安之理也。佛坐其上智称法性也。大众围绕者所应之机也。此即梦中所睹应佛即一而论三也。睹此三佛即是三身三德种种三法门从此设教名金光明也。从见有一人下是第二梦见击鼓。文为三。一见击鼓。二出大音声。三声所诠辩。鼓是法身击是机智。婆罗门是净行。似是邻真。邻真之人以似解之净智和会法身。甘露相应灭苦生乐。鼓是法身。枹鼓合是报身。击出是应身。声所诠辩是法界大用起教利益众生。从时信相菩萨下是第二觉已说见闻。文为四。一往佛所。二与缘俱。三伸敬。四述梦。梦者入法门为夜梦。出法门如过夜至旦。又三十心惑障未遣故如梦。登地断惑如过夜至旦。观解者。观行位中所观三身如梦。分真位中所观三身如旦。出王舍城者表出因位也。往耆阇崛山者表向果地也。伸敬有三。顶礼是身敬。瞻仰是意敬。说梦是口敬。顶礼者。菩萨居因信首为贵。诸佛在果慈悲为贱。以贵敬贱也。从以其梦中下是第四述梦也。此下总有一百六十二行偈。分为二。初四行半总明梦。后一百五十七行半别明梦。总又为二。初三行半明见金鼓。后一行明见击鼓。见鼓又三。初一行见鼓形状。次一行见鼓光明。次一行半见光中诸佛。即长行中三身意入观所观之境也。次一行见击鼓者。自睹其观智之机扣击法身之境也。出大音声者。已如上说。自睹其境智合能多利益也。从是大金鼓下一百五十七行半偈别明梦事。文为二。初从是大金鼓下至悉能灭除有二十一行三句。明金鼓有灭恶生善之力。二从一切诸苦无依无归下一百三十五行三句正明教诏忏悔之法。就能灭恶生善文为六。一有三行。灭世间因果之苦。二有三行。生出世间因果之乐。三有四行。能令众生自行化他俱备。四有四行。能灭众生报障。又发宿命通。五有四行。能令众生得诸法门。先少得后多得(云云)。六有三行三句。能破众生八难流转。释此六义皆从三涂。渐至人天二乘菩萨等。一一皆有破恶生善之力。从一切诸苦无依无归下有一百三十五行三句。是第二明教诏忏悔之法。文为五。一从一切诸苦下有十九行一句。教自说过罪忏悔。二从我当供养下有三十五行。明供养诸佛自行化他修忏悔。三从诸佛世尊我所依止下有二十一行。明称叹修忏悔。四从我以善业诸因缘故下有五十一行半。明发愿修忏悔。五从若有敬礼称叹十力下有九行。结成忏悔。生起五意者。但众生邪倒障理不识法性。愚痴障解不识因果。恶业障行不识善法。圣人慈悲因大士之梦。示其忏悔示其道理。示其因果示其善行。故论自忏荷佛恩深故伸供养。供养不泄其诚故歌咏称叹。供养是行须愿指归。行愿既圆结成赞美也。自忏文为三。初一行一句明法身是依凭之所。次两行请佛覆护。次十六行正明忏悔。夫法身具三德。即是一体三宝。法性是法宝。寂而常照是佛宝。遍一切处是僧宝。自凡夫二乘虽不知。亦不出法性。总而言之。一切菩萨何尝不以此为归依。依此则本立而道生也。内本虽立外无佛加不得成就。若蒙拥护断恶生善。办在斯须。如萌芽得雨扶疏丰郁。是故请佛也。内外因缘既备正须忏悔也。正忏文为二。初三句总明忏悔。后十五行一句别明忏悔。总忏者总忏三障也。本者烦恼是二障本也。恶者报障也。不善者业障也。三障障三身三佛三宝。三障若转诸三法门悉明。故总忏也。别忏者别忏三障也。文为三。初一行一句忏烦恼障。次一行忏报障。次十三行忏业障。诸十力前者。正忏烦恼障也。独头无明痴倒殊甚。不识法身佛也。法身佛遍一切处。痴闇不知。公于佛前造作众罪。如牛羊不识天子。如鸟雀不识檠像。于前造过。愚痴不识法身亦复如是。父母恩者。方便是父智度是母。此二法门能生法身。而不识者。是不知报佛也。不解善法者。善法是助道之行。能资智显理。而不解者是不识应佛。三佛皆不能知。岂非无明过患。此别忏烦恼障也。自恃种姓下别忏报障也。略言有三种。一以姓傲他。二以财忽物。三以壮年陵彼。虽报有此三不应自恣。若纵恣者此报成障事也。今更约法门解。出家人以慧为姓。定为财戒为年。染此三法自尊卑他者。是名染法非求法也。法华云。汝年少壮我年衰迈者。凡人以五阴盛为壮。二乘通教以空出有为壮。别教菩萨以法眼过慧眼为壮。着此诸法者。悉是恃强陵弱成报障也。悉须忏悔。从心念不善下十三行别忏业障。文为十二。初一行忏由心口造恶业。亦是教他作恶也。从身口意是自作恶也。二一行忏内外因缘造恶业。三一行忏五欲因缘造恶业。四一行信受邪师造恶业。五一行随顺恶主造恶业。六一行爱心所使造恶业。七二行为衣食女色造恶业。八一行于佛世敬田造恶业。九一行于无佛世敬田造恶业。十两句于正法造恶业。十一一行于恩田造恶业。十二一行半总一切处造恶业。造业因缘甚多。不可具列故总而忏之。若欲细释从人道为始。二乘通别菩萨等行一一作之例应可解。故五十校计经云。上至等觉皆须忏悔。即其义也。从我今供养下三十五行明供养诸佛。所以供养者。我本痴盲蒙示忏悔。此恩深重故兴供养。文为二。初一行明财供养。后三十四行明法供养。法供养为二。初八行半明化他法供养。随顺如来慈悲法门。济利含识。是为化他修法供养。后二十五行半明自行法供养。随顺如来智慧法门。修十地功德。是为自行修法供养。诸供养中法供养最为第一。财供法供事理自他皆悉具足也。化他法供养文为二。初四行化他令其修行。后四行半化他令修忏悔。初修行者。我自行十地为法供养。今复化人令法供养。譬如一灯然百千灯。瞑者皆明明终不尽。其意有四。初明化始以大悲拔苦。次劝真因十地之行。次劝真果菩提大觉。次劝精进督使速成。夫众生等故性欲亦等。善巧度一众多亦然。不计劬劳积行累德。功成大觉。即智德满。尽一切苦即断德满。文自明显不俟多释。观心者。调一念心。使真明发任运成真果。调一切心数亦复如是。弟子众尘劳随意之所转。即此义也。次四行半化他令修忏者。我蒙佛教忏。还以忏教他。重重然无尽灯。化化不绝也。文为三意。初欲为说忏。次正为说忏。三说忏已。千劫者。假多以显忏力大尔。譬如恶人造罪山积能拔于王难。尚分半国偿。岂复问其前愆。说千劫造逆。虽复厚重能拔法性之王。从如来藏中显成法身者。大觉朗然超升自在。宁复为五无间业之所缚邪。从我当安止下二十五行半自修法供养。文为二。初五行自修行。后二十行半自修忏。前自忏竟。今那复重。譬如金师。从初习学至于皓首。互烧互打器成方息。修行譬智烧。修忏譬断打。智断极乃止。重说无咎。前是自行门。今是法供养门为异也。自修行又为三。初一句标章。我当安止是也。次修因。十地是也。次成果菩提是也。珍宝者。十地因可贵。诸地即是珍宝也。脚足者。十地是果家之基本。故言脚足。又十度是十地之脚足。于余功德非为不修。随力随分正以檀为初地之足。檀足若满得入初地。乃至智度足满得入十地。故十度为十地脚足也。果中有总明果满别明果满。在文可知。功德光明者。是果上二种庄严也。令众生度海者。即果上转法轮也。从诸佛世尊下二十行半明自修忏。文为二。初一行请佛。后十九行半明忏。文为五。初四行半忏报障。次一行半忏烦恼障。次六行忏业障。次两行明回向。次五行半忏善恶两难。就报障文又二。初二行半出报障相。次二行请除灭。百劫者受报之时也。时中受身。身即是报。报有所作。作即是障。贫穷困苦是依报不圆。亦是报障也。愁热惊惧者。由贫穷外逼故惊惧内焦皆报障也。所作众恶者。即想行阴苦也。贫穷困苦者。即色阴苦也。愁热惊惧心常怯劣者。即识阴苦也。暂无欢乐者。即受阴苦也。此皆报障意尔。次烦恼障文为二。初两句出相。次一行乞清净。次业障文为三。初二行竖论三世造业。次二行横明现起十恶。次二行求忏过去业。今正受者名为报障。未受者系属行人。若修善道能为障碍。问过现须忏。未来未有。云何言忏。答数家呼为未来有。论家呼为当有。大经云。遮未来故名之为杀。现在念念灭何所可杀。秖遮断未来名为杀尔。经论悉以未来为有。故须忏也。今更举现事例之。如在家人昼度生方起无量恶念。事虽未有次第必更。忽然发心舍家修道。前所念事并与缘差。未来之业亦应如此。虽非现有时到必然。今若忏悔索然清净。横开现世三业为十恶可解。远离者恶断也。修行者善生也。十住者初心因位也。逮十力者后果满也。次明回向者。众生顽故爱着于有不能升出。今忏此罪故云回向。他以若此国土及余世界为随喜之文。今意不尔。此土他方凡所作善。皆施众生共向佛果。如声入角则能远闻。方便力大与虚空等。又结文云。是回向不得作随喜。释随喜在下文也。释八难者。此是善恶中论八难。非佛前佛后之八难。文为二。初四行指恶为难。次一行半指恶遮善为难。或指善遮道为难。初四句是报障难。诸有者二十五有。报得之身造作众恶。岂非报障。生死险难有二解。若取其因即是业障。若取其果即是报障。种种淫欲即烦恼障。心轻躁者复是报障。轻躁是觉观。觉观属报法。如罗汉断烦恼尽。出观犹有觉观散心。当知轻躁是报障非烦恼也。更举世人学问回转易辙不成业障皆由轻躁之过。岂非障邪近恶友难者。恶友能污染人三业。此属业障。如移厩于屠边。如孟母邻于哭货。朱赤墨黑。即其义也。三毒是烦恼障也。遇无难难下此有二义。一若不修善。障难不兴。若欲修善。恶障即起。善非是障。恶来遮善。名善为难。此义易知。常人皆作此解也。二者诸善是难。善能障道。岂非难邪。此义今当说。遇无难难者。自谓无恶不肯修善。如二乘入空生灭度想生安隐想不复进求菩提。即其义也。修功德难者。多作有为求可意果。如一比丘专行福德不修禁戒。堕白象中。七宝络身金盂承粪。又如妙庄严王本事等。岂非修功德难。值好时难者。如劫初时在郁单越时一向受乐都不修道。岂非值好时难。值佛亦难者。如旃遮婆罗门女善星调达等。皆是值佛而难。例此应云。闻法起谤值僧起破皆是难也。若读作难易之难者。此是恶来遮善之义。使善难成也。若读作障难之难者。此是善自是难。能障于道。又依经文云。如是诸难今悉忏悔。当知经作障难之难义也。从诸佛世尊我所依止下二十一行偈是第三称叹。若论次第。前财法供养是身意。身意未泄未备。今更口叹。若作法门者。前是供养法门。今是念佛三昧法门。文为三。初一行标章叹。次十九行正叹。三一行结叹。标诸佛者。横则十方竖则三世。事即报应理即法身。言略而意广。标章之巧妙也。我所依止者。依止法性一体三佛也。佛海者。四眼入佛眼。十智入如实智。皆失本名字但名佛眼佛智。如物投石蜜如流会海。无不甘碱者。法性三佛摄一切法。故名佛海也。就正叹为二。初十六行寄言叹。后三行绝言叹。寄言又二。初一行略叹略况。次十五行广叹广况。略叹者。诸相好中略叹金色。释论以即时铁比即时金。即时金比海金。海金比龙金。龙金比阎浮洲金。阎浮洲金比四天王金。如是转转比第六天金。第六天金比佛身金色。第六天金如铁。又佛金光彻照壁障无影。佛入城时放光照地。一女人低头礼拜。金钗堕地。唯见晃晃。不知何者是地何者是钗。佛过后光歇方见金钗尔。然金色身是众相所依处。唯举金色。故知是总叹众相好也。金有四义。坚不可毁譬常。得之者富譬乐。体无瑕秽譬净。色妙晃曜譬我。诸德之中四德为总。犹如须弥者。须弥为四宝所成。况佛身具足四德。故知总况也。广叹广况文为二。初十二行半广叹。次二行半广况。广叹又四。从其色无上下二行广叹金色无上。无上者我德也。从善净无垢下三行广叹佛色无垢。无垢者净德也。从功德巍巍下三行半广叹佛色安住。安住者常德也。从三有之中下四行广叹佛色能除苦毒。即乐德也。从如大海水下二行半广况。文为二。初二行广况。二半行合喻。佛功德海思所不能知言所不能尽。心行处灭言语道断。即此义也。海水难知况常德也。地尘难知。况净德也。山斤难知况我德也。空边难知。况乐德也。诸佛亦尔下合喻也。从一切有心下三行绝言叹也。文为二。初一行半正绝言叹。二一行半牒譬帖合。一切有心不能得知。即是绝思。思既已绝口何所宣。即绝言也。更牒譬帖合。在文可见。从相好庄严下一行总结。相者结一切相。好者结一切好。庄严者一一相一一好中皆具众德以为庄严也。从我以善业诸因缘故下有五十一行半偈。是第四发愿行若无愿。如牛无御。不能有所至。如画无胶如坏未火如水中月。故以愿持行。亦是忏悔退转之罪也。文为二。初有四十七行半明发愿。次四行约愿随喜。初愿又二。初九行自发愿。次三十八行半为他发愿。自愿又二。初四行愿果满。次五行愿因圆。果满愿又四。初一行成佛道是愿意轮满。次一行说法是愿口轮满。次一行摧魔是愿身轮满。次一行住寿久益是愿慈悲满。因圆愿又四。初一行具六度愿有为功德圆。次一行愿无为功德圆。次二行宿命念佛圆。次一行值佛圆。为他发愿文为二。前八行半愿作药树王身大悲拔苦。后三十行愿作宝珠王身大慈与乐。拔苦又为四。初一行总拔众苦。次一行拔根不具苦。次两行拔病苦。次四行半拔王难苦。与乐又为三。初十六行半与世间果乐。次九行半与出世因乐。后四行结成。上文大悲拔苦根不具者令具。今大慈与乐。视听聪明畅悦快乐。诸根语同与拔小异也。从愿诸众生常得供养下九行半与出世因乐。文为二。初三行半令修行外缘具。次六行令修行内因具。外缘又二。初二行值三宝。二一行半离八难。人缘不同。或值佛难不除。或难除不值佛。今愿其亦除亦值。内因又二。一半行生尊贵家。二五行半多饶财宝。人因不同。或多财而卑贱。或尊贵而贫穷。因不具足。今令其亦贵亦富。女有五碍。愿其无五碍苦。从若我现在下四行结成自他誓愿也。前二行结自。后二行结他。从若此阎浮下四行约愿随喜。随喜者庆他修善也。亦是忏悔疾妒之罪也。文为二。初二行随喜于他。后二行随喜于自。从若有敬礼下有九行偈。是第五结成。文为三。初二行结成断恶。故言超六十劫罪。次四行半结成生善。故言国王大臣之所恭敬。次二行半结值佛多。虽不别说善知识佛。自兼之。
释赞叹品
　　赞叹凡有四意。一从能赞人。二从生善。三从灭恶。四从所赞人。一从能赞人者。前品明信相思疑佛寿。四尊尽降其室。一心信解。夜梦金鼓出声。旦向耆山说梦。今品佛述其昔为龙尊面赞法王。愿我当来夜梦昼说。说斯人之本事故言赞叹品。二从生善得名者。夫善不孤运。生必托缘。缘中胜者无过于佛。龙尊赞佛能生妙善。从生善缘得名。故言赞叹品。三从灭恶得名者。罪之尤者无过毁佛。若翻灭斯罪应须赞叹。赞叹治于毁訾。从能治得名故言赞叹品。四从所赞人得名者。即是去来现在三世诸佛。诸佛极尊甚深。无量称扬显说。故名赞叹品。若欲分别。述得名为赞。褒喻名为叹。亦更互分别尔。释论第三十云。美其功德名为赞。赞之不足又称扬之名为叹也。此品有恭敬是身业。尊重是意业。赞叹是口业。口业不发身意不畅。为畅身意音声为佛事。故称扬显说。褒美如来真实功德。故言赞叹品也。结此四义。都是四悉檀因缘立此品名。故言赞叹品也。此品虽从四悉檀立名。正是生善之用。文为二。一长行。二偈颂。而对告地神者。主此大地。菩萨行行皆寄其上。寿命长久见去来今事。证义事强。如瑞应云。积功累德谁为证。佛时指地。是知我。今说往昔金龙尊事。所以对告地神也。又对善女天者。男天阳表权。女天阴表实。实智能生众善。善生故宜对善女。证往故宜对坚牢(云云)。今论生善之用。故对告善女。金龙尊者。此王往昔修金光明法门。依法性理故言金。能以智慧赞三世佛。辩如云雨故言龙。能为众生作大利益。为物所仰故言尊。从行得名故言金龙尊也。总有六十二行半偈文为三。一三十五行赞三世佛。二二十五行半发来世愿。三二行结会二世事。就赞佛文为五。初一行半总赞。次二十三行别赞。次三行遍类赞。次五行半绝言赞。次二行回向。总赞者。竖总三世横总十方。世方是总是。微妙寂灭是总理。总理是总法身。总事是总报应二身。总赞三身。亦是总赞三德三宝等种种三法门。如是诸佛总皆清净。清净者。即是总赞之辞也。非但清净亦常乐我(云云)。从色中上色下二十三行是历相别赞。其文间出分为六意。初六行半赞七大相海。亦赞发绀之好。次二行赞两小相海。次两句遍赞大相海。次十三行又赞四大相海。次两句赞一小相海。次两句赞手足柔软。复是一大相海。所以然者。大相小相更相间填共严佛身。龙尊巧智如法相解。如法相赞故大相小相相间而赞尔。夫相好本庄严佛身。佛身多种。父母生身。尊特身。法性身。身既不同相好亦异。相体不同相用亦异。相用不同相业亦异。三身异者。如林微尼园举手攀树。化右胁生。天地大动阿夷甚惊。披氎而相。相相炳明决定成佛。悲不能声。此是生身佛相也。如释论说。尊特身佛巍巍堂堂。譬如须弥映临大海。所有大相小相亦巍巍堂堂。不同常身常光常相。此即尊特佛身相也。法性身佛者非是凡夫二乘下地之所能见。唯应度者亦令得见。此即无身之身无相之相。一切智为头。第一义谛髻。八万四千法门发。大悲眼中道白毫。无漏鼻十八空舌。四十不共齿。四弘誓肩三三昧腰。如来藏腹。权实智手定慧足。如是等相庄严法性身佛也。种相业者。如释论修百福德成于一相。三千二百福德。成三十二相。此即生身佛种相义也。若以空慧导诸相业。一一业悉与空相应。诸相应中空相应最为第一。此是尊特身佛种相义也。若以实相慧导成诸业。一一业无非实相法界。此是法性身佛种相义。三身三种相三种相业不得纵横并别。若一异者则不清净非微妙寂灭。以不纵横并别。故是绝言。言叹所不及也。今经正赞尊特身相。上兼法性下摄生身。处中而明实赞者之巧(云云)。一一相皆明其用。如足下安平相。一切魔邪无能倾动者。一切有无无能动者。一切边无能动者。如顶肉髻相。法不礼人亦不礼圣。亦不礼分中。别有所出(云云)。从去来诸佛下是第三遍类赞。诸佛法身平等一心一慧应化亦然。特举一佛一相以为赞端。遍类诸佛亦复如是。文殊问般若云。念一佛功德与十方诸佛等。即其义也。身口清净者有二解。一云。所赞者三业清净。我今悉礼。二云。能赞者清净。以好华香是身净。奉献是意净。歌咏是口净(云云)。从设以百舌下是第四绝言赞。初三行半是绝言赞。次二行是绝心赞。而有三番者。或应拟三身绝言也。一人百头头有百口。口有百舌。住寿千劫赞生身佛相好功德不能得尽。一人千头头有千口。口有千舌。住寿万劫赞尊特身佛相好功德不能得尽。大地及天毛滴其水。一切有心不能知法性身佛相好功德。是故绝言绝心叹。从我今下两行总回向也。从如是人王下二十五行半。是第二广发来愿。文为二。初一行佛述。后二十四行半是龙尊发愿。文为五别。初五行夜梦昼说愿。次两行为他取净土愿。次两行半同求记莂愿。次三行下化愿。次十二行上求愿。其间细释可寻。问诸愿皆克。此中何不与记。答法伴未来。来在不久(云云)。从信相当知下两行是第三结会古今。如文。
金光明经文句卷第四
释空品
　　夫空者应有四种。谓灭色入空。即色是空。灭边入空。即边是空。此经通诸乘忏悔。应须四种空。而今品但标空者。专是即边而空也。何故尔。经云。无量余经已广说空。是故此中略而解说也。又空者空有空无。空有者。空二十五之块有。空无者。空二乘之灰无。两边清净名之为空。直作此说。惑者迷名滥理。不能超悟。今作六句分别。空破非有非无。非有非无破空。空修非有非无。非有非无修空。空即非有非无。非有非无即空。空破非有非无者。所谓凡邪非有非无见。二乘偏住非有非无证。别教教道执非有非无门。悉为空品空所破也。凡邪之见多种。一单四见。二复四见。三具足四见。单四见可解。复四见者。谓有有有无。无有无无。亦有亦无有亦有亦无无。非有非无有非有非无无。此是复四见。具足四见者。于一句中具有四句。四四十六句。故名具足也。虽单复具足皆苦集浩然。虽计为非有非无。实是妄见。故为空品空所破也。二乘偏住非有非无证者。断常见故言非有。断断见故言非无。有无二见灭无余。三界见思永已尽。生灭度想生安隐想。梵行已立所作已办不受后有。保此而已。不复进求三菩提。但二乘发真。断常见断断见。其门不同。或从有门入如阿毗昙。或从无门入如成实论。或从亦有亦无门入如昆勒。或从非有非无门入如那陀迦旃延经。离断离常名圣中道。四门俱断断常。名同中道。实是保偏取证。故为空品空所破也。别教教道执非有非无门者。佛为钝根菩萨。方便权巧作四门说中道。如彼筏喻。不得意者四门成诤。故涅槃云。真善妙有大般涅槃空。佛性亦色非色非色非非色。若各执一门。则于如来有诤讼心。不见中道。执此教门。犹为空品空所破也。新本云。初地菩萨欲行有相道。斯即一门之意也。文中悉有四门之说。大经云。自此之前我等悉名邪见人也。非有非无破空者。还是凡邪之空见。二乘之空证。教道之空门。堕在二边。故为中道非有非无所破也。相修者。见空证空教道空。应修中道非有非无也。非有非无见。非有非无证。非有非无教门。应修中道空也。相即者。破二边空即是中道非有非无。中道非有非无即是破二边空无二无别。般若是一法。佛说种种名空即是非有非无而不以非有非无为名者为略说故故言空品也。此品来意者。忏品破恶。赞品生善。空品导成灭恶生善也。亦是导成用宗体等。故释论云。若以无此空一切无所作。导成上品故明空品也。又常果显体。灭恶生善非不明空。利者已解。为钝根故起大悲心。更明五阴生法本性空寂尔此品有四十五行偈。分为二。初四行半叙欲说空。次四十行半正说空。无量余经者指广而明略。亦是标略以显广。若指般若则此经非方等摄。若不指般若。诸经不广明空义。此复云何。答诸经前分结集人应作次第。而其后分皆摄入前例。且举一以类诸。如阿含经云。佛将涅槃。舍利弗不忍见佛灭。前佛而去。均头头擎衣钵来至佛所。此是穷后之事。而在十二年前阿含中集。当知阿含后分至涅槃也。又方等次第在法华前。而云先于灵山已为声闻授记。岂非方等至于涅槃。又大品次第在法华前。释论云。须菩提于法华中授记故。而诸菩萨为毕定为不毕定。当知般若亦至涅槃。以此推之。言次第者是前分也。互相指者是后分也。结集者。以后分明义。气类若同向前集之。或者不知言乖次第实不乖也。此经属方等后分。指般若为广说。于义无妨。略而解说者。佛有略广二门。应作四句分别。或名义俱广。如十八空二十空二十四空是也。或名义俱略。如一独空是也。或名广义略。如法性实相实际如如法界等众多名共名一义是也。或名略义广。如生法二空之名而义大广。迄从凡地至于极佛皆名众生。释论云。众生无上者佛是。从凡夫之五阴极至佛地。亦称色解脱受想行识解脱。释论云。法无上者涅槃是。今言略说生法二空。下文云。五阴舍宅观悉空寂。善女当观。何处有人及以众生。即其义也。众生根钝者根缘不同。或广说得悟名利根。或略说得悟名钝根。此语似倒。身子一闻得悟。是略是利。目连再闻得悟。是广是钝。此经意不就得悟边明利钝。乃是闻持边论利钝。利人广闻则能持。钝人略闻方能持。今机但有得悟之机。无有广持之机。故言不能广知也。无量空义者。二乘真谛是有量空义。菩萨中道是无量空义。此经明法性实相。即是无量空义也。异妙方便者。即是悉檀方便。巧作上来办果明因灭恶生善种种分别等是也。起大悲心者。一段众生著有病重。故大悲亦重也。我今演说者。演名为广。与略相违。上论生法二空是名略。今论生法二义故言演尔知众生意者。知此一机乐略宜略对略悟略。故言知意也。叙欲说空意竟。从是身虚伪下四十行半偈。是第二正明于空。又为二。初从身伪下十九行半明生法二空境。二从善女当观下。二十一行。明生法二空观。无境观不正。无观境不显。应引止观中十番检境智明不可思议。下文云。不可思议智境。不可思议智照。新本云。如如法如如智。即其义也。明空境又二。初从是身虚伪下十七行半明实法境。二从水火风种下二行明假想境。实法者。观五阴无法。观十六无人。空观诣理故名实法。身虽未死虚假臭秽故名假想。亦名慧行行行。缘空直入名为慧行。带事兼修名为行行。亦名正道助道。空观顺理名为正道。不净破贪名为助道。小乘修正道断结名慧解脱人。修助道断结名俱解脱人。大品明菩萨发心与萨婆若相应者是修正道。游戏神通净佛国土者是修助道。法华名为大车傧从。即此意也。涅槃明正慧远离。远离十相住大涅槃。又谛观白骨破二十五有成王三昧。众经同论此二义。而互有广略。今经略明正助意也。实法境又二。初从身伪下十行半约苦果论境。二从从诸因缘下七行偈约集因论境。观此苦集而起道灭。若能见四谛则得断生死。生有既尽已更不受诸有(云云)。苦境又三。从身伪下两句明生空境。次从六入村落下九行偈明法空境。次从身空虚伪下一行结上生法二空境。是身虚伪为生空境者。揽阴成身。计有我人众生寿命。身见得生。若体其生名虚伪则求身叵得。身见不起。余知见亦寂。故约假生为生空之境。又检此身原由。一念妄想托父母遗体。假名之始也。此赤白二渧色阴也。觉苦乐受阴也。想此苦乐想阴也。具三性行阴也。识于中住识阴也。又精血是地大。湿是水大。暖是火大。气命是风大。四大围空是空种。心依此住是识种。此实法之始也。观此身与名依妄伪法。岂可为真。故言虚伪。空聚者。身名积聚。如水上泡围空而起泡名亦起。起即有灭泡名亦灭。无明业力托父母体即阴泡起。阴泡起即身名起。阴泡灭则身名灭。故言空聚也。从六入村落下明法空境。何以知之。此文但细检根尘不论人我。故知是法空境。文为三。初一行明六根。次三行明十二入。次五行明十八界。六入者六根也。能生于识名之为根。尘之所趣名之为入。亦为识之所入故名六入也。检其元初但有三事。谓命燸识。如凝酥薄酪。七日一变。巧风所吹开张五胞。揽四大净色。结成眼耳鼻舌身等。诸根若立则有生识之用。是为开色为五心但为一。识依根住故名为村。尘从此入故言结贼所止。眼见耳闻鼻嗅舌尝身触意缘各有所伺不得相滥。故言各不相知也。从眼根受色下明十二入。更开色为十。并一入少分。开心为二。成十二入也。尘入于根。根亦入尘。互相涉入通名为入。根生识强别名为根。尘污义强别名为尘。当一根尘互相涉入。故言各各自缘。他根不入此尘。此尘不入他根。故言不行他缘也。从心如幻化下明十八界。更开心为八色为十。界者隔别不滥名之为界。文为三。一心如幻化下明识遍诸根。假令眼耳不对于尘。心亦追缘预念故言驰骋。如人坐驰天下。以愚痴故不知根尘空险。故为贼害。如大经(云云)。二心常依止下明识常在根故言六根。识常在尘故言境界。若谓识不在根尘。那忽即对即觉。以即觉故故常在根尘。释论云。根不坏心欲闻复有声。众缘和合故得闻。即此义也。三心处六情下明识之于根乍出乍入。如鸟在网出入间关啄一舍一周而复始。无暂休息。识在根网亦复如是。或在于耳或在于眼。去还无定。虽复无定而得论常在(云云)。从身空虚伪下一行是第三结上生法二空境也。身空不可长养。结上生空境。长养是十六之一。长养既空十五亦空。即是结成生空境也。亦无正主者。结上法空境。遗教云。此五根者心为其主。此明托胎之始。心在诸根之初。名之为主。其实不能控制诸根。根大相违心为受恼。身病时心亦随病。宁得是主邪。或时更互论主。如地具四微。则钝为水所制。水但三微为火所制。火但二微为风所制。风有一微为心所制。心无有微。故得为主。复为四大所恼主义不成。故言无正主也。无有诤讼者。若计有四大则有相违。如四蛇相陵四国相拒。可有诤讼。今观四大空不能得空便。故言无有诤讼也。此是结上法空之意也。从诸因缘和合而有下七行偈约集因明境。即是集谛。文为三。初两行明集起相。次三行半明集相吞噬。次一行半明集善恶境。前三是慧行。后一是行行。前三是正观境。后一是助道观境。前一从无明生。后一从无明灭。若直论生灭者。未异小乘。无明本不生而生不灭而灭。生灭不二而二尔。从诸因缘者。苦集通从因缘。欲明集义。须作集之因缘释也。前三句假名起之因缘。后五句实法起之因缘。小乘破四大至邻虚细尘。从细尘则有粗尘。用此为起假实之因缘。今明粗可析尽细尘亦尽。粗细俱尽。将何物作因缘。言因缘者。无明内惑为因。不了生法二空故染爱于外为缘。触处染着故。无明润爱集业得起。故言从诸因缘和合故起。以业起故则有一念托胎招于苦果。此一念托胎由无明爱。能生之心既是虚妄。所生之心亦是虚妄。讨其本末能所都虚。故言无有坚实也。妄想故起五句明实法起之因缘。由妄想不了一念托胎五阴得起也。业力机关者。善恶业是机关主。色阴是机关具。受想行阴于中动作。去来进止以自娱乐。识阴依六入住。故言空聚。四大所造故言成立也。随时增减共相残害者。竖论增减者。如涅槃十时别异。从歌罗逻时名增。壮时名盛。老时名减。横论增减者火增水减水增火减。风地亦尔。又念念生灭。生是增灭是减。又新诸根生故增。故诸根灭故减。又下文云。随其时节共相残害。春风夏火秋地冬水增减(云云)。譬如四蛇初在箧时名生。四蛇力敌名壮。互相强弱名病。蛇斗困暂息不动谓为调适。息已复斗。蛇羸如老。蛇绝为死。如是增减此是果身。如此由乎集业。四分等如地嗔如火。欲如水痴如风。此四分互相违。瑞应云。贪欲致老嗔恚致病愚痴致死。例云。等分致生。集业相噬致令四大增损(云云)。同处一箧者。此明箧同性异。蛇有螫毒。四大有八万四千烦恼为害义同。大经以假身为箧。身待四大如箧贮蛇。箧坏则蛇去。身灭则大亡。如鸟在笼(云云)。又用业力为箧。业持四大。业谢则大散。如鸟在笼处处求出。心鸟亦然。未曾一念系在身箧。恒常外驰。此则念念求死。非安身道也。其性各异者。二上升是阳。二下沉是阴。何故相违。犹其性别。性别那能和合成身。诸方亦二者。四大对四方。风东火南地西水北。又对四时。风春火夏地秋水冬。东与南属阳而上升。西与北属阴而下沉。故言二上二下诸方亦二。若相对论者。东上西沈南升北降。若论四维者。东方带两维。一维阳上。一维阴下。余三方亦如是。或言一根中具四大。二上二下(云云)。悉灭无余者初见散灭。谓言风火向上地水向下。比至上推不得于风火。下检不见于地水。故言悉灭无余也。苦果升沈硕异。由于集业善恶天乖(云云)。心识二性躁动不停者。释论云。心意识一法异名。对数名为心。能生名为意。分别名为识。又言有异前起为心。次起为意。后了别为识。例如意识不得为一。二性者。心有善恶性异。意之与识亦有善恶性异。故言二性也。躁动者。心前起时亦与数俱。意识后起亦与数俱。故言躁动。又如四大坏时。善恶业争牵不知从谁。故言躁动。但此业未谢心常觉观。况复业牵。宁不躁动。有熟牵强牵。此世虽行善先世恶业熟。既与时合即受恶报。故言熟牵。强牵者。人虽行恶。临终之时善心猛盛。即随善上升。熟牵强牵弥显躁动。亦是随业所作而堕诸有(云云)。水火风种散灭坏时下二行明业谢弃苦器也。气命尽是风去故言散。暖尽是火去故言灭。水尽则身烂。故言大小不净盈流于外。地散灭是骨肉离解。故言如朽败木。大小不净者。身为大四支为小。足支为大手支为小。手为大指为小。如是转转作大小。皆悉臭秽不净盈流。此名助道。若正观降伏烦恼。烦恼不伏当修不净助破欲心。释论云。三解脱是涅槃门。道品是开门法。不净九想等是助开门法。不净是破欲初门。若进修背舍及大不净。己身他身一身多身。一国多国山林石壁。一切依正皆悉不净。即虽未尔。想力若成怖畏心起。能大助道开发正慧。大经云。不净观亦实亦虚。能破烦恼故名为实。净言不净是故为虚。此不净观亦具生法二空。大经云。谛观白骨。一一支节何者是我。八色流光亦复无我。我不可得即是生空。炼骨人八色不见四大无有于实。即是法空。此就助道明于生法。终成正道尔。从善女当观下二十一行。是第二明生法二空观。文为二。初八行半明修因生法二空观。次十二行半明果成起用。因中又二。初三行半约苦集明生法二空观。次从无明体相下五行约十二因约明生法二空观。约苦集又二。初从善女下一行半明众生空。次从如是诸大下二行明法空。问四谛十二缘是二乘法。云何是菩萨观门。答四谛十二缘通是三乘观境。譬如大道贵贱同游。不可群小行之而判属民庶。通意云何。涅槃云。我昔与汝等不见四真谛(云云)。又云。凡夫有苦无谛。声闻有苦有苦谛。菩萨解苦无苦而有真谛。诸佛如来有真有实。所以然者。二乘观有量四谛。菩萨观有量无量四谛。大经云。十二因缘凡有四种。下智观故得声闻。中智观故得支佛。上智观故得菩萨。上上智观故得佛菩提。复有别意。大品云。十二因缘独菩萨法。如佛昔为儒童。虽行众行非波罗蜜。见燃灯佛得无生法忍。一念相应习应苦空。乃至习应灭空。习应无明空乃至老死空。诸相应中空相应最为第一。以空导行皆名波罗蜜。以得无生法忍故佛即与记。当知菩萨岂不观于四谛十二缘邪。二乘虽复同观。观法有异。声闻观诸果。总作一苦谛观。观诸烦恼及业。总作一集谛观。又苦之与集总是现在。所以名总相观也。缘觉观苦为七。现在五未来二。观集为五。过去二现在三。别观三世别开苦集。故言缘觉别相观也。虽复总别有殊。同是自调自度。同是析生法二空观尔。与菩萨有异。菩萨为众生修四等六度。观四谛十二缘。作生法二空。今举譬喻之。如握五指成拳。若一指一拳应有五拳。若一指无拳五何得有。我人亦尔。揽五阴成众生。一阴有众生。应有五众生。一阴无众生虽五亦无。即阴求众生不得。离阴求众生亦不得。虽求拳不得拳。不妨有皮骨之指存。虽求人不得人。不妨有五阴之法。在二乘人得生空时。未能知法空。更须析指皮肉骨髓分分推求亦不得指。地水火风穷逐邻虚亦不得色。前念后念亦无想受。求指不得指。始知指无。求法不得法。方知法虚。既不得生法二空境。亦不得生法二空智。通菩萨观亦然。是为菩萨二乘析生法二空相。如此但有自行为他之异(至云)。若论别菩萨体空。与其永异。如见镜拳悬体既空不劳寻检。镜拳既虚镜指非实。镜内拳指既是虚。镜外拳指亦非实。众生亦尔。但有名字名为众生。此之名字本来自空。非检后空。名既假名法亦非法。体名即体法。如大品云。我性如色性。色性如我性。今世生法由无明行。五果既虚。二因宁实。下文云。本性空寂无明故有。无明既寂。从无明生宁得不寂。虽不得生法二境。而能了了通达二境。不为境所染。虽不得生法二空智。而能了了通达二空智。不为智所净。非染非净双亡二边。正入中道第一义谛。而能双照二谛。三谛朗然。非前非后一时大觉。与此甚深法性相应。金刚宝藏具足而得。是为菩萨体生法二空观。诸小乘师虽说析空同外道义。何者析色极至邻虚。或存尘不破。或破尘令尽。若存不破秖是常见。若破尘尽秖是断见。断常宛然非邪何谓。诸大乘师虽说体空同于小道。何者。单用体慧。不能一念空心游戏神通净佛国土具足解释佛之知见。何能三智一心中得五眼具足而成菩提耶。似小乘坏法人无三明六通愿智顶等。秖是慧解脱人而已。非小何谓。今经首轴穷深极广。序品云。游于无量甚深法性。空品云。求于如来真实法身。舍身品云。求于寂灭无上涅槃。岂可用世人邪见。岂可用小乘之析。岂可用大乘师之体解此空义邪。善女当观下一行半明生空观。初一句对告劝发。次一句指上境。次四句正作观。善女者。菩提树神也。诸佛说法必有对扬。寄一以训众故告其人也。又时众机缘宜在善女。若闻对告宿善发生。又男天表方便。女天表智度。欲说智度破于愚着。故告女天也。又佛在道树得道。欲说此道故对告树神也。此是表四悉檀。对告非无因缘也。当观者。劝一人以例诸。一切菩萨必须修于智度。无有菩萨不由此者。故言当观也。诸法者。指上四谛十二因缘若假若实二空境也。名目虽略摄法则遍故言诸法也。如是者。正明总观也。如是有三义。谓如事如理。如非事非理。如事者。如助道假想不净流滥也。如理者。如生法二空无法也。如非事非理者。如法性法身也。又事即如理如非事非理。非事非理亦即如理亦即如事。理即如事亦即如非事非理。三法不一异故言如是。三法亦一异故言诸法。何处有人者点出理观也。何处者。若色处有人则不须四阴。若色处无人四处亦无人。五处都无人故言何处有人。又果处既无人。无明行因处亦无人。因果合亦无人。离因离果亦无人。故言何处有人也。人既无。众生十六知见等皆无。故言及以众生也。本性空寂者。点出非事非理观也。本性无事亦复无空。空本空事。既其无事。空何所空。无事故事寂。无空故空寂。本性如此。非今始然。故言本性空寂也。无明故有者。点出事观也。若其空而复空。那得此事。既有事即有空。既有空即有非事非理。此之三种悉由无明故有。以有无明痴故有行。有行即有生法。既有生法即有助事之观。助来助正即有空理之观。正助显本即有非事非理之观。是事不知名为无明。净名云。从痴有爱则我病生。病生故则有药起。即此义也。若知无明本性空寂。尚无无明。那得事理非事非理。毕竟清净故称空慧也。但我见深重为学道大障。凡夫所作恒与我俱。我行我住。坐卧言语无离于我。我行施戒乃至我行智慧。若揽他遗体而计我者。此我疏钝。若执法尘而计我者。此我密利。如执一法。谓我知我解于法起我。随执一句是实。余皆妄语。即是边见。非道谓道即是戒取。非理谓理即是见取。不当谓当即是邪见。自是陵他即慢。拨之即嗔誉之即爱。破之即疑。不了即痴。十使烦恼以我为根本。不自觉知日夜增长。纵令世智辩聪如长爪鍱腹。难石石裂。难树树折。难水水竭。难火火灭。去道弥远。假令随禅梵世极至非想。我心常在将出复还。如此凡邪尚无暖法。那能破我。广说此我即二十种身见。谓即阴计五。离阴计五。我中有五阴。阴中有五我。是为二十。若一阴是我余阴无我。若并是我即有五我。是义不然。若离阴有我。既离于阴我是谁我。是义不然。若阴中有我。是则阴盛于我。如器盛果。如屋贮人。是义不然。若我中有阴则阴在我内。是义不然。是为破三十种身见。此约外境作如此说。而其内心犹计有我。复当反观。即智有我离智有我。我中有智智中有我。是义皆不然。复破二十种身见。内外合数即四十种身见。是名生空。毗昙云。我见是共等因。我见起时未动身口。因我见后生思惟时。方动身口。断我见已悟众生空。成论明。我见心即思惟能动身口。断我见已即悟众生空。亦悟法空。大乘明。我见即具诸法。可不具于思惟。悟众生空即是悟实法空。破二十种身见。通上三句皆通用之。若即事而理。何处有人。即阴离阴。阴中无人人中无阴。二十种见破。故言何处有人。能观之智智即是人。离智有人。人中有智智中有人。此计亦破故言何处有人。若作非事非理本性空寂观者。本性空寂本无即阴离阴。阴人人阴既无。如此计破故言何处有人。能观之智本性亦寂。故言何处有人。若作助道不净观时。若观恶心取境。即是污秽五阴。若善心惭愧。即是方便隐没五阴。是见皆依色。色即不净。以不净故无人无我。故言何处有人。能观观智亦复如是。故言何处有人。若得悟为论。破二十种身见。是得众生空无复见惑。而作二十种观者。除于实惑。实惑若除即入修道。即应言何处有法。若未悟为论者。虽作二十种观。见惑未除。而于假名上伏爱。度入实法计我。故法华云。众生处处着。舍一取一。如屈步蛊须实法上更作二十种观。使空慧分明处处作无咎。从如是诸大下两行明实法观。上生空得悟即解于法。为未悟故更说尔。文亦为三。初两句即法而空。次一行一句即法本性非空非假。次一句即法而假。例如生空三意也。如是诸大者。标四大法也。一一不实者。正明空观也。若四大各守其性者。地守坚性。不应动不应暖。水守湿性。不应冰不应波。火守热性。不应贞不应焰。风守动性。不应持不应触壁而止。一大既有三性。非都坚非都湿。非都热非都动。失本性故。则是不实。不实故空。请观音云。地无坚性水性不住。火从缘生风性无碍。一一皆入如实之际。即其义也。上检生空。故言何处有人。今检法空。故言一一不实。不实者即空也。本自不生者。即法本性不生不灭。非空非假观也。体其元不生。中无和合末亦不空。元无四大。四大何得而生。元既不生。中那和合。四大既不和合。宁得五阴和合。大阴既不和合。那得法空。本自不生不灭。非是观智令其不生不灭。即事而理此之谓也。以是因缘者。观解因缘也。观与理冥。达即空即假即中。大经云。亦有因缘。因灭无明即得炽然三菩提灯。即因缘义也。和合而有者。即法而假也。既本体不实。那得大阴。此由无明业因。托今世遗体果。故有四大五阴。即是迷惑因果和合而有。此法有故体有非有亦非有非非有。即空即假即非空非假。三观明文在经。宁不信邪。更为钝根人作实法惑相。或谓四大五阴是有是无是亦有亦无是非有非无。四执既生生名为有。是见依色。依色起我。我生五利为法恚怒复起五钝。十使是集。方招来苦。来世不了展转无穷。生死大海潦水波涛世世常为大阴所惑。惑此色法即色阴。忧喜是受阴。取相是想阴。起善恶是行阴。分别是识阴。阴心起故名为有法。非法空也。心不依色。亦复不依受想行识。寂然灭众恶。无量众罪除。如是尊妙人则能见般若。亦是甚深法性。金光明中而得见我释迦牟尼。行人若能如此观生法二空。则是怀璧向本。一世两世能有所办保不孤然矣。从无明体相下五行明十二因缘生法二空观。文为二。初三行出境相。后二行出观相。初又二。初二行明生空境。故文云。名曰无明。释论云。谁老死。故知是生空境也。后一行出法空境。文云。老死愁恼。释论云。是老死。故知是法空境也。然十二因缘经论不同。或三世或果报。或一念或十种。三世者。过去二因破神常之见。现在五果破神我之见。现在三因未来二果破神断之见。常途所用。果报者。初托胎歌罗逻时为无明。一期始终论十二支也。一念者。华严云。十二因缘在一念心中。大集云。十二因缘一人一念悉皆具足。如眼见色。不了名无明。生爱恶名行。是中心意名识。色共识行名名色。六处生贪名六入。色与眼作对名触。领纳名受。于色缠绵名受想色相已名取。念色心起名有。心生名生心灭名死。乃至意思法亦复如是。一日一夜凡识几许十二因缘轮网以自缠回。今更说其因起之相。若观名色由行。行由无明。于无明不了。或谓有谓无亦有亦无非有非无。作四句取者皆是无明。是事实是行。是中心意名为识。识共色行名名色。一一如前说。又观一念托胎是名色。五胞开张名六入。六入对尘名为触。领纳名为受。于此受中作四句分别。或有受无受亦有亦无受非有非无受。如眼受色。于色不了是无明。爱恶之心名为行。识共色行名名色。六处生贪名六入。余如上说。乃至意思法不了是无明。爱恶是诸行。余如上说。如此推十二因缘大树枝条布濩遍覆三界。谁能识邪谁摧伐邪。今经既是略说。不论三世一念等。但举生法为二观之境。宜以譬显。如捉火炉闇中舞之。圆轮相续团团不断。火者实法也。轮者假名也。众生长夜着于假名舞烬不息。迷于阴入薪火不息。十二因缘何由可尽。若知轮依于火。止手则无轮。火赖于薪。除薪则无火。轮火双无生法二空也。生空境文例为三。无明体相两句明本性不有不无。是中观境。妄想因缘和合而有。此两句是假观。境无所有故两句是空观境。是故我说两句结成尔。行识名色一行明法空境。例应有三。特是文略。得意可知。众苦行业下明生法二空观。文亦三意。众苦行业不可思议一行明非空非有观。本无有生亦无和合两句明空观。上句本无有生是生空。下句亦无和合是法空也。不善思惟两句明假观。前不善思惟致今名色。今不善思惟复有未来老死(云云)。虽名为生法二空观。即空即假即中。其文炳然。明与义会何所疑哉。更为钝人说空观相。若假名自生不须实法。若由法生非假名生。若假实合生应有二假。若离假实则无是处。今之假名但有名字。名字不在内外两中间。亦不常自有。以不可得故是名观假名空。观实法空者。若名色自生不应待业。若业能生罗汉有业。何故不生。若业果共生各有名共。各无宁共。若无因缘生则无是处。既不得生。亦不得不生。亦不得亦生亦不生。亦不得非生非不生。亦不得灭。亦不得不灭。亦不得亦灭亦不灭。亦不得非灭非不灭。无灭无生名为无生。无生故假名坏。假坏故则六十二见坏。见坏故实亦坏。既不然火是则无烟。日中舞烬是亦无轮。是略示空观相。中观假观在别记(云云)。我断一切诸见缠等下十二行半偈是第二果上生法二空用。明观成证果。文为二。初三行半自行成。后九行化他成。自行文又二。初两行智德满。次一行半断德满。一切诸见者。六十二见八十八使等。故言一切。此是生空观成也。以智慧刀者。譬智慧利用。上譬断见下譬断烦恼。缠者别明十缠。烦恼网者通明十使。网有罗笼之失。舍有覆闇之过。达阴空寂闇障不能盖。裂网破坏罗罥不能碍。此是法空观成也。二乘所断是通见缠。菩萨所断是别见缠。净名云。结习未尽华即着身。未断别见为华所著也。而言佛断见缠者。若通若别究竟尽在于佛也。释论云。众生无上者佛是。法无上者涅槃是。无上假实佛地所不惑。故言断尔。经论不同。或言佛上上智断下下惑。无明力大。佛智能断。一念相应慧正习俱尽无有余。或言有上士者名之为断。无上士者名无所断。斯乃随国随时随人随悟皆有利益(云云)。证无上道者。生法二空正道满也。微妙功德者。生法二空助道满也。开甘露门下一行半明断德满。甘露是诸天不死之神药。食者命长身安力大体光。譬诸佛断德住大涅槃真常乐我净用。知是断德满也。然此义意复欲通对华严诸位。开甘露门对十住位。初开圣道遮二边故。故言开也。示对十行历别显示也。入对十回向回事入理也。处对十地处法性室也。食味对妙觉自食斯味。兼以被人。下地非不化他。自行未圆化亦不广。佛地果圆断德已满。慈悲力大能为众生开于十住。示十行入十向处十地。食甘露味功用具足断德化他。两义皆成也。又通对般若四智。开对道慧。示对道种慧。入对一切智。处对一切种智。食味对佛住大涅槃。以大悲令众生得此四智。于果地断德义亦无妨(云云)。又对法华开示悟入佛之知见。良由佛德圆满。能以大事因缘出现于世。开示众生佛知见也。于断德义亦显。又涅槃云。常乐我净于果断最便。如前释(云云)。吹大法螺下九行明果地化他满。文为二。初两行转法轮化他。次七行四弘誓愿化他。说法又二。初一行说法。次一行神通。余经前神通骇物开后说法。今经后神通成前说法尔。修因时生法二空之正慧。得果时智德满。故能说法化他。修因时生法二空之助道。得果时断德满。故能神通化他。说法举四譬者。闻法之益实自无量。略举四譬别有所拟。吹蠡是改号。譬佛说小乘法改凡夫苦忍之凡性。入圣人之正性。说大乘法改凡圣之偏性。入中道之圆性。通教七地别教初地圆教初住皆是改号之位。从偏以入中也。击大法鼓者。击鼓诫进肃众前驱。此譬佛说法督进深行。小乘位在修道。通教在八地。别教在十行。圆教在初住。此诸位以闻法力咸进真修道也。然大法炬者。炬能自照亦能照他。譬佛说法令自他双益。如千年闇室一灯能了。又如一灯然百千灯。闻法之力自他俱益亦复如是。通教八地别教十回向圆教亦在初住。皆是道观双流自他俱益之位也。雨胜法雨者。雨能成熟农夫加功。扶疏益寡。时泽一降华果敷荣。喻如众行虽复勤修发趣事弱。闻佛说法增道损生任运成熟。自然流入萨婆若海。如大恒中船不劳筋力疾有所到。此并在双流位中。义如上说。若得此意。例华严之四位。般若之四智。法华之四知见。涅槃之四德。皆可解。此一法竖拟诸经之位。横论一切诸位。一闻法音随类各解(云云)。此中四譬皆言大者。说大法也。通途解释明大非小位尔。我今摧伏下是神通化他也。怨结者。四住是二乘怨结。五住是菩萨怨结。魔为烦恼主。伐树去根。化物须降主。若不降魔化道不畅。降魔之法须用神通。譬如胜怨。乃可为勇。非法王不坏。法王胜者。是时化道得立尔。竖法幢者。法幢三昧也。高出众行为众行之望。如兵望麾也。三德不纵不横。故言微妙。从度诸众生下七行是四弘誓愿化他。虽复成果本愿未休。故言四弘益物。亦名四谛益物。四弘是誓愿之心。四谛是所缘之境也。度诸众生是初弘誓。亦是未度苦谛令度苦谛也。从烦恼炽然一行是第二弘誓。亦是未断集谛令断集谛也。从我以甘露下一行是第四弘誓。亦是未证灭谛令证灭谛也。从于无量劫下四行是第三弘誓。亦是未安道谛令安道谛也。此中指檀为四谛。檀对于悭悭贪自蔽是集。集业招果是苦。檀能破悭是道。悭灭是灭谛。无量劫者积功高也。遵修诸行者摄法广也。论云。檀义摄于六(云云)。舍身命财与后际等。得不坏常住名波罗蜜。竖高横广故言遵条诸行也。
金光明经文句卷第五
释四天王品
　　四天王者。上升之元首。下界之初天。居半须弥。东黄金埵王名提头赖吒。此翻持国。领乾闼婆富单那。南琉璃埵王名毗留勒叉。此翻增长。领鸠槃茶薜荔多。西白银埵王名毗留博叉。此翻杂语。领毗舍阇毒龙。北水精埵王名毗沙门。此翻多闻。领夜叉罗刹。此四王闻经欢喜。各领五百眷属。发誓护经。从此标章故称四天王品。观心释者。东集南苦西道北灭。四谛理是四天。观四谛智为四王。护四谛境名护国。护心数是护众生。世者他也。为他说心敷名护他众生。八部者。苦谛下有利钝见思。法华指此为鬼神。乃至灭谛下亦有见思。是为八部也。若不照四谛理。见思二惑侵害心王毁损境界。心王亡境国败。心数人民迸散。境智俱为鬼神所恼。能观苦集控作见思。则国安民宁。能为他说四谛。是护他国土。遮彼见思使得安乐。是为观心护世四天王也。此下十三品是流通段。佛慈季末。使邪恶不翳于正真。经王不壅于来代。有缘之者得正闻正听。故曰流通。凡为七意。四天王至散脂。明天王发誓劝奖人王弘宣此经。正论善集明人王弘经天王祐助。亦是示住日弘经方轨。鬼神品明听经功德天神地祇若河若海菩提萨埵咸守卫之。授记品证听经功德之不虚。除病流水引昔听经之功德。证今护持之非谬。舍身品引昔行经不惜躯命。诫劝师弟勿吝法财。赞佛品明诸菩萨称扬佛法能宣所宣利益深重(云云)。天王发誓又为五。四王以天力拥护请者。大辩品以辩充益说者。功德天品誓以资财润请者说者。地神品誓以地味膏腴味请处说处。散脂品誓以威武摧外敌壤内难安于请说听等也。又天王护其国。大辩护其师。功德护其众。地神护其地。散脂禳其灾。令经法大行也(云云)。四天王品者有六番问答。即为六段。第一白佛述有护国之能。第二白佛述其护国之事。第三白佛示其轨模。第四白佛要其法利。第五白佛双述兴衰。第六白佛说偈颂德。初番为二。一白佛二佛述成。白佛又二。一经家叙。二正白佛。叙敬如文。正白佛文为二。一叹经二述能护。诸天信法有力。是故叹经。欲得经弘述其能护。叹经为三。从是金光明下叹经体。从庄严菩萨下叹经宗。从此经能照下叹经用。正说乃多叹三则略摄于广也。法性之理佛所护念。文诠此理故言经王。既言经王。知是叹体。约体修行。能令菩萨具二庄严成于极果。既言庄严。知是叹宗。世天净天义天皆宗仰极地。施三业供养。恭敬是身。欢喜是意。赞叹是口。又下从地狱上至菩萨。无明未尽通有热恼。此经能除如月清凉。知是叹用(云云)。从世尊是金光明下是第二述能护国。文为二。一内以法护国。二外以策护国。法护国又四。一护国之由。二以法护国。三以天党护国。四以天眼护国。护国由者。由闻此经获于四益。身益光明。力益勇猛。心益增进。德益尊严。理获二益。谓法身慧命皆得增长。由国弘经致斯法润。宁得不护。述所以者。此义正与观心相应。以四谛智护四谛境。即是修行正法。以四谛智导诸心数。使诸心数不行。故名行般若波罗蜜。即是能说正法。内有如此护国所以。名护世王正治国土尔。帅党护国者。此亦与观心相应。心王帅心数党。降伏见思利纯诸使。如诸天王共眷属遮诸恶鬼。如转轮王与七宝千子有所至处四方归德。四王共五百所临之地。何恶不除邪。用天眼护国者。以报得天眼彻视。无幽不烛。防萌杜渐。何恶不除邪。二从若此国土有诸衰耗下是智策护国。令内外因缘和合。文为三。一若王国多灾。种种艰难谓兵饥疾者。我以智策劝法师往。或威神劝往。或现形劝往。或降梦劝往。法师若往广宣此经。如日出朝阳雰雾自歇。此劝外缘也。次王心无智照灾承闇入。若有明慧变怪不生。师既秉法来仪。王须专心听受。王若勤听天亦勤护。所以加于可加护于可护。一人有庆赖及万方。王身与国安隐无患。此内因也。若外虽有弘法人王内心不殷重。则不和合不能禳灾也。二者王无惠施则寡于福禄。如不勤田仓厨少谷。劝王倾财供给四众。四众得安福资于王。举国眷属一切无患。此内外因缘和合。能致丰年流衍(云云)。三者王身无先王之德行臣民不从。口无先王之法言邻国不咏今劝王三业。供养恭敬是身业。尊重是意业。赞叹是口业。夫高以下为基。辩以讷为师。屈尊敬卑功亦大矣。以天威力使邻国遥崇。羽檄称赞歌咏羡慕。三业颙颙。上之化下如风之靡草。邻国既然。国人牛马草叶无不低回内向。此则能赞所赞因缘和合。颂声溢于邻国(云云)。经文分明寻之可见。次佛述成文为二。初合述叹经。二述其能护国。四王初叹经说既合理。佛述而成之。成其上体宗用三叹。故言佛合述。善哉善哉。其上总叹一教。佛述成其遍赞百千诸佛。诸佛从是法生。故举多赞成于一也。从于诸佛所下述成其能护国。又为二。初述以法护国。二述以智眼护国。法护国有四。佛皆述成。上明护国之由由闻经得益。佛述今益良由先种。发心毕竟二不别。如是二心前心难。是故敬礼初发心。此举前以成后述后以显前。从说于正法下述其以法护世。上云能说能行所以名为护世。佛亦述成能说能行。得名护世(云云)。从汝等今日下超述其天眼护国。小不次第于义无失。上云以净天眼过于人眼。佛述长夜利益。夫天眼夜照不假日光。故言长夜也。从汝等四王及诸眷属下追述其天党护国。上直言护国。佛今加赞是护三世诸佛正法也。从汝等四王及余天众下述其智眼和合护国。上云请法师入境禳恶。此功归己能却修罗之阵。汝劝王听经供给四众。佛述其内智外福。实是消伏诸苦能致安乐。如文(云云)。第二番白佛述护国之事。文为二。一白佛。二佛述成。白佛又二。一是经流布之处。其王自能顶受。又供给四众者。我及眷属誓当隐形令其显益。二者恶邻兴兵侵斥善国。我当隐形起诸怖懅。种种难起。令其军兵显然退散。尚不扰边。况能怀中(云云)。次佛述成文以为二。从尔时佛赞下至无斗讼之事是述成初意。其上隐形护国欲使经弘。佛述隐形是护三宝。我是佛宝。修习菩提是法宝。诸王无斗讼是僧宝。述其护一而能成三也。从四王当知此阎浮提下是述成后意。上以天威懅之天力退之。似若憎恶爱善。佛劝慈心平等向之。为恶者自懅。为善者自豫。非薄恶而厚善。成其懅退之意也。又劝诸国各守本业。住境自乐勿起贪企。诸王和则民无夭。法兴盛则熏诸天。佛告帝释。斗诤因缘人天损减。善能慈和天下。非止供养于我。则是供养三世如来。非止安于一王。遍安诸王。非止安于一国。遍安一切。故以慈和述成第二意也(云云)。第三白佛示人王轨模。文为二。一出其愿欲。二示其轨模。愿欲有六。一欲安己身。二欲安妻子。三欲安宫殿。四欲王领殊胜。五欲摄诸福德。六欲国无忧苦。六愿如文。从世尊如是人王下是第二示其轨模。虽不次第六数足。上欲安身。今示莫放逸。制心则身安也。上欲安宫殿。今示严法堂。旛盖映于上香华丽于下。三宝受用则柏梁无灾。上欲王领殊胜。今示洗沐香涂敦恭去慢。一身敬于此八纮休于彼。上欲摄取福聚。今示正念听经。正念听经能致无量功德。天神竭其力覆。地神竭其力载。鬼神竭其力护。臣民竭其力爱。上欲安妻子。今示和颜与语。劝其兴福。内外修善感益事多。上欲得国无忧苦。今示应自喜庆自励忘疲倍作利益。一人既悦则四海谧然。此之谓也。次佛述成文为二。先述成六方法。次述成六愿欲。四王约六事。又所说少止在现世。佛约一事而所益多。超无量世。倍述成之。从佛告四王下秖弘经听经。即是述成安身方法。上直示心不放逸。今加示羽仪出宫迎候步步值那由他佛。方法既倍体亦弥安。从复得超越尔许劫难者。述成安国方法。上止一世无忧苦。今则超尔许生死之难。从复于来世对受轮王者。述成安妻子方法。轮王有玉女千子悉无怨对。尔许劫中妻子常安也。从亦得如是现世自在之力者。述成上安于王领方法也。从常得最胜七宝宫殿者。述成上安于宫殿方法也。从在在生处讫具足无量福聚。述成其上摄福方法也。从汝等四王下述成其六种愿欲。从四王下至不退转。述成上愿安身。从己为得值至毕三恶道苦。述成上安国。从我今已种轮王释梵之因。述成上愿安妻子。从已种无边善根下述成上欲摄福聚。从后宫宫宅无诸凶衰。述成上愿安宫殿。从国土无有他方怨刺。述成上王领第一。从汝等四王下更总结成六法六愿。皆令具足者。若能屈己迎侯至心听法。即是六愿六法。又回利施天。亦即能令六愿六法成就满足也。第四白佛要其人王施善。此由第三段末。文为二。一白佛。二佛述成。白佛又二。一人王运心。二天宫相现。人王心存至典。是故香作金光。回施必得。是故天宫相现。香至天宫龙宫鬼神等宫。总至三法界尔。观心解者。以智慧火然实相香。起戒定慧烟。实相是真法。故言金光。戒慧与理冥。故彻照无碍也(云云)。次佛述成文为二。先述香光非但至天宫等三法界。遍至百亿诸宫。又至恒沙佛上。总而言之。遍至十法界也。从诸佛世尊闻是香气下述成人王运善奉施诸天为诸佛所赞。先赞因成。次赞果满。如文。第五白佛双举兴衰。文为二。一白佛。二佛述成。白佛又为三。初从白佛至诸恶灾患悉令消灭。是第一举兴劝。从若有人王心生舍离至善神远离生如是等无量恶事。是第二举衰劝。从世尊人王欲自护及王国土。是第三正劝。举兴劝为四。一人王弘经则四天隐形听受。二非但四王听受。释梵八部皆集听受。三以是人王为善法知识。四既得法利护国弥勤。皆如文。次举衰劝亦四。一王不弘经天失甘露则威势减少。二释梵旧神并皆远舍。三恶鬼乱行灾毒竞起。四展转结成灾。灾何故起。恶鬼乱行。鬼何故行。天神舍离。天何故舍。不闻法食。何故无法食。王不弘经。如文。三正劝为六。一欲得现利故必定听。二天欣法食故必定听。三出过三论故定听。三论者。四韦陀论说梵事。毗伽罗论说十善事。僧佉卫世师勒沙婆论。说学通事(云云)。四始终得益。成就菩提。故必定听。五教主胜于释梵。故必定听。六诸法之本故必定听。皆如文。次佛述成文为二。初番述成举兴劝。不弘则衰无可述成。又解云。前番则两述成而与安乐。是述成举兴劝灭其衰患。是述成举衰劝。从若有人能于人天中作大佛事者。述成正劝(云云)。第六白佛文为三。一说偈叹。二佛以偈答。三欢喜发誓。偈叹有八行半。文为三。初一行叹三身。次五行半叹身相。次二行结叹。夫三身有通别。依文是别。空是法身。日是报身。月是应身。通意者。空是法身。日是报身。水日是应身。空是法身。月是报身。水月是应身。空是法身。日中空是报身。水中空是应身。月亦如是。依结叹文。空是法身。月是报身。水月是应身。空是法身。日是报身。焰是应身。化法是法身。化主是报身。化事是应身。虽复别说义则通融。故文云。无有障碍。即通意也。叹身相文为五。初一行叹上两相。谓目与齿。次一行半叹智断两德。谓智三昧。次两行叹下两相。谓平与网。次两句绝言叹。谓不可思议。次两句结叹。夫相好不独在应身。报法亦通。庄严父母生身者应相好也。庄严尊恃身者报相好也。庄严法门者法身相好也。此中叹智断。即法身相好也。文云无有障碍者。非独叹一身相也。偈初标佛月。今先结佛月为三身。次结三身通融。故言无有障碍。次结佛日故言如焰。次结佛化身即是四身义。故言如化。皆具三身四身。则是无障碍也。结竟即礼。礼于佛月。亦是礼佛日佛化也。品初叹经。叹体宗用。品后赞佛。辞异义同。佛真法身即是体。佛月清净即是宗。应现水月即是用。天王天辩其妙若此也。问空譬法身。月譬报身。空为作月不作月。空若作月。月非空作。空不作月。月那依空。答空不作月。亦不作非月。月非月必依于空。法不作报。亦不作非报。报非报必依于法。又问法不作报非报。报非报必依于法者。亦应月不作影。亦不作非影。影非影必依于月者。月亦是法身耶。答智与法冥。法是法界智亦如法界(云云)。又并影不作动与不动。动不动必依于水。水亦是法界耶。答动不动譬机。一切诸法中悉有安乐性。譬法界亦是无妨。又净度三昧云。众生亦度佛。若无机感佛不出世。亦不能得成三菩提。出世菩提皆由众生。机为法界。此义成也。佛答二十四行半偈天王所以赞佛者。佛能说法故也。法王所以赞法者。法能成佛故也。般若云。我初成道观谁可敬可赞无过于法。法能成立一切凡圣。故佛赞法以答天王。文为三。初一行叹经体答其法身。次一行叹经宗答其报身。次二十二行半叹经用答其应身。悉如文。三四王欢喜发誓如文。
释大辩品
　　辩有四种。小辩无量辩双辩大辩。无漏法名小辩。恒沙法名无量辩。备二种名双辩。双非双照名大辩。此天住智慧庄严法门自住大辩。以自在力为悦众生故随说一辩若二若三若四。故名大辩。为宜众生故若授一辩若二若三若四。宜而立之故名大辩。为对众生故或对一辩若二若三若四。对而治之故名大辩。为悟众生故若悟一辩若二若三若四。一悟一切悟而开发之。故名大辩。对佛发愿。以大辩加于说者。故称大辩品。文为三。一从白佛下以大辩力加益法师。二从若有众生于百千下以感应力加于化道。三从复令无量下以行力加于听者。初加法师以乐说辩才。庄严次第是辞辩。大智是义辩。总持是法辩。若有众生下加化道流布不绝。加其能化之道。无人无所化。无道无能化。因缘和合化道不绝也。从复令无量下是加听众两益。闻经至不退转是加因益。必定得菩提是加果益。文言虽略誓愿甚深。为益大矣。
释功德天品
　　此天住福德庄严法门摄一切法。而以功德为首。故言功德天。又能与说者所须无所乏少。故名功德天。又令说者昼夜思惟是经深义。故名功德天。又令听者速成菩提。具此众义故名功德天品。此是天王护经第三意。福资请说及以听者。文为六。一从白佛下发誓四事资给法师。二从我已于过去下明福德之由。三从若有人能称下劝示行法。文中有略示广示(云云)。四从我于尔时如一念顷下誓临影响。五从若能以已所作回施我下要求同行。六从应当礼下别示归敬。悉如文。
释坚牢地神品
　　上诸天或住善权方便道。为众生法父。此天住善实智度道。为众生法母。一义也。譬如阴阳覆载草木。智度养育出生众善。二义也。余度各有所主未亡未泯。实智照了无相无名。三义也。余度有等有上。智度无等无上是究竟度。四义也。智度法门常无改变。义曰坚牢常也。能荷乐也。能生净也。名之为地。德力自在我也。称之为神。从此等法门故名坚牢地神品。此品是天王护法第四意。翻涌地味资益请说听等地也。文为三。一从白佛下誓涌地味利益行者。二从尔时佛告下如来述成。三从尔时地神下发誓弘经。初涌地味文为三。从初白佛下明己身利益。凡约八事展转增长。由闻法故法味增长。法味增长故气力增长。气力增长故翻地味增长。地味增长故诸物增长。诸物增长故众生五果增长。五果增长故修行增长。修行增长故供养增长。供养增长故弘通增长。悉如文。从何以故世尊下明眷属利益。是经力增长。凡约五事展转增长。以经力故我眷属增长。眷属增长故地味增长。地味增长故诸物增长。诸物增长故众生快乐增长。快乐增长故依报皆具足。具足亦名增长。从世尊是诸众生下名报恩增长。凡约六事展转增长。以知我恩故专听增长。专听增长故功德增长。功德增长故教他增长。教他增长故地味增长。地味增长故受乐增长。受乐增长故信施增长。悉如文。二佛述成文为二。一约闻经展转增长。从人世至天世。从天世至出世。日夜即受不可思议快乐。即出世乐也。地神所说止是今世增长。如来述成文虽略意极长远。二述成供养增长。从人世至天世。从天世至出世。长远之义准前可知(云云)。三发誓护经。文为三。一誓护说法者。二誓护化道不绝。三誓护听法者。如文。
释散脂鬼神品
　　具存梵音。应言散脂修摩。此翻为密。密有四义。谓名密行密智密理密(云云)。盖北方天王大将。余三方各有。东方名乐欲。南方名檀帝。西方名善现。各有五百眷属。管领二十八部。孔雀王经云。一方有四部。六方则二十四部。四维各一部。合为二十八部。又说者云。一方有五部。谓地水火风空。四方有二十部。足四王所领八部。是为二十八部。巡游世间赏善罚恶。皆为散脂所管。闻经欢喜发誓护于说者听者。从能护人受名。故言散脂(云云)。文为四。一从白佛下发誓护持。二从何因缘下述有能护之德。三从散脂大将下誓以智力克益说者。四归敬本师。初段有经家叙。正发誓。悉如文。述德又为三。初标次述后结。标如文。述又为三。初五句述智。次五句述境。次五句述正。三番称世尊。知是三种意也。神既名密。述名显德。应谈密义。智若浅深阶级次第不名为密。即一智一切智。一切智一智。非一非一切。而一而一切者。斯是智密。若得此意。五句一句。一句五句。非一非五。而一而五。唯数唯密。而若境可以智知可以口说者。境则非密。不可智知不可识识。不可以名名不可以言说。是名不可思议密境也。而约五数议密者。例前可知也。若对邪道明正道待边说中。此正非正此中非中。皆非是密。即邪而正即边而中。邪正中边无二无别者。乃名为密。思益云。若以心分别一切法者。一切法邪。若不以心分别一切法者。一切法正。即其义也。我行正道。若境若智从此得名。唯然世尊自当证知(云云)。又此三番一往是身口意密。前五句言知。知即意密。次五句言现见。现见属眼。眼属身。即身密。后五句明正解。由正解故言正分别。分别即口密。所以言不彰露者是密义也。如此述名密义已显。赏味无已更复略说。世尊我知一切法下作三观义解之。知一切法一切缘法两句同是因缘所生法境。何者。能生为因是初句。所生为缘是第二句。能所合故诸法得起。中论云。因缘所生法。即此义也。了一切法者。了达虚无也。中论云。因缘所生法我说即是空。是为从假入空观也。知法分齐者。知空非空。用道种智分别假名凡圣之法无有差别。中论云。亦名为假名。是为从空入假观也。如法安住一切法如性者。以二观为方便得入中道第一义谛。中论云。亦名中道义。即是中道第一义谛观也。含受一切法者。即是中道正观。能双照二谛。故言含受。若三观一异纵横并别者。则不名密观。即一而三。即三而一。名为密。欲知智在说。说即口密也。世尊我现见下五句作三谛三解脱义释之。现见不可思议智光者。光是实智。如日月光常明不息。此实智照不可思议真谛境。成圆净解脱也。不可思议智炬智行智聚者。皆是权智。如人热炬屈曲照物。乍兴乍废随顺机缘。或此或彼。行是因义聚是果义。从因以向果。果兴而因废。皆是权智照不可思议俗谛。成方便解脱也。不可思议智境者。是法如如智。此智与法如如冥。故言不可思议智境。此智照不可思议中道第一义谛。成性净解脱也。若三谛三解脱一异纵横并别者。非不可思议也。以不一异并别故。故名不可思议。不可思议故名密也。世尊我于诸法下五句作三身释之。正解正观正解能显体。显体名正观。正观是报身也。得正分别正解于缘者。分别机缘。不待时不过时。普应一切。即是应身也。正能觉了者。无觉无不觉名为觉。非了非不了名为了。究竟清净之觉了即法身也。若此三身纵横一异者。不名为正。非一非异不前不后。故名为正。正即密也。约正明法身。即是金义。约观明般若。即是光义。约不思议解脱即是明义。三德是微密之藏。金光明是微密之教。从密教生密解。安住密理。行于密行。以密利他故我名密。唯然世尊自当证知。复次此十五句互相释成。若正解正观十五句皆正解正观也。若不可思议智光十五句皆不可思议智光也。若我知者十五句皆知也(云云)。又作五种佛性释者。正性缘性了性三名不异。又一家取果性境界性为五。又一家取果性果果性为五。若作果果性。即没境界性。为缘因性所摄。若开境界性即没果果性。为果性所摄。为开合不同终是五数。今以五知对五佛性。我知一切法者。知一切法中悉有安乐性。安乐性者。即正因佛性也。一切缘法者。无量功德低头举手之善。缘因佛性也。了一切法者。即是般若空慧。了因佛性也。知法分齐者。即世间出世间因果不滥。境界因佛性也。如法安住如性者。即是果性究竟安住如中也。含受一切法者。还是果性能双照含受也。若作果果性者。取知法分齐为果性。克果智照分明为分齐也。安住如性含受为果果性(云云)。若然者下两种五句亦应对五佛性。师虽不释义例应尔。准须释出其意消文令会尔。世尊以是义故下是结文也。从世尊散脂大将下是第三发誓。以智辩充益说者。文为二。先益能化次益所化。益能化为三。庄严言辞下益其口业。众味精气下益其身业。心进勇锐下益其意业。从以是之故下益其所化。此亦为三。以是之故广说是经。此是未种者令种也。若有众生下是已种令熟也。无量众生下是已熟者令脱。悉如文。此消文大好。从南无宝华下是第四归敬文也。佛说一切众经初皆归敬。而译人略之。诸论初亦先归敬。此文是说竟归依三宝。在文可寻也。
金光明经文句卷第六
释正论品
　　正论者。正名为圣。圣有二种。一世圣。二出世圣。论名核实。一核事实。二核理实。此品是先王旧法世世相传。先王传力尊相。力尊相传于信相。信相又传其子。其子又传于后世。世世正圣世世善实。即是先王之法言。亦是世界悉檀立名名正论品。王行此法法律相应。阴阳以之调。日月以之顺。百谷以之丰。万民以之乐。社稷以之安。治化以之美。即是民用和睦上下无怨。亦是为人悉檀立名名正论品。王用此法外敌不敢谋。内奸不敢惊。妖星不敢现。恶虹不敢行。暴风不敢动。疾雨不敢零。是则祸乱不作灾害不生。亦是对治悉檀立名名正论品。此之世善本金光明。从金光明出此正论。善用此正论。天宫天身以之光明。天力天威以之增长。天心为之倍乐。天之法味为之倍更深远。即是先王之至德要道。亦是第一义悉檀立名名正论品也。此文是流通中第二意。明人王弘经感通冥圣。天王佐助善政兴隆。文为二。一长行说事本。二偈颂说正论。长行中对告地神说昔尊相。如文。偈有八十二行。文为四。初二行半集众。次三行半发问。次一行结问开答。后七十五行梵天答。即说正论也。集众文为三。初一行是佛叙尊相欲为天子。说先王本法。次一行佛叙尊相诫听。次半行明说论处所。次四王发四问。一问云何呼人为天。二问非天所生而名天子。三问处王宫殿何故名天。四问以人法治世那得名天。次一行成前起后。可见(云云)。问既有四。答亦为四。一答天护其入胎。虽是人子而称天子。三十三天各分己德。虽是于人而称为天。虽处人宫殿用天律治世。虽是人主而称为天。虽是人法治世。令众生行善多生天上。以因中说果故称为天。从汝今虽以下是梵答。文为二。初十行半略答。后六十四行半广答。略中有四。初一行半许答。次因集业故一行略举昔因今果答其问王义。次五行举三义答其问天义。次三行举三义重答问王义。答天举三义者。未入胎入胎分德力加是也。以护胎故称为天子。答第二问也。以分德故有其天德。故称为天。答第一问也。神力所加修善遮恶。后必生天。因中说果故称为天。答第三第四正法治世名为天问也。答半名为天三义竟。从半名人王已下答有三义故称半为王。一名执乐者。乐由于王。王执此乐使天下和平。五日一风十日一雨。老者击壤小骑竹马。谁不归德。故执乐者名王。二者遮恶为民除害。天不亢旱地不洪流。草不折伤民无疾疠者。谁不归德。故遮恶名王。三父母者。诲示祸福导语善恶。制礼作乐而民知禁。谁不归德。故父母名之为王。能为民下作父母。故诸天护之名为天子。以遮恶不起诸天分德名之为天。以执乐故因中说果复名为天。非但半名人王义成。半名为天三义亦显。从若有恶事下三十九行三句广明非法不得名天不得名王。六义俱失。三十三天各生嗔恨。是天不护。不护故非天子。是诸天王各相谓言。是天不分德。不分德故不得名天。舍远善法增长恶法。则无天因。宁得因中说果叹人为天也。生大愁苦者。无执乐义。疾疫流遍无遮恶义。纵恶不顾善无父母义(云云)。从当正治罪下二十四行三句更广说六义。当正治罪即父母义。诸天护持即天子义。以灭恶法即魁脍义。魁脍名典军。遮制恶鬼。鬼畏典军不敢乱行也。修习善法即执乐义。应各为说即示因果义。诸天即分德义。还以六义消文。皆可寻(云云)。此中应明观义。自思之(云云)。问金光明是正论本。其意云何。天者即法性金也。法性作依止故言天护。分德者即光也。报身与法性冥。即是分德也。神力所加者即明也(云云)。又父母者即金也。法性为父母故。遮恶即光也。执乐即明也。以此为本故能正论尔。如半名人王半名为天。为世间正论。半名出世间正论。本末相关。即此意也。
释善集品
　　此转轮王集众善法如海导师。善海无涯六度则摄。六度又广。二度略摄。谓檀与智。提如意殊舍四大地。满中珍宝以用布施。即集檀行也。合掌而立请宝冥尊者。宣扬显说是金光明。即集智行也。檀智既然。余法亦尔。从行得名故称善集品也。此六度不同是世界悉檀集善也。修于五度是为人集善也。修于智度是对治集善也。皆波罗蜜是第一义集善也。从此四集得名故言善集品。此品是第二人王弘经。上明世间正见感动天地。此明出世正见感动贤圣(云云)。文为二。初对告地神。二以偈说。偈有六十四行半。分为二。初四行通明因地行檀。次六十行半别名善集施财施法。别为六。一六行半明事本。二十一行半明圣王请法。三十九行半明尊者宣扬。四十行半明轮王行施。五二行结会古今。六十行半引因果以证以劝。悉如文。就此品论金光明者。善集波罗蜜金也。集般若光也。集五度明也。就宝冥论者。在一窟中金也。面如满月光也。读诵如是经明也。就二人作者在窟中金也。许为王说光也。王提如意珠雨四天下珍宝明也。
释鬼神品
　　鬼字训归。又云畏也。报多怖畏如阿修罗(云云)。又云威也。能令他畏其威也。神者能也。大力者能移山填海。小力者能隐显变化。此品通列一切天龙江海日月诸神。上已天题品竟无容再出。虽通列诸道。而鬼神文多。从多故以之题品。此品是第三。一切天龙鬼神天灵地祇咸皆发誓溥遍弘宣以劝流通。文为二。一长行二偈颂。长行中先举事别次圆供养。事别者。佛从慈悲中起受供养者盖应佛也。佛从如中起觉智智与如合者报佛也。一切法悉是诸佛行处者法佛也。作如此解者三佛历别。若修事之供养。供养亦别也。圆供养者劝听经。听经是法之供养。诸供养中最为第一。第一供养者供养一切佛。能说文字是应佛。能诠是报佛。所诠是法佛。能敬文字即敬三佛。亦是敬三世佛。诸佛从此生。故供养文字即供养一切诸佛(云云)。又别时重闻更记之。长行举四愿欲而作一劝。若欲知佛行处。行处者即如如境法佛也。欲知者。知是如如智报佛也。能听此经。此经即文字。文字即应佛也。能听者随顺佛教即法供养。法供养即妙供养也。听经能生觉智。觉智生故即是佛受供养也。听经一事具诸愿欲。秪圆一事具别诸事也。偈有一百二行半。分为六。一从若欲供养下十一行颂上长行秪能听经即是举圆妙以劝修。二从随所至处下三行半举听经即能禳灾以劝修。三从于说法处下六行举听经致灵瑞以劝修。四从威德相貌下五行半举秪听经有威力以劝修。五从大梵天王下四十九行半举听经能致天龙鬼神以劝修。六从于诸众生下二十七行举秪听经能令国土安乐以劝修(云云)。蛊道者。四天上遣神名弥栗头虔伽陀。汉言善品。主蛊毒也。摩醯首罗余经翻为大自在。灌顶经翻为威灵帝。摩尼跋陀翻为威伏行。富那跋陀翻为集至成。金毗罗翻为威如王。宾头卢伽翻为立不动。车钵罗婆翻为忍得脱。昙摩跋罗翻为学帝王。摩竭婆罗翻为除曲心。绣利蜜多翻为有功勋。勒那翅奢翻为调和平。剑摩舍帝翻为伏众根。奢罗蜜帝翻为独处快。醯摩跋陀翻应舍主。萨多琦梨翻大力天。波利罗睺翻勇猛进。毗摩质多翻为高远。睒摩利子翻英雄德。波诃梨子翻威武盛。佉罗骞驮翻吼如雷。鸠罗擅提翻战无敌。脱因者脱业障也。脱果者脱报障也。度诸有者脱烦恼障也。
释授记品
　　有四种授记。今是二种(云云)。授者与也。记者记成道事也。此中授三大士一万诸天当来成佛事。故言授记。亦名授莂。亦名授决。授劫国数量名为莂。审实不虚名为决。从佛所与名为授。从其所得名为受。此中从佛所与故言授记。此是流通中第四意。举昔行经之因。方成圆极之果。证弘护不虚以劝流通也。文为二。一与记。二疑记。与记为二。一与三大士记。二与十千天记。与三大士记又二。一同缘者集。二正与记。世界转名净幢者。应论四句。此中是其一也。十千记又二。一闻经生解。二正与记(云云)。从尔时道场下是第二疑记。又二。一疑问二佛答。疑者夫移山填海非一日之功。菩提极果积行方克。忉利暂下无久听之劳。不闻往昔有难思之行。行浅记深。是故疑惑。如余菩萨者。六度菩萨引锥指地无非舍身命处。戒忍禅智满三僧祇。若通教菩萨从假入空非止一世修行。从空入假动逾尘劫。若别教菩萨直行一行。动经无量阿僧祇劫。况复遍行众行。量不可数尚不获记。少时闻经而得斯决。时众咸疑。故树神发问也。佛答为二。一举现行。二举远缘。现行者。舍天宫乐故来听经。闻三大士获菩提记。我昔本誓与其法食。三事和合故与其记也。此意证成鬼神品初以妙供养供养三世诸佛。及欲得知诸佛行处。决定至心听此妙典。虽有此旨未见其人。今此十千即其人也。闻记当果果必有因。因金光明生殷重心起功德身。心无垢累起般若身。犹如虚空。起于法身一心中听三德圆成。复有无量功德。说不可尽。此不得记。记与谁乎。证听功德意在于此。以随相修指今现行。行随实相而修也。有妙善根指于远缘也。违缘实相而种善根也。从亦以过去下是举远缘答也。文为二。一略二广。此中少文是略。除病流水两品是广答也。
释除病品
　　广答远缘。由医王救疾故言除病品。通取后流水品。文为五。一缘本。二远缘。三近缘。四结缘。五会缘。从佛告树神下明缘本。如文。从像法中下明远缘。远缘为六。一明父。二生子。三国人遇病。四其子请。五父为说。六知已遍治。子请为三。一见人过病。二思惟。三正问。问为四。初一偈问四大增损。二问饮食犯触。三问治病医方。四问病动时节。身火不灭者。食饱热病惭息。食消热复更生。故言身火不灭也。水过肺病者。水多则损肺。即是痰病也。父医还答四问。初六行答四大增损。二一行半答饮食犯触。三二行答病动时节。四八行半答治病方。就六行中分二。初一行是佛叙父医欲答尔。次五行正答时节。时节有二。一俗法四时。谓春夏秋冬。冬为岁末春为岁始。而初言夏者。或可趣作此言。或可答问正是于夏。三三而说者。一时三月。谓孟仲季。四时即十二月也。若依佛说法。一岁三时。谓冬春夏。夏为岁末冬为岁始。何故尔。为破诸弟子着常。为开安居迦提月。故没秋时尔。佛法三时亦是三三说也。若二二说足满六时者。依俗法四时。时本二月土寄四季各十八日。本之二月只是阴阳二月。一时唯有阴阳二月。合成六时。正月二月是木王时。四月五月是火王时。七月八月是金王时。十月十一月是水王时。腊月三月是阳土寄王。六月九月是阴土寄王。欲论本月亦二二说。若论土寄王亦二二说。故言足满六时也。若依佛法解二二说者。佛法有三时。时有四月。各有初分后分。后腊月十六日至二月十五日。此初分春时。从二月十六日至二月十五日。此二月春后分。从四月十六至六月十五日。此二月是夏时初分。从六月十六至八月十五。此是夏后分。从八月十六至十月十五。此二月是冬时初分。从十月十六至腊月十五。此二月是冬后分。故言若二二说足满六时也。又云。正月三月是阳月。二月四月是阴月。五月七月是阳月。六月八月是阴月。九月十一月是阳月。十月腊月是阴月。故言若二二说足满六时。三三本摄依俗法者。正月是春分本月。摄后两月悉属春分。四月为夏本月。摄后两月悉属夏分。七月为秋本月。摄后两月悉属秋分。十月为冬本月。摄后两月悉属冬分。三三本摄也。又云。正月二月正是春时木于中王。土寄三月摄属春时。四月五月正是夏时火于中王。土寄六月摄属夏时。七月八月正是秋时金于中王。土寄九月摄属秋时。十月十一月正是冬时水于中王。土寄腊月摄属冬时。土寄四季正时为本。各三月并摄于土。故言三三本摄主摄于客。客是土也。依佛法言三三本摄者。本时各三月。既废秋时。以秋之三月各配入三时。时则四月。论本则三。论摄则一。故言三三本摄也。问四时各有三月。此是四三本摄。何谓三三本摄。答三为一数。以三而数故言三三为本尔。随是时节消息者。时如上说。或四或三或二或摄等种种不同。随时以意消息斟酌去取。若依佛法。无秋时。而言秋时发病。此云何释。从八月半已还随俗名秋。而夏时摄。八月下半以去随俗名秋。冬时摄。随时消息者。二法之间而斟酌也。代谢增损者。春动肝病此可治。春动脾病此难治。夏动心病此可治。夏动肺病此难治。夏末冬初于秋分中动肺病此可治。若动肝病此难治。冬动肾病此可治。若动心病此则难治。论四时增损大略如此。问四时皆动病。何故去秋时。解此为二。一为破保常。秋时万物结实。人计为常为乐。为破此着故去秋时。佛为弟子保常心多故也。二者为开后安居立迦提月。安居本名坐夏。八月半内已还若是秋时。便是坐秋。为此义故。故废秋时尔。从有善医师下一行半答犯触。犯触有六。一多坐。二多眠。此二多致痰。宜多行猗散之。三多行。四多猗。五多语生风病。宜多眠治之。六多淫生一切病。即等分病也。若火少痰多。若火多即热壮。若风多吹火成热病。若风多吹痰成冷病。三事若等无病。饮食得病者亦有六。一过量食。二少食不足而止。三过饥食。四逆时食。未饥强与也。五妨食。如食肉饮生乳使人癞。六不曾食而强食。如南人饮浆北人饮蜜。若菜和蜜令不结男。猪膏煎白鹭肉令人癞。若患热而饮酒。食小麦生牛肉。令人失明吐血痢血。若病痰而食甜肥碱酸。令人[口　　束]鼻多汁。又[病-丙+帶]痢也。六大者是六腑。大肠小肠胆胃三焦两膀胱也。从多风病者下二行答病起时节。四月五月是风生时。六月七月是风起时。八月九月是风灭时。六月七月是热生时。八月九月是热起时。十月至正月是热灭时。八月九月等分生时。十月十一月是等分起时。十二月正月是等分灭时。十月至正月是痰生时。二月三月是痰起时。四月至七月是痰灭时。痰是水病肺也。夏日动风者。夏日毛孔开通。外风得入内风动也。热病秋动者。毛孔闭塞。热伏于内不得行故成病。等分冬动者。春时动水肺病不差。至夏复动风风病不差。至秋复动热热病不差。至冬俱动一切病故也。二月三月是痰起损肺肺病动也。从有风病者下八行半答治病方。文为三。初二行半未病前以药防。次二行明正以药治。后四行病退以药补风病夏服肥腻碱酸热食者。夏月毛孔开通。具以肥腻润塞之。令风不得入。碱酢性热能消水。令体坚实治于风虚。热食流汗引风令出。又治虚冷风不得进。冷甜是酥乳等能治热也。等分冬服甜酢等除风也。肺病服肥腻塞毛孔。令水不得入。热能焦水宣通故能治肺病也。饱食发肺病。食既多则肠胃盈满。故发肺也。食消发热者。如食沃润则热病伏。食消无润热病起也。消已虚疏风气入体。故发风也。风疏补酥腻。碱除风。甜除热。肺带风水。宜吐也。此中消文出嗔谛三藏疏中。从善女天下是第六知已遍治。文为二。一病轻闻说即差。二病重服药方除(云云)。观心者。三毒等分是内病也。数息不净慈心因缘是法药。宜闻法药得悟者。信行人病差也。作观研心得悟者。法行人病差也。眼是春时。舌是夏时。鼻是秋时。耳是冬时。身是四季。摄属诸时。妙好五欲增贪病。粗恶五欲损贪病。妙好五欲损嗔病。粗恶五欲增嗔病。平平五欲增痴病。违顺五欲损痴病。总三种五欲增觉观病。偏动三种五欲损觉观病。是为增损之相也。犯触者。违情犯嗔顺情犯贪。不违不顺犯痴。总三犯觉观。慢时即发嗔。求须时即发贪。僻解时即发痴。放逸时即发觉观。慈心治嗔。不净治贪。因缘治痴。数息治觉观(云云)
释流水品
　　文云。一能流水。二能与水。与水者与安乐水也。一世安乐。二出世安乐。世安乐者。如象负水济彼枯鱼是也。出世安乐者。如发誓言。于未来世当施法食与菩提记是也。流水者。流除苦恼水也。一果报苦恼。二业因苦恼。流除果报苦恼。如治诸病人救彼渴鱼是也。流除业因苦恼者。授三归说十二因缘。赞佛十号是也。请父求方欲成流水之义。从王借象欲成与水之义。既有二能。那单以流水题品。文中既彰与水之义。题品须安流水之名。不烦于文二义双显。出经者之巧为若此也。长者者。如法华疏中十种长者义也。字者持水之子故言子也。此文是断疑中第三结缘之近由。近由又二。一弄引二正近由。弄引又二。一行恩布德。二国人称美。并如文。近由又三。一明眷属。二见鱼之缘。三正救鱼。如文。从未来之世当施法食下是第四正结缘。又为四。一发誓愿。二思惟说法。三正说法。四鱼改报生天酬恩供养。就鱼报恩文为四。一鱼改报生天。二天酬恩而下地。三王见光问瑞。四长者征教而定答。如文。报恩有二义。一事二理。事者真珠四边报水饮食因缘十号等四种泽也。理者准涅槃文云。施食令他得命表常。令他得乐是故得涅槃。令他得悟是故成自在我。如法求财是故得净。用四十千报常乐我净之恩也。第五结会古今者。昔佛疑鱼数树神定判十千。今神疑行浅记深。佛为说妙因缘。今昔相关是故结会也。
释舍身品
　　舍义甚多。财位寿命。独以身当名耶。此从正要得名。受者须身余则非要。施者正舍身余旁舍尔。故言舍身品。文为四。一问二答三众得益四结成。问者上闻大士治病救鱼实为旷济。小人小虫得二世益。时众愿闻亡身殒命感深契极之事。行苦而果乐可得闻耶。是故请问。佛答为二。一叙缘起。二正明舍身。缘起为十。一地塔涌。二大众生疑。三佛起礼。四树神问礼。五佛答礼。六命阿难取。七阿难述骨状。八命示大众。九奉命取示。十佛劝众礼。皆如文。从过去有王下是正舍身。文为二。一长行二偈颂。长行为四。一明本眷属。二舍身方便。三正舍身。四舍后悲恋。就本眷属为五。一明本眷属。摩诃罗陀此翻大无罪。文殊问经云。罗陀翻为中。摩诃波那罗或云此翻大度(未详)摩诃提婆此言大天。摩诃萨埵此翻大心。二游行。三各述相。四见产虎。五各陈观见。从作是念言我今舍身时已到矣下是舍身方便。方便为二。初述观解。二起誓愿。愿行相扶。适产七日者。见虎子头上有七点。知已七日。出山海经也。又云。七日眼开。又七日不食必死。虎儿垂死知是七日。或云。鬼神示悟。如树神数鱼。正舍身为二。一舍身。二感动天地。舍身后眷属愁苦。先两兄愁恼各说偈共向舍所。次父母愁苦。偈九十三行为三。初二行通明昔行。次别颂长行。三结会。初如文。我念宿命下别颂长行。四行颂上本眷属。上有述相陈观。今不颂。余皆颂。从时胜大士下二行颂上舍身方便不颂发誓。从即上高山下颂上正舍身感动也。从是时二兄下颂上舍身后眷属愁苦。从是时王子下颂上父母愁苦。从佛告树神下第三结会。结会为三。一结会人。二结会塔。三结会誓愿。说是经时下大众所益也。树神是名礼塔下第四是结问意。
释赞佛品
　　此品从能所得名。能赞是三番菩萨。所赞是一佛世尊。能所合标故言赞佛品。私谓三番菩萨是能赞。一佛是所赞。一佛是能赞。三番是所赞。三番是当佛。一佛是现佛。通而为言。皆是能赞皆是佛。故言赞佛品。次第者。因前十七品故有今品。何者。序品叙大体。如来游于无量甚深法性穷源极边。寿量品极果冥深合广能起大用。忏品劝菩萨。若欲修学当如忏品灭恶赞品生善空品导成。四王至散脂誓愿流通。说请者之功德。正论至善集明说者之功德。鬼神至流水说听者之功德。舍身明行者之功德。如是等利益出现世者。皆是如来大体大智大用金光明力。既善始令终。初中后竟。故诸菩萨等以赞赞佛称扬教及教主。故言赞佛品。此文为二。一经家叙陈列赞众。从此至彼金宝盖刹施三业供养。投地是身。同声是口。口身共畅意业也。二正说偈。合六十五行半。文为三。一二十行诸菩萨说。二十七行信相说。三二十八行半树神说(云云)。私谓其文有四。前三是能赞。后一是所赞。所赞又是能赞。能赞又是所赞。故文云。佛从三昧起。以微如音而赞叹言。善哉善哉树神善女。汝于今日快说是言。岂非所赞赞能赞。其文既明不须惑也。又是印成三番菩萨赞教。从序品已来快说如来果地大体大智大用菩萨修因也。上文有佛礼舍利。即果身礼因身也。今文有佛赞大忏大赞能请能说能听能行。皆是快说也。当知快说是果赞因菩萨也。即果口赞因口其义孱然。果意赞因意。任运例成也(云云)。问佛何处入定。此云从三昧起。答初将说经。佛游甚深法性。今说将竟故从三昧起。此经首尾皆在法性中说。其文甚明。若作入法性者。法性自在。四佛五佛同处各处。共见异见四来四去。一住一在随人所睹。皆无障碍也。观心者。诸菩萨三业赞佛。三业事可解。三观心者。观身不得身身空但有名字。名字无量。或舍身名檀。乃至身空名智慧。六度十度八万尘沙法门。名字即空。说空不定空。假非定假。非空非有即显中道。三观宛然事理六法皆悉具足。若无观慧事亦不成。例如三衣六物。若解其意三六俱成。若不解者。非但无六三亦不成。观心亦尔。若得理观六观六成。若不得意。既无理观事观亦不成。无六亦无三此之谓也。此大好甚广云云。

