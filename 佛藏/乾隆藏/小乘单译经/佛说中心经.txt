佛说中心经一卷


小乘单译经
佛说中心经一卷
东晋西域沙门竺昙无兰译


　　

佛说中心经
　　闻如是。一时佛在舍卫国祇树给孤独园。时诸菩萨。四辈弟子。天龙鬼神。帝王臣民。日会听经。佛右面比丘。名曰目连。神通妙达。智如虚空。随时变化。权智并行。普还济众。数如恒沙。诸天稽首。靡不师仰。佛告目连。彼有大国。去斯八千。处在边境。不睹三尊之至灵。希闻如来无所著正真等正觉神妙清化。习于颠倒众邪之行。以为真谛。王及臣民。奉事梵志等五百人。各有五通力。能移山住流。分身变化。国有大山。塞民迳路。举国患之。王以山为民艰难。具向梵志说之。梵志答曰。吾等自为民除害。王无戚焉。即绕山坐。各一其心。以道定力。山起欲移。佛告目连。汝往彼国。现道神化。长度梵志。济其君民。令远三涂。永处福堂。目连受教。承佛威神。寻路放光。遏绝日明。悬处虚空。当其山巅。山为不动。梵志惊曰。此山已起。谁回之乎。日又无光。此将有以。中有明者。以定意观众弟子心。谁秽浊者。令山不移。睹见诸心。普有道净。国荣宝色。不秽其心。仰头观见。睹一沙门。当其山上。梵志佥曰。正是瞿昙弟子所为。梵志呼曰。王令吾等为民除患。汝抑之为。目连答曰。吾自悬虚。谁抑汝等山。梵志三尽道力。欲令山移。山入三下。遂成平地。梵志顾相谓曰。夫有明达。道德深者。即吾等师。咸兴整服。稽首敬白。愿为弟子。示吾极圣。目连答曰。汝等欲去瞑就明者善。吾有尊师。号无上正真天中之天。为一切智。汝等寻吾往至佛所。诸梵志曰。佛之导化。宁殊于师乎。目连曰佛以须弥为芥子。吾以芥子为须弥。叹佛德毕曰。汝等寻吾后。目连接诸梵志。犹若壮士屈伸臂顷。即在佛前。具陈其情。白佛言。吾承无上正真神势之化。化诸梵志。斯等内外已净。犹若新氎易可为色。唯愿世尊。荡其微垢。令成真净。梵志见佛。心开意喜。皆作沙门。佛言我为汝曹说经。上语亦善。中语亦善。下语亦善。语中深说度世之道。政心为本。听我所言。使后世传行之。诸比丘皆叉手受教。佛言人身中。有五贼。牵人入恶道。何等为五。一者色。二者痛痒。三者思想。四者生死。五者识是五者。人所常念。佛言人常为目所欺。为耳所欺。为鼻所欺。为口所欺。为身所欺。目但能见不能闻。耳但能闻不能见。鼻但能知香臭不能知味。口但能知味不能知香臭。身体但能知寒温不能知味。是五者皆属心。心为本。佛言诸比丘。欲求道者。当端汝心。人从痴故。随十二因缘。便有生死。何等为十二因缘。一者痴。二者行。三者识。四者名色。五者六入。六者栽。七者痛。八者爱。九者受。十者有。十一者生。十二者死。施行善者。复得为人。施行恶者入地狱饿鬼畜生鬼神中。佛坐思念。人痴故有生死。何等为痴本。从痴中来。今生为人。复痴心不解。目不开。不知死当何趣。见佛不问。见经不读。见沙门不承事。不信道德。见父母不敬。不念世间苦。不知地狱中考治剧。是名为痴。故有生死不止。人死如呼吸之间。脆不过于人命。人身中有三事。身死识去。心去意去。是三者。常相追逐。施行恶者。入地狱饿鬼畜生鬼神中。施行善者。三亦相追逐。或生天上。或生人中。堕是五道中者。皆坐心不端故。佛告诸比丘。皆当端汝目。端汝耳。端汝鼻。端汝口。端汝身。端汝心。身体皆当断于土。魂神当不复堕泥犁畜生鬼神中。视人家有恶子。为吏所取。皆坐心不端故。人身中有百字。如车有百名。人多贪好怒。不思惟身中事。死入地狱中。后悔无所复及。我弃国捐转轮王。忧断生死。欲度世间人使得无为道。第一精进者。立得阿罗汉。第二精进者。得阿那含。第三精进者。得斯陀含。第四精进者。得须陀洹。虽不能大精进。当持五戒。不杀不盗不淫不两舌不饮酒。
　　佛言。人坐起常当思念四事。何等四。一者自观身。观他人身。二者自观痛痒。观他人痛痒。三者自观意。观他人意。四者自观法。观他人法。内复欲乱者心当自端视身体。饥亦极。饱亦极。行亦极。住亦极。坐亦极。寒亦极。热亦极。卧欲来时。当自惊起坐端心坐。心不端者。当起立。立不端者。当经行。心傥不端者。当自正。譬如国王将兵出斗。健者在前。既在前鄙复却适欲却着羞后人。诸比丘既弃家舍妻子。剃须发为沙门。虽一世勤苦。后长解脱。已得道者。内独欢喜。视妻如姊弟。视子如知识。无贪爱之心。常当慈哀十方诸天人民。地狱饿鬼畜生蜎飞蠕动之类。皆使富贵安隐度脱。得无为之道。见虫兽当以慈哀愍伤之知生不复痴。能有是意者。常念师恩。事佛如人念父母。如狱中死罪囚。有贤者往请囚出囚。黠慧者常念贤者恩。比丘已得道者。当念佛。如是念经。当如人念饮食。诸比丘。当转相承事。如弟事兄。中有痴者。当问黠者。展转相教。问黠者如瞑中有灯火。无得阴谋。作恶无得诤讼。见金银当如见土。无得妄证人入罪法。语言无得妄中伤人意。不闻莫言闻。不见莫言见。行道当低头视地虫。无得蹈杀。无得目贪人妇女。无得形相人妇女。坐自思惟。去贪爱之心。乃得为道耳。
　　佛告诸比丘。欲求道者。当端汝心。于闲处坐。自呼吸其气息。知息短长。长息不报。形体亦极。闭气不息。形体亦极。分别思惟。形体谁作者。心当视内。亦当观外。自思惟欢然与人有。异心。当是时不用天下珍宝。心稍欲随正道。意复小动者。即还自守其意。意即为还。譬如人有镜。镜不明则不见其形。磨去其垢。乃自见形。人以去贪淫嗔恚愚痴。譬如磨镜。端自思惟。天下无坚固。皆无有常。
　　佛告诸比丘。持心当如四方石。石在中。庭雨堕不能坏。日炎亦不能消。风吹亦不能动持心当如石。佛言天下人心。如流水中有草木。各自流行。不相顾望。前者亦不顾后。后者亦不顾前。草木流行。各自如故。人心亦如是。一念来一念去。亦如草木前后不相顾望。于天上天下。无所复乐寄居。天地间弃身不复死。道成乃知师恩。见师即承事。不见者思惟其教诫。如孝子念父母。意定乃有一心。便慈哀天下人民蜎飞蠕动之类。坐独自叹已脱身于天下及五道。一者天道。二者人道。三者畜生道。四者饿鬼道。五者地狱道。已得罗汉道者。便能飞行变化。身中能出水火。能出无间入无孔。欲离世间。取无为去者即能。
　　佛告诸比丘。道不可不学。经不可不读。佛说经已。五百沙门。皆得阿罗汉道。阿难白佛言。是诸沙门。闻经意解。何其疾也。佛言。此诸比丘前迦叶佛时。受诵斯经。中间无佛。随世因缘废不复闻。至吾为说。闻即得道。佛说经竟。诸菩萨。四辈弟子。帝王人民。天龙鬼神。无不欢喜。为佛作礼。

