佛说栴檀树经一卷


小乘单译经
佛说栴檀树经一卷
失译人名今附汉录


　　

佛说栴檀树经
　　闻如是。一时佛从比丘。在维耶梨国。有迦罗越。奉佛明法。请佛供养佛咒愿毕。迦罗越。于佛前肃然。愿闻法义。佛便笑。五色光从口而出。绕身三匝。还从顶入。阿难整衣服。叉手白佛言。佛不妄笑。笑必说法。有所济度。愿为说之。天尊曰。善哉阿难。弘慈欲为一切开通法桥。沙门之仪。汝应其式。今者演之。谛听执受。彼国有五百人。入海采宝。置船步还。经历深山。日暮止宿。预严早发。四百九十九人。皆引行去。一人卧熟。失辈仍遇天雨雪。失去径路。穷厄山中。啼哭呼天。有大栴檀香树。树神谓穷人言可止留此。自相给衣食。到春可去。穷人便留。至于三月。启树神言。受恩得全身命。未有微报。顾有二亲。今在本土。实思得还。愿乞发遣。树神言善。便自从意。以金一饼赐之。去此不远。当得国邑。可得还汝乡里。穷人临去。问神言。此树香洁。世所希有。今当委还。愿知其名神言。不须问也。穷人复言。依阴此树积历三月今当委还。情怀恨恨。若到本国。当宣扬树恩神便言树名栴檀。根茎枝叶。治人百病。其香远闻。世之奇异。人所贪求不须道也。穷人还至故国。中外亲亲。欢喜相乐。后无几间。国王病头痛。祷祝天地山水诸神。病不消差。名医省视。惟当得栴檀香以护病便得愈。王即募求民间。无有便宣。令国中得栴檀香者。拜为封侯。妻以小女。时穷人闻偿禄重。便诣王所白言。我知栴檀香处。王便令近臣将穷人往伐取香树。至到树所。使者见树洪直。枝条茂盛。华果煌煌。人所希见。心不忍伐。不伐者则违王命。病不消愈。伐之者中心隐隐。踟蹰徘徊。不知云何。树神便于空中言。便伐之但置其根耳。伐已以人血涂之。肝肠覆其上。树自当生。还复如故。使者闻神言如此。便令人伐之。穷人住在树边。树跢地。枝摽杀穷人。使者便与左右议言。向者树神言。当得人血肝肠以祠树。心为怃然。不知当以谁塞此。此人今死。便以当之。则屠割取其肝血。如神所敕。树即更生。车载所伐树。以还国中。医即进药。王病得愈。举国欢喜。王命国中人民。其有病者。皆诣宫门。王出香药给之。病皆得愈。王身康宁。黎民无病。举国忻忻。遂致太平。阿难退坐。稽首质言。是穷人何无反复。违树神重言誓。佛报曰。乃往昔惟卫佛时。有父子三人。其父奉五戒。行十善。持八关斋。未曾懈怠。大儿常于中庭。空中烧香。供养十方诸佛。小弟愚痴。不知三尊。辄以衣覆香上。兄谓言此大重何以犯之。弟起恶意。誓言断兄两足。兄复起念。当拍杀弟。父言。汝二子诤使我头痛。大儿报言。愿破我身为药。令父疾损。口不可妄言。故世世受罪。弟兴恶意。欲断兄足。后果将人往断树。兄欲拍杀弟。今作树神。果因树为体拍杀弟。时国王头痛者其父也。奉斋精进。故得尊贵。时言使我头痛。后果头痛。各受其殃。佛言。罪福报应如影随形。佛广为说身口意戒。迦罗越。则向须陀洹迹。率将妻子。以家资上佛。各发道愿。佛说经竟。迦罗越。欢喜作礼。


