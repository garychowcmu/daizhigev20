分别经一卷


小乘单译经
分别经一卷
西晋三藏法师竺法护译


　　

分别经
　　闻如是。一时佛在舍卫国祇树给孤独园。晨朝整服。俨然而坐。佛语阿难。告诸比丘。皆寂静明听。今当为汝说人生受苦。阿难从坐起整衣服。为佛作礼。白佛言。愿乐欲闻。佛言。人有六恶以自侵欺。何谓为六。眼为色欺。耳为声欺。鼻为香欺。口为味欺。身为细滑欺。意堕邪念为邪念欺。是为六欺。令人堕恶道中。无有出期。黠人乃谛觉是耳。佛言。人从三可得三苦。何谓三可。一身可杀盗淫。二口可两舌恶骂妄言绮语。三意可贪恚痴。用是三可故。堕地狱饿鬼畜生中。是为三苦。唯黠者觉之。佛言。人有六恣。堕十八痛。何谓六恣。眼恣入色。耳恣入音。鼻恣入香。口恣入味。身恣入细滑。意恣入邪念。是为六恣。亦为受亦为衰。用是故堕十八地狱。苦痛长久。无有出期。阿难白佛言。人有事佛受戒。能得脱是苦痛不。佛言。有人事佛受戒。得福无量。不可譬喻者。有人事佛堕极罪者。阿难问佛。事佛受佛戒当得福。更得深罪。何以故。愿闻其意。佛言。有人事佛奉持经戒。精进不犯。得福无量。不可譬喻也。佛言。有人事佛受戒不持。不能精进禅定思惟。托名事佛。专行邪业。贪求无厌。不知止足。淫劮色欲。好喜歌舞。耽于酒味。以自放恣。虽云事佛。其过难量。用是之故。长堕三涂。苦痛万端。难得免出。
　　佛言。事佛有三辈。一辈者为魔弟子事佛。二辈为天人事佛。三辈为佛弟子事佛。何谓魔弟子事佛。佛言。虽受佛戒。心乐邪业。卜问是祟解除祷祀。信有家亲丈人。不信正真。不知有罪恶之对。假名事佛。常与邪俱。死堕无择地狱。受苦长久。久乃出为魔邦属。谀谄妖[女　　瞿]。难可得度。是曹辈人。宿命余福。暂得一时。见于正道。心意瞢瞢难晓宿。已当复更入邪见无穷已也。是为魔弟子事佛。何谓天人事佛。受持五戒。行于十善。死死不犯。信有罪福。作是得是。寿终之后。即生天上。是为天人事佛。何谓佛弟子事佛。奉持正戒。广学经戒。修治上慧。知三界苦。心不乐着。欲得解脱。行于四等六度。愍伤众生。欲安济之。不贪身命。知死有生。求长益福。不为邪业。是为佛弟子事佛。佛言。吾般泥洹后千岁。魔道当兴。时世大恶。国无常主。民无常居。远方之人。当入中国。掠杀残暴。无有法则。于斯之际。像法当兴盛。阿难问佛。何谓像法。佛言。当来比丘不持正法。挟妻养子。无有惭愧心。耕田种殖。以为常业。无复学问坐禅行者。好乐俗常。以为绮雅。佯佯相看。上下雷同。拨拂相教度世之基。迷于色欲。不畏于罪。时有知法者。为说真言。教示正法。便怀憎嫉。欲毁坏之。为立言议。抄持长短诽谤驱踧。使其无憀。用是之故。大法转减。阿难问佛。于是之时。颇有奉法者不。佛言。多有事佛。亦出家者耳。但不持戒。共相嫉妒。识义者少。多不晓解。阿难言。当尔之时。何国最恶。不信行者。佛言。真丹之土。当有千比丘。共在大国。堕魔邦界。其中黠者。若一若两。为佛弟子耳。生六天上者。亦复少少。在魔邦者。甚多甚多。佛言。吾般泥洹后。亦多有外学。来求吾道。度者当隐括。审悉三月。知其志能习清净行。虚寂少欲不为污行。便可受之。先授十善。满三年已。服习道意。事示犯。乃为更受二百四十戒。其为威仪之事。精进守行。皆向解脱。是弥勒所当建也。当从得度。以为应道。阿难问佛。如佛所说。我皆顶受。宣语后人。令佛之弘法不为断绝。佛言阿难。汝前后所受。皆以贯心。我亦知汝有信护于佛法也。阿难问佛。后若有人。信乐应法。至心欲求。断世违俗。以从正道。若时无明师传教诫者。若有一人。书写戒律授与之。便可得度为道者不。佛言阿难。皆当得。知禁法者。尔乃可授戒耳。不可以文字受便为应法。何以故。佛为天上天下之大智。天上天下之大度。天上天下之大明。不可妄传失旨。皆当明于戒法禁律。事事委练。乃为相授耳。不明法戒禁要之事。而妄授人戒法。违佛诚信。反用为是大罪不小也。宜以审谛。阿难白佛言。后末之世。若有人至心至意。厌于苦痛。欲求度脱。世无有佛。当以何济其来意。佛言阿难。当将诣彼明戒法者。晓习威仪禁要之事。如是应度。度亦得度。自不明而复授彼。两迷失道。浑沌无穷竟已。何从得度脱耶。佛言。当来有比丘。不能自净。畜妻养子。身行污浊。贪求供养。不信罪福。而望安乐。难得免脱。甚亦可伤。阿难白佛言。如是后世。其有从道被服。皆是佛威神。其人以得像于正真因缘。当从得脱。何缘中复不信违佛明教。当复更若干无数劫受苦痛耶。佛言阿难。是皆前世无数劫。堕久苦之中。其人于苦痛之地。自悔责。愿得为善当从得脱。缘一时自悔之福辄得福。随来生末世。为人暂睹佛经。又能除剔头发。以为比丘。本识未械。心意犹豫。瞢瞢不了。故有污浊。多不能离俗。不遇明慧。如是当后更堕极苦之中。受无数劫罪。佛言。诸比丘。汝以出家。舍妻子弃世行。作沙门。当修戒行。如罗汉法。宁以洋铜灌口中。下过焦烂腹肠。终不无德食人信施。宁以利刀截手支解身体。不以无德受人信施。人无德力。受人信施。当累劫堕于罪苦。久久得出。用余叽末之福。得为人身。当复更还一一偿之。有作奴婢偿者。有作儿子偿者。有作父母偿者。阿难问佛。何谓偿债。佛言。有作奴婢。大家挝打。不以道理。奴婢受之。无有怨心。勤力作务。不惮劳疲。爱惜大家之物。不敢放散。是为现世偿债奴婢也。宿命先世。受人信施。不行功德。罪毕来偿。犹有本识。故无怨恚甘受而已。何谓偿债儿子。儿子致财。父母散用无有限度。儿子心亦无惜意。是为偿债儿子。何谓偿债父母。父母致财。儿主散用。父母不为爱惜。恣所当得。皆是宿识因缘相偿故。无惜心。诸此偿债。因缘合会。对讫更散。亦无常住。明者觉之。故不为也。唯有道德。可以久保。吾前世时。亦更为人偿债奴婢儿子父母。不可称数。皆有一时之缘。难可免脱。至今得道。现我父母。皆先世道德之缘。不由偿债。父母世世放舍。使我学道。累劫精进。今成得佛。皆是父母之恩。人欲学道。不可不精进孝顺。二堕失人种。累劫不复五末之世。持宜顺行。遭值经道。不可不勤。遭值佛世。不可不谛受着心。遭值明人。不可不勤问奉受。何以故。人身难有。六情难具。才聪难得。佛难得见。经难得闻。故宜勤之。佛言。吾般泥洹后。当有五逆恶世。当斯之时真丹土域。魔事当盛。闭塞正道。虽有经法。少有学者。设有学者。少有行者。世有比丘。少能自守清净。多有污浊。习俗之行高望游步。世人无异。求好衣服。学世辩辞。追世礼费。群党相随。以快心意。求世名誉。教人入法。度为弟子。不教护魔。不依正道。度世之业。亦不学问。追求明智。自谓德大。不守根门。虽得为人。假时而已。自谓长久。不知大对。当后受苦无穷竟已。颠倒翻覆。在魔部众。一何痛哉。诸比丘已得人身。六情完具。睹佛经戒。勤行当行诵之。一失人本。难有复时。佛世难值。经法难闻。宜各思惟。佛说经竟。诸比丘。皆俨然坐。自思惟即得罗汉。


