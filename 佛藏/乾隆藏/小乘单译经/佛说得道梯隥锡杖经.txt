佛说得道梯隥锡杖经一卷


小乘单译经
佛说得道梯隥锡杖经一卷
失译人名今附东晋录


　　

佛说得道梯隥锡杖经
　　尔时世尊告诸比丘。汝等皆应受持锡杖。所以者何。过去诸佛执持锡杖。未来诸佛执持锡杖。现在诸佛亦执是杖。如我今日成佛世尊亦执如是应持之杖。过去未来现在诸佛。教诸弟子。亦执锡杖。是以我今成佛世尊。如诸佛法。以教于汝。汝等今当受持锡杖。所以者何。是锡杖者。名为智杖。亦名德杖。彰显圣智故。名智杖。行功德本故曰德杖。如是杖者。圣人之表式。贤士之明记。趣道法之正幢。建念义之志。是故汝等咸持如法。尔时尊者迦叶从坐而起。整衣服偏袒右肩。合掌胡跪。而白佛言。世尊。云何名锡杖。云何而受持。唯然世尊。愿敷演说。我等奉行。佛告迦叶。谛听善思当为汝说。所言锡杖者。锡者轻也。依倚是杖。得除烦恼。出于三界。故曰轻也。锡者明也。持杖之人。得智慧明。故曰明也。锡言不回。持是杖者。能出三有。不复染着。故曰不回。锡言惺也。持是杖者。惺[宋-木+悟]苦空三界结使。明了四谛十二缘起。故曰惺也。锡言不慢。持是杖者。除断慢业。故曰不慢。锡者言疏。持此杖者。与五欲疏。断贪爱结。散坏诸阴。远离五盖。志趣涅槃。疏有为业。故曰疏也。锡言采取。持是杖者。采取诸佛戒定慧宝。获得解脱。故曰采取。锡者成也。持是杖者。成就诸佛法藏。如说修行。不令缺减。悉具成就。故曰成也。佛告迦叶。如是锡字。其义广多。不可具陈。汝今且当如是受持。迦叶白佛言。世尊。是锡杖者。其义如是。云何智杖。乃至建念义之志。唯然世尊。愿为敷演。佛言。是锡杖者。为修智士。广修多闻。解世出世。分别善恶。有为无为。有漏无漏。了智无碍。智慧成就。故曰智杖。为持禁戒忍辱禅定。一心不乱。常修福业。无时懈怠。如救头然。故曰德杖。摄持是杖。如斯之人。内具十六行。谓四谛。苦集灭道。四等慈悲喜舍。四禅初禅二禅三禅四禅。四无色定。空处识处不用处非想非非想处。复具三十七行。谓三十七助道法。于是法中。了了分别。自身作证。不随音声。于是法中。而自遨戏。入空无相无愿解脱门。自在无难。名之为圣。内有是德。外执锡杖。表式此人。必有圣德。戒定忍慧。三明六通。及八解脱。皆悉具有。以记此人。望表生敬。故曰圣人之表式也。贤士之明记者。内有智性。故曰贤士明记。此人内有智性。习功德本。于法增进。善心成办。故曰贤士明记。此人不久之间。智慧成就。入无为处。寂然宴静。涅槃安乐。第一义道。故曰趣道之法幢。建念义之志者。是杖有三鬲。见三鬲重。则念三涂苦恼。则修戒定慧。念三灾老病死。则除三毒贪嗔痴。念三界之无常。则信重于三宝。除三恶。断三漏。净三业。欲具三明。入三解脱得三念处。通三达智。故立三鬲。以相重也。复有四鉆者。用断四生。念四谛。修四等。入四禅。净四空。明四念处。坚四正勤。得四神足。故立四楞。通中鬲五。用断五道苦恼轮回。修五根。具五力。除五盖。散五阴。得五分法身。故立五也。十二环者。用念十二因缘。通达无碍。修行十二门禅令心无患。三重四楞合数成七。以念如来七觉意法。成就七圣财。通鬲钻八用念八正道。得八解脱。除灭八难。故用八也。略说锡杖其义如是。汝当善持。迦叶白佛。如是世尊。如圣法教。
　　尔时迦叶复白佛言。世尊。三世诸佛法同是也。佛言。有杖是同。若用不同。或有四钴。或有二钴。环数无别。但我今日四钴十二环用是之教。二钴者迦叶如来之所制立。令诸众生记念二谛。世谛第一义谛。以立其义。尔时世尊。说此法已。尊者迦叶。千二百众。及诸大会。皆悉欢喜。顶戴奉行。
持锡杖法
　　持锡杖威仪法。有二十五事。持锡杖十事法。一者为地有虫故。二者为年朽老故。三者为分越故。四者不得手持而前却。五者不得担杖着肩上。六者不得横着肩上手垂两头。七者出入见佛像不听有声。八者杖不得入众。九者不得妄持至舍后。十者杖过中不出。复有五事。一者远请行宿过中得出。二者至病瘦家过中得出。三者送过世者过中得出。四者外道请者过中得出。五者不得将杖指人画地作字。复有五事。一者三师俱出不得持杖自随。二者四人共行除上座不得普持。三者到檀越门好正威仪。四者入檀越门三抖擞三反不出从至余家。五者檀越出应持杖着左肘中央。
　　复有五事。一者杖恒在己房中不得离身。二者不听下头着地。三者不听杖许生衣。四者日日须好磨拭。五者杖欲出时当从沙弥边受。若无沙弥白衣亦得。
　　锡杖四钴应四谛　　环应十二因缘
　　中召明中道义　　上头应须弥顶
　　第二应须弥山　　中央木应于空
　　下错应须弥根
　　沙门之法。解空得道。执此惺窹。世间一切众生。诸比丘等至心奉行。
　　凡体法。上台法天。下台法地。四支法四天王。十二环法十二因缘。包含天地人天上下。无不斯尽。凡发慈。广生万行物不准此。已起善本。持此杖法。赍天挟地。着左胁下。以小指句之。使两头平正。不令高下。鸣则常鸣。不令声绝。其声均细调和。恒使若初。若初无声讫。一行处不令有声。若初有声讫。一行处常令有声。亦使粗细一等不得。或粗或细。僧置左足。尼置右足。不得着地。若檀越不出。近至三家。远满七家。若不得更不容多过。若过非行者法。若限内得食。持杖悬之树上。勿令着地。若无树着地。就地平处一不令倾侧。眠时安杖与身相顺。置之床后。正与身齐。不令前却。持行路止息时。头常向日。勿令倒逆违背。持此杖即持佛身。万行尽在其中。谓持天挟地。并观十二因缘。为护身。一切如其倾侧。一切万物皆亦倾侧。如其平正。一切含生。皆令安隐无为。若下台着地之时。令三涂众生苦剧踰增。若不着地。令三涂众生因之得拔。如其颠倒。则逆世界。亦令行者其心迷乱。若能顺持。彼此俱利若如是持。具现得威仪出入护助。后得获果。速成正觉。
又持锡杖法(依天竺藏经重出使后人看阅知其源流也)
　　锡杖有二十五事威仪。持锡杖有二十五事者。一者为蛇虫故。二者为年老故。三者为分卫故。四者为出入见佛像不得使头有声。五者不得持杖入众。六者中后不得复杖出。七者不得担着肩上以手悬两头。八者不得横着膝上以悬两头。九者不得手掉前后。十者不得持至舍后。十一者不得复持在三师前后。已杖出不得复杖随。十二者若四人俱行。一人已持。不得复持随。十三者若至檀越家。不得舍杖离身。十四者至人门户时。当三抖擞不出应当更至余家。十五者主人出应当杖着左肘挟之。十六者若至室中。不得使着地。十七者当持自近卧床。十八者当数取拭之。十九者不使头有生。二十者欲行当从沙弥若白衣受。二十一者至病人家宿应得暮杖。二十二者欲远送过去者应得暮杖。二十三者远请行宿应得暮杖。二十四者远迎来者应得暮杖。二十五者常当自近不得指人若画地作字。

