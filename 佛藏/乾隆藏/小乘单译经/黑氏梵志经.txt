黑氏梵志经一卷


小乘单译经
黑氏梵志经一卷
吴月支优婆塞支谦译


　　

黑氏梵志经
　　闻如是。一时佛游尼连江水边。在彼一月造十八变化。于迦叶兄弟三人及千弟子。转游行罗阅只城。止顿一年。教授国民。为其讲法。初成佛道竟二年已。乃到舍卫兴隆道化。开度天人世间人民。时香山有梵志名曰迦罗。得备四禅。具足五通。彻视洞听。身能飞行。自察心念知人来生。讲说经义。感动释梵及四天王诸鬼神龙并阎罗王。悉往听之。言语雅妙声和犹梵。日日咨受不以为懈。音彻于远。普来归听。时阎罗王坐闻经法泪下如雨。举目观视益用悲叹。于时梵志问阎罗王。何为悲泣泪下如雨。阎罗答曰。事当归实不可虚言。仁今说经便辞利口。义理甚妙。犹如莲华。若明月珠。而命欲尽余有七日。恐忽然过就于后世。是以悲泣不能自胜。又仁命过堕地狱中在我部界。今自相归一心受法。及当取卿拷掠五毒。熟思惟此。遂用增怀。不可为喻。梵志愕然心中沉吟。报阎罗王曰。吾获四禅成五神通。独步四域超升梵天。不以为碍。既无罪衅。何因当堕地狱阎界。阎王曰。仁临寿终时。当值恶对起嗔恚恨。意欲有所害。失本行义故趣阎界。梵志闻之忽然悒懅。不知何计。设何方便得济斯难。愁戚惘惘心怀汤火。坐起不安为长叹息。释梵四王诸神问曰。何为不安长太息乎。梵志答曰。吾命欲尽余有七日。且有恶对来乱吾善心。缘是之故恐归恶趣。是以反侧不能自胜。时彼香山有诸善神。数诣佛所咨受经典。谓于梵志。佛兴于世仁不知乎。梵志答曰。身沈俗人安能知之。其神复谓。佛为一切三界之救。度诸未度脱未脱安未安。皆济危厄令至永寂无为之道。何不诣佛。可脱忧患。长得恬怕。道德合同。梵志闻之欣然踊跃。如冥睹明。两手各取梧桐合欢好色华树。飞到佛所。未到之顷。佛告摩夷。世尊大慈修无极哀。未曾忘舍应当度者。佛时颂曰。
　　潮水径顺崖　　未曾越故际
　　傥有水神乱　　起犯于故流
　　佛观于本无　　察应当度者
　　普使得免济　　终无越失耶
　　于是梵志飞到佛所。住虚空中正向归佛。佛告梵志。谓黑氏曰。放舍放舍。梵志应诺。如世尊教。即舍右手梧桐之树种佛右面。复谓梵志。放舍放舍。梵志即舍左手所执合欢之树。种佛左面。佛复重告放舍放舍。梵志白曰。适有两树。舍佛左右。空手而立。当复何舍。佛告梵志。佛不谓卿舍手中物。佛曰所舍。令舍其前。亦当舍后。复舍中间。使无处所。乃度生死众患之难。佛于是颂曰。
　　仁当舍其本　　亦当舍其末
　　中间无处所　　乃度生死原
　　内无有六入　　外衰不得前
　　放置于六情　　乃成无为疾
　　黑氏梵志。闻佛所说。心自念言。不见吾我则了心无心者本无应病与药。鄙心开解。如盲得目聋者得听。真为普见审一切智。今已值佛。德不可訾。寻即来下。稽首佛足。退住一面。佛应心本而分别说显示道场。演三脱门。于时辄住不退转地。无一忧患。叹佛功德。而诸颂曰。
　　光明踰日月　　智慧犹大海
　　大慈无极哀　　十方悉欣戴
　　众生流三界　　无数亿万载
　　应病授法药　　宣畅大辩才
　　虽现入生死　　周旋无往来
　　劝化令精进　　罪福无能代
　　努力勤精进　　勿为欲所灾
　　降衰四魔除　　道成无挂碍
　　梵志白佛。我迷已来。其日久矣。愿见垂愍。得为沙门。佛即听之。头发自堕。袈裟着身。威仪齐整。成为寂志。往诣阎王。而谓之曰。卿本谓我余命七日。当堕地狱。今为沙门。神通已具。诸漏已尽。度于四渎。众病永除。犹大围屋。一时增寿。七七日。诸苦已消。超外异术。自在住世。更无数劫。阎王答曰。仁赖余福得遇佛。时应病授法。灭淫怒痴。神通悉备。内外无疑。设不尔者。如鼠遭狸。如稻得灾。为罪所牵。如鱼钩饵。堕地狱中。无有出期。今已永脱。相代欢喜。说是语时。无央数人。皆发道意。佛说如是。比丘菩萨。黑氏寂志。天龙鬼神。阿须伦世间人。莫不悦豫。作礼而去。


