佛说分别善恶所起经一卷


小乘单译经
佛说分别善恶所起经一卷
后汉沙门安世高译


　　

佛说分别善恶所起经
　　佛在舍卫国祇洹阿难邠坻阿蓝。时佛伤哀诸所有生死之类故。结出谶微。分别善恶都有五道。人作善恶有多少。嗔恚有薄厚。天道无亲。常与善人。何谓五道。一谓天道。二谓人道。三谓饿鬼道。四谓畜生道。五谓泥犁太山地狱道。人不求度世道者。生死忧苦不断绝。往来五道。不得解脱。贤者黠人。厌于忧苦。见师则承事。不见则思师。教诫师教人。去恶就善。示人度世之道。父母养育。老病死亡一世耳。佛度人万世不极。贤明智者。宜熟思惟之。佛告诸弟子。皆听我为汝陈说善恶之祸福。诸弟子。皆长跪叉手言诺受教。佛言人于世间。慈心不杀生。从不杀得五福。何等五。一者寿命增长。二者身安隐。三者不为兵刃虎狼毒虫所伤害。四者得生天。天上寿无极。五者从天上来下生世间则长寿。今见有百岁者。皆故世宿命不杀所致。乐死不如苦生。如是分明。慎莫犯杀。佛言人于世间。不取他人财物。道中不拾遗。心不贪利。从是得五善。何等五。一者财物日增。二者不亡遗。三者无所畏。四者得生天。天上多珍宝。五者从天上来下生世间。保守其财产。县官盗贼不敢侵犯取其财。今现有保财至老者。皆故世宿命不敢取他人财物所致也。亡无多少令人忧恼亡遗不如保在。如是分明。慎莫取他人财物。
　　佛言人于世间。不犯他人妇女。不念邪僻。从是得五善。何等五。一者不亡费。二者不畏县官。三者不畏人。四者得上天。天上玉女作妇。五者从天上来下。生世间多端正妇。今尊者见有若干妇端正好色。皆故世宿命不犯他人妇女所致也。见在分明。慎莫犯他人妇女。佛言人于世间。不两舌谗人。不恶口骂人。不妄言绮语。从是得五善。何等五。一者语言皆信。二者为人所爱。三者口气香好。四者得上天。为诸天所敬。五者从天上来下。生世间为人好口齿。他人不敢以恶语污之。今见有从生至老不被口谤者。皆故世宿命护口善言所致也。如是分明。慎莫妄谗人。
　　佛言人于世间不饮酒醉。从不醉得五善。何等五。一者传言上事。进见长吏。语言不谬误。亦仕宦如意。二者家事修治。常有余财。三者假借求利疾得。亦为人所敬爱。四者得上天。亦为诸天所尊重。五者从天上来下。生世间洁白自喜。黠慧晓事。皆从故世宿命不饮酒所致。慎莫饮酒。
　　佛言人于世间。不持刀杖恐人。不以手足加痛。于人不斗乱别离人。己所不欲。不施于人。从是得五善。何等五。一者身体强健。二者卧起常安隐。三者为诸天龙鬼神所护视。四者得上天。天上乐无极。五者从天上来下生世间。身体完具无疾病。今见有从生至老。无有疾病者。是皆故世宿命不加痛于人所致。如是分明。慎莫加恶于人。
　　佛言人于世间。和心不嗔恚。见贤者敬之。愚者忍之。从是得五善。何等五。一者为人所称誉。二者人见之皆欢喜。三者身自安隐亦润泽好。四者得上天。天上端正净洁。五者从天上来下生世间。为人善性。端正姝好。今见有好人万人之选。皆故世宿命和心善性忍辱所致也。不嗔恚如是分明。慎莫嗔恚于人。佛言人于世间。孝顺父母。敬事长老。恭执谦卑。先跪后起。后言先止。常教恶人为善。从是得五善。何等五。一者为人所敬爱。二者人皆道其善。三者自意欢喜。四者得上天。为诸天所敬爱。五者从天上来下生世间。为众人所媚爱。今见有善心孝顺。为众人所媚爱者。皆是故世宿命孝顺敬事长老所致。如是分明。可作孝顺。事于长老。
　　佛言人于世间。用谏晓事。善心好意。敬事尊老。礼节兼备。从是得五善。何等五。一者仕宦得好职。二者在官疾迁。卖买得利。三者百姓见之皆欢喜。四者得上天诸天见之皆欢喜。五者从天上来下生世间。为王侯公卿作子。皆故世宿命行礼作福所致。如是分明。慎莫憍慢于人。
　　佛言人于世间不悭贪。好喜布施。爱视诸家亲属贫穷者。若乞丐儿。饮食常当使饱。衣亦当完好。从是得五善。何等五。一者财产日增。二者为诸天下人所称誉。三者为州郡国所尊敬。四者得上天。天上所侍。五者从天上来下生世间。大富乐为众人所敬。皆故世宿命布施行善所致如是分明者。亦可行德布施。佛言人于世间。有明经贤者。若沙门道士。喜往问度世之道。心不嫉妒贪爱高远贤者。从是得五善。何等五。一者得黠。二者多闻。亦多知多见。三者多敬难之。四者得上天。天上识所学。五者从天上来下生世间。即明经晓道。为国家所敬重。亦为人所归仰。今见有明经晓道者。此皆故世宿命作道行德所致也。如是分明。亦可行道德。佛说经已。诸弟子皆欢喜。前为佛作礼。
　　佛言听说。作恶得恶。诸弟子。皆叉手言。诺受佛教。佛言人于世间。喜杀生无慈之心。从是得五恶。何等五。一者寿命短。二者多惊怖。三者多仇怨。四者万分已后。魂魄入太山地狱中。太山地狱中。毒痛考治。烧炙烝煮。斫刺屠剥。押肠破骨。欲生不得。犯杀罪大。久久乃出。五者从狱中来。出生为人。常当短命。或胎伤而死。或堕地而死。或数十百日而死。年数十岁而死者。今见有短命人。若形瘢疮。身体不完。跛蹇秃伛。或盲聋喑哑鼽鼻塞壅。或无手足。孔窍不通。皆由故世宿命屠杀射猎罗网捕鱼残杀蚊虻龟鳖蚤虱所致。如是分明。慎莫犯杀。
　　佛言人于世间。偷盗劫人。强取他人财物。求利不以道理。欺诈取财物。轻秤小斗短尺欺人。若以重秤大斗长尺侵人。道中舍遗取非其财。负债借贷不归。抵触以行互人。从是得五恶。何等五。一者财物日耗减。二者王法所疾。觉知当辜。少有脱者。三者若身未尝安归。常怀恐怖。亦自欺身。四者死后。魂魄入太山地狱中。太山地狱中。考治数千万毒。随所作受罪。五者从狱中来出。随所负轻重偿债。或有作奴婢偿者。或作牛马骡驴骆驼偿者。或作猪羊鹅鸭鸡犬偿者。诸禽兽鱼鳖之属。皆是负债者。经言债不腐朽所谓也。今见有下贱畜生之属。皆由故世宿命贪利。强取人财物所致也。畜生勤苦如是。见在分明。慎莫取他人财物。
　　佛言人于世间。淫劮犯他人妇女。从是得五恶。何等五。一者家室不和。夫妇数斗。数亡钱财。二者畏县官常与捶杖从事。王法所疾。身当备辜。多死少生。三者自欺身。常恐畏人。四者入太山地狱中。太山地狱中。铁柱正赤。身常抱之。坐犯他人妇女故得是殃。如是数千万岁。形乃竟。五者从狱中来出。生为鸡凫鸟鸭。人魂魄无形所著为名。今见有鸡凫淫劮不避母子。亦无节度。亦有犬马之贞狗贞。于夫畜生之属皆有信足。而鸡凫淫劮。独无止足。皆从故世宿命淫劮犯他人妇女。受是鸡凫身。当为人所啖食。如是勤苦。不可数说。如是分明。慎莫犯他人妇女。
　　佛言人于世间。喜两舌谗人。喜恶口妄言绮语。自贡高诽谤圣道。嫉贤妒能啤呰高才。从是得五恶。何等五。一者多怨憎。二者自欺身。亦从是人皆不信。三者数逢非祸。四者入太山地狱中。太山地狱中。有鬼从人项拔其舌。若以烧铁钩其舌断。若以烧铁[矛　　良][矛　　害]刺其咽。欲死不得。欲生不得。不能语言。如是数千万岁。五者从地狱中来出。为人恶口齿。或免缺弥筋蹇吃重言。或喑哑不能言语。今见有是曹人。皆故世宿命两舌谗人诽谤圣道所致也。如是分明。亦可慎恶口。
　　佛言人于世间。喜饮酒醉。得三十六失。何等三十六失。一者人饮酒醉。使子不敬父母。臣不敬君。君臣父子。无有上下。二者语言多乱误。三者醉便两舌多口。四者人有伏匿隐私之事。醉便道之。五者醉便。骂天溺社。不避忌讳。六者便卧道中。不能复归。或亡所持什物。七者醉便不能自正。八者醉便低仰横行。或堕沟坑。九者醉便躄顿。复起破伤面目。十者所卖买谬误妄触抵。十一者醉便失事。不忧治生。十二者所有财物耗减。十三者醉便不念妻子饥寒。十四者醉便嚾骂不避王法。十五者醉便解衣脱裈裤。裸形而走。十六者醉便妄入人家中。牵人妇女语言干乱。其过无状。十七者人过其傍欲与共斗。十八者蹋地唤呼惊动四邻。十九者醉便妄杀虫豸。二十者醉便挝捶舍中付物破碎之。二十一者醉便家室视之如醉囚。语言冲口而出。二十二者朋党恶人。二十三者疏远贤善。二十四者醉卧觉时。身体如疾病。二十五者醉便吐逆。如恶露出。妻子自憎其所状。二十六者醉便意欲前荡。象狼无所避。二十七者醉便不敬明经贤者。不敬道士。不敬沙门。二十八者醉便淫劮。无所畏避。二十九者醉便如狂人。人见之皆走。三十者醉便如死人。无所复识知。三十一者醉或得疱面。或得酒病。正萎黄熟。三十二者天龙鬼神。皆以酒为恶。三十三者亲厚知识日远之。三十四者醉便蹲踞视长吏。或得鞭搒合两目。三十五者万分之后。当入太山地狱。常销铜入口。焦腹中过下去。如是求生难得。求死难得。千万岁。三十六者从地狱中来出。生为人常愚痴。无所识知。今见有愚痴无所识知人。皆从故世宿命喜嗜酒所致。如是分明。亦可慎酒。酒有三十六失。人饮酒皆犯三十六失。
　　佛言人于世间喜持杖恐人。以手足加痛于人。喜斗乱别离人。己所不喜强持与人。从是得五恶。何等五。一者自欺身。亦为人所患毒。二者身为恐怖。三者又数病疾。四者入太山地狱中。随所作受罪。久久万岁。五者从狱来出。生为人多病身不离杖。今见有多病者。皆故世宿命喜加痛疾之所致也。多病不如强健。如是分明。慎莫加恶于人。
　　佛言人于世间。常喜嗔恚不和调。见贤者亦恚。见愚者亦恚之。不别善恶。但欲嗔恚而已。从是得五恶。何等五。一者为自烧身。二者亦自乱意。三者卧起不安隐。或忧恚自杀。四者入太山地狱中。毒痛考治数千万岁。五者从太山地狱中出。生为人面目常恶。色萎黑黄熟。今见有恶色人。皆从故世宿命喜嗔恚所致。面丑恶色不如端正好色。如是分明。慎莫嗔恚。
　　佛言人于世间。不孝父母。不敬长老。见他人有孝父母敬事长老者。常嗔恚之。不喜作善。从是得五恶。何等五。一者常得恶梦。二者为人所憎。三者恶名闻。四者入太山地狱中。考治数千万岁。五者从地狱中来出。生为人弊性不媚。为众人所憎。今见有不媚急性。为众人所憎者。皆从故世宿命。不孝父母不敬长老所致也。如是分明。慎莫憍慢。可孝顺敬事长老。
　　佛言人于世间。不孝尊老。无有礼节。轻易憍慢。自用自强。从是得五恶。何等五。一者失亡职位二者自欺身。三者不为人所敬。四者入太山地狱中。考治数千万岁。五者从狱中来出生为人当作下贱丑恶。为人所轻易。今见有下贱人。皆从故世宿命憍慢不敬尊老所致也。如是分明。慎莫憍慢。佛言人于世间。得财产悭贪不肯布施。不爱视诸家贫穷者。不给与之。不供事沙门明经道士。不丐不与乞儿。若病人食饮不敢自饱。衣被不敢自完。从是得五恶。何等五。一者自欺身。亦为人所不敬。二者人皆呼守钱奴。三者恒荷惭愧。四者堕饿鬼。勤苦不可言。或千岁百岁。不能得水饮。遥望见江湖若溪谷水。走往欲饮之。水便化作销铜若脓血不可饮。如是勤苦不可缕说。五者从饿鬼中来出。生为人当贫穷冻饿。从人乞丐。脊骨相支柱。乞丐不能得。人当唾骂之。今见有贫穷乞人。皆从故世宿命。悭贪不肯布施所致也。如是分明。慎莫悭贪。
　　佛言人于世间。有明经贤者。若沙门道人。不喜往问度世之道。嫉妒高才。诽谤贤者。从是得五恶。何等五。一者不慧。二者少知。三者不为人所敬。四者入太山地狱。入太山地狱中。考治数千万岁。五者从狱中来出。生为人愚痴无所识知。与畜生同例。今见有愚痴不别白黑者。皆从先世宿命。不喜道德嫉妒高远所致也。如是分明。慎可行道。
　　佛言人求寿得寿。不求寿不得寿。求病得病。不求病不得病。求端正好色。得端正好色。求丑恶色。得丑恶色。求媚得媚。不求媚不得媚。求下贱得下贱。求富得富。求贫得贫。求明经晓道。得明经晓道。求愚痴得愚痴。人作善得善。若干福得上天。若为人得尊贵。亦得端正。若人作恶得恶若干罪。或入太山地狱中。或堕饿鬼中。或堕畜生中。设得作人。当作下贱贫穷。无所识知。亦复丑恶色。如人种苦得苦实。种甜得甜实。长实譬如种五谷。种稻得稻。种豆得豆。如人作善得善作恶得恶矣。
　　传远疏通戒于太察　　笃信守一戒于壅蔽
　　勇猛刚毅戒于暴乱　　仁爱温良戒于不断
　　广心浩大戒于狐疑　　沈清安舒戒于后时
　　刻削溢急戒于剽疾　　多人长辞戒于无实
　　贤者且守戒　　行之有三善
　　见敬多求愚　　寿尽受天身
　　住戒行已尽　　已慧制意行
　　行至必当至　　悉断所当受
　　从戒可灭痛　　三世戒在上
　　制使邪毒龙　　不犯有戒人
　　善哉有戒尊　　以信可为伴
　　是道非凡言　　故名戒有尊
　　戒尊善可怙　　身终不见烧
　　既卧于夜安　　已梦复欢然
　　为众所见敬　　力善自为身
　　法见自为尊　　舍世为天王
　　我是世独尊　　我已脱世患
　　悉是人天世　　犹我校魔兵
　　惟佛历勤苦　　毕劫不可数
　　往来五道中　　未能具[糸　　爾]缕
　　奸匿序厥得　　号呼见视短
　　今日礼佛者　　一心皆叉手
　　从礼得上天　　人中得长寿
　　佛尊觉第一　　已现慧具足
　　当前礼法众　　恩德若江海
　　是以吾演说　　佛之圣典籍
　　从本起因缘　　所行有善恶
　　广采以撰立　　随经义要趣
　　集叙如佛指　　所作殃福事
　　佛已自觉法　　梵释来下请
　　尊乃删说经　　至要难见闻
　　苦从苦因缘　　苦尽乃为尊
　　如应八道成　　苦灭是为净
　　从行有苦果　　人雄之所演
　　是本为从心　　劳行从是有
　　众劳除愈者　　是行之妙要
　　故为次第说　　诚如大圣尊
　　是故着经典　　令世观摸法
　　合应正无疑　　智者所宜取
　　亦非神所化　　令祸福无缘
　　亦非性自然　　又非时可传
　　在天岂无缘　　时与性亦然
　　殊胜与不胜　　其实非无行
　　从痴致有劳　　斯劳从行致
　　已作脱复过　　听此非一辈
　　钞缀经妙旨　　及律之杂要
　　足知世所由　　部部各分明
　　神化解疑结　　以经现世间
　　善行有福报　　当可不识此
　　已作不义行　　其死堕恶道
　　即时见阎王　　王哀便系束
　　婴儿老病死　　谏以当就罚
　　知有五使者　　何为不修德
　　身口意所行　　唯戒施为上
　　尔独何志念　　而能不为善
　　是时有罪人　　闻王以法谏
　　自揆无良操　　入怖而对曰
　　但以亲恶友　　闻凡非法言
　　坐以贪浊故　　不能修德善
　　王曰人难得　　幸得奚不善
　　为性何难悟　　冤造泥犁行
　　汝本兴斯恶　　则非父母为
　　非沙门道士　　非君非我教
　　愚痴快心意　　作此不善业
　　自身之所为　　今当受其报
　　造以五使者　　忠正之言诲
　　然后阎法王　　默而不与语
　　尔乃录罪入　　置于阎界中
　　掔将入地狱　　见恶甚惶懅
　　始入黑绳狱　　大小并唤呼
　　次入阿鼻摩　　炽火烧其形
　　蹈棘跂热土　　径涉沸灰水
　　铁狱凡十六　　自到刀叶树
　　为人犯恶故　　令有此泥犁
　　故列其本行　　次现所应受
　　至于千亿岁　　生生而辄杀
　　由是结怨多　　贼害贤人雄
　　生妄挐无过　　离败人朋友
　　常喜谗恶人　　死入黑绳狱
　　有持多诈便　　指治酷虐人
　　后更山机迮　　捣之以铁杵
　　为人好杀生　　马牛鹿羊豕
　　鸡犬及诸虫　　亦更山机迮
　　痴贪怀怯弱　　苟以毒害彼
　　求财不用法　　铁轮轹其躯
　　恃量以力教　　伏彼无力者
　　喜施恼于人　　常为象所蹋
　　今生恼父母　　沙门婆罗门
　　娆故令郁毒　　后身被热炙
　　或迈击父母　　仁贤奉道者
　　及他所当敬　　后世更煮治
　　迫胁从受取　　证入无辜民
　　然后身长烧　　唤呼独痛呻
　　侵人以益己　　受寄而直抵
　　后烧在火室　　大呼无谁救
　　非法言是法　　是法言非法
　　篾毁谁无圣　　后生阿鼻狱
　　学居庙堂净　　而为过失行
　　由是令谤贤　　从是入深狱
　　弃捐正善业　　从邪乐得生
　　后身没溷中　　啖溷虫为食
　　放火燔草野　　以害诸虫豸
　　后入积薪狱　　烧之如野火
　　阴贼亲厚者　　躯为利刀刺
　　啄鸟铁耳狗　　宛转共食之
　　若有坏法桥　　谤讪至德者
　　堕狱蹈践越　　履刀刃之道
　　犯人妇女者　　巨躯有百足
　　容貌似美女　　与友便攫之
　　好乐于淫劮　　放意于人妇
　　斯常与苦会　　身攀抱刺树
　　若为诸巧便　　杀水所生虫
　　杀后堕沸汤　　灰河之中生
　　借贷不归者　　身常被铁钩
　　刚铁烧烔然　　洋铜以饮之
　　怀恨意忿怒　　果敢为非法
　　见人穷苦喜　　死为阎狱鬼
　　生作不善行　　死即入地狱
　　其痛不可数　　一切但有苦
　　如是已具说　　地狱种所行
　　听解畜生事　　饿鬼及鬼神
　　身意各有三　　口四为不善
　　躁扰心速变　　死堕畜生中
　　若多淫欲态　　后生为痴虫
　　雁鸽鸠鸳鸯　　孔雀亦蜚蛾
　　喜缚挝捶者　　后世多受恼
　　自为象马牛　　嗔恚死成蛇
　　憍傲常慢人　　后生为猛兽
　　轻易者后世　　为猪犬狐驴
　　常内怀嫉妒　　心亦不一住
　　后世为猕猴　　强面目成鸟
　　悭贪而邪诳　　多行盗贼人
　　死后为猫豺　　虎狼肉食兽
　　布施多嗔怒　　持心不质直
　　然后堕龙中　　乃有大神力
　　广施有恚心　　轻人而自大
　　后作迦留鸟　　致有大威猛
　　身自食甘美　　以恶施与人
　　死为溷饿鬼　　常食臭中虫
　　好调娆老小　　乞儿与病人
　　后为臊饿鬼　　食产乳恶露
　　虽与心悭悔　　恒自惧不足
　　后为黑饿鬼　　从下掣得食
　　谓施为无福　　未尝肯少施
　　后为鄙饿鬼　　主食人所吐
　　不与追谤施　　食粗外自举
　　后为窦饿鬼　　恒食人欬唾
　　自有既不与　　常望求于人
　　后为穷饿鬼　　所欲不能得
　　喜阴识彼短　　治人以望财
　　后为弊饿鬼　　主食死人肝
　　粗言以恼彼　　中伤说人短
　　后为焦饿鬼　　常吞食火烟
　　劝讼好会斗　　酷虐恐热人
　　后为焰火鬼　　食于蜚蛾虫
　　禁止人布施　　身亦不自与
　　后为大身鬼　　其口若针鼻
　　拥财以遗子　　不食亦不施
　　其死属阎界　　子祭乃得食
　　生为隘[阿-可+聚]长　　侵人以行患
　　为鬼形丑大　　所欲终不得
　　语言常欺调　　不与不持戒
　　欢娱行急促　　终生鬼神中
　　杀虫以为饵　　钩生蒙其利
　　取杀而食之　　后世为魅魍
　　布施望其后　　不诚多忿怒
　　后成臼注鬼　　颜貌极丑恶
　　既以恚且贪　　好施而嗜酒
　　喜于鼓乐舞　　死为守地神
　　于家内外亲　　无恶亦无嫉
　　后为有力神　　乘云风而行
　　布施屋室乘　　亦与诸美味
　　为神在所之　　庐舍随其飞
　　好欲而懈怠　　喜以华香施
　　后为天伎人　　游戏自恣心
　　于是畜生行　　饿鬼及鬼神
　　悉已为总说　　又复听善因
　　至于为所行　　亦有若干比
　　其应非一种　　今为如事说
　　天人阿须罗　　欲求长寿者
　　内意当自省　　无害一切生
　　若以不施劳　　不缚捶娆彼
　　恒发安群生　　为人则无病
　　不杀好恩德　　意固不复动
　　终不害一切　　为人常仁贤
　　未尝有少施　　颇受于几微
　　然后身极苦　　求少得或不
　　好取他人财　　而以为惠施
　　后虽得财富　　犹速亡失之
　　不妄取非物　　亦都无所与
　　恒自勤苦求　　后传世得财
　　既不取彼物　　常自乐布施
　　累世有财富　　得利甚弘广
　　自好持戒斋　　后生必明智
　　爱法得誉安　　足贤意端正
　　子善供养父　　既亡屡祭祀
　　亦以敬施天　　后所之得食
　　好施饭食者　　后生得命色
　　有力辩达富　　无病常安隐
　　好施衣被者　　失惭好容色
　　心善人乐见　　快乐得所欲
　　施与屋舍者　　后世所止安
　　宫馆诸所居　　事事严具足
　　施井设义浆　　沐浴莲华池
　　后世得不得　　所欲一切富
　　今世好布施　　履屣船车桥
　　象马亦诸乘　　后世得天乘
　　无怒人爱见　　一切所归仰
　　后生高长子　　其施园树者
　　好以奴婢施　　加以恭敬意
　　后得于姓誉　　侍使无所乏
　　先祖大布施　　子孙继不绝
　　后生巨亿富　　辄得父余财
　　好称布施德　　有意不能与
　　后虽堕人伦　　生于贫狭家
　　谤施谓无益　　但为哀故与
　　虽无布施意　　犹生富财家
　　心常乐智慧　　然而不布施
　　后常得聪明　　生于贫窭家
　　常好喜布施　　而不学智慧
　　于智不敏达　　生于大富家
　　设兼行施智　　亦兼受其福
　　设两不兼行　　亦两无所得
　　施与望姓誉　　未施若已施
　　若后欲施者　　斯为食恼苦
　　布施虽无信　　然犹得财产
　　若乐彼施财　　后意颇有喜
　　布施如有信　　后世常富财
　　多货能得尊　　其意甚欢悦
　　如侍敬有德　　善意供养施
　　后得财可意　　既得最殊胜
　　常以轻易意　　施与修德者
　　然后虽得财　　安时不得食
　　布施欲安人　　不行诐陷人
　　然得所爱敬　　亲属靡不敬
　　施与恣所有　　修德无所诤
　　后获所爱喜　　法德利具足
　　施与有黠眼　　不谄求非物
　　福祚传子孙　　累世常保财
　　慧人行布施　　用时不劳彼
　　虽少不失时　　食福时自恣
　　修身以自守　　不好犯人妇
　　后得所爱欲　　贞良有戒德
　　妇人有非时　　智士能自绝
　　后为人无怨　　受性大清净
　　若修清净行　　所行无论议
　　后生有威誉　　为天所供养
　　去离于醉酒　　修行常清净
　　后识不迷惛　　得利内明慧
　　为身若人故　　终而不妄语
　　后生身中适　　莫得说其短
　　友诤辄和解　　不好妄传说
　　后亲不别离　　身常为人雄
　　恒以柔软言　　忠至入人心
　　后语工可众　　闻者莫不爱
　　集会坐论议　　如事言得中
　　后世得辩和　　语时人乐听
　　一切彼所有　　其心不念取
　　后世心中安　　终无忘遗忧
　　已知事事思　　众善之报应
　　为人都近善　　食福果甚多
　　常欲利成就　　望誉天上安
　　知生不常久　　心必思修德
　　好恶信在行　　人伦之大利
　　种杂故得杂　　在白不白中
　　少壮或长老　　自在作行时
　　然后如时得　　苦乐各应本
　　暂行若长行　　所为善不善
　　中作中时得　　长作乃长得
　　师友忠恕言　　今世后世厚
　　匆蔑不承用　　后生常聋聩
　　诈为欺慢者　　后生伛短陋
　　喑哑或恶色　　族姓莫欲见
　　不亲老则愚　　事有道则利
　　不慢后尊贵　　憍慢则卑贱
　　布施后则富　　无与意则贫
　　嗔恚得恶色　　不怒后好色
　　好奸不男女　　欲犯不可淫
　　騬割诸畜生　　后生为黄门
　　思淫若炽火　　身根心口犯
　　专行求女人　　后生为黄门
　　说布施善道　　来劝已乐从
　　等心视憎爱　　后生有三眼
　　喜以好衣服　　施与有德者
　　后生常好雅　　光润色若金
　　视人如赤子　　护老病亦然
　　后常值圣人　　皦若星中月
　　不干奉斋戒　　兼身产乳妇
　　后得伎女乐　　犯者有干谤
　　礼敬泛爱众　　后软手足掌
　　保货安不动　　得敬如大山
　　不问讯使伶　　无求但好施
　　后得食具足　　有财聚若海
　　有德蒙上天　　法善众归仰
　　后豪尊欢乐　　生为帝王种
　　身口恒习善　　布施用和颜
　　后富莫能嫉　　受乐生北方
　　阴以善报仇　　终不妄施恶
　　口诤而心柔　　后为阿修罗
　　如有见善道　　具足以睹正
　　从得生天上　　曜若日之光
　　善孝事父母　　后生贵姓家
　　不诤不好怒　　食福忉利天
　　无所与言诤　　亦不参斗讼
　　守善心修德　　后生艳天上
　　多闻安思惟　　好利而求脱
　　念善德以善　　后生兜术天
　　守戒常禅思　　依法无所恃
　　亦劝彼令然　　生不骄乐天
　　自守好最施　　不逆不自称
　　平均爱有道　　生彼尼密天
　　鞭杖绳之恼　　不以加群生
　　安慰一切人　　食福于梵天
　　心慈口言善　　念安人若己
　　有求而辄与　　生彼迦夷天
　　念行常如斋　　不愿世喜乐
　　定意立安静　　生阿波苏天
　　定心弃爱女　　除三习一乐
　　能欢思正止　　得生遍净天
　　苦乐计非常　　身所行则知
　　见识最清净　　生堕苛颇天
　　晓了不净想　　多行有王处
　　弃习而无想　　生无有想天
　　无倚有微倚　　恢廓行四业
　　念禅自清定　　生五净天中
　　柔软意殊胜　　心正性中和
　　广博修天业　　生阿迦腻天
　　解色猗无常　　乐求无边志
　　所识意无际　　思惟得出生
　　已离诸情识　　无甫所向生
　　有念亦已过　　欲无想而想
　　虽决犹复生　　报现有平行
　　智士自观察　　知善行可作
　　是法有特异　　故为人具说
　　非天非时种　　所受从自作
　　生非常可观　　慧不思望倚
　　凡往生善处　　皆为由行倚
　　若已解非身　　无为生死空
　　寂放灭苦辛　　是乐最第一


