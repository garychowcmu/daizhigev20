长者懊恼三处经一卷


小乘单译经
长者懊恼三处经一卷
后汉安息国三藏安世高译


　　

长者懊恼三处经
　　闻如是。一时佛在舍卫国祇树给孤独精舍。与大比丘众千二百五十人俱。尔时舍卫城。有大长者。财富无数。田宅牛马。不可称计。家无亲子。其国俗法。若无子者。寿终之后。财没入官。长者夫妇。祷祠诸天日月星辰。求索子息。竖立门户。亦不能得。时长者妇。归命三宝奉受五戒。晨夜精进。不敢懈怠。便得怀躯。妇人黠者有五事应知。一者知夫婿意。二者知夫婿念不念。三者知所因怀躯。四者别知男女。五者别善恶。是长者妇。报长者言。我已怀躯。长者欢喜。日日供养衣被饮食。极使精细。十月已满。便生得男。五乳母共供养子。乳哺者。洗浴者。衣被者。抱持者。儿即长大。年十五六。长者夫妇。为子索妇。得长者女。端正姝好。于城外园馆。大请人客。饮食娱乐。肴膳精细。四方来者。无所拒逆。如是宾从。至于七日。时儿夫妇。游行园中。有树名曰无忧。其上有花。色甚鲜好。如弱绯色。妇语夫言。欲得此华。夫便上树。为取此华。树枝细劣。即时摧折。儿便堕地。断绝而死。父母闻之。知堕树死。便走奔趣。母抱其头。父抱两脚。摩挲瞻视。永绝不稣。父母悲哀。五内摧伤。众客见之。亦代哀痛。死何急疾。众客饮食。娱乐未毕。而反堕树死亡无常。时佛世尊与阿难俱。着衣持钵。入城分卫。见长者夫妇。独有一子而堕树死。啼哭悲伤。甚不可言。佛见此儿所从来生。从忉利天。寿命终尽。过生于长者家。死即生龙中。金翅鸟王。复取食之。三处悲哀。悉共发丧。
　　佛告阿难。诣长者所。解喻其意。为除其患。设不尔者。恐愁忧死。阿难言唯然。即从佛行到长者所。长者闻佛来到其所。心即欢喜。稽首佛足。佛问长者。何为愁忧。乃如是乎。长者白佛。我身无相。由有一子。为其娶妇。请客饮食娱乐未毕。上树取华。堕地便死。我身如石。心如刚铁适得一子。而舍我死。佛告长者。人生有死。物成有败。对至命尽。不可避藏。捐去忧念。勿复忧戚。时佛出光明。遍照十方。使长者见天上龙中父母啼哭。佛语长者。此儿本从忉利天上寿尽命终。来生卿家寿尽。便生龙中。金翅鸟王。即取啖之。三处一时共啼哭。为是谁子。佛即说偈言。
　　天上诸天子　　为是卿子乎
　　为在诸龙中　　龙神之子耶
　　时佛自解言　　非是诸天子
　　亦非为卿子　　复非诸龙子
　　生死诸因缘　　无常譬如幻
　　一切不久立　　譬若如过客
　　佛语长者。死不可得离。去事不追。长者白佛言。此儿宿命罪福云何。生豪富家。其命早夭。此为何应。佛言。此儿前世。好喜布施。尊敬于人。缘此福德。生豪富家。喜射猎戏。伤害群生。用是之故。令身命短。罪福随人。如影随形。长者踊跃。逮得法忍。佛说如是。长者夫妇。一切众会。皆欢喜受。


