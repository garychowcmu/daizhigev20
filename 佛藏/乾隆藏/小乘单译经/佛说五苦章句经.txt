佛说五苦章句经一卷


小乘单译经
佛说五苦章句经一卷
东晋三藏竺昙无兰译


　　

佛说五苦章句经(一名净除罪盍娱乐佛法经)
　　世尊曰。三界五道。生死不绝。凡有五苦。何谓五苦。一曰诸天苦。二曰人道苦。三曰畜生苦。四曰饿鬼苦。五曰地狱苦。何谓诸天苦。从第一天上至二十八天。除中阿那含天。皆是持五戒。守十善行。四禅者得生其上。无道慧意故。有生老病死。亦有不尽其天寿者。随其先世所作故。寿命有长短。诸天有二大灾。一曰命尽。二曰劫尽。劫尽有三因缘。一曰大火。二曰大风。三曰大水。命尽有七证。一曰项中光灭。二曰头上华萎。三曰颜色为变。四曰衣上尘土。五曰腋下汗出。六曰身形[木　　員]瘦。七曰蝇着自然离于本座。遭水灾时。大洪水起。齐十五天。其中所有无不尽者。遭风灾时。随蓝大风四起。吹须弥山及诸名山。山山相抟。令如粉尘。无不尽者。遭火灾时。七日并出。凝住不行。烧灭天地。皆如融金。欲界所有其中皆尽。最上四天。虽寿八十亿四千万劫。要当皆死属八恶道。是谓一苦。二曰人道苦。有百千种。人实为疲劳。从奴婢下使乞儿贱人。中间富贵。上至帝王转轮圣王。皆有生老病死饥渴寒热苦痛愁恼忧患灾变。或有兵贼牢狱刑戮火烧水溺坠落堆廅塼石刀杖奔车逸马。怨家劫盗。更相伤害。其死万端。一切众生。未脱三界。皆共有之。是谓二苦。三曰畜生苦。蜎蜚蠕动蚑行喘息飞鸟走兽。上至象龙金翅鸟王。皆是畜生。亦有饥渴寒热。忧患勤苦。强者伏弱。更相啖食。或有屠杀田猎网罗。以肉供人。其变万端。不可具说。是谓三苦。四曰饿鬼苦。有九种饿鬼。第一辈者。身长一由旬。颈所咽处。如一针孔。行步之时。支节骨解。如五百车。声咽火炎出。自相烧然。若见流水。往即枯竭。不得一咽。或得一咽。化为脓血。或为沸屎。或为铜销。咽自然大。热烂下过。无不洞彻。罪过未毕。身自然复如是。皆先时为人。治生暴逆。恐怛迫胁。不以道理。悭贪独食。故受此殃。是谓四苦。五曰地狱苦。铁城镬汤。剑树刀山。铁柱消铜脓血寒冰。沸屎碱水。竹叶火车。炉炭火钉。十六毒刺。乌鹊狡狗。鹑鸟屈鸟。其鸟喙嘴。纯是刚铁。飞入人口。表里洞彻。食人五藏。东西南北。无有避处。苦毒罪狱。凡有十八。诸受罪者。不问尊卑。随恶轻重。各自受之。或有一劫半劫毕者。不能不翅者。罪毕还生世间。受诸余殃。是谓五苦。八恶处者。一曰地狱。二曰饿鬼。三曰畜生。四曰边地。五曰长寿天。六曰虽得人身。盲聋喑哑。手足残跛。不能听受。七曰虽得人身。六情完具。世智辩聪。学世经典。信邪倒见。祠祀鬼妖。或屠杀田猎肆心放意。欺伪万端不信三尊。从是后身。还入地狱。从冥入冥。无有脱时。时得为人。复不信正不奉三尊。诽谤圣道。八曰生佛故处。是谓八恶。亦谓八难。三恶道者。是一切众生之家。暂得为人。暂得为天。譬如作客日少。归家日多。学者思之。勤力精进。可得脱苦。人身难得。六情难具。口辩难中。才聪难致。寿命难获。明人难遭。直信难有。大心难发。经法难闻。如来难值。世间有树。名优昙钵。但有实无有华。如来出世。乃有华耳。已得人身。六情完具。口辩才聪。寿命延长。遭值明人。发菩萨心直信不还。具闻经法。遇如来世。此皆宿行。覆福德人。从明入明。寻如来迹。累行不止。会于道场。无毁其根。忘失前功。一失道意。动有劫数。慎之慎之。一切众生。常在长狱。有十二重城围之。以三重棘篱篱之。常有六拔刀贼伺之。能于其中。得脱出者。甚难甚难。何谓长狱。谓三界也。何谓十二重城。谓十二因缘也。何谓三重棘篱。谓三毒也。何谓六拔刀贼。谓六情也。已发道心。当具禁戒。四等大慈。六波罗蜜。安般守意。三十七品。诸禅三昧。总持之门等。一切法意无高无下。无想无愿。出三脱门。得三治法。分别三向。晓三达智。无缚无解。不求诸天人中之尊转轮王位。不动其心。不畏罪苦。不计有劳。志在一切。无所荣冀。解三界空不习三有。是谓得出十二长狱。知十二因缘。所起所灭。能断痴本。是谓得出十二重城。知淫怒痴。三垢无原。意不复着。是谓得拔三重棘篱。晓了六情。皆无本末。譬如芭蕉。意不缚爱。是谓得离六拔刀贼。要当先解。无我无人。都无所作。无所不作。所作功德。亿劫不惓。譬如鸟飞虚空。无有足迹。作无迹行。无能见者。不与罪事。诸恶因缘。大如毛发。是谓发菩萨心者。能度苦厄。居家为牢狱。妻色儿息财物珍宝为下。为是银铛杻械。恩爱痴着。为是重担。
　　佛告诸弟子。一切善男子善女人。汝已出家。为得离狱。弃捐妻子。为得脱械。如何不能放舍重担。诸沙门曰。我无所担。佛言汝沙门。着吾我人。贪身计寿。是汝重担。专求供养。畜积所有。是汝重担。同学不和。反亲白衣。是汝重担。自大种姓。贡高憍绮。是汝重担恃智慢愚。轻邈他人。是汝重担。很戾自用。不受人谏。是汝重担。食无节度。饮酒贪味。是汝重担。法服不具。着俗衣裳。是汝重担。外似如法。内怀谀谄。是汝重担。不制六情。毁戒犯欲。是汝重担。赋敛百姓。兴起寺庙。是汝重担。祠祀鬼母。所请福愿。是汝重担。假托佛法。咒术治病。是汝重担。违负众祐。犯四重禁。是汝重担。栖息无恒。不还庙房。是汝重担。不舍担者。后入地狱。
　　佛言。有大白象。力壮移山。坏地成涧。拔树碎石。象力无双。有人以发绊系其脚。象为之躄。不能复动。佛告诸弟子。当解此譬。当善思之。若有贤者。居家为道。厌世所有。苦空非身。常欲出身。为道辞家妻子。当就明师。受持法服。临出之日。妻子恋泣。悲诉声哀。其辞辛苦。贤者睹之。心为怅然。意即回变。为妻子所惑。无复出家之志。是如发系象不能复动。长受衰矣。佛言。一切壮无过心。心是怨家。常欺误人。心取地狱。心取饿鬼。心取畜生。心取天人。作形貌者。皆心所为。能伏心为道者。其力最多。吾与心斗。其劫无数。今乃得佛。独步三界。皆心所为。一切众香。莫过栴檀。其香无量。香价贵于阎浮提金。又疗人病。人有中毒。头痛体热。磨栴檀屑。以涂其上。若以服之。病即除愈。一切众生。莫不愿得。有人大得栴檀香树。束薪卖之。无买之者。佛在世时。所说经法。令人得道。无不度者。般泥洹后。十二部经。留在世间。动有卷数。无人视者。亦如栴檀。束薪卖之。无有买之者也。一切臭木。莫过伊兰。其臭毒恶。人见恶之。畏闻其气。伊兰栴檀生有四辈。何谓为四。一曰有栴檀树。伊兰绕之。二曰有伊兰树。栴檀围之。三曰有栴檀。栴檀自为丛林。四曰有伊兰。伊兰以相围绕。何谓栴檀伊兰绕之。有家长者。直信为道。妻子室内不从其教。奉邪倒见。祠祀鬼妖。不从教令。是谓栴檀伊兰绕之者也。何谓伊兰栴檀围之。有家长者。信邪倒见。祠祀鬼妖。妻子儿妇。家内大小。直信三尊。不失八斋。布施为德。六度不废。长者呵止。不从其教。窃避为之。是谓伊兰为主栴檀围之者也。何谓栴檀栴檀以为丛林。有家长者为道。室家眷属。皆随其教。不相违戾。直信三尊。心意和同。是谓栴檀栴檀以为丛林者也。何谓伊兰伊兰自相围绕。有家长者。信邪倒见。具行十恶。祠祀鬼妖。阖门烹杀。意同欢喜。是谓伊兰伊兰自相围绕者也。此四辈因缘。皆由宿命意行不同。故令不和。是以律经明晓因缘。获罪福事。若祠祀家杀生鬼饲不与从事。不食其饮食。若入山泽。见飞鸟走兽聚食。终不惊怛断其食味。若见屠杀猪羊网猎刑戮罪人。不得看视。当避舍之。纵不得避。当起大慈。誓愿僧那。我得佛时。使我刹中。饮食自然无令有此诸恶因缘。曰昔者国王夫人。付香不与屠者之妻。生死作对因缘。展转相缘。或罪缘福。或福缘罪。罪福之会。有二栽果心以生想为行种栽以有根孽。后受报果。此屠者之妻。为罪缘福。后相经历。辄当过生为种苦本。是以不与香也。夫父子夫妇。兄弟家室。知识奴婢。有五因缘。何谓为五。一曰怨家。二曰债主。三曰偿债。四曰本愿。五曰真友。何谓怨家。父子夫妇。兄弟宗亲。知识奴婢。相遇相杀。是谓怨家。何谓债主。父母致财。子散用之。是谓债主。何谓偿债。子主致财。供给父母。是谓偿债。何谓本愿。先世发意。欲为家室善心欢喜。厚相敬从。是谓本愿。何谓真友。先世宿命。以道法因缘共相承事。后相经过。生则明法。精进志和。是谓真友。昔者阿难邠邸家。有五福德因缘。何谓为五。一曰时节。二曰身教。三曰口言。四曰一味。五曰和顺。何谓时节。昼夜六时。不失礼敬。是谓时节。何谓身教。长者起时。室内大小无不随者。是谓身教。何谓口言长者欲有所作。兴福事时先报家中皆从其教。是谓口言。何谓一味。衣食平等。奴婢亦然。是谓一味。何谓和顺。上下相从。不相违戾。是谓和顺。以是五福。家中奴婢。牛马六畜。蜎飞蠕动。死皆生天。其有人家。宿止经历。飞鸟走兽。过其居屋者。死皆亦生天。用长者家。合门之内。能言之属口诵法者。经声不绝。其有闻音入耳中者。无不欢喜。心则是本。是故生天。亦是长者本愿所致。从无数劫来。口言笃信。不欺慢人。不与诸恶。共作因缘。功德纯淑大。僧那力故使其然。天地境界。遭三灾时。其中所有一切皆尽。不及彼界。大劫尽时。一佛境界。其中凡有百亿须弥山。百亿铁围山。一切皆尽。不及彼佛国也。如是十方诸佛国。无极虚空。无极众生。无极佛国。无边虚空。无际众生。无原大千国土。如来满中。以亿劫之寿。不说众生有始有终。如来之智。了知一切众生无底故。言般若波罗蜜无底众生无底。曰佛又说有四种生。一曰胎生。二曰卵生。三曰湿生。四曰化生。此分别说耳。示语一切使知种类。三界五道众生。一切所有。皆是化生。故言一切如化如梦如影如响如水月形。无有作者。先了此意。乃可为道。道亦如化。一切无原无造无作无始无终。新学闻之。其意惊疑。诸惊疑者。有三因缘。一曰本功德少。二曰不得明师。三曰不勤于经学。自用意着于吾我。逐于名色。贪求利养。所行谀谄。无有至信。如是不能近深法忍。曰空无所有。无相无愿。是道之要。慧道以空为上。学以无为为先。此三句者。不可为新学人说之。闻无所有。便旷其意。不复修戒。无所挂碍。于六德中。事事懈废。言一切空。当何所作。口但说空。行在有中。堕四颠倒故言无功德。菩萨不应使闻无所从生法忍。夫善知识。欲教新学。稍稍以渐教。语魔事令护魔。因缘生死罪苦。五道分明。令信罪福。事事了了。乃可语道。昔分和檀王。与佛捔智。佛告王曰。以海水磨墨。斫树为笔。写吾所知为经卷。海水竭尽。树枝了索。吾经不尽。所以尔者佛有三达之智。来今往古。靡不通焉。佛经众多。以虚空为量。佛智弘深。以无造为原。经中所演。不可思议。或有反覆。难了难明。粗以六事。可知其要。一曰正道。二曰善权。三曰至教。四曰诱导。五曰福德。六曰禁戒。何谓正道。说无端绪。无造无作。虚无所有。无所从生。无行无得。自然如也。是谓正道。何谓善权。变化无方。或出或处。随类而入。与为因缘。时宜而说。不合章句。趣化度之。是谓善权。何谓至教。指示罪福。作是得是皆行所致。无横与者。其事明白。是谓至教。何谓诱导。开童蒙人。有护有德。增寿益算。现世可获。是谓诱导。何谓福德。六度无极。主治六情。制守根门。可得天人。转轮圣王。长乐无极。是谓福德。何谓禁戒。守口摄意。身不杀不盗不淫不欺。奉孝不醉。三恶趣苦。不可久处。是谓禁戒。先了此意。乃可为道。譬如捉网先摄其纲。诸目皆正。不晓持纲。先理其目。颠倒错乱。互相绊绕。无有解已。学亦如是。不达其要。闻经中说。不解权宜。不能分别。便相讥恃。遂执所守。兴起恚意。失本忘义。毁正逐邪。学者雷同。追逐音响。不相匡正。识真者少。堕落滋多。如此之辈。徒载学名。曰四谛者。一曰苦谛。二曰习谛。三曰尽谛。四曰道谛。一切众生。不觉此苦。以苦为乐。于罪苦中。求欲得安。贼医伪说。迷惑人心。便言所作可现世得学者闻之莫不喜随闻中至之言逆耳不受故言正言似反。谁能受者。复不知习知习者死。死不敢复作。复不知尽。知尽者死。死不敢复作。复不知道。知道者闻道。便能为道。一切世间人。作罪事易。为福事难。一切学士。作福事易。为道事难。为道复易。解道者难。说道者易。行之者难。故言甚难甚难。曰如来众经禁戒律法。凡有八亿四千万卷。为一切之良药。治人身口意。疗人生老病死耳。教众生有二要。何谓为二。一者作是得是。二者不作是不得是。如佛所说。三界五道。罪垢苦恼。不离于作一切无横。非天授与。亦非鬼神。亦非帝王。亦非父母亦非沙门梵志授与。所作罪福。如影随形。如响应声。不失如毛发者也。
　　佛言。昔者为盐楼王。有弘普之慈诸堕罪狱者。王尽现之。王曰。汝等何为是间。罪人对曰。我等死时。不知如行。诸恶自然。追逐送我。来到是间。愿王哀我赦除罪过。王曰。汝等皆作何恶。罪人对曰我等生时。不孝父母。杀盗淫欺饮酒斗乱持刀强势。侵易善人。诽谤圣道。所作众恶。不可具说。又信恶师。祠祀鬼神。谓当有福。烹杀三生。祷赛神灵。我今自首。悔所作恶。王曰。汝等在世间时吾遣五使者。案行天下。告语汝曹。汝曹何以不受其教。诸罪人曰。我等生时。实不见闻。王曰。谛听当为汝曹说五使者。一曰世间母人。怀妊十月。身为之病。临当产时曰。父母怖危。既得娩身。从死得生。乳哺怀抱。推燥居湿。迟得长大。忧虑万端。汝见之不。罪人曰见之。王曰。是吾一使者。二曰世间老人。颜色坏败。头白齿落。目冥耳聋。肉缰皮缩。伛偻而行。汝见之不。罪人曰见之。王曰。是吾二使者。三曰世间病人。困劣着床。百痛普至。美食为恶。汝见之不。罪人曰见之。王曰。是吾三使者。四曰世间死人。刀风断脉。拔其命根。身体正直。不满十日。肉坏血流。膖胀烂臭无可取者生时相爱死皆相恶。汝见之不罪人曰见之。王曰是吾四使者。五曰世间犯罪。缚束送狱。桁械鞭笞。五毒普至。戮之都市。或截手足。火烧呋质。斩之枭拖五刑汝见之不。罪人曰见之。王曰。是吾五使者。王复告罪人曰。汝见是已。当自思惟。汝身亦更生更老更病更死。汝犯逆罪。亦当如彼。现受其殃。汝何不孝顺父母谦敬长老慈仁为首。心所不欲亦勿施人。世有贤明。当从启受。归命三尊。迮心奉道。节情止欲。可得度苦。自汝所作。今当受之。吾不抂汝。罪人白王。我等生时。实作苦剧。不暇得为。王告狱卒。汝便将去。到其剧处。狱卒名傍。牛头人手。两脚牛蹄。力壮排山。持钢铁叉。叉有三股。一叉罪人数百千万。内着镬中。其镬纵广等四十里。自然制持。令不堕落。罪过未毕故令不死。从口至底百岁。乃至从底至上。亦复百岁。是名剧处。诸罪人受罪。更苦楚毒。遍十八处。中有罪毕当得出者。王复现之曰。汝等今去。或当为人家作子生。当念孝顺报父母恩。曼年盛时。当忍恶为善。笃信三尊。守戒奉道。修诸功德。莫复作恶。还来入此。夫地狱者。终不呼人。善自思之。诸罪人欢喜皆称万岁。
　　佛言。诸有闻法乍信乍不信。狐疑进退还入邪者。皆从地狱来出。受阎王教者。信根浅少。故令其然。虽尔所作功德。终不唐捐。佛之弘慈。亦不遗忘。但劫数弥之耳。久后亦当度世。
　　尔时佛告阿难。受是经典。持讽诵读。广为人说。疾令时远。普法泽流布来世。阿难白佛言。唯当受之。今斯经典。所号云何奉行。
　　佛言阿难。是经名净除罪盖娱乐佛法。一名授无思议光菩萨道决。当奉持之。族姓子及族姓女。尽其形寿。供养如来。随之宜。从其所安。若以天华。如须弥山。用散佛上。及以名香泽香杂香。缯盖幢幡。谦敬贡上。
　　精进不懈。不如族姓女。受是经法。奉持讽诵。广为人说遵修法行。如是所教。功德福祐。过彼供养巨亿万倍。佛言。阿难。常当以法供养如来。若欲奉敬无上大圣。当受斯经。持讽诵为他人说。及应法卷。佛说如是。无思议光菩萨。贤者阿难。一切众会。阿须伦。世间人民。闻佛所说。莫不欢喜。作礼而去。
　　天上福已尽　　堕为牛领虫
　　譬如大田家　　收入甚大丰
　　但食不复种　　谷尽亦饥穷
　　食福亦如是　　福尽堕罪中
　　人身甚难得　　根具亦甚难
　　百劫复百劫　　时乃得为人
　　失戒离人本　　但坐着因缘
　　不知厌足故　　受苦如弥连
　　蜎飞蠕动类　　其神同一原
　　坐犯不与取　　借贷无还心
　　受寄而拒抵　　持头触突人
　　展转畜生中　　其苦难缕陈
　　佛说饿鬼苦　　但有饥渴患
　　东西求饮食　　不闻水谷声
　　躯体一由旬　　裸形发绕身
　　但坐悭独食　　故堕黑绳城
　　铁围两山间　　窈窈何冥冥
　　识神堕其中　　不睹日月精
　　展转不相见　　但闻叫呼声
　　一切众恶声　　苦痛伤人情
　　既得生为人　　当受身诸殃
　　盲聋喑哑痾　　跛躄不能行
　　虽有度世法　　不得听受闻
　　长夜受是苦　　宛转如车轮
　　受身虽根具　　端政辩聪明
　　邪见堕颠倒　　不信有佛经
　　或行屠网猎　　酒乐着情欲
　　没身见阎王　　罪至乃怖惊
　　边地无义理　　父子相噬汝
　　室家更相卖　　属人为奴虏
　　恒畜给驱使　　动静加杖楚
　　虽得为人形　　畜生共同侣
　　世间纯淑善　　无有师法则
　　当生长寿天　　无形但有识
　　寿命虽延长　　三涂为邻侧
　　后作曲蟮虫　　泥沙为饮食
　　以在八难处　　难得复为人
　　譬如海盲鳖　　欲值浮木孔
　　先死堕须河　　甫来已过去
　　值法已没尽　　辄生佛故处
　　为法船欲坏　　思惟入甘露
　　精进讽为勉　　善知识为师
　　精进为大力　　慧明踰日光
　　甘露消诸毒　　亦能除五阴
　　若人已有信　　住在佛教戒
　　便道通亦利　　以开甘露门
　　甘露声已出　　三界遍分明
　　已开大要道　　但当正意行
　　一心向在在　　为道莫中止
　　人意譬如称　　常当摄拘牵
　　思惟止与观　　是为世间明
　　叉手持头脑　　三界皆礼佛


