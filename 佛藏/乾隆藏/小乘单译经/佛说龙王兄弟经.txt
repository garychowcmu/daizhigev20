佛说龙王兄弟经一卷


小乘单译经
佛说龙王兄弟经一卷
吴月支优婆塞支谦译


　　

佛说龙王兄弟经
　　闻如是。一时佛在舍卫国祇洹阿难邠低阿蓝。时有无央数比丘僧。皆阿罗汉也。阿难邠低。至佛所作礼却坐。佛言。人当布施持戒忍辱精进禅定智慧。阿难邠低。闻之欢喜。即起白佛。明旦请佛及比丘僧。降德到舍设粗食。佛默然。阿难邠低。绕佛三匝而去。佛告比丘僧。旦日当上天投日中下。会阿难邠低舍。佛如伸臂顷。即住虚空中。罗汉名须檀。正衣服。于虚空中。长跪白佛。我恒上下。未尝冥如今日也。佛言。有两龙王。嗔恚作变。吐气为云故也。复有罗汉名爱波。白佛欲行止之佛言。此龙大有威神。汝行者必当兴恶意。出水没杀天下人民摩诃目揵连。复正衣服。长跪虚空中问佛。今日以冥不复见须弥山帝释宫殿下已质树子佛言。有两龙王。一名难头二名和难。大嗔恚言。何等沙门。欲飞过摩我头上。龙身绕须弥山七匝以头覆其上吐气出雾故冥。目连白佛。欲往诃止之。佛言大善。目连绕佛三匝而行。释提桓因。从八万八千玉女。于后园相娱乐。目连先过其所。天帝迎之。稽首作礼。相问讯已。乃到龙所。两龙见之。大怒便变化出烟。须臾复出火。目连以佛意亦变化出烟必绕两龙三重。稍前分身入两龙身中右目入左目出。左目入右目出。右耳入左耳出。左耳入右耳出。复入右鼻左鼻出。入左鼻右鼻出。飞入其口中。两龙谓目连在其腹中也。目连亦复作龙身。绕两龙十四重。以头覆须弥及两龙。两龙于下悚栗。延动须弥山。以尾搏扇海水。百兽震怖。佛遥告目连。此龙今当能出水没坏天下汝且须止。目连言。我从佛闻知此法。我有四神足。当信持行之。我能取是两龙及须弥山。着掌中跳过他方天下。亦能取剂磨须弥山令碎如尘。复能磨须弥山及下地。令万民不觉之。两龙恐惧稽首。目连复沙门身。两龙化作人。为目连作礼悔过。目连将至佛所。两龙言。我迷狂惑。不知尊神。触犯雷震。哀原其罪。便受五戒而去。阿难邠低到精舍。索佛及比丘僧。了不见一人。便长跪白佛。饭具以严办。佛可自屈。佛即下到其舍饭已。阿难邠低言。我求佛不见。佛从何所来。佛言。目连与两龙王共诤。适从天上来下。问谁胜者。佛言。目连。阿难邠低言。善哉善哉。此龙乘戒坚强。失之毫数。罪至于龙威神尊重。目连乃臣伏之乎。我从今日始。请佛及比丘僧。宣扬目连功德。佛咒愿迦罗越阿难邠低。汝前后饭食得道人。善鬼神当拥护汝家。皆令安隐。阿难邠低。作礼而去。


