佛说孙多耶致经一卷


小乘单译经
佛说孙多耶致经一卷
吴月支优婆塞支谦译


　　

佛说孙多耶致经
　　闻如是。一时佛在舍卫国。行在祇树给孤独园。除馑甚众。佛为说经。时有梵志。名孙多耶致。望见佛。即住拄杖。吐舌念曰。吾日三浴。啖果饮水。不受人施。吾行胜沙门行。子曹甘食好衣温蓐。讹贤非真。不如吾道也。佛知梵志心之所存。告诸沙门曰。夫人为行。有二十一恶。不得美食好衣。志在淫泆。志在嗔恚。志在愚痴。志在睡卧。志在凝结。谓无应仪。志在贡高。志在憍慢。志在嫉妒。志在悭贪。志在凶虐。无恻隐心。志在虚伪。内外相违。志在不惭。内无愧心。志在秽行。不自羞鄙。志在彼恶。而不自见。志在淫泆。言不叹贞。志在交话。谗成二恶。志在会斗。不释两诤。志在无礼。自可不谦。志在遂非。不受贤谏。志在不孝。灭慈好逆。志好邪道。供奉妖蛊。家财虚竭。令亲困穷。不觉非常。不归三尊。美食好衣。从欲奢华。以斯二十一恶。秽乱其心。犹洁污垢染之为色。万无一益。怀斯众恶。死入地狱。饿鬼畜生。其痛难量。沙门睹佛明戒。弃故自新。练情灭欲。内外清净。又如净洁。染即成色为众所观。沙门睹明。行高智足。天下供奉衣食殿舍。受之无尤。施者福大。进行禅定。获沟港频来不还应仪。人亦闻之。沙门虽未得道。明佛经义。执心端正。孝顺经教。弘慈普育润逮群生。恕己安彼。视怨若子。见女人来。待之以妹。若睹穷苦。当念地狱饿鬼畜生。愿令群生身安意喜。得逢三宝。垢除冥灭。心净见明。还于本无。永康无极。志行如斯。美食好衣。终始无罪。群生本性。贪淫嗔恚愚痴嫉妒。浊中之浊。冥中之冥者。沙门心开受明痴垢都寂。虽处秽世。犹莲华居夫泥中。泥不能染华。受施无罪。夫怀三毒十恶。不除恣心从欲谄欺。求润不奉佛戒。宁吞热铁饮洋铜。斯死须臾秽浊受施。死入太山。饮铜食炭。其年难计矣。梵志前白佛言。吾欲去浴。有溪名好首。夫入中浴者。意之秽垢。随水流漂。自闻父教。吾日三浴。佛告梵志。斯土多溪。人入中浴。可得获度苦乎。千浴之人。可除身垢。奈心垢何。吾诸沙门。断求念空。不愿三界。心垢寂灭。以得净道。汝从何师。受法水浴。去心垢乎。对曰。吾父云尔。佛言。若父得道不。对曰不也。佛言。吾道从心出。心端志净。乃得道耳。梵志长跪陈白。吾向拄杖吐舌。但为狂愚耳。今闻佛经。心始醒寤。犹冥中有灯火。始今有目矣。乞为沙门。愿佛哀纳。佛言。若有亲报之。对曰无亲。佛言。沙门来。即成沙门已。于树下坐。惟二十一事。去诸欲念。霍然无想。即得应仪道。赴至佛所。以头面着佛足言。今盲者得视。狂病得愈。佛言。斯道佳耶。汝道佳乎。对曰。众道皆邪。唯佛道正。佛告诸沙门。熟惟二十一事。道可得矣。诸沙门闻经。欢喜作礼而退。


