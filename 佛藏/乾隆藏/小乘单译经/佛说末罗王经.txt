佛说末罗王经一卷


小乘单译经
佛说末罗王经一卷
宋居士沮渠京声译


　　

佛说末罗王经
　　闻如是。一时佛在舍卫国祇树给孤独园。与千二百五十比丘俱。时有国王。号曰末罗。土地丰沃。士民壮勇。其国中有方石。周旋数十里。当于王道。群臣共议。启王徙石。王便料选国内。凡得九亿人。令掘徙石。乃历年月。士民疲极。不能动石。佛念人民愚痴。空自勤苦。而石不移。即呼阿难。与汝俱往。如弹指顷。便到其国。佛时作沙门。被服住在石边。谓人民言。用何故掘徙此石。初无应者。如是至三。人民恚言。我掘此石。勤苦轻年。卿何等人。反来问我。各自委去。佛即时笑。以足指挑石。手受之掷置空中。复以手受住之于地。佛便放光明现相好。九亿人见佛威神。莫不震耸。皆叩头言。吾等愚痴。不别真伪。将何神天。佛言。我是佛也。人民问言。佛用何等力能举此石。答言。我有四力。何等为四。一为精进力。二为忍辱力。三为布施力。四为父母力。何等为精进力。谓不杀盗淫欺。广陈经法。开导人物。未曾懈怠。是为精进力。何等为忍辱力。敢有残害毁辱。加恶于我。我心如地。无所不受。是为忍辱力。何等为布施力。谓以国土珍宝妻子头眼。悉以施人。意无恨悔。是为布施力。何等为父母力。谓受父母身体哺乳育养之恩。或从地积珍宝。上至二十八天。悉以施人。不如供养父母。是为父母力。人民复问言。尽复有何等力。佛言复有四力。何等为四。谓生老病死。是为四力。复问言。佛当常住于世不。佛言。我亦当般泥洹。人民言。佛乃神圣相好金色。当世希有。犹尚般泥洹。何况我曹王及臣民。九亿人同时意解。乞受五戒十善。归命三尊。结解垢除。即得须陀洹道。阿难正衣服。为佛作礼白言。是王及与九亿人。皆有何功德。今闻经即得解疾。佛言。乃昔俱留秦佛时。王及国中九亿人。同时立志。或受五戒十善者。或持斋者。或然灯者。或烧香散华者。或讽诵经者或听经者。今故来会。闻经即解。诸比丘欢喜。前为佛作礼。

