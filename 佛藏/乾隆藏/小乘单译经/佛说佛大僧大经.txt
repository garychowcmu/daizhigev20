佛说佛大僧大经一卷


小乘单译经
佛说佛大僧大经一卷
宋居士沮渠京声译


　　

佛说佛大僧大经
　　佛在王舍国。国有富者。其名曰厉。金银众宝田地舍宅。牛马奴婢。不可称数。厉年西耄。绝无继嗣。其国常法。人无子者。死后财物。皆没入官。厉祷日月诸天鬼神并九子母山树诸神。皆从请子。不能致之。厉自念曰。人有缓急。辄往自归山树之神。靡所不至。财宝消索。产业不修。疾病相仍。灾祸首尾。奴婢死亡。六畜不孳。俱为妖孽。鬼神导师。迷惑舞使。乱君内居。云当有福。而祸重至。由盲吞毒谓之良药。庶有瘳损。毒着丧身。吾今杀生。祠祀鬼神。当入地狱。而望天祚。岂不惑哉。世有佛道。高操之圣。有得仙者。名曰应真人。真人清净。如琉璃珠。精进存想。乃睹之耳。奉斯道者。唯守靖漠。无欲无求。以斯为乐。现世得安。终生天上。厉自念曰置吾常供养。奉佛三宝。奉佛一载。妇遇生男。厉曰奉佛获愿。字曰佛大。佛诸弟子。谥比丘僧。试复事之。事未满岁。复生贤男。字曰僧大厉训二子。示以圣道。僧大禀性。仁爱人物。孝心难攀。诵佛法戒。亲近沙门。清净知足。亲睹其志。爱之有特。亲被疾着床。即呼长子。渧泣诫之。夫生有死。万物无常。持戒者安。犯戒者危。其持佛戒。终始无患。僧大尚小。仁孝清白。厉已累尔。辞句适竟。奄忽殁故。弟去所天。孤无归告。数启其兄。欲作沙门其国之法。儿欲求妇。便佯诈云。欲作沙门。亲惧其然。立为娉妻。佛大以弟等彼伪类。即为寻索。国最贤家女。字快见。光华炜炜。端正少双。长短肥瘦。适得其中。贞洁慈孝。犹星中月。国女贤妇。靡不叹悦。妇归升堂。兄会宾客。九族欣然无不和乐。兄于众宾。调其弟曰。当今之日。可作沙门乎。僧大答曰。大兄放吾。使作沙门。实我宿愿。寤兄者天审欲作之。戏之曰。可从尔志愿。弟心欢喜。为兄作礼。即日入山。见一沙门。年少端正。独处树下。前趣叉手。稽首为礼。却住问曰。贤者何缘。行作沙门。其人已得应真之道。豫知去来无数劫事。谓僧大曰。佛经说言。人好淫泆。如火烧身。如持炬火逆风而行。其焰稍却。不置炬者。火烧其手。犹乌衔肉。鹰鹯追争。乌不置肉。灾及躯命。淫泆如斯。无不危殆。吾以是故。作沙门耳蜜涂利刀。小儿贪甜。以舌舐之。有截舌之患。淫泆之人。苟快愚心。不惟其后。有烧身之害。譬如饿狗得路枯骨。齮[齒　　齊]咬啮。伤口缺齿。适自伤毁。何益于己。淫泆如此。百千亿劫。无丝发之福。而有三涂之罪。吾念是故。作沙门耳。譬如树木华果茂盛。行人贪之。杖石挝擿。须臾之间。华损果落。枝叶残伤。树以华果。自招凋丧。蛾贪火色。投入于灯体见烧煮。将何克获为淫。惑者不别善恶。远贤亲愚。日就流冥。亡国灭众。死入地狱。恶着罪成悔将何逮。佛见之谛开示圣道。吾望佛恩。得睹经戒。心守清白。独而无患。顾视流俗。乃知误耳。吾以是故。作沙门也。僧大闻之。顿首足下长跪而白。佛真上圣。诸天之尊。经以灭痴。入我心中。愿去世浊。履清净道。奉沙门戒。以为荣福。师即喻之。沙门重戒。侍师数月。即启师云。何意欲入山间。寂定禅息。求道应真。尔乃灭患。师曰独居山中。大难处也。处山泽者。当学星宿明知候时常当储偫水火麨蜜。所以然者。盗贼之求水火糗蜜。夜半向晨。问当解之。给贼所欲。违其意者。贼辄杀人。僧大曰诺。敬奉慈教。具学所命。却乃入山。其兄念曰。弟作沙门。终不畜妻。妻快见者。端正无双。兄心悦之。起从快见。持琴自随。作姿弹之歌。淫泆之曲。惶惶郁金。生于野田。过时不采。宛见弃捐。曼尔丰炽。华色惟新。与我同欢。固斯厚亲。年一西宿。孰复尔珍。快见即觉兄欲为乱。便以歌曲。答佛大曰。巍巍我师。天人之尊。门徒清洁。谥曰沙门。叹真为圣。淫为畜伦。我受严戒。不事二君。终不淫生。宁就寸分。佛大作情悲之曲。委靡之辞。宿心加尔。故因良媒。问名诣师。占相良时。惨惨惕惕。惧尔不来。既睹光颜。我心怡怡。今不合欢。岂徒费哉。斯誓为定。淑女何疑。快见惶[怐-口+、]。歌答之曰。佛设礼仪。尊卑有叙。叔妻即子婿伯即父。我亲奉戒。日有隆举。真与圣齐。淫正虫鼠。噫乎伯子。焉为斯语。兄心迷惑。贪好快见。其意又甚。不可转移。快见又歌。夫人处世。当远二事。不孝淫乱。行违佛戒。天及贤者。笺其自异。佛大歌曰。尔之容色。怿怿灼然。普天美女。岂有尔颜。我心相悦。故踰大山。快见自念。斯子欲我。悖狂之乱。沮致大难。请说身中恶露不净。尔乃却耳。快见重曰。仁贪我躯。躯有何好。头有九骨。合为髑髅。中但有脑。面有七孔。皆出洟唾。以皮裹骨。贪头颈者。皮肉相裹。身有毛发爪齿皮肌血脑骨肉。腹中有心脾肾肠胃肪肺屎尿脓血寒热。足与胫连。胫与髀连。髀与尻连。尻与腰连。腰与脊连。脊与胁连。胁与颈连。颈与髑髅连。臂与肘连。肘与肩连。我如画瓶。中盈屎尿。身中不净。可恶如此。何可贪乎。凡人所喜。有说其恶。心即贱之。佛大自念。女念其婿。何肯听我。我杀弟者。尔乃随耳。佛大瞋恚。即行募求数为贼者。见轻薄人。在于酒家。前与语曰。宁知我家所畜六藉奴子。逃作沙门。今在山中。贼曰识之。佛大即出金银与之。令杀奴子。疾取其头及身上衣。所持法杖。足下履屣。皆以相还。吾复重赐卿等金银。贼大喜曰。从吾取足。即去入山。到其弟所呼曰。沙门汝疾出来。其弟出曰。诸君何求。吾有水火糗蜜可食。夜时已半。贼曰不求水火糗蜜。不问卿时也。欲得汝头持去之耳。其弟闻之。即大惶怖。涕泣而曰。吾非长者诸侯子也。舍俗为道。与世无争。学道日浅。未获沟港频来不还应真六通。杀吾何益。贼曰。来为汝首故空复云云。求哀何益。其弟自念。此贼独闻我富家。谓我持宝来在此也。语其贼曰。欲得宝者。吾兄在家。字曰佛大。吾与书令惠卿。宝在所欲得。从卿志愿。贼曰子兄令我来杀子其弟曰。即吾今死矣。由斯妇也。师前诫我。人与淫居。如持炬火逆风而行。舍之不早。火将烧手。如蜜涂刀。如鹰追乌。狗得枯骨。树之华果。色为身害。深如师诫。涕泣从贼。乞一岁活令吾得道。吾常在此。相杀不晚。贼曰。今欲得子头去。何云一岁。山居道人。多得道者。恐子轻举行神足去。勿复多云。俘取头去。其弟重曰。愿莫即杀。先断我一髀置吾前也。其贼因前。先断一髀。置于其前。弟遭此痛。痛不可言。天来下至道人所曰。慎莫恐怖。牢持汝心。汝前世时。入畜生中。人所屠割。称卖汝肉。非一世矣。地狱饿鬼。汝皆更之。苦痛以来。非适今也。僧大语天。一哀语我师令知。吾因师示吾道。死生何在。天即为行语其师曰。卿贤弟子。人欲杀之。涕泣求哀。欲得见师。师飞行到弟子所。为说经曰。天地须弥。尚有灭坏。海有消竭。七日有坏。天下有风。其名惟岚。惟岚一起。山山相搏。斯风有灭。况汝小躯。何等比数。但当念佛。佛常言无常。盛必有衰。合会有离。荣位难保。身亦如之。僧大便得沟港道。复断一髀。重念师戒。复得频来道。贼断左手。复念师戒。得不还道。贼断右手。复念师戒。得应真道。便不畏三恶道也。生死自在。无所复畏。僧大曰。取树皮来。即为剥树皮。与之僧大。取枝以为笔。自刺身血。书树皮曰。大兄起居随时安善。二亲在时。以吾累兄。兄不承之。违废亲教。以女色故。骨肉相残。违亲慈教为不孝也。残杀人命为不仁也。杀一畜生其罪不小。况杀应真。吾不中止。兄自招之。念吾有形。可得相杀。善逝寂寞。徒复相害长别。努力愿崇真道。曳颈长二尺。语其贼曰。子断吾头。由泥头也。勿有恐意。吾恐汝等堕地狱中。贼前断头。取身上衣被杖屣及钵。持至兄所。衣杖屣钵。皆持与兄。兄以金银重谢其贼。兄取弟头。为作假形。以头着上。以衣衣之。杖钵及屣。皆着其傍。谓快见曰。汝婿来归。可问讯之。快见大喜。走至其所。见闭目坐。以为思道。妻不敢呼。具作美食。须念道觉当饭之。日中不觉。妻因前曰。日今已中。恐过时也。怪其不应。牵衣起之。头便堕地。身皆分散。各在一面。妻即大怖。擗踊呼曰。子竟坐吾。见残贼乎。哀愤呼天。摧裂肝心。崩血出口。奄忽而死。戒行清白。难污如空。树心圣范。难动如地。贞净行高。难揆如天。其未终时。诸天咨嗟。豫安所生。迎其魂灵。处忉利天。忍须臾之淫获天上难尽之荣。兄入神室视妇胡为。兄见弟头身分散狼藉。其妇吐血死在一面。兄见弟妻尸死如此。呼曰。咄咄吾为逆天。所作酷裂。乃致于此兄即至贼所问其意。吾弟临没。将有遗言乎。贼曰有书。以书见之。书辞恳恻。读书讫竟。五内噎塞。涕泣交撗。吾违尊亲。临亡悲教。骨肉相残。又杀应真。感激而死。死入地狱。王及臣民。闻其事变。麾涕泣哽噎。叹述清德。殡葬其弟。四辈立塔。天龙鬼神。侧塞空中。散华烧香。无不伤心。其妻快见。国人葬之。举哀动国。诸天下赞。精进得道。五戒不亏。贞生天上。违佛法教。不孝残圣。死入地狱。烧煮苦毒。其岁难数。佛便告诸弟子。自斯之后。重相敕励。尚于无欲。佛说经竟。诸弟子欢喜。作礼而去。


