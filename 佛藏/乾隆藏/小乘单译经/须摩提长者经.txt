须摩提长者经一卷


小乘单译经
须摩提长者经一卷
吴优婆塞支谦译


　　

须摩提长者经(一名会诸佛前亦名如来所说示现众生)
　　如是我闻。一时佛在舍卫国祇洹精舍。与大比丘众五百人俱。尔时世尊时到着衣持钵。与阿难俱入城乞食。是时城中有大长者子。名须摩提。是人命终。父母宗亲及诸知识。一时号哭哀悼躃踊。称怨大唤闷绝于地。或有唤父母兄弟者。或有呼夫主大家者。如是种种号啕啼哭。又有把土而自坌者。又有持刀断其发者。譬如有人毒箭入心苦恼无量。或有以衣自覆而悲泣者。譬如大风鼓扇林树枝柯相掁。又如失水之鱼宛转在地。又如斩截大树崩倒狼藉。以如是楚毒而加其身。
　　尔时世尊知而故问。阿难。彼诸大众。何故哀号悲泣如是。阿难白佛言。世尊。此城中有大长者子名须摩提。寿尽命终。是人父母兄弟妻子宗亲知识。为恩爱所缚故如是迷乱。唯愿世尊。为度一切故可往至彼。诸佛世尊不以无请而有所说。我今为彼诸人劝请于佛世尊。以大慈悲愿往至彼。
　　尔时如来受阿难请即往其家。是时彼诸人等遥见世尊。各各以手拭面前来迎佛。既至佛所头面礼足。悲泣哽塞不能发言。正欲长叹。以敬佛故。不敢出息咽气而住。
　　尔时佛告长者父母兄弟宗亲及诸知识。汝等何故悲泣懊恼着此幻法。是诸人等同时发声而白佛言。世尊。是城中唯有此人。聪明智慧端正殊妙。年既盛壮。于诸人中为无有上。我等思念不离心怀。众人瞻仰视之无厌。言语柔和孝于父母恭顺兄弟。又复多饶财宝金银琉璃砗磲马瑙珊瑚琥珀。仓库盈溢珍宝具足。又有车马饮食医药衣服卧具奴婢使人。如是悉备一旦命终。是故我等悲泣恋慕不能自胜。善哉世尊。愿为我等方便说法得离诸恼。从今已后更不复受如是诸苦。得断贪欲嗔恚愚痴诸结根本。得度生老病死之岸。永断忧悲苦恼之海。所生之处值遇诸佛善知识会不遇恶缘。
　　尔时世尊告长者父母宗亲知识及诸大众。汝等曾见有生不老不病不死者不。是诸人等白佛言。世尊。未曾见也。佛复告诸大众。汝等欲离生老病死忧悲苦恼者。莫复念是恩爱之缚。标心正见归命三宝。所以者何。于诸世间无过佛者。能导盲冥愚痴之众。于诸商主及诸医王。有相好中无与佛等。所以然者。如来身者即是药王。佛所说法即为良药。尔时世尊。即说偈言。
　　十方世界中　　生者无不死
　　生死往来道　　唯法能除灭
　　无有十方刹　　命终能济者
　　唯佛能除断　　是故归命佛
　　佛复告大众。汝等云何知名为死。诸人答言。不知世尊。佛告大众。杀生偷盗邪淫妄语两舌恶口绮语嫉妒恚痴。若人行是十恶名之为死。佛复告诸大众。若人违逆不顺父母不行正法。不敬沙门梵志及诸耆宿。如是之人亦名为死。复告大众。若有不敬三宝及诸持戒有德沙门。如是之人亦名为死。复告大众。若有悭贪嫉妒憍慢自不持戒。家内大小亦复不持。言语粗恶好伤于人。狂痴懈怠心意不安。六情不具少于智慧。不能专正喜信他语。常怀嫉恚而自称誉。遏人之善扬他之非。好自贡高不能亲近沙门梵志。不闻正法。如是之人亦名为死。尔时世尊。而说偈言。
　　若人作不善　　好行十恶者
　　心常怀憍慢　　不敬于三宝
　　不能持净戒　　懈怠不精进
　　如是诸人等　　皆名之为死
　　好行诸恶者　　所生堕恶道
　　若人行诸善　　尔乃得生天
　　若人不信佛　　亦复不行法
　　行于非法者　　是则名为死
　　复告大众。若人得富贵而无憍慢心。意常安乐亦不自高亦不自下。等心一切视之如己。虽得富贵心无有异。恒观无常不为己有。过如怨毒。解知诸法会当有离。既知是已精勤修习。知一切法无可依止。于诸名利不计我所。亦复不着一切诸尘。常修其心亲近智者。不近恶友常求远离。佛所说法初不违失。尔时世尊。而说偈言。
　　少有众生　　在于世间　　得大富贵
　　而不憍慢　　行憍慢者　　不得离苦
　　若不憍慢　　速得解脱　　无憍慢者
　　决定解脱　　有憍慢者　　必堕恶道
　　断憍慢者　　不名为死　　有憍慢者
　　乃名为死
　　复告大众。汝等知有生老病死。今世后世精神轮转更受形不。诸人答言。不知世尊。佛言。汝等当知众生以此四事因缘系缚。精神轮转五道。不知生所从来死所趣向。尔时世尊。而说偈言。
　　无常计有常　　不净计有净
　　实苦而言乐　　无我计有我
　　众生生死中　　深着于倒见
　　千万亿劫中　　不知生死本
　　若有人能解　　真实大法者
　　能知此非常　　最为大苦本
　　若人见垢浊　　断除三毒本
　　必能得成就　　无上之大法
　　复告大众。以结使故起诸因缘。以因缘故受诸苦恼。以是之故轮转生死。色不至后世。受想行识不至后世。所以者何。五阴不可得。不坚牢无暂停故。尔时世尊。而说偈言。
　　缘诸结使故　　诸众恶因缘
　　由是因缘故　　而受无量苦
　　以受诸苦故　　复起无量结
　　一切生死本　　轮转皆如是
　　世间诸美色　　譬如水上沫
　　一切众苦痛　　喻之如雨泡
　　一切众想念　　野马等无异
　　无量诸行等　　其性如芭蕉
　　一切诸心识　　犹如幻无实
　　如是之妙法　　如来口所说
　　诸佛之妙法　　已为汝等演
　　慈悲众生故　　说是甘露法
　　复告大众。地不至后世。水火风亦不至后世。所以者何。地无觉无知四大无识。地即虚伪四大合成。以是因缘不至后世。尔时世尊。而说偈言。
　　一切诸法中　　无形无有色
　　亦无有所觉　　虚妄无真实
　　四大假合成　　柔弱无坚强
　　欲令至后世　　终无有是处
　　复告大众。眼不至后世。耳鼻舌身意亦不至后世。所以者何。眼空无我无常无有暂住。设欲令止不可得也。有缘则生。缘散则灭。生无所从来去无所至。耳鼻舌身意亦复如是。诸人当知。此六情者缘会则有缘散则无。譬如寄客不得久住。又如负债之人计日偿债。日毕则去终无住期。去则便空竟不可得。无有往来。此六情者亦复如是。尔时世尊。而说偈言。
　　诸情无坚固　　此法如虚空
　　不安而无寿　　不可为我所
　　因缘故有用　　竟无有决定
　　和合所成法　　转世不可得
　　佛说是经时三百比丘。漏尽结解成罗汉道。五百诸天远尘离垢得法眼净。复有八千天人。皆发阿耨多罗三藐三菩提心。佛复告诸大众。汝等当观非常不离是念。诸大众等。我知过去诸佛。为一切众生作大桥梁。有大慈悲普及一切。过去佛者名为迦叶佛。拘孙帝佛。拘那含牟尼佛。随叶佛。尸弃佛。定光佛。如是等恒河沙数诸佛如来。断除一切不善之法。修集甚深无量善法。于诸法中无所挂碍。而皆无常。过去亦有无量辟支佛。志乐静寂善修其心。亦皆无常。过去诸佛弟子无量无边。皆得漏尽意解三明六通及八解脱。永离生死得到彼岸。亦为无常之所迁变。过去亦有五通仙人。净修其戒寿无量劫。悉归无常。往昔亦有无量转轮圣王及诸小王。七宝具足无所乏少。亦复无常。我于过去无量世中作诸国王。以头目髓脑及以手足国城妻子象马七珍宫殿楼观五乐之具一切布施。我于尔时兼修净戒无所亏损。若有人来求是诸物。欢喜施与不生嗔心亦无嫉意。勇猛精进身心不懈。深修禅定解脱三昧。以深利智广大之智无碍无等甚深智慧。具足如是无量功德。我行菩萨道时以是功德坐菩提树下。以金刚心而立誓言。不起此坐当破四魔。得一切种智十力四无所畏十八不共法。适发此念。天魔波旬将诸兵众。器仗严饰绕菩提树。面各三十二由旬。而作恶念。我以此兵众必坏是人令不成道。我尔时伸手按地。魔众眷属即便破散。我所知所得所觉之法。当现证验应得成道。尔时即集无量功德智慧。以一念相应慧得成阿耨多罗三藐三菩提。而转法轮自得成就。亦复成就一切众生。尔时有三夜叉。一名阿罗婆伽。二名毗沙那伽。三名修脂蓝。如是等无量鬼神化令持戒。于九十五种外道中最尊最上无与等者。断除一切三毒根本。无有生老病死之患。而得成就无上道法。然亦当为无常所转。却后三月当般涅槃。复告大众。汝等。观此无常终不舍人。如来得一切种智。色身相好具足成就而不能免。过去未来现在诸佛亦归无常。是故汝等。当深观察无常之法若能如是无复恩爱系恋之心。亦无贪欲嗔恚愚痴之想。永断生老病死之苦。得离一切不善之法。增益无量清净之行。深达诸法十二缘起。以是因缘常值诸佛。所以者何。若人得达十二因缘即是见法。若见法者即名见佛。欲见佛者当持净戒威仪无缺。尔时世尊。而说偈言。
　　过去诸王　　生长深宫　　雄猛端正
　　庄校严饰　　象马车乘　　多饶财宝
　　如是诸王　　亦归无常　　过去诸仙
　　被鹿皮衣　　提婆延等　　诸大仙人
　　外道典籍　　皆悉通利　　如是诸仙
　　亦归无常　　过去罗汉　　已断三毒
　　三明六通　　不着三界　　离诸痴欲
　　是良福田　　如是圣众　　亦归无常
　　不闻一句　　善断诸结　　精勤为己
　　是大福田　　如犀一角　　独处山林
　　名闻缘觉　　亦归无常　　天魔兵众
　　一时破散　　及断诸结　　得成佛道
　　得成道已　　而转法轮　　佛虽如是
　　当归无常　　过去诸佛　　知三界事
　　当来诸佛　　牢固众生　　现在诸佛
　　恒沙亿刹　　如是诸佛　　亦归无常
　　无常之力　　不舍欲界　　色无色界
　　仙人国王　　贵贱上下　　亦复不舍
　　诸佛缘觉　　学无学人　　无常不惧
　　不选财色　　不问强弱　　及与大智
　　执人牢固　　以是当知　　无常最苦
　　当求真法　　我本为王　　施人宫殿
　　园观浴池　　花果茂盛　　国城妻子
　　头目布施　　以此功德　　为求佛道
　　我往昔时　　手足布施　　以如此事
　　修习忍辱　　有鹰逐鸽　　割肉赎之
　　为无上道　　忍诸苦痛　　我行苦行
　　久习难行　　我破魔王　　于道场树
　　得成佛道　　无诸垢秽　　我转法轮
　　于鹿野园　　我已降伏　　嗔恚夜叉
　　于七山中　　居止雪山　　我已降伏
　　及其眷属　　而不能伏　　无常之力
　　我能降伏　　犹如山岩　　如是猛象
　　化为弟子　　及其眷属　　我皆降伏
　　而不能伏　　无常之力
　　我于诸论师　　及与诸外道
　　以正法共论　　皆悉不如我
　　异趣诸众生　　化令为弟子
　　而不能降伏　　无常之大力
　　我见贪欲缚　　嗔恚及愚痴
　　如此愚冥法　　皆已得除灭
　　然大智慧灯　　照于三千界
　　而不能降伏　　无常之大力
　　降伏天魔王　　及与诸兵众
　　坏于大盲冥　　照以正法光
　　亦降诸论师　　及诸占相者
　　而不能降伏　　无常之大力
　　尔时尊者阿难前白佛言。善哉世尊。善能分别解说此法。当何名此经。云何奉持之。佛言。此经名为除诸忧恼。汝应受持。一名会诸佛前。亦名如来所说示现众生。应当受持。佛告阿难。于后世中有善男子善女人。受持如来所说示现众生经者。于七生中自识宿命。毒不能害。火不能烧。水不能漂。不堕地狱饿鬼畜生八难之处。舍此身已生弥勒前。得在弥勒第一会中。佛说此经已。阿难及诸大众天龙夜叉乾闼婆阿修罗迦楼罗紧那罗摩睺罗伽人非人等。闻佛所说。欢喜奉行。


