佛说五恐怖世经一卷


小乘单译经
佛说五恐怖世经一卷
宋居士沮渠京声译


　　

佛说五恐怖世经
　　闻如是。一时佛在舍卫国祇树给孤独园。佛告诸比丘。有五当来恐怖。未到未成且来不久可畏。当善思惟以方便远离之。何谓五一者谓后当来比丘。身无行无戒意不拘无慧从身。自无行无戒意不拘至无慧内。彼人为学至与大戒。从其学以师之。自可戒自从意自明慧。本从上学类至后。学者法先头学如上。从后毁律言谤法经真慧所远。比丘。是为第一未来恐怖可畏。且来不久。当善思惟方便避之。
　　二者谓后当来比丘。身无行无戒意不拘无慧。为彼称说有藏宝以非次内。无戒违尊令彼学谓从是可到岸为以远流是。为第二未来。可畏且来。不久。当善思惟方便避之。
　　三者谓后当来比丘。身无行无戒意不拘无慧。本无明师受不正法。比丘从受法。失法律义。是为第三未来可畏。且来不久。当善思惟方便避之。
　　四者后当来比丘。身无行无戒意不拘无慧。从身无行无戒意不拘无慧。比丘聚会讲律说义。后语现之在中。中语现之在后。从是失明就冥。不能自觉远离正法。是为第四未来可畏。且来不久。当善思惟方便避之。
　　五者后当来比丘。身无行无戒意不拘无慧。从身无行无戒意不拘无慧。世之所造巧言放语悉受。意善见彼诵之意为悦乐。尊所说合十二因缘苦空非常。意态不乐悉舍不受。闻彼之说意疑。不然亦不悦喜。是为第五未来可畏。且来不久。当善思惟方便避之。佛说如是。


