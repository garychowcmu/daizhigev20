佛说新岁经一卷


小乘单译经
佛说新岁经一卷
东晋沙门竺昙无兰译


　　

佛说新岁经
　　闻如是。一时佛在舍卫国祇树给孤独园。与大比丘众八万四千人俱。舍利弗目连等。前后围绕。听佛说经。佛处大会。犹如须弥众山之王。独峻高显。如月盛满照于群星。威光唯景。如紫金耀于是场地。皆作金色。卓然特异。巍巍无侣。于时世尊。与比丘众俱。清净无量。如日如云。终竟三月。以至新岁。诸比丘众寂然憺怕。一心自思念于道。定无有异想。于是贤者阿难。即从座起。偏袒右臂。右膝着地。长跪叉手。前自归佛足。以偈叹曰。
　　佛尊所以来　　游此以济护
　　三月处于斯　　祇树孤独园
　　所愿以具足　　今正是其时
　　导师无等伦　　应宣布新岁
　　于时世尊。闻阿难说偈叹诵。至真寂坐一面。告贤者大目揵连。汝往诣三千大千世界。幽闲山谷。峻顶石室。悉遍声告诸比丘众。始进旧学。逮诸未悟。悉使来会于斯祇树。所以者何。如来以到欲立新岁。时大目揵连。踊在虚空。承佛圣旨。而发洪音。告于三千大千世界。其大响中自然演偈。而说颂曰。
　　仁等所以处　　林薮山石间
　　新岁时已到　　心所愿当成
　　时诸比丘。所在游居。三千大千世界。闻斯偈告。各各以神足若干方便。变现其身。到祇树园。行诣佛所。受立新岁。并在佛边。合集弟子。各从异方他土来者。一时都会。凡八十万四千亿垓。欲受新岁。彼时世尊。告贤者阿难。汝往击于揵捶。时今已到。阿难受教。即从座起。而挝揵捶。声遍佛土。一佛大国。地狱饿鬼畜生。闻揵捶音。承佛威神。一切诸病苦毒悉除。皆得安隐。于时世尊。以净梵音。告诸比丘。汝等宜起行舍罗筹。各各相对。悔过自责。相谢众失所犯非法。各忍和同。净身口心。令无余秽。时诸比丘。即受佛教。各从坐起。在世尊前。各各相谢。忏悔所失讫。还复坐在其本位。
　　佛时见众各还位坐。佛垂慈愍。因从座起。而自叉手。向诸比丘言。诸比丘众。当和心相向。向汝悔过。所以者何。我身口意。傥相违失。虽无上尊如来至真无有误失。阙漏之业。心不放逸。不失智慧。无所贪慕。不毁禁戒。于诸声闻缘觉中。尊德超诸天世间人民。三界最长。而无等侣。又诸比丘若种姓出家学道。修沙门法。心性各异。志操不同。在斯佛业。当可施行。宜奉训诲。不得违犯。所以者何。若有比丘。处于圣众。建立新岁。身行各异。心念不同。而怀谀谄。计彼比丘。不受真正。不应具戒。所以者何。身口意净。乃善真正。受佛具戒。心抱恭恪。顺上中下。不为慢恣。惭愧下意。乃应法戒。所以者何。如是行者。无有怨憎。不为结恨。观古今法。无有愦乱。建立新岁。亦无嗔恚自大之心。所以者何。戒禁清净。造立新岁。建立最大戒。不清净。非佛弟子。犹如死人尸形在地。弃捐冢间。天上世间。诸天人民。各赍良药。神咒好术。愍念疗之。不能使活。如是比丘。毁犯禁戒。正使入众。若干新岁。不能自救。建成新岁。所以者何。是人毁戒。会归自然。因还获报。地狱饿鬼畜生苦毒。酸楚无量。汝勤慎之。佛说是法已。即从座起。离于草蓐。寻时三千大千世界。六反震动。箜篌伎乐。不鼓自鸣。天于虚空。雨众名香。而散杂花。佛说是戒法品时。告比丘众。时诸比丘。各在本坐。以佛圣旨威神之诲。功勋光明。皆以普周。各自起立。心不复乐。在于常坐山岩树下。唯是为欲。各从座起。稽首佛足。口自白言。一切诸法。皆从佛受。圣则道本。为一切护。慈愍之目。最尊殊特。圣德无上。超绝无侣。巍巍堂堂。宣布道化。于时如来。迁延尊位。忏谢圣众。矜愍天下。还就草蓐。佛适复坐。圣众亦然。各就故位。复坐如法。
　　尔时世尊。见岁时到。愍念诸会。在比丘前。三自令竟。所立毕讫。五比丘从座起。建立新岁。适立新岁。一万比丘。得成道迹。八千比丘。得阿罗汉。虚空诸天。八万四千。咸见开化。皆发无上正真道意。讲说经法。不可计数。众生之类。建立三乘。今佛慈哀。抂屈至尊。处在众座。度脱危厄。十方蒙济。于时难头和难龙王。各舍本居。皆持泽香栴檀杂香。往诣佛所。至新岁场。归命于佛及与圣众。稽首足下。以栴檀杂香。供养佛及比丘僧。便以斯偈。而欢颂曰。
　　其在于山岩　　坐于阴树下
　　若游于大海　　而怀饥嗔恨
　　来坐立新岁　　亿载众生集
　　供养悉奉佛　　得成甘露门
　　于时海龙王。赍赤真珠。化作上妙交露阁帐。广长四百里。紫绀琉璃。而共合成。手执擎持。行虚空中。出龙宫上。从交露阁。八味水池。流清洒地。供养如来及比丘众。以交露阁。贡上大圣及比丘僧。以珠璎珞。散佛圣众。即说偈言。
　　清净如虚空　　等一自然无
　　禁戒最清净　　踰珍妙明珠
　　无央数众辈　　坐在于大会
　　悉供养安住　　及诸声闻众
　　尔时十方诸菩萨。天龙神王。各从十方面而来合会。化作若干奇妙供具。供养世尊及比丘众。稽首归命。咨受经典。各复如是。等无有异。咸来稽首。皆发无上正真道意。于是天人。各各发心。供养世尊及诸圣众。以偈叹曰。
　　其心以清净　　第一无思议
　　圣众最尊长　　在于会中坐
　　去离一切想　　善除众垢秽
　　今日奉供养　　所敬不可议
　　开化常众难　　一切诸尘劳
　　其戒禁清净　　犹宝明月珠
　　常心思惟正　　断众结嗔恨
　　今日离垢尊　　合会立新岁
　　诲心难调化　　遵行犹太山
　　消碍常行法　　佛安立新岁
　　时诸天人。说是偈已。稽首佛足。忽然不现。各归本宫。而各欣悦以法自娱。于时世尊。显大阴凉。众宝交露。以布圣众。便说此偈。
　　其戒最清净　　所行甚难逮
　　今日以乐施　　覆遍立新岁
　　贡上安住子　　护戒甚清净
　　如鹖爱其毛　　佛威护新岁
　　佛告诸比丘。今佛世尊。虽新岁一年一会。修行法则。清净道护。严身口意三事无秽。奉行十善。四等六度。蠲除六情三毒五盖十二牵连。净如日出照于天下。明晖照耀众冥消索入于道明。无上正真。一切和同。苦乐无二。乃应道法。佛于是即说颂曰。
　　诸佛兴出快　　说经法亦快
　　圣众和同快　　和常得安乐
　　佛说如是。诸比丘众。诸天龙鬼神阿须伦。世间人民。闻佛所说。莫不欢喜。作礼而去。
　　最尊行为在舍卫　　为众弟子说如是
　　一切为在祇树会　　今钵和兰造为常
　　舍利弗叉手白佛　　愿闻等见钵和兰
　　三界有名诚说时　　比丘自净法云何
　　舍利弗罗我布草　　为于树下降魔力
　　若曹布草亦如是　　今汝所生当自净
　　如应贤者坐　　是为无所畏
　　已坐乐无欲　　在三界安隐
　　夏行今已竟　　为是佛弟子
　　当各自分别　　愍伤在世间
　　今是岁大月　　为觉第一智
　　能自舍身行　　见断若干苦
　　为说诸罪恼　　觉知无数苦
　　是已得道迹　　今为钵和兰
　　贪欲嗔恚薄　　亦能除本痴
　　为能断生死　　亦不恼想根
　　自致得天上　　亦来生人间
　　是已得二道　　今为钵和兰
　　已致得天上　　亦不得下生
　　为在所生天　　诸爱为已灭
　　世间第一法　　尊行为已得
　　是已得二道　　今为钵和兰
　　一切诸恶恼　　为尽得解脱
　　已得四甘露　　是为无所畏
　　诸冥为已坏　　所向一切苦
　　是二四最道　　今为钵和兰
　　一月已竟即得一智　二月已到便得二智　一时三月便得三智　哙乐三智今为钵和兰　已拔四疮无有余者　已度岸住为得安隐　已竟四月为无所者　已成功德今为钵和兰　能伏龙头难头和罗　须弥山动亦并海水　所致天处皆为其动　目揵连辈今为钵和兰。
　　自觉最贤者　　为诸处已尽
　　为世间祐者　　佛自说是语
　　常独行树间　　为譬喻如群
　　为最辟支佛　　今为钵和兰
　　三处不复着　　众为意清净
　　三神为已定　　为己离憍慢
　　在三界无欲　　亦不动静意
　　安譬如须弥　　今为钵和兰
　　已行在右四　　四道为已定
　　佛说是贤者　　最为众增德
　　所祠施最安　　终无有能败
　　佛得众聚慧　　今为钵和兰
　　持戒为已具　　众力不能动
　　法食衣被服　　常乐在山间
　　是为已坚行　　具足无瑕秽
　　清净行者地　　今为钵和兰
　　持戒断诸恶　　众叉手受法
　　为一切所向　　众魔皆为伏
　　诸天常善人　　称誉戒具足
　　不复睹众魔　　今为钵和兰


