超日明三昧经二卷


大乘单译经
超日明三昧经二卷
西晋清信士聂承远译


　　

超日明三昧经卷上
　　闻如是。一时佛游于维耶离奈氏树园。与大比丘众俱。比丘万八千。菩萨八万。一切大圣神通已达。悉得总持揽十力慧。住无所住超三脱门。善权方便莫不从化。三达之智无所挂碍。游步三世独尊无侣。见生死原本末所起。应病授药令各得所。守护法城救济群生。行四等心慈悲喜护。四恩随时开建桥梁。布施持戒忍辱精进一心智慧以度无极。解空无相无愿之法得不起法忍。现入众生都无所起。诲诸退转令不回还。八不思议拔度八难。与法身合示现菩萨。或为如来声闻缘觉。犹如日光无所不照。往来十方亦无周旋。观一切法如化幻梦野马影响悉无所有。利衰毁誉苦乐善恶永已灭除。皆过世间诸所有法。至于道场等无增减。其名曰普明菩萨。普达菩萨。普智菩萨。普慧菩萨。普至菩萨。光明菩萨。光[火　　僉]菩萨。光等菩萨。光英菩萨。光造菩萨。慈光菩萨。慈施菩萨。慈戒菩萨。慈忍菩萨。慈进菩萨。慈寂菩萨。慈智菩萨。慈救菩萨。慈护菩萨。慈雨菩萨。慈明菩萨。慈普菩萨。如是等上首八万德皆如是。尔时世尊。与无央数百千之众眷属围绕。而为说法。讲大乘业无极之慧。于是城中有大长者。名曰善实。与千人俱各各手执七宝之华。来诣佛所稽首佛足。以其宝华共散佛上。而各誓愿。愿使十方众生之类。心软如华意净若空。如来威神令诸宝华皆在空中。于世尊上合成华盖。华盖之光普照十方诸佛国土菩萨。诸天人民靡不睹焉。诸佛世界各有无数亿百千菩萨。来诣佛所稽首毕一面坐。于是慈普八万大士。与百亿天帝释梵王。与三十亿梵诸天神妙天。与十亿眷属净居天。与二十亿侍从魔子导师。与五千亿妓傥相随俱来诣佛所。稽首足下退住一面。
　　阿阇世王与八万人。波斯匿王与五万人。维耶离王与诸尊者八万四千人。郁蝉王与二万人。输头檀王与九万人。拘夷那竭王与六万人。如是诸王。各将官属不可复计。俱来诣佛所。稽首于地迁坐一面。
　　诸比丘比丘尼清信士清信女。诸天龙神阿须轮迦留罗真陀罗摩休勒人与非人。无央数亿不可譬喻。来诣佛所稽首于地。各各分部。或坐或住。佛在众中威神特尊。如日初出若星中月。犹须弥山峙干大海周照四域。世尊放身光明巍巍圣慧无边。普照一切靡不蒙度。四品瞻仰犹冥睹明。于是会中有菩萨。名曰普明。从坐起整衣服。长跪叉手以偈赞佛。
　　大慈哀愍群黎　　为阴盖盲冥者
　　开无目使视瞻　　化未闻以道明
　　处世间如虚空　　若莲花不着水
　　心清净超于彼　　稽首礼无上圣
　　观法本无所有　　如野马水月形
　　影响幻化芭蕉　　晓三界亦如是
　　从无量难计劫　　积功德不可数
　　慈心等定广化　　众生类皆被荷
　　了三界其若梦　　觉悉灭无适莫
　　生死吾之本末　　斯恍惚无所有
　　佛光明靡不照　　威相好难计量
　　道巍巍无等伦　　故稽首礼十方
　　本发意为十方　　拯厄难济群庶
　　已获愿过于空　　一切人莫不蒙
　　坐佛树力降魔　　逮无量觉道成
　　解诸法本自然　　于异术无所求
　　众上佛七宝华　　在虚空成华盖
　　光普照十方国　　群黎集受法诲
　　圣尊德喻须弥　　智慧光超日月
　　所敷演不可喻　　故稽首大圣雄
　　尔时普明说此偈赞佛已。长跪叉手。问曰。唯然世尊。斯诸会者有发菩萨意。或未发者。有得不退转。或未得者。有得不起法忍一生补处道德成者。或在五道生死缚者。如来加哀深为演现无极宝藏。令未解达心得[火　　霍]然。愚冥睹明得不退转。宁有三昧名普照。深浅消散二法。疾至无上正真道乎。佛言。善哉普明。多所哀念多所安隐。愍伤诸天及十方人各令得所。谛听谛听善思念之。唯然世尊愿乐欲闻。佛言。有三昧名超日明。菩萨逮得是者无所不入。譬如日光所在而现无所蔽碍。化终始者使畅三处心意所为其未发意兴菩萨心。已发道心至不退转。立不回还至一生补处。已得补处究竟无上正真之道。等如虚空无往无来。不出不入无所不行。行八十事乃谛逮得斯定。何等八十。解眼空。除耳声。无鼻嗅。拔言着。济于识。息贪淫。休恚恨。释愚痴。了色沫。痛若泡。想野马。行芭蕉。识犹幻。心本净。意喻梦。念同像。不见身。不计人。不有寿。不保命。四大空。五阴无根。六衰无原。七识无主。行慈心。哀一切。志和悦。护诸根。无憎爱。离众对。不散行。无合会。无施不悭。无戒不犯。无忍不怒。无进不怠。无寂不乱。无智不愚。不废俗。不专道。讲说法。不为身。为一切。无所著。亦不断。亦无缚。无所解。行平等。却睡眠。无诸盖。不受入。不随对。心自解。顺佛教。不违法。不轻众。愍十方人。如父严教。若母抚育。譬子顺亲。恩如己身。不自为形。不为他人。亦不为法。行菩萨道。弘雅志。不为邪想。无声闻念。无缘觉意。不求望想。弃彼此行。一切无倚。不见三世。了三界本。不心意识。解道若空。离去来今。深入大慧。一切本无。行大善权是为八十。佛语普明。是八十行。若遵修者。则疾得至超日明三昧。譬如日出一时遍照。百谷草木仰天之类莫不成熟。逮斯定者等入一切上中下行无所不现而皆度之。如月盛满消夜窈冥。以大定明进却三垢想蔽用除而睹上道如大医王。选采百药以疗众病各各得愈。以无极慧随众本行而为说法。屏色痛想行识求使获神通。又如船工御牢坚船。度人往还而无停滞。示现泥洹济无量人。开化止处解三界空。顺至终始救摄群萌。如雄师子隐乎林薮诸兽摄伏。获斯定者开士独步周旋三世。六十二见九十六径诸堕邪者皆为降弃。从受道教三品得所。如转轮王典领四域天下戴仰。斯定四等以四意行。分别四大度脱众生生老病死我人寿命使知本无。得至大道。犹若巨海悉受众流。苞含诸宝奇妙异珍。一切法门总持辩才诸定意门悉而归之。光演深邃无上慧义。兴隆三宝洗濯愚冥。超至日明三昧尊定。佛时颂曰。
　　譬如日出时　　其光悉遍照
　　百谷仰成熟　　大定超于彼
　　等至于一切　　杂行群萌类
　　普现无不周　　莫不得过度
　　医王疗众病　　随时而授药
　　斯定应所宜　　淫怒痴消除
　　船师度往还　　从此到彼岸
　　菩萨亦如是　　所济无穷极
　　譬如雄师子　　独步无所畏
　　六十二疑见　　斯定皆降化
　　若转轮圣王　　绥恤四天下
　　菩萨犹如斯　　四等度群黎
　　巨海受万川　　瑰琦异珍宝
　　斯定苞诸法　　施以七大财
　　假使有发意　　欲至无上慧
　　当尊斯定义　　疾获正真觉
　　佛语普明。菩萨有四事。疾获斯定。何等四。愍伤群黎如己骨髓。殖众德本不望其报。观四大空犹若如梦。计五阴本则野马也。是为四事。佛时颂曰。
　　欲获定意者　　愍哀众生类
　　犹如己骨髓　　立德不想报
　　观身四大空　　恍惚其若梦
　　计五阴本无　　譬若如野马
　　设使解慧者　　则不计吾我
　　缕练一切原　　速逮斯定意
　　佛告普明。菩萨有四事。疾得斯定。何等为四。苞育众生爱若赤子。常行大慈无有彼此。劝诲愚痴示以道明。昼夜精进志道无求。是为四。佛时颂曰。
　　养护哀众生　　如父母爱子
　　大慈不劳望　　等心无适莫
　　劝化诱愚憃　　使睹大道明
　　夙夜乐正法　　乃能逮斯定
　　佛告普明。菩萨有六事。疾得斯定。何等六。布施平等奉持禁戒一切无犯忍辱之力。被大乘铠精进勤修未曾懈废一心摄意使无众想。智慧明了不着三界。是为六。佛时颂曰。
　　布施无所望　　护戒如山地
　　忍辱立大力　　则被大乘铠
　　善修大精进　　未曾有懈休
　　一心禅三昧　　智慧无挂碍
　　不自睹缘变　　所从兴造立
　　三处忽现没　　一心无所住
　　佛告普明。菩萨有十事。疾得斯定。何等十。施安于人。除诸秽害。消化尘劳。和合别离。释理邪见六十二疑。晓无吾我。常崇十德。欲济一切三趣之难。不为细术所见迷网。从本无教无合不散。是为十事。佛时颂曰。
　　施安悦众生　　离诸秽害想
　　消化于尘劳　　和合乱别离
　　释六十二见　　晓了无吾我
　　常遵崇十德　　欲济拔三趣
　　矜愍诸八难　　往来周旋者
　　犹如盲无目　　不自觉没冥
　　以故兴大悲　　救脱众危厄
　　分别深远慧　　疾得斯定意
　　佛告普明。菩萨有七事。疾得斯定。何等为七。心专志。道不为他念。于法自在分别英妙。悦颜一切瞻察众生。信知诸法无有根原。常力精进不废于道。建立大意志存永安。将顺护法至获大定。是为七事。佛时颂曰。
　　策心专志道　　未曾兴他念
　　分别于本空　　和颜向一切
　　晓了三脱门　　解诸法无根
　　常修于精进　　不废于道教
　　建立大弘意　　将养到永安
　　救护悟迷惑　　得超日明定
　　佛告普明。菩萨有十事法。疾得斯定。何等为十。无我无人。无寿无命。无声闻。无缘觉。不处二法。不着菩萨。不想见佛。不在生死。不处泥洹。是为十。佛时颂曰。
　　不见吾我人　　不计身寿命
　　无有声闻心　　蠲除缘觉想
　　不处法有二　　无著于菩萨
　　不想睹佛身　　不住有无际
　　[火　　霍]然不自见　　乃睹一切空
　　因缘不复起　　乃得成定意
　　佛告普明。菩萨有八事法。疾得斯定。何等为八。等观邪正无有二心。常念三宝令不断绝。讲深法义未曾谈话。业以大乘不乐弟子。所造顺法不舍佛道。平正方便除诸起灭。因缘之想永已灭尽。意止至寂不为愦乱。一心定意睹见十方。是为八。佛时颂曰。
　　等观诸邪正　　二俱无所处
　　常念于三宝　　令慧不断绝
　　说演深义要　　未曾生他想
　　业以供大乘　　不慕于小乘
　　所造常顺法　　不释佛正道
　　方便行平等　　除诸起灭缘
　　意止至寂寞　　未尝兴愦乱
　　一心存定意　　明睹十方佛
　　佛告普明。菩萨有七事。疾得斯定。何等为七。解色本空声如呼响。香若风等。味若缘合。细滑何乐。晓识如幻。诸法喻梦。是为七。佛时颂曰。
　　解色之本空　　耳声犹呼响
　　鼻香风气等　　细滑更则过
　　了诸识幻化　　一切法则梦
　　能分别如是　　得超日明定
　　佛告普明。菩萨有五事。疾得斯定。何等五。等心十方人与非人。于供养利不以适莫。若有讲经后不宣阙。不望他人财色之宝。深入微妙难喻之法。是为五。佛时颂曰。
　　等心于十方　　人非人无异
　　若获于供养　　其志无适莫
　　假使讲经者　　没命不讼阙
　　不望他财利　　深入乃逮定
　　佛告普明。菩萨有五事。疾得斯定。何等五。过空无相不愿诸法。晓三达智辩才无碍。行大智慧度于无极。善权方便无所不入。是为五。佛时颂曰。
　　过空无相愿　　晓了三达智
　　辩才不可量　　所说如大海
　　修行大智慧　　所度于无极
　　善权皆周普　　日明定如是
　　佛说是时。三十亿菩萨皆得不起法忍。八万四千人发无上正真道意。三万人远尘离垢诸法眼净。八千比丘漏尽意解。三千世界六反震动。天雨华香。箜篌乐器不鼓自鸣。飞鸟禽兽皆来集听。十方菩萨自然飞来。各擎诸华如须弥山用散佛上。若干种衣被服珍宝供养世尊。大圣难值如优昙钵花时时可得。斯法希有难以遭焉。佛大神通从无数劫。积累功德恢弘大哀。布施持戒忍辱精进一心智慧善权方便皆为黎庶。自然获之功不唐捐。吾为善利得见如来。闻深妙法超日明定。快哉快哉何乃侥幸至如斯乎。佛告诸菩萨。审如所云实无一异。信于深法能遵修者。则当逮得超日明定十慧之德。何等十。具足四等。四恩无厌。遵崇大慧。普畅大定。神通则达。成就六度不起法忍善权方便。见十方佛。能领国土。一生补处。已逮道场三达之智。是为十。说是语时。无数菩萨得不起法忍。不可计人发无上正真道意。尔时有菩萨。名离垢目。白佛言。何谓菩萨学。何谓声闻学。何谓缘觉学。佛言。无限无碍其心泰然是菩萨学。有限有碍其心偏局是声闻学。庶慕大乘进退无慧心存中跱是缘觉学。离垢目又问。何谓无限。何谓无碍。何谓泰然。佛言。发无上正真道意。慈哀一切。欲度蚑行喘息人物之类。布施持戒忍辱精进一心智慧善权方便。但为一切不念己身。遵四等心慈悲喜护。加以四恩惠施仁爱。利人等利一切救济危厄穷匮化之为道而为慧学菩萨之道。自省己过不察彼阙。敬如父母如子如身等无有异。以身敬德等一切人。以爱子事愍一切人。仇怨亲友心无殊特。解知身空众生无处。吾我自然诸法自然。道法自然佛法自然。一切本无无形无貌。是为无限。于生死元求索泥洹不见泥洹。于泥洹元求索生死亦无所睹。不恶生死不住泥洹住无所住。犹如日光遍照悉至。亦无往来光无想念。菩萨如是普入一切亦无所入。亦无往返周旋之想。譬如大海中有七宝明月之珠。龙神鲛蛇鼋龟鱼鳖悉含受之无增无减。其水一味亦无能秽。菩萨如是。现于生死三趣之难。若至泥洹无为之界。未曾增减心如明珠。若喻净水终不秽浊。普济群生入诸通慧平等之味。以示众生犹如空中生药毒树。其毒树者不害虚空。其药树者无所疗治。菩萨如是。若在生死三毒之中无所沾秽。假在泥洹清净之处亦无所净。俱度黎庶无所不济。虽曰有入亦无出入往来周旋也。是谓无碍。道心无限不有处所无人无心亦不可得度众生心如一切法如其趣此者则趣平等其趣平等则正等觉无三界也。无声闻地无缘觉处无菩萨住。不处有为不处无为。无有无无。亦无过去当来现在之处。度无所度生无所生。道迹本无往来本无。不还本无无著本无。缘觉本无三界本无。众生本无佛道本无。无此本无乃真本无无所适莫。是谓其心泰然。
　　离垢目又问。何谓为限何谓为碍。何谓其心偏局。佛言。畏恶生死三界之患言泥洹第一不了自然厌身之苦。惮无数劫周旋尘劳。布施持戒忍辱一心精进学智不倦。头目耳鼻髓脑肌肉支体所在惠与不可称限。乃到于佛豫怀是心。便却不学菩萨法欲求灭身。是谓为限。已得罗汉欲有所度三昧禅息乃见人心不能豫睹一切根本不应病授药适欲久住。观察恶露不净之躯。不以为乐视如仇贼。如虺如毒早证泥洹。是谓为碍。住于泥洹好明恶冥。不了诸法都无根本。而求处所不知空慧。是谓其心偏局。
　　离垢目又问佛言。何谓中跱。佛言。发菩萨意。布施持戒忍辱精进一心智慧皆为妄想。欲得世尊三十二相八十种好。威神圣德与众卓异。不解本无如来之化。示现身命反求谓有。又谓有人欲度吾我不知本空行、四等心、四恩着行至空无见无为因止不知进退不知空慧。欲度众生无善权方便。法身之明可以济之。是谓缘觉学。说是语时。无数天人皆发无上正真道意。
　　于是长者子名曰净教。与五千群从。来诣佛所稽首佛足。退坐一面。叉手白佛言。此诸群从好乐佛法。诸发道意。积何等行得至道慧。施行何法得摄佛土。佛言。有一法行而应道意。何谓一。心性调柔等向一切。是为一。佛时颂曰。
　　心性常调柔　　志意不粗犷
　　平等摄一切　　乃应菩萨行
　　复次又有二法为菩萨行。何谓二。寂然心净离诸着观。睹于无见唯志大道。是为二。佛时颂曰。
　　心净常寂然　　离见诸着观
　　释六十二疑　　唯念大道行
　　又有三法为菩萨行。何谓为三。晓空不着。无相不缚。无愿不脱。是为三。佛时颂曰。
　　心常晓了空　　无相不复缚
　　无愿无所脱　　乃解三界结
　　又有四法为菩萨行。何谓四。常遵慈心无有害意。长养道化常修慈悲。愍伤众生生死勤苦为之雨泪。常奉喜意和颜悦色。向于群萌无憎爱心。常行护心劝教众生使发道意已发道意至不退转已不退转。至于道场无上正真。道是为四。佛时颂曰。
　　常遵四等心　　和颜意志悦
　　愍哀众生类　　矜伤为雨泪
　　心欲度众生　　等心无憎爱
　　救护以道法　　乃应菩萨行
　　又有五法为菩萨行。何谓五。奉于禁戒而无所犯。定意摄志令心惔怕。智慧解空而无所起。脱于五阴使无处所。示现三界睹无所有。是为五。佛时颂曰。
　　持戒无所犯　　三昧意不乱
　　智慧分别空　　济脱五阴聚
　　睹见三世厄　　示现在其中
　　随时而开化　　各令得其所
　　又有六法为菩萨行。何谓六。目睹皆空。耳听无声。鼻嗅无香。口语无言。身不存细滑。心无思想。是为六。佛时颂曰。
　　目所睹皆空　　耳听无有声
　　鼻香无所著　　舌味何所有
　　计身但四大　　心了本空事
　　如是晓无形　　乃应菩萨行
　　又有七法为菩萨行。何谓七。摄身口意寂定无乱无所复违。是为七。佛时颂曰。
　　常摄己身口　　其心静不乱
　　寂寞定三昧　　神通无不达
　　又有八法为菩萨行。何谓八。施度无极。戒度无极。忍度无极。进度无极。寂定度无极。智度无极。权度无极。成名慧行。是为八。佛时颂曰。
　　布施度无极　　戒忍精进禅
　　智慧自然达　　道明为最尊
　　又有九法为菩萨行。何谓九。除五阴。去六衰。灭三垢。蠲八难。不着三界。不慕三世。离罗汉心。远缘觉意。常志大道。是为九。佛时颂曰。
　　除五阴六衰　　无三垢八难
　　不着于三界　　三世无所处
　　以离罗汉心　　无缘觉之念
　　常慕求大道　　斯谓菩萨行
　　又有十法为菩萨行。何谓十。法宝三昧。善住三昧。无动三昧。度无转三昧。宝积华三昧。日光耀三昧。诸利义三昧。现在三昧。慧光耀三昧。勇猛伏三昧。超日明三昧。是为十。佛时颂曰。
　　以法宝三昧　　善住无所动
　　竖立不可震　　宝积花三昧
　　光耀诸利义　　现在慧光明
　　勇猛伏三昧　　乃获超日明
　　复次难垢目。菩萨布施天人乐从。开化悭者令无所惜。菩萨遵戒。天人乐从。化放恣者令无殃衅。菩萨忍辱天人乐顺。化忿狷者令无纤介。菩萨精进天人乐从。化懈废者令建勤力。菩萨一心天人乐习。化愦扰者令志安寂。菩萨智慧天人乐顺。化蔽碍者令通圣范。菩萨行慈天人乐之。化不仁者令等惋恋。菩萨行悲天人乐之。化愚迷者悼愍众生。菩萨喜悦天人乐从。化愁戚者法鼓自娱。菩萨行护天人乐之。救化无援将养一切。菩萨讲法天人乐听。化志俗者令慕圣典。菩萨谦苦天人乐恭。化贡高者奉敬三宝。菩萨利人天人乐惠。化无义者令普施恩。菩萨行等天人乐豫。化不恢泰令接未达。菩萨行权摄诸众生。化之为善成平等觉悉生彼国。菩萨行三十七品以摄众生。意止意断根力觉道。摄取众生使令寂然。若成佛时悉生彼国。菩萨在于大会讲深妙法。欲使蠕动悉蒙超度。若成佛时皆生彼国。菩萨行十德以摄众生。悉开化之护身口意。菩萨说经蠲除八难。以摄众生行八正道。若成佛时皆生彼国。菩萨自省不求彼阙。以摄众生离诸邪见六十二网。若成佛时皆生彼国。菩萨说法以摄众生。脱于八缚得至八解。若成佛时皆生彼国。菩萨说法除八思议。至不思议法门之海。若成佛时悉生彼国。菩萨说法假使逮得无所从生法忍。成具佛事示现泥洹。度无量人皆使得道。如是离垢目。菩萨所行本末若斯。以应此行号字自然。成立国土度脱群黎。佛说是时。离垢目长者子五千营从。皆发无上正真道意。寻时逮得不起法忍。于是居士名曰见正。前白佛言。我常闻佛思一奉觐。罪盖之故不能自到。今日乃果欣踊难量。视尊无厌听法不倦。唯加大恩使我世世值遇天尊。佛言。善哉善哉。有四事常不离佛。何谓四。常念如来立佛形像。闻经深义则信奉行。虽不见佛晓了本无。知十方佛则一法身。是为四事不离诸佛。又有四事虽面睹佛则不见之。如来现在不往听经。不采其义。不能奉行。宣示于人。是为四虽面见佛则为不见。又有见佛。自计吾我。不解非常苦空非身堕四颠倒。听经着音不能分别呼声之响。于其人身则灭度也。佛以灭度不现世间。其人闻经欣然心开。如冥睹明晓知如来随俗现化。奉行道禁不违经典。离外邪法六十二见。行四等心无僧无爱。佛虽灭度志达如是常为相见。复问曰。何谓见佛。何谓闻法。何因供养。佛言。见如来身。观知何行得至于佛。本因六度无极。愍伤一切如父如母如子如身不贪四大是为见佛。闻说经法不着音声。但取其法不取于人。取要不声取慧不形取正不说。是为闻经。若见道迹往来不还无著缘觉世尊菩萨。等心供养谦逊卑顺不以憍慢。为见圣众。又问曰。何谓魔事。佛言。魔有四事。何谓为四。一曰身魔。身犯众恶五阴六衰不顺佛法。二曰欲尘魔。爱欲情态无有休息。三日死魔。生诸想着不兴法念。四曰天魔。及与官属来试乞求无有厌足。意止意断魔则降伏。譬如两木相揩则自生火还烧其木。火不从水出不从风出不从地出。其四魔者亦复如是。皆由心生不从外来。譬如画师画作形像随手大小。虽因缘合有彩有板有笔。画师不画不能成像。四魔如是心已坚固便无所起则无四魔。所以者何。五阴无处四大本无。十二因缘无有端绪。晓了如是则无魔事。计我人有寿命堕魔见缚。分别无身乃降伏魔。离垢目白佛。何谓法宝三昧。佛言。不断三宝佛法圣众。何谓不断。发无上正真道意。成诸德本如须弥山。信乐大乘心不动移。先睹嘉瑞三千佛土。亿百千藏皆满具足。逮成殊胜难当总持。而成就达施度无极。初发心时舍身之安。常忧一切诸乐。所乐不以为乐。弃俗所慕以法为乐。何谓俗乐。吾我人寿五阴六衰十二因缘伎乐饮食官爵奉禄财物富贵妻子奴婢眷属营从田宅牛马车乘是俗所乐。何谓法乐晓知无我无人无寿无命。五通六达十二部经。讲读讽诵菩萨道法。于七法财不以为厌。四恩之行。行四等心慈悲喜护。六度无极众善之行。无毁害心蚑行喘息人物之类。以为国土不自称誉不毁其余。其心慺慺常志一切。天神龙鬼人民大小睹斯人者。莫不兴意而为善德。是谓法乐。又行十事。何谓十。信根第一。定根为本。大慈为元。大哀为尊。志性调柔。诸通慧正。建立众生。四恩为首。道品则最。志护佛法以为徒隶。是为十复次不犯十行。何谓十。身不杀盗淫。口不妄言两舌恶口绮语。意不恚嫉狐疑邪见。是为十。愍念十方如母念子。于色痛想行识不乱。不为俗人所惑。不为荣华所侮。不从贪人不从嗔恚不从愚痴。不谤三宝不怀谲诡。兴六念行佛法众施信慧。出入行步不尚矜高。初发意者如月始生会当成满。天龙鬼神所见拥护。不为邪恶所见中害。心存三法以道为宝以世为无常。是为法宝三昧也。离垢目又问曰。何谓善住三昧。佛言。譬若如地。善恶美苦臭香不净之物悉受不污。菩萨如是受一切法而自修立。先睹嘉瑞三千佛土平等如掌。众宝莲华以为庄严。逮成殊胜难喻总持。则具超越戒度无极。又行十事蠲八难态。建立佛德度于声闻。缘觉之乘。净身口意诸事所由皆从佛法。严庄志性度三趣厄。具满诸愿检御人心。是为十。身常行慈不窃不淫。讲议经典不为浮华。至诚和诤言软不粗未曾绮饰。舍贪念施为人安调。离于邪见而乐正法。常观非常苦空非身。以世为秽以法为计。心自修立常患不及。视身无益五阴则损欲拔五欲。佛道为尊不怀悔恨。察天无常观人如梦。三涂最苦怜愍伤之。以何方便自济生死五阴之难并化他人。计十方人则为我所。所以者何。欲度脱之。见来侵者不念其恶。若光益者不偏念善。见骂詈者默而不报。若挝捶者受而不挍。若嗔恚者慈心向之。若轻毁者哀而不害。又自羞耻从无数劫在生死中。五阴所盖不能自拔。心迷意惑流于五江四惧之患不能自觉。有物能施知财非常身非我有。求于善友远离恶友。发意向佛恒求尊经。不慕世名行常恭敬。志于信戒闻施慧道。不为疑惑犯禁懈怠悭贪愚痴舍道义也。常思念法如饥求食。稍入于道如泉远流稍入于海。如母生子乳哺养育。治生救命不居畜积。供给父母弟兄妻子奴客婢使皆念愍哀欲令得度。不堕三涂使越三界。归命三尊佛法圣众。获三达智无碍之慧。不为三垢之所沾污。其行是者则善住三昧也。
　　离垢目白佛言。何谓无动三昧。佛言。譬如师子诸鹿之王。鹿兽畏威靡不慑伏。先睹嘉瑞三千佛土自现执持五兵勇猛逮成善住总持。则具超越忍度无极。又有十事何谓十。忍辱为本。信悦为力。训一切人深妙法忍。散割诸结。除所欲碍。不慕身原。不惜寿命。以诸通慧。超三脱门。观法平等。是为十。护身口意常以诸法而兴因缘。何谓法乐。乐于佛法不好俗法。乐闻经典不思世谈。乐供养众不为俗党。但乐三宝不志三垢。乐度三处不为沾污乐观四大为地水火风不计我许。乐安人物不为危害。乐施所有不为悭吝。乐奉禁戒不毁所遵。乐忍于辱不失德本。乐精进力不为罪根。乐禅一心不为乱意。乐深智慧不为愚惑。乐化尘劳不为垢浊。乐佛国净不厌开化。乐严道法不为非法。乐三脱门离空相愿。乐无为法不乐俗为。乐入深法不为失节。志乐欣喜离怒不谛。乐自然法亦不舍人。乐习善友远世亲厚。乐常志道不造迷惑。乐讲正议不为俗典。乐慕菩萨不为声闻。乐求正觉不为缘觉。乐向大道不为细术。乐存八等不为八邪。乐六十二慧不为身堕六十二见。乐无上法不为下劣。乐大乘业弃罗汉法。是为法乐。又有十事。疾得定觉。何谓十事。慈心哀人不为危害。常行十善。远离恶行。专心修道。善念佛法。如饥求食如渴求饮。普尊深义。不偏他念。慈念十方。欲度一切不自念己。是为十。所以名曰无动三昧之法。超越第一第二三昧之故。不为欲法之所迷惑。奉行菩萨慈心之法。布施持戒忍辱精进一心智慧以救众生三趣之难。稍习大慈欲济三界。视一切人如己无异。不为他念常念法念。以法为本以俗为罪。常哀群萌悉使至道。是为无动三昧。离垢目白佛言。何谓度无动三昧。佛言。譬如自然钩销力士勇猛力强多。所开辟独步雄杰。雄杰无侣除诸秽害尘劳仇怨。先睹嘉瑞三千佛土。四方四隅有大风来。若干种华普遍佛土。分别逮成难当总持。则具超越进度无极。又有十事。何谓十。等精进根进力为本。平等方便意止为首。令一切人不贪乐身。而以心口顺化众生。所住不回而无所处。精进最上降伏怨胁勤修成就诸通妙慧。是为十。念四大身犹若蚖蛇。畏老病死不舍终始不为惑事。慈悲喜护蚑行喘息人物之类。如父如母如子如身等无差特。常思道义无贪怒痴念。为布施不为悭想。奉持禁戒无犯恶想。为忍辱念无嗔恚想。常修精进无懈怠想。精专一心无乱意想。智慧行正无闇蔽想。常求方便至心善权无放逸想。念劝化人如度己身。一切所有非我之有。念堕地狱者毒痛之患如身自遭。常省己过彼罪代受不以为怨。念饿鬼趣饥渴穷乏。为之悲泣战栗寒心。欲令度脱自然安隐。使服法食除五阴六衰之渴。诵习经典以为饭食。分别经义以为饮浆。修六法行以为贤良。出入行步精进安详。念堕兽者常怀恻怆。欲令安隐毕其前债。了故世罪无令造新。奉行诸善不为众恶。自观察已世世不了。坐计吾我不信道法。思犯罪者如没深渊。奉法信戒心如虚空。不解法者展转五道犹如车轮。父母相忧兄弟相念。夫妻相恋持心不坚。若为父母反为子女。本为子女反为父母。或为夫妻更为怨家。颠倒上下无常根本。此菩萨意常慈念之。开化使信入佛正道。信解非常苦空非身。是为度无动三昧。
　　离垢目白佛言。何谓宝积华三昧。佛言。譬如忉利天上昼度树。以诸本行度于五根。超越众生心净如空。先睹嘉瑞三千佛土。众音伎乐杂交璎珞庄饰其身。以思夷华光耀其体。雨解脱华及青莲华侍在其上。以是之故诸德总持。便为受应禅度无极。又有十事。何谓十。调伏诸根以为德本。一心为力。平等方便。定意不乱。禁戒为原。脱门为上。趣于定要。而无所有。消殪尘劳。具惟诸定。是为十。愍哀五道攻除五阴。成立五根蠲化五色。而已积德具足五品戒定慧解度知见品。慕志五通十力当蒙。不与诸殃罪衅相遇。在在生处常修佛法。名德远着愍哀三界。不为愚迷了善恶趣。譬如万川归向四海流驶水之渎。此菩萨行奉法如是。精进不休遂向大道。譬如若月十日之时光明转盛照于众生。菩萨如是功德威耀日日增益。度诸危厄哀愍群黎之患。又有五事行。何等为五。五戒清净譬如明镜无所沾污。十善不犯以为具足不失道意。不为邪想。不自贪身。是为五。复有五。除嗔恚色。无怯弱心。弃悭贪意。蠲谀谄志。分别解空。不但口说常修一心不为乱行。知豪贵势富乐如化。观色如泡。痛痒如沫。想如芭蕉。生死如影。识若如幻。不为色使。不为痛痒惑。不为想还。不为邪行。不为识退解五阴空。是为五。复有五。何等五。贪淫嗔恚睡眠调戏狐疑。除斯五盖。彻视洞听轻举能飞。知人心所念。自知所从来生死之处。以五神通而自娱乐。不以五阴而为放逸。身修德行不为非法。开化说法多所安隐。不为多恶危害之事以道为业。习法为食解义为饮。不慕豪贵以法为豪了空为贵。是为宝积华三昧。
　　离垢目白佛言。何谓日光曜三昧。佛言。先睹嘉瑞见三千佛土。众宝浴池八味之水湛满且清。植以青莲红黄白华。周匝栏楯皆用七宝。与瑞华俱。底布金沙。自身娱乐游戏其中。逮成慧定证明总持。则具超越智度无极。又有十事。何谓十。慧为根原。智力为上。正见为最。等意为胜。修身诸德。尽入诸种圣谛之相。为平等相。慧无阴盖。除诸往见。不起法忍。是为十事。观于六情本无处所。无所从来无所从去。本自然空缘对而兴。譬如天雨不从龙出不从水出不从地出不从龙心出。皆因缘合会乃致此雨。六情诸入亦复如斯。犹因缘成不得独立。生死如是。譬如画师画作人像屋室舍宅象马车乘。未画作时不见处所工治。壁板素笔彩绘具众缘合具会乃成之。善恶如是因缘合成。若复行道因十善行六度。无极布施持戒忍辱精进一心智慧善权方便。乃合成耳。不着佛身不离佛身。心意无想自然如空。稍入大慈又修大悲喜护等行。不自为身常为一切亦不有求。身行谨敕口言谦顺心念柔和。无有谀谄质朴无邪。又有六事。疾得无上正真之道。何等六。常依佛住。入于正真心不回还。于内意行而自晓了。得善朋友因而委付。志愿弘绰不以厌足。心非不协不乏智慧。是为六菩萨行道不倚于色痛想行识不倚内外。随本法教不违菩萨深妙之行。不废大慈不失大悲。随世所乏而救济之。修道正化不为邪教。一心向慧不为愚蔽。分别六衰犹如化幻影响野马水中之月梦中所见忽不知处。是为日光曜三昧。多所感动柔顺法忍。
　　离垢目白佛言。何谓为逮成诸利义三昧。佛言。先睹嘉瑞见三千佛土。众宝浴池察其左右。度地狱厄游于旷野。逮成奇特聚落总持。则具超越权度无极。又有十事。何谓十。入诸志行。建立众生。无极大慈普哀为本。心性调柔未曾厌倦。舍于弟子缘觉之乘。所观审谛。导御道心。以诸通慧。立不退转。觉了弘智。是为十事。常以正慧。远离邪见。自然修道不为俗惑。深入微妙无极之法普入道俗。于俗不俗于道无倚。思及圣教开化众生。老病死者常护身事。攘却六情不堕六衰。不从七邪常摄七觉。心了不邪精进不废。顺法不违好喜不恨。信根不迷安隐不危志定不乱。信财信智本无戒财。不坠小乘惭愧财。愧于三界未得度也。羞耻财耻不弘慧。博闻财闻无等伦。至深远智布施财施。以大道智慧财。入于智慧广度一切。有十事至不退转。何谓十。闻有度无极心不动回。有佛无佛心不动回。有法无法心不动回。有圣众无圣众心不动回。有道无道心不动回。有菩萨无菩萨心不动回。有法身无法身心不动回。有俗无俗心不动回。有人无人心不动回。有命无命心不动回。有寿无寿心不动回。是为十。飞到十方教化诸天及诸群萌。以法为本以道为原不计吾我。或入地狱救济苦痛。或入禽兽开化愚冥。或入饿鬼慰满饥毒。随俗训化各得其所。不为俗法之所染污。净如日光明若月盛。菩萨得不退转能行权变。有所开济辄多保度。诸苦恼者皆获大安。诸无智者悉弘智谋。是为逮成诸利义三昧。
　　离垢目白佛言。何谓为现在诸佛目前立三昧。佛言譬如月盛具足满时众冥皆除。喻诸所作精修清净所愿者成。具立佛土训化众生。先睹嘉瑞三千佛土。师子鹿王首戴缯帛。其身高大威御杂兽。逮成无极诸总持门八万四千。则具超越以慧成就。又有十事。一心定意三月。无想念。专志向佛。众想皆断。不为诸求。解法悉空。不畏三界。不乐无为。不计有为。解知法身。是为十。其所向方闻现在佛常念彼方睹佛众会四部弟子为说经法。察四大空。地如聚沫。水如朝露。火如红电。风如摇扇。分别四大因缘合成本无所有。自观身貌察一切根本无形貌。自观痛痒知本无痛痒。自观思想察一切思想。知本无思想。自观其意知本无意。以观已空见一切无。愍哀八难释世八事盛衰毁誉有名无名勤苦安乐。舍于八邪不住八正。等处有无亦无所住。行四等心慈悲喜护。四恩济众惠施仁爱饶益等利。一心向佛无诸想念。五阴则断六衰无处心则得定。不见四大不见人民。不睹天地人物永无所见。久久乃睹十方诸佛。譬如水浊不见其底。停久不动详而清澈。菩萨如是。适定无想观无所见。五阴六衰[火　　霍]如云除。日月光显睹十方佛。以复观之我至佛所佛为来耶。心则自惟佛亦不来我亦不往。譬如明镜清水净油。观形睹影不入不出。菩萨如是。睹十方佛亦无往还。譬如梦中归本乡里。自见父母兄弟妻子。寤则不见。菩萨如是。睹十方佛从三昧寤都无所见。所以者何。解知本无三十二相八十种好但化现耳。无形无处譬如虚空不可别知。何者是空法身如斯无有处所。乃能睹达一切之原。坐睹十方不往不来。是为现在诸佛立目前三昧。
　　离垢目白佛言。何谓为慧光耀三昧。佛言。先睹嘉瑞三千佛土。转轮圣王造法王教。无量君子臣辅百千眷属营从。于虚空中执诸宝华以覆其身。逮成无尽行总持门。六十万垓诸总持慧。则具超越教化众生。譬如明月神珠令诸穷匮周满所侥。具足诸法训诲群萌。随一切人而应施与无尽德藏。又有十事。何谓十。以法布施。戒摄不顺。忍摄强暴。进摄慢怠。一心摄乱。慧摄邪智。善权随时化以大乘阐弘大道。游于八难脱八邪行。等心一切无偏颇行。是为十。住八不思议不舍菩萨。观于三界若如幻化不以为实。自忖何来去至何所。不见去来而随行住各各自成。譬如野马夏行旷野无人之处。遥见大河流水。其傍生树若干种果而甚茂盛。其人饥渴既热。疲劳不可复言。欲往趣之看之如近。走有里数都不见水。乃解野马无有水也。达者频睹则知无水。不走趣求。众生不了三界如幻化者。计吾我有寿命。闻佛说经一切无常。乃思觉之不复为惑。菩萨解如一切处三界者。如化如幻如影野马如梦水月。悉知本无。无著无缚无脱一切无求。犹如燕母养活诸子。菩萨如是。开化一切亦无所置。譬如导师多将贾人归本乡里。不逢恶贼安隐到家。菩萨如是。以慧光耀三昧之定。携接一切去淫怒痴三毒之冥。开示三乘大乘为本各令得所。譬如医王见众人疾应病授药。诸被病者莫不消除。菩萨如是。以慧光耀三昧。普见群萌五道之患三毒酷苦。以大慈悲而开化之。令奉正训无极之慧。发未发者。坚进回向者。升一生补处。至无上正真之道。是为慧光耀三昧之定也。
超日明三昧经卷下
　　离垢目白佛言。何谓勇猛伏三昧。佛言。譬如转轮圣王功祚无量威德巍巍而得自在。于一切法得无尽慧。方之虚空无垢清净。先睹嘉瑞三千佛土。如来形容紫磨金颜。其光方圆与无数梵德亿百那术而为说经。逮成无量行总持门。恒沙百千垓总持行。则具超越圣智多所成就。又有十事。何谓十。志一切智无所适莫。不住有为不住无为。行普慈心等于众生。行大悲心等若虚空。无弟子念无菩萨想。亦无俗志亦无道意。常以大慧顺化群黎。入一切生亦无所生。现诸佛土不舍法身。等心吾我及与泥洹。是为十事。不以身口有所言行。心常安定不增不减。现于欲界度诸欲尘。于欲自然亦无所著一切无求。譬如莲华不着尘水。现于色界于色自然无所求望。譬如麻油不与水合。观色无色自察本无亦无所察。现无色界无色自然无后无前。譬如火焰不烧虚空。亦无增损不来不去无去来处。独步三界以越三处。譬如飞鸟飞行虚空无所挂碍。济脱三界各随本志。使疾开解得至大乘。譬如医王持若干药。各以应病而令服食。风寒热病即使瘳愈。菩萨如是。以佛法药。疗治淫怒痴病。使无有余。其心清净无形无名。犹如猛健大军之主攻讨恶逆。菩萨如是。以大慈悲开化众生。诸周旋者闇昧之人。六十二见诸邪狐疑堕罗网者。及六十二诸非正法。皆令发意。自遵六度大慈大悲众行之要。使至大乘。譬如船师御坚牢船。通度往还一切黎庶。各随彼此。菩萨如是。以勇猛伏三昧之定。度脱无量生死之恼。于声闻现随心开化。于缘觉现从本诲授。示现佛身开三道教。或现大法无极之慧大乘深法。无三恶道亦无三乘。譬如幻师于大众中自现身死火烧兽食。众皆恐怖各各求哀。大馈遗之欲令复身。知得宝多便从地起亦复如故。亦无有死亦无起活。菩萨如是。开化众生生死五道。或发菩萨或为声闻或为缘觉或生天上忽现泥洹。众人啼哭谓之灭尽。悉现他方缘觉声闻亦复如是。谓已灭度。无所复有如火烧灭。亦无处所则归火本。菩萨虽现泥洹与法身合。亦无往来还复示现随众化度。菩萨大士乃达之耳。解知法身。譬如日照现于水中及郡国县邑丘聚村落。日殿不下亦不转移。在于人间而明悉至不去不来。菩萨如是。现于三界亦无往返周旋也。度脱一切亦无所度。是为勇猛伏三昧也。
　　离垢目复白佛言。何谓超日明三昧。佛言。其明无量不可譬喻过于日光。所以者何。日之光明照现在事。人物蠕动百谷药木诸天龙神。皆因日成普得茂活。日不能照二铁围间。亦不能照人心之本令开达也。但照有形不照无形。超日明三昧所以胜者何。殊照十方无边无际三界五道靡不彻畅。菩萨大乘照于声闻缘觉之乘。九十六径六十二见邪疑结冥。使心霍然皆发道意。业三乘者各得成就。或得生天或得人身无不普蒙。如忉利天处须弥顶。天帝释宫紫绀宝殿炳然在上。中四天王下四方域。诸天人民饿鬼厌鬼诸神阅叉。超日明三昧亦复如是。心坚不动如须弥山王。化五道天王帝释。化生老病死踰四天王。疗诸不孝淫怒痴垢使发道意。释小乘志大乘。发意受决得忍受决未发意受决。行六度无极。悉无妄想不觉受决。超日明三昧甚深甚深。不可称量无有崖底。譬如虚空。假使有人欲量虚空。升合斗斛多少之限。空尚可量尽知其斛数。超日明定慧不可量也。譬如人度空。十里百里千里万里亿里亿万里。无央数亿百那术里。空尚可尽究其边际。超日明定慧殊于彼。无数亿亿倍而复倍无能限量。造譬喻者所比道明无远无近无广无狭。
　　离垢目问世尊曰。大圣嗟叹当言极广甚大长远。何谓无远无近无广无狭。佛言。有狭之故因日有广。有近之故因日言远。无远无近无广无狭无可比方。假喻譬之。欲使人解无有边际如空无际。超出其外微尘无色。开入其里。无复计挍。引喻了义至大道慧无有譬也。过诸声闻缘觉菩萨乃至无上正真之道。为上为尊为无畴匹为无等伦。自然之法无有作者亦无不造。无来无去虚无自然。晓了一切本无。晓了一切本末。已了诸本。亦无所倚亦无所不倚。自然之慧皆别了之三界自然。三界自然人物自然。人物自然生死自然。生死自然本无自然。本无自然佛道自然。解分别斯一切自然。乃能逮得超日明定。普济三世至无极慧。是为超日明三昧。于是有长者女名曰慧施。与五百女人俱来诣佛所。前稽首足下却坐一面。闻佛说斯超日明定。喜踊无量。前白佛言。我今女身。愿发无上正真道意。欲转女像疾成正觉度脱十方。有一比丘名曰上度。谓慧施曰。不可女身得成佛道也。所以者何。女有三事隔五事碍。何谓三。少制父母。出嫁制夫。不得自由。长大难子。是谓三。何谓五碍。一曰女人不得作帝释。所以者何。勇猛少欲乃得为男。杂恶多态故。为女人不得作天帝释。二曰不得作梵天。所以者何。奉清净行无有垢秽。修四等心若遵四禅乃升梵天。淫恣无节故。为女人不得作梵天。三曰不得作魔天。所以者何。十善具足尊敬三宝。孝事二亲谦顺长老。乃得魔天。轻慢不顺毁疾正教故。为女人不得作魔天。四曰不得作转轮圣王。所以者何。行菩萨道慈愍群萌。奉养三尊先圣师父。乃得转轮王主四天下。教化人民普行十善。遵崇道德为法王教。匿态有八十四无有清净行故。为女人不得作圣帝。五曰女人不得作佛。所以者何。行菩萨心愍念一切。大慈大悲被大乘铠。消五阴化六衰广六度。了深慧行空无相愿。越三脱门。解无我人无寿无命。晓了本无不起法忍。分别一切如幻如化。如梦如影芭蕉聚沫。野马电[火　　僉]水中之月。五处本无无三趣想。乃得成佛。而着色欲淖情匿态身口意异故。为女人不得作佛得。此五事者皆有本末。时慧施女报上度曰。各殖诸本用获果实。本有男女及报应耶。本有五处释梵魔王转轮圣帝大道小道乎。上度答曰无也。慧施问曰。设使本无何因而有。答曰。因行而成。慧施报曰。譬如画师治壁。板素和合彩具因摸。作像分赋彩色。从意则成。五道如是本无处所随行而成。譬如幻师化作日月帝释梵天转轮圣王天龙鬼神人民禽兽。随意则现。恍惚之间则不知处。生死如是。本无所有从心所行各自得之至于本无。无幻无化无合无散亦无处所乃成佛耳。所以者何。五戒为人十善生天。悭堕饿鬼抵突畜生恶堕地狱。行四等心不解空行生于梵天。倚空求度散心着空生无想天。六度无极之想不离三界畏苦厌身。恶生死难志存泥洹。故堕罗汉。发菩萨意欲度一切。不解本无著佛身相。欲疾得佛不得善师不了善权。便中道止得缘觉道。斯之所行有合有散。则不得成无上正真道也。一切无相何有男女。上度又问。以何等行而成正觉。慧施报曰。不生色行不观不空行不灭色行。不舍执行亦无造行。不生识行不观不空行不灭识行。不色生行不识生行。亦无归行无来无去。永无处所无所住行不倚三界。不舍五阴不受五阴。不舍俗行不想道行。是为道行得至正觉。不倚四等。不想六度无极之行。不于三脱有所倚行。达空无相无愿之法。乃为菩萨。应顺法行不违正觉平等之行。如是上度。行斯法者。宁有方面处所三界男女乎。答曰无也。尚无造者何所成立。以是之故吾取佛者有何难也。取无所取成无所成。觉无所觉无取无舍。乃号为佛。亦无名号假为字耳。
　　佛言。善哉善哉慧施。诚如所云。一切无处随行而成。不合不散不兴不衰。无见无闻无念无知无言无说。乃成正觉。于是慧施。则转女像化成男子踊在空中。从上来下稽首佛足。得不起法忍。时五百女忻然踊跃以偈颂曰。
　　本每自观察　　谓男有常种
　　强弱各有品　　女固不得移
　　今日蒙佛恩　　乃知无坚固
　　五道如幻化　　随行而各成
　　三界为心迷　　不了本无谛
　　自计有吾我　　缚着堕污泥
　　譬如捕鱼工　　以钩钓取鱼
　　非是己所有　　自谓我应获
　　三界如寄居　　四大非我所
　　解诸法如梦　　则无有取舍
　　惟佛见加哀　　恩慈垂覆盖
　　令转女人身　　值超日明定
　　得佛成国土　　教化诸天人
　　众生皆度脱　　疾获无上真
　　佛告五百女。当如所愿疾获尔志。诸女欣然即成男子。于是佛授慧施及五百女决。却后十劫皆当为佛。名曰慧见如来至真等正觉明行成为善逝世间解无上士道法御天人师号佛世尊。世界曰除冥。劫曰光明。佛住百亿万岁说法。恒沙菩萨得不起法忍。一生补处亦复如是。诸阿罗汉不可称计。尔时人民被服饮食。当如第二忉利天上。时诸众会闻佛授决满百千人发无上正真道意。无数菩萨得不起法忍。八万比丘漏尽意解。十万天人远尘离垢诸法法眼生。地即大动。空中散花其堕如雨。箜篌乐器不鼓自鸣。亿百诸天于空中皆叹颂曰。
　　甚哉深法　　难值难闻　　幸哉吾等
　　宿有余福　　今乃得闻　　何其快哉
　　佛复告慧施。人在世间生死之缚。但用不解深法计吾我人。犹如猩猩诱诳以酒。知不能释为人所获。世人若兹。绸缪五阴六衰之患。恒计吾我。不知苦空无我非身。犯则有殃不自抑制。而为三毒五盖所缚。不得解脱返真谛道。如木生火不觉自烧。不了空行计吾我人亦复如是。自误堕冥入三恶道。譬如剧贼劫抄寇害。自谓健快。俗人着色痛想行识。没溺垢秽罪蔽阴盖。不解大法殊妙深义。有痴恩爱则生为人。十二结缚六十二见疑网尘罗迷惑诸邪九十六径。研精诸法分别空无。如幻如化如梦芭蕉野马水月呼声之响。不计吾我。知色自然痛想自然。痛想自然行识自然。行识自然四大自然。四大自然三界自然。三界自然泥洹自然。泥洹自然乃能逮得无所从生法忍。不在生死不处灭度。则应大乘深妙之慧。譬如有人体得重疾欲自疗治。当服顺药反饮毒药。谓攻身病害腹伤藏。不即更服除毒之散。寻能杀人悔无所及。学道之士亦复如是。本发道意为菩萨行。奉四等心慈悲喜护。遵行六度而皆有想有所希望。便堕声闻缘觉之乘。假使适成不乐因出。得至大乘踌躇不了。便住中者即堕小乘。譬如庶人之食。如是转轮圣王食之为毒药也。譬如甘露上味。具药多所疗治众人之病。菩萨如是以大乘法。多所疗治于一切人生老病死淫怒痴厄众想之患也。佛说是时。千天人发无上正真道意。五百天子得不起法忍。
　　于是有菩萨。名曰慧英。问文殊师利。何谓菩萨博闻多知。文殊师利答曰。从无央数恒沙等劫。积累功德不以为厌。闻四等心亦不厌足。修四恩法亦不厌足。行六度无极亦不厌足。空无相无愿亦不厌足。大慈大悲亦不厌足。进五神通亦不厌足。教化众生亦不厌足。为大乘教亦不厌足。现声闻缘觉普化一切亦不厌足。示现泥洹住泥洹中还生死界亦不厌足。不去不来无所不至。譬如虚空无所不至不出不入无所不达无所不遍。是者名曰博闻多知。不以过去为计数。不以当来有限碍。不以现在有处所。无去来今三世之限。于三涂等无三界想无泥洹念。无道无俗不附不舍。是者乃谓博闻多知。于所闻者亦无所闻。于所见者亦无所见。于所言亦无所言。于所度亦无所度。是者乃谓博闻多智。慧英又问。何谓行者何谓成就。答曰。发菩萨意行四等心。大慈大悲无极之慧。布施摄人。戒忍精进一心智慧以救众生。行稍渐进。是谓行者。行过于空无相无愿之法。不见吾我不见三世。不见泥洹及与生死是谓成就。
　　大英菩萨又问佛言。人生从何所来去至何所。老病死何所从来去至何所。色痛想行识从何所来去至何所。地水火风空眼耳鼻口身心从何所来去至何所。佛言。皆无所从来去亦无所至。缘合则有缘离则灭。如幻如化如画如鼓。如雨如电皆从因缘。有缘有生无缘无对。生死如是等无有异也。大英又问。何谓无所从来无所从去因缘合成。佛言。作人行者则得为人。作天行者则得为天。作地狱行则入地狱。作畜生行则受畜生作饿鬼行则为饿鬼。无五行则无五道。无五道则无出入。名曰人本。无有三界欲界色界无色界。无心意识故无三界。名之人本。未有人物有色无见。何谓有色无见。地色水色火色风色。定者谓地。清者谓水。明者谓火。摄者谓风。天地未然未有三界。是四色者而常自然。无有作者自然动起。唯道能名及至补处能名斯者无像之色亦曰心色。阿惟越致见心心色。阿惟颜见四色心。如来见未有四色心之本也。于三界中而不然者是为心色名心本故曰非不然于菩萨法故曰为然无心色志三界自然。自然如空乃名曰道。于是诸法无合无散。所以者何。假使合者则人本也。假使散者则生死也。见生死病泥洹之乐则名声闻。处在中间无益一切名曰缘觉。无合无散不处行洹不恶生死乃名之曰法身。法身无形普入一切。亦无所入无所不入。说是经时。五千天人得无所从生法忍。无央数人皆发无上正真道意。
　　于是阿难问世尊曰。欲发道意为菩萨者当以何为本。佛言。精进不懈分别空慧。欲度一切不见吾我及与寿命。是则为本。又问曰。宁有迟疾。佛言。亦有亦无。又问。何谓为有。何谓为无。佛言。有者从精进而不懈怠积殖功德。布施戒忍精进一心智慧善权方便慈悲喜护四恩空行。得无上正真之道。不从懈怠得。斯谓有也。无者道无处所无形无名譬如虚空。不从造作而可获也。无所造作无心意识。无内无外亦无中间。无取无舍乃应入道。斯谓无也。所以者何。乃往历劫其数难计会。有转轮王名曰自在。王有千子勇猛杰异。国土七宝主四天下。治以正法不加刑罚。尔时有佛。号曰宝妙如来至真等正觉明行成为善逝世间解无上士道法御天人师。号佛世尊。时佛说法。初语亦善中语亦善竟语亦善。分别其义微妙具足。净修梵行演法弘普。时会菩萨无数亿众。声闻缘觉不可称限。时转轮王供养侍佛积有年岁。千子宝臣大众翼从。俱诣佛所。稽首足下却一面坐。佛为广说菩萨之行。多所安隐多所救护。于一切人为第一尊。王及诸子宝臣翼从之众。皆发无上正真道意。夙夜精进不敢倦息。供养如来一切所安。于是千子悉于佛前自试功德。各各探策谁前作佛。得上策者余降不如次第作佛。懈怠薄德最当在后。寻如所言各各探策。有一太子最后得策。穷久下第乃得作佛。则时愁戚不能自胜。便自投身如大山崩。吾身云何最后作佛。
　　佛告之曰勿得忧感。道无有限亦无远近。能分别解空无之慧便在前耳。于时太子闻佛所说即时踊跃。即发无上正真道意。得不起法忍。行大慈悲。解一切法如幻影响如野马如梦芭蕉水中之月。千人之中第四得佛。号曰释迦文如来至真等正觉。其余诸子次第得佛。最后当得作佛者名曰楼由。佛语阿难。欲知尔时转轮圣王者。定光如来是也。失策太子。便解空无精进不懈。先得佛者则吾身是也。其余诸子贤劫中千佛兴者是也。当知斯义。道无远近解空别妙知自然法乃得佛疾。尔时诸会莫不欣然。普发道意为菩萨行。五千菩萨逮得法忍。万人得柔顺法忍。于是日天王与无央数百千天人。来诣佛所稽首足下却住一面。前白佛言。以何等行为日天王行照四天下。何缘为月照夜除冥。佛告日王。有四事法得为日王。何谓为四。常喜布施修身慎行奉戒不犯。又志然灯于佛寺庙。若于父母沙门道人殖光明德。是为四。佛时颂曰。
　　常乐兴布施　　奉戒不犯禁
　　然灯于佛寺　　若于父母前
　　好喜佛正典　　不诽谤经法
　　敬沙门道士　　因斯得为日
　　身出千光明　　普照四天下
　　诸窈冥之处　　莫不蒙晖曜
　　佛告日王。又有十事。为日天王。何谓十。身不杀盗淫。口不两舌恶骂妄言绮语。意不恚嫉痴。是为十。佛时颂曰。
　　恭己自摄护　　而不杀盗淫
　　不两舌恶口　　妄言及绮语
　　心不怀嫉妒　　无嗔恚诸毒
　　离六十二见　　日光照四方
　　佛告日王。又有四事。得为月王。何谓为四。布施贫匮。奉持五戒。遵敬三宝冥设锭光。君父师寺。是为四。佛时颂曰。
　　布施诸贫匮　　常奉持五戒
　　然灯于佛寺　　恭敬侍三宝
　　心存念诸善　　蠲却世众恶
　　自护身口意　　得月光照冥
　　于时日王白佛言。唯愿大圣。枉屈尊神到宫小食。令诸导御虚空神天皆蒙大恩。闻深妙法悉发道意所度无量。时佛默然已受其请。日王见佛已许就请。绕佛三匝忽然还宫。办百种食若干甘美。床榻坐具挍饰鲜洁。为佛敷座高四千里。于是日王立于宫殿。遥重请佛倾侧竦息。以偈赞曰。
　　布施于一切　　所有无所吝
　　亦不望相报　　得佛度十方
　　智慧如虚空　　所化无挂碍
　　一切皆蒙恩　　时到惟屈尊
　　慈心加众生　　未曾有危害
　　悲哀未度者　　施诲以法宝
　　威神照群黎　　救脱贫匮者
　　惠以七大财　　时到唯屈尊
　　睹众生迷惑　　五道之勤苦
　　常以加大恩　　慰勉诸恐惧
　　开化以法教　　示导诸不及
　　种至空无慧　　时到惟屈尊
　　其光踰日月　　威德超须弥
　　智慧越虚空　　双比不可喻
　　日月照众冥　　但能成万物
　　佛照五道人　　悉令获五眼
　　虚空尚可度　　海水知几渧
　　须弥十方地　　亦可知斤两
　　如来智慧圣　　功祚弘巍巍
　　无限普超彼　　时到惟屈尊
　　尔时世尊告大众会。时到悉严就日王请。则皆受教。佛与大众踊在虚空。至日王宫坐师子之床。众会坐毕。王后太子诸天眷属稽首于地。即以至心供养世尊。手自斟酌百种之鐥。饭讫澡毕更取卑床。自坐佛前恭肃听法。佛告日王。一切三界所受形貌皆从心意。心意无形而有所造随行立身。豪贵贫贱皆归无常。如泡起顷寻复坏灭。一切世间所有如是。当信道德正真可怙余不可恃。弃捐众行奉行法行。何谓法行。无生之行除诸所生。真谛之行所存殊胜。入道之行无所忘失。布施之行无所吝冀。持戒之行普得诸愿。忍辱之行不乱众人。精进之行未曾动转。一心之行意行常达。智慧之行。以圣眼睹。慈心之行忍一切苦。悲心之行等意众生。喜心之行以法开化。护心之行安慰一切。神通之行六通以达。惟空之行无恚害心。消灭之行度诸群黎。四恩之行合聚救人。博闻之行从受成道。不起之行而观自然。道品之行不获有为。本无之行无罪福报。缘起之行了知无明明不可尽。众劳之行解人物自然。诸法之行了空见慧得平等觉。伏魔之行无能倾动。三界之场虽处不堕。师子之行善胜无畏。力无惧行所向无畏。三达之行无有挂碍一心觉场大智普具。教一切行无所不周。化六十二见行济众罗网。九十六径诲入一道。如是日王。菩萨以应斯行则顺道行已顺道行则应大慈。已顺大慈则应大悲。已顺大悲则应大铠。已顺大铠则师子吼。已师子吼则应化幻。已顺化幻则入五道。已顺五道则随时入。已随时入无所不变。已在所变无去无来。度无所度净无所净。明无所明觉无所觉。乃为正觉。
　　佛告日王。欲达去来今现在事十方诸佛法身平等。常当信乐分别此义。欲知生死十二因缘所从兴发三趣之患五盖之覆。当解此义信奉行之。欲了十二部经典之要。开三达教越于三脱至三达智。当解斯义。犹郡国县邑丘聚村落百谷草木药果之树。皆因地生。菩萨入斯慧无所不化皆成立之。至于无上正真之道。声闻缘觉皆依因之。佛说是时。日天王王后太子眷属诸天。其心自然皆得不起法忍。十亿天人发无上正真道意。于时世尊即从座起而立空中。与无央数百千之众眷属围绕。以偈颂曰。
　　天人不解了　　从来难计量
　　迷惑于五趣　　如鱼着钩饵
　　三界犹如幻　　恍惚不见处
　　生者不自觉　　为意识所使
　　堕于四颠倒　　甚可愍哀怜
　　自计身有常　　不信于道真
　　一切从空生　　反恶闻空慧
　　如人从亲生　　更不孝父母
　　貙者化为虎　　不觉为人时
　　寻还害家中　　不别其亲疏
　　人本从空生　　憎无亦如是
　　迷乱于阴入　　犹醉者裸驰
　　貙者变为人　　乃识家亲属
　　已分别本无　　乃解一切空
　　空者不念空　　空亦不见空
　　已达无所生　　乃能解自然
　　欲求菩萨行　　度脱众生类
　　当了一切法　　自然如幻化
　　分别斯慧已　　周旋不以离
　　则深入微妙　　权慧开度人
　　佛说是时。无数亿天虚空诸神。皆发无上正真道意。不可称计菩萨得不起法忍。佛还维耶离奈氏树园。
　　尔时城中有大长者。名曰解法度。供养先佛无数百千。殖众德本不可称限。稽首诸佛礼敬难量。咨受法言。于无上正真道意志不退转。不起法忍出于智慧。所度无极善权所济不可计议。与眷属俱来诣佛所。稽首毕一面坐。叉手白佛。供养世尊得何功德。佛告长者。奉华散佛生生端正衣饭自然。烧香芬熏身体香洁名德远闻。其然灯者天眼明慧不处窈冥。幢幡施者所在富乐财宝无限。上缯盖者致得屋宅覆盖不露。音乐倡伎乐佛塔寺及乐一切得天耳彻听。履屣车乘施者得轻举能飞。一心向佛得知宿命。慈察众生知一切心。以法施与得诸漏尽。以食施与常值法会。以衣施与得三十二相八十种好。我灭度后其有供养形像舍利。德皆如是稍稍顺法。因斯得度无为之道。
　　解法长者复白佛言。宁有供养殊过于斯华香幡盖伎乐履屣车乘饭食衣服者乎。佛言有。又问何所是。佛言。发菩萨意哀念一切终始之患欲令济度。大慈大悲不厌生死。求诸总持三藏之奥。优奥难量无极之慧。平灭三涂导以三宝。分别于空无相无愿。超三脱门得三达智。睹人根本本无处所因缘而生。观一切法亦无去来。六情自然如水上沫。四谛无谛譬如野马。了本无已乃为正谛。慈悲喜护布施以法。仁爱众生劝益群黎等利一切。六度无极善权方便。随顺而化不恶生死。又如飞鸟飞行空中乐于终始。譬如华果苑园流泉戏庐。不违大圣真妙之海。不畏四魔。降伏众邪六十二见。化发九十六种诸径之惑。舍声闻缘觉之行。知无我无人无寿无命。遵修正真无上大道。斯供最胜。自观己身如幻化耳。十二因缘了无端绪。所以者何。本无有痴缘对而兴。从痴致行。从行致识。从识致名色。从名色致六入。从六入致习。从习致痛。从痛致爱。从爱致取。从取致有。从有致生。从生致死。从死致忧。从忧戚悲感不可意恼。了知本无尚无有痴。何有行识名色六入习痛爱取有生老死忧悲之患。永无有也。诸缘悉除不住三界不乐泥洹。无大道念无小道想。游生老死譬如日月不出不入。于世间人有出有入。菩萨如是。开化一切现生三界。说三乘教便现灭度。于一切人见诸生灭。于菩萨法无有生灭。是供养者。最为殊胜为尊为上。无极无底之供养也。佛说是时。十万天人皆发无上正真道意。解法长者及诸眷属。皆立不退转不起法忍。
　　于是调意菩萨白佛言。何谓为调何谓为宝。佛言。若有骂詈挝捶咒诅心无有异。毁辱轻慢陵侮唾贱心无有异。若称誉恭顺宣扬功德心无有异。若稽首归命跪拜尊敬心无有异。设以天福转轮豪圣爱欲之乐以劝示之心无有异。假以地狱饿鬼畜生灾怪恐逼心无有异。知命非常苦空非身示以勋之心无有异。若以声闻缘觉之法用诱进之心无有异。假以菩萨空无之慧大乘化之心无有异。是则谓调。何谓为宝。佛言。发菩萨心欲度一切斯则宝也。尊敬于佛不随外道斯则宝也。解经顺教不逆大化斯则宝也。谦敬众僧及于圣众斯则宝也。布施一切无所悕望斯则宝也。奉戒顺禁发菩萨愿斯则宝也。忍辱之力伏意不乱斯则宝也。精进恪勤修道务本斯则宝也。一心行定正不邪迷斯则宝也。智慧幽微不堕六衰斯则宝也。善权方便各得其所斯则宝也。慈心弘普志不孅介斯则宝也。常怀悲愍矜哀危厄斯则宝也。安和喜悦不忻不戚斯则宝也。拥护一切无不救度斯则宝也。以法施与不道不俗斯则宝也。抚育众生无所爱恶斯则宝也。务存长益无所损耗斯则宝也。等利一切无偏邪意斯则宝也。常执谦冲未尝慢恣斯则宝也。若有骂詈而不结恨斯则宝也。假使挝捶计若无身斯则宝也。设使怒害以仁恻报斯则宝也。如令轻易不念其恶斯则宝也。解知非身不计吾我斯则宝也。了一切苦不乐放逸斯则宝也。物非我有无色眩惑斯则宝也。舍声闻行不为缘觉斯则宝也。尚修神化于五至六斯则宝也。释六十二不堕邪见斯则宝也。不安泥洹不危生死斯则宝也。常以大法开化未闻斯则宝也。为一切人示现法桥救摄诸厄斯则宝也。解三界空一切自然斯则宝也。莲花净菩萨白佛言。何为菩萨得至净行。世尊曰。不为爱欲所点污斯则清净。心常光洁不协恚毒斯则清净。于三界尘无所染碍斯则清净。不侥灭度不忍生死斯则清净。不计终始出入无为斯则清净。常行大慈不舍大哀斯则清净。无大道想无小道求斯则清净。光英菩萨白佛言。何因菩萨光耀普照。佛言。然灯庙寺学问智慧博综无厌。显授道明令达真伪。遵习圣典十二部经。度诸有海二六牵连。常志大乘消众人患至微妙慧。斯则菩萨光耀普照。
　　解缚菩萨白佛言。何缘菩萨解一切缚。佛言。了三处空于去来今无所想着三垢则除。分别色空痛想行识亦复如是。一切本无不着不断。一无所求亦无所舍。是为菩萨解一切缚。
　　宝事菩萨白佛言。以何为宝以何为石。世尊曰。归佛法众不为非法。弃舍诸径九十六种。不愿声闻缘觉常志大道。大慈大悲救济众生五道之惑。是则为宝。十二因缘所见迷谬。不识大法空无之慧。是则为石。
　　恩施菩萨白佛言。何谓菩萨施恩众生。佛言。其未发意者皆令发之。其退转者使不退转。于诸所生使无所起。其未具足至一生补处。是为菩萨施恩于一切。
　　帝天菩萨白佛言。何谓菩萨能化诸天。佛言。在于欲界现欲无常。譬如人梦示清净行。在于色界为现大慈菩萨之行。在无色界为现深妙之法。无所依猗。不猗欲界。不猗色界。不猗无色界。不猗小乘。不猗大道。是为菩萨能化诸天。
　　水天菩萨白佛言。何谓菩萨解知本净。世尊告曰。菩萨了知一切诸法如幻如化一切本无。譬如水原本初清净无有垢浊。所以者何。水适定住则清如故。以了本无便逮法身。
　　大导师菩萨白佛言。何谓菩萨为一切导。世尊告曰。见悭贪者导令布施。放逸者导令护戒。恚怒者导令忍辱。懈怠者导令精进。乱意者导令一心。愚冥者导令智慧。其无道心导之大乘。是为菩萨为一切导。
　　龙施菩萨白佛言。何谓菩萨不惜身命。世尊告曰。菩萨观世所有非常苦空非身。我不有身身非我有。一切如影因形而现。生死如是从心而成。了一切空皆无所求吾我自然。吾我自然生死自然。生死自然泥洹自然。泥洹自然大道自然。是为菩萨不惜身命。
　　尔时梵天白佛言。甚哉法之大也。诚难值遇。从无数劫积行累德。乃仿佛闻音。幸遭大圣得闻斯法。供养菩萨正典要妙之化深邃之义。已奉屡听解达是法故。使彼人依行六号。其闻斯经为已见佛耳聆妙慧供奉圣众。济天路拔三趣。使发无上正真道意。体解三脱不废三达。虽未至道其德渐增如月初生。如师子子无所畏难自在由己。诸天龙神悉卫护之。众魔邪恶自然为伏。所在州城郡国县邑莫不敬重。出入应节十方诸佛威神化祐。于时四天王白佛言。快哉甚善。大圣洪恩现神浊世。令我之等得觐安住遇斯妙化。菩萨纯慧如天中天。有人发行入于大海获如意珠为一切愿。其人欣豫岂可訾量。我等如是。诣斯大会瞻戴慈泽听受甘露。菩萨景则犹入大海得兹宝珠当以宣布显示同志为菩萨行。未曾信乐诸天之众。依福徒类。当令亘然如开心受学。其信乐者倍令坚进而不回转。
　　佛言。善哉四王。诚如所云。斯大法者难可见闻。若一蹉跌与法永违。于亿千劫未卒值遇。犹如一针堕深大海。反覆求索宁易致乎。四王白佛。甚难甚难天中天。佛言。闻斯要典菩萨深法。而不信乐失不讽诵。累劫徼错不可再遭。是故诸仁欲得自致所在见佛闻深妙法疾至无上正真道者。当勤执玩读诵奉持。散示未闻敷演其义。使蒙洪典令人日修。展转相化其福难测。正使三千大千世界如来充满。若族姓子族姓女。供养奉事于百千劫一切施安。佛灭度后。各各兴塔七宝跱立。上至二十四天。供养幡盖伎乐歌颂亦百千劫。福宁多不。四王白佛。甚多无极天中天。不可譬喻。佛言。其有受斯三昧十法超日明定六度无极善权方便。福越于彼。所以者何。虽供侍佛。不如受斯佛之遗典从大圣命。诸行菩萨一切学者。皆由深经自致得佛。
　　于时慧施菩萨白佛言。斯法甚深甚深。若有信乐而不诽谤。知为佛之所护。闻不悦欣。狐疑讥讪不写讽诵。既不自诵并止余人使不遵学。罪难计量。世世自误堕坠三趣。自服毒药复饮他人。自危身命投陷盲冥又危众人。斯大法者众明之元。毁巨就细殃衅难限。生远三宝甘在八处。何谓八处。一曰边地。二曰外道。三曰贫匮。四曰下贱。五曰短命。六曰丑陋。七曰人所憎恶。八曰夷人。不解法者其有诽谤。不信不乐大乘之业。归于八恶悔之无及。佛言善哉。诚如所云。所云无异。忆念往古无数劫时。发菩萨意。始学之初出家离欲。得为比丘名曰法乐。好尚杂句严饰之文。不志大乘深妙之化。谓为虚伪非佛正典。乃以四阿含怀来果证以为雅诲。时有大学信大乘者。名智度无极。讲空无慧深奥无际。久修梵行悉共讽诵。敷陈旨要宣布流美四辈洽闻法乐比丘所在坐上闻诵慧品辄诽谤之云非佛教。自共撰合慎勿修行。用因此罪堕大地狱。十八囹圄受殃酷痛弥历年劫。阿难白佛言。如令佛国劫尽烧坏。水灾荡溢痛宁息不。佛言。不得休废。所以者何。若国坏尽徙至他方佛界囹圄。所以者何。斯大尊法三涂所由。去来今佛之父母也。假使诽谤殃衅不朽。佛告阿难。欲知尔时法乐比丘不。答曰不及。佛言。则吾身是。用是之故护身口意勿妄谤讪。已堕恶道考掠剧者悔当何及。佛告阿难。后末世人。睹有学法为佛弟子。聪达智慧演宣大乘散结狐疑。嫉供养者谤谓无智。用憎人故并毁深经云不足宣。假喻言之。如一父母有十余子。兄弟相憎并谤二亲。如是阿难。当来世人。憎嫉同学诽谤正法。其人受罪不可计尽无以尽喻。阿难白佛言。假使自觉则悔过者。当云何乎。佛言。其人殃咎转当微轻。虽后获衅速得解脱。故当自省改变心口。无轻妄语也。
　　佛告阿难。受斯经典持讽诵读。广为人说颁宣周遍福祚难量。诸天龙神揵沓和阿须伦迦留罗真陀罗摩休勒。悉共拥护学斯经者。诸佛世尊悉共拥护。若猛师子虎狼熊罴无敢娆者。行步出入常得自在。未曾恶梦。梦中但见佛塔。寂志四辈道士说经。天龙鬼神皆欲见之。诸佛世尊亦复如是。四大天王帝释梵王。皆欲见之悉共拥护。用乐深法菩萨箧藏超日明尊定故。佛时颂曰。
　　学斯经典者　　诸天悉拥护
　　龙神阿须伦　　真陀摩休勒
　　迦留罗一切　　无敢犯娆者
　　十方佛威神　　皆共授导之
　　天帝释梵王　　诸大神妙天
　　虚空持世者　　钦渴悉欲见
　　卧起常安详　　未曾有卒暴
　　梦中见塔寺　　不睹恶因缘
　　体解深经典　　常务分别说
　　闻者则畅达　　不疑于大乘
　　无知少福者　　不信毁正经
　　谓虚自合作　　非佛之所说
　　以嫉妒学者　　并谤弘雅训
　　如兄弟相憎　　并讪及二亲
　　尔时有菩萨。名曰大光。白佛言。何谓为光。何谓为明。世尊告曰。解了慧明心如虚空。睹见十方去来现在三世之事无所挂碍。逮得权智神通已达。坐睹一切众生根原。无有去来因缘之想。不碍四大。不碍铁围大铁围宝山。于地水火风出入无间。所以者何。地皆空故。入不解地。地不空者。我不得前。水不得入。以空之故。转相开通。如人体中毛孔九十九万。已神通者不见有身。察之虚空无所挂碍。是谓为光。睹一切心已生未生有志无志道心俗心痛心尽心无漏之心。悉晓了之而为讲义。各令得所。是谓为明。说是语时。无数菩萨皆得神通。光明无量普照十方。
　　佛告阿难。受斯经典。宣示未闻令得流布。众生蒙度以致正真。阿难白佛言。惟当受持要者。何名此经。佛言。名超日明三昧。又名十定。佛之决教多所成就。譬如日明遍照四域。百谷草木万物变化皆因成熟。斯定若兹。一切十方五道生死莫能自济。声闻缘觉菩萨大道。皆由斯定而得成济。若千万劫奉行六度而有望想。不如达斯超日明定。以大慧光照于十方德喻于彼。佛所说如是。贤者阿难大菩萨众诸天龙神阿须伦等莫不欢喜。作礼而去。

 
