成具光明定意经一卷


大乘单译经
成具光明定意经一卷
后汉西域三藏沙门支曜译


　　

成具光明定意经
　　闻如是。一时佛在迦维罗卫国精舍中止。晨朝整服呼语阿难。汝请诸明士除恶众及无著履迹等来。今日当有上问异要。于是阿难受敕。应时遍宣如来教于四辈人。时有除恶无著履迹众。凡五千万人诣如来所。稽首于地毕而避住。复有贤女弃恶众及国中凡女人随诸贤女人。十四万众诣如来所。稽首于地退座而坐。复有明士八十亿万二千人诣如来所。稽首于地俨然恭住。复有文士居家修戒者。四万人相随来至。稽首于地毕各却住。佛以威神感动十方诸佛国。明士及上诸天应当成者及当发者。凡八百亿万人皆飞来至佛所。稽首于地列住空中。复有十二天神将军。将诸官属四十万人来诣佛所。稽首于地毕各分部住。佛左右立侍所当是日会时如一食顷悉至佛所佛即令坐。其有肉体未得四神足者。应皆就榻。十方诸来明士及诸天神身轻。或已得神足者皆踊在空中坐自然座。各各有化花盖。行列奇好。皆佛威变之所兴化也。诸来明士在会坐者率皆妙行。心清口净身服众戒。三秽六患五蔽已索。众烦热恼。杂垢沷若。疑网闭结。倒见之谬。不知之本。十二牵连皆已绝弃。净如月花。各随世习俗。依行立字。
　　有明士名无秽王。次复名光景尊。次复名智如山弘。次复名大花净。次复名转根香。次复名月精曜。次复名光之英。次复名整不法。次复名善中善。次复名昆仑光。次复名日光精。次复名师子威。次复名意杂宝。次复名炎炽妙。次复名德普洽。次复名普调敏。次复名敬端行。次复名慈仁署。次复名慧作。次复名散结。次复名严仪具足。次复名高远行。次复名光德王。次复名护世。次复名导世。次复名大力。次复名正净。次复名天师。次复名善观。次复名观音。如是众名各各别异。
　　于时有贵姓子。名曰善明。从同辈五百。人人各有侍者。执盖相随来诣佛所。稽首如来足下。起住观众四面甚盛。仰视空中率皆上人。天尊在座端严直立。兴心念言。今日大福遇此众会。欲设饮食以供一日。计身所有不能供办。施不等接则非施也。我将如何。于是佛知善明所念。则劳之曰。少年善来。宁闻法劝之说乎。曰未达也。起时则起可谓智矣。不计少多有所希望。可谓施矣。向所念者如来在此何患不办。如来能使不办者办。不足者足。一切常足所作常办。是谓如来。如来办者。不用衣食欲乐之物。乃以具戒。不听六患五蔽之惑。不惟家乐。不有四食之想。亦无衣容冠帻之饰。处计常之中而知无常之谛。居惑乐之地则觉必苦之对。贪有之室照空无之本。于受有之体明非身之真。无我无作无缘无著。斯如来之办也。于是善明闻天尊说。心悦结解身轻踊跃曰。我本无黠连缚十二。心起就冥堕俗三流。今日所闻未曾有法。愿身受持如天尊教咸乐妙法。因而叹曰。
　　天人之尊　　如来为上　　慈哀劝救
　　等施三界　　劣漏贫行　　摄以法财
　　令一切惑　　解释无疑　　身尊具贵
　　相好无双　　出意为人　　演法无穷
　　睿慧众流　　注如山洋　　法泽三界
　　流衍十方　　大人相满　　宝慧具足
　　在在现法　　将导不逮　　慧照愚冥
　　牵致净处　　愿身自归　　得到彼岸
　　于是善明叹毕。更前长跪启天尊曰。愿卒本意。今日设馔。唯乞加哀抂屈临眄。天尊默然自如常法。善明恭立谓未见听。于是阿难开语之曰。天尊默然为己相许。善明闻之心则逸豫。稽首而出住于门外。遣人入白言。今自计所有。可供二千人饭。愿启天尊令知如此。阿难即白佛具宣善明所言。佛告阿难。汝语善明。使还供设尽汝所有。佛当与大众一切皆往。勿嫌不办。阿难即出具语善明如佛教言。阿难又曰。贤者便还。莫起二意畏有不足。佛神所至无有不具。善明即前礼阿难而还。还舍敕其妻子室内大小言。今所请者号曰天尊。神妙通达为一切智。其以一物施是人者。世世受福而无穷极。又能度人解于索结。汝等恭肃净施饭食。具设众味当令绝美。眷属从使各尽心极意。天尊难遇亿劫时有。其所当为善令清净。于时座中有明士。名力办众有。佛告令行。共佐善明供此大众。于时十二天神王。及四天王大势龙王。承佛告教。皆从力办众有明士往而佐之。到则劳徕语善明曰。贤者勤心。佛使我等来相营助。善明则前礼明士及诸天王。敬意辞谢言。劳屈上人。今已办二千人具。大众当来惧是小舍。其将奈何。于是力办众有明士。及诸天神王。答言莫忧。因各左右顾视。屋室自然长广高大像天之殿。于屋下。便有千亿万座。皆是众宝变地之形。绀琉璃色。室中床座亦复如是。如弹指顷。即有百千亿万人饭具。而皆足毕。烧众名香悬诸缯幡。其所行道即便广平。色如水精。树木行伍。自然音乐。雅声相和甚悲。说法之音释梵八种。于时力办众有明士。诸天神王。即还佛所。善明见此大变。惊喜踊跃来诣天尊白言。受佛大慈。所设已具。唯愿举众抂屈尊神。佛即令无秽王明士等六百万人在于前导。或行虚空。佛处中央其余从后。如来出门地则肃震。诸天散花烧众名香。乃作上乐歌颂而从。到皆就座。诸天神王即助施饭。佛口咒愿食已。饱足饭不消[歹　　斯]。众器饭具满则如故。善明心独而言。天尊威变弘广乃尔。食讫行盥当问此意。水盥已毕。如伸臂顷。佛与大众恍惚而还在精舍坐。于是善明因复叹曰。
　　天尊实神妙　　世所希见闻
　　变改卓荦异　　睹者莫不欣
　　谛观甚奇雅　　现变难等双
　　不作而自具　　不劳饱满众
　　不语自然使　　不教令自行
　　不为而遇为　　是德以可将
　　本行何术法　　生而有此荣
　　积何德之本　　致斯巍巍尊
　　愿哀贫道者　　开饶以法财
　　决心之结网　　放令无余疑
　　善明叹已。更避坐叉手启言。我所居止去是不远。聚名福安。佛向所哀顾处是也。我在其聚常好学问。学世威仪古王之制。及学神仙圣人之法。始闻天尊近在此国。兴意想像梦辄仿佛。天尊弟子名舍利弗。常到我舍为我说法。法甚深妙我所希闻。心虽欣叹犹怀瞢瞢。今日轻来礼佛天尊并观道法。所当则行至见。心悦如冥睹光。意欲设饭因获异问。所有劣少未敢发言。天尊神通迎知我心。道力助我。床座食馔忽然而办。食毕器具满则如故。此何变化神妙乃尔。又观天尊三十二相。相相有好视之无厌。行则庠序不迟不疾。坐则中坐不前不却。语声八种不缓不急。言成法律明诫如日。令一切众咸受恩福。本作何行生而有此。又见天尊足不履地。相轮昺列端严如画。身空体轻在所变现。此皆何行于世有是。愿垂解了令知本末。于是佛言。善哉善哉。如尔所问。如来当具演之。整心整意咸受莫忘。善明则曰受教。佛言。我本先行六德之行。世世不废。是以至于得佛。恣意变化在所作为。为一切智无物不达也。则曰。何谓六德之行。曰广施。广戒。广忍。广精进。广一心。广智慧。善明白佛。何谓广施。佛言。为道者。先当知身非常真物四大所成。骨肉不净皆当弃捐。还归其本不得常住。身不我有财物非我许。心无有形了无常名。为缘缘行缚。所以有身行。身无有常。亦当空朽。以计如此则立四信。内身外身天地万物皆无常住。当归坏败弃散消融。此信已立则观体非体。观物非物。便能恣施饱满于人。又而法施牵化愚曚。故曰广施。何谓广戒。曰广戒者。谓能摄身之三殃。守口之四过。捡意之三恶。身行者。若见一切众生蚑行蠕动。愍而哀伤纵而活之。随其水陆还而安之。若见众宝珍琦柔软细滑可意之物。虽身贫苦。内伏其心。不令贪取。及见细色脂粉之饰。则内观朽烂脓血之臭。斯身之三戒。口行者。谓彼若以四过加己。则而觉知口之失也。报以善言和语。至诚不饰。答而化之。使反从己。斯口之四戒矣。意行者。则心习智慧思惟生死。常住慧处不惑流淟。又深人道品空无之要。别了真喭而无疑难。见善则劝成则代喜。斯意之三戒。故行道之始。先于十戒既能自为。又化他人勤而不懈。行而不休。都无懈惓之想。故曰广戒也。何谓广忍。曰广忍者。若人骂我。计从声出音来。到此观了无形本音所来。出于心意。观于心意亦复无形。察心所猗猗于四大。四大还本则亦无名。亦非彼我亦非男女。亦非老少。计了无主。惭辱所在无形立字。于两无之中又亦无形。计此三者空无所有。智者散意观虑。如此则嗔恚不生。以空忍空。又于众恶忍而不为。对来不起。捡心伏意。身自能尔。又诲他人。此谓广忍也。何谓广精进。减于多食不味于味。除于睡卧惊意晨夜。远俗近道行于众戒。坐起之法。不失其仪。无犯之行。当习于心道品之要。汲汲乐诵。昼则勤受夜则经行。语则应律。身口意并从猗忆法不离经文。坐而广说意不以烦。开教愚顽不以懈劳。违心反意自逮专精。身既自能又诲他人。斯谓广精进。何谓广一心。孝事父母则一其心。尊敬师友而一其心。断爱远俗而一其心。入三十七品而一其心。空闲寂寞而一其心。在众烦乱而一其心。多欲多诤多作多恼。于是之处而一其心。褒讪利失善恶之事。于是不摇而一其心。数息入禅舍六就净而一其心。身自能行复教他人。此谓广一心也。何谓广智慧。曰明士随于受身。则有三痛六患五蔽之垢。六十二沉吟之想。八十八难解之缚。千八百锋疮之痛。若此之事。则以智慧一一开了。观其所起察其所灭。视其所病选以何药。既总其要令身不毁戒。意不入俗处众爱之中心在道品之藏。寄六患之舍心在六净之堂。住五蔽之室心在断灭之户。猗不固之屋心思方便之护。坐蛇蚖之地心念舍远之径。乘坏船之崄心图自济之路。近盛火之林心推灌灭之安。是以明士。行智慧之便拔出生死之难。绝三界之想就灭度之地。既自身行又教他人。此谓广智慧六德之行义也。向所问如来神变相好无量之德。所以致之。行此六法及诸慧定三十七品总持无边底之行故。得佛号天尊。无所不能为也。于是善明及众会。闻天尊说。则皆举言。愿发无上独尊平等之意。皆言今日得大福。令一切人疾逮此行。善明。时则得四净法。一为眼净。二为身净。三为口净。四为意净。欣然低头默思法义。于是善明。避坐长跪启如来曰。天尊所说广度无极。法禁微妙捡摄意态。伏心就净殃垢消灭。其闻此者功德已大。况乃履行德难称量。天尊又说。前世非但行此六事而已。又行定意之法及总持无底边三十七品。乃成具佛事四无所畏十种力十八神妙特异之法。变化自在所说无难。而面见诸佛。飞到十方。而授一切诸未度者。率化度之。而坏邪藏将导曲邪。而生受苦之中。不着不断。以不着不断。作因缘行。教诸惑者如此之妙德无央数事。行何等定意。致得之乎。唯愿天尊。为今现在及未来者。演其深义。令获解脱。佛言。善哉善哉。所欲问者。今为分别具敷大要。整意善听。则曰受教。佛言。有定意法。名成具光明。其有人闻之者。若能履行一日至七日。其功德福不可譬喻。其闻是法者。先世已供养百千亿佛已。于其坐具闻不疑。今生乃复值遇是成具光明定意法。今得修行行之。如弹指顷。长离三恶道。功德渐满疾逮至佛。向所问诸事悉能成具。善明曰。当行几事而得此尊定。佛言。当净行百三十五事。乃得入此定耳。
　　远身行。离口过。除意念。尽三秽。却六患。遏五蔽。十二因缘已捐尽解结束明六十二沉吟行。愈众疮。悦众恼。舍诸大。弃骨血。避亲属。绝诸习。断于爱。无诸可。无不可。刬贪垢。刈欲根。不惑流。能制疾。不我计。无不我。立四信。住四止。就四断。插五根。习五力。晓七智。履八正。入八念。八常勤为已无。勤可行。离不可行。学上智。自尊意。不贡高。而濡软。雨法雨。如一法不两计。不三想。不为无益想。无有际想。不空想。不想想。想无处。不住无处想。善惟佛。知佛净。已知净。而善学。心正住。不邪还。等善恶。如明冥。于明冥知俱空。不疑法。不以有净无。观有无本为一。已知一而除一。不于一而起想。勤受教。善习行。因习行。入无际。习胜意。不听心。善防识不乱转。往来三而不着。察诸性了无根。知无根不可满。以不满而自整。缕观法为同无。常住无绝无想。常无常以过上。不念人。不宥世。不着物。罢舍求。法合离了无见。身生殁皆由化。上中下知法等。于是世往后世。观二因如虚空。心无欲而常仁。行清白善诱人。知人向为反浊。于反浊而清澄。心远爱筋入火。以净火烧众垢。已尽垢寂然净。不念善。不念恶。不惟好。不惟丑。不念苦。不念乐。于毁誉。无欢怒。心调净所在入。开大藏。入大法。以道律护满法。苦习审勤承行。以尽道为光曜。视一切性识起。流结冥意思止。勤求止以入道。剪三爱。除四失。增四城。离五覆。绝六慢。修六敬。具六法证。行七慧。强八力。拔九结。习九灭。十弘净为已能。十力慧已备足。十直法不复学。慧法种而常存。于三宝已能备。以法施无极尽。于诸专能备行。入无所著。入空无懈。却无吾念。无我想。无人计。无筹算。寂如灭度。
　　是为百三十五事成具光明定意戒法之行。佛说是成具光明定意戒法品时。三十万明士。得是定意功德成具。立于第十之地。善明。则得无所从生法忍。五百同辈人。心欣意悦。皆发无上独尊平等觉意。四十万明士。皆立不回还行。除恶众五万人。皆得无所著道。持五戒贤士贤女二千人。皆得履迹之行。诸天在虚空中。而作音乐。叹曰快哉世人乃获上闻之要。其在愚曚埃浊者。今日[火　　霍]然除尽。如净水洗浴垢。今闻大法心垢为消。愿令法轮常转。使一切疾逮妙慧。我等常遇天尊所生不离。疾得是成具光明定意。当广宣法恩。还照流冥。如今日大会。兴立无数道本。善明白佛言。今闻天尊是定意。净心自思观。我无黠慧心了不知处。于外于内俱亦如是。佛告善明。譬犹冥室执炬而入。则莫知冥之所在。是定意法其能履行道品成具。则不知无黠十二牵连之所失也。善明。非但是而已。则不见十方生死起灭之处也。至履迹无著因缘觉佛乃至如来皆无见有所想见非见也。无所想。一切清净想。止清净想。亦不止清净想。是为空见无所见。
　　善明白天尊。云何不止清净想是为空见。当是时。心在何许。所见何等。佛言。善明。于是时心不在内不处外。不于道不于俗。不于有不于无。不于起不于灭。不于动摇处也。是心无根际无音响。本末了索。当如是见。是见为见。为空为灭。为都无所有定意之法。以此为见。明士当作是计念。除念就净。作是计念者。为应成具光明定意之教法也。是法无所有法故。强为其名。明士闻是。莫怪莫疑。谛而思惟其法。不退不懈。斯为已得定意威神之护力也。善明。其欲学此者。当行四事。稍入无见处。曰何谓四也。一不有身。二不有居三不有世。四不有物。以能如此者。则得入四要。曰何谓四要。曰一为佛要。二为法要。三为空要。四为灭要。此谓四要也。佛时叹曰。
　　无彼无我想　　亦不无黠计
　　十二因不着　　是应成具足
　　是定法本无　　非有住立处
　　哀世现其名　　空行亦合仪
　　人心并意识　　此三为起法
　　行是成具足　　无起无所灭
　　空为成具地　　生死苦断离
　　一切无余迹　　是合定意行
　　世人转相猗　　邪见著名法
　　贪有利常想　　缠缚无数世
　　积行常缀碍　　忧恼着意戚
　　四变如随影　　往来无休息
　　行定无所猗　　正观不著名
　　贪尽想得灭　　解缚清净安
　　净行不挂惑　　惑恼意了无
　　生老病已绝　　无复往来忧
　　慧眼明已大　　智本无边底
　　黠使度无极　　行定乃致此
　　世火星月明　　日曜昆仑光
　　释梵殿所照　　是定明过上
　　佛告善明。乃往昔无数劫时。有佛名尊伏欲王。时佛住世寿十万岁。不在是南天竺止。自于今北方净耀天归佛所住处是也。彼国去是。三亿万佛土乃得之。尊伏欲王佛时。人寿二万岁。常可自从弟子六十万人。明士众不可计。国民炽盛丰饶宁静。率皆贤行戒德相嵯。欲贪三垢薄而[歹　　斯]。时佛大会十方明士。普受持说是成具光明定意。便而成具佛事。在于四署之一数。是时有长者子名敏见。年五百岁。时国人以为少年。敏见。闻佛大会则启二亲。乞行诣佛观其所作。父母听行即往见佛。稽首于地礼竟正住。喜心兴盛。便脱身珍琦杂宝璎珞。散于佛上。以佛神威。应时所散化成花盖。到覆大众。人人各别佛令就坐。为说是成具光明定意法。心又增欣。则时愿言。令我所生常遇是成具光明定意。疾能履行无亏减于戒德。是时少年。以一切宝施与。发一言之至愿。以是故。所生世辄得受。善明。宁知彼时少年不乎。则尔身是也。今我出世。汝复遇值定意。于今以后必得不久。得慧之后。二百劫当具成佛。号导世王天上天下之独尊。当化导愚冥如我今也。善明。闻佛授其封拜之名。则心净体轻。譬如琉璃水精中外洁净一切无秽。以所置处处并后净其心。若斯则时得十憺然法。一者憺然不以所见为动。二者于诸烦劳之事。憺然常足。三者于众想憺然不想。四者流俗所乐汲汲之事。憺然而饱舍。五者于德不德憺然不念求。不念否。六者善法恶法。憺然不着。七者谦者贤者。憺然不望荣。八者敬养舍弃。憺然无欢怒。九者一切如法失法。憺然同其原。十者以入净寂若处不净。能以法化。憺然无著别。无厌舍之念。心以如此。因白言。天尊。今授封拜之要于我。当报恩宣开一切。令未闻者闻。未知者知。未度者度之。我生死常多。虽多虽久不以为劳。已不着。已觉。已能整。已为不惑。已能入其被服。随因缘而示见之。我不已生死为生死也。我受佛威神已悉俱了我有等率五百人。愿天尊加四等之大慈。勉引入法。令疾解是成具光明定意。于是佛笑。皆见光从口出。五色炜晔明接十方。其在痛者一时得安。还从顶入自如常辉。侍者阿难。整服避坐。叉手启曰。佛未尝虚欣笑。笑必有故。唯愿敷演散告未闻。于是阿难。则而叹曰。
　　面部人雄颜　　眼鼻口正端
　　金体极软细　　今笑何盛欣
　　方口含白齿　　唇像朱火明
　　姿美八十种　　今笑必有因
　　镜齿牙四十　　广舌颊车方
　　语则香气发　　今笑为谁成
　　眉髭绀青色　　眼睑双部当
　　白毫天中立　　今笑唯愿闻
　　天眼已了朗　　道眼已备通
　　法眼与慧眼　　此四已具成
　　笑必有感应　　启化于未成
　　或当受拜决　　故笑发金颜
　　佛语阿难。佛真不妄笑也。今善明所从五百贤士。前世已供养二百亿佛。已于其坐。闻是成具光明慧中百三十五行。自从初闻历世踰多。然常刚猛适在小善之数。未能伏心受持清净最妙定行。虽尔以闻之功德。所生不在三恶处。常遇值是尊定之法。今日来会净心听受。稍稍解释开入正谛。后慈仁佛立。当于彼时得是成具光明定意。却后三十六万亿劫。皆成为佛。当复以是法教化。所领国土各各有号有名。幢节布耀王。次名大光遍显。次名大势伏恶。次名猛盛威德。次名流水净音。次名高德普接。次名景现除结。次名化幻自在。名各各如此。于是五百贤士闻所受决。欣悦踊跃。则得五无转心。一者祠祀求福心不转为。二者一切五味可否。皆是众生之神命。终不转为害生可口。三者正立于无上独尊之行。终不转动舍就小道。四者知是法尊无有与等者。勤心修行。虽有他法杂异之虚而己。法心观别终不转为。五者正使世有佛无佛法兴法衰有终有绝。心在定意。不以无此三宝故转为邪业。是为五无转心。已得是心法义。皆前长跪白天尊曰。佛哀我等。告其封拜成佛之名。我等当报恩。后若所生弊恶之世。当勤修正行。奉宣尊法。开化未知乱者正之。懈者勤之。却者勉之。倾者扶之。缺惧者补完之。冥者照之。结者解之。杀者为说夭逝之殃。盗者为说贫乞之苦。淫者为说身之祸。谗佞欺者为说灭性之患。醉乱者为说危身之变。我等今日并于佛前。誓立五愿。作明士行乃至成佛。行之无休已愿佛哀于我等。听我等所言。第一之愿者。我作明士行。疾令身而变化周流十方。若世无佛。四辈弟子或有知法者。言信实有佛但灭度耳。俗人邪见疑网生。不见佛有不知法。便言无佛但虚妄耳。若审有佛。何不见其威神乎。两诤如此。当于诤时。我便当往化。现佛身相好照明。又化威神。于是两诤人前令见知谛有佛。并谓曰汝莫疑也。是疑人即当惊喜。因为说法教度脱之已便化去。如是无极。第二之愿者。佛有大妙极深无量法门十二部要。佛灭度后。弟子各学一经。偏见一卷不能遍洽。未解四说方便之等。便转相难。或言虚惑言有。言是义当尔是不当尔。真知法义者言辞相貌。不晓义者。贪于名字。饰相貌状。如解达便于众会。两诤兴恚舍善就恶。当是诤时。我当往现身变化。有踰于众。令众肃然。便为断说。是别正者。牵经开语。令俱欢喜已便化去。如是无极。第三之愿者。佛灭度后。俗人外智之士。入佛弟子大众中。弟子论说法义言及众道分邪别正差品高下。便言是道九十六种之中佛为尊耶。有四神足飞行变化。天上天下无如佛智者。俗智之士生不睹佛。习于邪见信小毁大。便语佛弟子言。汝莫妄说云佛神足飞行变化。先古以来人之品类无有此也。诚不实言。当此之时我便化作佛身相。示诸种好。现于神足。经行空中。身出火水。令诸俗人外智之士肃然而惊。乃知威神之化。以为说法。授以正戒毕乃化去。如是无极。第四之愿者。若人读诵佛经。独在野室若在山间。或于大国尊姓长者及与人民无有师法。或师不明顽无所问心用疑网。我化作道人。被服往到其所。句句为解本末分了疑意权开。令入微妙而无疑难已便化去。如是无极。第五之愿者。所生国处常遇见佛。佛灭度后弟子立庙图像佛形。并设讲堂论义经法。若俗之人。开学小慧缚在四倒。闻佛弟子说度世法生死之要。便往难却。不谅真正。谤讪啤呰。贪名求胜。或加悁恚。欲往坏败。陵訾毁蔑卑易弱之。弊于正道令不得行。当尔之时。我便当化现佛身。更为说绝妙之法。现其生死殃福之应。将诣天上令观福舍。牵到泥梨使视罪报。法威以震之。智力以伏之。令即降伏信就大道已便化去。如是无极。我作明士乃至成佛。常当行此五愿无有休息。愿天尊以大恩之福。覆祐我等令得所志。于是佛言。善哉愿也。斯成明士所当志念。从今已往必得不失。但当常护其行莫令毁漏。勤率一切疾获尔志。佛时叹曰。
　　意大兴愿首　　化惑以此五
　　当成无央数　　疑者得入道
　　此德无有量　　为众行之英
　　若人闻是愿　　疑网永除亡
　　五愿为佛地　　所伏合道化
　　大慧无过是　　此愿人中上
　　五百诸贤士　　启愿少等双
　　后生得不失　　一切受福庆
　　佛谓诸贤士。一切在坐者。是法真谛宜善奉行。当以成具为本。不以虚言绮语为应法也。当忍而不为恶。若在空闲及于大众尊卑之处。内制其心令如戒法。不以闲宴而犯漏。行。不于众会而自大。不用尊显而骄贵。不以卑弱而转随。不惭善不惭恶。不种无益之事。心如正法无有摇却。不作增减之念也。如此明士。善根五愿必获尔志。疾成至佛。是时无秽王明士。避坐长跪。启天尊曰。愿佛今日现是成具光明定意威神。令此众会见之悦也。喜乐皆当发意立此德本。未成者成未度者度。于时坐中有明士。名大力普平。佛赞大力普平。现是成具光明定意威神。即时受教。便于其坐而不起动。因入慧定神静之意。如弹指顷。三千大千之国。诸小山大山。大障山小障山。悉灭不现。一切普平绀琉璃色。复令十方他佛国土。皆通相见相去如一寻所也。观十方诸佛坐处。譬如仰观星宿不可计算。复以右手举十方诸佛三千大千国土。已着一指。上之下之如举一尘。其中人民蠕动之类。无有知之者而有惊怖之念也。于是复以一切十方诸佛之国。以内方圆一尺之器中而不逼迮。现变毕竟耀如常故。其在坐者皆见如斯。悉而惊欣踊喜发于大愿。其心皆在无上独尊之地。八百万明士。及诸尊天。得安乐慧定。复六十万人。悉入通解法门。复六万八千人。得是成具光明定意。十方诸来明士莫不欢喜。佛语善明。一切人所以不学是成具光明定意者。为住于惑故也。计有以有便着染黑冥。以在着染譬犹冥夜复闭目行便无所见。无所见者。谓今所受身善恶目前之所造也。
　　以不觉见故便吁嗟啼泣。谓今为善反受恶罪。或先为恶反受善福。不晓思惟此本。便结在疑网。已在疑网。于可学便不欲学。可进不欲进。可入不欲入。是故忘失是定。在于哭悲惶恋累劫无终已来往无休息。名曰劳苦行也。哀哉善明。此章可像故。佛出世正为愚迷人故。其有人学是正定者。彼所感念生死之烦皆疾得除。复能训导一切诸著有者。善明。常当思惟空法。莫住惑误处也。善明白佛言。若有贤士。生于种姓之家。统领县官位率国政。心多烦乱不得专一。欲学是定。当奈何乎。佛言。贤士生有县官之因缘。或在不安隐处。欲学是定。不得巡心者。当书是经卷供养。设坐阁烧香敬礼。朝中人定不失三时。头面为礼恳恻至心。又当加行十五事。一者不杀。二者活生。三者不妄取。四者而恩施人。五者不淫。六者远色声。七者不欺不调。八者而忠言善谏。九者不醉。十者不以酒为惠施。十一者拥护羸劣不令抂撗。十二者其所临生加以仁心。各使得所。十三者宽弘大受包化不肖示以正教。十四者其来归于己有所陈诉必而正平。应于法律令无枉愠。十五者以善劝上。悉施于民。终始无懈。行是十五戒莫得休废。此亦应定意之教法。必得不失。后长解脱也。
　　善明白佛言。若有凡人。为宿罪所牵。在不安隐处。拘逼制碍。有志于是成具光明定法。而不得从心意。欲学是尊定。当奈何乎。佛言。善明。凡人至心欲学者。亦如上说。善书是经卷。为设坐阁烧香敬礼。不失三时。当复加行十事。一者修奉五戒无有缺犯。二者当以闲暇。稍稍诵行定意法文。三者虽执事作。内心诵习使不忘误。四者在勤劳屈苦之地。当知是宿行所为而无愠恚。五者若居地无佛形像。无离恶众。心常存忆。向四方作礼。如对佛无异。六者谨敕柔软。调和心意。下于一切。七者所作尽节而无虚饰。八者饶作等侣。不爱筋力。九者若见老羸疾病瘦耄。伤念扶护至心不饰。十者当归命三尊。而不怠忘是谓十事。凡人虽在勤苦拘碍之处。当行此十事。莫毁莫懈。亦应定意教法世世不失。后长解脱也。善明白佛言。若有贤女人。姻种姓之家。或有居事之业因缘。不得舍离。欲学是成具光明定意。当奈何乎。佛言。善明。女人有居事因缘。志欲学是正定者。亦如上说。善书是经。设立棚阁。供施幡花。烧香敬礼。头脑着地。鸡鸣日中人定三时。为礼不失。至心恳恻。常愿离于女人身。心绝爱欲如是无懈。又当加行二十事。一者持上贤士十五戒。中士十戒而不毁缺。二者捐于妒心。三者减于镮钏之好。四者于除脂粉之饰。五者无有恣态。六者衣服真纯而不奢丽。七者育养室内。以慈心相向。八者软教奴婢不加楚痛。九者摄护孤独。衣食平等。十者孝事其上。仁接下小。十一者下声下意。当自克责。十二者谦卑诫顺。常知惭愧。十三者所作为者。手执其事。清净香洁。施于公姑父母。供养三尊及与师友。十四者亲疏善恶。慈而等之。无此四念差别之相。十五者若在私室空闲无人。心不念欲。十六者端殷精一。心常在法。十七者所欲施作报于所尊。然后乃行。十八者无自专之心。常以卑顺敕诫其身。令如正法。十九者终不于墙垣窥看有邪辟之念。二十者坐起言语终不调戏。常应法律而无轻失。是为贤女人居家行正定之法。如此莫漏。功德渐满。后长解脱也。善明白佛言。若有小姓凡女人。性乐贤行者。家贫困厄。执事劳苦。忧在衣食。不得自在。内厌殃罪。欲疾解脱。闻是成具光明尊定清净之法。至于欲行。当云何乎。佛言。善明如此凡女人辈。在于贫困。欲学是定。虽不能得具行诫法者。且当修奉十事。莫作违舍。一者亲就贤友从受五戒。行不毁缺。二者虽饥虽寒。忍不杀盗。以自饱暖。三者虽独居处。忍不邪淫。数谏心意。四者虽贫。忍不欺怠以求财贿。五者于酒食倡伎。忍不观戏。六者尊行定法者。视之知佛。七者常行五善心。一为念施心。二为恭敬心。三为礼节心。四为下于一切心。五为制伏众态心。八者虽在事作心诵法文而无懈怠。九者六斋入塔礼拜三尊。十者虽无钱财以用布施。常身自扫洒塔地。以净水浆给与众僧。澡手洗浴以力为施勤而不厌。是为凡女人在于贫困而行是十事不有懈怠。此则巍巍。生则值佛。常遇定法。后长解脱。佛言。善明。我所说贤女凡人。贵姓贤女。凡姓女人。好贤行者。四品之行诫法了了。其身履行无毁漏者。是之福祐难譬喻也。善明。譬人以七宝满是十方。上至二十八天。以用布施。百千劫不休不息。如彼四辈人。行成具光明定意四品法功德。出于彼布施福上巨亿万倍。所以者何。夫福者有尽有苦。有往来有烦劳。有食饮。行是成具光明定意。则无此五也。寂然洁净一切尽灭。是曰最尊故喻胜也善明。当布露是戒。令一切闻受持行之。此明士所当勤劝率也。佛告善明。我灭度后。若有人行是成具光明定意。及书持经卷供养作礼者。当有十二大天神拥护之。令不抂撗所在安隐。不为恶所中伤。今为汝说此诸神名字。其在厄难水火盗贼兵革。善诵行是经文。不以怨厄故而废置者。是十二天神即当往护之。终不使横殃。佛无二言也。当广宣告一切人令诵习之。
　　有神名大护　　复次神名福救
　　复次神名祐众　　复次神名不厄
　　复次神名善将　　复次神名光明
　　复次神名道戒　　复次神名拔苦
　　复次神名大度　　复次神名度厄
　　复次神名安隐　　复次神名普济
　　佛告善明。是十二神又有愿。于佛当防护是持法者。行是成具光明定意法诫处。当令有五清净。一者为经所在高座当令清净。二者烧香扫地令清净。三者衣服常清净。四者心口意常清净。五者读是经时。先施清净水。盥手漱口常令清净。是为五也。于是佛告阿难。以成具光明定意法嘱汝。善书经文慎莫增减。勤教一切人疾令受解。阿难。是经难遇。所以者何。其要先从六度无极起。乃入正定。是百三十五行。此中有教诫。有谦诫。有忍诫。有礼节诫。有众善法诫。有空法诫。乃至灭度处。无不具有也。佛身所有相好慧力。悉从此法出。为尊上为断生死。所谓无比之法也。重嘱累汝。谛以授之。当以了了。佛之出世难可常见。法诫之兴亦难值遇也。汝莫怠远。阿难言。受天尊教。佛说经竟。十方诸来明士。及诸天神。礼佛欢喜。忽各还本所。忍国诸明士除恶众。天龙鬼王及四辈人。闻经欣悦。各以头面着地。礼佛而去。

 
