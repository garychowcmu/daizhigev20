菩萨处胎经五卷


大乘单译经
菩萨处胎经五卷
姚秦三藏法师竺佛念译


　　

菩萨处胎经卷第一
天宫品第一
　　如是我闻。一时佛在伽毗罗婆兜释翅授城北双树间。欲舍身寿入涅槃。二月八日夜半。躬自襞僧伽梨郁多罗僧安陀罗跋萨。各三牒敷金棺里。衬身卧上脚脚相累。以钵锡杖手付阿难。八大国王皆持五百张白氎栴檀木榓。尽内金棺里。以五百张[疊　　毛]缠裹金棺。复五百乘车载香苏油以灌白[疊　　毛]。尔时大梵天王将诸梵众在右面立。释提桓因将忉利诸天在左面立。弥勒菩萨摩诃萨及十方诸神通菩萨当前立。尔时世尊欲入金刚三昧。碎身舍利。善哉不思议法。于娑婆世界转此真实法。尔时世尊作是念已。十方世界皆六返震动。尔时世尊从金棺里出金色臂。即问阿难。迦叶比丘今来至不。对曰。未至。世尊重问。牛齝比丘来至未耶。对曰。于彼天上般涅槃。三衣钵至。佛告四众。吾今永取灭度。即复捡[疊　　毛]入金棺里。寂然不语。如是再三出手须臾。佛问阿难及诸四众比丘比丘尼优婆塞优婆夷八大国王。天龙鬼神阿修罗迦留罗紧陀罗摩睺罗伽乾闼婆人与非人。云何阿难。吾前后所出方等大乘摩诃行经。汝悉得不。对曰。唯佛知之如是再三。佛告阿难。吾于忉利天宫与母摩耶说法。汝亦知不。对曰。不知。云何阿难。吾于龙宫与龙说法。无数亿千诸龙子等皆令得道。留全身舍利百三十丈。汝亦知不。对曰不知。云何阿难。吾处母胎十月。与诸菩萨说不退转难有之法不思议行。汝复知耶。对曰。不知。佛告阿难。谛听谛听善思念之。吾今与汝一一分别菩萨大士难有之行。阿难白佛言愿乐欲闻。佛告阿难。去此东南方一亿一万一千六十二恒河沙刹。彼有世界名曰思乐。佛名香焰如来应供正遍知明行足善逝世间解无上士调御丈夫天人师佛世尊于彼现般涅槃而来至忉利天宫。经历无数阿僧祇劫。三十六返作大梵天王。三十六返作帝释身。三十六返作转轮王。所度众生无堕二乘及诸恶趣。何以故皆是诸佛神智所感。云何阿难。如来世尊有胎分耶。无胎分耶。阿难白佛。如来之身无有胎分也。佛告阿难。若如来无胎分者。云何如来十月处胎教化说法。阿难白佛。有胎分者此亦虚寂。无胎分者亦复虚寂。尔时世尊即以神足。现母摩耶身中坐卧经行。敷大高座纵广八十由旬。金银梯梐天缯天盖悬处虚空。作唱妓乐不可称计。复以神足东方去此娑呵世界万八千土。菩萨大士皆来云集。南方西方北方四维亦尔。复有下方六十二亿刹土。诸神通菩萨亦来大会。上方七十二亿空界菩萨。亦来云集入胎舍中。尔时文殊师利菩萨。即从坐起白世尊曰。此诸菩萨大士云集。欲听世尊不思议法。诸三昧门。陀怜尼门。一相三昧。闻空三昧。道性三昧。真实三昧。虚空王三昧。逝习绪三昧。受性三昧。行迹三昧。降魔三昧。除秽污三昧。如是三昧亿千那由他。如今如来。入何三昧居于胎舍。与诸大士说不思议法。佛告文殊。汝今观察。一住二住乃至十住一生补处。诸方菩萨各当其位勿相杂错。所以者何。吾今欲与诸大士说不思议法。今此大众清净无杂。寄生枝叶亦无秽恶。尔时世尊以清净音。即说颂曰。
　　昔来无数劫　　成佛身无数
　　今复入胎舍　　欲度诸众生
　　身净无恶行　　口行无虚妄
　　意行常慈悲　　清净菩萨道
　　愍彼众生类　　恒处四驶河
　　计常及断灭　　回向菩提道
　　勤苦获此身　　勿兴秽污想
　　计身如丘墓　　野干之所伺
　　愚者深染着　　耽爱不能舍
　　此身无反复　　昼夜欲唼[口　　束]
　　九苦为关楗　　如画瓶盛粪
　　欲渴之所逼　　何为生苦恼
　　如海吞众流　　愚者以为宝
　　身非金刚数　　莫为众恶行
　　受身要当殒　　何不速行道
　　若人寿亿劫　　彼亦应舍欲
　　况寿不满百　　何不知止足
　　愚者恒自称　　宿福获此身
　　应当快自恣　　未乐便当终
　　此欲无牢固　　非智而能守
　　夫人欲舍欲　　十慧无想观
　　欲非真实法　　起灭如水泡
　　幻师之所造　　变现若干像
　　愚者谓为实　　求实无所得
　　空性本自空　　终始无起灭
　　分别无想定　　能尽众生漏
　　文殊汝今知　　十方无漏会
　　我入琉璃定　　广演方等法
　　十方恒沙佛　　如我说无异
　　愍此群萌类　　永处焰火舍
　　舍胎复受胎　　往彼复来此
　　十方诸菩萨　　积行恒河劫
　　虽处娑婆界　　五苦五恼劫
　　如我十方界　　方比于此土
　　周旋五道中　　受罪此最剧
　　解空无定相　　亦复无本际
　　究竟一相义　　性自本虚寂
　　常想无起灭　　有余及无余
　　昔我弘誓愿　　遍受五道胎
　　化湿卵胎中　　亦说难有法
　　染着五阴者　　与说无所有
　　十二牵连法　　痴行生死本
　　坠堕四颠倒　　为说四真实
　　苦谛无有谛　　习尽道亦尔
　　欲我戒见受　　亦及于四爱
　　分别真实性　　虚无寂寞要
　　虽度生死岸　　不处于涅槃
　　今处于母胎　　说法悟群生
　　娑婆国土中　　无数恒河沙
　　处胎说法者　　济度阿僧祇
　　虚空无边界　　佛国亦如是
　　众生受识神　　真实性不同
　　明慧所教化　　随类而度之
　　或见身而度　　闻声得解脱
　　或复思惟苦　　集谛尽道本
　　思惟四意止　　断意四神足
　　五根及五力　　七觉以为花
　　贤圣八品道　　以用璎珞身
　　分别彼我空　　无想寂灭慧
　　不愿有所求　　永处空无慧
　　初入有觉定　　三十不净观
　　逆顺知有觉　　入定解无观
　　九次入初定　　分别无觉观
　　又乐灭尽道　　初定不(丹五)行法
　　喜乐意已灭　　安隐入四法
　　通慧诸大士　　不以此为行
　　为诸烦恼故　　应适前众生
　　禅定经历劫　　形枯如槁木
　　三禅香气熏　　五枝不凋落
　　佛慧不可量　　于有亦不有
　　无上最正觉　　无生死亦无
　　吾从成佛来　　游观于三禅
　　设当入四禅　　无说而得度
　　我观虚空界　　众生无有依
　　诸佛神力智　　乃能尽原本
　　断漏诸学人　　未能悉分别
　　道品甚深妙　　二乘所不及
　　吾以天眼观　　慧眼及佛眼
　　四识所受形　　亦复于中化
　　亦无地水火　　形色可观见
　　唯佛大神力　　皆令至彼岸
　　十方诸佛土　　恒沙阿僧祇
　　亦以道慧本　　游处虚空界
　　设当以肉眼　　观空界众生
　　欠口出入息　　无数众生入
　　尔时此等辈　　各得成道迹
　　当知佛法身　　真实不思议
　　佛为三界将　　愍而济一切
　　欲色无色有　　令受道慧证
　　彼亦无淫怒　　及痴眷属众
　　睹形即入道　　岂须学无学
　　无量诸佛刹　　成道各各异
　　或从有想成　　或从无想成
　　不复修习此　　真如四圣谛
　　菩萨清净观　　入禅无碍道
　　罗汉辟支佛　　入定各不同
　　生生不见生　　岂当有生本
　　愚惑染着人　　谓为生是我
　　吾我自称我　　不见有吾我
　　菩萨四禅行　　缘觉亦不知
　　菩萨入初禅　　三十无漏行
　　百七三昧定　　出入息具足
　　二定七十二　　自观无我想
　　虽经累劫苦　　不离于禅行
　　四住断诸漏　　乃逮此二禅
　　六住故犹豫　　入定如水波
　　八万四千行　　犹尚不自制
　　我本于六住　　十二劫退转
　　常想起乐想　　轮转生死渊
　　大圣定光佛　　记别心坚固
　　立志不退转　　尔乃逮三禅
　　断除七万垢　　永灭无根本
　　无畏师子步　　阐扬大法典
　　广游诸佛刹　　礼事常供敬
　　过去阿僧祇　　诸佛世尊等
　　各各于本刹　　誓愿行佛事
　　心虽不退转　　常恐堕下劣
　　亿千魔徒众　　不能动一毛
　　超越八住行　　进入于菩提
　　可乐所恋着　　永除无想念
　　除师尊父母　　余者不顾恋
　　方成一禅行　　名施度无极
　　习观无等伦　　九地通慧本
　　不复入灭尽　　移坐即成佛
　　为缘众生故　　往诣佛树下
　　广及阿僧祇　　普集在道场
　　十方无量界　　诸佛世尊等
　　各各舒右手　　善哉大师子
　　十力无所畏　　坚固入四禅
　　慈愍群萌类　　愿速从禅觉
　　未度者使度　　未脱者使脱
　　四识处幽冥　　渴仰禅悦味
　　不达诸佛教　　辄便自称扬
　　复自内思念　　用此身累为
　　毕取于涅槃　　用度众生为
　　诸佛各面现　　善哉释迦文
　　建立弘誓意　　勿起退转心
　　转无上法轮　　击于大法鼓
　　闻者速解脱　　不经劫数难
　　捷智无阂智　　辩智通达智
　　道智明慧智　　断智无生智
　　不起尽灭智　　消智九次智
　　无畏师子智　　雷吼音响智
　　端坐不动智　　大悲无碍智
　　身相庄严智　　拔苦愍护智
　　结解无缚智　　受别取证智
　　降魔破军智　　成无我慢智
　　意勇精进智　　施不望报智
　　行忍受辱智　　金刚十力智
　　住劫不动智　　集众和合智
　　最上导师智　　惭愧法服智
　　菩萨誓愿智　　神足变现智
　　境界无碍智　　断意灭结智
　　清净照明智　　自识宿命智
　　玄鉴他心智　　父母真净智
　　分身刹土智　　处胎无秽智
　　识定不乱智　　一向信受智
　　入定观察智　　分别身相智
　　三十不净智　　灭灾除患智
　　菩萨次第智　　超越教化智
　　灭十二缘智　　缘觉时悟智
　　闻声受化智　　出十二入智
　　观慧无碍智　　受道玄鉴智
　　一夜为劫智　　以劫为日智
　　念佛佛现智　　刹土清净智
　　无有二乘智　　独步无畏智
　　悦可众意智　　所作已办智
　　不造前后智　　灭故无新智
　　入定除想智　　观内外身智
　　如来受慧智　　贤圣默然智
　　尔时世尊说此偈时。亿百千众无量众生。皆悉发趣立尽信地。复有菩萨十二那由他。在观行地不住三住。成就国土在右分中。七万七千亿众生逮阿惟越致。佛复告文殊。今此座上无有一人杂垢秽恶有退转者。所以者何。皆是利根不处生死。无缚无著无灭无生。修道清净受证成就。愿乐欲闻诸佛不可思议正法。降伏众魔除去憍慢。外虽教化诸佛刹土阿僧祇众生。内心游戏无量百千三昧。其三昧者。师子奋迅三昧。超行登位三昧。广进超步三昧。童真乐法三昧。四道生灭三昧。无想等行三昧。往诣不退道场三昧。观察众心三昧。念一生补处三昧。无形像三昧。地中踊出三昧。解缚战斗三昧。顶受最胜三昧。众生喜见三昧。入不思议三昧。佛界不思议三昧。法界除秽不思议三昧。圣众不思议三昧。众生起灭不思议三昧。龙力兴降不思议三昧。在众上中王不思议三昧。勇猛降伏怨不思议三昧。寿命无量不思议三昧。在五道能受苦不思议三昧。诸佛现在不思议三昧。四事供养不思议三昧。如是三昧一亿一千庄严其身。复有名速疾。一日中出家行道往诣树下成佛。教化众生净佛国土。不思议三昧。复有留住待缘不思议三昧。如来缘是三昧。住寿无量阿僧祇劫。为有缘众生得度于无余涅槃界。不取涅槃更造因缘行菩萨道。复有佛力不思议三昧。从一佛刹至一佛刹。如人合掌弹指顷授无量无限恒河沙数众生记别。亦复使彼一日成佛。处胎菩萨神力如是也。
游步品第二
　　尔时弥勒菩萨即从坐起。整衣服偏袒右臂。右膝着地白世尊言。善哉善哉。如来说不思议法。今此众中有践迹者未践迹者。有住信地未住信地者。或有菩萨从光音天廅天波刹陀天陀波魔那天阿会亘修天道呵天须干天须室只褥天告那天。乃至一究竟天化自在天他化自在天。或有菩萨空处识处不用处。乃至非想非非想处。云何于彼入胎教化。世尊告曰。勿作斯问。何以故。如来终不说此义。我今问汝。汝当报我。云何弥勒。空有形质无形质耶。对曰无也。世尊告曰。云何弥勒。若空无形质。云何众生有生有老有病有死耶。弥勒白佛言。于第一义无生老病死。以是故空无形质。佛告弥勒。若无形质。此众生等谁有授决。谁有受决者。云何菩萨往诣树下。或时经行或时入定。云何菩萨自观身相观他身相。云何菩萨现行七步。自称成佛降伏众魔。云何菩萨修治道场。请召十方诸众生耶。弥勒白佛言。此亦空寂无形无质。如来身相亦是假号。乃至一究竟义。悉空无所有。佛复告弥勒。行空菩萨。云何游至十方刹土教化众生。弥勒白佛言。行空菩萨。不见刹土亦无有佛。佛自无佛。云何有佛地水火风识界。我人寿命皆悉空寂。以是之故无有胎分。佛告弥勒。汝在三十三天。与诸天人说空行法。于彼座中有践迹耶。无践迹耶。弥勒白佛言。彼诸天人。常想乐想净想计我为我想。以是无有践迹无践迹也。佛复告弥勒彼诸天人。有色行阴无色行阴。有报应阴无报应阴。有破有阴无破有阴。有受入阴无受入阴。有声响阴无声响阴。有中间阴无中间阴。有彼此阴无彼此阴。有究竟阴无究竟阴。有默然阴无默然阴。云何弥勒。汝在天宫与诸天人说真法。言有此诸阴名号耶。弥勒白佛言。无也。世尊言。云何弥勒。十方诸佛授汝记莂。成无上正真道。为有正真道。为无正真道耶。弥勒对曰。无耶。世尊言。有道者斯亦假号。言弥勒者亦是假号。如自性本际亦是假号。如来色身身自空。相相自空。本末本末空。彼此彼此空。云何自知号弥勒决。言性性自空。言有有自空。言无无自空。无自常住。无能令不住。言住住自空。言自相自相空。言阴阴自空。言胎胎自空。乃至道场言行行阴空。以是故。世尊。无有践迹无践迹也。佛复告弥勒。有践迹者无践迹者。有果证。无果证耶。是有为性非有为性耶。是有为中无为性耶。是无为中无为性耶。是有漏中无漏性耶。是无漏中无漏性耶。是欲界中有尽性耶。是欲界中无尽性耶。是色无色界中有尽性耶。是色无色界中无尽性耶。是空界灭识性耶。是空界非灭识性耶。乃至有为空无为空自性空。有以有为空。无以无为空。大空取空一相无相空。有余涅槃空。无余涅槃空。是践性耶。非践性耶。弥勒白佛言。践法非法。非法亦非践。云何弥勒。有为法非无为。无为法非有为。云何汝言。有践法无践。无践法亦无践。弥勒白佛言。最第一义。有相无相法中。求有为非无为。求无为非有为耶。佛告弥勒。吾今问汝。真实根论非无根论。有为无为从何而生。有何名号。弥勒白世尊言。虚空寂灭性。字义名号皆非真实。是无根论非有根论。佛告弥勒。根义云何生无根论。弥勒白佛言。于世俗义。根为法性。无根为证静。不动亦不不动。一相无相。乃至有为无为法。有漏无漏法。有对无对法。色法无色法。可见法不可见法。不住亦不不住。是无根义。佛言。善哉善哉。弥勒。空行菩萨晓了无根。不生亦不不生。未来无对。现在不住。过去已灭。无著无断不住。亦不不住。尔时座中有菩萨。名分别身观。白佛言。今闻如来说无根义。说有身相说无身相。说有自性空。说无自性空。说无根义者。从如中来耶。不从如中来耶。无根义者。有生灭耶无生灭耶。有对法耶无对法耶。有色法耶无色法耶。有为法耶无为法耶。有漏法耶无漏法耶。有相法耶无相法耶。有身观耶无身观耶。佛告分别身观菩萨曰。何者是身。何者是观。身谁为行此观。分别身观菩萨白佛言。地水火风名身阴也。识分别名观也。佛告曰。言地地自空。言水水自空。言火火自空。言风风自空。言识识自空。言空空自空。何者是身。云何是观。身观菩萨白佛言。如佛所说。虚空法界皆悉空寂。无佛言佛。无法言法。无僧言僧。无今世后世。无罪无福。将不与大师同耶。佛告分别身观菩萨曰。汝入灭尽定时。颇见眼观色。乃至意观法不。身观菩萨白佛言。不也世尊。所以者何。灭尽定中无生无灭。佛告身观菩萨。如是如是。如汝所言。眼观色。色非我色。我非彼色。识非我识。我非彼识。乃至声香味触法。亦复如是。法非我法。我非彼法。于无根义无增无减。根清净道亦清净。相空清净。乃至究竟空。亦复清净。一清净而无二。五阴净行净。道亦清净。有对净无对净色净。道亦清净。菩萨观净六尘净。道亦清净。眷属净性净。道亦清净。地净住净。道亦清净。是为菩萨摩诃萨无根义。佛复告身观菩萨曰。苦净不苦不乐净。道亦清净。门净种净生净。道亦清净。是为菩萨摩诃萨无根义。佛复告身观菩萨曰。道场净国土净众生净。道亦清净。是为菩萨摩诃萨无根义。根净力净觉意净道品净。道亦清净。云何身观菩萨。我今问汝。汝当报我。如来修治道场坐树王下。云何分别众生之类。用有记法耶。无记法耶。有记法者尘劳之垢。无记法者亦是尘劳之垢。以何无记而授众生决。身观菩萨白佛言。有记之法非尘劳垢。无记之法亦非尘劳。何以故。尘劳垢者是卑贱法。有记无记法是上尊法。无以无记对于尘劳。何以故。尘劳法者如来种也。佛告身观菩萨。止止莫作此语。汝言尘劳是生死法。今复言如来种耶。身观菩萨白佛言。如来身者。为是化非众生耶。若是化者。无有尘劳众生之趣。设从众生有如来身者。尘劳之垢非如来种乎。佛告身观菩萨曰。如是如是。如汝所言。以假号名字而有尘劳。第一义中无有尘劳。佛复告身观菩萨。如来应供正遍知明行足善逝世间解无上士调御丈夫天人师佛世尊。常以天眼观十方世界阿僧祇众生意识生念。有欲心多者无欲心多者。有恚心多者无恚心多者。有痴心多者无痴心多者。有解脱心者无解脱心者。有增上慢者无增上慢者。有易究竟者难究竟者。菩萨悉知悉观而往度之。云何菩萨以天眼观。知少欲者知多欲者。于是菩萨在彼众中。现淫女形与说淫欲。快乐难忘视无厌足。使彼欲意倍生喜乐。后渐与说身为秽污无常无我苦空非身。欲为火坑烧煮心识。使令厌患令无淫欲。此众生等。即于胎中受无上记。身观菩萨。汝当知之。如此众生。无嗔恚痴断欲得道。或有菩萨在彼众中共为善友。与说杀业快乐难忘。快哉杀生减汝寿命增我寿命。后渐渐与说杀生受罪极重。与说百八杀生重罪为苦为恼。引令入于得在道捡无有欲痴。即于胎中成无上道。或有菩萨在彼众中共为朋友。说十不善道。亦身教口意教不善。以真为虚。无常谓常。空谓有实。无身谓有身。苦谓有乐。无世谓有世。后渐渐与说广大深智无量辩才。燃法炽法为竖法幢。渐渐引入智慧丛林。诸人当知。若有狐疑于我所者。当以智慧火烧汝狐疑心。若人布施手执财物。有人受者。解了三事空无所有。即于胎中成无上道。见人持戒戒品成就毫厘不犯。解了虚寂而无所有。即于胎中成无上道。或有众生忍心不起。若有人来杀害割截心无恚想。头目髓脑无所爱惜。即于胎中成无上道。若有众生心若金钢不可沮坏设当有人软语诱导。劫数难量。流转生死难可勉济。何不于此自度。而已为彼众生唐劳勤苦。菩萨心进终不退转堕落生死。即于胎中成无上道。若人行禅心识不移。弊魔波旬在虚空中雷吼电烈。不能令彼动于一毛。何况使彼退于禅道。即于胎中成无上道。若有众生分别诸行。此则可行此不可行。若人贪着爱乐身者。即便为说四意止法。一一分别诸法要藏。畅达演说无量法界。即于胎中成无上道。或有菩萨入慈三昧。遍满东方无限无量阿僧祇恒河沙等刹。众生之类。慈愍爱念欲令解脱。譬如恒河沙中取一沙。过恒河沙国土下一沙。如是尽恒河沙慈心不尽。菩萨发愿坚固难动。设有人来取菩萨身脔脔割截。即时弥满三千大千国土。血变为乳如母念子。是为菩萨行慈三昧。即于胎中成无上道。或时菩萨入悲三昧。遍满南方无限无量阿僧祇恒河沙等刹众生之类。悲念欲令解脱。以恒河沙中取一沙。过恒河沙国土下一沙。如是尽恒河沙悲心不尽。堪任代彼众生受苦。皆是菩萨坚固誓愿。众生见者以清净心。远离众恶妄想已断。即于胎中成无上道。或时菩萨入喜三昧。遍满西方无限无量阿僧祇恒河沙等刹众生之类。喜念众生欲令解脱。以恒河沙中取一沙。过恒河沙乃下一沙。如是尽恒河沙喜心不尽。若彼众生入喜令自娱乐。皆是菩萨发意坚固。即于胎中成无上道。或有菩萨入舍三昧。遍满北方无限无量阿僧祇恒河沙等刹众生之类。恐彼众生有缺漏行。将养拥护不令没溺。取恒河沙中一沙。过恒河沙国土下一沙。如是尽恒河沙舍心不尽。皆是菩萨誓愿坚固。即于胎中成无上道。于时菩萨真实法明修大慈大悲。非罗汉辟支佛所行。遍满四方欲令众生一闻音声寻声即至。皆是菩萨誓愿坚固。即于胎中成无上道。
圣谛品第三
　　佛告菩萨摩诃萨。比丘比丘尼优婆塞优婆夷。天龙鬼神阿修罗迦留罗紧陀罗摩睺勒毗舍遮鸠槃茶富单那摩[少/兔]舍阿摩[少/兔]舍等。吾今为汝说菩萨摩诃萨贤圣谛。谛听谛听善思念之。所以者何。吾从无数阿僧祇劫修习道果。此没生彼周流五道。不舍菩萨贤圣谛。云何菩萨修习圣谛。或时菩萨从初发意。乃至道场行无阂法。不取禅证灭诸恶想。或有菩萨入初禅地见清净行。耻而厌患舍而进趣。欲登六住殷勤进业。入二禅地心豁然悟如月云除。自观身中心发誓愿。为坚固耶不坚固耶。自以己心复观众生心。易度难度皆悉知之。时菩萨心极大欢喜。吾将成佛审然不疑。刹土清净除众生垢。降伏于魔转于无上贤圣法轮。快哉福报所愿知成。尔时菩萨入不乱定。以心举心以身举身。即得成就神足圣道。从一佛刹至一佛刹。礼事供养诸佛世尊。听受深法不难不畏。转入三禅观诸色像悉空无所有。住于三禅观众生类悉能分别。彼没生此此没生彼自识宿命。亦复知彼所从来处。刹利种婆罗门种。居士种长者种。斯应行人不应行人。应受果不应受果。出入息非出入息。斯四意止四意断。根力神足觉意八道。斯人受决某国某处。某众生中成佛。皆悉知之。是谓菩萨于三禅地得清净心。复次菩萨摩诃萨于三禅地上望八住。虽望而不得。昼夜勤精进求清净心。入四禅中面自见十方诸佛。为说四禅不退转法。无碍解脱行四神足。能分一身为无数身。以无数身合为一身。入火光三昧。遍满三千大千世界。令彼众生见火光三昧。心意恐惧衣毛皆竖。自来归依于菩萨所。因三昧力而得度脱。尔时于四禅中。分别世界真如法性。心退还堕习六住行。菩萨自念。我今未得不退转地。云何当得八住。于四禅中殷勤修习。净众生行代其执苦。虽行此法不自称誉。除去憍慢无有吾我。修六思念。虽复行道在九众生居。心不染着恋慕生死。心豁然悟逮不退转。是谓菩萨摩诃萨于圣谛得清净心。于是菩萨入空处三昧。观此三千大千世界众生之类心识。修净法离缚着无所恋慕。能自住寿一劫二劫至无数劫。于某劫中教化众生。生者灭者渐渐将导获清净道。即于胎中成无上道。或时菩萨入识处三昧。观此三千大千世界识神所趣。天道人道饿鬼道畜生道地狱道。易度难度皆悉知之。即于胎中成无上道。或时菩萨入不用处三昧。观此三千大千世界众生之类。青黄赤白有多有少。即自厌患不用久住。即于胎中成无上道。或有菩萨入非想非不想处三昧。观此三千大千世界众生识神所趣。生者灭者。青黄赤白有长有短。令彼众生使知寿尽。即于胎中成无上道。于是菩萨入大虚空大寂定三昧。观此三千大千世界。上至无边无尽刹土。众生之类识神所趣。思惟分别空无之法。是谓菩萨摩诃萨即于胎中成无上道。于是菩萨入无形界三昧。普观三千大千世界众生之类。心所系缚亦无有缚。识神无形所观识法亦复无形。于无形法即于胎中成无上道。
佛树品第四
　　尔时世尊将欲入无余涅槃界。集诸神通大德菩萨。神足变化说不思议法。今我宁可化作七宝树。度此长流永在生死没溺者。令得解脱。即入琉璃定无形三昧。东方去此忍界。六十四亿恒河沙刹。化作七宝树遍满其中。诸宝树上茎节柯枝叶果实。各各有七宝宫殿。宫殿有佛。诸佛各说四非常法。后园浴池众鸟聚集。娱乐其中快乐难胜。其池水中生优钵莲华。须干提花。末干提花。于彼陆地生瞻卜花须曼罗花。牛头栴檀捣香末香。天缯幡盖悬处虚空。尔时风神王名曰随意。放大香风吹七宝树叶。柔软香熏枝叶相掁。皆出自然八种音响善哉出大光明。如来八种音声。将欲度未度者。谁现是瑞应。昔我不闻此亦复不现睹见。起灭无常相将非幻化耶。尔时树叶上七宝宫殿中。诸如来至真等正觉。发大音声阐扬不思议难有之法。欲说八地中庄严诸佛刹。犹如有人欲睹大海水。去海百由旬不见诸生木。遇见涝水尝之知海尚远。即自办入海之具。不见形相念定如空始至海岸。以无畏心自庄严身。善哉大圣。我所求者今乃获之。欣之乐之心无疲惓。即时舍所资生尽入海中。随本所愿皆悉在前。菩萨摩诃萨亦复如是。能断一住至六住地。尽众生结使永尽无余。今我成佛必然不疑。是谓菩萨摩诃萨于胎中庄严佛树。复次菩萨摩诃萨欲自庄严身相。具足三十二大人之相为真实不。从顶至足。足有千轮轮有千辐。辐有千相相有六度无极所成。无见顶相者。破憍慢山得成肉髻相。吾从无数阿僧祇劫得不犯淫欲果报。得阴马藏相。阴马藏相者坏彼邪见。放相光明遍满十方恒河沙刹。一一光明皆有化佛。一一化佛皆坐七宝高座。发大音声演说六度无极。如诸如来常所说法苦集灭道。施戒忍精进禅般若波罗蜜。善巧方便解了诸法。空空大空无量空。内空外空最空行空。相空报空灭三灾空。三明报空。三慧空三达空。三等空三世空。三分法身空。三界寂灭空。过去当来现在空。自相空。是谓菩萨摩诃萨不犯淫报相。吾从阿僧祇劫常修口净。不从彼闻此说。不从此闻彼说。得广长舌相。遍满十方阿僧祇恒河沙刹。放舌相光明。一一光明皆有化佛。一一化佛皆坐七宝座上。以清净音声演说无量口行。清净报业真实所作。成办四事无畏。晓了诸法无来无去音响清净。以度生死畏地无所挂碍。分别众生一一音响。演说无量智慧辩才。度五道渊法法成就。以九解脱而自璎珞。十力具足空性无形不可沮坏。其闻法者悉皆信解。是谓菩萨摩诃萨口净舌相果报。吾从无数阿僧祇劫得音响相。遍满三千大千刹土。柔软和雅所说不粗。出言成就不从彼受。其声音者无不悦满。此音响中亦有无数清净所说。如诸如来常所说法。十二因缘痴行生死。自观其身观他身观内外身。息长亦知息短亦知。化彼众生越次取证亦不住证。发声响相光明。一一光明皆有化佛。一一化佛皆坐七宝高坐上。普与众生说无量法门。心趣解脱空无相愿。观了诸法悉无所有。常以四事慈悲喜舍。四禅四谛众智法门。得总持法门。捷疾法门。应声法门。辩才法门无量法门常现在前。心常游戏无量百千三昧。是谓菩萨摩诃萨音响相。吾从无数阿僧祇劫。恒修心清净。所念专正所行惭愧。执心一向无他异想悉无尘垢。若有人毁不生忧戚。设当称誉不以为欢心不移易。所行坚固难动如地。从无数劫承事诸佛。与诸众生说微妙法。所行不伪一向趣道。有佛法僧处辄身往化。讲论无量总持法门。所谓论者。施论戒论生天之论。欲是不净涅槃是乐。引导众生入定三昧。分别苦谛去离四缚。蠲除集法灭大分结。道除杂糅不起法忍。住不退转得清净观。知彼众生心之所念。随类开化得成道果。犹如新成白氎易染为色。自常摄心不讥彼阙。常乐闲静不处愦闹。入比丘众威仪具足。若入禅定系意在明。经行往来心无懈慢。于大众中能师子吼。分别空性悉无所有。是谓菩萨摩诃萨心清净门。吾从无数阿僧祇劫。修总持法门不可沮坏。闻一得百闻百得千闻千得万。诸佛所说句义字义。皆悉总持而不忘失。是谓菩萨摩诃萨成就总持法门。吾从无数阿僧祇劫。常自修习无常观行。一切诸法皆归无常生者有灭。在在处处兴隆法乐净治佛土。所说诚谛自识宿命所经历处。为说法化心识坚固。神足无畏不可思议。从无数劫积诸苦行。所发誓愿不违本行。游戏诸法自在无疑。是谓菩萨摩诃萨成就总持法门。吾从无数阿僧祇劫修眼神通。遍知十方众生之类。有应空行不应空行。有定意无定意者。有乱意无乱意者。有金刚志无金刚志者。有思惟定无思惟定者。天道人道饿鬼道畜生道地狱道。以天眼悉见悉知。见此众生趣有余涅槃无余涅槃者。亦知此众生于中阴取涅槃。亦悉知之。知此众生向须陀洹得须陀洹果。向斯陀含得斯陀含果。向阿那含得阿那含果。向阿罗汉得阿罗汉。果。向辟支佛得辟支佛果。亦观众生出家苦行不舍本誓。剃除须发身被法服。入师子游步三昧。在树王下思惟观树。或一日二日乃至七日。或一岁二岁乃至七岁。或一劫二劫乃至七劫。是谓菩萨摩诃萨成就天眼通。吾从无数阿僧祇劫修耳神通。遍闻十方众生行报。黑有黑果报。白有白果报。不黑不白果报。有漏有漏果报。无漏无漏果报。闻彼众生清净音响。不男声不女声。不男不女柔软声。不长不短声。不非人声。梵声清净声。伽罗毗罗柔和声。不粗声不细声。复以天耳闻彼众生除垢断缚。不住有为相。不住无为相。不住过去当来现在相。住亦不住。不住亦不不住。吾我不住。不住亦不不住。成佛不成佛者。成道不成道者。生天不生天者。生人不生人者。生饿鬼不生饿鬼者。生地狱不生地狱者。生畜生不生畜生者。分别五道以天耳听。悉闻知之。是谓菩萨摩诃萨成就天耳通。吾从无数阿僧祇劫修鼻神通。遍嗅十方无量众生。悉知分别善香恶香。粗香细香。火香水香。俗香道香。乃至菩萨坐树王下香。戒香定香慧香解脱香解脱知见香。教授众生大慈无边香。悲愍众生香。喜悦和颜香。放舍周遍香。神足无畏香。觉力根本香。破慢贡高香。自然普熏香。庄严佛道香。趣三解脱门香。相相殊胜香。明行果报香。分别微尘香。光明远照香。集众和合香。五聚清净香。持入不起香。止灭众垢香。观灭众垢香。闻戒布施香。惭愧无慢香。仙人法胜香。说法无碍香。舍利流布香。封印佛藏香。七宝无尽香。尔时世尊便说颂曰。
　　摩伽山所出　　花香及栴檀
　　三界所有香　　不如戒香胜
　　戒香灭众垢　　往来入无间
　　菩萨不退转　　涅槃香第一
　　譬如善射人　　仰射于虚空
　　箭势不尽空　　寻复堕于地
　　德香远无际　　终不有转还
　　今说佛身香　　戒定慧解度
　　于亿百千劫　　不能尽佛香
　　若于千万劫　　佛赞佛功德
　　大圣不能尽　　佛身戒德香
　　诸佛威仪法　　授前补处别
　　口中五色香　　上至忉利天
　　还来至佛所　　绕佛身七匝
　　诸天散花香　　称叹未曾有
　　定香远流布　　济度阿僧祇
　　尔时世尊说此偈已。于彼会中十二那由他众生。心识开悟皆悉发意。愿乐欲生香积佛刹。是谓菩萨摩诃萨成就鼻通。吾从无数阿僧祇劫修口神通。言教往来终不中滞。有所言说言则有光。唇唇有光齿齿有光舌舌有光。如来于大众中说甚深法。所有法者一名阿。阿者无有千万义。无有千万义中。取一无义度无量众生。二名罗。罗者除垢。除垢有千万义。千万义中取一除垢义。除无量众生垢。三名波遮。波遮名果熟。果熟有千万义。千万义中取一果熟义。使无量众生皆悉果熟。四名那。那者非常义。非常义有千万义。千万义中取一非常义。使无量众生悉解非常义。五名茶。茶者尽无。名尽无。名言有无有。言无亦无无。无尽义有千万义。千万义中取一无尽义。使无量众生得解于尽。是为茶尽义。十方无量恒河沙诸佛。受食威仪。从阎浮提上至十八天。皆见如来食。从一住至四住菩萨。见如来身琉璃咽喉。不退转菩萨乃至九地见健疾天子接如来食。乃至他方施行佛事。是为如来神口果报。如来现食味。次第味味不动味。不哊咽不[口　　專][口　　集]。世尊举饭向口时。心念十方诸五道众生等同此味。即如念皆悉饱满。犹如比丘得九次第禅心软美饱。是谓菩萨摩诃萨口通清净。吾昔无数阿僧祇劫修身神通。分别身中净不净想不净净想。三十六物污露不真。发毛爪齿骨血涕泪。反复思惟以己身法。观众生身亦复如是。自化其身膖胀臭烂脓血流出。或复现身白骨灰色。青瘀色燋黑色。与地同色。无量众生见此身者。皆生苦空无常无我想。复与众生说身业报法。此身非身何者是身。一一分别从头至足悉无所有。以无有身则无有识。众生闻此自思惟身秽恶不净。犹如光音清净天。下观阎浮提臭秽。恶气上熏七千万里。是以菩萨不生光音天。身通菩萨入金刚三昧碎身如尘。一一尘皆作化佛。济渡无量阿僧祇众生之类。现身色相。身上出火身下出水。身下出火身上出水。东踊西没西踊东没。现如来十八神变。众生之类见如来变寻时觉悟。众结永尽入无为道。微尘化佛现身教化。济渡无量阿僧祇众生。是为如来身密教化而不说法。吾从无数阿僧祇劫修习意识。成菩萨神通。摄意入定游至无量诸佛刹土。犹如力人屈伸臂顷还来故处。意识菩萨亦入化生胎生湿生卵生。现不思议神变教化。即于彼处成无为道。意识菩萨于诸通中最上最胜。非辟支佛阿罗汉所能思议。何以故非彼境界。
菩萨处胎经卷第二
三世等品第五
　　尔时坐中有菩萨名曰喜见。辩才无碍登蹑十住。如来所行悉能总持。即从座起偏露右臂右膝着地。叉手合掌前白佛言。善哉世尊。今闻此法至未曾有。过去无数恒沙如来。有入涅槃不入涅槃。若入涅槃欲界众生云何得度。若如来不入涅槃。彼诸如来住何佛界。佛告喜见菩萨。善哉善哉。乃能于如来前作师子吼。谛听谛听善思念之。吾今与汝一一分别说之。喜见对曰。如是世尊。愿乐欲闻。佛言过去恒河沙诸佛世尊。名字假号不可胜记。亦如众生生生不灭。无边无际亦无端绪。诸佛要集心如空界。涅槃者即众生是也。是故如来不入涅槃。何以故。为众生故。喜见菩萨白佛言。过去多萨阿竭阿罗呵三耶三佛所度众生。有灭度无灭度耶。佛告喜见菩萨。云何喜见。汝从无数阿僧祇劫。承事诸佛礼事供养香花幡盖。颇见如来取般涅槃不。对曰。不也。云何喜见。我号释迦文多萨阿竭阿罗呵三耶三佛陀。今处母胎为涅槃为非涅槃。对曰。不也世尊。云何喜见。菩萨众生受别当成无上正真道。是真实道非真实道。对曰。是道非真实道若真实道。何以故。有佛有说法见化众生。以是故。是道非真实道。缘缘众生是道缘缘尽众生是真实道。过去缘缘尽众生。于现在非真实道。现在缘缘尽众生。于过去非真实道。过去现在缘缘尽众生。于未来非真实道。未来缘缘尽众生。于过去现在非真实道。何以故。是道非真实道。过去缘缘尽众生。现在缘缘尽众生。未来缘缘尽众生。是真实道。菩萨摩诃萨知而见之不处不入。何以故。犹如九行不尽。所谓九行者。上上。上中。上下。中上。中中。中下。下上。下中。下下。上上缘尽。上中缘不尽。非真实道。上中缘尽。上下缘不尽。非真实道。上下缘尽。中上缘不尽。非真实道。中上缘尽。中中缘不尽。非真实道。中中缘尽。中下缘不尽。非真实道。中下缘尽。下上缘不尽。非真实道。下上缘尽。下中缘不尽。非真实道。下中缘尽。下下缘不尽。非真实道。下下缘尽。是真实道。菩萨摩诃萨于真实性。不取不舍。不住不不住。过去当来现在等。道等涅槃等。一等无有二法。性等自然相等。众生等垢等五阴等。缘等痴行等。道行清净不一不二。欲行缘尽。非色行缘尽。色行缘尽。非无色行缘尽。无色行缘尽。色行缘尽。欲界行缘尽。是谓菩萨等非一非二。尔时佛告喜见菩萨曰。汝欲知过去诸佛灭不灭刹土不耶。尔时世尊即以神力入无畏空界三昧。使一切众尽见释迦文身。寂然无言身相具足。菩萨当知我过去身。其数不可称不可量。即以神足入湿生界众相具足。与无数阿僧祇为湿识众生说法。令彼湿识随意所愿各得解脱。复以神足入化生众生现身色相。与无央数阿僧祇众生说法。令彼化识随意所愿各得解脱。尔时世尊即以神足入卵识众生现身色相。与无央数阿僧祇众生说法。令彼众生随意所愿各得解脱。尔时世尊复以神足现当来世界。人四生中现身色相。与无央数阿僧祇众生说法。令彼四生众生随意所愿各得解脱。如我今日在母胎中。与诸十方神通菩萨。说不退转难有之法。亦以神通入天四生。入地狱四生饿鬼四生畜生四生。于四生中胎化二生尽漏疾。湿生卵生尽漏迟。化生胎生是利根人。湿生卵生是钝根人。尔时世尊复以神足现寂寞世界。使彼大众皆悉知见。亦无言教苦集灭道之名。何以故。彼土众生皆是胎化利根人。佛复以神足现下方照光世界视彼众生禀受读诵。经历劫数乃成道果。知此众生湿生卵生是钝根人。佛复以神足现不死刹土。使彼大众知彼众生不闻死名。知此众生大慈誓愿利根中胜根。佛复以神足现中夭刹土。使彼大众皆悉知见。见彼众生有中夭者。由彼众生自造苦本。本寿极长今寿转短。彼世界王名曰除忧。剥死人皮以用作鼓。百岁一打使彼众生皆知死名。寿命转减至于百岁时有出者。吾今舍寿八十有四。出五浊世胎生化生是我利根分。汝等当知。命不久存非佛神力所能留住。此身如泡势不久立。是身如雾常乱人想。是身如梦增益嗔恚。是身如幻诳惑世人。是身如响求对无形。是身如影眼见不获。如是我身于此灭尽更不复生。何者不生。不于此阎浮提生。复于十方三十二垓佛刹。遍满彼刹施行佛事。此非过去者。以是之故。缘缘尽缘缘不尽。无有涅槃者。
　　尔时弥勒菩萨摩诃萨即从坐起整衣服偏露右臂。右膝着地前白佛言。甚奇世尊。世界若干众生不同。善恶行报各各别异。如来说法空无寂寞。不可思议入何三昧。威神惑动如是难测。有识众生咸可易化。山河石壁生树草木。皆变人形。为有识众生无识众生。佛告弥勒。汝昔与我共越山海。见一恶兽应食十住菩萨肉耶。弥勒白佛言。不也。何以故。正使三千大千刹土满中恶兽。欲食菩萨肉者。是事不然。吾昔劝汝谁能先进。汝及文殊皆言不能当。吾尔时即以神力。以甘露味示彼饥兽。执意坚固得成无上正真等正觉。汝说权退在后。悉是有识教化。非无识教化。佛告弥勒。汝岂不忆古昔无数阿僧祇劫。去此西北六十二恒河沙刹。佛名平等。其刹名无形。如今现在说法。无有辟支佛声闻乘。无有日月时节劫数多少。彼佛教化尽一佛界。现界众生尽得成佛。更不移处他佛世界。云何弥勒。当名彼佛为过去未来现在耶。弥勒白佛言亦过去现在未来。何以故。皆从诸刹往至彼土。诸缘尽众生尽。得度脱故现有现在。佛告弥勒。汝今现在耶。对曰。不也世尊。名虽现在行不现在。前行过去后行未至。识念思惟三事成就。是故无现在。佛即问弥勒。心有所念几念几想几识耶。弥勒言。拍手弹指之顷。三十二亿百千念。念念成形。形形皆有识。识念极微细不可执持。佛之威神入彼微识皆令得度。此识教化非无识也。复次微识极微细过于微尘。此微尘识不可睹见。如来威神入彼教化皆令得度。弥勒当知未有狐疑。此微尘识亦受四气亦有四生。何以故。众生无边。边亦无边。如来亦无边。道亦无边。一切言有。有亦无有。无界无处无住。亦无教授化众生者。此名逆顺三昧。不住不不住一相无相。不着不缚亦无真际。修治道场净佛境界。权变无数非下劣所及。尔时世尊将欲解释弥勒狐疑。即现身色柔软色。无厌足色。内外清净无瑕秽色。吾从无数阿僧祇劫修眼清净。内外无阂今获色身。身亦无身色亦无色。知身空色空。身色俱空。知身色俱空者。此空空空。知无身空无色空。知无身无色俱空。知无身无色俱空者。此空空空。知过去身空。知过去色空。知过去身色俱空。知过去身色俱空者。此空空空。知未来身空。知未来色空。知未来身色俱空。知未来身色俱空者。此空空空。知现在身空。知现在色空。知现在身色俱空。知现在身色俱空者。此空空空。知过去无身空。知过去无色空。知过去无身无色俱空。知过去无身无色俱空者。此空空空。知未来无身空。知未来无色空。知未来无身无色俱空。知未来无身无色俱空者。此空空空。知现在无身空。知现在无色空。知现在无身无色俱空。知现在无身无色俱空者。此空空空。知欲界身空。知欲界色空。知欲界身色俱空。知欲界身色俱空者。此空空空。知色界身空。知色界色空。知色界身色俱空。知色界身色俱空者。此空空空。知无色界身空。知无色界色空。知无色界身色俱空。知无色界身色俱空者。此空空空。知欲界无身空。知欲界无色空。知欲界无身无色俱空。知欲界无身无色俱空者。此空空空。知色界无身空。知色界无色空。知色界无身无色俱空。知色界无身无色俱空者。此空空空。知无色界无身空。知无色界无色空。知无色界无身无色俱空。知无色界无身无色俱空者。此空空空。知缘缘身空。知缘缘色空。知缘缘身色俱空。知缘缘身色俱空者。此空空空。知缘缘无身空。知缘缘无色空。知缘缘无身无色俱空。知缘缘无身无色俱空者。此空空空。知胎生身空。知胎生色空。知胎生身色俱空。知胎生身色俱空者。此空空空。知胎生无身空。知胎生无色空。知胎生无身无色俱空。知胎生无身无色俱空者。此空空空。知化生身空。知化生色空。知化生身色俱空。知化生身色俱空者。此空空空。知化生无身空。知化生无色空。知化生无身无色俱空。知化生无身无色俱空者。此空空空。知湿生身空。知湿生色空。知湿生身色俱空。知湿生身色俱空者。此空空空。知湿生无身空。知湿生无色空。知湿生无身无色俱空。知湿生无身无色俱空者。此空空空。知卵生身空。知卵生色空。知卵生身色俱空。知卵生身色俱空者。此空空空。知卵生无身空。知卵生无色空。知卵生无身无色俱空。知卵生无身无色俱空者。此空空空。知未至禅身空。知未至禅色空。知未至禅身色俱空。知未至禅身色俱空者。此空空空。知未至禅无身空。知未至禅无色空。知未至禅无身无色俱空。知未至禅无身无色俱空者。此空空空。知初禅身空。知初禅色空。知初禅身色俱空。知初禅身色俱空者。此空空空。知初禅无身空。知初禅无色空。知初禅无身无色俱空。知初禅无身无色俱空者。此空空空。知中间禅身空。知中间禅色空。知中间禅身色俱空。知中间禅身色俱空者。此空空空。知中间禅无身空。知中间禅无色空。知中间禅无身无色俱空。知中间禅无身无色俱空者。此空空空。知二禅身空。知二禅色空。知二禅身色俱空。知二禅身色俱空者。此空空空。知二禅无身空。知二禅无色空。知二禅无身无色俱空。知二禅无身无色俱空者。此空空空。知三禅身空。知三禅色空。知三禅身色俱空。知三禅身色俱空者。此空空空。知三禅无身空。知三禅无色空。知三禅无身无色俱空。知三禅无身无色俱空者。此空空空。知四禅身空。知四禅色空。知四禅身色俱空。知四禅身色俱空者。此空空空。知四禅无身空。知四禅无色空。知四禅无身无色俱空。知四禅无身无色俱空者。此空空空。知空处身空。知空处色空。知空处身色俱空。知空处身色俱空者。此空空空。知空处无身空。知空处无色空。知空处无身无色俱空。知空处无身无色俱空者。此空空空。知识处身空。知识处色空。知识处身色俱空。知识处身色俱空者。此空空空。知识处无身空。知识处无色空。知识处无身无色俱空。知识处无身无色俱空者。此空空空。知不用处身空。知不用处色空。知不用处身色俱空。知不用处身色俱空者。此空空空。知不用处无身空。知不用处无色空。知不用处无身无色俱空。知不用处无身无色俱空者。此空空空。知非想非不想处身空。知非想非不想处色空。知非想非不想处身色俱空。知非想非不想处身色俱空者。此空空空。知非想非不想处无身空。知非想非不想处无色空。知非想非不想处无身无色俱空。知非想非不想处无身无色俱空者。此空空空。佛告弥勒。今当与汝说生义根义。谛听谛听善思念之。云何生义。生者七九是也。根者连着义也。如来无所著。已知未知无知。已知根者。过去当来现在。未知根者。结使障碍。无知根者。如来至真等正觉。过去当来现在诸佛。成就此根分别诸根。无根亦不无根。无说无义。分别字义空无所有。是根义也。从初发意乃至坐树王下。转无上法轮集诸法门。行无行法门。思议法门。总持根法门。虚空法藏法门。此是诸佛要集三昧。弥勒当知。汝复受记五十六亿七千万岁。于此树王下成无上等正觉。我以右胁生。汝弥勒从顶生。如我寿百岁。弥勒寿八万四千岁。我国土土。汝国土金。我国土苦。汝国土乐。尔时世尊即说颂曰。
　　如来十力尊　　虚空无边际
　　忍慧福业力　　誓愿力最胜
　　汝生快乐国　　不如我界苦
　　汝说法甚易　　我说法甚难
　　初说九十六　　二说九十四
　　三说九十二　　我初说十二
　　二说二十四　　三说三十六
　　汝所三说人　　是吾先所化
　　汝父梵摩净　　将八万四千
　　非我先所化　　是汝所开度
　　九十六亿人　　受我五戒者
　　九十四亿人　　受持三归者
　　九十二亿人　　一称南无佛
　　初说千比丘　　二十四亿天
　　三三十六亿　　所度诸众生
　　汝乐我勤苦　　汝怠我清进
　　当佛说此偈时。苦行众生七十二亿。即于座上不动。得不起法忍。
想无想品第六
　　尔时世尊告弥勒菩萨。今此座中无有异类。纯一生补处。今当说识想受。无识无想无受。是时菩萨云何说识想受。于是菩萨分别说识想受。识非想非受。受非识非想。想非受非识。想非过去非未来非现在。受非过去非未来非现在。识非过去非未来非现在。非识非过去非未来非现在。非想非过去非未来非现在。非受非过去非未来非现在。云何识非过去未来现在。于是菩萨入无阂定。化受识众生。从有住地至无住地。此识非过去非未来非现在。复次菩萨摩诃萨。化想众生。从住地至无住地。菩萨化受众生。从住地至无住地。尔时尊者大迦叶即从坐起偏露右臂。右膝着地前白佛言。世尊。意心识受想。有何差别。佛告迦叶。知身即知差别。为众生故。从足至头支节各各别名。如树喻经说。根皮茎节枝叶故名为树。心意识受想亦复如是。大迦叶白佛言。想是外法受是内法。云何为一。佛告大迦叶。想从外来从内出也。迦叶白佛言。想从外来。何以故知。若外无形。内想何由得生。若外物不害。内何由知痛。佛告迦叶。此事不然。何以故。此识非外非内非两中间。识住处非识住处。外想外受。即是内法非外法也。菩萨摩诃萨信解甚深。内外中间法。乃能解了识所住处。此是众生此非众生。乃至有无法非此非彼。便入无碍独步三昧。迦叶白佛言。今闻说法增益狐疑。何以故。如佛所说。想亦是受。受亦是想。识法分别识亦是想。亦是受想。想自空受。受自空识。识自空想。空非识空。识空非受空。受空非想空。如树喻者是事不然。佛告迦叶。我当与汝说喻。智者以喻得解。往昔有王。王名特异。王有四子。一名喜悦。二名长寿。三名百岁。四名无畏。彼长寿子。不满月数即便命终。喜悦子者。身生疮痍见者恶贱。父母厌患常无欢心。百岁子者。不满百日复取命终。无畏子者。唇骞鼻嵃反齿横牙。人见恐畏。此亦如是想受识。无若干差别。佛告迦叶。吾今与汝说识想受一一分别。过去九十一劫有王名智慧。专行十善以法治化。无有烦恼察众生意行。知彼众生所念不同。即遣侍臣案行国界。诸有盲人尽仰来集宫庭。臣受王教。即出巡行国界。得五百盲人将诣庭内。王复以五百白象罗列殿前。一一令诸盲人自在捉象。是时盲人。或捉象鼻。或捉象耳。或捉象头。或捉象脚。或捉象腹。或捉象尾。王问诸盲人曰。象何所像类。盲人答白。捉鼻者言如角。捉头者言如瓮。捉耳者言如簸箕。捉腹者言如箪捉脚者言如柱。捉尾者言如橛。时傍观有目之士。笑彼盲者不得象具相。盲人屏处自共论说。各言已是而共诤竞。此众生类亦复如是。识想受法各各不同。佛告迦叶。犹如有人设百味食。粳米豆麦大小麻子。当其所得得粳米者。不知有余豆麦之属。迦叶此亦如是。识想受法各各不同。观诸法性无异无别。尔时世尊即与迦叶。而说颂曰。
　　见额知有头　　视烟知有火
　　睹云知有雨　　观行知体性
　　空雨无两足　　水影不可捉
　　言议尽法师　　结使尽涅槃
　　想尽在无想　　受灭亦无受
　　识灭无有识　　梵行无上道
　　吾从无数劫　　常为识所惑
　　今世及后世　　不遇安乐处
　　我今现在胎　　分别诸法相
　　不见想受名　　况当有识法
　　尔时世尊说此偈时。五百比丘得不起法忍。有千众生心乐空行。于无余涅槃界心得自在。
住不住品第七
　　尔时座中有菩萨名曰无住法行。即从坐起偏露右臂。右膝着地叉手前白佛言。善哉善哉。此诸大会快得善利。得闻如来无量法义。昔所誓愿今乃得闻。即于佛前以偈叹曰。
　　虚空无边界　　演出无量义
　　有无不生灭　　惔怕无受想
　　过去诸佛等　　修施戒忍辱
　　入定心不乱　　慧光照世间
　　其德不可量　　非有亦非无
　　音响极清妙　　无等无俦匹
　　一音报万亿　　由是得成佛
　　法鼓声远闻　　声声各各别
　　犹如转轮王　　念则雨七宝
　　佛声极远振　　雨七觉意宝
　　修治佛道场　　庄严道树果
　　不住不不住　　慈悲护众生
　　心念身相具　　不辞劫数难
　　十方诸如来　　发印开法藏
　　我等今得闻　　得住无为岸
　　善哉如来力　　旷大无崖底
　　解缚不处有　　真际实相法
　　欲界烦恼世　　教化诸愚痴
　　佛秘深藏义　　布现示众生
　　疆界无边际　　皆得无上道
　　尔时无住菩萨说此偈赞佛已。前白佛言。过去当来现在五阴清净。不住不不住。乃至三十七品梵行不住不不住前后中间境界究竟净不净空。不住不不住。我不造非不造。非梵行非不梵行。唯愿世尊说住不住。佛告无住菩萨曰。色相不住不不住。受相不住不不住。想相不住不不住。行相不住不不住。识相不住不不住。内法清净不住不不住。外法清净不住不不住。内外法清净不住不不住。从初发意乃至道场。断除诸想净一切智。不住不不住。除众生垢清净不住不不住。庄严佛土清净不住不不住。入金刚三昧坚固其志。清净不住不不住。碎身舍利清净不住不不住。游戏百千三昧。清净不住不不住。不在凡夫地不入贤圣空清净不住不不住。不自称已我成道果。清净不住不不住。三十二大人之相。放大光明远照十方无量世界。一切众生寻光来至。得闻如来深奥之法。随彼所念上中下语。悉令充足分别诸法。住亦不住。不住亦不住。色受想行识。十二因缘。四无阂慧。空无想愿。四禅四无量慧。清净不住不不住。以神足力入于五道。清净不住不不住。入解脱门戒身定身慧身解脱身解脱知见身。清净不住不不住。佛告迦叶。今当说八清净甘露法味池。何等为八。如我今日坐自在讲堂。东视清净浴池周匝栏楯七宝所成。当于尔时亦不与众生说苦集灭道。饮此池水皆成道果。是谓菩萨神力所作。在南西北方亦复如是。我本成佛四方以右不从四维成佛。四维成佛者。示现成佛不实。何以故。从无数阿僧祇劫成就八味法。何谓为八。一为喜味。二为尽味。三为定味。四为到味。五为静味。六为相味。七为不动味。八为不究竟味。是为浴池八味。若菩萨摩诃萨饮此甘露浆者。不入地狱饿鬼畜生。成无上道。从初发心乃至道树。洗除心垢永尽无余。何者七觉意池八解脱水。初心解脱未至中间已至。已至中间住二地。尔乃得名菩萨。若复菩萨从八池水分别气味。此味非味。此道非道。耳不别声。鼻不别香。舌不别味。一一分别无所有。诸法聋故。是为菩萨摩诃萨净修清净行。
八种身品第八
　　佛告诸来会菩萨摩诃萨。学无学及四部众。比丘比丘尼优婆塞优婆夷。一切众生所可供养。或有众生。见地。薄地。净地。如来地。辟支佛地。不退转地。道场地。说法地。由此八地成无上等正觉。云何见地。菩萨发意趣向阿耨多罗三藐三菩提。复有菩萨摩诃萨。从初发意乃至坐道树。自伏其心欲降伏诸魔。即于坐上入三昧定。其三昧者。去嫉妒三昧。心胜三昧。秘藏三昧。除痴三昧。威神伏三昧。如诸佛世尊无言教三昧。示现变化三昧。是时弊魔波旬来扰佛者。非自己力所能来至。皆是如来威神之所感致。所以者何。欲现世法为劣第一义胜。何以故。如弊魔波旬起怒害心声响震地。佛以忍三昧不动不摇。使无央数弊魔众等。颠倒堕地。犹如蛄蟥蚁子及蝇不能得动。弊魔波旬亦复如是。若魔来者不能动我一毛。尔时世尊即以威神入三昧定。感动一佛境界满中弊魔。令此诸魔恶声流布。拘昙沙门。执心懦弱无丈夫意。在此大畏之处欲求佛道。佛告大众。弊魔波旬是我所作。彼魔心者。为是恶心为是善心。尔时有天子名曰拘毗。白佛言。佛降伏魔。非是魔力是佛神力。何以故。彼众生类不解俗法及以道法。以是欲化众生故降致魔来。其有众生见诸魔者。心不愿乐如千眼比。数千万众心立不退转地。
　　复次菩萨摩诃萨。从忉利天生十方刹。不因湿生卵生化生胎生。教化众生。此菩萨等成就无记根。所化众生亦成无记根。何者是。阿閦佛境界是。或有菩萨摩诃萨。从忍世界生北方光影佛土。成就有记无记根。教化众生皆成就有记无记根。欲乐世界妙光佛土众生是也。或有菩萨摩诃萨。从初发意乃至成佛。执心一向无若干想无嗔无怒。愿乐欲生无量寿佛国。一切众生其生彼者。四部众比丘比丘尼优婆塞优婆夷。皆同一金色。西方去此阎浮提十二亿那由他。有懈慢界。国土快乐作倡伎乐。衣被服饰香花庄严七宝转关床。举目东视宝床随转。北视西视南视亦如是转。前后发意众生。欲生阿弥陀佛国者。皆染着懈慢国土。不能前进生阿弥陀佛国。亿千万众。时有一人能生阿弥陀佛国。何以故。皆由懈慢执心不牢固。斯等众生自不杀生。亦教他不杀。有此福报生无量寿国。或有菩萨摩诃萨。具足六度施戒忍精进禅定解脱智慧。生南方踊跃佛刹。去此阎浮提一亿佛国。彼众生等无有痴爱淫欲之想。何以故。皆从欲界断三十六种淫欲行灭。种性成就所行清净。如日光明无有尘翳。彼土众生行十三苦行。云何十三。昼夜三时不失时节。经行坐禅。或在树下。或在冢间。或在空地。或在岩石无人之处。或依泉源。或时一食。或不用食。法服齐整不失威仪。或时说法或不说法。周旋经行知足知满。所可说法。少欲真道多欲非道。息心定意解空无想不愿之法。是谓踊跃世界菩萨所行。彼土众生纯一乘学。无有罗汉辟支佛乘。相好具足称誉正法。解空无我。尔时世尊即说颂曰。
　　一切行已灭　　识为是外法
　　生者都归尽　　涅槃最为乐
　　归命踊跃佛　　法王最第一
　　坐阎浮树下　　最初破欲网
　　说法度人民　　供养诸福田
　　树下坐思惟　　梵王来劝请
　　愿尊从禅觉　　愍念愚惑人
　　时大梵天王　　手执琉璃琴
　　叹说佛功德　　柔软和雅音
　　于亿百千劫　　时有发道心
　　道心菩萨本　　亿劫时乃有
　　愿速从禅起　　转无上法轮
　　如优昙钵花　　时时乃一有
　　佛出照世间　　除诸尘劳冥
　　踊跃佛世界　　闻戒施清净
　　不似能忍土　　刚强难可化
　　思惟禅定道　　灭身不受证
　　三转五碍法　　十二牵连缚
　　道业三十二　　十六慈哀心
　　古昔无量劫　　誓愿金刚志
　　演放大光明　　遍照诸佛刹
　　尔时佛说偈已。告诸会者。东北方去此能忍世界五百恒河沙刹土。国名果熟。佛名花英如来应供正遍知明行足善逝世间解无上士调御丈夫天人师佛世尊。今现在说法。上语亦善中语亦善下语亦善。义味深邃等同梵行。彼土众生无有胎生化生湿生卵生。从莲花生。慈悲喜舍。百七难有神足定意。皆共修习三昧王三昧。所有三昧者。首楞严三昧。觉道三昧。威仪禁戒三昧。除众生苦本三昧。自照光明三昧。觉味众生三昧。如此等百七三昧。内观身外观身。内外观身。内法外法内外法。内定外定内外定。思惟分别观了无形无想无念。菩萨摩诃萨入解脱门。观一切法空寂无形。尔时世尊。即说偈曰。
　　虚空无边际　　音响说妙法
　　果熟刹土人　　花英最胜尊
　　不由四胞胎　　自然莲花生
　　无我无彼想　　寿命不可量
　　国土七宝成　　亦如阎浮提
　　转轮七宝王　　象马玉女宝
　　典藏四种兵　　摩尼金轮宝
　　所至无挂碍　　彼界摩尼宝
　　普照一佛刹　　彼无日月照
　　星宿及火光　　分别四妙谛
　　无常苦空道　　令彼众生类
　　无生断灭想
　　尔时佛说偈已。告诸会者。西北方去此阎浮提七万恒河沙刹国。名宝琉璃佛。名慧成就如来应供正遍知明行足善逝世间解无上士调御丈夫天人师佛世尊。今现在说法。初语善。中语善。竟语善。彼土众生受性柔软。观道无常去离三患。无淫怒痴。无三恶道地狱饿鬼畜生。尔时世尊。与诸大众。而说偈曰。
　　诸入烦恼道　　及与四颠倒
　　一切永除尽　　如空无形像
　　寿命无央数　　无有中夭者
　　行四无畏法　　成果不动摇
　　其生彼土者　　行慈三昧报
　　如我释迦文　　勇猛超劫数
　　国财妻子施　　去想无所恋
　　汝等诸佛子　　发愿得生彼
　　亦无声闻法　　因缘各佛道
　　于此百千劫　　勤苦修道德
　　于此十六分　　未能获其一
　　法性观诸法　　通达慧无碍
　　尽灭吾我心　　即住无生地
　　彼土诸众生　　建志坚固法
　　破有不住有　　补处之所学
　　汝等诸佛子　　晓了无所行
　　舍禅入初禅　　始知众生苦
　　中间九无碍　　禅相不可量
　　众生心清净　　各各念不同
　　已离五道渊　　佛日照三界
　　善哉获大利　　感动诸天宫
　　童真一切智　　开化而无倦
　　众生得慈心　　恋慕无上道
　　从无央数劫　　舍身复受身
　　轮转生死中　　于缚得离缚
　　四谛栴檀香　　木榓细捣香
　　三昧智慧力　　破坏魔兵众
　　过去一念结　　以何三昧断
　　未来二念结　　何定何道除
　　现在三念结　　除尽要有本
　　过去一念结　　九万亿尘垢
　　以空清净定　　得至空无岸
　　未来无九结　　定意无想念
　　寂然至佛道　　永处无所住
　　现在三九结　　愿法无挂阂
　　蠲除心意识　　渐住至无碍
　　佛说此偈已。告诸大众。西南方去此能忍世界三十二恒河沙。刹名无想。佛名一住如来应供正遍知明行足善逝世间解无上士调御丈夫天人师佛世尊。今现在说法。初善中善竟善义味深邃。分别五阴色受想行识六情六尘。修无常想系意在前。初法思惟坏破身惑。此身非有四蛇为家。此身如毒坏人禅道。是身如乌心无满足。是身如龙乐住深渊。佛道无为清净无瑕。如水莲花尘垢不染。日照天地蔽翳萤火。众山岳峙须弥为上。众星微光明月为最。如来出世法灯第一。尔时世尊。而说偈言。
　　断垢灭除想　　缚着心得离
　　意念寂然定　　净行得具足
　　一意一念中　　断灭结使迹
　　除去永劫苦　　令尽无复生
　　空寂无上道　　如有如不有
　　彼我及诸识　　如梦影幻想
　　菩萨积苦行　　劫数难可量
　　欲说尽根本　　非一非二形
　　若有智慧人　　口演无量义
　　一义有亿句　　句句各各异
　　虚空可填满　　其义不可尽
　　吾昔从本来　　行六度无极
　　布施除贪想　　禅定亦如是
　　劫烧心不动　　不到余佛刹
　　神力之所感　　住劫而教化
　　尔时世尊说此偈已。即以定意自庄严身。告众会者。东南方去此能忍世界三十三恒河沙。其刹名琉璃。佛名信解如来应供正遍知明行足善逝世间解无上士调御丈夫天人师佛世尊。今现在说法。初善中善竟善。分别四道吉祥之行。七生更三不复往来。即于现法般涅槃。断苦集灭取道成证。时有天子名曰眼净。在彼众中心怀狐疑。今我宁可问如来义。及我同类悉得开悟。尔时天子即从坐起。长跪叉手前白佛言。唯愿世尊。与我等说平等大乘淫怒痴业。何等过去未来现在痴冥众生。入解脱门。佛告眼净菩萨曰。善哉善哉。乃为一切开示眼目。汝今谛听谛听善思念之。吾当与汝一一分别。云何眼是色耶。答曰非也。又问非色耶。对曰非也。又问是色非色耶。对曰色无住处也。佛告眼净菩萨。如卿所说。是色非色色非色。无住处者。云何立字名曰色。眼净菩萨白佛言。色性久败。现灭不住过去不现。此世后世永尽无余。故曰无余涅槃。佛告眼净。此识从本已来为从何生。今日四众灭三世垢去至何处。眼净白佛言。本从空来今还于空。佛言。前空后空复有何异也。对曰无也。当知诸法实相。前不可穷后不可尽。佛告眼净菩萨。吾从无数阿僧祇劫积行福业。普念一切沉溺众生。悲念哀苦欲令度脱。所以者何。吾今处胎所欲灭者。都已灭尽。果愿成报今日已获。彼土众生。不以成佛不成佛以此为累。所以者何。彼土众生建意勇猛。不处有胎不处无胎不处化生。功德成就非觉非不觉。何者是觉。云何非觉。一切众生愚痴者。我悉觉之是觉。一切学人断结使者。是非觉。尔时世尊。即说偈言。
　　觉佛出世间　　远放大光明
　　苦集灭结使　　独立无敢近
　　正使地振动　　三界犹若尘
　　执心入定意　　众相各不异
　　如来至真念　　除想不入定
　　还入众生中　　因造更造缘
　　精进勇慧智　　化导愚痴人
　　导引众生类　　可度不度者
全身舍利品第九
　　尔时世尊告诸来会者。念我古昔所行功德。舍身受身非一非二。今当为汝说一形法。云何名一形法。此大地种。厚八十四万亿里。乃有利风。厚八十四万亿里。风下有水。厚八十四万亿里。水下有火。厚八十四万亿里。火下有沙。厚八十四万亿里。沙下有金钢刹。厚八十四万亿里。诸佛全身舍利。尽在彼金钢刹中。金刚刹复厚八十四万亿里。下有诸佛碎身舍利。尽在彼刹。彼有佛刹名曰妙音(丹本香)佛名不住如来十号具足。今现在说法。初善中善竟善。净修梵行国土成就彼佛舍利极小微细。能现佛身弟子眷属周旋授化。如我今日处胎说法。彼诸众生不见我。我此众生不见彼。破有至无永寂寞性住无疑处。是谓一舍利之所感也。佛复告诸来会者。碎身舍利下。厚八十四万亿里。国土名清净。佛名遍光十号具足。彼佛今现在说法。初中竟善净修梵行。彼佛光明色色各异。一一光明皆成就佛。一一诸佛尽说六度无极。何谓六度。布施持戒忍辱精进禅定智慧。善权方便降伏心识。不生愚痴无淫无欲。晓了观法如月除云。复自观身彼我无异。心得空定皆悉成就。端坐道场称扬正法无怯弱心。去此下方光明佛刹。八十四万亿里。有土名曰施无尽藏。佛号观(丹乡劝)助如来十号具足。今现在说法初中竟善。常修梵行所施惠物。有人执持便得道果。是谓如来一未曾有施。无尽世界下有法鼓世界。厚八十四万亿里。佛名善见十号具足。今现在说法。彼土众生。尽同一姓一字无若干名。闻法则解不重思惟。彼土乃有全身舍利。过去亿千万佛皆留舍利。彼土舍利。我亦有分非一非二。彼佛舍利不住一处非不住。周旋往来恒河沙刹土。光相具足随众生化无懈怠者。三十一亿结使断灭。妄想缠连二万二千。十八持胜不共之法。示现教化受无畏证。尔时世尊。即说偈言。
　　吾从无数劫　　往来生死道
　　舍身复受身　　不离胞胎生
　　计我所经历　　记一不说余
　　纯作白狗形　　积骨亿须弥
　　以针刺地种　　无不值我体
　　何况余色狗　　其数不可量
　　吾故摄其心　　不令道放逸
　　如人立须弥　　执不死药执
　　下人以瓶承　　注药不遗落
　　中间诸艰难　　随岚风所吹
　　凡夫身如尘　　唯除入住人
　　此二持瓶人　　何者为最妙
　　下人执心正　　恒恐东西波
　　受药不失义　　故名神足道
　　上有大慈心　　一说不寻究
　　意识各各异　　成道亦如是
　　我此苦忍界　　成佛由下人
　　积行阿僧祇　　乃能成佛道
　　从刹至一刹　　如是数千亿
　　如针投于海　　舒手便得之
　　无慧抒水求　　积劫不能得
　　世间愚惑人　　不别善恶行
　　须弥四宝山　　谓为灰堆聚
　　金翅飞鸟王　　谓呼蚊蚋是
　　夏热牛迹虫　　不睹海广大
　　日光实野马　　愚者谓火焰
　　彼法非我造　　愚惑行自成
　　出入识无间　　炼精道术成
　　尔时世尊即说咒曰。
　　伊祢魔祢　茶譬茶离譬　淳同　翅离翅。
　　尔时毗沙门大天王。即从坐起头面礼佛足。我当拥护行法善人善男子善女人。拥护其身三光三影何等为三光三影。如我今日领罗刹众。身影。身身影。影影。何等为身影。何等为身身影。何等为影影。尔时世尊。即以偈说曰。
　　身为四大聚　　地水火风成
　　来往周旋处　　住亦不见住
　　身及身身者　　周生年蜕身
　　影影三句义　　如佛留神光
　　白氎裹魔只　　香去处故香
　　诸佛此要法　　清净无瑕秽
　　身身影教化　　度不得度脱
　　或见身相法　　入定身身念
　　影影无狐疑　　悉成无上道
　　尔时提头赖吒。欲得拥护诸法师。即说咒曰。
　　伊醯　魔醯　阎浮　阎岚浮突突勒翅。
　　我当拥护法师。亿千百万由旬内。令无娆乱者。毗楼勒叉天王。即从坐起前白佛言。我亦拥护真实法师。即说咒曰。
　　伽梨　伽罗梨　尼稚　究槃稚。
　　令亿百万由旬内无有触娆者。毗楼搏叉天王。即从坐起头面礼足前白佛言。世尊。我当拥护真实法师。即说咒曰。
　　舍弥　舍弥　钵婆大磨楼醯。
　　令百亿由旬内无有触娆者。尔时世尊。即说偈曰。
　　花香色极妙　　感动诸佛国
　　佛从无想念　　成佛一向道
　　忍力无疆界　　破有无二乘
　　全身舍利相　　及与微细尘
　　拯济恒沙等　　不堕三恶趣
　　佛出勤苦劫　　覆护行大慈
　　众生无边际　　令成无上道
　　尔时座中三十二亿众生。即发无上平等道意。
常无常品第十
　　尔时座中有菩萨。名曰观见无常。即从坐起偏露右臂右膝着地。叉手合掌前白佛言。善哉善哉。世尊。快说斯义。诸佛正法不可思议。非罗汉辟支佛所能及。本无真性不可穷尽。如来降形出一入一变化无方。或碎身舍利。或全身舍利。或隐没不现。或流布世间。或现一佛境界。或现若干诸佛境界。神足变化道力自在。甚奇甚特如虚空界。常亦无常。无常亦无常。住亦无住。无住亦无住。变易非一。愿从如来闻说常无常义。如我今日在于九地。为是常耶。为是无常耶。尔时世尊。告常无常菩萨曰。我今问汝。汝当以真性报我。云何族姓子。色为常耶。对曰非也。世尊。色无常耶。对曰非也。色常无常耶。对曰非也。色非常非无常耶。对曰非也。云何族姓子。色有余耶。对曰非也。色无余耶。对曰非也。色有余无余耶。对曰非也。色非有余非无余耶。对曰非也。佛告族姓子。受想行识常耶。对曰非也。受想行识无常耶。对曰非也。受想行识常无常耶。对曰非也。受想行识非常非无常耶。对曰非也。受想行识有余耶。对曰非也。受想行识无余耶。对曰非也。受想行识有余无余耶对曰非也。受想行识非有余非无余耶。对曰非也。佛问常无常菩萨曰。涅槃净耶。对曰非也。涅槃不净耶。对曰非也。涅槃净不净耶。对曰非也。佛告常无常菩萨曰。涅槃实性正何所立。对曰立无所立。又问。非有众生非无众生耶。对曰非也。缘未断从五聚性。乃至三十七品。空无想无愿。缘未断无离无不离。无生无不生。故曰立无所立。何以故。性自然空。此空彼空内空外空涅槃空。如来出现于五浊世。不见有生灭着断。不见有定有乱。不见持戒犯戒。不见有忍有嗔。不见精进懈怠。不见有烦恼定意。不见有愚痴智慧。不见有意识思想。不见是道是俗波罗蜜。不见佛土清净。不见净修道场。不见有断垢众生。是谓菩萨立无所立。尔时世尊。即说偈曰。
　　梵行心清净　　破坏魔境界
　　忍力无上道　　寂定不思议
　　吾从无数劫　　常处立无立
　　一向入空慧　　众想庄严身
　　当来族姓子　　及诸现在者
　　悉当立无立　　解常无常性
　　尘垢诸障碍　　坏我善业行
　　蠲除尘垢尽　　如金无瑕秽
　　慧为世间将　　示道开无目
　　乃令愚惑人　　深解真如法
　　无为因缘道　　开进六神通
　　无尽大法藏　　给施下劣人
　　贪爱三解脱　　三世无所著
　　现在一切法　　垢尽入佛定
　　如来大慧光　　断除狐疑法
　　痴相澄然净　　解空无常道
　　一切计常人　　贪着在生死
　　不离有为法　　烦恼所系着
　　六度三慧法　　珍宝及妻子
　　割爱无所惜　　出家道得成
　　人有善恶念　　初中下品等
　　轮转五道中　　生灭无真性
　　苦本无央数　　生生不休息
　　法鼓振大千　　动彼魔境界
　　汝等群生类　　依凭六神通
　　心念身则随　　所至无挂碍
　　岁月修行道　　昼夜不失时
　　积德如须弥　　成就佛果证
　　生灭如幻化　　亦如镜影像
　　受入三十六　　入定乃成道
　　如来真实法　　无染无所著
　　行慈起七度　　众宝自璎珞
　　三十二亿结　　缚着难可解
　　要以智慧剑　　割除无所有
　　复以八解脱　　甘露法味浆
　　令彼渴爱者　　充满无思想
　　昔我未行禅　　恒处愚痴聚
　　连着四颠倒　　求解难可获
　　游四无碍禅　　自在无怯弱
　　定意心坚固　　尽生受不受
　　尔时世尊说此偈已。八十四亿众生。发无上正真道意。立信行不复退转。
菩萨处胎经卷第三
随喜品第十一
　　尔时会中有菩萨名曰顶王。将二万五千人。从东方安住世界来。至佛所头面礼足在一面坐。须臾退坐前白佛言。吾闻如来应供正遍知明行足善逝世间解无上士调御丈夫天人师佛世尊。无量神变在胎教化。七宝宫殿众宝成就。诸佛世尊宗奉恭敬。过去诸佛世尊及当来现在。未曾说此难有之法。真际法相不可穷尽。从无数劫积行勤苦。于其中。
　　间有生有灭。愿乐欲闻如来神德所化多少国土差别。众行平等入无为道。八解童真清净梵行。使我等永无犹豫。佛言。善哉善哉。顶王大士。汝所问者甚深难量。多所利益济度愚惑。福不可尽。尔时世尊。即以三昧禅定之力。舒金体臂下方过二十二亿佛刹。抄举式弃如来七宝神塔。纵广一万八千由旬。外郭绕塔七宝栏楯。池水园果皆七宝成。后园浴池金银梯梐。彼池水中。自然八味甘露水边凫雁鸳鸯奇类众鸟数千百种。鸟声悲鸣共相娱乐极乐难胜。尔时世尊即与顶王菩萨。而说偈曰。
　　过去式弃佛　　神塔七宝成
　　花树若干色　　金花银为茎
　　浴池水八味　　充饱饿渴者
　　供福获果报　　在胎功德成
　　次复佛灭度　　随式本元尊
　　彼佛七宝塔　　遍满恒沙刹
　　众宝相杂厕　　快乐亦难胜
　　次佛取灭度　　最尊第一胜
　　亦有七宝塔　　遍满虚空界
　　明眼有识人　　恭奉心恭敬
　　除慢不贡高　　不贪着利养
　　七宝池水果　　想断无所著
　　亦现处胎化　　流布无数劫
　　次佛般涅槃　　拘那含牟尼
　　神德大通达　　所度倍三佛
　　教化诸弟子　　三乘不断绝
　　去此东方刹　　在胎现变化
　　劝恤后来者　　将导入闲静
　　次佛迦叶尊　　端坐亿百劫
　　诸天为眷属　　寂静不移动
　　亦有七宝塔　　在金刚佛刹
　　救护诸堕落　　不使堕邪道
　　我今释迦文　　勇猛独特出
　　一向执意志　　不着生死道
　　佛土虽弊恶　　所度不可量
　　今处母胞胎　　神变自娱乐
　　欲界众生等　　堕落入镬汤
　　将导引令出　　如蛾投火焰
　　尔时世尊即以神力。变此三千大千世界晃然金色。使令众会见乐世界。彼诸菩萨皆坐七宝莲花上。弟子眷属斯皆金色。所啖饮食禅定解脱。戒律威仪未常违失。云何顶王菩萨。向所现国刹土佛所游化。供养承事其福宁多不耶。顶王菩萨白佛言。甚多甚多。世尊。何以故。供养一佛刹其福难量。况尔所佛刹。佛言。若有菩萨过不退转在一生补处。令在胎中现神变化。敬此菩萨者。其德最胜。何以故。此菩萨者即行佛事不可思议。佛复告顶王菩萨。吾今与汝说八正道去八颠倒。满十方恒沙诸佛刹土。满中七宝塔。不如此供养八正道菩萨。衣被饮食床敷卧具病瘦医药。捣香杂香栴檀末香。缯彩花盖便身之具。其福最多。若有菩萨摩诃萨。能于胎化湿卵。分别四意止。一日二日乃至七日。一月二月乃至七月。一岁二岁乃至七岁。一劫二劫乃至七劫。若有众生。承事供养前七宝塔。乃至八正道菩萨。不如此人供养四意止菩萨。其福最多。若一生补处菩萨。在母胎中转无上法轮。包容一切变易无数神德大士。周旋往来无有障碍。还合为一无觉知者。若有众生供养承事便身之具无所爱惜。如我今日从三阿僧祇劫断除灭想。今最后身一入胎舍教化。果证神通悉令得解脱。犹如果熟变易不住。佛身空无戒定慧解。而自香熏道德威仪不失十二头陀之行。此一分苦是我境界。尔时顶王菩萨即从如来前。而赞颂曰。
　　识是生死本　　亦为涅槃径
　　中息在胞胎　　游戏无量界
　　四生成佛土　　十六神足降
　　本无一相道　　誓愿各各同
　　以众生缚着　　现有优劣人
　　无形不可见　　今乃得观察
　　过去诸佛身　　遗教无边际
　　八道无上法　　一向度群萌
　　经法舍利形　　神通流布世
　　今我所将从　　得闻不思议
　　六佛神宝塔　　宝藏七宝台
　　一一深分别　　义味不可量
　　佛本所行道　　如空无所著
　　今处神母胎　　受化非一类
　　得佛真如性　　亦如实相住
　　除去憍慢心　　今礼空无性
　　一一舍利光　　遍照诸佛刹
　　受化如恒沙　　是佛神德感
　　刹土去此远　　受佛甘露道
　　今欲还本国　　宣扬如来法
　　尔时顶王菩萨。说此偈赞佛已。右绕三匝礼佛而去。
五道寻识品第十二
　　尔时世尊。将欲示现识所趣。向道识俗识。有为识无为识。有漏识无漏识。花识果识。报识无报识。天龙识。鬼神阿修罗迦留罗紧那罗摩睺罗伽。人非人识。上至二十八天识。下至无救狱识。尔时世尊。即于胎中现钩锁胎骨。遍满三千大千世界。佛告阿私陀。汝能别此骸骨识耶。对曰不别。何以故。未得通彻行力未至。佛告弥勒菩萨。汝此天中。未得神通耶。弥勒白佛言。有成就者。有不成就者。佛告弥勒。汝观钩锁骸骨。令一切众生知识所趣。分别决了令无疑滞。尔时弥勒菩萨即从坐起。手执金钢七宝神杖。敲钩锁骸骨听彼骨声。即白佛言。此人命终嗔恚结多。识堕龙中。次复敲骨。此人前身十迹行具。得生天上。次复敲骨。此人前身破戒犯律。生地狱中。如是敲骨。有漏无漏有为无为。上从二十八天。下至无救地狱。知识所趣善恶果报白黑行报。有一全身舍利无有缺减。尔时弥勒以杖敲之。推寻此识了不知识处。如是三敲。前白佛言。此人神识了不可知。将非如来入涅槃耶。佛告弥勒。汝绍佛位于当来世。当得作佛成无上道。何以敲舍利。而不知识处耶。弥勒白佛言。佛不思议不可限量。非我等境界所能筹量。今有狐疑。唯愿世尊。当解说之。五道神识。尽能得知彼善恶所趣。不敢有疑。于如来所今此舍利无有缺减。愿说此识令我等知。佛告弥勒。过去未来现在诸佛舍利流布。非汝等境界所能分别。何以故。此舍利即是吾舍利。何能寻究如来神识。今当与汝分别如来上中下识。至萨芸然各各不同。初住菩萨未立根德力虽得神通。二住菩萨以天眼观知识所趣退不退地。亦复观见欲界色界无色界者。或复观见生东方无数恒河沙佛刹。供养诸佛奉律无碍。亦复知彼受记劫数。一劫乃至百千亿劫。或有菩萨于三住地。观见舍利知识所趣于余涅槃无余涅槃。然复不见四住所行识所趣向。四住菩萨见一见二三住识法。然复不见五住舍利识法所趣。佛告弥勒。五地菩萨分别下品。于六住分或见或不见识法所趣。不退转菩萨上至一生补处。不见如来上足下足心识所向。次第菩萨见八七六。然复不见一生补处举足下足。况欲敲钩锁骸骨欲分别之。此事不然。佛告弥勒。汝当知之。十号如来应供正遍知明行足善逝世间解无上士调御丈夫天人师佛世尊。唯佛知佛神识所念。尔时世尊与诸大众。而说颂曰。
　　周旋五道渊　　唐劳其识神
　　耳鼻身心垢　　不能自去离
　　识想结重垢　　刬以智慧刀
　　慧能照愚冥　　得至无畏场
　　佛识悉遍见　　舍利钩锁骨
　　正使碎如尘　　微细不可见
　　如来一一别　　报应善恶法
　　佛识甚微妙　　非为非不为
　　一说度万亿　　阿僧祇众生
　　弥勒复成佛　　亦当舍舍利
　　于本所生母　　胎法亦如今
　　尔时弥勒菩萨闻佛所说。绕佛七匝头面礼足。还就本位。
诸佛行齐无差别品第十三
　　尔时世尊即复示现奇特像。变一切菩萨尽作佛身光相具足。皆共异口同音说法。分别无常生生归尽。其德难量互相敬奉。威仪礼节虽说妙法。无有揖让屈伸低仰。各坐七宝极妙高座罗縠帐幔。初一说法度于无数纯男无女。第二说法纯女无男。第三说法纯度正见人。第四说法纯度邪见人。第五说法男女正等。第六说法邪正亦等。当尔之时法法成就。而无吾我道果成熟。诸佛常法法说议说。神足第三。八万四千空行法门。八万四千无想法门。八万四千无愿法门。一一法门有无量义。犹如黠慧之人。身有千头。头有千舌。舌有千义。欲得究尽三法门义。于百千分未获其一。此是诸佛秘要之藏。皆由前身宿学成就。尔时诸佛异口同音。说偈颂曰。
　　我等本所愿　　今者已果成
　　金体柔软响　　众相悉具足
　　欲求无极慧　　毕竟无有疑
　　善哉三界尊　　最胜无能过
　　吾昔兜术天　　选择受生处
　　来降入母胎　　集诸如来等
　　外无缘众生　　谓吾不成道
　　因胎化众生　　倍于成佛时
　　前后所说经　　八十四亿象
　　象力及人力　　荷载不能胜
　　令我欢喜子　　强记不漏失
　　遗法不成道　　流布胎正法
　　佛行无差别　　平等无若干
　　唯佛能知佛　　功德多少义
　　欲得思议佛　　所行奇特事
　　从劫无数劫　　不能得毫分
　　尔时诸佛说此颂已。初一说法纯男无女者。即于座上立不退转。信心不可沮坏。尔时释迦牟尼。还摄威神如前无异。即说颂曰。
　　八正道果证　　无师自然悟
　　独步三界将　　自得涅槃道
　　本无一相法　　捷疾辩才义
　　我今已果获　　无爱无所染
　　五阴法性本　　不见有善恶
　　神力拔济苦　　坦然寂灭道
　　汝等诸会者　　所愿已成办
　　未得今已得　　快哉此利业
　　因缘缚着碍　　永除无处所
　　吾我罗网法　　自然得毁坏
　　愚惑不见真　　自堕四色缘
　　未得密谛观　　分别苦相本
　　如我今成道　　功夫不足言
　　后佛师子吼　　炽焰恶剑劫
　　陶冶苦众生　　随色染其素
　　忍辱受其害　　对至终不报
　　执心如虚空　　变易不久住
　　当于尔时世　　五逆苦恼罪
　　难化不可度　　诸佛所不救
　　寻为现缘本　　将示无为处
　　破彼刚强心　　专一得解脱
　　初说一法教　　无生无起灭
　　皆趣向佛道　　不令有遗落
　　尔时世尊说此颂已。男众女众正众邪众。皆得尽信得不退转地。佛复告菩萨摩诃萨。汝等。欲见如来神力化不思议道。法性纯熟无男无女。善权义说受女人身无佛记别。魔释梵王无真实相。汝等。欲知此四众者受别成佛乎。尔时有菩萨名曰无尽意。即从坐起偏露右臂右膝着地。叉手合掌前白佛言。未曾闻如来说法。此四种人得成佛者。今日乃能开演大义。即重白佛。舍身受身即身成佛耶。佛告无尽意。谛听善思念之。今当与汝一一分别过去九十一劫有梵天王。名大辩才。分别古今常乐闲居坐天宫内。今我宁可化此宫女及诸梵天。我得成佛诸天翼从。剃须发着法服。一时成道不亦快乎。作是念已。即于天宫诣昼度树。端坐思惟一意一心。系念在前无他异想。即得成佛三十二大人相八十种随形好。诸天眷属修行比丘正法。得阿罗汉皆是利根。彼天女众有得须陀洹斯陀含阿那含不往还此间。即于彼般涅槃。是谓梵天王不舍身受身现身得成佛道。佛告无尽意菩萨。过去七十六劫有第六天王。典领三千大千世界。名曰害恶。从六天以下自在无阂。在彼天宫经历无数久久思惟。悔本所作谤毁三尊遮截道果。设我受报坠堕三涂不离恶道。我今宁可改心恶行。并此天宫诸天眷属。共修梵行求无上道。进前成佛不亦乐乎。复自思惟。所典境界无量无限天女娱乐乐岂过是。设我成佛与此国界正等无异。渐渐懈慢。复更劫数魔有知识。行登十住说佛功德。出家修道众相具足。魔心开解改心入定。无若干想利根捷疾。即于天宫三明通达。庄严佛土不更受身。便成无上至真等正觉。放大光明普照魔界。莫不眼见见魔成佛。有三亿天子心自生念。谓魔幻化非真实佛。尽退还宫。十六亿天子皆来影附。承事供养如佛无异。寻于坐上皆成四果。是为害恶大天王。不舍身受身而成佛道。佛复告无尽意菩萨。过去六十一劫东方有释天子。修天眼净心乐禅定。常欲求出家进向佛道。彼诸天法有衰瑞应不久命终。诸天翼从转转减少。贪着睡眠身体尘垢。花自萎枯。不乐宝座。所食不甘。即出到后园中沐浴澡洗。今我天身眼能彻视。何方有佛当往礼省恭奉供养受佛禁戒。即以此身得成佛道。作是念已端坐思惟。以天眼视上方有佛。名无量空行。世界名清净。今现在说法初中竟善。即以神力如人屈伸臂顷。到彼佛所头面礼足在一面立。即以此偈赞叹佛德。
　　光相照十方　　降伏众魔怨
　　为说道径路　　断疑永无惑
　　梵行清净人　　皆蒙最胜行
　　随类说真法　　不违本行法
　　我为诸天主　　欲修清净道
　　唯佛垂愍念　　得至安隐处
　　尔时世尊即告释曰。善哉善哉。发心广大欲得拔济众生之苦。未得者得。未获者获。未成者欲令成就。欲令盲者见明。聋者闻声。偻者得申。无手足者令得手足。汝还本宫坐道树下。分别众行聚法散法。释闻语已即前礼佛。于彼不见还至天宫。诸天眷属皆来归附功德转盛。衰耗之相永灭无余。端坐摄身心意不动。得成无上至真等正觉。所将天女九十三亿成四道果证。是谓天帝释不舍身受身而成佛道。佛告无尽意菩萨。过去五十四亿恒河沙劫。有世界名曰火焰。佛名无欲如来应供正遍知明行足善逝世间解无上士调御丈夫天人师佛世尊。说法度人善修梵行。四审谛法施惠一切。彼土人民悉受女身。解了无常苦空非身。分别受入无诸烦恼厌患身苦。齐同一愿发大弘誓。着无畏铠欲度众生。净佛国土蠲除秽恶。立志坚固乐不退转。时有七十万二千亿女。在大旷野非人行处。齐同一行解空无相无愿之法。一日一时三等通达。即成佛道众相具足。存亡自在以小受大以大入小。即于彼日度阿僧祇无量众生。于无余涅槃化度众生。是谓不舍身受身而成佛道。尔时世尊欲重宣此义。而说颂曰。
　　法性如大海　　不记有是非
　　凡夫贤圣人　　平等无高下
　　唯在心垢灭　　取证如反掌
　　道成王三界　　阐扬师子吼
　　分别本无法　　无有男女行
　　今在五浊世　　现有受身分
　　断灭计常者　　障阂经劫数
　　尔时世尊说此偈时。八万四千亿众生立志坚固。皆愿成佛不经后身。
行定不定品第十四
　　尔时座中有菩萨。名曰常笑。六通玄鉴德力自在辩才无畏。尽生死分四无所著所说信用。解诸法空。如化如梦如热时焰。如赤叶在水。愚兽谓肉水尽不获。如山中响。解了诸法不起不灭。欲断一切众生狐疑。即从坐起偏露右臂右膝着地。叉手合掌前白佛言。唯然世尊。有少疑滞。若见听者乃敢宣白。如来大圣神智无碍。前知过去因缘系缚众行集聚。后明未来成败所趣因缘合散。善恶行业发心不同。今闻如来胎化众生行有差别。有对无对有报无报。有黑白行无黑白行。复有众生。从初发意经历劫数不得成就。或有众生朝发道心即得成佛。愿乐欲闻唯世尊说。尔时世尊告常笑菩萨。汝所问义。皆是如来威神所感。欲成就诸法。不断前后如来实性。何以故。如来法性不可获持。亦非罗汉辟支佛所知。尔时世尊。即以神力出广长舌。舌相光明照东方无极阿僧祇佛刹土。使五道众生见光明者。寻光来至到如来所。尔时世尊。复以眉间出白毫相光明。上照八十四亿恒河沙刹土众生。至如来所。尔时世尊即告常笑菩萨。而说颂曰。
　　三十一音响　　业报有清白
　　四十八尘垢　　天行五十五
　　菩萨七宝发　　发起众生心
　　四种道果树　　心识定不乱
　　鲜智无福人　　口业获报多
　　于食知止足　　行步威仪法
　　等心愍一切　　乃称菩萨道
　　三有五浊世　　颠倒着魔界
　　破坏善业根　　如影不相离
　　根性有利钝　　进退念不定
　　发愿度众生　　功德充足满
　　十力成就身　　世俗有为法
　　思惟难可量　　一灭一复生
　　如火焚山林　　心念然炽法
　　广及阿僧祇　　身被僧那铠
　　勇猛伏难化　　人身诸毛孔
　　六十有四万　　慧能辩分别
　　诸毛行报业　　阎浮提利人
　　受形极丑陋　　孔孔毛毛生
　　疏漏不密致　　如来金刚身
　　孔毛三十七　　密致不疏漏
　　不为火所烧　　魔及魔天等
　　沙门婆罗门　　梵天及释众
　　神力鬼神等　　欲断佛毛发
　　此事终不能　　虚空为地界
　　日月可堕落　　欲断佛毛发
　　此事终不然　　此是俗法业
　　非是无为相　　受行报业果
　　众相各不同　　佛身金刚体
　　外相业报行　　亦是世俗报
　　去离无为远　　佛相真实法
　　终不露现外　　欲知佛内相
　　神足感动是
　　尔时世尊说此颂已。告常笑菩萨。缘报缘缘报。至道无碍报。三宝真性报。行趣涅槃报。世俗无著报。一向究竟报。是谓菩萨摩诃萨最第一义。无染无著不可获持。不着欲界亦不离欲界。过有当有现有。非过有非当有非现有报。无生无灭。菩萨摩诃萨从百千劫通达不障碍。令等分众生解空本报。口业成就音响通达。或有菩萨摩诃萨一时之顷。能令三千大千刹土即为水界。犹如得禅比丘观无量水界。水性之虫鼋鮀龟鳖无所触娆。积劫功勋不败不朽。是谓菩萨摩诃萨入水界三昧。或有众生见菩萨入定谓为是水。或持瓦石草木投水入定菩萨心如虚空。不觉有触娆者。是谓菩萨摩诃萨入水界之力。或有菩萨摩诃萨禅定摄意入火界三昧。令此三千大千刹土烔然为火。愚惑众生谓为菩萨遭火劫烧。奔驰四方不离火光清净无热。是谓菩萨摩诃萨入火光三昧。三昧威神难可测度。亦非罗汉辟支佛所能寻究。复有菩萨摩诃萨入五分法身难动定意。亦使三千大千刹土。蜎飞蠕动之类下至蚁虫。以威神接不遭烦恼七日安隐。后寿终时皆生天上。如我今日在在说法处处现化。其有睹见如来神德。诸尘垢尽随愿所生。或生他方诸佛刹土。是为菩萨摩诃萨五分法身定意所感。复次菩萨摩诃萨入不动师子奋迅三昧。能令三千大千刹土六反震动。其中众生咸悉归。修清净行。披惭愧衣除去憍慢。引致众生至八正道。去吾我想七十七心。尘累染垢一时除尽是谓菩萨摩诃萨奋迅无畏之所感动。复次菩萨摩诃萨入散身定意。分别识聚为从何来去至何所。一一分别空无寂然。前后中间无有端绪。是谓菩萨摩诃萨入散身定意之所感动。复次菩萨摩诃萨入忍顶三昧。能令此身作无手脚虫遍满三千大千刹土。众生见者不能名字。谓为肉聚。其取食者味若甘露。悉能充饱众生饥渴。是谓菩萨摩诃萨入忍顶三昧之所感动。或有菩萨摩诃萨以三昧力。令此三千大千刹土山河石壁。化为甘露状如石蜜食无厌足。令彼众生四使重病永除无余。众生发愿愿乐欲生无尽世界。是谓菩萨摩诃萨神力之所感动。复次菩萨摩诃萨入独步三昧。使此三千大千世界一切众生。见菩萨行举足下足。其遇菩萨见行步者。能制罪人不入地狱饿鬼畜生。皆由菩萨身口意净。发愿济度要至究竟终不退还。是谓菩萨摩诃萨无量善福心愿所感。复次菩萨摩诃萨以神通定入乐法三昧。令此三千大千世界诸众生类。皆来归趣到菩萨所求请出家。修无上梵行发意齐同。剃除须发被着法服。如诸佛常法威仪禁戒教授法。则能一时在明慧地。明慧地者。八住菩萨之所行法。非是二乘所能修习。是谓菩萨摩诃萨神力所感。复次菩萨摩诃萨以佛大慈入无碍定。令此三千大千刹土群萌之类。与作父母兄弟朋友种族知识。无财与财给施所须。乃至国财妻子象马。金银珍宝车磲玛瑙白珠琥珀水精琉璃碧石杂珍。衣被饮食床褥卧具病瘦医药。香花芬熏皆令充足。于中教化各令满足。发起众生在乐法之地。云何乐法之地。导引彼众应须陀洹道。与说真要断三见法。应斯陀含者。与说七生久久成道。应阿那含者。与说善法无五阴覆蔽。应阿罗汉者。与说涅槃受证无疑。应菩萨道者。与说六度顶忍之法发意进趣。向佛道者。与说究竟净一切智。修治佛土教化众生。从一佛国至一佛国。供养礼事诸佛世尊得六神通。眼能彻视耳能彻听。自识宿命知他人心。身能飞行诸尘垢尽。不复狐疑于佛法众。是谓菩萨摩诃萨入乐法三昧神力所感。复次菩萨摩诃萨入金刚三昧。能令三千大千刹土。变为七宝赒穷济乏。求浆与浆求食与食。即便与说悭贪之果。夫人贪着死入恶道饿鬼畜生。贫穷裸跣衣不盖形为人所憎。或为奴婢为人走使。或堕畜生荷负重担。或时菩萨为说生天不淫之行。淫为秽恶死入恶道。刀山剑树火车炉炭。铁嘴地狱。黑绳地狱。沸屎地狱。冰山碓臼受苦无量。或入莲花优钵狱中。风吹火炙骨节分离。菩萨于中与说无常。身非久居琢石见火。雷电过日幻化非一。何为受苦精神腐烂求出无期。如是菩萨为说真要。令受罪人尽得拔苦至无苦地。是谓菩萨摩诃萨以佛大慈三昧定意之所感动。尔时世尊即说颂曰。
　　众生欲出离　　三界五道阂
　　精进不懈怠　　安住无为道
　　如人起屋舍　　非材木得成
　　要先修治地　　次立墙壁柱
　　佛道如大空　　不由一行成
　　执志要坚固　　放心无恋慕
　　过佛如恒沙　　来者不可尽
　　或有次第成　　亦有超越者
　　我今悟未悟　　令至八正道
　　闻辄不再受　　此法由谁造
　　昔吾舍身想　　劫数不以难
　　无师而自觉　　得为一切导
　　导师出现世　　非缘不降神
　　要度未度者　　示现无为城
　　尔时世尊说此颂时。五十六亿恒河沙众生妄断想尽。不复愿乐在俗家业。同时发愿求无上道。
入六道众生品第十五
　　尔时世尊入无量遍观定意。观察众会心怀犹豫。将欲决疑现以真实。即出右脚指蹈此地界。使六趣众生各各显行罗列跱立。尔时世尊告众会者。汝等见此六趣众生不乎。对曰。唯然见之。时彼会中有菩萨名曰自在。得虚空藏无尽法门。神智辩才应对无阂。此贤劫中十六圣子。最大者是。游十方刹施行佛事。即从坐起偏露右臂右膝着地。叉手合掌前白佛言。今如来应供正遍知明行足善逝世间解无上士调御丈夫天人师佛世尊。愿欲闻说六趣众生行业果报。所问微浅愿时发遣。尔时世尊于大众中和颜悦笑。诸佛如来常法。佛不妄笑笑有因缘。若有众生生梵天者。尔时佛微笑。有应作转轮圣王者。佛复微笑。有作狱卒者阎罗王者。时佛亦笑。有受饿鬼身者。佛即时笑。有作畜生王者。佛即亦笑。尔时世尊面门出五色光。普照三千大千刹土。即还摄光从顶上入。即告自在菩萨。汝所问者。乃是如来威神所接。亦是十方诸佛所护。能发此问。今当与汝一一分别诸六趣众生行业因缘。谛听谛听善思念之。唯然世尊。愿乐欲闻。佛告自在菩萨。汝今举目观东方梵天大梵天清净梵天乃至色究竟天。此诸天人先修梵行。皆是佛种修诸功德。以贪福报染着五乐。因缘道果皆受天身。计梵天福称量测度。今当与汝一一说之。满此三千大千刹土转轮圣王七宝导从。所谓七宝者。一者象宝。三十二牙毛色纯白。脚蹑莲花身能飞行。二者马宝。身绀青色髦鬣朱色。身能飞行所至无碍知人心念。三者珠宝。光明彻照遍满虚空。及四天下皆悉遍照。四者轮宝。轮有千辐雕文刻镂视之无厌。此第四无识。五者玉女宝。女中殊妙性行柔和。端正殊妙世之希有。不长不短不白不黑。身作优钵罗莲花香。口作牛头栴檀香。恭肃谦下知圣王志趣。六者典藏宝臣。王须宝时手执神器。用以[戀-心+廾]空泻则成宝取止随王。七者典兵宝。圣王出游须四种兵。王告之曰。吾今欲出巡游国界。速集兵众集我殿前勿令影移。即受王教回身东顾。象兵已集行列在东。回身南眄马兵已集行列在南。回身西顾车兵已集行列在西。回身北望步兵已集行列在北。转轮圣王随意所乘或马或象。或至弗干提郁单曰提拘耶尼提。游行四方足不蹈地。或百岁千岁数千百岁食福自然。计转轮圣王身满四天下。不如帝释身。何以故。帝释所领七宝宫殿玉女眷属。坐七宝殿堂天乐自娱。视东忘西视南忘北。快乐不可言。如彼释身不如第六天王。身有三十相神德自在。随形变化心念则成。所将兵众不可称数。功德福业布施无碍。如六天王等满四天下。不如一大梵天功德广大。典领三千大千刹土。诸梵天众无量无限不可称数。寿命极长过一贤劫其命乃终。尔时世尊告自在菩萨。汝今举目南看是无央数转轮圣王列住南方。转轮圣王功德多少如上所说。五戒十善恭奉贤圣持仙人戒八清净斋。根相连属为人慈愍无伤害心。受业果报其福难量。故得绍继转轮王位。佛告自在菩萨曰。汝今举目西看见师子王列住西面。以常六事跱立不动。毛色纯白胸臆方正皆由先身德行福报。虽受畜身分别善恶。足蹈莲花尘垢不染。终不杀生食肉饮血。师子一吼飞落走伏。斯亦五戒不犯三过故获斯报。虽堕畜生转身成道。佛告自在王菩萨。汝回目北顾视饿鬼七宝宫殿。左右眷属皆食自然甘露法味。虽名在饿鬼皆缘人中积善拥护。亦有神足到诸佛刹。礼敬诸佛禀受正要。可行知行可住知住。感动随时不守常法。游此忍界众善普会。转则成道亦复不久。佛告自在菩萨。汝回目下顾见阎罗王。以五事治化无有阿曲。云何为五。罪人在前即面诘问汝在人间知有佛有法有比丘僧有父有母耶。罪人报曰。实有大王。尔时圣王以偈问曰。
　　杻械铁锁靽　　镬汤热铜柱
　　洋铜热钳叉　　偿对今不久
　　自造因缘本　　报业无人作
　　非父母兄弟　　谁能代受苦
　　我愿出家学　　守戒不妄犯
　　行正法平等　　犹尚日三煮
　　尔时阎罗王以五事问。即敕狱卒随罪轻重付令治之。彼罪人中闻佛法声罪灭福生。还复人身修治清净行。是谓菩萨六趣众生报应如是。自在菩萨礼佛足已还在本位。时彼会中有八千亿众生。不乐处苦堕六趣道。尽发无上寂灭空无去离生死。
转法轮品第十六
　　尔时世尊将欲示现诸佛无量遗体报应。令一切会神通菩萨学无学等。比丘比丘尼优婆塞优婆夷四众围绕。现生受报转大法轮。非沙门婆罗门魔若魔天所能转者。即以神足定力。放诸身节毛孔光明。远照十方诸佛刹土。一一光明皆有三千大千佛国。一一佛国皆有化佛。一一化佛皆有三千大千众生之类。一一诸佛与彼诸会者。说无尽法藏无量奇特无与等法。真际甚深所说法者。初中竟善除淫怒痴。以八解水洗除心垢。尔时诸佛于池水中化作七宝高台去池七仞。彼宝台上敷宝高座。于四角头皆悬金铃。众宝杂厕其间。悬缯幡盖五色赤黄。快乐不可言。尔时众生在座。闻法无尽之藏。端坐思惟心不错乱。皆愿欲闻如来秘要。尔时世尊如诸佛常法。复放肉髻光明。上至无数亿佛刹土。空界佛刹。佛名宝如来应供正遍知明行足善逝世间解无上士调御丈夫天人师佛世尊。见释迦文尼肉髻光明。即告彼土诸会菩萨。下方有佛。释迦文尼如来应供正遍知明行足善逝世间解无上士调御丈夫天人师佛世尊今在母胎广说深要无上法藏。引致十方诸神通菩萨。汝等可往礼敬问讯。并持我名问讯释迦文尼。德化日进游步康强耶。彼土众生易受化耶。汝等诣彼摄持威仪彼土众生。多诸恼害憍慢炽盛。尔时彼土菩萨。齐整法服五千七万二亿菩萨。礼彼佛足忽然不现来至忍土。释迦文尼佛复以定意神力。令彼来菩萨不见释迦文尼。说法道场周障四面。从阎浮提遍三千大千刹土。推求忍土释迦文尼佛。彼诸菩萨各各自相谓言。上虚空界我等刹土去此极远。向所见光将无释迦文尼佛取般涅槃放斯光耶。我等得无失天眼通耶。何以故。游至十方遍诸世界不知所在。各各发心内自思惟。我等宁可还至本界。作是念已各各不能至本佛刹。各怀恐惧衣毛皆竖。谓失神足疲厌心生。不能究尽无尽法藏。所以者何。皆是释迦文尼威神使然。佛悉知彼诸菩萨心。即以神足接诸菩萨在母胎中。尔时诸菩萨等加敬作礼。兼以佛遣问讯各一面坐。尔时释迦文尼名怛萨阿竭。复以神足之力放大光明。照东方炎世界。国名奇特。佛名深义如来应供正遍知明行足善逝世间解无上士调御丈夫天人师佛世尊。现在说法初中竟善。见大光明告诸菩萨。汝等庄严诣忍世界释迦文尼佛所。听无尽法藏多所饶益。何以故。彼土菩萨皆一生补处。必有奇特难思议法。诸菩萨等敬承佛教。礼彼佛足忽然不现。来至忍界释迦文尼佛所。头面礼足各坐一面。佛以神德召魔波旬。将有所感动故致魔来。尔时世尊知众生集。诸天作乐赞颂如来无量福业。佛告文殊师利。止诸天乐吾欲说法。佛告诸来会者。佛出于世亿千万劫时。时乃有如优昙钵花。菩萨摩诃萨漏尽神通根本法者。除想去念是谓有尽。不见漏尽无想法者。是谓无尽。菩萨摩诃萨计身缚着不至彼岸。是谓有尽。能去身想不在彼此。是谓无尽。菩萨摩诃萨缚结已解不住真际。是谓有尽。不见缚结空无我想。是谓无尽。菩萨摩诃萨入出入息观诸世界了无所有。是谓有尽。分别虚无不见有度无度。国界无若干。是谓无尽。菩萨摩诃萨修行十六殊胜之法。济度阿僧祇众生。是谓有尽。十六殊胜自性空寂。不见度不见不度。是谓无尽。菩萨摩诃萨广修刹土。为众生执苦不以为劳。是谓有尽。不见众生刹土清净不一不一。是谓无尽。菩萨摩诃萨奉戒修法入三脱门。是谓有尽。不见众生缺戒全戒。是谓无尽。菩萨摩诃萨晓了分别句义字义应适无方。是谓有尽。不见句义分别字义。是谓无尽。菩萨摩诃萨分别天道人道畜生饿鬼地狱。于中拔济使得解脱。是谓有尽。虽处五浊不染无所染亦无所著。是谓无尽。菩萨摩诃萨除贪贡高无增上慢。亦不自下修清净行。是谓有尽。法性空寂无自大心。不见慢惰于法有失。不见精勤受道果证。是谓无尽。菩萨摩诃萨庄严佛树演畅无数。音声清净普闻十方。破坏贪着使行布施。是谓有尽。不见世界成败起灭有贪著者。是谓无尽。菩萨摩诃萨以金刚心破三界结。从初发意至不退转。不见断灭有碍众生。是谓有尽。吾我贪着无吾无我。云何我我自无我亦无有我。是谓无尽。菩萨摩诃萨灭种姓名不着俗法。言是我所非我所。是父是母是兄是弟。我姓最胜彼姓不如。我族姓子彼非是族姓子。计名号者。是谓有尽。从初发意乃至成佛。不见有成亦不见佛。假号名字悉皆空寂不见有空。云何为空谁造此空。空自无空云何言空。是谓无尽。菩萨摩诃萨法说义说句说字说。从无明至行乃至生死。无明爱取法因缘不尽。迷惑颠倒无明所系。从冥入冥能拔济出。是谓有尽。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。缚着系恋蠲除。无所著无明灭。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。老死忧悲苦恼缘生。生缘有。有缘取。取缘爱。爱缘受。受缘触。触缘六入六入缘名色。名色缘识。识缘行。行缘无明。老死忧悲苦恼灭则生灭。生灭则有灭。有灭则取灭。取灭则爱灭。爱灭则受灭。受灭则触灭。触灭则六入灭。六入灭则名色灭。名色灭则识灭。识灭则行灭。行灭则无明灭。解了法性种种灭不灭。亦不见灭亦不见不灭。云何为灭灭无灭。是谓无尽。菩萨摩诃萨分别晓了起法尽法。起不知所从来。尽何知所从去。起亦无起尽亦无尽。是谓无尽。晓了起尽悉无处所如空无著。云何无著不见无著。无著无此无著。是谓无尽。菩萨摩诃萨欲得总持三昧四无碍慧。昼夜经行举身轻重。初习法观去地。初如阿摩勒果。渐如鞞醯勒果。转如呵梨勒果。去地如指影等。渐渐去地七人影等。此是俗禅凡夫仙学。菩萨于是学而不住。是谓有尽。心通无碍不住五通非不住通。解了诸法法性自然。无明真际皆悉自然亦无自然。云何自然。不见自然无自然。是谓无尽。菩萨摩诃萨以空灭想于色无受。等分众生不见差降。在闲靖处思惟识念。不见造色不见无造色。一向究竟向涅槃门。是谓有尽。念身非常施戒定意。不畏堕落没溺生死。虽处生死如鸟飞空不见形影。悉知无所有。是谓为火灭灰聚无有热气。求火主质无人无我无寿无命。观察分别谁所造作。识亦无识。十八界入推寻无本。百八爱着悉无所有。通达往来不见不可见。不可护持不见有持者。云何为持持无所持。是谓无尽。尔时座中有菩萨名曰金色。六通清彻深解佛慧。功德无量权变非一。欲问如来无尽之义。即从坐起偏露右臂右膝着地。叉手合掌前白佛言。齐何名为无尽义耶。佛告金色。菩萨摩诃萨无尽法者。无言无说。云何见问说无尽义。尔时世尊即与金色菩萨。而说颂曰。
　　虚空无色像　　寻生亦无本
　　胎分无有量　　如河注乎海
　　无尽法宝藏　　三世佛父母
　　欲得求尽本　　正可生惑心
　　解了法相空　　尘垢灭无余
　　成佛金刚身　　庄严众相具
　　分别佛身空　　内外无所著
　　虽演无尽宝　　亿万不说一
　　尔时如来说无尽宝时。现坐菩萨学无学等。发意趣向无尽法藏。诸天龙神人与非人。皆发无上立不退转。
五神通品第十七
　　尔时座中有菩萨名曰妙胜。具足六度善权方便。所在教化靡不周遍。处处入众见靡不喜。正观定意为世福田。若善男子善女人遭此菩萨摩诃萨。诸恶除尽普发福庆。思惟平等不二法门。恒以如幻如化如梦法。济渡群生修治佛道无有彼我。尔时妙胜菩萨即从坐起。叉手合掌前白佛言。善哉世尊。五神通菩萨云何得知分别其行。修习何法得神通道。佛告妙胜。谛听谛听善思念之。吾当为汝分别通慧。唯然世尊愿乐欲闻。佛言。妙胜。此欲界中善男子善女人。不须眼通生便彻见一阎浮内众生之类。粗细好丑青黄赤白。城郭屋舍山岩树木。或有善男子善女人。眼能观二天下三天下四天下。不须眼通生便观见。或有善男子善女人。不须眼通耳通清彻。闻一天下男声女声马声车声。所闻声响即能别知。不修耳通一一晓了。或有善男子善女人。不习不学自识宿命。吾从某处来生此间。父姓某母姓某。兄弟姊妹名姓种族尽能别知。或有善男子善女人。不修习神通。知他人心行善行恶。斯趣恶道斯趣善道。此生天上此生人中。此生饿鬼此生地狱此生畜生。此是有缘众生。此是无缘众生。或有善男子善女人身能飞行。周旋往来不修身通。身便能飞无所触碍。履空如地履地如虚。佛告妙胜。此五种人非实神通退法众生。或有善男子善女人修眼圣通。除色断垢念不移易。究竟道门。何谓道门。三空定是。便能得见一千天下二千天下三千大千天下。或有善男子善女人修耳圣通。寂然入定清净闻一天下千天下二千天下三千大千天下。男声女声象声马声车乘钟鼓之声。一一分别知声好恶。此声生天知声生人。知声生饿鬼知声生畜生知声生地狱。知声有缘众生。知声无缘众生。皆悉分别一一晓了。或有善男子善女人清净修道。除去识垢内外无瑕。得意圣通自识宿命。一生二生三生四生。乃至无数阿僧祇劫所从来处。父母兄弟国土清净。悉能识知。或有善男子善女人。修六神通解知法性。强记不忘意止觉道。分别三明定意不乱。便能得知他人心念。一生二生三生四生。乃至无数阿僧祇劫所从来处。皆悉知之。父母兄弟国土清净名姓种族皆悉知之。或有善男子善女人思惟法观。以心持身以身持心。食知止足睡眠觉寤。意想如空于淫怒痴亦不殷勤。计身无我心法清净。意识以定便能举身。一鼓二鼓乃至七鼓渐渐习定。游一天下二天下乃至三千大千刹土。入地如空山河石壁无所挂碍。或有善男子善女人临当成佛。以智慧力除众生垢。坐树王下端坐思惟。自发誓愿吾不成佛不起于坐。如我曩昔坐阎浮树下。三十八日观树思惟。发此誓时感动天地六返震动。弊魔波旬。将诸兵众雨沙砾石雷电震吼。不能令吾动于一毛。何以故。慈润普遍愍众生故得成作佛六通清彻。尔时世尊即说颂曰。
　　凡夫所得通　　犹如诸飞鸟
　　有近亦有远　　不离生死道
　　佛通无碍法　　真实无垢秽
　　念则到十方　　往反不疲惓
　　以慈念众生　　得通无挂碍
　　仙人五通慧　　转退不成就
　　我通坚固法　　要入涅槃门
　　尔时世尊与妙胜菩萨说此法时。有百七十亿众生。舍俗五通得六通慧。
菩萨处胎经卷第四
识住处品第十八
　　尔时座中有菩萨名曰普光。大慈大悲神足自在。好乐深奥功德成就从无央数阿僧祇劫。拯济众生拔苦根本得六神通。所经过处佛事不断。即从坐起偏露右臂右膝着地。叉手合掌前白佛言。既闻如来分别六通无所挂阂遍满十方诸佛世界。假令诸佛正法平等无有差别。今此识法住无所住。六通识法识是一法为若干。若识是一法。如来金色神足道场得游诸佛刹土。为识致身。为身致识。若身致识则无六通。若识致身此名一法无身无识。唯愿世尊。报我此义。佛告普光菩萨。汝所问义。为第一义问。为世俗义问。若俗义问。识法若干无有定相。第一义问。则无身无识。何以故。分别识法自性空寂。无来无去亦无染着。汝问金色。此有为法五阴成就。非自然法非第一义。佛色身法。于第一义则为有失。我今为汝说识相法。菩萨行六通。身识共俱。非识先身后。非身先识后。何以故。相法自然。识不离身身不离识。犹如二牛共一轭。若黑牛前白牛后。则种不成就。若白牛前黑牛后。种亦不成就。非黑牛前白牛后。非白牛前黑牛后。则种成就。神足道果亦复如是。身识共俱无有前后中间。如来色身有前有后有中间。此世俗法非第一义。于虚寂法无有若干。尔时世尊即说颂曰。
　　如来金色体　　三世所奉敬
　　为人作重任　　无上无极尊
　　忉利诸天人　　昼夜散花香
　　梵天及营从　　作乐而娱乐
　　于百由旬内　　遍满虚空界
　　高声称善哉　　佛识不可见
　　无内外中间　　为世愚惑故
　　现有六通法　　过去无数佛
　　光相亦如今　　欲求识法本
　　寂灭不可见　　菩萨六通道
　　现尽无有尽　　出息入息念
　　不着三界有　　观身内外净
　　金色空无著　　识法亦如是
　　无去来现在　　五阴性清净
　　无今身后身　　一一分别相
　　永到安隐处　　识相有六事
　　亦名六障法　　六识所住处
　　生灭不可尽　　犹如水上泡
　　一灭已复生　　识法自然空
　　流驰满诸方　　我本所造行
　　身识二事俱　　独步无等侣
　　说法无上道　　诸法识为本
　　所向随身相　　虽住亦不住
　　教化苦恼者　　眼见前色法
　　识在中间障　　非色来入眼
　　亦不眼就色　　分别此彼法
　　由识知善恶　　识自无识法
　　耳声鼻香别　　六业自生缘
　　故造善恶行　　声不来就耳
　　鼻口意亦尔　　法法相因缘
　　无著空无法　　贤圣八品道
　　三十七行观　　虚空寂然界
　　无相无有愿　　行有白黑报
　　受对识分别　　欲求识实相
　　不见有住处　　庄严佛刹土
　　四等无所畏　　解了诸法空
　　识灭行亦灭　　菩萨成道果
　　无去来今法　　识如幻化道
　　不住于彼此　　识灭归虚空
　　假号无真实　　初入四空定
　　除想无系着　　竖显高法幢
　　演畅识相法　　前识非后识
　　亦不离于识　　三界第一尊
　　乃能究识性　　如人在山顶
　　通达见四远　　分别善恶行
　　天眼通第一　　远见十方界
　　有黠智慧人　　如掌观明珠
　　尔时世尊说此颂时。八十四亿众生。欲得远离六识法相。不乐生死流转五道。发弘誓心住无识地。
善权品第十九
　　尔时座中有菩萨名曰举手。前白佛言。世尊。愿闻菩萨摩诃萨权变无数不可称计。佛言。菩萨摩诃萨常行善权。非此非彼非两中间。随前适化义说句说思惟义。趣庄严佛土六度无极乃至相知灭。方便导引无所挂阂。不自贡高亦无憍慢。容貌端正法服齐整。受前信施非度不舍。光相端严言说清净。为一众生住寿亿劫。留形在后余方教化。如是分身难可思量。所可游化无觉知者。在鬼神界现大神力。亦使彼鬼度化众生。展转相教不失道教。复次权变作佛形像光相炳然。其有睹见及闻所说法。初中竟语安隐快乐。禅定觉道明慧解脱。契经偈经记经授决经。处经出要经。广长经聚经生经广普经。未曾有经现经转经。譬喻经因缘经。随所趣向与说深法解空无我。众生所念各各不同。能令一切入解脱门。譬如众源陂池。五河驶流各各有名。悉归于海便无本名。亦如须弥跱立难动。杂色众鸟往依附止。皆同一色便无本色。菩萨摩诃萨教化众生净佛国土。亦复如是。众生心识所念不同若干思想。能令一切至解脱门想定意灭。便无本念同一解脱。是谓菩萨摩诃萨权变适化不可测量。尔时世尊即说颂曰。
　　譬如田农夫　　选择良美地
　　下种不失时　　溉灌以时节
　　长养苗成就　　不霜虫蝗灾
　　究竟获果实　　收藏无忧畏
　　菩萨真实法　　六度无极田
　　消除悭贪心　　溉以甘露水
　　善权方便道　　明了去就法
　　导引众生类　　得至不灭处
　　生老病烦恼　　烧诸心善根
　　善权方便护　　解了去就法
　　夫人欲出家　　禁戒以为首
　　不着饰好法　　行权菩萨道
　　毕命不惜身　　不犯如毫厘
　　身如草土粪　　随人所爴割
　　忍如安明山　　坚固不可沮
　　护戒方便道　　毁誉无增减
　　出冥在明处　　菩萨善权道
　　现身在人间　　哀愍一切故
　　或现微细形　　出入无挂碍
　　道场诸佛坐　　灭结更不生
　　其有至道场　　结尽永无余
　　亦如大导师　　将诸商贾等
　　入海采珍琦　　珊瑚琥珀珠
　　明月随意宝　　安隐还本国
　　父母诸兄弟　　眷属奴婢使
　　和悦心欢喜　　如定除去想
　　行权菩萨等　　搜求无尽藏
　　了别珍琦妙　　自用璎珞身
　　善权导师长　　六度为妻息
　　四等心覆盖　　尘垢不着心
　　世多愚惑人　　守悭不布施
　　积财千万亿　　称言是我有
　　临欲寿终时　　眼见恶鬼神
　　刀风解其形　　无复出入息
　　贪识随诸恶　　受报甚苦辛
　　将至受罪处　　变悔无所及
　　佛以权智度　　就彼而说法
　　利根自省罪　　悔心不藏匿
　　闻法得度脱　　菩萨善权道
　　如人生便盲　　不识玄黄色
　　遭遇圣巧匠　　疗治以法药
　　昔闻有五色　　青黄赤白黑
　　既得明眼识　　不别青黄赤
　　菩萨善权道　　分别至究竟
　　荡除八难法　　不生亦不灭
　　尔时世尊说此颂已。有百亿居士行善权道。毕竟无为住无住地。
无明品第二十
　　尔时座中有菩萨名曰智清净。分别空无生老病死。淫怒痴多者。淫怒痴少者。分别众生三品差别。于等分中何病最重。所谓重者邪见是。智清净菩萨即从坐起偏袒右肩右膝着地。长跪叉手前白佛言。如来无所著等正觉。无所不知无所不见。过去当来今现在。蚑行喘息人物之类。心所念法。口所言说。身行善恶。甚深禁法威仪戒律。知多知少知重知轻。今我所问。非空非不空。非有非不有。非有空非有有。三聚众生。何者为轻。何者为重。何者现报。何者生报。何者后报。云何想知灭。云何涅槃。云何无余。佛告智清净菩萨。善哉善哉快问斯义。愍诸一切多所饶益。乃能于佛前问平等法。汝还复坐吾当与汝解说句义初中竟品。黑业受黑报。白业受白报。一一分别令汝知之。尔时世尊即说颂曰。
　　如人种果树　　子苦果亦苦
　　为罪得黑报　　经历劫数苦
　　种甘得甘果　　还受甘果报
　　香洁甚香美　　得受清白报
　　如人在池水　　内外清净彻
　　无风无尘秽　　香美得清凉
　　其有众生见　　娱乐不能离
　　佛道清净行　　与彼无有异
　　黑报众生等　　坠堕三涂难
　　高下随駃水　　漂流厄难处
　　当时烦恼苦　　独受无人代
　　破骨入髓脑　　烧煮不可量
　　已至无救狱　　意悟求解脱
　　无明所覆盖　　不见慧光明
　　如人行路迷　　举南以为北
　　终日心不悟　　虽闻亦不信
　　受罪重苦恼　　毒痛加其身
　　久后罪虽毕　　世人所恶贱
　　形体腥臊丑　　如猪卧深溷
　　宛转入镬汤　　死而复更生
　　愚痴本所造　　受报如影响
　　善恶二俱等　　等分众生义
　　无道无偏党　　行亦有高下
　　持戒生天人　　不施福最少
　　抟食畏人见　　惭愧不露出
　　虽有天女众　　音乐不和雅
　　时时出游观　　畏逢神妙天
　　若戒布施具　　甘露衣食至
　　前后伎乐绕　　如月星中明
　　久久出游观　　营从自庄严
　　天乐自然作　　斯由此人间
　　持戒布施具　　福报如影随
　　诸天虽受福　　亦有劫数难
　　临欲命终时　　乃知衰耗法
　　善念转欲微　　当复更受身
　　轮转五道中　　经历无数劫
　　善恶受对时　　不避豪贵贱
　　于中能独拔　　如我释迦文
　　尔时世尊说此偈已。于大众中诸天及人。七万七千亿那由他。皆发无上正真道心。尔时世尊告智清净菩萨曰一生补处菩萨大士。以权方便在卑贱家生。欲得示现除无明结。十月在胎临生之日现无手足。父母睹见谓为是鬼捐弃旷野不使人见。所以者何。菩萨权化欲令愚痴父母眷属睹见道明。其后数月母复怀娠。具满十月生一男儿。端正姝妙世之希有昼生夜死。父母号哭椎胸向天。山神树神何不怜我。先生一子而无手足捐弃旷野。今生一子端正无比状如天神。今复昼生夜死。心肝断绝当复奈何。复经数月母系怀妊。十月具满生一男儿。三头八脚四眼八臂。睹者毛竖。父母眷属舍而欲去。菩萨权现令不得去。父母问曰。为是天耶。为是龙鬼神阿修罗乾闼婆伽楼罗紧那罗摩睺罗伽人与非人耶。尔时所生男儿。即以偈报父母曰。
　　非天夜叉鬼　　须伦迦楼罗
　　为母除愚闇　　权生父母家
　　先无手足子　　亦复是我身
　　朝生若暮死　　八住无上尊
　　我今受形分　　三头八手脚
　　何为舍我去　　经向地狱门
　　地狱众苦备　　十八镬汤沸
　　一一镬汤者　　十六隔子围
　　受苦无量劫　　求出甚为难
　　父母愚惑人　　不识真法性
　　邪见祷神祠　　谓当脱苦难
　　如火焰炽盛　　益以干薪草
　　焚烧善根本　　求灭亦欲难
　　今我还复体　　现本端正形
　　道本心坚固　　修习三通慧
　　从阿僧祇劫　　誓度不度者
　　守戒不失愿　　托生父母家
　　前后舍身命　　其数如微尘
　　所可经历处　　靡不蒙福祐
　　群品若干种　　行迹各不同
　　应与欢悦度　　亦以恐畏化
　　随彼众生念　　令复心所愿
　　众生病非一　　投以甘露药
　　趣使入道捡　　不令入邪径
　　诸天受福乐　　甘露除病乐
　　不违圣教乐　　解脱涅槃乐
　　尔时菩萨说此偈时。父母宗族及诸来会者。皆发无上平等度意。
苦行品第二十一
　　尔时诸会菩萨。天龙鬼神阿修罗乾闼婆迦留罗摩睺罗伽紧那罗人非人。学无学及四部众。比丘比丘尼优婆塞优婆夷。如来观察知诸众生心之所念。欲使如来说究竟成就苦行无量。齐何发意得成佛道。佛知彼心。即与说本勤苦之行。佛告诸来会菩萨摩诃萨。听我所说真实法相。亦不由俗数得道。亦不离俗数得道。不从真道亦不离真道。何以故。黑中白妙俗中道妙。苦乐甘胜。所以者何。吾昔学道直信不疑作日月王。日宫殿者。纵广五十一由旬。月宫殿者。纵广四十九由旬。日放光明一亿一千光明。月放光明一亿光明。吾为日月天子。谓为常住不朽不败。经历恒河沙亿千万国土。作日天子作月天子。命尽乃知非实非真。后寿转减。作日月大臣。名曰荷伽罗。宫殿纵广二十五由旬。次复作毗梨呵波提。宫殿纵广二十由旬。次复作鸯伽罗。宫殿纵广十九由旬。次复作醘谋。宫殿纵广十九由旬。次复作含尼。宫殿纵广十五由旬。此五大臣日月左右。于无央数百千劫。作此五星寿尽堕落。亦不真实其寿转减。吾曾为昴宿。同伴六人度数三十。吾曾作毕宿。朋党五人度数四十五。吾曾为觜宿。朋党三人度数三十。吾曾为参宿。单独一己度数十五。吾曾为井宿。朋党二人度数四十五。吾曾为鬼宿。朋党三人度数四十。吾曾为柳宿。朋党四人度数十五。菩萨当知此七宿者。跱立东方。吾曾为星宿。朋党五人度数三十。吾曾为张宿。朋友二人度数三十。吾曾为翼宿。朋友二人度数三十五。吾曾为轸宿。朋友五人度数三十。吾曾为角宿。单独一己度数三十。吾曾为亢宿。亦独一己度数十五。吾曾为氐宿。朋友二人度数三十五。菩萨当知此七宿者。跱立南方。吾曾为房宿。朋友四人度数三十。吾曾为心宿。朋友三人度数十五。吾曾为尾宿。朋友三人度数三十。吾曾为箕宿。朋友四人度数三十。吾曾为斗宿。朋友四人度数三十五。吾曾为牛宿。朋友三人度数十六。吾曾为女宿。朋友三人度数三十。菩萨当知此七宿者。跱立西方。吾曾为虚宿。朋友四人度数三十。吾曾为危宿。单独一己度数十五。吾曾为室宿。朋党二人度数三十。吾曾为辟宿。朋友二人度数三十五。吾曾为奎宿。朋友二人度数三十。吾曾为娄宿。朋友二人度数三十。吾曾为胃宿。朋友三人度数三十。菩萨当知此七宿者。跱立北方。吾从无数阿僧祇劫。或为日月王。或为臣佐。周旋往来形骸朽败。无真实道。后来人间或为转轮圣王杂散小王。或为长者居士。求清净道谓为真实。皆是虚行不合真道。吾昔一时入山求道。见诸仙学五千人俱集在一处。或翘一足叉手合掌随日转身。或有事月叉手合掌随月转身。或卧棘刺或服沙石。或持土枭牛马鹿戒。或在山顶投身深壑。或抱石自沉入于深水。或五火自炙求生梵天。或解身支节求神所在。或发头顶以脑燃灯持供养天。或投身沸油酥。或江右杀无量众生。或江左烧香。令命过众生尽得生天。或自念言。曼我今在先度父母。即以父母掷于火中唱生梵天。或食牛粪或食果蓏。或七日一食。或时不食形骸枯燥。或编树叶以为衣服。或连髑髅以为衣服。或以髑髅以为食器。或服刺针。刺心持心令住。或时聚会一处。互相破腹洗肠去垢。唱生梵天。吾昔苦行不可称计。于树王下六年学道。日食一麻一米。青鸽飞雀顶上生乳(丹本卵)。蛇虺缠身。牧牛猎师瓦石撩掷。或时斫刺破坏形体。或时以杖柱腹乃至于脐。遭此百千万痛不以为苦。何以故。吾当于尔时。谓为是道实非真道。于虚空有天叉手白菩萨言。忍力最大破碎结使。念垂成佛慎勿退转。过去恒河沙诸佛世尊。不如菩萨断食求道。天神所感使弥家女奉上乳糜。食已气力充足。七日思惟降伏魔怨。梵天下请得成为佛阐扬大法。可谓真道无过涅槃。涅槃无生老病死。吾昔所更苦行如是。尔时众会菩萨叹未曾有。皆发无上平等道心。
四道和合品第二十二
　　尔时座中有菩萨。名曰遍光。神智通达住不退转。弘誓之心不可沮坏。诸佛所称非一非二。乃至恒河沙佛功德无量积行无畏。恒游行无量诸佛世界。同学八人。一名不邪见菩萨。二名直意菩萨三名众相菩萨。四名屈伸菩萨。五名解脱菩萨。六名解缚菩萨。七名印可菩萨。八名得誓愿菩萨。从无央数劫已住尽地得不退转。尔时遍光菩萨白佛言。云何菩萨摩诃萨入四种道无有前后。得成无上等正觉道。于是菩萨昼夜思惟见欲如火。想知念尽颠倒行法。见初利法授阿那含。即彼天宫取道明证。如是不久。或时菩萨在上分地。下观欲界犹如聚沫。断三结使远离三恶于有无有。或有菩萨得根得力立志自在。破有灭无无四等心。等彼此无我想。非去来今亦非等正觉。今此众生于无上道有何差别。佛言。善哉斯问。吾当与汝具分别之。云何菩萨因缘因缘。云何名因缘因缘。两臂钏相掁故名为因缘因缘。彼教我受承声受化。是谓声闻。无师无智不因彼此。故名觉佛。复次菩萨摩诃萨此道彼道共相授决。处证无证周流五道。是谓为觉。亦不见觉。亦不见不觉。不一不二是不二入。菩萨摩诃萨本行习尽解了缘觉。有余无余结使永尽。是不二入。等分众生解了无常。身非我有。内外尽空。是不二入。佛恩流布广普无边。以苦集道得至无为。是不二入。大慈四等覆盖一切。愚惑众生得至真实。是不二入。尔时世尊即说颂曰。
　　声闻辟支佛　　假号音响名
　　犹彼大战师　　腾怨乃为上
　　佛为无等伦　　独步三界尊
　　服心降魔兵　　忍力至涅槃
　　轮转生死苦　　命如琢石火
　　经历亿百千　　求脱无有期
　　佛本无号字　　随人所尊重
　　罗汉辟支佛　　本一无有二
　　如彼定光佛　　授我无上决
　　却后九十一　　于此贤劫中
　　第四最胜尊　　号曰释迦文
　　五浊鼎沸世　　不孝顺父母
　　杀害阿罗汉　　不奉二尊教
　　我所经历处　　非一非二道
　　六趣烦恼中　　经历无央数
　　初中后不寐　　经行修道德
　　敬心自觉悟　　去离三有着
　　昔佛所行愿　　不舍取灭度
　　一身一识神　　与己无别异
　　勤苦数劫中　　精神腐朽败
　　为彼不自己　　故得成佛道
　　我为一切智　　遍教不教者
　　通慧无所著　　一音除狐疑
　　三生须陀洹　　得至无为道
　　况复第一者　　取佛无有疑
　　我今诸弟子　　有学及无学
　　四等拔济苦　　无起无生灭
　　本从思想生　　还从思想灭
　　非我思想生　　非我思想灭
　　行本自有根　　流驰非一端
　　根断无思想　　无复根本念
　　尔时世尊说此颂时。十二那由他众生。皆发无上平等道心。
意品第二十三
　　尔时座上有菩萨。名曰根莲花。惠施无碍行四等心坚固难沮。进止行来不失威仪礼节。从无数劫来常修梵行禅定不乱。分别善恶观察众生。有淫怒痴心。无淫怒痴心。若多若少皆悉知之。游诸佛国供养承事诸佛世尊。善权方便示现无常无我无身无命无人。可行知行可住知住慈愍一切。时根莲花菩萨即从坐起。偏露右臂右膝着地。叉手合掌前白佛言。善哉世尊。四道所趣意何所在。为有意耶。为无意耶。意是果耶。为非果耶。意是有对无对耶。意可见不可见耶。意是过去未来现在耶。非过去未来现在耶。意是仙人法。非仙人法耶。意是有为法耶。无为法耶。意是有漏法无漏法耶。于三法报意何所在耶。意在黑黑报耶。意在白白报耶。意在不黑不白不白不黑报耶。意在不粗行法细行法耶。尔时世尊告根莲花菩萨言。善哉善哉。根莲花菩萨。汝所问义愍念一切。开化众生心意识法。为盲冥者示现光明。汝今谛听谛听善思念之。尔时世尊即说颂曰。
　　最胜无等伦　　清净无瑕秽
　　眼净如莲花　　不为尘所污
　　处世有为法　　坠堕三有难
　　我空彼亦无　　意寂无心识
　　如水在器中　　规矩随前物
　　过去非本有　　现在善恶行
　　未来当坏法　　此意非本意
　　菩萨行大慈　　亦现对无对
　　洗除垢秽病　　安处究竟道
　　人有五盖蔽　　令心有障碍
　　如日照天下　　恒有五事蔽
　　须伦烟雾尘　　闭塞根门法
　　意本无善恶　　随行之所造
　　寂灭空无法　　如果繁折枝
　　譬如芭蕉树　　叶叶空无实
　　四大成人身　　求意无意根
　　意在去来今　　去来今无意
　　分别识心法　　求实无所有
　　意法无形貌　　不可言是意
　　心念若干事　　生灭不断绝
　　过念善恶事　　未来当受对
　　现在行已满　　意造非他为
　　一念九十亿　　有善有恶行
　　一念之所造　　蠲除不可尽
　　况复日月劫　　所造善恶行
　　智者将护身　　坚固不倾动
　　如彼犯罪人　　擎持满钵油
　　若弃油一渧　　罪交入大辟
　　左右作众伎　　惧死不顾视
　　菩萨修净观　　执意如金刚
　　毁誉及恼乱　　心意不倾动
　　解空本求净　　无彼此中间
　　真如四谛法　　趣向涅槃门
　　本我所造行　　牵连身根本
　　非算师弟子　　所可能筹量
　　无数亿千劫　　以身偿罪对
　　象马六畜形　　除人不在次
　　虽得为人身　　聋盲喑哑偻
　　佛出照世间　　边地不见佛
　　苦恼五鼎沸　　纯恶不闻善
　　颠倒邪法兴　　真性中道衰
　　我于无数劫　　持行如油钵
　　爱身自将护　　引致无畏处
　　九十六种兴　　如夜见萤火
　　佛日照世间　　除去诸闇冥
　　佛出世人乐　　医出病人乐
　　宝出贫人乐　　得佛涅槃乐
　　苦行忍辱乐　　我不着色乐
　　悭贪布施乐　　持戒不犯乐
　　面受圣教乐　　思惟禅定乐
　　有无平等乐　　难遭值遇乐
　　地狱八难苦　　无救第一苦
　　种子腐败苦　　生苗不成苦
　　生天入罪苦　　正见颠倒苦
　　难陀拔难陀　　绕着须弥苦
　　劫烧火炽苦　　心悔求佛苦
　　一行向一道　　一心意不回
　　一身修道德　　终竟成一宝
　　修一不离一　　端严一识一
　　守一不离一　　故名独一步
　　当其世尊说此颂时。十六那由他众生初行道迹。除去尘垢得法眼净。于无所著入空三昧。
定意品第二十四
　　尔时座中有菩萨。名曰持空。相好具足入四法门。辩才第一修持佛土。一一佛土留身教化。现生现灭随人高下。言语音响有甜有苦。说去知来现在明了。前人问一报以万亿。义味深邃难可思量。尔时持空菩萨即从座起。偏袒右臂右膝着地。前白佛言。云何菩萨度苦众生。佛告持空菩萨。能使众生闻苦声响苦行菩萨断苦灭苦不见苦本。一道推苦由恩爱而生。集结恩爱缚着人心。以药疗治二十八行无从苦本。积行累劫灭以复生。邪见众生称言真道。转入清净三昧定意。清净无瑕无彼无此。心识开悟暂得定意。善哉我利。安隐快乐无过此胜。意识心结当时渐解。谓是真道此非真实。何以故。虚伪诳法非佛本行。古昔诸佛所行真实。非我非过佛所行法真实。四不思议。何谓为四。持意菩萨能令佛土三千大千刹土尽为七宝。还复如故。是一不思议。如我今日处母胞胎。引及无量阿僧祇众生。不度者度不到者到。除垢至无垢。是二不思议。我本誓愿要度苦人到无苦处。一苦不度吾终不取涅槃。是三不思议。佛身无量非东西南北方之所能受。独一无侣自性法空。观别众生自观己性。此好此丑。此净此不净。此地水火风。此我所此非我所。此苦此非苦。此乐此非乐。此常此非常。此今世此后世。作福得福作罪得罪。尔时世尊即说颂曰。
　　身如灰土粪　　四大和合成
　　无风水庄严　　地大各自离
　　火灭在斯须　　识无住处所
　　多罪积苦本　　此是识所为
　　我今知识本　　舍汝不有汝
　　五色玄黄彩　　坏败人心意
　　如人出入息　　行法不久停
　　解知非常苦　　无我彼中间
　　一音报万亿　　兴显第一教
　　无常苦空身　　晓了诸法相
　　一还住六净　　解空无相愿
　　了身非我有　　如佛教化众
　　留身心识离　　若佛无此神
　　云何分身化　　随前罪福报
　　各令充足愿　　今受后不受
　　现在亦如是　　杀害父母罪
　　亦现亦不现　　犹如拍鞠报
　　神识之所染　　或逆或变悔
　　一意向清净　　无为大导师
　　舍身去俗累　　本无因缘法
　　其报如影响　　如有亦不有
　　邪见言真实　　痴网所缠裹
　　从黑还入黑　　不别清白法
　　戒忍有五行　　无畏无所惧
　　定力动大千　　降魔如使兵
　　人求无上道　　有退有进者
　　如河趣大海　　往多达者少
　　遭遇大悲缘　　善权渡彼岸
　　佛为一切智　　无染无所著
　　我本行苦业　　舍国城妻子
　　除父母师长　　不惜身体命
　　如人行旷野　　渴乏须浆水
　　遇河泉池井　　自济无渴乏
　　人受四大身　　有定不定处
　　况识无善恶　　受报识明白
　　持戒七宝堂　　天女数百万
　　天乐自娱乐　　念念无愁想
　　佛力一切智　　遍润一切人
　　先进五神通　　甘露法自润
　　称扬四句义　　无前后中间
　　法法然炽法　　法性内外通
　　如我本所造　　爱使之所缚
　　展转五道中　　以为屋舍堂
　　天道琢石光　　寻究无有尽
　　盲龟浮木孔　　时时犹可值
　　人一失命根　　亿劫复难是
　　海水深广大　　三百三十六
　　一针投海中　　求之尚可得
　　一失人身命　　难得过于是
　　奉律持戒人　　处世难可值
　　于亿千万劫　　佛如优昙花
　　有缘众生等　　受化于佛道
　　断灭除结使　　永尽无想着
　　当佛说此颂时。十二那由他众生。信根坚立无有倾邪。皆发无上正真道意。
光影品第二十五
　　尔时世尊于母胎中广说大乘不可思议。将欲灭度示现光影神德。令诸会者皆同一色。如佛金色无若干差别。诸天龙神阿修罗迦留罗紧那罗摩睺罗伽人与非人。及四部众比丘比丘尼优婆塞优婆夷。或有向或有得果。悉令同色。欲闻如来光影定意建立功德。解脱无碍四辩才智应对捷疾。想知灭尽所可救济。为人重担行来进止。不失威仪如诸佛法。常所讲说苦集灭道。导引众生入四意止。法成就断意觉力师子无畏。贤圣八道空无想愿。时会中有菩萨。名曰贤光。即从坐起偏露右臂右膝着地。叉手合掌前白佛言。如来应供正遍知明行足善逝世间解无上士调御丈夫天人师佛世尊。放此光明普照三千大千世界。此光明所化如佛化不。佛力功德非一非二。光明所接不可穷尽。此二德行有何差别。唯愿世尊。解释疑结。使未信人永无狐疑。尔时世尊告贤光菩萨曰。汝所问者。皆是如来神力。何以故。如来神光济度众生无所挂碍。从阎浮提上至果实天。光明远照演说六度无极。布施持戒忍辱精进禅定智慧。如佛神口度脱众生无彼无此。济度无数阿僧祇众生。皆是佛光荫凉覆盖。尔时光明有自然音响。而说颂曰。
　　过去无数佛　　靡不放光明
　　一一诸光明　　说六度无极
　　戒忍解脱门　　乐法以自娱
　　初说三空定　　以次成就道
　　三毒等分人　　无缚无所著
　　结结四十八　　无救罪门无
　　非真行道人　　所可经历处
　　三活欢喜门　　神人迹可贵
　　上胜所经过　　得至无为岸
　　立行不退转　　无畏神力威
　　神光所接度　　非百亿万倍
　　如彼一光明　　分为微尘数
　　一尘作诸刹　　无数不可称
　　佛力不可尽　　非有亦非无
　　一光演说法　　度脱阿僧祇
　　法身自然空　　内外清净行
　　烦恼八万四　　定意不起乱
　　昔吾九十二　　劫数难可尽
　　端坐树王下　　行道不中退
　　人天须伦鬼　　劝请问我义
　　神光远接度　　度脱无央数
　　过去式弃佛　　留光后教化
　　得入彼光里　　消灭三毒患
　　次佛惟卫尊　　神德不可量
　　亦复留光明　　拯济苦恼人
　　拘那含牟尼　　特出三界尊
　　今在仙人山　　光影炳然着
　　句楼天中天　　无著无所染
　　寂灭入涅槃　　留光在后化
　　迦叶本无尊　　所度不可量
　　亦以光明德　　令度不度者
　　我释迦牟尼　　处胎而说法
　　身此光明彼　　遍满诸佛刹
　　此非小节人　　所可能筹量
　　唯佛能量佛　　功德无差别
　　当来诸佛等　　皆以光明化
　　现可度众生　　先光而后法
　　尔时世尊说此颂已。当其座上百七十亿众生。闻佛说此光明神德。皆发无上平等度意。
破邪见品第二十六
　　尔时世尊入正定三昧。分身变化放大光明。欲令菩萨摩诃萨。及四部众比丘比丘尼优婆塞优婆夷。破魔境界住于正地。告诸会者。吾念过去九十一劫。在清明城北雪山南界。师宗五千人山中苦行。我于彼众最小弟子。讽诵经典算数技术。天文地理靡不综练。彼众常法。其有弟子所学已成当报师恩。时我一己亦无财物宝货可奉上师。即跪拜谢欲下山人中乞索。师不见听。如是再三求哀乞索。师复不听。何以故。以我明晓经典众中最胜。师告我言。吾有秘要宝藏经典。卿未讽诵。何为舍吾人间乞求。尔时师即以秘要一句五百言。使我讽诵。未经数日诵习已讫。即前白师。见听下山乞求欲报师恩。师复不听而告我言。汝当学问秘谶文书。日月星辰灾怪祸福山移地动。汝亦未知。何为欲舍我人间乞求。复更出经一句千言。敕教我诵读。又未经几日复得成就。白师求乞欲报师恩。师复不听。吾更有经一句万言。经中众宝卿亦未诵读。何由欲舍吾乞求。即复出经使诵读。未经几日已复通达。技术灾怪众星运度皆悉明了。时师殷勤欲得留住。更无异经可以学者。即辞师下山诣村乞求。见异学梵志众五千余人。于大聚落而共祠天。彼祠天法杀五百牸牛。五百羯羊。五百骆驼。五百匹马。象中精健六牙成就。五百女人。金杖一枚金澡罐一枚。白氎千张。金银钱各五万。此诸宝物祠天讫当入于师。时我下去衣裳尘垢。先在山中苦行积年披鹿皮衣。闻彼聚中异学梵志师宗五千人设大坛会我即过之。时彼师长问吾。经典技术多者得为上座。经典少者乃处下座。彼师所知。不能通达秘要谶记。以我为上座。彼师嗔恚此为何人。珍宝杂物今应属我。此人见夺。若当更生共相值遇。要当报怨。如今夺我无异。时我即说。邪见颠倒非真非实。分别有无为说涅槃。无生老病死无彼无此。中间自相法观清净四无所畏。为福生天为罪地狱。悭贪饿鬼抵债畜生。善恶之报如影随形。时五千人心识开悟。即请我为师。时象马牛羊骆驼尽应杀之。而我不杀。金杖澡罐我应取之。我即以与上座嗔者。五百女人还寄祠祀之主。五万金钱吾取五百。五万银钱吾取五百。余寄祠主。吾从村至村。从国至国。渐渐至清明城东门外。见五百梵志耆年宿德。学道日久日曝火炙形貌丑秽。吾即以五百金钱各与一枚。辞别入城。见城中人香水洒地除去尘秽。悬缯幡盖行列端严皆欲出城。我小前行见一女人持花七枚。我时左右顾视。求香觅花了不能得。即问此女。汝花可得者。吾欲买之。女报我言。此花王花。佛当入城将用上佛。不可得也。菩萨复以善权方便。更告语女。吾有宝钱五百枚。一花百钱若见与者。出钱相付。女贪得宝即以五花与之。行数十步女自念言。此人颜貌端正身披鹿皮衣。贪我五枚花不惜银钱。此必有以。回头唤言。男子卿用花为。报言上佛。时女闻佛名。即以二花持用寄我。我即出城遥见佛来。诸天人民填塞道路。无有空缺地可礼拜。佛前有一汪水可受一人。吾即解发布发水中。即以此偈而赞叹佛。
　　破爱憍慢心　　能灭欲怒痴
　　第一光相足　　唯佛照我心
　　昔我所求愿　　今日得见佛
　　今散五茎花　　愿得不退转
　　余二非我花　　王女寄上佛
　　无上大导师　　见愍蹈我发
　　时光明如来。见我心发大弘誓不可沮坏。即以偈而赞我言。
　　摩纳发大心　　旷济无数人
　　弘誓不自为　　殖众功德本
　　却后无数劫　　五鼎五浊世
　　成佛度众生　　号字释迦文
　　光相三十二　　奇特人中尊
　　受慧称佛竟　　地六反震动
　　诸天世人民　　见我得记别
　　常想众结灭　　皆愿生我世
　　尔时光明如来。即以足蹈我发上过。佛以神力接我五花及以我身。即在虚空。余有二花在佛左右肩上。吾昔所行。破五千梵志祠天事火之具。使行正见八平等法。坐卧经行步步饶益度脱众生。从此以来未曾坠堕三涂八难世智辩聪边地佛后。尔时座上魔界众生。计常断灭。言苦有乐。无常谓有常。无身谓有身。习四颠倒不识明慧。五盖自覆贪着利养。尔时世尊欲度斯等。邪见之人。重说颂曰。
　　邪见非真道　　如彼铁嘴虫
　　破骨入髓脑　　苦痛无央数
　　利养坏道德　　智者所不习
　　躬行坚固心　　净除无明法
　　尔时世尊说此邪见句义味义字义。说真实法。无央数百千众生。皆发无上正真道意。
文殊身变化品第二十七
　　尔时世尊无所著等正觉。入上尊定意三昧。观察过去当来今现在菩萨摩诃萨劫数多少。应从一劫二劫乃至百千无数亿劫。应取般涅槃者。或有菩萨摩诃萨供养诸佛功德成就。教化众生净佛国土。或有菩萨摩诃萨行八住童真。不取妻息除淫欲想。自住其地无父母兄弟。得成无上正真等正觉。佛告文殊师利现汝古昔七十九劫于花光世界。在胎说法全身舍利。其土人民身长千由旬。佛身万由旬。东西南北四维上下。无量无限不可称计。非算师算师弟子所能筹量。根本清净汝本在彼。佛身光相示现神足。令此大会得一睹见。于如来种利益众生。尔时世尊即说颂曰。
　　文殊本成佛　　在胎现变化
　　方身万由旬　　光明相炳着
　　目如青莲花　　唇口珠火明
　　方白四十齿　　眼眴上下迎
　　诸天龙鬼神　　香花归命礼
　　今我处此胎　　比方汝彼刹
　　于十六分中　　不得如毫厘
　　如来神德化　　通达无所碍
　　禁戒香远布　　诸佛悉叹誉
　　此今诸来会　　欲问难有法
　　软首现汝力　　蠲除疑网结
　　尔时文殊师利菩萨摩诃萨。不离本座即以神足定力。犹大力人屈伸臂顷。接华世界。内娑诃世界释迦牟尼母胎会中。二佛世界不相障碍。现身佛相众好具足坐树王下。敷演深奥最胜之法。彼土菩萨亦来亲近释迦文佛。供养承事香花幡盖。释迦文尼菩萨弟子亦彼至彼礼事供养。彼此音响说甚深妙法。共相开通无有挂碍。彼说无生此亦如是。我说意止彼亦如是。意断根力觉道彼此无异。彼说苦空非身此亦如是。尔时文殊师利即说颂曰。
　　观内外清净　　缘灭想亦然
　　十方诸佛刹　　神德无有异
　　皆由众生根　　现有妙不妙
　　计我成佛身　　此刹为最小
　　座中有疑故　　于胎现变化
　　我身如微尘　　今在他佛国
　　三十二相明　　在在无不现
　　本为能人师　　今乃为弟子
　　佛道极广大　　清净无增减
　　或欲见佛身　　二尊不并立
　　此界现受教　　我刹见佛身
　　此刹有劫烧　　我土无坏败
　　佛力悉周遍　　众生心非一
　　众会听我说　　除此更有余
　　佛刹名无阂　　佛名升仙尊
　　国土倍复倍　　清净无瑕秽
　　国城皆七宝　　水精琉璃地
　　八解甘露池　　洗浴去尘垢
　　令住无碍处　　[火　　霍]然睹大明
　　彼升仙佛者　　勿谓为异人
　　众会欲知者　　我身软首是
　　置此更有余　　刹土名究竟
　　佛名大智慧　　过诸菩萨量
　　彼无二乘学　　辟支声闻等
　　菩萨摩诃萨　　无有欲怒痴
　　根败叶不生　　况复有果实
　　大人相具足　　先救后自济
　　命如五河流　　五使五缠结
　　五盛阴唼嗽　　轮转五道中
　　七使勋坚着　　不离七生处
　　无为八正道　　除去八邪业
　　八慧清净观　　洗以八解水
　　八住八除入　　有为八法道
　　苦法有九分　　六趣众生行
　　究竟九无阂　　庄严佛道树
　　十力无畏法　　被慈弘誓铠
　　手执智慧剑　　芟除结使林
　　此界诸众生　　贪着生贡高
　　重病离良医　　疗治方更剧
　　犹如野火炽　　焚烧山林泽
　　随岚大风吹　　焰炽何时灭
　　今我等世界　　广演大智慧
　　我如今日身　　大智如来是
　　尔时文殊师利说此颂已。无量阿僧祇众生。皆悉愿乐生花刹土。时文殊师利还摄神足。现释迦文佛菩萨弟子。国土多少还复如故。
八贤圣斋品第二十八
　　尔时座中有菩萨。名曰智积。于过去佛造众德本降伏魔怨。善权变化庄严佛土。于无央数修行忍辱。忍心不阙禅行不废。于大众中为师子吼。独步三界随时上下。靡所不入应适无方。能使山河石壁皆为七宝。给施贫穷四事不乏。解了空观法性清净。分别三世威仪法则。如幻如化如镜中像。如热时焰如空中响。所将眷属根本成就。奉持禁戒不犯毫厘。即从坐起偏露右臂右膝着地。叉手合掌前白佛言。快哉世尊。如来所化无不周遍。天龙人鬼皆至道场。空界众生及以胎化。所可济度不可称量。唯愿世尊。分别六趣善恶之行威仪禁戒。初中竟善一一分别。使未学者学未知者知。佛告智积菩萨。善哉善哉。能问如来甚深之义。今当与汝分别善恶禁戒所趣。谛听谛听善思念之。吾昔一时无央数劫为金翅鸟王。七宝宫殿后园浴池皆七宝成。游戏园观心得自在。所行法则如转轮圣王。内宫妇女状如天人。于百千万劫。时乃入海求龙为食。时彼海中有化生龙子。八日十四日十五日。受如来斋八禁戒法。不杀不盗不淫不妄言绮语不劝饮酒。不听作倡伎乐香花脂粉高广床。非时不食。奉持贤圣八法。时金翅鸟王身长八千由旬。左右翅各各长四千由旬。大海纵广三百三十六万里。金翅鸟以翅斫水取龙。水未合顷衔龙飞出。金翅鸟法。欲食龙时先从尾而吞。到须弥山北有大缘铁树。高十六万里。衔龙至彼欲得食啖。求龙尾不知处。以经日夜。明日龙出尾语金翅鸟。化生龙者我身是也。我不持八关斋法者。汝即灰灭我。金翅鸟闻之悔过自责。佛之威神甚深难量。我有宫殿去此不远。共我至彼以相娱乐。龙即随金翅鸟至宫殿观。看今此眷属不闻如来八关斋法。唯愿指授禁戒威仪。若寿终后得生人中。尔时龙子具以禁戒法使读诵。即于鸟王宫。而说颂曰。
　　七宝宫殿舍　　庄严极快乐
　　行满戒不具　　受此金翅身
　　我是龙王子　　修道七万劫
　　以针刺树叶　　犯戒作龙身
　　我非胎生龙　　湿生及卵生
　　转身不退转　　兴显佛法众
　　汝今受八斋　　化汝眷属等
　　奉禁无所犯　　必得生善处
　　我宫在海水　　亦以七宝成
　　摩尼颇梨珠　　明月珠金银
　　可随我到彼　　观看修佛事
　　复益善根本　　滋润悉周遍
　　尔时金翅鸟闻龙子所说。受八关斋法口自发言。自今以后尽形寿不杀。如诸佛教金翅鸟眷属。受三自归已。即从龙子到海宫殿。彼宫殿中有七宝塔。诸佛所说诸法深藏。别有七宝函满中佛经。十二因缘总持三昧。见彼龙子及诸龙女。香花供养礼拜承事。犹如天上难檀婆那罗金殿无异。龙子语金翅鸟。我受龙身劫寿未尽。未曾杀生娆乱水性。尔时龙子复与金翅鸟。而说颂曰。
　　杀是不善行　　减寿命中夭
　　身如朝露虫　　见光则命终
　　持戒奉佛语　　得生长寿天
　　累劫积福德　　不堕畜生道
　　今身为龙身　　戒德清明行
　　虽堕六畜中　　必望自济度
　　是时龙子说此颂时。龙子龙女心开意解。寿终之后皆当生阿弥陀佛国。佛告智积菩萨。我宿命所行戒德完具。得成菩萨化现自在无所不入。亦入于金翅鸟亦入于龙子。亦入于鱼鳖鼋鼍所化如是。
菩萨处胎经卷第五
五乐品第二十九
　　尔时世尊。观察众生心识所念。欲知如来所经历处。曾生金翅鸟中受龙子教诫。所度无量不可称计。齐是更有余愿闻其意。佛知众生心中所念。将欲示现本所造行身口意法。诸族姓子族姓女。听我所说。昔有天帝释。去世已来经无数劫天福自然。于三千大千诸释之中最尊第一。罗睺罗阿修罗王。生女端正。具足女法六十四能。行步进止不失仪则。面如桃花色。口出言气如优钵莲花香。身作牛头栴檀香。不长不短不白不黑。不肥不瘦具足女法。时释提桓因内自思惟。我今此宫天女众多。颜貌端正诸天中胜。然不如彼阿须伦女。今我宁可集诸兵众与彼共斗。可得彼女给我使令。作是念已即召诸天论说斗事。诸天白帝释。诸天斗战必不如彼。权可遣执乐神等。手执琉璃九十九弦琴及一弦琴。歌叹我天受福。快乐无量功德。诸天称善此语可从。即敕执乐天子般遮翼等。严办乐具即于天上忽然不现。如有力士屈伸臂顷。已至阿须伦王婆呵前立。弹琴出声作如是颂。
　　我是天帝释　　绝妙弹琴师
　　歌曲音相和　　清净声极妙
　　如我彼天乐　　无有忧畏想
　　念则衣食至　　七宝甘露珍
　　金银床玉机　　转关身回旋
　　视乐无厌足　　天中尊第一
　　今遣我等来　　欲说无诤行
　　并献甘露食　　求欲作婚姻
　　我主彼宫殿　　琦珍不可量
　　天女为眷属　　非千万亿数
　　知婆呵有女　　应与我给使
　　若不见与者　　正尔兵众征
　　须伦闻此语　　嗔恚极炽盛
　　小物兴大意　　乃欲有所为
　　我虽无甘露　　豫以自充饱
　　亦有大兵众　　足得相距逆
　　尔时般遮翼等。闻此语已即还。以此语具向天帝释说。时婆呵阿须伦王。即敕左右促集兵众。吾有所伐正尔令办各勿有疑。即以此偈向所敕说。
　　豪贵天帝释　　遣使般遮翼
　　歌颂出五音　　求我为婚姻
　　及彼未集兵　　我宜先集众
　　往攻不用力　　万得不一失
　　时彼阿须伦臣佐。闻此教已即集四兵。往诣须弥山腹。坏曲脚天宫。次坏风天宫。次坏马天宫。次坏庄严天宫。时有天子名曰大力。诣释提桓因所。天王。当知阿须伦婆呵集诸兵众。已坏四门天子。天王。今欲如何。时天帝释忆本所诵。口说颂曰。
　　诸佛威神力　　救护我今厄
　　忍慧破恚怒　　解脱安隐处
　　昔我无睡眠　　昨日忽眠寐
　　此睡非吉祥　　须伦侵我境
　　尔时天帝释忆佛功德。须伦兵众渐渐却退。从四门后园。入池水中藕茎糸孔中藏。时释提桓因即敕大臣。汝速集兵众。吾欲逐阿须伦兵众。尔时帝释诸臣受天王教。即集天众从四门求觅。但见刀铠弓箭在地。不见须伦众。转转前进直入阿须伦宫殿。见婆呵阿须伦女数千万众。不见阿须伦身。将诸女众归诣忉利天宫。时诸阿须伦等。求哀归命向释提桓因。我等愚惑。不知佛弟子神力巍巍如是。我等先祖信奉如来。闻佛有戒不取他物。今天王释。将我眷属尽填天宫。非佛弟子所行法则。帝释闻之怅然不乐。须伦此语。证我犯不与取戒。我宁当奉禁不犯偷盗。即还诸女。尔时阿须伦王。即以最所敬女奉天帝释。天帝释。即以美甘露与须伦。须伦与天和合共修行善。不杀不盗不淫不欺不饮酒不香花脂粉非时不食。奉持如来三归依法。吾昔所行无数生中作转轮圣王。无数生中作天帝释。无数生中作梵天王。奉持贤圣八关斋法度难救厄。设四天下满中火焰譬如劫烧。一心归命称如来名。持八关斋法投身入火焰不能烧。若满中水水不能溺。八关斋者诸佛父母。
紧陀罗品第三十
　　尔时座中有菩萨名曰信解脱。过去无央数阿僧祇劫为紧陀罗王。须弥山北过琉璃山。琉璃山北过小铁围山。铁围山北有大黑山。紧陀罗王在中治化。过去无数恒沙诸佛。亦不睹见亦不闻法。亦无有圣众教化。无日月星辰光明所照由昔积福一施之报。居在七宝宫殿寿命极长。何以故。本在人间值遇良田。有大长者造佛塔庙。此紧陀罗。布施一刹柱成办庙寺。复以净食施彼工匠。寿终命尽作胸臆神王。在两山中间。自然七宝宫殿屋舍。昔在人间居财无量。有一沙门中时持钵乞食。妇见沙门在门乞食。即擎饭施与。长者见妇与沙门食。即便嗔恚。此何乞人瞻视我妇。当令此人手脚破坏。寿终之后受此丑形。八十四劫恒无手足。在人间时学仙人法在深山中。诵习咒术能移动日月。以夜为昼以昼为夜。呼吸之顷能吐出金银七宝。能使枯树悉生枝叶花果。能使海水消竭。在火不烧身能飞行。眼能彻视自识宿命。知他人心耳远闻声。眷属弟子五百人闻佛出世。佛名清净光如来应供正遍知明行足善逝世间解无上士调御丈夫天人师佛世尊。说微妙法初中竟善。大慈平等功勋难量。我将诸弟子从深山出。飞行经过王宫后园浴池。见诸采女在池洗浴。我及弟子。下见妇女生染爱心皆失神足即堕园中。时我嗔恚故来求佛失我神足。时采女众见五百丈夫尽在园中。寻入白王。王敕左右。将彼人来。我欲问之。寻将诣王。王问言。卿等何人。答曰。我等在山学仙道人。山中诵习咒术。能移动日月。以夜为昼以昼为夜。乃至耳远闻声。眷属弟子五百人。闻佛出世佛名清净光。我将诸弟子从深山出。飞行经过王宫后园浴池。见诸采女在池洗浴。我及弟子。下见妇女生染爱心。皆失神足即堕园中。时王告之曰。汝等在深山学仙道来为久近耶。答曰。二十二小劫。王复问曰。积劫学道心如死灰不动不摇。云何欲心而失神足。答曰。本谓真道神灵第一。踊没自在所念皆成。不图今日忽然失道。惭愧圣王随王刑罚。王告之曰。汝本学道二十二小劫。形枯心疲所习不真。如愚惑人空中求宝。于真际法不获实相。汝所求师如来等正觉者。近在岳跱山中。我当将汝等往至佛所。若佛有所说当奉行之。尔时大王。即严驾羽宝之车具五威仪。将诸眷属及五百仙学人等。往诣岳跱山。王即下车解剑去盖。却五威仪步至佛所。头面礼足在一面坐。尔时国王须臾退坐。前白佛言。此五百人。在山学仙二十二小劫。闻佛出世欲来见佛。飞过后宫贪着欲爱即失神足。唯愿世尊。与说微妙之法。当令还复五神通道。佛告大王。此五百人所行善根。成便坏败终不究竟。本为长者。比丘乞食嗔恚言。使汝无手足。无数劫中作胸臆神王。在大铁围黑山中间。虽复受报日月所不照。先在人间以刹柱施人。以一施之惠与辟支佛。后得人身于山中学仙。欲心炽盛还失神足。此缘久有非适今也。此五百人于今世命终。皆当生无怒佛所。彼佛与说生老病死十二因缘。苦无苦本集灭道果。亦复如是。佛说是时王意开解。亦乐欲生无怒佛所。尔时国王及五百仙人。即从座起礼佛而去。
香音神品第三十一
　　尔时世尊知诸众会心中所念。便入定意无形三昧。随众生音而济度之。昔我人间为香音神王。一阎浮提二阎浮提。乃至无数恒沙阎浮提。男女眷属以香为食。衣被服饰皆悉香熏。或生北方郁单曰土。拘耶尼。弗于逮。在在所生为香音王。或寿一劫二劫三劫。乃至无数阿僧祇劫。知有佛有法有比丘僧。心常远离而不亲近。何以故。贪着五乐以善香为乐。于善香中不闻余音。但闻五欲歌叹戏乐。终日竟夜不知厌足。有善知识昔修善根。从地踊出半身人现。而告我言。此处乐耶。何为贪着。此非真实清净之行。除去香熏可得安隐处。此香为灾为幻为化。今佛在世可往受教。得清净香遍满诸方。香音神王闻之极大欢喜。善哉善哉。善知识。欲导引我示清净香。今正是时佛为所在共往礼拜。尔时踊出地神。即以偈告香音神曰。
　　如来无所著　　今在南方界
　　在胎清净观　　眷属无央数
　　烧诸众妙香　　悬缯花盖幡
　　供养如恒沙　　戒德甚深香
　　遍满十方界　　其有闻香者
　　尽得无上道　　汝可将眷属
　　往到阎浮提　　一心归依尊
　　当自面见佛　　佛德无边岸
　　各随本所行　　一闻三句义
　　成道不移坐　　三空慧定力
　　十八不共法　　大人相好具
　　汝后必获之　　紫磨金色体
　　软细不受尘　　法身智慧定
　　汝当悉具得　　到彼勿怀惧
　　正心莫生疑　　勇猛不怯弱
　　便逮师子步　　分别身心观
　　悉解空自然　　眼识无色本
　　除对不造垢　　当行三法门
　　现后及中间　　获净三通慧
　　总持无碍法　　无常无乐想
　　劫数造不善　　慧火弹指烧
　　金银宝琉璃　　须弥四宝成
　　劫烧火所焚　　行报不可灭
　　如来在世化　　愍彼不为己
　　处处在在生　　尽缘缚着人
　　如人射虚空　　箭穷还到地
　　供养诸福田　　不选必贤圣
　　亦如服毒药　　处处求解具
　　毒气转隆盛　　命终亦不久
　　宿有善知识　　授以解药具
　　次第不选择　　会值解药法
　　行施作福业　　不选择高下
　　此福圣所誉　　最尊为第一
　　时香音神王。闻踊出地神语。心开意解五体投地。汝为我师化我童蒙。我今愚惑不别真伪。受我悔过如痴如愚。尔时地神即从地踊出。现佛金色身三十二相放大光明。以神足力接香音神至于胎观。彼诸会众无觉知者。佛告诸来会者。吾从无数阿僧祇劫。能大能小入细无碍。或在天上劫数教化。或在人中代彼受苦。或在畜生饿鬼地狱。分身教化无所不入。时香音神王。及七十二亿眷属。寻发无上住不退地。
地神品第三十二
　　尔时座中有菩萨名曰善业。即从座起偏露右臂右膝着地。叉手合掌前白佛言。欲问所疑听者敢说。佛告善业。恣汝所问。吾当为汝一一分别。善业白佛言。云何世尊。六大众神何者为妙。地水火风空识耶。尔时世尊即以神足。令彼地神从地踊出在地界立。水神从水踊出水中立。火神从火踊出火中立。风神从风踊出风中立。空神从空踊出空中立。识神从识踊出识中立。佛告善业。此六诸神汝自问之。善业菩萨即问地神。于六大中汝为妙不。地神报言。于六神中我为最胜。所以者何。所生万物山河石壁树木花果。皆依我住。一切众生有形之类。依而得存。以是义故我为最妙。
　　尔时善业菩萨问水神曰。汝于六神为最妙不。水神报言。于六神中我为最胜。所以者何。若无水者。地为枯干无有滋润。草木花果皆为枯燥。众生之类有形之属皆当渴死。以是义故我为最胜。尔时善业菩萨次问火神。六神之中汝为最胜不。火神报言。于六神中我为最胜。所以者何。若无火者。万物滋长云何成熟。若遇霜雹冰寒雷电。一切众生有形之类皆当冻死。以是义故我为最胜。尔时善业菩萨次问风神。六神之中汝为妙不。风神答曰。于六神中我为最妙。所以者何。若无风者。树木花果根芽茎节不得成熟。一切众生有形之类。进止动摇皆是我风。以是义故我为最妙。尔时善业菩萨次问空神。于六神中汝为妙不。空神报言。于六神中我为最妙。所以者何。山河石壁树木花果。一切万物有形之类。行来进止我能含容。使得调畅通达往来。以是义故我为最妙。尔时善业菩萨次问识神。于六神中汝为妙不。识神答曰。于六神中我为最妙。所以者何。此五大神是我仆从我是其王。行来进止若好若丑。可避知避可就知就。彼皆盲冥我为眼目。以是义故我为最妙。尔时地神白善业菩萨言。此事不然。何以故。恒为识神之所诳惑。不示径路。我欲得坚[革　　卬]反与柔软。时复须软反与我[革　　卬]。我欲诣南反将至北。贼中之贼不过识神。自称为王此事不然。尔时水神白善业菩萨言。识神所说是事不然。何以故。水能润渍成长万物。我性须冷反与我热。烧炙消尽永无冷性。为识所诳。以是义故识言非也。尔时火神白善业菩萨言。识言非也。何以故。火能熟物亦为光明。树木华果随时成长。若无火者识何所依。以是义故识言非也。尔时风神白善业菩萨言。识言非也。何以故。万物成长行来进止动摇。识制止于我不令动转。以是义故识言非也。尔时空神白善业菩萨言。识言非也。何以故。我空法无物不含。含容万品进止行来。通达无阂皆是我空。若非空者识何所依。以是义故识言非也。尔时世尊问善业菩萨。此六大所论有句义耶。无句义耶。有味义耶。无味义耶。有字义耶。无字义耶。善业菩萨白佛言。世尊。如五大性各各均等。何以故。地界多者水界少者则不成就。水界多者火界少者则不成就。火界多者风界少者则不成就。风界多者空界少者则不成就。空界多者识界少者则不成就。五界等者识不分别则不成就。尔时善业菩萨即说颂曰。
　　识神无形法　　五大以为家
　　分别善恶行　　去就别真伪
　　识示善道处　　永到安隐道
　　识为第六王　　余大最不如
　　佛告善业。汝所问者皆是如来威神力故。尔时座上百七十亿众生解识深法。悉发无上正真道意。
人品第三十三
　　尔时座中有菩萨名曰法印。闻如来说六大众生受五阴形。分别内外解了空无。内心生疑。识为乱想非真实法。何者是人。云何是人。人从何生。佛告法印菩萨。善哉善哉。汝所问者。皆是诸佛威神所接。所以者何。过去无数阿僧祇恒河沙诸佛。及当来无数阿僧祇恒河沙诸佛。分别人本假号名字不可思议。非彼二乘罗汉辟支所能筹量。汝今谛听谛听善思念之。吾当与汝具分别说。犹如此娑呵世界阎浮提出众生种。此事不然。何以故。非真实性故非人种。东弗于逮亦非人种。北郁单曰亦非人种。西拘耶尼亦非人种。除无量寿佛及阿閦佛国。除庄严刹土虚空际佛。除我今日诸坐菩萨余诸尽非人种。何以故。从本已来乃至成佛于其中间。初不为恶此是人种。犹如有人修身口业于不修者。是谓人种。受三依法于不受者。是谓人种。奉持五戒于不奉者。是谓人种。修行十善于不行者。是谓人种。向须陀洹于不向者。是谓人种。得须陀洹于不得者。是谓人种。向斯陀含于不向者。是谓人种。得斯陀含于不得者。是谓人种。向阿那含于不向者。是谓人种。得阿那含于不得者。是谓人种。向阿罗汉于不向者。是谓人种。得阿罗汉于不得者。是谓人种。向辟支佛于不向者。是谓人种。得辟支佛于不得者。是谓人种。向佛道者于不向者。是谓人种。得佛道者于不得者。是谓人种。故号人尊如来应供正遍知明行足善逝世间解无上士调御丈夫天人师佛世尊。是谓人种。佛告法印菩萨如今善听。过去诸佛于现在未来。是谓人种。现在于未来。是谓人种。未来于过去现在。是谓人种。于三世法。现在于过去未来。最为第一。何以故。如来于现在中能行过去未来法。何以故。胜过去已灭未来未至法性自然。非过去能灭现在未来。非未来能灭过去现在。尔时世尊即说颂曰。
　　过去等正觉　　遗教度众生
　　分别人根本　　上中下微妙
　　现在最胜佛　　明过知未来
　　除灭前后结　　独照如日明
　　苦行众生等　　两足及四足
　　为说甘露法　　充满除众想
　　诸天十善行　　从一二十二
　　上天下非天　　功德之差降
　　如来众相具　　行善无瑕秽
　　积德如安明　　清净行无垢
　　若人生诽谤　　言佛非真道
　　死入阿鼻狱　　诸佛不能救
　　口气腥臊臭　　支节烦恼热
　　恶念遂炽盛　　斯由诽谤罪
　　行善修功德　　识神向善处
　　如人入池洗　　清净无尘垢
　　罗汉辟支佛　　断灭永不生
　　不念吾我身　　去离五道苦
　　佛本所行法　　得诸佛印可
　　今得为人尊　　故号天中天
　　世尊说此颂已。语法印菩萨。是谓人种。尔时法印菩萨即从座起偏露右臂右膝着地。叉手合掌前白佛言。善哉世尊。快说斯义。我等众会。于如来所则非人种。云何示现得为人种。佛告法印菩萨。解知诸法空无所有。无彼无此不见彼此者。是谓人种。观察法性无去来今。解知法性空寂无二。是谓人种。于四道果有成就者无成就者。不见有一亦不见二。是谓人种。于众相法。不见庄严亦不见不庄严。解了空寂非一非二。是谓人种。佛国清净除欲怒痴。亦不见净亦不见不净二事虚空。是谓人种。分别道性三十七品。有成有败。不见俗界有人无人。是谓人种。发意弘誓不自为己。安处众生住在无畏。不见有住不见无住二事平等。是谓人种。分别禅定心无染着。执意如空无能移动。亦不见定亦不见不定。是谓人种。众生邪见导示善处。以八正法洗除心垢。亦不见正亦不见不正。是谓人种。于四部众比丘比丘尼优婆塞优婆夷。道心坚固无所恋着。不见戒行有犯不犯。是谓人种。如是法印于如来法。则为饶益利益众生。于佛有反复修诸功德不唐捐弃。尔时座上百七十亿众生。皆发无上正真道意。修于人种不退转行。
行品第三十四
　　尔时座中有菩萨名曰造行。即从座起偏露右臂右膝着地。叉手合掌前白佛言。善哉世尊。快说人种。非前非后非两中间。行业果报以何得知。或过去身非今现在。或未来身非过去。或现在身非过去未来。或内作行受外报。或外作行受内报。或凡夫身作行。须陀洹身受报。或须陀洹身作行。斯陀含受报。或斯陀含身作行。阿那含受报。或阿那含身作行。阿罗汉身受报。或有众生得慈三昧无悲喜舍。或有众生得悲无慈喜舍。或有众生得喜无慈悲舍。或有众生得舍无慈悲喜。或有众生从凡夫地不向信地法地。取须陀洹。或有众生不向信地法地须陀洹。取斯陀含。或有众生不向信地法地须陀洹斯陀含。取阿那含。或有众生不向信地法地须陀洹斯陀含阿那含。取阿罗汉。或有众生不向信地法地须陀洹斯陀含阿那含阿罗汉。取彼此阿罗汉。或有众生向辟支佛。还自坠落堕凡夫地。或有众生向阿罗汉。还自坠落堕凡夫地。或有众生向阿那含。还自坠落堕凡夫地。或有众生向斯陀含。还自坠落堕凡夫地。或有众生向须陀洹。还自坠落堕凡夫地。或有众生于法地退堕凡夫地。或有众生于信地退堕凡夫地。此诸众生于如来所皆有狐疑。唯愿世尊。一一分别令诸会者[火　　霍]然开悟。尔时世尊告造行菩萨曰。善哉善哉汝所问义。皆为当来过去现在。亦是诸佛行业果报。吾今一一分别。谛听谛听善思念之。云何造行菩萨。欲使如来说过去无量阿僧祇劫行业果报耶。欲使如来说未来无量阿僧祇劫行业果报耶。欲使如来说现在无量阿僧祇劫行业果报耶。尔时造行菩萨白佛言。世尊。且置过去未来行业果报。欲闻如来现身行业果报。佛告造行菩萨。过去无数阿僧祇劫行业果报。亦是现在作。未来无数阿僧祇劫行业果报亦是现在作。现在所作行业果报。亦是过去未来受对因缘。今当与汝说之。昔我所更苦行无数。或修净行或修不净行。或修天行或修人行。初求佛道诸漏已尽。神通变化[火　　霍]然大悟。三界都苦唯我为乐。于尼连水边六年苦行。日食一麻一米。斯由曩昔向一缘觉犯口四过。断绝一施今受斯报。我既成佛为五百摩纳子。恶声诽谤骂詈。在诸街巷称言。佛道非真。时诸国人民有信不信。信者信地法地。不信者外凡夫。如此人等根力成就不可沮坏。佛出于世光明普照。地狱休息饿鬼饱满。在畜生者不复荷负重担。如我弟提婆达兜以石打佛脚指出血。吾时避走东至弗于逮北至郁单曰西至拘耶尼。吾复避之从忉利天上至三十二天。此石故随逐吾。吾复避之还至故处。为石所伤。吾在摩竭国界昼闇园中。闲居经行。时有长者名尸利掘。请我供养我即受请。将阿难一人寻从我行。彼长者舍有七重门。门各有守者。过去未来现在诸佛常法。默然受请不受余请。凡我弟子出家为道行亦应尔。我至彼门。尸利掘长者。于内作倡伎乐自恣。忘我在外已经日夜。佛语阿难。汝行乞食我住此处。时马将从佛边过。佛从乞食。马将言。我无食唯有熟麦当持相与。即持熟麦施与佛。佛即受食之。时彼马将谓为佛食。尔时有天子名曰练精。即接食去。诸人见者谓为佛食。然佛不食为度彼故。故现受食。如是九十日在门里住。阿难。亦九十日乞食。如来威神不令国王及群臣长者知佛住此。何以故。恐彼生慢兴诽谤心。佛无威神余人何望。尔时尸利掘长者。有小因缘出外游戏。见佛在门方问佛言。何时至此。佛告长者。卿前请我。我即来此。汝在内快自娱乐。今已经九十日。欲还昼闇园中。得君供养食马熟麦。时尸利掘长者。极怀惭愧五体投地。唯愿世尊。垂恕不及听我悔过。佛告长者。此缘久有非适今也。尔时长者。请佛入宫舍四事供养。佛为说法诸尘垢尽得法眼净。吾昔一时在毗舍离城。初成佛道未久六师兴盛。吾有弟子千二百五十人。一千一人皆得罗汉六通清彻。时有旃遮摩那耆女。是阿阇罗翅舍钦婆罗弟子。受师明教日来佛所。外现清信女法。内受邪师教。来往周旋欲令人见。以草作腹日渐令大。后以木盂系腹。状如临产妇女。时邪师问言。汝那得此娠。报言。我日往瞿昙沙门所。故有此娠。师便嗔言诳我弟子垂当生梵天。毁辱我弟子乃至于此。时邪师将诸弟子并此女人。往至佛所。当于尔时。如来与无央数众而为说法。梵志至佛所高声唱言。此沙门瞿昙。犯于淫欲实不得道。自称言得道。所作变化皆是幻术。非真实道。指此女人言。众人皆见不也。爱我此女使令有娠。发此语已。时天帝释化作一黄鼠。在女裙里啮盂绳索令盂堕地。众人皆见呵责骂言。汝等师徒谤毁圣人。促出国去。吾昔一时在锦毗梨国。在一树下禅定行道。九十日不移处所。时彼六师名金那金离。有女弟子酸陀难提。兴嫉妒心欲障佛功德自显师道。女言。我能使人不供养佛。令师名声流布无外。时彼女人怀此谋心。日往佛所经数日中。杀身埋精舍后园中。后来出死尸言。佛杀人谤名流布国人皆知。吾昔一时左胁患风。使耆域令治。耆域言。当须牛乳象尿。舍利沙毕钵尸利沙胡椒。煮以为汤服之则差。吾昔一时在他村中游行教化。吾为马枪刺脚。孔上下彻疼痛无量。复使耆域治之。吾昔一时患头痛。犹如两须弥山压头疼痛。痛不可处。今虽成佛诸漏已尽。诸善普集本行不朽。从无数劫修清净行。行业果报。难可得离佛身如是。何况阿罗汉辟支佛。能免行报耶。尔时世尊与造行菩萨。而说颂曰。
　　最胜四神足　　住寿无数劫
　　天地悉坏败　　须弥如灰尘
　　行业追逐身　　无处可隐藏
　　我成最正觉　　三界无等伦
　　故受九报对　　宿行牵连缚
　　我有三昧力　　金刚不可沮
　　不能避报业　　舍而不受对
　　我今生缘尽　　齐是更无分
　　永与生死别　　更不造彼行
　　人多贪五欲　　不谨慎放逸
　　今世亦后世　　常堕有忧处
　　涅槃无所著　　示现有为法
　　设复不现化　　众生难可度
　　八等无为道　　贤圣所行路
　　去离诸缚着　　无有生灭法
　　道从无常观　　思惟不净法
　　一心不移动　　成就诸相好
　　罗汉辟支佛　　偿对复甚我
　　行业所追逐　　何处可得免
　　智慧舍利弗　　常行佛功德
　　下肠取灭度　　此是明白证
　　神足目揵连　　步步登须弥
　　执杖梵志打　　骨碎如芥子
　　娑竭阿罗汉　　降伏难陀龙
　　临取灭度时　　眼睛堕无数
　　金花比丘尼　　神德难可量
　　化作转轮王　　统领四天下
　　舍寿入无为　　支节刀剑解
　　辟支名光明　　无佛法出世
　　随世尽其寿　　镬汤取灭度
　　我今说现在　　此等诸业报
　　设当说过去　　阿僧祇佛行
　　以劫数至劫　　业报不可尽
　　当来复有佛　　令在此座上
　　亦当说业报　　如今无有异
　　菩萨摩诃萨　　精进不懈怠
　　当急离业报　　不与彼共俱
　　尔时造行菩萨。闻此偈已衣毛皆竖。不乐生死周旋五道。皆发无上住不退转地。
法住品第三十五
　　尔时世尊。见众会寂然清净纯一无杂。出广长舌左右舐耳。放大光明上至无量阿僧祇刹土。众生见光欣然踊跃叹未曾有。尔时世尊还摄光明。佛告弥勒菩萨摩诃萨。吾从无数阿僧祇劫已来。身口意净无有瑕秽。得此实相光明之报。斯由不欺妄故。佛复告弥勒菩萨摩诃萨。我今嘱累于汝菩萨胎化经典。汝当宣传广宣布之。若有善男子善女人讽诵此经。香花供养捣香末香缯彩花盖作倡伎乐。其功德福甚多甚多。若有善男子善女人不能究竟旦暮讽诵。弹指之顷心念此经者。其功德福不可称量。何以故。此胎经者。诸佛之父母众经中长。过去当来诸现在佛。要在母胎经中所化度众生过于色身。百倍千倍巨亿万倍不可称量。佛复告弥勒菩萨摩诃萨。若有善男子善女人礼事供养此经典者。欲得面见十方诸。佛一心归命无他异想。即时得见十方诸。佛若有善男子善女人发大誓愿。我今欲使地狱休息。饿鬼畜生无烦恼病一心归命讽诵此经诸苦恼众生皆得解脱。佛复告弥勒菩萨摩诃萨。我今缘尽无教化处。此经留住或千年。或至二千年或至三千年。令分为三分。一分付与阿难。度我遗法弟子。一分与难陀优钵罗龙王。余一分者弥勒与我宣传。使一切众生普得闻知。无得中断。弥勒。汝作佛时。汝当宣布此经。十方天下众生。蠕动喘息蚑行人物之类。皆蒙此经悉得解脱。弥勒。汝般涅槃后。此经二十一劫流布在世。然后乃断。若有善男子善女人讽诵此经。心不错乱发大弘誓。欲令众生悉同我愿。同时俱生清净国土。承事礼敬诸佛世尊。如愿得之而无挂碍。佛复告弥勒菩萨摩诃萨。汝当承受我教。当念佛恩欲报佛恩者。常当一心奉持供养胎化经典。此功德福无能宣畅。何以故。此胎化经典。诸法宝藏诸佛封印。唯有如来应供正遍知明行足善逝世间解无上士调御丈夫天人师佛世尊。能开发此印封示现众生。弥勒。当知我前后所说。三昧总持甚深经典。汝忘一字一句此过少耳。若于此胎化经典。忘失一字一句其过甚多。何以故。此诸佛世尊之父母也。尔时世尊说是语时。普地六反震动。时座菩萨各各自相谓言。释迦文佛离法性不久。必当还现如本色相。时座上有八十四亿垓众生。皆发无上住不退转时诸菩萨。忽然不现各离胎化。供养释迦文佛金棺舍利。
复本形品第三十六
　　尔时世尊还摄威神。在金棺里寂然无声。诸天烧香散花供养。时大迦叶将五百弟子从摩伽提国来至佛所。闻佛今日当取灭度。悲啼[口　　睪]泣不能自胜。尔时世尊以天耳闻迦叶来至。即从棺里双出两足。迦叶见之手捉摩扪。啼泣不能自胜。尔时迦叶普说颂曰。
　　一切行无常　　生者必有死
　　无生亦无死　　此灭为最乐
　　佛所教化人　　所度已周遍
　　我行道迥绝　　深恨不见佛
　　法界悉皆空　　色身亦当尔
　　无有老病死　　无为无所生
　　住寿百恒沙　　亦当归灭度
　　况我天尊师　　处世着秽污
　　尔时迦叶及五百弟子。皆绕金棺七匝在一面立。尔时阿难捉棺西北角。难陀捉东北角。诸天在后侍直北。出去双树四十九步。安厝金棺随沙门法。以牛头栴檀香积金棺上。诸梵天王释提桓因。将诸天众在虚空中散花供养。尔时尊者迦叶。手执火然栴檀薪而耶维之。八大国王争分舍利随力多少。各持归供养。
起塔品第三十七
　　尔时八大国王。优填王顶生王恶生王阿阇世王。四大兵马主最豪兵马主容颜兵马主炽盛兵马主金刚兵马主。此八大王共诤舍利。各领兵众列住一面。八大王各各言。佛舍利我应独得之。有一大臣名优波吉。谏言诸王。莫[口　　爭]佛舍利。应当分之普共供养。何为兴兵共相征罚。尔时释提桓因。即现为人语诸王言。我等诸天亦当有分。若共[口　　爭]力则有胜负。幸可见与勿足为难。尔时阿耨达龙王文邻龙王伊那钵龙王语八王言。我等亦应有舍利分。若不见与力足相伏。时优波吉言。诸君且止。舍利宜共分之。即分为三分。一分与诸天。一分与龙王。一分与八王。金瓮受一石余。此臣密以蜜涂瓮里。以瓮量即分舍利。诸天得舍利还于天上。即起七宝塔偷婆。龙得舍利还于龙宫。亦起七宝塔偷婆。八王得舍利各还本国。亦起七宝塔偷婆。臣优波吉得着金瓮舍利三斗并瓮。亦起七宝塔偷婆。灰及土四十九斛。起四十九七宝塔偷婆。当耶维处亦起七宝塔偷婆。高四十九仞。香花供养悬缯幡盖。终日竟夜音乐声不断。佛之威神令诸七宝塔各各有光明。或夜放光明与昼无异。或昼放光明与夜无异。诸护塔善神各各来营护。不令恶人有触犯者。
出经品第三十八
　　尔时佛取灭度已经七日七夜。时大迦叶告五百阿罗汉。打揵椎集众。卿五百人尽诣十方诸佛世界。诸有得阿罗汉六通清彻者。尽集此阎浮提诣双树间。释迦文尼佛今以舍寿取般涅槃。耶维已讫起七宝塔。今集众欲得演出真性法身。汝等。速集听采微妙之言。尔时五百阿罗汉受大迦叶教。以神足力如人屈伸臂顷。即到十方恒河沙刹土。集诸罗汉得八亿四千众。来集到忍界听受法言。尔时迦叶见众已集语优波离。卿为维那唱阿难下。即受教唱下阿难。卿是佛侍者。今有大过于我等所。卿自知不也。阿难白大迦叶言。不审有何大过于圣众所。迦叶告阿难言。云何阿难。佛所说经。若有得道罗汉六通清彻者。修四神足多修多行。能住寿一劫有余。卿何故默然而不报佛。时阿那律将阿难出在外。须臾复唤阿难前。还旧事具责阿难。尔时阿难心意荒乱内自念言。佛灭度未久耻我乃尔。即思惟四意止四意断四神足五根五力七觉八道。分别苦本集灭道果。即于众前成阿罗汉。诸尘垢灭朗然大悟。圣众称善诸天歌叹。当于尔时地六反震动。诸天散花作倡伎乐。色身灭度法身出世。利益众生多所润及。即使阿难升七宝高座。迦叶告阿难言。佛所说法一言一字。汝勿使有缺漏。菩萨藏者集着一处。声闻藏者亦集着一处。戒律藏者亦着一处。尔时阿难发声唱言。我闻如是一时。说佛所居处。迦叶及一切圣众。皆堕泪悲泣不能自胜。咄嗟老死如幻如化。昨日见佛今日已称言灭为闻。最初出经胎化藏为第一。中阴藏第二。摩诃衍方等藏第三。戒律藏第四。十住菩萨藏第五。杂藏第六。金刚藏第七。佛藏第八。是为释迦文佛经法具足矣。二月八日成佛。二月八日转法轮。二月八日降魔。二月八日般涅槃。
