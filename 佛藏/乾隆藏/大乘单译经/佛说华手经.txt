佛说华手经十卷


大乘单译经
佛说华手经十卷
姚秦三藏法师鸠摩罗什译


佛说华手经卷第一亦名摄诸善根经序品第一
　　如是我闻。一时佛在王舍城迦兰陀竹园。其中闲静宜修远离。行空无相无愿定者所应住处。尔时慧命舍利弗。于日晡时。从禅定起往诣佛所。头面礼足却坐一面。大目揵连。摩诃迦旃延。摩诃俱絺罗。摩诃劫宾那。摩诃均陀。须菩提。无诃罗阇婆耆舍难陀难提伽跋难陀阿难金毗罗那罗陀婆私诧。无醯罗。优波离。有如是等五百比丘。皆于晡时。从禅定起往诣佛所。头面礼足却坐一面。尔时复有名闻比丘。护国比丘。天敬比丘。乐名闻比丘。乐众比丘。乐欲比丘。有如是等五百比丘。于舍卫国夏安居已。趣王舍城诣竹园中。顶礼佛足却坐一面。
　　尔时弥勒菩萨与三万菩萨。于瞻婆国夏安居已。来诣竹园。顶礼佛足却坐一面。跋陀婆罗菩萨。宝积菩萨。导师菩萨。星得菩萨。那罗达菩萨。因陀达菩萨。水天菩萨。梵天菩萨。善力菩萨。大意菩萨。胜意菩萨。增意菩萨。不虚见菩萨。善发菩萨。大力菩萨。常精进菩萨。不休息菩萨。日藏菩萨。持世菩萨。持地菩萨。持甘露味菩萨。善住意菩萨。无量意菩萨。坚意菩萨。越三界菩萨。无边力菩萨。无量力菩萨。金刚力菩萨。无等力菩萨。无动力菩萨。疾辩菩萨。利辩菩萨。深辩菩萨。无边辩菩萨。无量辩菩萨。文殊师利法王子。华德藏法王子。昙无竭菩萨。宝手菩萨。持宝菩萨。转无量劫庄严菩萨。转女相愿菩萨。转男相愿菩萨。转众生相愿菩萨。无边自在菩萨。无量自在菩萨。坏自生缘自在菩萨。是诸菩萨能随无量众生行愿。而度脱之。各于其处夏安居已。游行诸国遇集中路。俱诣佛所头面作礼却坐一面。尔时世尊知诸大众皆悉云集。以神通力。令摩伽陀国旧住比丘比丘尼优婆塞优婆夷皆诣竹园。顶礼佛足却坐一面。
　　尔时长老摩诃迦叶。在韦提诃山帝释石室。五百比丘俱止其中。皆行头陀乞食纳衣。受常坐法随敷树下。少欲知足乐远离行。时大迦叶以佛神力。于彼石室忽然不现。现于竹园行诣佛所。世尊遥见告诸比丘。汝等且观。是大迦叶今从彼来。是人常修阿兰若行。乞食纳衣粗弊三衣。边外远住。少欲知足乐远离行。于一切法心不与合。声闻德行皆悉具足。我诸弟子于是法中无能及者。汝等当知。是大迦叶尚不乐与诸天言说。何况人耶。尔时世尊遥命之曰。善来迦叶。久乃相见。汝当就此如来半坐。佛移身时。大千世界六种震动。有大光明遍照世界。大音普闻如击金钟。摩诃迦叶偏袒右肩。右膝着地长跪合掌白世尊曰。佛是大师我为弟子。佛之所有衣钵坐处。为弟子法不应受用。所以者何。如来衣者。一切世间诸天及人供养恭敬如宗塔庙。我昔从佛受僧伽梨。恭敬尊重未曾敢着。我从是来不生欲觉嗔觉恼觉。不生欲热恚热痴热以自烧恼。世尊。以要言之。我于学地受世尊衣。以顶戴时即成无学。我为顺教受如来衣。而实不敢生高下心。但手执持不亲余身。若未澡手亦不敢捉。岂敢轻慢枕于头下。常与身俱未曾远离。我持此衣敬如舍利。佛舍与我我不敢着。自持衣来心常念佛。除入余定。入余定时。无有地相水火风相。亦无今世后世之相。于诸所有见闻觉知心之所行。于中无想亦无无想。世尊。诸无想行及无想定。过诸想行。过诸想定及众想行。我于是中。不见学行若无学行。不见如来若如来法及如来行。譬如虚空有种种名名曰虚空。虚诳无住亦无所有。无取无舍无诤无受。又名如实亦称清净。无色无形不可得见。虽以是等种种名字。名字虚空。而虚空相不可得示。若大若小若高若下有边无边。世尊。圣智慧名能知一切。而是圣慧亦不能知虚空分数若干形色如是相缘。世尊。如来亦尔。或言为佛或言大师。又称世尊为炬为灯。为归为救为世间舍。为照明者为将导者。疗众病者示说道者。究竟道者一切智者。虽以是等世俗假名称赞如来。我于是中不见有法。无受无得。所以者何。一切诸法本自空故。譬如幻师幻作灌顶转轮圣王。有四种兵七宝具足游四天下。其诸民众见有种种差别形相若干言音。世尊。是转轮王不作是念。我为尊贵统四种兵游诸天下。是四种兵亦复不念。王是我主我为从者。虽有所为而无心念。世尊。此诸法相亦复如是。无有如来。亦无声闻若学无学。无辟支佛亦无凡夫。世尊。是法相中。若如来法及如来相。皆不可得亦不可知不可得取。辟支佛法辟支佛相。若声闻法及声闻相。凡夫心法及凡夫人相。皆不可得亦不可知不可得取。是法相中色相色法。皆不可得无知无取。受想行识识法识相。亦不可得无知无取。世尊。又是相中所谓色空以是故空。是处色空皆不可得。受想行识空以是故空。是处识空亦不可得。世尊。又是相中谓如来空如来法空以是故空。及此处空皆不可得。乃至凡夫凡夫法空以是故空。及此处空皆不可得。犹如幻化转轮圣王及四种兵。是中实无转轮圣王。无四种兵。无幻幻事。无地地种无水火风。水火风种。无虚空识虚空识种。世尊。我观诸法皆亦如是。我从本来不在此法。于是法中亦无分别。我以此法念佛功德。是名正道。世尊。若善男子善女人。入如是道而行余法。随顺余师敬从教诲。谓有正见则无有处。世尊。我于此法无有所疑。我入此门知一切法皆是一相。所谓离相无所受相。我于帝释石室中住。承世尊命故来到此。欲于佛法请质所疑。而今如来顾命分坐。大千世界六种震动。我即惟曰如来希有。成就甚深清净大法。自然无师成无上道。住大慈悲摧憍慢幢。今乃顾命弟子分坐。如贫贱人以尊敬心见转轮王。时转轮王命之共坐。是贫贱人生希有心。我见圣王尚以为难。况复得与分床共坐。佛亦如是。一切智人有大威德。法王无师自然逮觉。一切声闻及辟支佛无能胜者。况余世间一切天人阿修罗等。我今得见亲近咨请已为大利。况乃见命分床共坐。甚为希有。我作是念。如来深具大慈大悲大喜大舍。不自矜高。我为最尊世间中上。如来功德而自显现。是名不与一切声闻辟支佛共。尔时世尊赞迦叶言。善哉善哉。如汝所言。如来无量亦能成就无量大法。谓不可量。尔所布施施波罗蜜。尔所持戒戒波罗蜜。尔所忍辱忍波罗蜜。尔所精进精进波罗蜜。尔所禅定禅定波罗蜜。尔所般若般若波罗蜜。尔所三昧三昧波罗蜜。尔所功德功德波罗蜜。尔所行愿行愿波罗蜜。尔所方便方便波罗蜜。尔所解脱解脱波罗蜜。尔所解脱知见知见波罗蜜。迦叶。如来成就四无等智。能于大众正师子吼。何谓为四。戒品无等。定品无等。慧品无等。佛法无等。是名如来四无等智。尔时世尊欲明此义。而说偈言。
　　诸佛智无等　　世所难思议
　　心业清净故　　能正师子吼
　　当作师子吼　　怖畏诸外道
　　闻佛甚深法　　当坠于大坑
　　若人住我相　　及住众生相
　　是人于佛法　　我说为外道
　　若人依法相　　依我我所相
　　是人于佛法　　我说为外道
　　若人贪着戒　　及余诸功德
　　着多闻自高　　我说为外道
　　若人着小欲　　知足远离行
　　及粗弊纳衣　　我说为外道
　　如空无触阂　　烟尘所不污
　　我说沙门法　　无染亦如是
　　如人以名华　　涂香及烧香
　　供养于虚空　　虚空不生喜
　　若污以埃尘　　不染虚空性
　　以本性净故　　沙门法亦尔
　　若以恶口毁　　虚空无恚恨
　　沙门法无染　　其喻亦如是
　　若人于是法　　已学今当学
　　其心无染着　　是名真沙门
　　如空无障碍　　烟尘不能污
　　沙门法如是　　本净无变异
　　如月在空中　　其明无翳阂
　　亦不生是念　　我光能悉照
　　比丘入他家　　不染世八法
　　亦如月无念　　我能无所染
　　比丘入他家　　不应怀憍慢
　　自大自高心　　若生皆当灭
　　当以慈愍心　　无欲无所求
　　说法广饶益　　净行于世间
神力品第二
　　尔时世尊告迦叶曰。汝且就座请问所疑。当为汝说令得悦解。尔时迦叶即从地起。顶礼佛足随次而坐。是时世尊复现神力。令诸国土所有比丘比丘尼优婆塞优婆夷。皆承佛力来诣竹园。顶礼佛足却坐一面。时四部众天龙夜叉乾闼婆阿修罗迦楼罗紧陀罗摩睺罗伽人非人等来入竹园。皆见广博不相逼碍。尔时世尊又现神力。令此三千大千世界诸四天王帝释梵王光音诸天遍净天广果天无诳天无热天喜见天善见天阿迦腻吒天皆承佛力。至王舍城行诣竹园。合掌礼佛却住一面。尔时世尊复以神力。令娑伽罗龙王、阿耨达龙王、欠婆罗龙王、输陀罗龙王、桥陀龙王、难陀龙王、跋难陀龙王、摩那斯龙王、德叉迦龙王、孙陀罗龙王、伊罗钵龙王。有如是等亿千龙王。承佛神力来诣竹园。顶礼佛足却住一面。尔时三千大千世界。天龙夜叉乾闼婆阿修罗迦楼罗紧陀罗摩睺罗伽等。上至阿迦尼吒天。皆承佛力来入竹园。并先在坐诸菩萨众。比丘比丘尼优婆塞优婆夷。皆悉容受不相妨阂。尔时世尊告目连曰。汝与如来敷置高座。吾今当说断众生疑经。悉知一切众生深心。皆令欢喜得入法海。说诸菩萨摩诃萨行及净佛国化众生业。亦说成就檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜。亦说成就诸法门行。能知一切众生诸根及处非处。令诸比丘比丘尼优婆塞优婆夷。天龙夜叉乾闼婆阿修罗迦楼罗紧陀罗摩睺罗伽人非人等皆得欢喜。我于过去业缘果报及心所愿。智无有碍。当为汝等说其少分。时大目连即从坐起。顶礼佛足为佛敷座。高至梵天。又于空中作经行处。七宝庄严柔软细滑。如加陵伽。长千世界广七百由旬。经行坐处皆有窗牖七重行列。七重宝窟七重栏楯。七重宝网罗列围绕。其座左右宝树行列。金银琉璃颇梨所成。金树银叶颇梨为华琉璃为果。银树金叶琉璃为华颇梨为果。琉璃树者银叶金华颇梨为果。颇梨树者金叶银华琉璃为果。诸宝树间皆有浴池。八功德水充满其中。其池四边有四宝阶。金银琉璃颇梨所成。底有金沙。青黄赤白杂色莲华弥覆水上。鸳鸯众鸟相和而鸣七宝罗网覆诸池上。竖诸幢幡烧众名香。于经行处华深七仞。其众华上有化比丘。皆如目连。尔时目连。以神通力。化作座讫还诣佛所。白世尊曰。我已敷座。唯圣知时。佛告目连。虽设此座。如来不于变化座上为众说法。尔时佛告示无量缘菩萨。汝为如来敷置法座。我今当坐说断众生疑经。时示无量缘菩萨承佛教已。欲敷法座。于时三千大千世界其中菩萨。各以上衣积为高座。于时如来而作是念。我今当现神通之力。令诸菩萨自知所愿发心行道净佛国土成就众生。及成佛时国土严净声闻菩萨众数如是。演说正法度人如是。寿命长短佛法如是。形色相好正行如是。灭度之后法住久近。令诸菩萨各于衣中见如是事得断所疑。尔时世尊安详而起。升于高坐入佛三昧。其三昧名示无量缘。时诸菩萨各于衣中。自见所得严净国土成无上道。声闻菩萨众数如是。寿命长短色相如是。精进正行功德如是。演说正法度人如是。灭后舍利流布如是。法住不坏久近如是。各于衣中见如是事。时诸菩萨同时发声。而说偈言。
　　净行最高尊　　诸法中自在
　　以功德庄严　　禅定力无碍
　　圣主无谄曲　　无憍慢戏调
　　得圣明解脱　　住深三昧故
　　住佛深三昧　　现无上圣通
　　以无碍智慧　　悉现未来事
　　我等得见己　　其心安不动
　　则为坐道场　　降魔具三昧
　　我等便为得　　诸佛无上眼
　　以是无上眼　　见诸法皆空
　　名眼而无阂　　名见而无见
　　达诸法无碍　　是名无上眼
　　等心于有无　　因是得佛眼
　　能于三界中　　普见无障碍
　　佛入三昧故　　令我得是眼
　　及诸总持门　　遍入一切法
　　我等始于今　　见佛无尽智
　　因本修无量　　清净行所得
　　非少施戒慧　　能逮是果报
　　故处师子座　　光明照十方
　　令诸天龙神　　皆知我作佛
　　亦悉知我等　　本行业因缘
　　佛处无畏座　　说法断众疑
　　犹如师子王　　处林而独吼
　　本从无量劫　　修集是智慧
　　今以三昧力　　普令天人知
　　本求兼利故　　修无量施戒
　　忍辱进定慧　　行是为众生
　　以是行因缘　　故处师子座
　　我等今合掌　　唯愿断所疑
　　随法住久近　　令众得法明
　　悉断诸疑网　　通达一切法
　　于时众中有法王子。名华德藏。即从坐起偏袒右肩右膝着地。合掌向佛作是念言。我欲从佛问诸法门金刚句门重句门不断句门修集一切诸法句门。若善男子善女人学是句门。于一切法门。当得无阂眼智方便。唯愿如来。观我先世所种善根深心求道发大庄严。于时如来观此菩萨从初发意所种善根深心求道大庄严已。顾视众会口出妙光明如炽焰。遍照无量无边世界。山林墙壁地水火风及虚空界皆一金色。八方上下流演无阂。尔时三千大千世界所有众生。皆自见身如真金色。众生多为欲火所烧。自觉其身淫欲意息。多为嗔恚火所烧者。自觉其身嗔恚意息。多为愚痴火所烧者。自觉其身愚痴意息。普此三千大千世界大地狱中苦恼众生。以佛神通本愿力故。暂得休息。尔时三千大千世界其中众生业障报障烦恼障所覆。以佛神力及华德藏本愿力故。皆得暂废。尔时如来身诸毛孔。普放无量业报光明。皆令众生增长善根。所放光明过于东方无量无边恒河沙等阿僧祇国。南西北方四维上下亦复如是。佛放光已举声謦欬。其声遍闻一切世界。
网明品第三
　　尔时东方过无量无边阿僧祇世界。国民一盖。是中有佛号一宝严。现在说法。与网明菩萨摩诃萨。授阿耨多罗三藐三菩提记。作如是言。今是菩萨摩诃萨。次于我后当得作佛。尔时网明白彼佛言。今此大光及大音声谁之所为。彼佛答言。西方去此。过于无量阿僧祇国。有世界名娑婆。佛号释迦牟尼。今现在为菩萨。说摄一切法断众生疑令众欢喜菩萨藏经。彼有菩萨名华德藏。欲问彼佛摄一切法能起无量功德法门。网明当知。彼世界中所有菩萨。皆发大愿无限之行。俱集彼会。余诸世界鲜有如是大庄严者。彼菩萨众若有得见闻其名者。尚得大利。况复供养亲近咨问。尔时网明白彼佛言。唯然世尊。我欲诣彼娑婆世界供养礼觐释迦牟尼佛。及见彼土具足庄严诸菩萨众。彼佛报言。汝自知时。当以一心游于彼国。所以者何。彼诸菩萨威德难胜。一宝严佛以众莲华与网明言。汝以是华供养彼佛。并称我意致敬问讯。少恼少病起居轻利气力安耶。网明菩萨礼彼佛足右绕三匝。即与无数菩萨大众前后围绕。如大力士屈伸臂顷。于彼国土忽然不现。到此世界行诣竹园。顶礼佛足而白佛言。唯然世尊。我是网明。佛言善哉。今汝安隐。网明菩萨头面礼已却住一面。白世尊曰。一宝严佛问讯世尊。少恼少病起居轻利气力安耶。以此莲华奉上世尊。佛即受之转与弥勒。弥勒受已。告跋陀婆罗等五百菩萨言。诸善知识。如来与我此众莲华。今与汝等。时跋陀婆罗菩萨。宝积菩萨。导师菩萨。星得菩萨。水天菩萨。善力菩萨。大意菩萨。胜意菩萨。增意菩萨。不虚见菩萨。住意菩萨。过力菩萨。常精进菩萨。不休息菩萨。日藏菩萨。持世菩萨。持地菩萨。越三界菩萨。无量力菩萨。金刚力菩萨。坚意菩萨。无边自在菩萨。有如是等五百菩萨。皆从弥勒受莲华已。白世尊曰。我等本愿。若有众生得闻我名及见我者。皆得必定于阿耨多罗三藐三菩提。世尊。弥勒菩萨与我此华。我等今以散于东方过去未来现在诸佛。亦以供养南西北方四维上下过去未来现在诸佛。愿所散华遍到十方无量世界。其中众生若见此华闻其香者。当随我等本所志愿深心所行。不舍一切众生力故。皆当必得阿耨多罗三藐三菩提。时诸菩萨以此莲华欲散十方。佛以手摩一一华中佛身悉现。此诸化佛从空而去。亦作是言。若有众生不信诸法空如幻化无相无缘。是诸众生佛不为师非佛弟子。即说偈言。
　　诸法空无相　　无取无所缘
　　一切如幻化　　亦如水中月
　　不以空故空　　性本常自尔
　　是名佛所说　　最上微妙法
　　诸法空无相　　亦复无有我
　　若人如是知　　则为无贪诤
　　若人乐是法　　佛则是其师
　　我等以佛力　　当游于十方
　　时诸化佛。各说此偈遍至十方。网明菩萨白佛言。世尊。此诸菩萨本愿清净至未曾有。能令此土苦恼众生并余世界多恼患者。闻其名字皆得必定阿耨多罗三藐三菩提。但为如来及诸菩萨。不应生此杂恶世界。所以者何。譬如无价宝摩尼珠。能除一切众生衰恼得安隐乐。若有智人善识宝相。闻此宝珠有大功德。心念想像周行推觅。见在不净粪秽坑中。有诸工巧贫穷下役弊恶之人。止住其边。犹尚不识此宝珠名。况复能知所有功德。时求宝者见如是已。即作此言。是珠不应在斯秽处。时贫贱者语此人言。何等是珠今为所在。时求宝者指珠示之。其人无智不识宝相。便作此言。汝虽如是赞此宝珠。我等不见是珠功德。汝言无实谁当信者。时求宝人即于其处出珠持去。其后贫人遭诸衰恼。疾病诤讼众苦不安。世尊娑婆世界亦复如是。皆相残食贫穷下贱成就恶法。亦如宝珠。所住之处秽恶充满。世尊。是摩尼珠能灭衰恼与众安乐。当知是佛及此世界。具足庄严诸菩萨众。宝珠四边贫穷下贱。当知是为娑婆世界诸恶众生。其诸男女闻珠功德便行求觅见在秽处。作如是言。此珠不应在是处者。则是我等闻十方国现在诸佛。称扬世尊及此世界具足庄严大菩萨众。故来欲见礼敬问讯。而见此土多诸苦恼浊乱罪垢薄福众生。充满其中。世尊。如此宝珠在不净处光明不现。犹如如来及大庄严诸菩萨众今在此土功德不现。如摩尼珠虽在秽处亦能少利诸贫贱者。如今世尊于此世界但现大光。如来真实光明色相功德势力自在神通及本愿力。皆悉不现。世尊。此土众生善根薄少。尚不能信如来所现光明功德。何况能信诸大菩萨所有功德。则无是处。世尊。如求宝者。从不净处出此宝珠持之而去。其后贫人遭诸衰恼疾病诤讼众苦不安。佛灭度后读诵修集如是经者。生余国已。此世界中有大衰恼。乃至不闻佛法名字。所以者何。是诸众生乐处恶法共相残食。没在种种诸大衰恼。无有净行福行慧行。则失大利。世尊。若善男子及善女人。欲求善利成佛道者。不应生此。求声闻者。犹尚不应生此世界。何况菩萨。所以者何。如阿鼻地狱等活地狱黑绳地狱大热地狱热地狱等。其中众生无须臾乐。世尊。彼土如来及诸菩萨。见此娑婆世界众生。犹如在此诸地狱中受众苦恼。彼土众生生便常乐。我若说之未曾受故无能信者。世尊。我为闻法入净法门。来诣佛所。何用称说彼土乐为。所以者何。一切苦乐皆悉无常无决定相。我等欲闻无苦无乐。无常非常。无想分别。无修非修。非为无为。无说非说。无有世间及出世间。无漏非漏。无实无虚。无有菩提及菩提分。无力非力。无闇无明。无道非道。无果非果。无发无住。无所至处。唯然世尊。我等今者欲闻是法。所以者何。一切乐事皆从虚妄福德因缘。现于世间。如来法空无形无相。无有十力四无所畏。无诸神通亦无说法。无苦无乐。离诸动念及心所行。得是如相故名如来。诸动念者。是实是虚是漏无漏。是名世间是出世间。是戒非戒。是力非力。是畏无畏。是圣福田是非福田。是名如来是菩萨众。是诸声闻是辟支佛。是通是愿。如来悉断此诸戏论。以是无碍无畏力故。能于大众作师子吼现佛大音。世尊。如来亦能于厌恶中生无厌想。净不厌中生厌离想。又能俱离一心行舍。是名佛行圣自在行不共声闻辟支佛行。世尊。不共行者。余无能及亦不能坏。所以者何。余人智力不能及知。诸佛世尊。如是诸行若干分数。如是深远。如是因缘。如是寂灭如是安乐。世尊。如来诸行无行众生所不能行。是故世尊。如来诸行一切声闻及辟支佛非所能行。非所行者。非行非不行。一切声闻及辟支佛。于是法中本无行力。是故世尊。如来所行名无边行。无边行者。诸佛如来本所志乐无有边际。世尊。是法不可以文字说。以文字说则离此行。是法名为义趣法门。能开六万六千法门。皆令照明。世尊一宝严佛常为众生说是法门。说是门时七万七千诸菩萨众。皆逮得是无阂法门。便能随顺如来之行。此诸菩萨同声唱言。我等今者则为已逮无上正觉。六万众生皆发无上正觉之心。即时如来便为授记。八百亿万那由他众。于诸法中远尘离垢得法眼净。复有三万比丘尼众。不受诸法漏尽意解。时佛微笑。放大光明普照世界。地大震动。尔时阿难即从坐起。偏袒右肩右膝着地。白世尊曰。何因何缘而现微笑。放大光明普照世界。地大震动。佛告阿难。网明菩萨说是法门。七万七千诸菩萨众皆得是门。网明菩萨于此世界虚空分中。曾从八万诸如来所。闻是法门。闻已逮此无阂法门。逮此门已常能游化无量佛国。
如相品第四
　　尔时东方过七百八万阿僧祇国。有世界名一宝聚。有佛号曰无边宝力。今现在无量大众恭敬围绕。而为说法。是无边宝力佛。与不虚行力菩萨摩诃萨。授阿耨多罗三藐三菩提记。作如是言。今是菩萨次于我后当得作佛。时不虚行力菩萨。于彼众中见大光明闻大音声。白彼佛言。是为何佛光明音声。彼佛报言。西方去此过七百八万阿僧祇国。有世界名娑婆。彼中有佛号释迦文。今现在为大庄严诸菩萨。说断众生疑令众欢喜菩萨藏经。时不虚行力菩萨。白彼佛言。我欲诣彼娑婆世界供养礼觐释迦文佛。及见彼土具大庄严诸菩萨众。彼佛报言。汝自知时。当以一心游彼世界。所以者何。彼诸菩萨有大威德难胜难及。汝以我言问讯彼佛。少恼少病起居轻利气力安耶。以此莲华供养彼佛。时不虚行力菩萨从坐而起。顶礼佛足右绕三匝。即与七万八千菩萨。于彼佛土忽然不现。到此世界。令此三千大千国土树木非时皆生华实。雨众名华香气普熏。上妙伎乐同时俱作。时不虚行力菩萨。行诣竹园头面作礼。手摩佛足三自称言。我是不虚行力菩萨。佛言且止。明汝至心。时不虚行力菩萨头面礼已。而白佛言。无边宝力佛问讯世尊。少病少恼起居轻利气力强耶。以此莲华供养世尊。佛受华已而问之曰。无边宝力佛安隐无恙气力康耶。答言世尊。无边宝力佛少恼少病安隐无为。佛以此华与弥勒菩萨。尔时弥勒手执莲华。作如是言。以此莲华善根福德因缘力故。令善男子若善女人发阿耨多罗三藐三菩提心者。得净佛土成就众生。所以者何。若诸众生不种善根难可教化。善根不具难可教化。善根微浅难可教化。乐小法者难可教化。所以者何。是众华中若人欲见十方诸佛。即皆得见。亦能得见无边宝力佛宝聚世界诸菩萨众。及见彼土得共解脱三明六通大声闻众。世尊。是华从深善根因缘报生。是故我今以供诸佛。令众发心求佛道者得无障阂。未发心者亦令得发。如如来通达诸法无所坏相得无上道。我以是心持华供养。尔时佛告跋陀婆罗。何谓为法。如来以如通达不坏得无上道。跋陀婆罗白佛言。世尊。无有是法。如来以如通达不坏得成佛道。所以者何。如来不得是诸法相。若佛不得。是不名法不名非法。世尊。无所得中若有法者。则为如来起此法相。所以者何。诸相所生皆因六入。如来尚自不得诸入。况无得中而得相耶。有如是观即复为相。是故佛说一切诸法。无取无舍亦无随顺。如应行者得是相故。名为如来。所以者何。佛所欲法皆于如中。若取诸法则为坏如。如无如来。而因如故名为如来。是如无相。因无相故名为如来。是如无尽。因无尽故名为如来。是如不坏。因不坏故名为如来。诸法如实。因如实故名为如来。是故世尊。一切法如即是如来。如来即是一切法如。是故世尊。无所住处是如来义。于正通达亦不住故。是故佛说。若人于法无取无舍无顺无诤。是名一切世间福田。佛告跋陀婆罗。汝住何处能作是说。答言世尊。一切世间。诸所住处我住其中。作如是说。世尊。我不贪着如凡夫住。所以者何。凡夫所住即是贪着败坏之相。若着坏相。是人即为败坏变异。世尊。实相不如世间所住。贤圣于此世间相中无诤无二。名住世间。凡夫于此无有行处。世间如焰过诸入故。世间无常从缘生故。世间不净起恶业故。是故世间世间住处世间坏相。皆悉住于无所住中。是故我住无二法中。能作是说。尔时佛告跋陀婆罗。汝住此法作是说耶。答言世尊。佛所得法。自舍如来无能知者。跋陀婆罗。吾得何法。唯然世尊。佛坐道场所得之法。若法非法无有是处。
　　佛告跋陀婆罗。善哉善哉。如汝所说。如来道场所得法者。是法非法亦非非法。我于此法智不能行。目不能见无有行处。慧所不通明不能了。问无有答。于此法中无受无取无垢无净。若我说是自所得法。若以相行行是法者。则皆迷闷。跋陀婆罗。我于是法唯除诸佛无证明者。现身菩萨一生菩萨。于我是法亦不能证。闻如是法尚怀惊怖。况斯已下能证明者。
不信品第五
　　佛告跋陀婆罗。来世当有比丘比丘尼优婆塞优婆夷。不修身不修心不修戒不修慧。闻是经说诸佛菩提无得无失无有分别无垢无明随顺于如佛所嘱累惊疑怖畏坠大深坑。作是念言。如来名为得一切智。而今此经。说智不行慧不能通明不能了问无有答无可知相。是诸人等。见有读诵说是经者。反加怜愍。或生恚慢起怨贼心。跋陀婆罗。汝观末世。有是颠倒违逆我者。是法中贼反得尊贵。能说如来正智慧者。而被轻贱。不得住止僧坊精舍。我以是法自然无师。于大众中作师子吼。是诸恶人不识如来及如来法。以不识故。可呵事中生称赞想。可誉事中生呵责想。何谓可呵。若人于法有所贪取乃至善法。是名如来之所呵责。是人以此所呵责事而生称赞。是则名为沙门中贼污沙门者。于沙门中为旃陀罗。僧中败坏众之糟糠。随逐外道深计断常。起贪着法分别之心。跋陀婆罗。如来所说世间正见。可戏论法顺生死理。欲令众生知业果报。此诸痴人于是法中生第一想。跋陀婆罗。结发梵志亦说世间罪福因缘。若如是知名菩提者。则是梵志应得菩提。跋陀婆罗。如是梵志我灭度后。自于所知见有过失生厌离心。于我法中而求出家。既出家已能得佛法。跋陀婆罗。汝观来世。是诸痴人尚不能及事火梵志。如是痴人当如末迦梨富兰那等。以我所说世间正见顺生死理业缘果报可戏论法。为上智慧。是人则为毁谤如来及如来法。不能见知出生死要。我说此人不堪道器。所以者何。是人于我无量无边阿僧祇劫所集佛法。以微因缘而毁坏之。是人则为生如来过如来之贼。跋陀婆罗。何等名为称赞如来随如来意而说法者。若于诸法无贪无诤。无起无作无相无为。出过三世而演说法。是人名为称赞如来随意行者。是名佛子。从佛口生从法化生。跋陀婆罗。是人即能读诵问答如是等经。是则名为随意行者如法说者随法行者。我加神力。是人昔曾受我教诲。我所劝请。能建法幢吹大法贝。击大法鼓张设法幡。为诸如来之所知识。是人则着功德华鬘。住常乐处降诸魔怨。世间希有见者获利。堪任受持无上道器。为诸菩萨诸佛所念。能净法眼。于一切法无所障碍。悦可佛意。佛听是人亲近礼事咨受正法。以诸功德而自庄严。智慧深远。为诸学者雨大法雨。增长佛法敷觉意华。成解脱果为坐道场。得佛菩提示众生道。能演法施满众生愿。跋陀婆罗。我今略说是人功德若广说者少能信受。是人名为称扬如来赞佛法者。跋陀婆罗。如人未见阿耨达池。若见余池作如是言。与彼大池等无有异。是人虽欲赞美彼池。乃更毁损。跋陀婆罗。此诸痴人无是功德。无如是法如是智慧。以诸世间有漏正见。生死染着而称赞我。作如是言。如来智慧于此法中无有障阂。虽欲赞我而实毁辱。又如愚人闻金色黄。后闻人说阎浮檀金殊胜相貌。不肯信受语其人曰。汝止勿言。真金色黄不如汝说。此诸痴人亦复如是。无目盲冥。若闻人说佛名法名。又闻如来三十二相八十种好生在王家眷属具足出家学道戒定具足。不闻真实佛法身相及真法相。但以是法名一切智。名为如来。又亦不闻如来演说以何相故诸法非法。是人或时。闻是等经说佛真身如实法相。则生疑怪。有是法耶为如是不。如彼盲人闻金色黄。后闻人说阎浮檀金。生疑不信为如是不。又如愚人闻说大海。其量弥广三万由旬。渊深八万四千由旬。有无量宝其水一味不增不减。是人不信作是念言。众流皆注云何不溢。深广如是。虽有珍宝谁能得者。便谓大海无如是德。痴人亦尔。但闻人说佛名法名。不闻甚深功德智慧真实法相。或闻人说如是等经究竟涅槃无量法宝。得大解脱。令众生得佛无碍眼。于一切法无增无减。一切智慧无边无际。功德甚深难得崖底。一切余众无能测量。亦无坏者。譬如大海不宿死尸。佛法亦尔。邪见恶人失慧命者不得止住。又如大海同一碱味。佛法亦尔。同趣涅槃一解脱味。痴人闻是不能信解。谓无斯事非真实法。跋陀婆罗。观是痴人。尚不自知生从何来死至何所。于过去世为行何行。不知业缘不知果报。于将来世当行何法得何果报。为行智道为行识道。若是痴人于是法中生非法想。我所呵法生真实想。于我灭后不能依止如是等经。跋陀婆罗。我经中说。如来灭后若人毁谤佛法僧者。汝等不应嗔恨忧恼。应作是念。我等若生嗔恨心者。则非沙门非沙门法。不随顺道。若为沙门而不随法。终不能得信解通达阿耨多罗三藐三菩提法。
佛说华手经卷第二念处品第六
　　佛告跋陀婆罗。于尔时世诸善人等应作是念。我等当自依四念处。四念处者。于圣法中一切诸法皆名念处。所以者何。一切诸法常住自性。无能坏故。是念处门。法所住门入法初门。八圣道门三解脱门。解脱门者。以不二法舍离二边得圣解脱。不二法者是无所有。若无所有即是无尽。是名正见。远离二边。边即自空无有真实。跛陀婆罗。当知如来不以见边而得离边。本无有边故曰离边。诸佛世尊离一切法。智者不如凡夫所受。跋陀婆罗。求法真相实不可得。故名为离。是法虚妄无得无失。跋陀婆罗。以是义故。昔曾有天来问我言。沙门喜耶。我即答言。我得何事而有喜耶。又问。忧耶。我又答言。为失何事而有忧耶。又问。不喜不忧耶。答言如是。天言善哉。不喜不忧。又问天曰。得吾何意。天曰。我谓沙门安处寂灭。跋陀婆罗。汝观是天速得我法。彼时天者。今在此会知一切法本性寂灭。当知是天昔曾供养五百佛故。于我法中速得通达。是故佛说。不种善根善根未熟。于声闻法尚不能解。况于我法能速通达。跋陀婆罗。若闻是法能速解者。功德极少犹于千佛殖诸善本。所以者何。善根广大。乃能通达甚深智慧。时跋陀婆罗菩萨。宝积菩萨。导师菩萨。星得菩萨。那罗达菩萨。帝天菩萨。水天菩萨。善力菩萨。大意菩萨。益意菩萨。增意菩萨。不虚见菩萨。善住意菩萨。过力菩萨。常精进菩萨。不休息菩萨。日藏菩萨等。五百菩萨各以众华供散佛上。而作是言。世尊。若有众生。求是等经及得闻者。皆令必定佛菩提道。又以是缘。当令十方现在诸佛。得请久住及说法者。令众具足助菩提法。尔时佛问跋陀婆罗。众生于汝有何等利。而能为之发是大愿。及为请佛久住说法。令众具足助菩提道。跋陀婆罗白世尊曰。不以众生损益我故。而发庄严。不作是念。此诸众生利益我故。令住佛法。于我有损不住佛法。诸菩萨等不以如是分别庄严。譬如世尊。波梨质多拘毗罗树华叶盛时。忉利诸天见其敷荣。心大欢喜于此树下五乐自娱。世尊。忉利诸天于此树王有何损益。而令诸天心生爱乐。常诣其下五欲自娱。见之便得无比喜乐。诸菩萨等亦复如是。不以众生有利有损而发庄严。但作是念。何时当得具佛智慧。为十方界无量众生之所归趣。如彼天树其华敷开诸天所乐。当令众生以佛五根法喜自娱。如彼树王诸天于下五乐自娱。复次世尊。离众生故而发庄严。非得众生。以离我故而发庄严。非得我也。以离法故而发庄严。非得诸法。以离阴故而发庄严。非得诸阴。以离界故而发庄严。非得诸界。以离入故而发庄严。非得诸入。世尊。是庄严中无有诸果。庄严离故。以是果空。当于诸法无取无舍而发庄严。世尊。如是庄严相不可得。是庄严处庄严所为皆不可得。世尊。若有所得则为得我。是故菩萨不贪不受若我无我。若受无我则为是我。不名无我无所受者。世尊。以如此义。是大庄严现于世间。是庄严中无此彼相。佛告跋陀婆罗。如是庄严见有何利。答言世尊。我发庄严。不见凡夫及学人法。于我为远佛法为近。我亦不见是诸佛法如是佛法。世尊。我发庄严。于中不见有利有损。如是庄严以此相故现于世间。时诸菩萨所散众华现神通力。遍到十方供养诸佛。教化众生令住佛法。
发心即转法轮品第七
　　尔时东方去此世界。过无量无边阿僧祇国。有世界名相德聚。佛号无相音。现在说法。为发心即转法轮菩萨。授无上道记。作如是言。今此菩萨次于我后。当得阿耨多罗三藐三菩提。时此菩萨见大光明闻大音声。白彼佛言。世尊。是为何佛光明音声。彼佛答言。西方去此过于无量阿僧祇国。有世界名娑婆。佛号释迦牟尼。今现在。是为彼佛光明音声。今彼如来为菩萨。说断众生疑令众欢喜菩萨藏经。彼诸菩萨成就无量具足庄严。时发心即转法轮菩萨白彼佛言。世尊。我欲诣彼娑婆世界供养礼觐释迦牟尼佛及诸菩萨摩诃萨众。所以者何。是诸大士尚难得见。何况亲近。彼佛报言。汝自知时。时彼菩萨既蒙听许。即从坐起。顶礼佛足右绕已去。时无相音佛与一莲华。而告之言。汝持此华与释迦牟尼。此莲华中。见无相音佛本为菩萨所修功德。如是等华遍彼世界。令诸众生皆得受用。时彼菩萨从佛受华来诣此土。时此世界所有卉木。华叶果实乃至毫末。皆悉于发心即转法轮菩萨手中现。及诸众生所有音声。皆出法音无常苦空无我之音。根力觉道禅定解脱诸三昧音。时舍利弗。白佛言世尊。今见如来大神通力。佛告舍利弗。非我所为。从此东方过于无量阿僧祇国。有世界名相德聚。佛号无相音。现在说法。有菩萨名发心即转法轮。从彼发来至此世界。是彼菩萨本愿果报神通之力。舍利弗白佛言。世尊。发心即转法轮菩萨。于过去世种何善根。能有如是果报神力。佛告舍利弗。善哉善哉。汝以佛力能问如来。发心即转法轮菩萨。从过去佛种诸善根汝今一心听。是菩萨于过去世所殖德本。若十方佛坐于道场初始得佛。时此菩萨或为梵王转轮圣王五通仙人。来诣道场供养诸佛。请转法轮其数多少。舍利弗。如我初得无上道时。有梵天王来请我言。唯愿世尊。转于法轮有诸众生于过去世深行善法。利根智慧能知佛意。若不闻法则为永失。舍利弗。是发心即转法轮菩萨。劝请诸佛转于法轮。此诸功德更无所为。但为请佛转于法轮。舍利弗。我今当说譬喻以明此义。智者有以譬喻得解。假使三千大千世界。百亿日月四百亿大海。百亿四天下。四百亿那由他属四天下诸小国土。百亿须弥山王。百亿铁围山。皆为一器状若海坑。满中芥子若麻若米。有大力士尽能把持洒散四方。大风普吹令一芥子堕一世界。汝意云何。是诸芥子所堕世界宁为多不。答言世尊。甚多无量不可称数。舍利弗。我今为汝明了此事。尔许芥子所堕世界。合为一器。纵广正等高亦如是。其壁坚固。如是大器满中细沙。如以升斛堆量米面。如是沙数宁为多不。甚多世尊。不可称数。佛告舍利弗。是诸沙数尚可数知。而此菩萨所可劝请道场诸佛。转于法轮度脱众生。是不可数。此诸善根犹不回向阿耨多罗三藐三菩提。又以七宝珠轮上佛请转法轮。其数倍多。又以众宝华轮上佛请转法轮。数复倍多。又以香轮上佛请转法轮。数亦转多。况以金银彩画木轮。供养诸佛请转法轮。而是善根亦不回向佛菩提道。但为请佛转于法轮。又舍利弗。是后有佛名过智力时有转轮圣王。号名闻力。大千世界威势自在。后宫园馆五欲自娱。诸婇女等歌咏称赞随五欲事。而自然出无常苦空不净之音。王即怖畏生厌离心。时便往诣过智力佛。过智力佛令自忆本所种善根。王闻佛言。便作是念。诸佛如来至未曾有智慧无阂。令我得知若干佛所种诸善根。我以自恣五欲覆心。统理国事众务所缠。尚不自知于一佛所种诸善根。我昔虽从尔所诸佛殖众善本。而不回向佛无上道。令此善根在不定中。我今当以所集善根。为无上道利益众生。在所生处游诸佛国。其中所有众生语言。皆是无常苦空无我之音。及诸世界卉木丛林华叶果实。皆出无常苦空无我之音。我此善根与众生共。当得如今过智力佛所得智慧。作是念已。即从坐起于佛前立。发如是言。世尊。今我所有一切国土奉佛及僧。唯愿受用。既奉施已出家为道。四兵闻已亦随出家。四十那由他诸婇女等皆随出家。及八十亿那由他人亦随出家。过智力佛诸四部众。于是增广。是诸出家皆得五通。各以神力至于东方恒沙佛土。劝请无量坐道场佛。转尊法轮度脱众生。南西北方四维上下。劝请无量恒沙诸佛。转于法轮度脱众生。皆亦如是。名闻力王。从是已后更不受胎。亦常不生不净国土。所游世界其中众生卉木丛林。皆出无常苦空无我之音。舍利弗。汝谓尔时名闻力王。于过智力佛。自闻先世所种善根。出家修道得五神通。游于十方无量世界。劝请诸佛转于法轮度众生者。岂异人乎。今此发心即转法轮菩萨是也。
现变品第八
　　尔时发心即转法轮菩萨。至王舍城诣竹园中。顶礼佛足却住一面。而白佛言。无相音佛问讯世尊。少恼少病起居轻利气力康耶。以大莲华奉上世尊。佛即受华而告之曰。无相音佛安隐无恙善教化耶。答言世尊。无相音佛气力康强众生易度。所以者何。彼世界中大众集会。有四净法。何谓为四。善根清净为菩提故。无量戒净正发愿故。无量见净不得法故。所观清净不取相故。世尊。彼众无有毁禁破戒坏威仪者。亦无有是三毁之名。彼国土众。观此世界所有众生如狱拷掠。我今请还。唯愿如来至彼世界。时佛告言。止善男子。至彼世界欲何所为。我今于此亦化众生。发心即转法轮菩萨殷勤三请。唯愿如来至彼世界。若不临顾。我当自以报得神力接此世界。如一念顷置于彼土虚空分中。时佛默然。听此菩萨现大神通自在之力。欲令众生具足善根亦为示现度知见力。时此菩萨。即以右手断取三千大千世界。犹如陶师以杖转轮。持之而去。时舍利弗觉此三千大千世界皆大摇动。白世尊曰。持此世界并我等去。持此世界并我等去。尔时世尊。以随智音柔软和雅悦可众心。具足深远不高不下。简要不乱能示义趣。答舍利弗。非我所为。其音普闻大千世界。时有众生贪着我心依止有见。皆大惊怖得厌离心。余诸四众。但见如来菩萨围绕而为说法。如转轮王安处正座。如大梵王在众梵中。时发心即转法轮菩萨。皆持十方无量世界令集一处以示众生。尔时世尊以神通力。令大风起吹诸世界。互相触搏坏裂破碎。皆悉散灭。佛现神力。诸大梵王及诸梵天。于见闻法计常不坏。所谓梵王诸梵宫殿。今皆自见宫殿散坏。甚大惊怖生厌离心。各作是念。此诸宫殿先自成立。而今皆悉相搏毁坏如水波荡鼓浪成沫。若水竭尽日曝风飃皆悉磨灭。则是我等无常相也。俱怀战悚合掌礼佛。尔时世尊告舍利弗。我从昔来常为汝说。世间虚妄无有真实。譬如有人与空共诤。世间如是。但从忆想分别故有。无牢无固犹如聚沫。世间如幻能诳众生。世间如炎无实体相。不除渴爱。世间如影不可得取。世间如响虚诳起业。世间如实性无颠倒。舍利弗。我坐道场如实通达。知世间相空无所有无所依止。以无障阂得世间相。舍利弗。我本未知世间味世间患世间出。不自唱言我得佛道。我既如实知世间相及世间集。知世间灭世间灭道。便自唱言我得佛道。舍利弗何谓世间其世间者。所谓五阴。何谓为五。色阴受阴想行识阴。舍利弗。何谓色阴。或有众生作如是念。若过去者不名为色。未来现在不名为色。是故佛说诸所有色。若于过去未来现在。若内若外若粗若细。若好若丑若近若远。皆名色阴。而是色阴实无有相。譬如空阴风阴火阴水阴地阴。但有是名。色阴受阴想行识阴亦复如是。以此因缘说有诸阴。舍利弗。凡夫痴冥贪着于身不知色相。谓色是我是我所有。取相分别而生着心。受想行识亦复如是。舍利弗。我坐道场。于此事中。不谓是有不谓是无而生法眼。凡夫于此无所有法。生渴爱心。是法散坏便生忧恼。是人深着失所著故。转增痴惑重起黑业。若以瓦石杖楚刀槊种种兵器。共相加害。以痴惑故起是罪业如来通达诸法平等。诸见平等故说正见。谓正见者。平等正直无有高下。正行道者。正修习者。正解脱者。得是见故名为正见。舍利弗。佛说正见。不可以言为汝等说。但可随顺如说修行。舍利弗。汝等皆当如法修习。当得无量无边智慧。是则名为八万四千诸法藏中一法藏门。谓诸起作非起作相。如来说此法藏门时。七万七千那由他数诸梵天王。于诸法中远离尘垢得法眼净。欲界诸天八万四千那由他众。于诸法中远离尘垢得法眼净。及无量人亦于诸法远尘离垢得法眼净。百亿阎浮提中百千万亿诸菩萨众。皆于此会得无生忍。及余无量无边众生。皆发阿耨多罗三藐三菩提心。尔时世尊还摄神力。诸四部众梵世梵住梵众诸天。及欲界中天龙夜叉乾闼婆阿修罗迦楼罗紧陀罗摩睺罗伽人非人等。皆自见身还此世界。
如来力品第九
　　尔时大目揵连从坐而起。偏袒右肩合掌向佛。白世尊曰。未曾有也。是发心即转法轮菩萨。有大神力接此忍界及以如来。置于他方世界中间。世尊。持我至彼及还来此我于尔时神尚不在。何况有通。我复生念。今此菩萨具大神通接我往还。都不觉知迟速远近。我又生念。今此菩萨未成佛道。有是神力。何况成佛。佛告目连。汝或谓是发心即转法轮菩萨能接如来有往还耶。勿造斯念。所以者何。我不见有沙门婆罗门阿罗汉辟支佛及余众生天龙夜叉乾闼婆阿修罗迦楼罗紧陀罗摩睺罗伽人非人等能动如来衣一角者。何况接举至余世界及还置此。无有是处。目连。置是世间一切天人。若此三千大千世界所有众生。有色无色有想无想非有想非无想。若可见若不可见。假令一时皆得人身。以信出家得阿罗汉。具六神通皆如目连。于意云何。是等所有神通智力。宁为大不。甚大世尊。佛告目连。是诸罗汉手接三千大千世界。游于十方恒沙国土。假令如来以一芥子置于空中。是大神通众阿罗汉。尚不能动如毫末许。目连。且复置此大神通众。假令一人有大神力。佛听此人。能以一吹吹大千界皆使散坏。令诸微尘散遍无量恒沙世界。又以一吹令诸微尘还成三千大千世界。目连。于意云何。是人具足大神力不。甚大世尊。目连。假使有人皆得如是大神通力。满此三千大千世界。犹如甘蔗稻麻丛林。皆同一心尽现神力。尚不能动如来衣角。况举如来置于余界而复还耶。目连。我处此座。能动东方无量无边不可思议阿僧祇界。其中众生都不自觉有往来想。是诸众生不能觉知世间成败及以散灭。目连。当知如来所现神力。随众所应而为说法。或有众生应见佛身而得度者。或有众生应见天身而得度者。或有众生应见龙身而得度者。或有众生应见夜叉乾闼婆阿修罗迦楼罗紧那罗摩睺罗伽身而得度者。或有应见男身女身而得度者。或有应见大身小身而得度者。目连。如来所有力无所畏自在神通。当知皆悉摄在此经。南西北方四维上下皆悉如是。目连。汝若得见如来所行及大神力。汝则不能有所问答。目连。我教阿难陀罗尼门。为令受持十二部经。修多罗。祇夜。阇伽罗那。伽陀。优陀那。尼陀那。阿波陀那。伊帝目多伽。阇多伽。广经。未曾有经。优波提舍。令不忘失。而今阿难尚不能知如来神力。所以者何。佛以一言一字一句。一切声闻及辟支佛。若于一劫百千万劫。乃至无量阿僧祇劫。尚不能尽读诵受持思量演说。况能悉知如来所为大神通力。无有是处。目连。如来所为种种因缘。种种威仪种种道门。教化众生及演说法。但着衣时。一切声闻及辟支佛。尚不能知其中所益几所众生云何说法。况能尽知如来所行如来神通如来智慧。无有是处。尔时世尊从发心即转法轮菩萨取莲花已。告跋陀婆罗菩萨。宝积菩萨。导师菩萨。星得菩萨。那罗达菩萨。帝得菩萨。水天菩萨。善力菩萨。如是等能于后世护法藏者。诸善男子。汝等能护如来法藏。善能信解如来所行。而演说耶。唯然世尊。我等皆能。佛言。汝等从今若有所说。先观如来所行意趣所入法门。然后乃说。若有人言。何者名为具足佛智。汝等当于如是等经。观如来行然后乃答。汝等若闻诸所说门。皆应观察如来意行。为是事故说如是法。汝等若见众生所行。亦当应观如来法藏。谓诸众生有如是行。佛以是行如是转除。众生行者。谓有九万九千诸根。如来悉知贪欲多者有如是根。嗔恚多者有如是根。愚痴多者有如是根。似多欲者有如是根。似多恚者有如是根。似多痴者有如是根。似多贪恚有如是根。似多贪痴有如是根。似多恚痴有如是根。似多贪嗔痴有如是根。如是诸根能清净道能起诸事。如是诸根从本缘生。如是诸根从习行得。有作业根是起黑业。是起白业。起黑白业。是根顺道。是根顺定。是根顺慧。是顺尽智。顺无生智是根随顺。尽无生智是根顺谛。诸善男子。是中有二万诸根。和合先世因缘力故能起诸业。若黑若白。以是业缘得种种色。若黑若白不黑不白。若上若离。如是等色有二万根。能生诸身。若长若短若粗若细若中容等。有二十万根能表内相。若于眼耳鼻舌身中。知是贪心是人嗔心是人痴心是人离贪是人离嗔是人离痴。有三万根差别业报。谓人死时情识迷闷。形色变异手足[病-丙+卷]缩。诸根错乱支节相离。临抒气时。知是诸根应入地狱。如是诸根应堕畜生。如是诸根应生饿鬼。是根应生天上人中。是根应生他方佛土得见诸佛。是根应断生死相续不受后身。有七万根。以信解力能摄善本。二万诸根摄不善法。死时可知。诸善男子。是名佛力。如来所行如来法藏。如来住此能演诸法不增不减。
功德品第十
　　尔时会中有一菩萨名曰坚意。从坐而起恭敬合掌。白佛言。世尊。我于此门得法光明。是故我当修是法门令得具足。所以者何。我今当发如是庄严。推求习行具足是法终不懈息。于未来世还复得闻如来法藏。佛告坚意。善哉善哉。汝能勤求诸佛如来无量无边阿僧祇劫所集大法。坚意。若此三千大千世界所有众生。若色无色有想无想非有想非无想。假令一时皆得人身。若善男子及善女人。给此众生一切乐具。随其所须色香味触即皆能与。持此众生悉置掌中。若至一劫若减一劫。又以一手除其臭秽远弃他处。坚意。于汝意云何。是人所为宁为大不。甚大世尊。坚意。若复有人发阿耨多罗三藐三菩提心。若佛现在若灭度后。能求是等助菩提法菩萨藏经。作如是念。我修集此大乘法藏。为众生说断贪恚痴。离生老死忧悲苦恼。如是求时。若得是经一四句偈。能为众生读诵解说。比前功德。百分千分百千万分尚不及一。乃至譬喻所不能及。如是菩萨以求此等深法因缘。能大利益一切众生。坚意。是事谁能信者。唯有诸佛究竟通了。若圣弟子及余发心求佛道者。乃能信受。所以者何。诸菩萨等。初发阿耨多罗三藐三菩提时。自愿当为无救众生而作救护。无洲者作洲。无道者作道。我当修习是大乘法佛之智慧。当令无量无数众生住无漏法。坚意。假使此人从旦至食。以诸珍宝积若须弥。与一一人。中时晡时初中后夜。尽其形寿。昼夜六时以此宝聚施与众生。坚意。于意云何。是众生心得满足不。不也世尊。或因是故堕三恶道。菩萨念言。我当勤求无上妙法。与诸众生令观三千大千世界珍宝之聚。犹如涕唾生怖畏心。大智菩萨观此宝聚。皆是三毒烦恼众生。生死往来地狱畜生饿鬼人中苦恼之本。求时苦本。守护苦本。怨憎诤讼起诸罪业众苦之本。菩萨如是。于大宝聚生厌离心。又作是念。此非宝聚但是恶道苦恼之聚。或有众生贪着是故堕三恶道。坚意。置是三千大千世界所有众生。十方无量恒河沙等国土众生。若色无色有想无想非有想非无想。假令一时皆得人身。若有一人。发心欲与一切乐具。随其所须色声香味等。即皆能与。若置头上若肩荷负。若至一劫若减一劫。随意坐卧。亦以一手除其臭秽远弃他处。坚意。于汝意云何。是人所为宁为多不。甚多世尊。坚意。我今告汝诚言。若善男子若善女人。发阿耨多罗三藐三菩提心。求如是等助菩提法菩萨藏经。发足一步福不可量。至得阿耨多罗三藐三菩提。犹不能尽。比前功德百分千分百千万分尚不及一。乃至譬喻所不能及。所以者何。前乐具者。是诸结使有漏因缘。不能离苦毕竟安隐。诸菩萨等求法因缘。增长戒品定品慧品。亦能具足一切佛法。能得无量不可思议方便之力。成就众生净佛国土。是故坚意。佛说菩萨求法因缘。得阿耨多罗三藐三菩提。复次坚意。若四天下满中如来。犹如甘蔗稻麻丛林。若有一人尽其形寿。供养衣服卧具汤药种种所须。是诸如来般涅槃后。起七宝塔方一由旬。表刹庄严华香幡盖然灯供养。若至百劫若过百劫。坚意。于汝意云何。是人得福宁为多不。甚多世尊。无量无边。坚意。我今告汝诚言。是人供养尔所如来。起尔所塔。于尔所劫种种供养。若善男子及善女人。发阿耨多罗三藐三菩提心。求如是等助菩提法菩萨藏经受持读诵。比前福德百分千分百千万分尚不及一。乃至譬喻所不能及。所以者何。于诸施中法施第一。于诸求中求法第一。是故坚意。汝等于后五百岁中。受持读诵如是等经。所得功德无量无边。至得阿耨多罗三藐三菩提。犹不能尽。坚意。我今欲说譬喻粗明此事。汝当信受。譬如三千大千国土以为一器。满中芥子如黑麻米。汝意云何。是中芥子为有几数。甚多世尊。不可数也。坚意。假使复数如此芥子等大千世界。合为一器满中细沙。此诸细沙为有几数。甚多世尊。无量无边。坚意。有大力人。持是细沙洒散四方。时大风起吹此诸沙。一一各堕一世界中。汝意云何。是诸世界为有几数。甚多世尊。无量无边不可称数。坚意。我今明了告汝。如来具足无量神通持戒禅定智慧之力。能以一步越尔所界。而处本坐威仪不动。于神通力犹不尽现。坚意。如来以此一沙为一劫。尔所劫为一日。尔所日为一月。尔所月为一岁。如是千岁东行不息。南西北方四维上下。亦复如是。若善男子及善女人。欲闻是经受持读诵。发足一步所得功德。假使有形。如来所经尔所国土不能容受。如来但知是人福德无量无边不可思议。坚意。此福不可文字算数之所能知。是福摄在无量数中。
发心品第十一
　　尔时东方过阿僧祇国。有世界名大名闻。佛号须弥肩。今现在为光明威德聚菩萨。授阿耨多罗三藐三菩提记。作如是言。是光明威德聚菩萨。次于我后当得作佛尔时彼佛大众围绕而为说法。是光明威德聚菩萨。时在彼会见大光明。闻謦欬声见地大动。问彼佛言世尊是为何佛光明音声。彼佛答言。西方去此过阿僧祇国。有世界名娑婆。佛号释迦牟尼。今现在说菩萨藏经。彼会菩萨具大庄严。今于十方恒沙国土。少有如是大菩萨众。若闻是等菩萨名者。尚得大利。何况目见亲近供养。即时光明威德聚菩萨。白须弥肩佛言。世尊。我欲诣彼娑婆世界见释迦牟尼佛礼事供养。亦欲见彼具足庄严大菩萨众。彼佛答言。欲往随意。时彼佛与光明威德聚菩萨七枚莲华。而告之曰。汝持此华与释迦牟尼佛。并以我言问讯彼佛。少病少恼起居轻利气力强耶。时彼菩萨即持此华。顶礼佛足绕已而去。如大力士屈伸臂顷。从彼佛土忽然不现。到此世界至王舍城。行诣竹园顶礼佛足。于一面立。而白佛言。须弥肩佛问讯世尊。少病少恼起居轻利气力康耶。以此莲华供养世尊。时佛受华而问之曰。须弥肩佛少病少恼气力康耶。答言世尊。须弥肩佛。于彼世界安隐无恙。佛以此华与弥勒言。阿逸多。汝持此华种助佛道善根因缘。时弥勒菩萨从佛受华。与跋陀婆罗菩萨。宝积菩萨。导师菩萨。星得菩萨。那罗达菩萨。帝得菩萨。水天菩萨。善力菩萨。日藏菩萨。持世菩萨。持地菩萨。住意菩萨。无边意菩萨。越三界行菩萨。无边行菩萨。无量力菩萨。普现缘菩萨。坚意菩萨。无边力菩萨。不虚力菩萨。师子力菩萨。疾辩菩萨。利辩菩萨。深辩菩萨。无边辩菩萨。无量辩菩萨。文殊师利法王子。华德藏法王子。无边手菩萨。无著手菩萨。宝手菩萨。宝臂菩萨。不虚德菩萨。不动行菩萨。无忧菩萨。离忧菩萨。发无分别行菩萨。离诸难菩萨。离男相菩萨。离女相菩萨。离众生相菩萨。网明菩萨。不入胎菩萨。佛华手菩萨。华手菩萨。香象菩萨。成利菩萨。上德菩萨。宝德菩萨。珠缨菩萨。珠髻菩萨。华耳菩萨。云音菩萨。毕竟思菩萨。无边舍(丹有华)菩萨。善思行菩萨。不虚愿菩萨。过愿菩萨。转愿菩萨。深行愿菩萨。愿离难菩萨。演华菩萨。宝华菩萨。不虚称菩萨。不虚赞菩萨。普愿菩萨。诸道不乱菩萨。常喜严菩萨。常悲严菩萨。化无知愿菩萨。具戒愿菩萨。执炬菩萨。乐众菩萨。善众菩萨。乐行菩萨。爱天菩萨。乐佛菩萨。愿不离佛菩萨。愿转法轮菩萨。愿转无碍法轮菩萨。愿舍一切菩萨。愿无悭菩萨。愿无差别菩萨。愿绍佛种菩萨。愿不乱菩萨。月菩萨。法菩萨。德海菩萨。善戒菩萨。导师菩萨。大导师菩萨。上众菩萨。增上菩萨。宝严菩萨。普利菩萨。普德菩萨。袈裟相菩萨。无染菩萨。灭相菩萨。寂灭菩萨。善意菩萨。喜见菩萨。乐胜菩萨。上严菩萨。常胜菩萨。胜众菩萨。胜数菩萨。坏魔菩萨。坏怨菩萨。胜怨菩萨。普名闻菩萨。日宝菩萨。转法菩萨。增法菩萨。善知识菩萨。天善友菩萨。增友菩萨。一盖菩萨。宝盖菩萨。善宿王菩萨。星宿菩萨。法天菩萨。净门菩萨。净勇菩萨。勇行菩萨。无边行菩萨(再出)。不虚行菩萨。香德菩萨。智德菩萨。无边眼菩萨。帝(丹本作常)德菩萨。梵上菩萨。持法菩萨。法德菩萨。自在力菩萨。无迹行菩萨。善行菩萨。等行菩萨。与如是等七万七千诸菩萨等。作如是言。诸善知识。我从佛所受得此华。今以相与。汝等取华为助佛道。皆当一心俱发大愿。时七万七千菩萨取此莲华。一时俱发方便大愿。还以上佛。佛愍受已。告弥勒曰。我今安隐能使汝等种大善根。阿逸多。诸佛难值。诸菩萨等亦复难遇。所以者何。我所得法。一切皆从菩萨行生。于汝意云何。若如来本不发阿耨多罗三藐三菩提心者。当有十力出世间不。不也世尊。阿逸多。于汝意云何。若如来本不发阿耨多罗三藐三菩提心。当有四无所畏出世间不。不也世尊。阿逸多。若如来本不发阿耨多罗三藐三菩提心。当有大慈大悲大喜大舍。出世间不。不也世尊。若如来本不发阿耨多罗三藐三菩提心。当有十八不共法出世间不。不也世尊。若如来本不发阿耨多罗三藐三菩提心。当有不虚行法出世间不。不也世尊。若如来本不发阿耨多罗三藐三菩提心。当有象王观法出世间不。不也世尊。若如来本不发阿耨多罗三藐三菩提心。当有师子奋迅三昧出世间不。不也世尊。若如来本不发阿耨多罗三藐三菩提心。当有无见顶相出世间不。不也世尊。若如来本不发阿耨多罗三藐三菩提心。当有三转十二行法轮出世间不。不也世尊。若如来本不发阿耨多罗三藐三菩提心。当有三十二大人相出世间不。不也世尊。若如来本不发阿耨多罗三藐三菩提心。当有百千无量法具出世间不。不也世尊。若如来本不发阿耨多罗三藐三菩提心。当有声闻大众出世间不。不也世尊。是故阿逸多。当知诸佛一切功德。皆在初发调伏心中。是故菩萨世间难遇。佛亦难值。阿逸多。譬如无牛则无醍醐。如是若无菩萨发心则无佛种。若有牛则有醍醐。如是若有菩萨发心则佛种不断。阿逸多。譬如有种则有华实。如是若有菩萨发心则佛种不断。是故当知发心为难。发心难故佛亦难得。阿逸多。譬如海宝无价者少余宝甚多。如是众生少有能发菩萨心者。多起声闻辟支佛意。是故当知。菩萨心者第一难得。如优昙华时时一现。是珍宝心以无价故。是心如须弥极高大故。是心如空不可坏故。是心如海深难测故。是心无比。胜满三千大千世界摩尼珠故。阿逸多。假使是心有形色者。世间天人阿修罗等皆应敬礼。是故汝等。为发此心。当勤精进深生欲乐。
佛说华手经卷第三无忧品第十二
　　尔时佛告弥勒菩萨言。阿逸多。何等名为真菩萨心。菩萨心者。不可思量不可宣示。我今欲说譬喻证明此心。阿逸多。乃往过去无量无边阿僧祇劫。尔时有佛。号曰安王如来应供正遍知明行足善逝世间解无上士调御丈夫天人师佛世尊。是安王佛寿八万四千岁。有三大会。初会说法七十亿人得阿罗汉。第二大会九十亿人得阿罗汉。第三大会满百亿人得阿罗汉。诸漏已尽所作已办。弃舍重担逮得己利。尽诸有结正智解脱。时有灌顶大王名师子德王。大夫人有二太子。一名无忧。二名离忧。一时俱生。是二王子共戏殿上。见安王佛大众围绕入喜见城。即时无忧谓离忧曰。见安王佛从彼来耶。离忧言见。时无忧言。我等可作如安王佛。即为离忧而说偈言。
　　离忧汝且观　　是安王世尊
　　大众所敬绕　　安祥从彼来
　　我生如是心　　欲求无上道
　　度生老病死　　一切苦众生
　　贪嫉恚慢故　　而作众罪业
　　作众罪业已　　轮转诸恶趣
　　我当求佛道　　度此等众生
　　离忧汝亦当　　发此无上心
　　诸佛甚难值　　如忧昙钵华
　　尔时离忧。以偈答言。
　　言说无所成　　世多说不行
　　我不以言说　　但心行菩提
　　世多言作佛　　不能如说行
　　是人皆虚言　　终无实果报
　　若但以言说　　而能得佛道
　　一切言说者　　皆应得作佛
　　尔时无忧。重说偈言。
　　若如汝发心　　是则为悭贪
　　畏诸乞求故　　发心而无言
　　大人请众生　　等施财法分
　　一切无所吝　　但欲成菩提
　　若如是发心　　名为懈怠者
　　恐不如说行　　是则为可耻
　　汝疑无上道　　无量难独成
　　豫生如是心　　故不敢发言
　　时离忧言。当共往问安王如来。我等发心谁为是真。若从佛闻自当知之。作是语已。即时离忧从梯而下。为供养故。持真珠屐及上宝衣价直一亿。往诣佛所。于时无忧即从殿上自投而下。身无所损安隐而立。往诣佛所。脱身宝衣解髻明珠。奉安王佛。佛愍受之。离忧从后来到佛所。时见无忧在佛边立。即问之曰。从何道来。无忧答言。我于殿上自投而下。身无伤损安立佛所。离忧即以无价宝衣及摩尼屐。奉安王佛。而说偈言。
　　我得见世尊　　而从非道行
　　今当修正道　　诸佛之所赞
　　尔时无忧。又说偈言。
　　若人惜身命　　犹汝来求道
　　是人为自利　　不能益众生
　　我不惜身命　　愿受诸勤苦
　　为利益众生　　度众苦恼者
　　见佛即是道　　不应更余求
　　凡夫行正道　　实堕邪径中
　　众生在邪道　　见是正是邪
　　贪着即魔缚　　则远离世道
　　我愿常值佛　　常愿得出家
　　常净修梵行　　世世度众生
　　常安住善法　　常持佛法藏
　　以是所持法　　大利益众生
　　常发行精进　　闻法即解义
　　常住于禅定　　功德故高尊
　　阿逸多。是二王子说此偈已。于安王佛所出家修道。各相谓言。我先作佛。时无忧比丘谓离忧曰。汝以何行欲先作佛离忧答言。我发心为一一众生。于万亿劫受地狱苦而心无悔。至得阿耨多罗三藐三菩提。我以如是坚固庄严。又以堪忍柔和之心。假使有人从东方来。持诸粪火屎尿毒瓶。系我头上。我于尔时。不生嗔恨不恶眼视亦不呵骂。但作是念。我今行忍为求佛法生佛智慧。欲令此人得灭度故。若我嗔恨与彼何异。我是行人彼非行者。我不应起非行者业。行者之业我所应起。所谓自断嗔恨。亦断无量众生嗔恨而为说法。我为阿耨多罗三藐三菩提故如是庄严。尔时无忧问离忧曰。汝见是心以知是心发庄严耶。离忧答言。若无是心则无庄严。若无庄严云何当有菩萨修道。是故当知。有是心故。菩萨修道出于世间。无忧比丘。语离忧言。莫作此说。有是心故故有庄严。所以者何。心空如幻念念生灭。若空如幻念念生灭。是法无相亦无无相。离忧。若有若无皆名为见。若有是见皆是邪见。若是邪见即是邪道。不名菩提。是人远离菩提之道。无所悕望。是故当知。有无等法皆是戏论。戏论法者。菩萨不应亲近修习。何法菩萨所应习近。无法菩萨所应习近。所以者何。若法可习是则非法。是故菩萨于一切法不应乐着。所以者何。是阿耨多罗三藐三菩提。非着法故。若菩萨如是得解亦是非法。所以者何。非得解相是名菩提。又菩萨如是知如是观者。亦堕非法。所以者何。无解脱相是名菩提。若菩萨如是修习。我于是法当如是证。即堕非法。所以者何。无性无说是名菩提。尔时离忧。谓无忧言。若菩提有汝当言有。无应言无。汝以何故。于阿耨多罗三藐三菩提中。都无所说。无忧答言。汝善知识。菩提名为非戏论法。汝莫戏论若有若无。所以者何。诸有戏论皆非菩提。若无戏论即是菩提。时离忧言。善知识。我于汝说不解义趣。谓诸戏论皆非菩提。无戏论法是即菩提。无忧答言。汝善知识。可共诣佛请决所疑。时二比丘俱诣佛所。顶礼佛足于一面坐。离忧比丘以先所论具向佛说。时安王佛可无忧言。善哉善哉。既印可已。告离忧曰。如无忧言。谓有戏论皆非菩提。无戏论法是则菩提。所以者何。离诸戏论是名菩提。云何为离。一切戏论皆悉寂灭。何名戏论。色阴戏论。受想行识阴戏论。戒品定品慧品戏论。少欲知足苦行头陀易满易养空闲静处。皆是戏论。是诸戏论从何处起。皆从忆想分别故起。何谓分别。谓分别色受想行识。分别戒品定品慧品少欲知足诸功德等。若分别色即是非色。是分别中。则无戒品定品慧品少欲知足行头陀等。是分别中亦无色空。又若分别受想行识即是非识。是分别中。则无戒品定品慧品少欲知足行头陀等。是分别中亦无识空。能如此知是慧亦空。如是空中。无有诸相若一若异。是名菩提。尔时离忧。闻说是法逮无生忍。又亦得知是菩提心。以是心故名为菩萨。时二菩萨。观如是法信解随顺。八万岁中常勤精进。经行不息未曾睡卧。八万岁中不生贪欲恚痴之心。是二菩萨于此命终。即生下方第千世界妙肩佛所俱共出家。自识宿命精进如前。如是展转从一佛所至一佛所。得值六百八千万亿诸佛世尊。于诸佛法。常得出家精进如前。然后无忧先得作佛号上众严。离忧菩萨于余佛国。后得作佛号日上众。佛告弥勒。是二佛法广宣流布。寿命无量阿僧祇劫。阿逸多。是名菩萨摩诃萨心。无来无去无所贪着无生无灭无住无动。若有众生起是心者。则为希有。尔时世尊。欲明此义。而说偈言。
　　佛灯出于世　　万亿劫难值
　　如优昙钵华　　时时乃一现
　　深发菩提心　　正行佛道者
　　如是大菩萨　　世间亦难遇
　　是故若有人　　能发此大心
　　斯人当作佛　　处众师子吼
　　自在师子吼　　能转净法轮
　　佛神通无碍　　皆在初心中
　　佛相三十二　　十八不共法
　　是法及诸相　　皆在初心中
　　诸佛不虚行　　象王回观法
　　及无见顶相　　皆在初心中
　　布施持戒忍　　精进禅智慧
　　此诸波罗蜜　　皆在初心中
　　如是诸功德　　及诸余佛法
　　当知是一切　　皆在初心中
　　声闻戒定慧　　及众神通力
　　如是等诸法　　亦在初心中
　　若我本不发　　无上菩提心
　　今则不能得　　一切佛智慧
　　尚不能自得　　况令众生闻
　　声闻弟子众　　亦不出世间
　　若深行因缘　　证辟支佛道
　　为世作福田　　入无余泥洹
　　是等诸功德　　亦在初心中
　　世间出世间　　一切诸乐具
　　当知此等事　　皆因菩提心
　　汝等观是心　　所得之果报
　　无量无数劫　　不能尽其边
　　汝等观是心　　念念常生灭
　　如幻无所有　　而得大果报
　　是心属诸缘　　无一决定相
　　如是不定心　　能得大果报
　　是心不在缘　　亦不离众缘
　　非有亦非无　　而能起大果
　　智者知是心　　能生佛智慧
　　谁当不贵重　　唯除贪著者
　　若人依止色　　依受想行识
　　于法作二相　　以虚诳自缚
　　如人在虚空　　自谓我有缚
　　是人自系故　　常缚果报中
　　是故知心性　　虚诳无所有
　　不应生疑见　　是心非定相
　　是心及众缘　　皆空无自性
　　若人如是知　　终不退菩提
　　若法性自空　　是法即无生
　　一切无生法　　是名真智种
　　若人如是知　　我授菩提记
　　不以阴离阴　　而可得受记
　　若知法无相　　亦不取此慧
　　如是正智者　　是名真发心
　　得是坚固心　　斯人则能忍
　　恶口诸毁辱　　刀杖等众苦
　　若人得是忍　　则无贪恚心
　　自得利不高　　亦不嫉他人
　　能建于是忍　　灭有无二边
　　斯人于世间　　能行不坏智
　　是故当修此　　空无性法忍
　　我本亦修集　　故得成菩提
中说品第十三
　　尔时东方。过六万八千阿僧祇界。有世界名上意。是中有佛号曰空性。今现在。是空性佛与月菩萨摩诃萨。授阿耨多罗三藐三菩提记。时月菩萨见大光明闻大音声。问空性佛言。是为何佛光明音声。彼佛答言。西方去此。过六万八千阿僧祇界。有世界名娑婆。佛号释迦文。今现在说菩萨藏经。是为彼佛光明音声。时月菩萨白空性佛言。世尊。我欲诣彼娑婆世界见释迦文佛礼事供养。及见彼土具足庄严大菩萨众。彼佛答言。欲往随意。时月菩萨即从坐起。顶礼佛足绕已欲去。时空性佛。持白莲华与月菩萨。作如是言。汝持此华与释迦文。并称我言问讯彼佛。少恼少病起居轻利气力强耶。时月菩萨如大力士屈伸臂顷。于彼佛土忽然不现。到此世界至王舍城。行诣竹园。顶礼佛足于一面立。而白佛言。空性如来问讯世尊。少病少恼起居轻利游步安耶。以此莲华持与世尊。时佛受华问月菩萨言。善男子。彼空性佛少病少恼气力安不。时月菩萨白世尊曰。空性如来于彼世界安隐无恙。东方去此过于四万阿僧祇界。有世界名妙陀罗尼。是中有佛号名闻力王。今现在为智流布菩萨摩诃萨。授阿耨多罗三藐三菩提记。时此菩萨见大光明闻大音声。问名闻力王佛言。世尊。今此光明及大音声。是谁所为。彼佛答言。西方去此。过于四万阿僧祇界。有世界名娑婆。佛号释迦文。今现在为诸菩萨说断众生疑令众欢喜菩萨藏经。是为彼佛光明音声。时智流布菩萨。白彼佛言。世尊。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。时智流布既蒙听许。顶礼佛足绕已欲去。时名闻力王佛。即以一裹赤末栴檀香。而与之曰。汝持此香与释迦文。并以我言问讯彼佛。少恼少病起居轻利气力安耶。时彼菩萨如大力士屈伸臂顷。于彼佛土忽然不现。到此世界至王舍城。行诣竹园顶礼佛足于一面立。而白佛言。名闻力王佛问讯世尊。少病少恼起居轻利游步安耶。以此末香持与世尊。佛受香已而问之曰。名闻力王佛少恼少病气力安不。彼菩萨言。名闻世尊于彼世界安隐无恙。东方去此。过三万九千阿僧祇界。有世界名月出光。是中有佛号曰放光。今现在为明轮菩萨摩诃萨。授阿耨多罗三藐三菩提记。时明轮菩萨。见大光明闻謦欬声。问放光佛言。世尊。是为何佛光明音声。彼佛答言。西方去此。度三万九千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时明轮菩萨。白放光佛言。世尊我欲诣彼娑婆世界见释迦文佛礼事供养。及见彼土具足庄严大菩萨众。彼佛答言。欲往随意。时明轮菩萨既蒙听许。顶礼佛足绕已欲去。彼佛即以一大莲华与明轮曰。汝持此华与释迦文。并称我言问讯彼佛。少病少恼起居轻利游步强耶。时彼菩萨如大力士屈伸臂顷。于彼佛土忽然不现。到此世界至王舍城。行诣竹园顶礼佛足于一面立。而白佛言。放光如来问讯世尊。少病少恼气力安不。以此莲华持与世尊。佛受华已。而问之曰。放光如来游步康耶。明轮答言。放光世尊于彼世界安隐无恙。东方去此。度三万八千阿僧祇界。有世界名袈裟相。是中有佛号曰离垢。今现在为无边宝严菩萨摩诃萨。授阿耨多罗三藐三菩提记。时无边宝严菩萨。见大光明闻謦欬声。问离垢佛言。是为何佛光明音声。彼佛答言。西方去此。过三万八千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时无边宝严菩萨。白离垢佛言。世尊。我欲往诣娑婆世界见释迦文佛礼事供养。及欲见彼具足庄严大菩萨众。离垢佛言。欲往随意。即时彼佛以一袈裟而与之言。汝持此衣与释迦文。并称我言问讯彼佛。少病少恼起居轻利游步安耶。时彼菩萨如大力士屈伸臂顷。于彼佛土忽然不现到此世界至王舍城。行诣竹园顶礼佛足于一面立。而白佛言。离垢如来问讯世尊。少病少恼气力安不。持此袈裟以与世尊。佛受衣已而问之曰。离垢如来于彼世界游步安耶。彼菩萨言。离垢世尊于彼世界安隐无恙。东方去此。过三万七千阿僧祇界。有世界名莲华。是中有佛号杂华生德。今现在为无量精进菩萨摩诃萨。授阿耨多罗三藐三菩提记。时无量精进菩萨。见大光明闻謦欬声。问杂华生德佛言。是为何佛光明音声。彼佛答言。西方去此。过三万七千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时无量精进菩萨白杂华生德佛言。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。彼佛即以一大莲华而与之曰。汝持此华与释迦文。并称我言问讯彼佛。少病少恼起居轻利游步强耶。时彼菩萨如大力士屈伸臂顷。于彼佛土忽然不现。到此世界至王舍城。诣竹园中顶礼佛足于一面立。而白佛言。杂华生德佛。问讯世尊。少病少恼气力安不。以此莲华持与世尊。佛受华已而问之曰。杂华生德如来。在彼世界游步康耶。彼菩萨言。杂华世尊于彼世界安隐无恙。东方去此过三万七千阿僧祇界。有世界名一盖。是中有佛号离怖畏。今现在为网明菩萨摩诃萨。授阿耨多罗三藐三菩提记。时网明菩萨见大光明闻謦欬声。问离怖畏佛言。世尊。是为何佛光明音声。彼佛答言。西方去此过三万七千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时网明菩萨白离怖畏佛言。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。时彼如来。即以百茎五色众华与网明曰。汝持此华与释迦文。并称我言问讯彼佛。少病少恼起居轻利游步安耶。时彼菩萨如大力士屈伸臂顷。于彼佛土忽然不现。到此世界至王舍城。行诣竹园顶礼佛足却住一面。而白佛言。离怖畏佛问讯世尊。少病少恼气力安不。以此众华持与世尊。佛受华已问网明言。离怖畏如来在彼世界游步康耶。网明答言。离怖畏世尊于彼世界安隐无恙。东方去此过三万六千阿僧祇界。有世界名上清净。是中有佛号曰智聚。今现在为智力菩萨摩诃萨。授阿耨多罗三藐三菩提记。时智力菩萨见大光明闻大音声。问智聚佛言。世尊。是为何佛光明音声。彼佛答言。西方去此度三万六千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时智力菩萨白智聚佛言。我欲往诣娑婆世界见释迦文佛礼事供养。及见彼土具足庄严大菩萨众。智聚佛言。欲往随意。时智聚佛持众莲华。而与之曰。汝以此华与释迦文。并称我言问讯彼佛。少恼少病气力轻强耶。时智力菩萨顶礼佛足绕已而去。余如上说。
　　东方去此过三万五千阿僧祇界。彼有世界名曰香聚。是中有佛号栴檀香。今现在为离垢菩萨摩诃萨。授阿耨多罗三藐三菩提记。时离垢菩萨见大光明闻謦欬声。问栴檀香佛言。世尊。是为何佛光明音声。彼佛答言。西方去此过三万五千阿僧祇界。彼有世界名曰娑婆。是中有佛号释迦文。今现在说菩萨藏经。时离垢菩萨白栴檀香佛言。世尊。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。彼佛即以末栴檀裹而与之曰。汝持此香与释迦文。时彼菩萨顶礼佛足绕已而去。余如上说。
　　东方去此过三万五千阿僧祇界。有世界名阿竭流香。是中有佛号大声眼。今现在为利世菩萨摩诃萨。授阿耨多罗三藐三菩提记。时利世菩萨见大光明闻大音声。问大声眼佛言。世尊。是为何佛光明音声。彼佛答言。西方过此三万五千阿僧祇界。彼有世界名曰娑婆。是中有佛名释迦文。今现在为菩萨说断众生疑令众欢喜菩萨藏经。是为彼佛光明音声。时利世菩萨白大声眼佛言。世尊。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。彼佛以一高大莲华而与之曰。汝持此华与释迦文。并称我言问讯彼佛。少病少恼气力强耶。时利世菩萨顶礼佛足绕已而去。余如上说。
　　东方去此度三万四千阿僧祇界。彼有世界名无边聚。是中有佛号曰宝积。今现在为重智菩萨摩诃萨。授阿耨多罗三藐三菩提记。时重智菩萨见大光明闻大音声。问宝积佛言。世尊。是为何佛光明音声。彼佛答言。西方去此过三万四千阿僧祇界。彼有世界名曰娑婆。是中有佛号释迦文。今现在为菩萨说断众生疑令众欢喜菩萨藏经。是为彼佛光明音声。时重智菩萨白宝积佛言。世尊。我欲往诣娑婆世界见释迦文佛礼事供养。及欲见彼大菩萨众。彼佛答言。欲往随意。时宝积佛。即以一茎五色莲华。而与之曰。汝持此华与释迦文并称我言问讯彼佛。少病少恼起居轻利游步强耶。时彼菩萨顶礼佛足绕已而去。余如上说。
　　东方去此过于三万阿僧祇界。彼有世界名曰众香。是中有佛号曰香象。今现在为宝象菩萨摩诃萨。授阿耨多罗三藐三菩提记。时宝象菩萨见大光明闻大音声。问香象佛言。此为何佛光明音声。彼佛答言。西方去此过于三万阿僧祇界。有世界名娑婆。佛号释迦文。今现在。是为彼佛光明音声。余如上说。
总相品第十四
　　东方去此过于二(丹作三)万阿僧祇界。彼有世界名曰广妙。是中有佛号曰上众。今现在为智众菩萨摩诃萨。授无上道记。余如上说。
　　东方去此过三万二千阿僧祇界。有世界名杂相。是中有佛号弥楼肩。今现在为自在力菩萨摩诃萨。授无上道记。余如上说。
　　东方去此过三万二千阿僧祇界。有世界名华盖。是中有佛号曰一盖。今现在为一宝藏菩萨摩诃萨。授无上道记。余如上说。
　　东方去此度三万二千阿僧祇界。有世界名普明。是中有佛号无阂眼。今现在为智自在菩萨摩诃萨。授无上道记。余如上说。
　　东方去此过三万一千阿僧祇界。有世界名善。是中有佛号栴檀窟。今现在为重智菩萨摩诃萨。授无上道记。余如上说。
　　东方去此过三万一千阿僧祇界。有世界名善意。是中有佛号曰妙肩。今现在为益意菩萨摩诃萨。授无上道记。余如上说。
　　东方去此度三万一千阿僧祇界。有世界名宝德。是中有佛号曰网明。今现在为智德菩萨摩诃萨。授无上道记。余如上说。
　　东方去此过三万一千阿僧祇界。有世界名德乐。是中有佛号宝华德。今现在为高华德菩萨摩诃萨。授无上道记。余如上说。
　　东方去此过三万一千阿僧祇界。有世界名赞叹。是中有佛号智华宝明德。今现在为上严菩萨摩诃萨。授无上道记。余如上说。
　　东方去此过三万一千阿僧祇界。有世界名众善。是中有佛号善出光。今现在为宝光菩萨摩诃萨。授无上道记。余如上说。
　　东方去此过于三万阿僧祇界。有世界名安隐。是中有佛号灭诸怖畏。今现在为无怖畏菩萨摩诃萨。授无上道记。余如上说。
　　东方去此过于三万阿僧祇界。有世界名弥楼相。是中有佛号弥楼肩。今现在为妙肩菩萨摩诃萨。授无上道记。余如上说。
　　东方去此度二万九千阿僧祇界。有世界名度一切忧恼。是中有佛号曰安王。今现在为梵音声菩萨摩诃萨。授无上道记。余如上说。
　　东方去此过二万九千阿僧祇界。有世界名法。是中有佛号曰法积。今现在为智积菩萨摩诃萨。授无上道记。余如上说。
　　东方去此度二万八千阿僧祇界。有世界名安立。是中有佛号增十光。今现在为增百光菩萨摩诃萨。授无上道记。余如上说。
　　东方去此过二万八千阿僧祇界。有世界名千明。是中有佛号增千光。今现在为普明菩萨摩诃萨。授无上道记。余如上说。
　　东方去此度二万八千阿僧祇界。有世界名多伽楼香。是中有佛号曰智光。今现在为妙眼菩萨摩诃萨。授无上道记余如上说。
　　东方去此过二万七千阿僧祇界。有世界名妙香。是中有佛号宝出光。今现在为无边明菩萨摩诃萨。授无上道记。余如上说。
　　东方去此过二万七千阿僧祇界。有世界名明严德。是中有佛号无边光。今现在为药王菩萨摩诃萨。授无上道记。余如上说。
　　东方去此过二万六千阿僧祇界。有世界名上善德。是中有佛号无碍音。今现在为梵音声菩萨摩诃萨。授无上道记。余如上说。
　　东方去此过二万五千阿僧祇界。有世界名法。是中有佛号曰网光。今现在为自在菩萨摩诃萨授无上道记余如上说。
　　东方去此过二万五千阿僧祇界。有世界名众华。是中有佛号曰宝意今现在为智香菩萨摩诃萨。授无上道记。余如上说。
　　东方去此过二万四千阿僧祇界。有世界名上清净。是中有佛号无边陈(丹作际)。今现在为宝陈菩萨摩诃萨。授无上道记。余如上说。
　　东方去此过二万四千阿僧祇界。有世界名优钵罗。是中有佛号无边自在。今现在为昙无竭菩萨摩诃萨。授无上道记。余如上说。
　　东方去此过二万三千阿僧祇界。有世界名觉意处。是中有佛号优钵罗德。今现在为华德菩萨摩诃萨。授无上道记。余如上说。
　　东方去此过二万三千阿僧祇界。有世界名莲华处。是中有佛号曰智住。今现在为宝满菩萨摩诃萨。授无上道记。余如上说。
　　东方去此过二万二千阿僧祇界。有世界名智力。是中有佛号释迦文。今现在为宝牟尼菩萨摩诃萨。授无上道记。余如上说。
　　东方去此过二万二千阿僧祇界。有世界名方流布。是中有佛号智流布。今现在为无边精进菩萨摩诃萨。授无上道记。余如上说。
　　东方去此过二万一千阿僧祇界。有世界名无边。是中有佛号娑(丹作婆)罗王。今现在为宝娑(丹作婆)罗菩萨摩诃萨。授无上道记。余如上说。
　　东方去此过二万阿僧祇界。有世界名月。是中有佛号宝娑罗。今现在为普守菩萨摩诃萨。授无上道记。余如上说。
　　东方去此过二万阿僧祇界。有世界名娑呵。是中有佛号曰调御。今现在为调御菩萨摩诃萨。授无上道记。余如上说。
　　东方去此过于二万阿僧祇界。有世界名一盖。是中有佛号宝行列。今现在为列宿菩萨摩诃萨。授无上道记。余如上说。
　　东方去此过于二万阿僧祇界。有世界名离一切忧恼。是中有佛号不虚称。今现在为不虚名菩萨摩诃萨。授无上道记。余如上说。
　　东方去此过万九千阿僧祇界。有世界名离忧。是中有佛号曰德生。今现在为无边威德菩萨摩诃萨。授无上道记。余如上说。
　　东方去此过万八千阿僧祇界。有世界名寂灭。是中有佛号流布王。今现在为勇德菩萨摩诃萨。授无上道记。余如上说。
　　东方去此过万七千阿僧祇界。有世界名不虚见。是中有佛号不虚力。今现在为不虚严菩萨摩诃萨。授无上道记。余如上说。
　　东方去此过万六千阿僧祇界。有世界名妙香。是中有佛号曰香明。今现在为宝明菩萨摩诃萨。授无上道记。余如上说。
　　东方去此过万五千阿僧祇界。有世界名梵音声。是中有佛号无闇(丹作碍)音声。今现在为无差别严菩萨摩诃萨。授无上道记。余如上说。
　　东方去此过万五千阿僧祇界。有世界名月光。是中有佛号名闻力。今现在为大智菩萨摩诃萨。授无上道记。余如上说。
　　东方去此过万五千阿僧祇界。有世界名普明。是中有佛号须弥顶高王。今现在为智力菩萨摩诃萨。授无上道记。余如上说。
　　东方去此过万五千阿僧祇界。有世界名宝严。是中有佛号宝生德。今现在为大导师菩萨摩诃萨。授无上道记。余如上说。
　　东方去此过万四千阿僧祇界。有世界名法。是中有为号曰华上。今现在为得力菩萨摩诃萨。授无上道记。余如上说。
　　东方去此过万四千阿僧祇界。有世界名华住。是中有佛号曰宝高。今现在为名德菩萨摩诃萨。授无上道记。余如上说。
　　东方去此过万四千阿僧祇界。有世界名妙陀罗尼王。是中有佛号曰香明。今现在为陀罗尼自在王菩萨摩诃萨。授无上道记。余如上说。
　　东方去此过万三千阿僧祇界。有世界名金明。是中有佛号方流布严。今现在为智流布严菩萨摩诃萨。授无上道记。余如上说。
　　东方去此过万三千阿僧祇界。有世界名高智。是中有佛号普守增上云音王。今现在为宿王菩萨摩诃萨。授无上道记。余如上说。
　　东方去此过万二千阿僧祇界。有世界名常明。是中有佛号无边明。今现在为大明菩萨摩诃萨。授无上道记。余如上说。
　　东方去此过万二千阿僧祇界。有世界名[火　　定](丹作定)光。是中有佛号无边慧成。今现在为德王明菩萨摩诃萨。授无上道记。余如上说。
　　东方去此过万一千阿僧祇界。有世界名然灯。是中有佛号无边功德智明。今现在为功德王明菩萨摩诃萨。授无上道记。彼世界有无量宝池。池中皆有青黄赤白种种杂色千叶莲华。皆悉广大从水而出。上高八万四千由旬。一一华叶出千光明遍照十方。诸巷陌中皆悉平正。宝绳连绵以界道侧。此诸巷中皆有宝树。其树皆高七千由旬。枝叶广大能覆八万四千由旬。一一树上皆有八十亿摩尼珠。以为果实。如是诸树无量无数。莲华光明常照世界。释迦文佛净光所蔽。悉不复现。时功德王明菩萨见此大光。问无边功德智明佛言。世尊。是何光明映照此界。彼佛答言。西方去此过万一千阿僧祇界。有一世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。是其光明。时功德王明菩萨白无边功德智明佛言。我欲往诣娑婆世界见释迦文佛礼事供养。彼佛报言。欲往随意。是时即以一大莲华。而与之曰。汝持此华与释迦文。并称我言问讯彼佛。少病少恼起居轻利游步康耶。时彼菩萨如大力士屈伸臂顷。于彼佛土忽然不现。到此世界至王舍城。行诣竹园顶礼佛足却住一面。白佛言。世尊。无边功德智明如来。问讯世尊。少病少恼气力安不。持此莲华以与世尊。佛受华已而问之曰。无边功德智明如来。于彼世界少病少恼游步康耶。彼菩萨言。无边功德智明世尊。在彼世界安隐无恙。从然灯刹至此中间。有世界名杂相。是中有佛号曰上众。今现在为那罗延菩萨摩诃萨。授无上道记。余如上说。
　　从杂相刹至此中间。有世界名方流布。是中有佛号佛华生德。今现在为不虚力菩萨摩诃萨。授无上道记。余如上说。
　　从方流布刹至此中间。有世界名金刚住。是中有佛号佛华出王。今现在为宝火菩萨摩诃萨。授无上道记。余如上说。
　　从金刚住刹至此中间。有世界名栴檀窟。是中有佛号曰宝像。今现在为观世音菩萨摩诃萨。授无上道记。余如上说。
　　从栴檀窟刹至此不间。有世界名药。是中有佛号不虚称。今现在为不虚严菩萨摩诃萨。授无上道记。余如上说。
　　从药刹至此中间。有世界名药生。是中有佛号无边功德精进严。今现在为持戒菩萨摩诃萨。授无上道记。余如上说。
　　从药生刹至此中间。有世界名普庄严。是中有佛。号发意即严一切众生心。今现在为佛华手菩萨摩诃萨。授无上道记。余如上说。
　　从普庄严刹至此中间。有世界名一盖。是中有佛号盖行列。今现在为宝行列菩萨摩诃萨。授无上道记。余如上说。
　　从一盖刹至此中间。有世界名上华光。是中有佛号明德王。今现在为安立菩萨摩诃萨。授无上道记。余如上说。
　　从上华光刹至此中间。有世界名妙庄严。是中有佛号德王明。今现在为住诸功德菩萨摩诃萨。授无上道记。余如上说。
　　从妙庄严刹至此中间。有世界名无边德庄严。是中有佛号度功德边。今现在为无边功德称菩萨摩诃萨。授无上道记。余如上说。
　　从无边德庄严刹至此中间。有世界名十方流布。是中有佛号曰然灯。今现在为转诸行严菩萨摩诃萨。授无上道记。余如上说。
　　从十方流布刹至此中间。有世界名灯行列。是中有佛号曰然灯。今现在为宝积菩萨摩诃萨。授无上道记。余如上说。
　　从灯行列刹至此中间。有世界名珊瑚牙。是中有佛号曰作明。今现在为德积菩萨摩诃萨。授无上道记。余如上说。
　　从珊瑚牙刹至此中间。有世界名众善。是中有佛号曰无畏。今现在为宝乐菩萨摩诃萨。授无上道记。余如上说。
　　从众善刹至此中间。有世界名众善。是中有佛号曰德味。今现在为得无畏菩萨摩诃萨。授无上道记。余如上说。
　　从众善刹至此中间。有世界名曰上善。是中有佛号曰无畏。今现在为离怖畏菩萨摩诃萨。授无上道记。余如上说。
　　从上善刹至此中间。有世界名莲华。是中有佛号曰华德。今现在为智手菩萨摩诃萨。授无上道记。余如上说。
　　从莲华刹至此中间。有世界名优钵罗。是中有佛号智华德。今现在为无行行菩萨摩诃萨。授无上道记。余如上说。
　　从优钵罗刹至此中间。有世界名宝生。是中有佛号曰宝积。今现在为法积菩萨摩诃萨。授无上道记。余如上说。
　　从宝生刹至此中间。有世界名妙月。是中有佛号无边愿。今现在为演华菩萨摩诃萨。授无上道记。余如上说。
　　从妙月刹至此中间。有世界名安住。是中有佛号无边功德王安立。今现在为昙无竭菩萨摩诃萨。授无上道记。余如上说。
　　从安住刹至此中间。有世界名住林。是中有佛号曰宝肩(丹作首)。今现在为药王菩萨摩诃萨。授无上道记。余如上说。
　　从住林刹至此中间。有世界名众香。是中有佛号娑罗王。今现在为益意菩萨摩诃萨。授无上道记。余如上说。
　　从众香刹至此中间。有世界名华德。是中有佛号曰宝明。今现在为曰得菩萨摩诃萨。授无上道记。余如上说。
　　从华德刹至此中间。有世界名一聚。是中有佛号曰宝聚。今现在为火得菩萨摩诃萨。授无上道记。余如上说。
　　从一聚刹至此中间。有世界名过诸忧恼。是中有佛号曰上众。今现在为上严菩萨摩诃萨。授无上道记。余如上说。
　　从过诸忧恼刹至此中间。有世界名离忧。是中有佛号无边德严。今现在为善思严菩萨摩诃萨。授无上道记。余如上说。
　　从离忧刹至此中间。有世界名诸功德处。是中有佛号观世音。今现在为普守菩萨摩诃萨。授无上道记。余如上说。
　　从诸功德处刹至此中间。有世界名宝明。是中有佛号须弥明。今现在为安住菩萨摩诃萨。授无上道记。余如上说。
　　从宝明刹至此中间。有世界名一切功德庄严。是中有佛号无边自在力。今现在为药善菩萨摩诃萨。授无上道记。余如上说。
　　从一切功德庄严刹至此中间。有世界名觉意庄严。是中有佛号极高行。今现在为善思益意菩萨摩诃萨。授无上道记。余如上说。
　　从觉意庄严刹至此中间。有世界名无尘垢是中有佛号宝华德。今现在为益意德菩萨摩诃萨。授无上道记。余如上说。
　　从无尘垢刹至此中间。有世界名云阴。是中有佛号无量神通自在。今现在为得念菩萨摩诃萨。授无上道记。余如上说。
　　从云阴刹至此中间。有世界名华网覆。是中有佛号随众愿严。今现在为益意菩萨摩诃萨。授无上道记。余如上说。
　　从华网覆刹至此中间。有世界名列宿。是中有佛号高宝盖。今现在为无忧菩萨摩诃萨。授无上道记。余如上说。
　　从列宿刹至此中间。有世界名宝华。是中有佛号曰上众。今现在为自在菩萨摩诃萨。授无上道记。余如上说。
　　从宝华刹至此中间。有世界名普香。是中有佛号无量华。今现在为香象菩萨摩诃萨。授无上道记。余如上说。
　　从普香刹至此中间。有世界名华。是中有佛号宝自在。今现在为离忧菩萨摩诃萨。授无上道记。余如上说。
　　从华刹至此中间。有世界名杂宝相。是中有佛号月出德。今现在为转诸难菩萨摩诃萨。授无上道记。余如上说。
　　从杂宝相刹至此中间。有世界名众归。是中有佛号发心即转法轮。今现在为转不退法轮菩萨摩诃萨。授无上道记。余如上说。
　　从众归刹至此中间。有世界名多安。是中有佛号十方流布。今现在与智流布菩萨摩诃萨。授无上道记。余如上说。
　　从多安刹至此中间。有世界名金刚。是中有佛号拘陵王。今现在为利益行菩萨摩诃萨。授无上道记。余如上说。
　　从金刚刹至此中间。有世界名药(丹作乐)。是中有佛号曰日灯。今现在为月(丹作日)菩萨摩诃萨。授无上道记。余如上说。
　　从乐刹至此中间。有世界名安隐。是中有佛号曰上宝。今现在为火得菩萨摩诃萨。授无上道记。余如上说。
　　从安隐刹至此中间。有世界名娑婆。是中有佛号智生德。今现在为智德菩萨摩诃萨。授无上道记。余如上说。
　　从娑婆刹至此中间。有世界名纯乐。是中有佛号安立功德王。今现在为离怖菩萨摩诃萨。授无上道记。余如上说。
　　从纯乐刹至此中间。有世界名列宿开。是中有佛号无碍眼。今现在为妙眼菩萨摩诃萨。授无上道记。余如上说。
　　从列宿开刹至此中间。有世界名妙金刚。是中有佛号曰无畏。今现在为臣(丹作巨)山菩萨摩诃萨。授无上道记。余如上说。
　　从妙金刚刹至此中间。有世界名月出是中有佛号曰智聚。今现在为坚力菩萨摩诃萨。授无上道记。余如上说。
佛说华手经卷第四上清净品第十五
　　从月出刹至此中间。有世界名上清净。是中有佛号无相严。今现在为多精进菩萨摩诃萨。授无上道记。余如上说。
　　从上清净刹至此中间。有世界名普明。是中有佛号明德聚。今现在为上行菩萨摩诃萨。授无上道记。余如上说。
　　从普明刹至此中间。有世界名高相。是中有佛号曰因意。今现在为净因菩萨摩诃萨。授无上道记。余如上说。
　　从高相刹至此中间。有世界名欢喜。是中有佛号那罗延。今现在为调御菩萨摩诃萨。授无上道记。余如上说。
　　从欢喜刹至此中间。有世界名离垢。是中有佛号离垢相。今现在为持明菩萨摩诃萨。授无上道记。余如上说。
　　从离垢刹至此中间。有世界名善宝。是中有佛号求金刚。今现在为破疑菩萨摩诃萨。授无上道记。余如上说。
　　从善宝刹至此中间。有世界名一切乐。是中有佛号曰净意。今现在为无量严菩萨摩诃萨。授无上道记。余如上说。
　　从一切乐刹至此中间。有世界名忧恼所缠。是中有佛号求利安。今现在为世德菩萨摩诃萨。授无上道记。余如上说。
　　从忧恼所缠刹至此中间。有世界名无边德充。是中有佛号善思严。今现在为上严菩萨摩诃萨。授无上道记。余如上说。
　　从无边德充刹至此中间。有世界名平等。是中有佛号曰坏贼。今现在为无碍严菩萨摩诃萨。授无上道记。余如上说。
　　从平等刹至此中间。有世界名安隐。是中有佛号优钵德。今现在为常发精进菩萨摩诃萨。授无上道记。余如上说。
　　从安隐刹至此中间。有世界名方明。是中有佛号流布力王。今现在为帝王菩萨摩诃萨。授无上道记。余如上说。
　　从方明刹至此中间。有世界名常照明。是中有佛号无边明云香弥楼。今现在为智象菩萨摩诃萨。授无上道记。余如上说。
　　从常照明刹至此中间。有世界名常庄严。是中有佛号曰杂华。今现在为唱甘露味菩萨摩诃萨。授无上道记。余如上说。
　　从常庄严刹至此中间。有世界名白盖。是中有佛号无边明。今现在为不休息菩萨摩诃萨。授无上道记。余如上说。
　　从白盖刹至此中间。有世界名常严。是中有佛号转男女相。今现在为无边音菩萨摩诃萨。授无上道记。余如上说。
　　从常严刹至此中间。有世界名阿竭流香。是中有佛号上香德。今现在为香象菩萨摩诃萨。授无上道记。余如上说。
　　从阿竭流香刹至此中间。有世界名栴檀香。是中有佛号宝高王。今现在为无量光菩萨摩诃萨。授无上道记。余如上说。
　　从栴檀香刹至此中间。有世界名普香。是中有佛号香弥楼。今现在为宝弥楼菩萨摩诃萨。授无上道记。余如上说。
　　从普香刹至此中间。有世界名普乐。是中有佛号知见一切众心所乐。今现在为大导师菩萨摩诃萨。授无上道记。余如上说。
　　从普乐刹至此中间。有世界名无相。是中有佛号无相音。今现在为离一切法行菩萨摩诃萨。授无上道记。余如上说。
　　从无相刹至此中间。有世界名佛华严。是中有佛号曰智德。今现在为智光菩萨摩诃萨。授无上道记。余如上说。
　　从佛华严刹至此中间。有世界名华。是中有佛号无碍音声。今现在为妙眼菩萨摩诃萨。授无上道记。余如上说。
　　从华刹至此中间。有世界名月。是中有佛号纯宝藏。今现在为一盖菩萨摩诃萨。授无上道记。余如上说。
　　从月刹至此中间。有世界名坚固。是中有佛号无动力。今现在为善意菩萨摩诃萨。授无上道记。余如上说。
　　从坚固刹至此中间。有世界名坚牢。是中有佛号曰迦叶。今现在为明灯菩萨摩诃萨。授无上道记。余如上说。
　　从坚牢刹至此中间。有世界名一莲华盖。是中有佛号示一切缘。今现在为华身菩萨摩诃萨。授无上道记。余如上说。
　　从一莲华盖刹至此中间。有世界名栴檀。是中有佛号曰调御。今现在为智慧菩萨摩诃萨。授无上道记。余如上说。
　　从栴檀刹至此中间。有世界名真谛。是中有佛号曰成利。今现在为现谛菩萨摩诃萨。授无上道记。余如上说。
　　从真谛刹至此中间。有世界名众月。是中有佛号曰生德。今现在为无边菩萨摩诃萨。授无上道记。余如上说。
　　从众月刹至此中间。有世界名离衰恼。是中有佛号曰名称。今现在为华德菩萨摩诃萨。授无上道记。余如上说。
　　从离衰恼刹至此中间。有世界名妙喜。是中有佛号坏众疑。今现在为喜自在菩萨摩诃萨。授无上道记。余如上说。
　　从妙喜刹至此中间。有世界名离尘垢。是中有佛号曰智德。今现在为观华菩萨摩诃萨。授无上道记。余如上说。
　　从离尘垢刹至此中间。有世界名离生。是中有佛号曰德味。今现在为坏诸论菩萨摩诃萨。授无上道记。余如上说。
　　从离生刹至此中间。有世界名杂华。是中有佛号曰宿王。今现在为善择菩萨摩诃萨。授无上道记。余如上说。
　　从杂华刹至此中间。有世界名极广。是中有佛号无量相。今现在为宝相菩萨摩诃萨。授无上道记。余如上说。
　　从极广刹至此中间。有世界名恐怖。是中有佛号曰栴檀。今现在为月德菩萨摩诃萨。授无上道记。余如上说。
　　从恐怖刹至此中间。有世界名众网。是中有佛号网明。今现在为无畏音菩萨摩诃萨。授无上道记。余如上说。
　　从众网刹至此中间。有世界名无畏。是中有佛号曰梵音。今现在为梵声菩萨摩诃萨。授无上道记。余如上说。
　　从无畏刹至此中间。有世界名可归。是中有佛号无量性德。今现在为无量声(丹作严)菩萨摩诃萨。授无上道记。余如上说。
　　从可归刹至此中间。有世界名离诸缘。是中有佛号不缘一切法。今现在为无碍严菩萨摩诃萨。授无上道记。余如上说。
　　从离诸缘刹至此中间。有世界名常称。是中有佛号无能断声(丹作严)。今现在为无边辩才菩萨摩诃萨。授无上道记。余如上说。
　　从常称刹至此中间。有世界名常喜。是中有佛号无边自在。今现在为不断辩才菩萨摩诃萨。授无上道记。余如上说。
　　从常喜刹至此中间。有世界名普现。是中有佛号示一切法。今现在为无相严菩萨摩诃萨。授无上道记。余如上说。
　　从普现刹至此中间。有世界名普见。是中有佛号普现诸法。今现在为眼名闻菩萨摩诃萨。授无上道记。余如上说。
　　从普见刹至此中间。有世界名生诸功德。是中有佛号无边德生。今现在为净眼菩萨摩诃萨。授无上道记。余如上说。
　　从生诸功德刹至此中间。有世界名离垢。是中有佛号智出光。今现在为无法行菩萨摩诃萨。授无上道记。余如上说。
　　从离垢刹至此中间。有世界名青莲华覆。是中有佛号曰华上。今现在为赤莲华相菩萨摩诃萨。授无上道记。余如上说。
　　从青莲华覆刹至此中间。有世界名赤莲华覆。是中有佛号曰方生。今现在为方弥楼菩萨摩诃萨。授无上道记。余如上说。
　　从赤莲华覆刹至此中间。有世界名华覆。是中有佛号华生德。今现在为坏诸法菩萨摩诃萨。授无上道记。余如上说。
　　从华覆刹至此中间。有世界名天世。是中有佛号于众坚固。今现在为无垢菩萨摩诃萨。授无上道记。余如上说。
　　从天世刹至此中间。有世界名妙明。是中有佛号曰智明。今现在为妙生菩萨摩诃萨。授无上道记。余如上说。
　　从妙明刹至此中间。有世界名乐德。是中有佛号曰智众。今现在为上众菩萨摩诃萨。授无上道记。余如上说。
　　从乐德刹至此中间。有世界名众乐。是中有佛号曰离胎。今现在为转诸难菩萨摩诃萨。授无上道记。余如上说。
　　从众乐刹至此中间。有世界名无浊。是中有佛号曰医王。今现在为尸弃菩萨摩诃萨。授无上道记。余如上说。
　　从无浊刹至此中间。有世界名无量。是中有佛号曰坏诸烦恼。今现在为无差别严菩萨摩诃萨。授无上道记。余如上说。
　　从无量刹至此中间。有世界名普赞。是中有佛号无边智赞。今现在为无边功德生菩萨摩诃萨。授无上道记。余如上说。
　　从普赞刹至此中间。有世界名众坚。是中有佛号栴檀窟德。今现在为智窟德菩萨摩诃萨。授无上道记。余如上说。
　　从众坚刹至此中间。有世界名具威德。是中有佛号具佛华生。今现在为高生菩萨摩诃萨。授无上道记。余如上说。
　　从具威德刹至此中间。有世界名众宝。是中有佛号娑罗王安立。今现在为安住律仪菩萨摩诃萨。授无上道记。余如上说。
　　从众宝刹至此中间。有世界名方主。是中有佛号月出光。今现在为月菩萨摩诃萨。授无上道记。余如上说。
　　从方主刹至此中间。有世界名大海。是中有佛号曰调御。今现在为无忧意菩萨摩诃萨。授无上道记。余如上说。
　　从大海刹至此中间。有世界名安住。是中有佛号须弥肩。今现在为止(丹作山)菩萨摩诃萨。授无上道记。余如上说。
　　从安住刹至此中间。有世界名无怖畏。是中有佛号施名闻。今现在为臣(丹作巨)山菩萨摩诃萨。授无上道记。余如上说。
　　从无怖畏刹至此中间。有世界名爱香。是中有佛号转诸难。今现在为称名离结菩萨摩诃萨。授无上道记。余如上说。
　　从爱香刹至此中间。有世界名诸功德住。是中有佛号曰名亲。今现在为智亲菩萨摩诃萨。授无上道记。余如上说。
　　从诸功德住刹至此中间。有世界名一切福住。是中有佛号名坚固。今现在为法上菩萨摩诃萨。授无上道记。余如上说。
　　从一切福住刹至此中间。有世界名无忧意。是中有佛号曰离忧。今现在为宝火菩萨摩诃萨。授无上道记。余如上说。
　　从无忧意刹至此中间。有世界名名闻。是中有佛号华生德王。今现在为华王菩萨摩诃萨。授无上道记。余如上说。
　　从名闻刹至此中间。有世界名华布。是中有佛号演华相。今现在为香德菩萨摩诃萨。授无上道记。余如上说。
　　从华布刹至此中间。有世界名流布十方。是中有佛号普放香光。今现在为必成菩萨摩诃萨。授无上道记。余如上说。
　　从流布十方刹至此中间。有世界名众方。是中有佛号曰声眼。今现在为大声菩萨摩诃萨。授无上道记。余如上说。
　　从众方刹至此中间。有世界名众焰。是中有佛号曰放焰。今现在为焰炽菩萨摩诃萨。授无上道记。余如上说。
　　从众焰刹至此中间。有世界名大音。是中有佛号名流十方。今现在为大音菩萨摩诃萨。授无上道记。余如上说。
　　从大音刹至此中间。有世界名明。是中有佛号曰高明。今现在为须弥山菩萨摩诃萨。授无上道记。余如上说。
　　从明刹至此中间。有世界名宝明。是中有佛号宝照明。今现在为宝德菩萨摩诃萨。授无上道记。余如上说。
　　从宝明刹至此中间。有世界名常熏香。是中有佛号曰火然。今现在为火明菩萨摩诃萨。授无上道记。余如上说。
　　从常熏香刹至此中间。有世界名有吉。是中有佛号三界自在力。今现在为三有吉菩萨摩诃萨。授无上道记。余如上说。
　　从有吉刹至此中间。有世界名无畏。是中有佛号曰明轮。今现在为无畏施菩萨摩诃萨。授无上道记。余如上说。
　　从无畏刹至此中间。有世界名常悬。是中有佛号空性自在。今现在为象菩萨摩诃萨。授无上道记。余如上说。
　　从常悬刹至此中间。有世界名安王。是中有佛号尽自在力。今现在为生德菩萨摩诃萨。授无上道记。余如上说。
　　从安王刹至此中间。有世界名普离。是中有佛号鼓音。今现在为演香菩萨摩诃萨。授无上道记。余如上说。
　　从普离刹至此中间。有世界名安隐。是中有佛号普自在。今现在为无行行菩萨摩诃萨。授无上道记。余如上说。
　　从安隐刹至此中间。有世界名方流布。是中有佛号智流布。今现在为无病菩萨摩诃萨。授无上道记。余如上说。
　　从方流布刹至此中间。有世界名陀罗尼。是中有佛号曰山王。今现在为陀罗尼自在王菩萨摩诃萨。授无上道记。余如上说。
　　从陀罗尼刹至此中间。有世界名妙陀罗尼。是中有佛号明力高王。今现在为自在力菩萨摩诃萨。授无上道记。余如上说。
　　从妙陀罗尼刹至此中间。有世界名妙等。是中有佛号曰安立。今现在为波罗延菩萨摩诃萨。授无上道记。余如上说。
　　从妙等刹至此中间。有世界名一严。是中有佛号佛自在严。今现在为具足意菩萨摩诃萨。授无上道记。余如上说。
　　从一严刹至此中间。有世界名倚息。是中有佛号积诸功德。今现在为无相严菩萨摩诃萨。授无上道记。余如上说。
　　从倚息刹至此中间。有世界名爱。是中有佛号佛宝德成就。今现在为善思行菩萨摩诃萨。授无上道记。余如上说。
　　从爱刹至此中间。有世界名列宿。是中有佛号智生德。今现在为欢喜菩萨摩诃萨。授无上道记。余如上说。
　　从列宿刹至此中间。有世界名列宿严。是中有佛号智生明德聚。今现在为妙宿菩萨摩诃萨。授无上道记。余如上说。
　　从列宿严刹至此中间。有世界名莲华。是中有佛号华生王。今现在为佛法生菩萨摩诃萨。授无上道记。余如上说。
　　从莲华刹至此中间。有世界名众华。是中有佛号上法自在。今现在为智转难菩萨摩诃萨。授无上道记。余如上说。
　　从众华刹至此中间。有世界名白莲华覆。是中有佛号半月光。今现在为须弥德菩萨摩诃萨。授无上道记。余如上说。
　　从白莲华覆刹至此中间。有世界名广。是中有佛号曰香象。今现在为不动菩萨摩诃萨。授无上道记。余如上说。
　　从广刹至此中间。有世界名上妙。是中有佛号无量明。今现在为无碍音菩萨摩诃萨。授无上道记。余如上说。
　　从上妙刹至此中间。有世界名众香。是中有佛号莲华聚。今现在为弗沙菩萨摩诃萨。授无上道记。余如上说。
　　从众香刹至此中间。有世界名众华。是中有佛号华生德。今现在为顶德菩萨摩诃萨。授无上道记。余如上说。
　　从众华刹至此中间。有世界名薝葡众。是中有佛号栴檀德。今现在为妙眼菩萨摩诃萨。授无上道记。余如上说。
　　从薝葡众刹至此中间。有世界名宝藏。是中有佛号曰宝聚。今现在为喜见菩萨摩诃萨。授无上道记。余如上说。
　　从宝藏刹至此中间。有世界名明慧。是中有佛号上明慧。今现在为善觉菩萨摩诃萨。授无上道记。余如上说。
　　从明慧刹至此中间。有世界名上安。是中有佛号曰作安。今现在为安王菩萨摩诃萨。授无上道记。余如上说。
　　从上安刹至此中间。有世界名善住。是中有佛号无边德生。今现在为安立菩萨摩诃萨。授无上道记。余如上说。
　　从善住刹至此中间。有世界名众多。是中有佛号曰明相。今现在为普明菩萨摩诃萨。授无上道记。余如上说。
　　从众多刹至此中间。有世界名爱香。是中有佛号无边德积。今现在为德生菩萨摩诃萨。授无上道记。余如上说。
　　从爱香刹至此中间。有世界名爱惜。是中有佛号众德生。今现在为毕竟功德成就菩萨摩诃萨。授无上道记。余如上说。
　　从爱惜刹至此中间。有世界名可爱。是中有佛号一切功德生。今现在为净功德毕竟成就菩萨摩诃萨。授无上道记。余如上说。
　　从可爱刹至此中间。有世界名众莲华。是中有佛号华生德。今现在为乐施菩萨摩诃萨。授无上道记。余如上说。
　　从众莲华刹至此中间。有世界名金网覆。是中有佛号曰持炬。今现在为无贪手菩萨摩诃萨。授无上道记。余如上说。
　　从金网覆刹至此中间。有世界名宝网覆。是中有佛号宝生德。今现在为宝积菩萨摩诃萨。授无上道记。余如上说。
　　从宝网覆刹至此中间。有世界名离畏。是中有佛号极高王。今现在为转诸难菩萨摩诃萨。授无上道记。余如上说。
　　从离畏刹至此中间。有世界名一盖。是中有佛号曰宿王。今现在为列宿菩萨摩诃萨。授无上道记。余如上说。
　　从一盖刹至此中间。有世界名众杂。是中有佛号无边弥楼。今现在为宝弥楼菩萨摩诃萨。授无上道记。余如上说。
　　从众杂刹至此中间。有世界名妙喜。是中有佛号虚净王。今现在为不思议德菩萨摩诃萨。授无上道记。余如上说。
　　从妙喜刹至此中间。有世界名可迎。是中有佛号无量音。今现在为无忧菩萨摩诃萨。授无上道记。余如上说。
　　从可迎刹至此中间。有世界名妙音香。是中有佛号无量明。今现在为无忧德菩萨摩诃萨。授无上道记。余如上说。
　　从妙音香刹至此中间。有世界名上清净。是中有佛号宝弥楼。今现在为真妙音菩萨摩诃萨。授无上道记。余如上说。
　　从上清净刹至此中间。有世界名照明。是中有佛号名杂宝华严。今现在为无边音(丹作意)菩萨摩诃萨。授无上道记。余如上说。
　　从照明刹至此中间。有世界名势德。是中有佛号曰上众。今现在为众香菩萨摩诃萨。授无上道记。余如上说。
　　从势德刹至此中间。有世界名宝华。是中有佛号离垢严。今现在为作明菩萨摩诃萨。授无上道记。余如上说。
　　从宝华刹至此中间。有世界名金明。是中有佛号曰金华。今现在为照明菩萨摩诃萨。授无上道记。余如上说。
　　从金明刹至此中间。有世界名金光。是中有佛号曰宝窟。今现在为安住菩萨摩诃萨。授无上道记。余如上说。
　　从金光刹至此中间。有世界名众坚固。是中有佛号杂华生。今现在为勇德菩萨摩诃萨。授无上道记。余如上说。
　　从众坚固刹至此中间。有世界名解脱。是中有佛号曰放光。今现在为弥勒菩萨摩诃萨。授无上道记。余如上说。
　　从解脱刹至此中间。有世界名放华。是中有佛号曰华生。今现在为妙华盖严菩萨摩诃萨。授无上道记。余如上说。
　　从放华刹至此中间。有世界名众华。是中有佛号曰华盖。今现在为金盖菩萨摩诃萨。授无上道记。余如上说。
　　从众华刹至此中间。有世界名众莲华。是中有佛号不虚严。今现在为无垢严菩萨摩诃萨。授无上道记。余如上说。
　　从众莲华刹至此中间。有世界名众妙莲华。是中有佛号流布力王。今现在为乐智菩萨摩诃萨。授无上道记。余如上说。
　　从众妙莲华刹至此中间。有世界名梵德。是中有佛号曰梵音。今现在为妙音菩萨摩诃萨。授无上道记。余如上说。
　　从梵德刹至此中间。有世界名幢相。是中有佛号自在力。今现在为净目菩萨摩诃萨。授无上道记。余如上说。
　　从幢相刹至此中间。有世界名相。是中有佛号无边众。今现在为无边性菩萨摩诃萨。授无上道记。余如上说。
　　从相刹至此中间。有世界名妙。是中有佛号曰调御。今现在为妙众菩萨摩诃萨。授无上道记。余如上说。
　　从妙刹至此中间。有世界名住处。是中有佛号无碍眼。今现在为过行菩萨摩诃萨。授无上道记。余如上说。
　　从住处刹至此中间。有世界名无有。是中有佛号坏诸道。今现在为善思严菩萨摩诃萨。授无上道记。余如上说。
　　从无有刹至此中间。有世界名疑悔。是中有佛号曰破疑。今现在为坏诸见菩萨摩诃萨。授无上道记。余如上说。
　　从疑悔刹至此中间。有世界名妙禅。是中有佛号无相音。今现在为无量明菩萨摩诃萨。授无上道记。余如上说。
　　从妙禅刹至此中间。有世界名德住。是中有佛号无边功德成就。今现在为宝步菩萨摩诃萨。授无上道记。余如上说。
　　从德住刹至此中间。有世界名宝住。是中有佛号宝生德。今现在为金刚行菩萨摩诃萨。授无上道记。余如上说。
　　从宝住刹至此中间。有世界名喜。是中有佛号莲华生德。今现在为宝华菩萨摩诃萨。授无上道记。余如上说。
　　从喜刹至此中间。有世界名莲华生。是中有佛号曰宝上。今现在为梵上(丹作王)菩萨摩诃萨。授无上道记。余如上说。
　　从莲华生刹至此中间。有世界名妙生。是中有佛号三世无碍严。今现在为勇众菩萨摩诃萨。授无上道记。余如上说。
　　从妙生刹至此中间。有世界名妙明。是中有佛号无边明。今现在为乐出要菩萨摩诃萨。授无上道记。余如上说。
　　从妙明刹至此中间。有世界名觉。是中有佛号宝弥楼。今现在为大弥楼菩萨摩诃萨。授无上道记。余如上说。
　　从觉刹至此中间。有世界名月灯。是中有佛号曰灯高德。今现在为光轮菩萨摩诃萨。授无上道记。余如上说。
　　从月灯刹至此中间。有世界名星宿德。是中有佛号智生德。今现在为净生德菩萨摩诃萨。授无上道记。余如上说。
　　从星宿德刹至此中间。有世界名炬。是中有佛号曰炬灯。今现在为增意菩萨摩诃萨。授无上道记。余如上说。
　　从炬刹至此中间。有世界名智积。是中有佛号无上光。今现在为德积菩萨摩诃萨。授无上道记。余如上说。
　　从智积刹至此中间。有世界名出生。是中有佛号德王明。今现在为提舍菩萨摩诃萨。授无上道记。余如上说。
　　从出生刹至此中间。有世界名莲华盖。是中有佛号曰弗沙。今现在为鼓音菩萨摩诃萨。授无上道记。余如上说。
　　从莲华盖刹至此中间。有世界名一盖。是中有佛号无边眼。今现在为梵音菩萨摩诃萨。授无上道记。余如上说。
　　从一盖刹至此中间。有世界名善。是中有佛号曰德味。今现在为有德菩萨摩诃萨。授无上道记。余如上说。
　　从善刹至此中间。有世界名方。是中有佛号曰方等。今现在为照方菩萨摩诃萨。授无上道记。余如上说。
　　从方刹至此中间。有世界名德积。是中有佛号佛华生德。今现在为宿王菩萨摩诃萨。授无上道记。余如上说。
　　从德积刹至此中间。有世界名娑罗。是中有佛号娑罗王。今现在为雨菩萨摩诃萨。授无上道记。余如上说。
　　从娑罗刹至此中间。有世界名住。是中有佛号曰师子。今现在为无惊菩萨摩诃萨。授无上道记。余如上说。
　　从住刹至此中间。有世界名劝助。是中有佛号宝弥楼。今现在为耶舍菩萨摩诃萨。授无上道记。余如上说。
　　从劝助刹至此中间。有世界名莲华。是中有佛号频婆尸。今现在为阴云菩萨摩诃萨。授无上道记。余如上说。
　　从莲华刹至此中间。有世界名摄处。是中有佛号曰医王。今现在为药王菩萨摩诃萨。授无上道记。余如上说。
　　从摄处刹至此中间。有世界名娑呵。是中有佛号曰上众。今现在为照明菩萨摩诃萨。授无上道记。余如上说。
　　从娑呵刹至此中间。有世界名善德。是中有佛号上善德。今现在为妙善菩萨摩诃萨。授无上道记。余如上说。
　　从善德刹至此中间。有世界名处。是中有佛号自在力。今现在为恒菩萨摩诃萨。授无上道记。余如上说。
　　从处刹至此中间。有世界名妙香。是中有佛号上香德。今现在为香德菩萨摩诃萨。授无上道记。余如上说。
　　从妙香刹至此中间。有世界名香德。是中有佛号上香相。今现在为华藏菩萨摩诃萨。授无上道记。余如上说。
　　从香德刹至此中间。有世界名栴檀。是中有佛号栴檀窟。今现在为德守菩萨摩诃萨。授无上道记。余如上说。
　　从栴檀刹至此中间。有世界名宝网覆。是中有佛号无边明。今现在为无边意菩萨摩诃萨。授无上道记。余如上说。
　　从宝网覆刹至此中间。有世界名金网覆。是中有佛号增十光佛华出。今现在为宝德菩萨摩诃萨。授无上道记。余如上说。
　　从金网覆刹至此中间。有世界名莲华网覆是中有佛号无边自(丹有在)力。今现在为无边严菩萨摩诃萨。授无上道记。余如上说。
　　从莲华网覆刹至此中间。有世界名众华。是中有佛号威华生高王。今现在为无边音声菩萨摩诃萨。授无上道记。余如上说。
　　从众华刹至此中间。有世界名照明。是中有佛号曰宝网。今现在为勇德菩萨摩诃萨。授无上道记。余如上说。
　　从照明刹至此中间。有世界名月灯。是中有佛号安立(丹有王)。今现在为不忘念菩萨摩诃萨。授无上道记。余如上说。
　　从月灯刹至此中间。有世界名栴檀香。是中有佛号上香王。今现在为富足菩萨摩诃萨。授无上道记。余如上说。
　　从栴檀香刹至此中间。有世界名楼阁。是中有佛号施一切乐。今现在为求利世菩萨摩诃萨。授无上道记。余如上说。
　　从楼阁刹至此中间。有世界名杂窟。是中有佛号见一切缘。今现在为无边愿菩萨摩诃萨。授无上道记。余如上说。
　　从杂窟刹至此中间。有世界名杂相。是中有佛号不虚称。今现在为无边严菩萨摩诃萨。授无上道记。余如上说。
　　从杂相刹至此中间。有世界名可敬。是中有佛号坏诸惊畏。今现在为师子菩萨摩诃萨。授无上道记。余如上说。
　　从可敬刹至此中间。有世界名净。是中有佛号安立王。今现在为珠髻菩萨摩诃萨。授无上道记。余如上说。
　　从净刹至此中间。有世界名金明。是中有佛号曰宝明。今现在为宝藏菩萨摩诃萨。授无上道记。余如上说。
　　从金明刹至此中间。有世界名上净。是中有佛号利一切众。今现在为无忧意菩萨摩诃萨。授无上道记。余如上说。
　　从上净刹至此中间。有世界名众乐。是中有佛号无边空严德。今现在为众生无碍严菩萨摩诃萨。授无上道记。余如上说。
　　从众乐刹至此中间。有世界名一华盖。是中有佛号曰善严。今现在为宝相菩萨摩诃萨。授无上道记。余如上说。
　　从一华盖刹至此中间。有世界名无垢。是中有佛号曰空相。今现在为空严行菩萨摩诃萨。授无上道记。余如上说。
　　从无垢刹至此中间。有世界名广大。是中有佛号威华生德。今现在为撰择菩萨摩诃萨。授无上道记。余如上说。
　　从广大刹至此中间。有世界名善积。是中有佛号上善德。今现在为上音菩萨摩诃萨。授无上道记。余如上说。
　　从善积刹至此中间。有世界名住(丹作作)方。是中有佛号无边自在积。今现在为大自在力菩萨摩诃萨。授无上道记。余如上说。
　　从住(丹作作)方刹至此中间。有世界名妙华香。是中有佛号曰净眼。今现在为妙眼菩萨摩诃萨。授无上道记。余如上说。
　　从妙华香刹至此中间。有世界名善住。是中有佛号大调御。今现在为大海菩萨摩诃萨。授无上道记。余如上说。
　　从善住刹至此中间。有世界名无量无边。是中有佛号最高德弥楼。今现在为无量意菩萨摩诃萨。授无上道记。余如上说。
　　从无量无边刹至此中间。有世界名喜生。是中有佛号无胜相。今现在为最胜菩萨摩诃萨。授无上道记。余如上说。
　　从喜生刹至此中间。有世界名无尘。是中有佛号曰众归。今现在为无畏菩萨摩诃萨。授无上道记。余如上说。
　　从无尘刹至此中间。有世界名阿竭流香。是中有佛号无边香弥楼。今现在为上香德菩萨摩诃萨。授无上道记。余如上说。
　　从阿竭流香刹至此中间。有世界名多伽流香。是中有佛号月间王。今现在为持炬菩萨摩诃萨。授无上道记。余如上说。
　　从多伽流香刹至此中间。有世界名上妙。是中有佛号上弥楼。今现在为善住菩萨摩诃萨。授无上道记。余如上说。
　　从上妙刹至此中间。有世界名喜。是中有佛号宝生德。今现在为次德菩萨摩诃萨。授无上道记。余如上说。
　　从喜刹至此中间。有世界名明。是中有佛号名闻弥楼。今现在为宝弥楼菩萨摩诃萨。授无上道记。余如上说。
　　从明刹至此中间。有世界名软美。是中有佛号曰美德。今现在为大美德菩萨摩诃萨。授无上道记。余如上说。
　　从软美刹至此中间。有世界名善本(丹作香)。是中有佛号曰梵德。今现在为梵音菩萨摩诃萨。授无上道记。余如上说。
　　从善本(丹作香)刹至此中间。有世界名帝相。是中有佛号无阂眼。今现在为帝德菩萨摩诃萨。授无上道记。余如上说。
　　从帝相刹至此中间。有世界名善处。是中有佛号无边德积。今现在为得功德菩萨摩诃萨。授无上道记。余如上说。
　　从善处刹至此中间。有世界名不思议德。是中有佛号威德王。今现在为智高菩萨摩诃萨。授无上道记。余如上说。
　　从不思议德刹至此中间。有世界名离(丹作杂)相。是中有佛号善思愿成。今现在为无边愿菩萨摩诃萨。授无上道记。余如上说。
　　从离(丹作杂)相刹至此中间。有世界名星宿王。是中有佛号曰净王。今现在为间(丹作闻)弥楼菩萨摩诃萨。授无上道记。余如上说。
　　从星宿王刹至此中间。有世界名智明。是中有佛号曰智出。今现在为智出德菩萨摩诃萨。授无上道记。余如上说。
　　从智明刹至此中间。有世界名金刚。是中有佛号曰勇众。今现在为智择菩萨摩诃萨。授无上道记。余如上说。
　　从金刚刹至此中间。有世界名智香。是中有佛号曰智聚。今现在为智生德菩萨摩诃萨。授无上道记。余如上说。
　　从智香刹至此中间。有世界名方弥楼。是中有佛号曰作方。今现在为方流布菩萨摩诃萨。授无上道记。余如上说。
　　从方弥楼刹至此中间。有世界名德处。是中有佛号娑诃主。今现在为法灯菩萨摩诃萨。授无上道记。余如上说。
　　从德处刹至此中间。有世界名爱。是中有佛号曰上离。今现在为娑诃主菩萨摩诃萨。授无上道记。余如上说。
　　从爱刹至此中间。有世界名爱趣。是中有佛号曰调御。今现在为爱趣菩萨摩诃萨。授无上道记。余如上说。
　　从爱趣刹至此中间。有世界名妙思。是中有佛号曰智守。今现在为上智菩萨摩诃萨。授无上道记。余如上说。
　　从妙思刹至此中间。有世界名莲华出。是中有佛号最高德。今现在为离垢菩萨摩诃萨。授无上道记。余如上说。
　　从莲华出刹至此中间。有世界名无边德生。是中有佛号示众生深心。今现在为自灯菩萨摩诃萨。授无上道记。余如上说。
　　从无边德生刹至此中间。有世界名欢喜。是中有佛号无边德宝。今现在为勇健菩萨摩诃萨。授无上道记。余如上说。
　　从欢喜刹至此中间。有世界名倚息。是中有佛号灭诸受自在。今现在为常发声菩萨摩诃萨。授无上道记。余如上说(灭诸受丹本灭诸爱)
　　从倚息刹至此中间。有世界名乐乐。是中有佛号无碍光。今现在为妙眼菩萨摩诃萨。授无上道记。余如上说。
　　从乐乐刹来过恒河沙等国土中间。有世界名善成。是中有佛。号无碍光佛华最高生德。今现在为陀罗尼自在王菩萨摩诃萨。授无上道记。余如上说。
散华品第十六
　　从善成刹来过恒河沙等国土中间。有世界名普德成就。是中有佛。号一切缘中自在现佛相。今现在为观佛定善根庄严菩萨摩诃萨。授阿耨多罗三藐三菩提记。时此菩萨见大光明闻大音声。白一切缘中自在现佛相如来言。世尊。是为何佛光明音声。彼佛答言。善男子。西方去此。过万二千阿僧祇刹。彼有世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时观佛定善根庄严菩萨。手执众华遥散此界。以其本愿因缘力故。于诸国土无所挂碍。迳来到此娑婆世界。至王舍城诣竹园中。时会四众怪未曾有。是众莲华绕佛三匝。于佛前住。各说一偈。称扬如来及菩萨言。
　　世尊大智慧无边　　自然逮觉无量法
　　示现无碍神通力　　普照十方诸世界
　　大智慧明诸菩萨　　善于问答无所畏
　　远闻佛名欲供养　　以神通力普集此
　　皆是一生绍尊位　　勇猛坚固大庄严
　　名称远闻振十方　　皆来集此娑婆界
　　能为众生起大心　　深发庄严无所畏
　　我等今请问世尊　　云何得证无上道
　　云何修集诸佛法　　能坏魔军成佛道
　　尔时世尊释迦文　　与此后来化华语
　　众华见佛身无比　　又从佛闻真要言
　　便发勇悦随喜心　　稽首礼佛一面立
　　即于其处灭不现　　众会见此咸惊疑
　　是为何人从何来　　问世尊已即不现
　　时四部众敬威颜　　无敢问佛决所疑
　　佛即化作比丘像　　状如阿难起发问
　　此是何人问世尊　　既请问已即不现
　　唯愿世尊决众疑　　此事何故所由然
　　佛言此华从东方　　过算数等世界来
　　汝观勇猛大庄严　　菩萨神通之所为
　　此菩萨本行道时　　深发如是大庄严
　　是故有人求佛道　　斯等若念得必定
　　若为是等所见者　　即能深乐诸善法
　　离诸懈怠净持戒　　广博多闻如大海
　　能善修学权方便　　更不受胎常化生
　　世世往来生死中　　常不忘失正法念
　　在在所生值诸佛　　与众贤圣俱集会
　　常生厌离五欲心　　能于佛法信出家
　　即于见时获斯利　　亦得余利未尽说
　　是等大士诸功德　　若欲称扬无穷尽
　　若有女人以信心　　闻是菩萨大庄严
　　永不复受女人身　　必为众生无上尊
　　若有男子若女人　　闻其名称心欢喜
　　发愿欲见此菩萨　　身坏命终即生彼
　　若诸男女余众生　　闻此菩萨大功德
　　能以净心信乐者　　即于菩提不退转
　　若有众生入法位　　闻此菩萨奇特名
　　是人虽不得佛道　　亦获无量诸功德
　　如有药树名喜见　　能疗众生百千病
　　周回皆去一由旬　　灾火猛焰所不烧
　　若诸毒虫入其内　　毒气即时皆消歇
　　若闻此树香气熏　　即便闷绝丧其身
　　根茎枝叶及华实　　寂然无作无所为
　　而其势力能有用　　皆悉消灭诸毒害
　　此树远能消众病　　况取根茎而服用
　　是大菩萨亦如是　　十方闻名作佛事
　　况得目见加供养　　亲近咨问决所疑
　　时佛所现化阿难　　即复加敬问世尊
　　如佛所说大菩萨　　能以名闻作佛事
　　娑婆世界有是不　　唯愿世尊为我说
　　佛言我寿不久留　　今此众生福微浅
　　诸佛菩提甚难信　　如来所说深无极
　　阿难当知有菩萨　　今现在此大会中
　　是诸菩萨大庄严　　十方诸佛赞不尽
　　阿难观是跋陀婆　　又观宝积法宝积
　　导师智者及星得　　并婆罗门那罗达
　　又观帝德善比丘　　婆楼那天婆罗(丹楼)那
　　亦观善力大比丘　　是等行愿难思议
　　是诸菩萨称不虚　　皆发不虚大庄严
　　若有见者尚获利　　况复亲近受教诲
　　若有众生得见者　　或复闻其大名称
　　则于佛道无所疑　　常不复堕诸恶趣
　　常能发行勤精进　　能善修集真智慧
　　常能安住净持戒　　能深志乐无上乘
　　阿难所有十方界　　诸佛世尊今现在
　　皆共称扬是菩萨　　所发庄严大誓愿
　　称赞是等广名闻　　令余菩萨生贵心
　　皆言欲见释迦尊　　及诸具足庄严者
　　即时诸佛皆听许　　各礼佛足敬绕已
　　于彼佛土没不现　　皆来到此娑婆界
　　闻是菩萨具足愿　　于无上道转精进
　　如来即记当成佛　　国土寿量号如是
　　此等无量无数劫　　所有不善业因缘
　　以是行业因缘故　　与我生此浊世中
　　我今虽得无上道　　犹不喜见未来世
　　当有破戒诸比丘　　急性恶口粗犷言
　　是诸菩萨闻此事　　而加精进大庄严
　　于饥馑中行大施　　法欲坏时演真教
　　今于佛前发誓言　　我要当以无上法
　　于后恐怖恶世中　　不惜身命利众生
　　但发是愿尚为难　　况能成就如愿行
　　如是等经及持者　　于恶世中被轻贱
　　阿难观彼颠倒世　　闻如是等诸经法
　　于是中生非法想　　皆言是法非佛说
　　以我菩提得供养　　而便勤造破法缘
　　如是甚恶浊乱世　　谁能堪忍住是中
　　斯人从佛闻是语　　即时悲泣泪交流
　　念佛旷劫所修集　　此法如何便散灭
　　时诸学人生厌心　　觉了有为无定相
　　如救头然勤精进　　漏尽无余得涅槃
　　诸天神闻恶世中　　正法毁灭皆忧戚
　　我等宁于今命终　　勿见如是法坏时
　　我等今见如世尊　　能大法施无畏者
　　此等现前瞻仰佛　　听说甚深无碍法
　　又见比丘修诸禅　　定慧神通悉究竟
　　于后恶世法坏时　　此等贤圣难复见
　　诸恶比丘反炽盛　　持净戒者无势力
　　乃不得暂止塔庙　　时诸天神大忧恼
　　皆悲呼言奈何哉　　佛法毁灭甚可惜
　　佛为是等修苦行　　而为恶人所轻毁
　　自共朋党相亲友　　诽谤善人生过咎
　　自言佛是我等师　　而违佛意毁正法
　　与清信女为因缘　　共结要誓同事业
　　并心共毁我正法　　于佛法中无敬心
　　是众恶等毁三宝　　为诸贤圣所远离
　　如凶逸牛角峰利　　则为众人之所避
　　于尔时世恶比丘　　而反轻笑修善者
　　来世当有是颠倒　　应生厌离莫放逸
　　于佛法中勤精进　　勿见如是浊乱世
　　莫与此等相值遇　　与此同止甚苦恼
佛说华手经卷第五众相品第十七
　　尔时东方。过万一千阿僧祇刹。有世界名众相。是中有佛号乐无相。今现在为梵音声菩萨摩诃萨。授无上道记。余如上说。
　　从众相刹至此中间。有世界名无相。是中有佛号妙化音。今现在为乐一相菩萨摩诃萨。授无上道记。余如上说。
　　从无相刹至此中间。有世界名无相海。是中有佛号曰华上。今现在为雨华菩萨摩诃萨。授无上道记。余如上说。
　　从无相海刹至此中间。有世界名杂相。是中有佛号曰宝德。今现在为杂顶菩萨摩诃萨。授无上道记。余如上说。
　　从杂相刹至此中间。有世界名宝生。是中有佛号海弥楼。今现在为妙眼菩萨摩诃萨。授无上道记。余如上说。
　　从宝生刹至此中间。有世界名广大。是中有佛号无垢意。今现在为尼民陀罗菩萨摩诃萨。授无上道记。余如上说。
　　从广大刹至此中间。有世界名华。是中有佛号智华生。今现在为善威仪菩萨摩诃萨。授无上道记。余如上说。
　　从华刹至此中间。有世界名虚空净。是中有佛号极高德聚。今现在为宝盖菩萨摩诃萨。授无上道记。余如上说。
　　从虚空净刹至此中间。有世界名无相。是中有佛号曰寂灭。今现在为忧钵罗菩萨摩诃萨。授无上道记。余如上说。
　　从无相刹至此中间。有世界名妙乐。是中有佛号离欲自在。今现在为定意菩萨摩诃萨。授无上道记。余如上说。
　　从妙乐刹至此中间。有世界名金刚境。是中有佛号灭诸趣。今现在为转胎菩萨摩诃萨。授无上道记。余如上说。
　　从金刚境刹至此中间。有世界名德积。是中有佛号不思议德生。今现在为持世菩萨摩诃萨。授无上道记。余如上说。
　　从德积刹至此中间。有世界名大安。是中有佛号喜生德。今现在为胜众菩萨摩诃萨。授无上道记。余如上说。
　　从大安刹至此中间。有世界名无受。是中有佛号到无畏。今现在为勇健菩萨摩诃萨。授无上道记。余如上说。
　　从无受刹至此中间。有世界名散赤莲华。是中有佛号曰流香。今现在为香弥楼菩萨摩诃萨。授无上道记。余如上说。
　　从散赤莲华刹至此中间。有世界名阿竭流香。是中有佛号无碍香光。今现在为无边严菩萨摩诃萨。授无上道记。余如上说。
　　从阿竭流香刹至此中间。有世界名众归。是中有佛号云鼓音。今现在为持地菩萨摩诃萨。授无上道记。余如上说。
　　从众归刹至此中间。有世界名功德积。是中有佛号功德生德。今现在为增长菩萨摩诃萨。授无上道记。余如上说(功德生德丹功德生)
　　从功德积刹至此中间。有世界名纯乐。是中有佛号无边行自在。今现在为迦叶菩萨摩诃萨。授无上道记。余如上说。
　　从纯乐刹至此中间。有世界名妙香。是中有佛号须弥肩。今现在为帝德菩萨摩诃萨。授无上道记。余如上说。
　　从妙香刹至此中间。有世界名香相。是中有佛号上香弥楼。今现在为妙庄严菩萨摩诃萨。授无上道记。余如上说。
　　从香相刹至此中间。有世界名助香。是中有佛号无边光。今现在为妙性菩萨摩诃萨。授无上道记。余如上说。
　　从助香刹至此中间。有世界名调御。是中有佛号曰普观。今现在为无边力菩萨摩诃萨。授无上道记。余如上说。
　　从调御刹至此中间。有世界名大担。是中有佛号曰无畏。今现在为大力菩萨摩诃萨。授无上道记。余如上说。
　　从大担刹至此中间。有世界名离怖畏。是中有佛号得无畏。今现在为方闻菩萨摩诃萨。授无上道记。余如上说。
　　从离怖畏刹至此中间。有世界名月。是中有佛号日月灯。今现在为众归菩萨摩诃萨。授无上道记。余如上说。
　　从月刹至此中间。有世界名照明。是中有佛号曰明灯。今现在为持明菩萨摩诃萨。授无上道记。余如上说。
　　从照明刹至此中间。有世界名作明。是中有佛号振威德。今现在为世流布王菩萨摩诃萨。授无上道记。余如上说。
　　从作明刹至此中间。有世界名随断。是中有佛号极高行。今现在为慧宗菩萨摩诃萨。授无上道记。余如上说。
　　从随断刹至此中间。有世界名众香。是中有佛号曰善众。今现在为妙意菩萨摩诃萨。授无上道记。余如上说。
　　从众香刹至此中间。有世界名金刚。是中有佛号金刚生。今现在为德积菩萨摩诃萨。授无上道记。余如上说。
　　从金刚刹至此中间。有世界名音声。是中有佛号智自在王。今现在为那罗延菩萨摩诃萨。授无上道记。余如上说。
　　从音声刹至此中间。有世界名喜生。是中有佛号智力流布。今现在为愿流布菩萨摩诃萨。授无上道记。余如上说。
　　从喜生刹至此中间。有世界名安生。是中有佛号曰上安。今现在为弗沙菩萨摩诃萨。授无上道记。余如上说。
　　从安生刹至此中间。有世界名阿楼那。是中有佛号德王明。今现在为导师菩萨摩诃萨。授无上道记。余如上说。
　　从阿楼那刹至此中间。有世界名阿楼那积。是中有佛号曰妙眼。今现在为持明菩萨摩诃萨。授无上道记。余如上说。
　　从阿楼那积刹至此中间。有世界名柔软。是中有佛号娑罗王。今现在为宝娑罗菩萨摩诃萨。授无上道记。余如上说。
　　从柔软刹至此中间。有世界名善立。是中有佛号须弥王。今现在为须弥肩菩萨摩诃萨。授无上道记。余如上说。
　　从善立刹至此中间。有世界名清净。是中有佛号虚弥楼。今现在为愿流布王菩萨摩诃萨。授无上道记。余如上说。
　　从清净刹至此中间。有世界名威德生。是中有佛号宝威德。今现在为善思愿菩萨摩诃萨。授无上道记。余如上说。
　　从威德生刹至此中间。有世界名善相。是中有佛号上善德。今现在为择众菩萨摩诃萨。授无上道记。余如上说。
　　从善相刹至此中间。有世界名梵德。是中有佛号梵音声。今现在为宝德菩萨摩诃萨。授无上道记。余如上说。
　　从梵德刹至此中间。有世界名华德。是中有佛号曰宝华。今现在为宝光菩萨摩诃萨。授无上道记。余如上说。
　　从华德刹至此中间。有世界名莲华德。是中有佛号莲华生德。今现在为莲华藏菩萨摩诃萨。授无上道记。余如上说。
　　从莲华德刹至此中间。有世界名栴檀窟。是中有佛号栴檀香。今现在为栴檀德菩萨摩诃萨。授无上道记。余如上说。
　　从栴檀窟刹至此中间。有世界名华。是中有佛号如须弥。今现在为声德菩萨摩诃萨。授无上道记。余如上说。
　　从华刹至此中间。有世界名金华。是中有佛号曰上严。今现在为金刚菩萨摩诃萨。授无上道记。余如上说。
　　从金华刹至此中间。有世界名宝明。是中有佛号曰宝盖。今现在为宝步菩萨摩诃萨。授无上道记。余如上说。
　　从宝明刹至此中间。有世界名香弥楼。是中有佛号曰香象。今现在为无碍眼菩萨摩诃萨。授无上道记。余如上说。
　　从香弥楼刹至此中间。有世界名杂相。是中有佛号无边自在力。今现在为不虚力菩萨摩诃萨。授无上道记。余如上说。
　　从杂相刹至此中间。有世界名清净。是中有佛号不虚称。今现在为不虚见菩萨摩诃萨。授无上道记。余如上说。
　　从清净刹至此中间。有世界名功德处。是中有佛号不思议功德王明。今现在为明音菩萨摩诃萨。授无上道记。余如上说。
　　从功德处刹至此中间。有世界名有德。是中有佛号曰杂华。今现在为智精进菩萨摩诃萨。授无上道记。余如上说。
　　从有德刹至此中间。有世界名安隐。是中有佛号曰安王。今现在为作安菩萨摩诃萨。授无上道记。余如上说。
　　从安隐刹至此中间。有世界名最高。是中有佛号华高德。今现在为妙华菩萨摩诃萨。授无上道记。余如上说。
　　从最高刹至此中间。有世界名动。是中有佛号曰常悲。今现在为常忧菩萨摩诃萨。授无上道记。余如上说。
　　从动刹至此中间。有世界名常动。是中有佛号曰药王。今现在为大悲庄严菩萨摩诃萨。授无上道记。余如上说。
　　从常动刹至此中间。有世界名坚固。是中有佛号求利世。今现在为智力菩萨摩诃萨。授无上道记。余如上说。
　　从坚固刹至此中间。有世界名不动。是中有佛号无边心行。今现在为善住菩萨摩诃萨。授无上道记。余如上说。
　　从不动刹至此中间。有世界名普虚空。是中有佛号无边自在力。今现在为众助(卿作眼)菩萨摩诃萨。授无上道记。余如上说。
　　从普虚空刹至此中间。有世界名琉璃明。是中有佛号无边光。今现在为无量心庄严菩萨摩诃萨。授无上道记。余如上说。
　　从琉璃明刹至此中间。有世界名金明。是中有佛号无边明(丹作眼)。今现在为妙眼菩萨摩诃萨。授无上道记。余如上说。
　　从金明刹至此中间。有世界名无相。是中有佛号言音自在。今现在为难提菩萨摩诃萨。授无上道记。余如上说。
　　从无相刹至此中间。有世界名莲华盖。是中有佛号无边虚空自在。今现在为观定严菩萨摩诃萨。授无上道记。余如上说。
　　从莲华盖刹至此中间。有世界名盖行列。是中有佛号曰宿王。今现在为莲华德菩萨摩诃萨。授无上道记。余如上说。
　　从盖行列刹至此中间。有世界名宝网覆。是中有佛号上香德。今现在为华手菩萨摩诃萨。授无上道记。余如上说。
　　从宝网覆刹至此中间。有世界名真金。是中有佛号虚空德。今现在为净眼菩萨摩诃萨。授无上道记。余如上说。
　　从真金刹至此中间。有世界名清净。是中有佛号极高德。今现在为德眼菩萨摩诃萨。授无上道记。余如上说。
　　从清净刹至此中间。有世界名无忧。是中有佛号曰作方。今现在为作明菩萨摩诃萨。授无上道记。余如上说。
　　从无忧刹至此中间。有世界名星宿。是中有佛号极高弥楼。今现在为安立菩萨摩诃萨。授无上道记。余如上说。
　　从星宿刹至此中间。有世界名杂相。是中有佛号无碍眼。今现在为杂众菩萨摩诃萨。授无上道记。余如上说。
　　从杂相刹至此中间。有世界名香流。是中有佛号娑伽罗。今现在为三牟陀菩萨摩诃萨。授无上道记。余如上说。
　　从香流刹至此中间。有世界名众香。是中有佛号曰持炬。今现在为破疑菩萨摩诃萨。授无上道记。余如上说。
　　从众香刹至此中间。有世界名栴檀香。是中有佛号曰火相。今现在为众称菩萨摩诃萨。授无上道记。余如上说。
　　从栴檀香刹至此中间。有世界名善喜。是中有佛号善净德光。今现在为破贼德菩萨摩诃萨。授无上道记。余如上说。
　　从善喜刹至此中间。有世界名喜生。是中有佛号曰智聚。今现在为利意菩萨摩诃萨。授无上道记。余如上说。
　　从喜生刹至此中间。有世界名流布。是中有佛号流布力王。今现在为勇健菩萨摩诃萨。授无上道记。余如上说。
　　从流布刹至此中间。有世界名大德。是中有佛号功德王眼(丹作明)。今现在为利意菩萨摩诃萨。授无上道记。余如上说。
　　从大德刹至此中间。有世界名坚固。是中有佛号曰现智。今现在为行精进菩萨摩诃萨。授无上道记。余如上说。
　　从坚固刹至此中间。有世界名不退。是中有佛号华高生德。今现在为德念菩萨摩诃萨。授无上道记。余如上说。
　　从不退刹至此中间。有世界名善分别。是中有佛号曰宝火。今现在为勇德菩萨摩诃萨。授无上道记。余如上说。
　　从善分别刹至此中间。有世界名忧钵罗。是中有佛号赤莲华德。今现在为德守菩萨摩诃萨。授无上道记。余如上说。
　　从忧钵罗刹至此中间。有世界名疑盖。是中有佛号坏一切疑。今现在为无畏菩萨摩诃萨。授无上道记。余如上说。
　　从疑盖刹至此中间。有世界名妙。是中有佛号曰善众。今现在为得声菩萨摩诃萨。授无上道记。余如上说。
　　从妙刹至此中间。有世界名众德。是中有佛号拘留孙。今现在为持炬菩萨摩诃萨。授无上道记。余如上说。
　　从众德刹至此中间。有世界名妙善。是中有佛号曰相王。今现在为勤心菩萨摩诃萨。授无上道记。余如上说。
　　从妙善刹至此中间。有世界名妙香。是中有佛号莲华德生。今现在为上智菩萨摩诃萨。授无上道记。余如上说。
　　从妙香刹至此中间。有世界名善相。是中有佛号曰放光。今现在为慈众菩萨摩诃萨。授无上道记。余如上说。
　　从善相刹至此中间。有世界名云阴。是中有佛号曰弥勒。今现在为华菩萨摩诃萨授无上道记。余如上说。
　　从云阴刹至此中间。有世界名光明。是中有佛号莲华光明。今现在为法上菩萨摩诃萨。授无上道记。余如上说。
　　从光明刹至此中间。有世界名名称。是中有佛号上法王相。今现在为阿畴那菩萨摩诃萨。授无上道记。余如上说。
　　从名称刹至此中间。有世界名帝释。是中有佛号无边力。今现在为名闻慈菩萨摩诃萨。授无上道记。余如上说。
　　从帝释刹至此中间。有世界名莲华。是中有佛号胜山海。今现在为宝积菩萨摩诃萨。授无上道记。余如上说。
　　从莲华刹至此中间。有世界名喜。是中有佛号释迦文。今现在为帝王菩萨摩诃萨。授无上道记。余如上说。
　　从喜刹至此中间。有世界名常严。是中有佛号不虚见。今现在为勇德菩萨摩诃萨。授无上道记。余如上说。
　　从常严刹至此中间。有世界名流布。是中有佛号无碍音声。今现在为善住菩萨摩诃萨。授无上道记。余如上说。
　　从流布刹至此中间。有世界名常言。是中有佛号无量名德明。今现在为欢喜菩萨摩诃萨。授无上道记。余如上说。
　　从常言刹至此中间。有世界名白相。是中有佛号无分别严。今现在为无碍严菩萨摩诃萨。授无上道记。余如上说。
　　从白相刹至此中间。有世界名栴檀香。是中有佛号无边光。今现在为净德菩萨摩诃萨。授无上道记。余如上说。
　　从栴檀香刹至此中间。有世界名袈裟相。是中有佛号曰妙眼。今现在为宝手菩萨摩诃萨。授无上道记。余如上说。
　　如是等一生补处菩萨摩诃萨。无量无边阿僧祇众。从东方来集此世界。到王舍城行诣竹园。顶礼佛足。问讯讫已于一面坐。
诸方品第十八
　　南方去此。过于无量阿僧祇刹。有佛号纯宝藏。为列宿菩萨摩诃萨。授阿耨多罗三藐三菩提记。时列宿菩萨见大光明闻大音声。问纯宝藏佛言。世尊。是为何佛光明音声。彼佛答言。善男子。北方去此。过于无量阿僧祇刹。彼有世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。彼众会中有大菩萨。具足成就大愿庄严。十方恒沙诸世界中。鲜有如是大庄严者。时列宿菩萨白纯宝藏佛言。世尊。我欲往诣娑婆世界见释迦文佛礼事供养。亦欲见彼不可思议具足庄严诸大菩萨摩诃萨众。彼佛答言。欲往随意汝以我言问讯释迦文佛。少病少恼气力安不。汝当一心以安审慧游彼世界。所以者何。彼娑婆界诸菩萨等难胜难坏。时列宿菩萨礼彼佛足绕三匝已。于彼佛土忽然不现。如大力士屈伸臂顷。到此世界至王舍城。诣竹园中顶礼佛足。却住一面。白佛言。世尊。纯宝藏佛问讯世尊。少病少恼起居轻利游步强耶。时佛问言。纯宝藏如来。于彼世界游步康耶。彼菩萨言。纯宝藏世尊在彼世界安隐无恙。有如是等一生补处诸菩萨摩诃萨无量无边阿僧祇众。从南方来集此世界。到王舍城行诣竹园。顶礼佛足觐问讯已。于一面坐。西方去此。过无量无边阿僧祇刹。有世界名普乐。是中有佛号离垢三世无碍庄严。今现在为无边自在现佛华庄严菩萨摩诃萨。授阿耨多罗三藐三菩提记。是普乐世界一切所有莲华光明。摩尼珠光及珠树光。常照彼刹。诸大莲华一一皆广一千由旬。种种杂宝以为严饰。诸莲华香普熏十方无量世界。彼土所生诸菩萨众。其身长大一万由旬。有大光明具足相好。端严殊妙见者心欢。若发心欲游诸世界觐见诸佛。彼佛本愿神通力故。即时东方所有世界乃至法性尽现其前南西北方四维上下所有世界。乃至法性尽现无余。如一佛土。一切皆以琉璃为地。宝树行列而为庄严。或有菩萨。初发无上菩提之心。能行种种难行难舍。或有菩萨。离诸法故得无生忍。皆悉具足诸波罗蜜。深修佛法。能现菩萨无量神力。或有菩萨处兜率天。或从兜率降神母胎及生出家。或坐道场成无上觉。或有能转大法宝轮。及大菩萨围绕说法。究竟佛事而般泥洹。普乐世界诸菩萨众。不动本处皆悉能见。彼佛世界于诸国土最为高显。释迦文佛光明照彼。其中所有诸莲华光。摩尼珠光及珠树光。以佛光故蔽不复现。謦欬音声亦遍彼界。时无边自在力现佛华庄严菩萨。见大光明闻是音声。问离垢三世无碍严佛言。世尊。是为何佛光明音声。彼佛答言。善男子。东方去此。过于无量阿僧祇刹。彼有世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时无边自在力现佛华庄严菩萨。白离垢三世无碍严佛言。世尊。我欲往诣娑婆世界见释迦文佛礼事供养。亦欲见彼具足庄严诸大菩萨摩诃萨众。彼佛答言。善男子。汝今当自现为小身。去诸所有莲华庄严。所以者何。是诸莲华。娑婆世界所不容受。彼菩萨言。唯然世尊。当现小身去诸莲华。彼佛答言。欲往随意。汝以我言问讯释迦文佛。少病少恼起居轻利游步安耶。时彼菩萨。顶礼佛足绕三匝已。于彼佛土忽然不现。如大力士屈伸臂顷。到此世界至王舍城。行诣竹园顶礼佛足。却住一面。白佛言。世尊。离垢三世无碍严佛。问讯世尊。少病少恼起居轻利游步康耶。时佛答言。离垢三世无碍严佛。于彼世界游步安耶。彼菩萨言。如是世尊。离垢三世无碍严佛。在彼世界安隐无恙。佛复问言。汝见何利来至此土。彼菩萨言。我以如来神通力故。能来至此。世尊。我在彼土亦见十方一切诸佛。彼诸菩萨常不生心欲至他土觐见诸佛。所以者何。在彼国土悉见十方无量世界及一切佛。世尊。我随佛意以佛力故。如一念顷于彼世界忽然不现。来到此土。如是西方从普乐刹至此中间。次有无量华佛。无量明佛。无量光佛。无量光明佛。无量自在力佛。无量力佛。一盖佛。盖行佛。宝盖佛。宿王佛。善修佛。明轮佛。明王佛。高佛(丹无佛)。广德佛。无边光佛。自在佛。自在力佛。无碍音声佛。大云光佛。网聚佛。觉华光佛。莲华自在佛。山王佛。月众增上佛。放光佛。妙肩佛。不虚见佛。顶生王佛。莲华生佛。如是无量阿僧祇等佛世界中。一生补处诸大菩萨摩诃萨众。从西方来集此世界。到王舍城行诣竹园。顶礼佛足觐问讯已。于一面坐。
　　尔时北方。过于无量阿僧祇刹。彼有世界名盖行列。是中有佛号不虚称。今现在为发心即转不退法轮菩萨摩诃萨。授阿耨多罗三藐三菩提记。是菩萨见是光明闻是音声。问不虚称佛言。世尊。是为何佛光明音声。彼佛答言。善男子。南方去此。过于无量阿僧祇刹。彼有世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。是大会中有诸菩萨。具足成就不可思议大愿庄严。十方众生称其名者。即住阿惟越致。时发心即转不退法轮菩萨。白不虚称佛言。我欲往诣娑婆世界见释迦文佛礼事供养。亦欲见彼不可思议具足庄严大菩萨众。彼佛答言。欲往随意。汝以我言问讯释迦文佛。少病少恼起居轻利游步康耶。时发心即转不退法轮菩萨。顶礼佛足绕三匝已。于彼佛土忽然不现。如大力士屈伸臂顷。到此世界至王舍城。行诣竹园顶礼佛足。却住一面。而白佛言。不虚称佛问讯世尊。少病少恼起居轻利气力安不。时佛问言。不虚称佛。于彼世界游步康耶。彼菩萨言。不虚称佛在彼国土安隐无恙。如是北方从不虚称佛世界中间。次有不虚力佛。不虚自在力佛。不虚光佛。无边精进佛。娑罗王佛。宝娑罗佛。一盖严佛。宝肩佛。栴檀窟佛。栴檀香佛。无边明佛。明轮佛。弥楼严佛。无碍眼佛。无边眼佛。宝生佛。诸德佛。觉华生德佛。善住意佛。无边力佛。不虚德佛。宝力佛。无边严佛。无边德严佛。虚空光佛。无相音佛。药王佛。无惊佛。离怖畏佛。德王明佛。观觉华生佛。虚空性佛。虚空音佛。虚空严生佛。有如是等无量无边阿僧祇佛。皆遣一生补处菩萨。从北方来集此世界。到王舍城行诣竹园。顶礼佛足觐问讯已。于一面坐。
　　尔时下方过于无量阿僧祇刹。彼有世界名虚空清净。是中有佛号曰大目。今现在为拘留孙提菩萨摩诃萨。授阿耨多罗三藐三菩提记。时拘留孙提菩萨。见大光明闻大音声。问大目佛言。世尊。是为何佛光明音声。彼佛答言。善男子。上方去此过于无量阿僧祇刹。彼有世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。彼世界中有大菩萨。具足成就不可思议大愿庄严。皆集彼会。时拘留孙提菩萨白大目佛言。世尊。我欲往诣娑婆世界见释迦文佛礼事供养。亦欲闻说断众生疑令众欢喜菩萨藏经。及见彼土不可思议具足庄严大菩萨众。彼佛答言。欲往随意。汝以我言问讯释迦文佛。少病少恼气力安不。时拘留孙提菩萨。顶礼佛足绕三匝已。于彼佛土忽然不现。如大力士屈伸臂顷。到此世界至王舍城。行诣竹园顶礼佛足。却住一面白佛言。世尊。大目如来问讯世尊。少病少恼起居轻利游步康耶。时佛问言。大目如来在彼世界。少病少恼气力安不。彼菩萨言。大目世尊在彼国土安隐无恙。如是下方从大目佛世界中间。次有上德佛。大德佛。莲华德佛。有德佛。师子德佛。成利佛。师子护佛。师子颊佛。安立王佛。梵弥楼佛。净眼佛。不虚步佛。香象佛。香德佛。香弥楼佛。无量眼佛。香聚佛。宝窟佛。宝弥楼佛。安住佛。善住王佛。梵弥楼佛。娑罗王佛。明轮佛。明灯佛。不虚精进佛。善思严佛。师子佛。众贞实佛。妙善住王佛。有如是等无量无边阿僧祇界诸佛世尊。皆遣一生补处菩萨摩诃萨。从下方来集此世界。到王舍城行诣竹园。顶礼佛足觐问讯已。于一面坐。
　　尔时上方过于无量阿僧祇刹。有世界名栴檀香明。是中有佛号无边高力王。今现在为无量音菩萨摩诃萨。授阿耨多罗三藐三菩提记。是无量音菩萨。见大光明闻大音声。问无边高力王佛言。世尊。是为何佛光明音声。彼佛答言。善男子。下方去此过于无量阿僧祇刹。有一世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。彼世界中有诸菩萨。具足成就大愿庄严。时无量音菩萨白无边高力王佛言。世尊。我欲往诣娑婆世界见释迦文佛礼事供养。亦欲见彼不可思议具足庄严大菩萨众。彼佛答言。欲往随意。汝以我言问讯释迦文佛。少病少恼起居轻利游步安耶。时无量音菩萨。顶礼佛足绕三匝已。于彼佛土忽然不现。如大力士屈伸臂顷。到此世界至王舍城。行诣竹园顶礼佛足。却住一面白佛言。世尊。无边高力王佛。问讯世尊。少病少恼起居轻利气力安不。时佛问言。无边高力王佛于彼世界游步安耶。彼菩萨言。如是世尊。无边高力王佛在彼世界安隐无恙。时彼菩萨问讯佛已。于一面坐。从无边高力王佛刹来。次精进最高王佛。破疑佛。善宿王佛。燃灯佛。作明佛。明弥楼佛。明轮王佛。净眼佛。白盖佛。香盖佛。宝盖佛。栴檀窟佛。栴檀德佛。须弥肩佛。宝明佛。娑罗王佛。梵德佛。净眼佛。无惊怖佛。离怖畏佛。妙肩佛。上宝佛。山王佛。转女相严佛。无边严佛。无上光佛。网明相佛。因王佛。如是无量阿僧祇等诸佛世界。一生补处诸大菩萨摩诃萨众。从上方来集此世界。到王舍城行诣竹园。顶礼佛足觐问讯已。于一面坐。时东南方过于无量阿僧祇刹。彼有世界名佛华生。是中有佛号一切缘中能现佛相。今现在为离忧菩萨摩诃萨。授阿耨多罗三藐三菩提记。时离忧菩萨见是光明闻是音声。问一切缘中能现佛相佛言。世尊。是为何佛光明音声。彼佛答言。善男子。西北方去此过于无量阿僧祇刹。彼有世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。彼世界中有大菩萨。具足成就不可思议大愿庄严。时离忧菩萨白彼佛言。我欲往诣娑婆世界见释迦文佛礼事供养。亦欲见彼不可思议具足庄严大菩萨众。彼佛答言。欲往随意。汝以我言问讯释迦文佛。少病少恼起居轻利游步康耶。时离忧菩萨顶礼佛足绕三匝已。于彼佛土忽然不现。如大力士屈伸臂顷。到此世界至王舍城。行诣竹园顶礼佛足。却住一面白佛言。世尊。一切缘中能现佛相如来。问讯世尊。少病少恼气力安不。时佛问言。一切缘中能现佛相如来。于彼世界少病少恼游步康耶。彼菩萨言。一切缘中能现佛相世尊。在彼世界安隐无恙。从一切缘中能现佛相佛世界中间。次有无边缘中现佛相佛。莲华敷力佛。网明佛。无边明佛。华佛。宝娑罗佛。发心即转法轮佛。华聚佛。增千光佛。无上光佛。不动力佛。无边步力佛。无边愿佛。无量愿佛。无边自在力佛。无定愿佛。转胎佛。转诸难佛。一切缘修行佛。无缘庄严佛。虚空佛。有德佛。如是无量阿僧祇等诸佛世界。一生补处诸大菩萨摩诃萨众。从东南方悉来集此娑婆世界。到王舍城行诣竹园。顶礼佛足觐问讯已。于一面坐。
　　时西南方过于无量阿僧祇刹。有世界名善吉。是中有佛号曰吉利。今现在为成一切利菩萨摩诃萨。授阿耨多罗三藐三菩提记。时成一切利菩萨。见大光明闻大音声。问吉利佛言。世尊。是为何佛光明音声。彼佛答言。善男子。东北方去此过于无量阿僧祇刹。彼有世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。彼世界中有大菩萨。具足成就不可思议大愿庄严。若有众生闻其名者。必得不退转法。时成一切利菩萨白彼佛言。我欲往诣娑婆世界见释迦文佛礼事供养。亦欲见彼不可思议具足庄严大菩萨众。彼佛答言。欲往随意。汝以我言问讯释迦文佛。少病少恼起居轻利游步安耶。时成一切利菩萨。顶礼佛足绕三匝已。于彼佛土忽然不现。如大力士屈伸臂顷。到此世界至王舍城。行诣竹园顶礼佛足。却住一面白佛言。世尊。吉利如来问讯世尊。少病少恼起居轻利游步安耶。时佛问言。吉利如来安乐行不。彼菩萨言。吉利世尊在彼世界安隐无恙。时成一切利菩萨觐问讯已。于一面坐。如是西南方从吉利佛刹来。次有吉利严佛。尸弃佛。常精进佛。善住佛。无边严佛。无相严佛。普严佛。作灯佛。作明佛。一藏佛。一聚佛。无边像佛。无边精进佛。网光佛。大神通佛。明轮佛。观智佛。不虚称佛。坏诸怖畏佛。无边德王明佛。离怖畏佛。坏诸怨贼佛。过诸魔界佛。无量华佛。持无量德佛。无量音声佛。光聚佛。明德佛。离二边佛。无量觉华光佛。无量声佛。明弥楼佛。娑罗王佛。白面佛。妙眼佛。上德佛。宝华佛。宝生佛。月华佛。一切众生严佛。转一切生死佛。无边辩才佛。无惊怖佛。缘一切辩才佛。如是无量阿僧祇等诸佛世界。一生补处诸大菩萨摩诃萨众。从西南方来集此娑婆世界。到王舍城行诣竹园。顶礼佛足觐问讯已。于一面坐。
　　时西北方过于无量阿僧祇刹。彼有世界名栴檀香。是中有佛号普香光。今现在为普明菩萨摩诃萨。授阿耨多罗三藐三菩提记。时普明菩萨。见大光明闻大音声。问普香光佛言。世尊。是为何佛光明音声。彼佛答言。善男子。东南方去此过于无量阿僧祇刹。彼有世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。彼佛世界中有诸菩萨。具足成就不可思议大愿庄严。时普明菩萨白普香光佛言。我欲往诣娑婆世界见释迦文佛礼事供养。亦欲见彼不可思议具足庄严大菩萨众。彼佛答言。欲往随意。汝以我言问讯释迦文佛。少病少恼起居轻利游步安耶。时普明菩萨。顶礼佛足绕三匝已。于彼佛土忽然不现。如大力士屈伸臂顷。到此世界至王舍城。行诣竹园顶礼佛足。却住一面。而白佛言。普香光佛问讯世尊。少病少恼游步康耶。时佛问言。普香光佛气力安不。彼菩萨言。普香光佛在彼国土安隐无恙。时普明菩萨顶礼佛足。觐问讯已却住一面。如是西北方。从普香光佛世界中间。次有香明佛。香弥楼佛。香象佛。香自在佛。香窟佛。明轮佛。光王佛。莲华生王佛。佛(丹无一佛)。法自在佛。无边法自在佛。可乐佛。爱德佛。散华佛。华盖行列佛。华窟佛。金华佛。香华佛。弥楼王佛。善导师佛。一切众生最胜严佛。转诸难佛。善行严佛。妙华佛。无边香佛。普放光佛。普放香佛。普光佛。散华生得佛。宝网手佛。极高王佛。普照一佛土佛。宿王佛。妙见佛。安立王佛。香流佛。无边智自在佛。不虚严佛。不虚见佛。无碍眼佛。不动佛。初发意佛。无边眼佛。灯上佛。普照明佛。光照佛。一切世界一切众生不断辩才佛。无垢力佛。无迹行佛。如是无量阿僧祇等诸佛世界。一生补处菩萨摩诃萨。从西北方悉来集此娑婆世界。至王舍城行诣竹园。顶礼佛足问讯讫已。于一面坐。时东北方过于无量阿僧祇刹。有世界名众归。是中有佛号灭一切忧。今现在为不虚称菩萨摩诃萨。授阿耨多罗三藐三菩提记。时不虚称菩萨。见大光明闻大音声。问灭一切忧佛言。世尊。是为何佛光明音声。彼佛答言。善男子。西南方去此过于无量阿僧祇刹。彼有世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。彼世界中有诸菩萨。具足成就不可思议大愿庄严。时不虚称菩萨白灭一切忧佛言。世尊。我欲往诣娑婆世界见释迦文佛礼事供养。亦欲见彼不可思议具足庄严大菩萨众。彼佛答言。欲往随意。汝以我言问讯释迦文佛。少病少恼起居轻利气力安不。时不虚称菩萨顶礼佛足绕三匝已。于彼佛土忽然不见。如大力士屈伸臂顷。到此世界至王舍城。行诣竹园顶礼佛足。却住一面白佛言。世尊。灭一切忧佛问讯世尊。少病少恼游步安耶。时佛问言。灭一切忧佛少病少恼气力安不。彼菩萨言。灭一切忧佛。在彼世界安隐无恙。时不虚称菩萨。顶礼佛足问讯讫已。于一面坐。东北方有世界。名离一切忧。是中有佛号曰离忧。今现在为大明菩萨摩诃萨。授无上道记。余如上说。
　　从离一切忧刹来过六万刹中间。有世界名喜乐。是中有佛号喜生德。今现在为报恩菩萨摩诃萨。授无上道记。余如上说。
　　从喜乐刹至此中间。有世界名安隐。是中有佛号曰安王。今现在为无难菩萨摩诃萨。授无上道记。余如上说。
　　从安隐刹至此中间。有世界名金网覆。是中有佛号上弥楼。今现在为师子弥楼菩萨摩诃萨。授无上道记。余如上说。
　　从金网覆刹至此中间。有世界名香明。是中有佛号曰妙香。今现在为声德菩萨摩诃萨。授无上道记。余如上说。
　　从香明刹至此中间。有世界名宝聚。是中有佛号憍陈若。今现在为大聚菩萨摩诃萨。授无上道记。余如上说。
　　从宝聚刹至此中间。有世界名坚固。是中有佛号曰势德。今现在为梵德菩萨摩诃萨。授无上道记。余如上说。
　　从坚固刹至此中间。有世界名青莲华。是中有佛号赤莲华德。今现在为华生菩萨摩诃萨。授无上道记。余如上说。
　　从青莲华刹至此中间。有世界名白莲华。是中有佛号白莲华生。今现在为无有菩萨摩诃萨。授无上道记。余如上说。
　　从白莲华刹至此中间。有世界名大音。是中有佛号大音眼。今现在为无上众菩萨摩诃萨。授无上道记。余如上说。
　　从大音刹至此中间。有世界名香散(丹作严)。是中有佛号曰上众。今现在为善来菩萨摩诃萨。授无上道记。余如上说。
　　从香严刹至此中间。有世界名众明。是中有佛号无边明。今现在为德藏菩萨摩诃萨。授无上道记。余如上说。
　　从众明刹至此中间。有世界名栴檀香。是中有佛号月(丹作日)出光。今现在为方等菩萨摩诃萨。授无上道记。余如上说。
　　从栴檀香刹至此中间。有世界名明。是中有佛号名流十方。今现在为十方流布力王菩萨摩诃萨。授无上道记。余如上说。
　　从明刹至此中间。有世界名月。是中有佛号星宿王。今现在为称众菩萨摩诃萨。授无上道记。余如上说。
　　从月刹至此中间。有世界名普明德。是中有佛号无边光明。今现在为无垢相菩萨摩诃萨。授无上道记。余如上说。
　　从普明德刹至此中间。有世界名香明。是中有佛号上香弥楼。今现在为选择菩萨摩诃萨。授无上道记。余如上说。
　　从香明刹至此中间。有世界名无畏。是中有佛号离怖畏。今现在为喜月菩萨摩诃萨。授无上道记。余如上说。
　　从无畏刹至此中间。有世界名上安。是中有佛号安隐生德。今现在为定意菩萨摩诃萨。授无上道记。余如上说。
　　从上安刹至此中间。有世界名无边明。是中有佛号无边功德月。今现在为喜月菩萨摩诃萨。授无上道记。余如上说。
　　从无边明刹至此中间。有世界名庄严。是中有佛号一切功德严。今现在为妙威仪菩萨摩诃萨。授无上道记。余如上说。
　　从庄严刹至此中间。有世界名莲华散。是中有佛号曰华王。今现在为华生高德菩萨摩诃萨。授无上道记。余如上说。
　　从莲华散刹至此中间。有世界名杂相。是中有佛号不坏相。今现在为无胜菩萨摩诃萨。授无上道记。余如上说。
　　从杂相刹至此中间。有世界名坚固。是中有佛号宗守光。今现在为音(二本作普)守菩萨摩诃萨。授无上道记。余如上说。
　　从坚固刹至此中间。有世界名乐戏。是中有佛号大威德莲华生王。今现在为智乐菩萨摩诃萨。授无上道记。余如上说。
　　从乐戏刹至此中间。有世界名乐。是中有佛号无异生行。今现在为无异行严菩萨摩诃萨。授无上道记。余如上说。
　　从乐刹至此中间。有世界名喜。是中有佛号一切上。今现在为上菩萨摩诃萨。授无上道记。余如上说。
　　从喜刹至此中间。有世界名乐德。是中有佛号虚空净王。今现在为弥楼王菩萨摩诃萨。授无上道记。余如上说。
　　从乐德刹至此中间。有世界名喜乐。是中有佛号无相音声。今现在为观音定严菩萨摩诃萨。授无上道记。余如上说。
　　从喜乐刹至此中间。有世界名娑婆。是中有佛号宝最高德。今现在为甚深菩萨摩诃萨。授无上道记。余如上说。
　　从娑婆刹至此中间。有世界名众梵。是中有佛号曰梵德。今现在为梵子菩萨摩诃萨。授无上道记。余如上说。
　　从众梵刹至此中间。有世界名众香。是中有佛号无碍香众。今现在为帝德菩萨摩诃萨。授无上道记。余如上说。
　　从众香刹至此中间。有世界名众华。是中有佛号弥楼明。今现在为娑伽罗菩萨摩诃萨。授无上道记。余如上说。
　　从众华刹至此中间。有世界名然灯。是中有佛号曰大灯。今现在为云光菩萨摩诃萨。授无上道记。余如上说。
　　从然灯刹至此中间。有世界名作名闻。是中有佛号华上光。今现在为乐法菩萨摩诃萨。授无上道记。余如上说。
　　从作名闻刹至此中间。有世界名多乐。是中有佛号作名闻。今现在为弥楼德菩萨摩诃萨。授无上道记。余如上说。
　　从多乐刹至此中间。有世界名安立。是中有佛号曰名慈。今现在为师子力菩萨摩诃萨。授无上道记。余如上说。
　　从安立刹至此中间。有世界名娑罗。是中有佛号娑罗王。今现在为山王菩萨摩诃萨。授无上道记。余如上说。
　　从娑罗刹至此中间。有世界名照明。是中有佛号无边光。今现在为不虚步力菩萨摩诃萨授无上道记。余如上说。如是无量阿僧祇等诸佛世界。一生补处菩萨摩诃萨。从东北方悉来集此娑婆世界。到王舍城行诣竹园。顶礼佛足觐问讯已。于一面坐。
　　时此三千大千世界。诸大威德天龙夜叉揵闼婆阿修罗迦楼罗紧陀罗摩诃罗伽人非人等。及一生补处诸大菩萨摩诃萨众。充满其中无空缺处。而此大众以佛神力。皆悉容受不相妨阂。





佛说华手经卷第六三昧品第十九
　　尔时世尊。见诸大众普皆集会。即于坐上入佛首楞严三昧。从首楞严三昧起。入佛妙金刚三昧。从妙金刚三昧起。入佛知十方言音差别三昧。从知十方言音差别三昧起。入佛无量庄严三昧。从无量庄严三昧起。入佛师子月三昧。从师子月三昧起。入佛师子奋迅三昧。从师子奋迅三昧起。入佛无边缘三昧。从无边缘三昧起。入佛光王三昧。从光王三昧起。入佛妙陀罗尼三昧。从妙陀罗尼三昧起。入佛无相生三昧。从无相生三昧起。入佛师子自在力三昧。从师子自在力三昧起。入佛净月三昧。从净月三昧起。入佛一相严三昧。从一相严三昧起。入佛众相严三昧。从众相严三昧起。入佛无边光三昧。从无边光三昧起。入佛大海三昧。从大海三昧起。入佛起一切法海法性定三昧。从起一切法海法性定三昧起。入佛示无边愿缘三昧。从示无边愿缘三昧起。入佛生一切无边自在法三昧。从生一切无边自在法三昧起。入佛一切法无住处三昧。从一切法无住处三昧起。入佛无边光高华三昧。从无边光高华三昧起。入佛一切法思量净印三昧。从一切法思量净印三昧起。入佛一切法无垢印三昧。从一切法无垢印三昧起。入佛示无边佛自在力三昧。从示无边佛自在力三昧起。入佛一切众生灭相三昧。从一切众生灭相三昧起。入佛一切法如来所行三昧。从一切法如来所行三昧起。入佛示无边自在神通庄严三昧。从示无边自在神通庄严三昧起。入佛三世无碍一切法性定三昧。从三世无碍一切法性定三昧起。入佛一切法中得自在力三昧。从一切法中得自在力三昧起。入佛摄一切法海自在印三昧。从摄一切法海自在印三昧起。入佛坚固三昧。从坚固三昧起。入佛善通达三昧。从善通达三昧起。入佛无动三昧。从无动三昧起。入佛观见一切法三昧。从观见一切法三昧起。入佛普明三昧。从普明三昧起。入佛普观印三昧。从普观印三昧起。入佛无明闇三昧。从无明闇三昧起。入佛无见三昧。从无见三昧起。入佛一切法无碍无取三昧。从一切法无碍无取三昧起。入佛无尽相三昧。从无尽相三昧起。入佛无尽定三昧。从无尽定三昧起。入佛无尽缘三昧。从无尽缘三昧起。入佛一宝相三昧。从一宝相三昧起。入佛大庄严三昧。从大庄严三昧起。入佛无边庄严三昧。从无边庄严三昧起。入佛无嗔恨三昧。从无嗔恨三昧起。入佛示一切众生善根三昧。从示一切众生善根三昧起。入佛一切众生种善根因缘三昧。从一切众生种善根因缘三昧起。入佛一切入三昧。从一切入三昧起。入佛一切法净行三昧。从一切法净行三昧起。入佛不现一切法三昧。从不现一切法三昧起。入佛照明庄严一切菩萨三昧。从照明庄严一切菩萨三昧起。入佛净一切声闻眼三昧。从净一切声闻眼三昧起。入佛一切众生种无碍净善根三昧。从一切众生种无碍净善根三昧起。入佛息三恶趣苦恼三昧从息三恶趣苦恼三昧起。入佛一切佛土中众生种善根三昧。从一切佛土中众生种善根三昧起。入佛不动变三昧。佛在是不动变三昧中。时净居诸天以偈赞曰。
　　佛住不动变　　威德如须弥
　　坏诸外道论　　特映大千界
　　其心不能见　　入无依止定
　　入定而无依　　是佛不思议
　　为坏众疑网　　哀愍故说法
　　无疑常处定　　三明出三界
　　大智德菩萨　　今皆集此会
　　佛无疑在定　　唯愿决众疑
　　佛定不依眼　　亦复非不依
　　非二无眼相　　是定圣所赞
　　在定若依眼　　佛则为虚诳
　　知眼无所有　　故佛定无依
　　佛不依六根　　亦复非不依
　　外道迷此议　　世间所不解
求法品第二十
　　尔时世尊。从不动变三昧安祥而起。告舍利弗。诸菩萨摩诃萨有四法行。得不退智。获大慈悲诸三昧慧。亦能无碍逮佛十力。又于诸法得分别慧。得无碍辩无断辩捷疾辩乐说辩深辩利辩无碍辩。得诸总持常见诸佛。以信出家奉修正法。世世所生财利无匮。眷属无减色像无乏。身无残漏眼耳鼻舌身根无毁。言辞无短心智无闇。不行邪道志无散乱念无错谬。忆本昔事得上惭愧。常善思量离一切恶。世世转身不忘正念不失本愿。谓诸佛所殖无量果众善根。本无我我所。但为一切众生共之。无众生相。虽分别法无所依止。以无依故。魔若魔民及诸邪道不能沮坏必至道场。坐道场已住一切法思量净印三昧。以一念相应慧。诸所有法可知可识可得可断可证可修。若有漏若无漏。若世间若出世间。若近若远若粗若细若长若短。若于过去未来现在。若心所行若智所行。若心所量若智所量。若心所缘若智所缘。若心所相若智所相。若在心数若在法数若众生数。若假名有若实法有。总相别相及诸说者。所因说法若所说事。以何故说。若以语言若以事相。若垢若净。一切世间种种言辞。所谓眼诸名字。耳鼻舌身意诸名字。首足发毛种种支体此诸名字。亦外法中所有一切地水火风种种生处差别名字。日月名字。梵释诸天夜叉名字。随其相有随其相说。随所分别及所贪着。若因若缘。若道若行。若缚若解。若方便若转进。若智若慧若智方便及诸世间种种技术。若好若丑。如是等事。住一切法思量净印三昧。以一念相应慧通达究竟。断烦恼习一切无余。何等为四。舍利弗。有菩萨摩诃萨。建大乘心。为深利益多众生故发大庄严。作如是念。一切众生贪欲嗔恚愚痴炽盛。空无善行死堕大坑少可救者。我今当为此等众生集大智药。以救疗之令出三界。当为众生作不请师。治之令得不坏相法。谓不坏色受想行识。亦得不坏至涅槃道。诸菩萨等发是心时。为求法故起大庄严。何谓为法。诸有能助无上菩提集诸佛法。谓断众疑令众欢喜菩萨藏经。读诵受持如说修行。随诸众生根有利钝。而为演说。菩萨如是专求法时。乃至能得一四句偈。甚深方便有要义趣。佛之所说。若受若持读诵书写乃至能为一人演说。先作是愿。欲令此人随顺是义。一切众生亦皆得解。菩萨以是说法因缘。当得最上。佛所听许智者所赞。如是四法何谓为四。一于佛法得不断念及决定念。二身能作堪受法器。三为诸佛对扬法化。四能逮得诸陀罗尼。世世转身能生佛法。所生不堕邪见之门。于佛法中常乐出家厌离五欲。是为四法。菩萨以是四法善根因缘。当得十法。何谓为十。于诸法中能断疑悔。知诸众生心之所乐。能得诸佛无碍解脱。以是解脱故。佛身毛孔一一皆出百千万亿无数光明。一一光照百千万亿阿僧祇界。光光皆有百千万亿阿僧祇数妙宝莲华。一一华上皆有坐佛。一一诸佛以一说法。悉能度脱百千万亿无数众生。得不坏法。如来以是解脱力故。一一毛孔所现光明。皆出百千万亿火焰如须弥山。亦出恒沙诸大流水。以是无碍解脱力故。能以三千大千世界。内一毛孔弃着他方。过乎无量恒沙国土。而诸众生无所娆害。亦复不觉有往来想。舍利弗。以是无碍解脱力故。能解十方一切众生言辞差别。亦悉了知十方世界一切众生百千万亿阿僧祇劫心念相续。亦断无量阿僧祇界无佛法处众生所碍。又以无疑解脱力故。能知众生调伏炽然及次第心。知一切法差别之相。亦决定知毕竟皆空。而于是中无我我所。舍离一切诸有为相。所以者何。如来推求有为法中。多诸过患离诸功德无一可取。以如是知故得此法。舍利弗。如来以是解脱力故。复有四法。何谓为四。一者悉断烦恼及习。二者佛行时若生众生触其足者七日受乐。三者如来右回身时地深八万四千由旬如轮旋转。四者常定初无退失。舍利弗。取要言之。菩萨求法。尽能摄取一切佛法。尔时世尊欲明此义。而说偈曰。
　　若人求佛智　　及欲大慈悲
　　到智慧彼岸　　当深恭敬法
　　欲得大神通　　能动三千界
　　及知众生心　　当深恭敬法
　　若欲以一念　　遍知一切心
　　是心无形色　　如幻不坚固
　　以恭敬法故　　常得上果报
　　亦能证诸佛　　无量无边法
　　以恭敬法故　　常得不失念
　　在在所生处　　正念常增长
　　以恭敬法故　　常不失妙色
　　所生常端正　　身分皆具足
　　能得值诸佛　　值佛心信乐
　　以心清净故　　能深供养佛
　　世世所生处　　信力常增长
　　离秽恶五欲　　常乐行出家
　　以是信力故　　安住持戒中
　　但为求禅定　　不以戒自高
　　常乐得诸禅　　而不以为法
　　以求真智慧　　能断灭诸漏
　　常乐行智慧　　而不取慧相
　　但以无相慧　　深求诸佛法
　　得诸法慧明　　佛所赞总持
　　堪任为法器　　佛神通所护
　　是人以佛护　　得四无碍智
　　辩才无有量　　利众故说法
　　三时守护法　　初中及最后
　　常为佛所赞　　能大利众生
　　为诸天所护　　龙神等恭敬
　　诸佛所护念　　名闻振十方
　　名称常不减　　好行诸善行
　　终不乐非法　　常修行佛道
　　常照然法明　　蠲除众狐疑
　　能净智慧性　　灭众生忧恼
　　安住于正路　　终不说邪径
　　修行最胜法　　所谓无上道
　　是人不依心　　亦复非不依
　　知心法如幻　　故无所依止
　　以此无依心　　常修行佛道
　　游行大众聚　　而心无所著
　　乐游化诸方　　适无所系处
　　不贪名利养　　离亲及诸情
　　无有诸瑕秽　　心净如虚空
　　谁见是菩萨　　而不恭敬者
　　是故闻此法　　应当一心学
　　得是佛法故　　能大利众生
　　于是妙法中　　无有所限碍
　　我说是正道　　唯智者所学
　　复次舍利弗。若菩萨摩诃萨为求法故。当学多闻多闻方便。何谓多闻多闻方便。舍利弗。其多闻者从他所闻。多闻方便者。能自思量专心正念。从他闻者。诸佛所说顺道之言。所谓修多罗。祇夜。阇伽罗那。伽陀。忧陀那。尼陀那。阿波陀那。伊帝渭多伽。阇多伽。广经。未曾有经。优波提舍。是则名曰从他所闻顺道之言。何谓思量专心正念。于法方便。善知五阴十二入十八界十二因缘从缘生法。是白是黑是好是丑。分别简择皆入法性法相法位。如是通达名为正念。所以者何。舍利弗。如来方便演说五阴而非五阴。说十二入及十八界而非界入。说十二因缘而非因缘。说法从缘生而无定相。为度众生作如是说。是故汝等。当依于义莫依于语。凡夫无智随逐言说。智者随义。舍利弗。何谓言说。所有言音文字差别。取相推求可知可识可见可断可证可修有相无相随心心数可疑悔处有此有彼。分别宣示如是等法皆名言说。舍利弗。何谓为义。言说所示是名为义。若分别义即名言说。是故舍利弗。当知义者不可言说。以斯义故我经中说。如来不与世间共诤世间与我诤。舍利弗。唯有如来。能方便说阴界诸入十二因缘从缘生法。余无能者。舍利弗。佛所说法及选择法无有诤讼。何谓为法。云何选择。舍利弗。眼即是法。耳鼻舌身意即是法。所以者何。是眼过去未来尚空。何况现在。所以者何。眼性自尔是故名法。耳鼻舌身意去来尚空。何况现在。所以者何。意性自尔故名为法。云何选择选择眼者。眼从缘生空无定相。若有定相应眼得眼。若眼得眼则有二眼。如是亦应内有见者。有如此咎。耳鼻舌身意亦如是。如是选择名为法眼。于此义中正见大士。应当观察眼假名字。眼及眼法是三事中何者为实。作如是知三事皆空但有言说无一真实。所以者何。诸有言说皆是识处。识所知法皆是世间。若世间法非出世间。不出世间是外道义。若外道义则非佛说。所以者何。佛所言说有出世间。出世间法则无言说。言语道断心行处灭。是故如来。虽复言说而无所著。亦不决定分别眼相。从善不善业因缘生。所以者何。眼是有分。何谓有分。从十二缘出生三有。舍利弗。何故名有分。自念我当得如是眼。种种分别好乐眼果以受诸尘。着眼是我眼是我所。故名有分。复次衰灭而复炽然。一切苦恼谓我我所。堕在二边故名有分。舍利弗。譬如铜器击之有声。汝谓此声为从外来为在内有。答言。世尊。是声但从众因缘有。非内非外。佛告舍利弗。汝已达此众缘法耶。答言不也。佛言。此声本无所有。但假众缘诳惑耳根。如是凡夫于空眼中而生贪着。眼中眼相终不可得。如是推求无所贪着。是名选择。所谓无眼亦无眼相。耳鼻舌身意亦如是。尔时世尊欲明此义。而说偈言。
　　虽说眼无常　　眼即无所有
　　若眼无所有　　谁为无常者
　　虽说耳无常　　耳即无所有
　　若耳无所有　　谁为无常者
　　虽说鼻无常　　鼻即无所有
　　若鼻无所有　　谁为无常者
　　虽说舌无常　　舌即无所有
　　若舌无所有　　谁为无常者
　　虽说身无常　　身即无所有
　　若身无所有　　谁为无常者
　　虽说意无常　　意即无所有
　　若意无所有　　谁为无常者
　　随是十二入　　故有十二名
　　若随十二名　　应有十二入
　　因地水火风　　和合故名人
　　凡夫随名字　　如狗逐瓦石
　　若人不随名　　亦不分别我
　　知我但假名　　是人得寂灭
　　寂灭中无法　　可名寂灭者
　　如是说无说　　无说即寂灭
　　是法中无去　　亦无有去者
　　若人通达此　　则知寂灭相
　　若灭心行处　　断诸语言道
　　无我无众生　　是名为寂灭
　　不分别有无　　是分别亦空
　　若心想泥洹　　是心亦非有
　　于法不见远　　亦复不见近
　　得是慧眼者　　自知寂灭义
　　若人闻是法　　能正观察者
　　当断诸疑悔　　痴冥尽无余
　　无疑亦无悔　　善寂无所畏
　　决定住实相　　于法无所碍
　　菩萨摩诃萨　　能自除惑网
　　哀愍众生故　　为断法中疑
　　以是上妙论　　显示法实相
　　为灭诸戏论　　汝等勿生疑
　　言说皆诤讼　　因之堕恶趣
　　若人贪着此　　不任演正法
　　如是名随义　　则无有忧患
　　亦近无上道　　能行是义故
　　复次舍利弗。菩萨摩诃萨于四事中应勤精进。何谓为四。为出家故勤行精进。于远离处勤行精进。于佛教中勤行精进。见苦众生勤行精进。为疾逮得无上菩提。作是念言。我当何时得大智慧灭众生苦而为说法。舍利弗。我当为汝说诸菩萨勤行精进能疾得成无上菩提。汝当谛听。舍利弗。乃往过去无量无边不可思议阿僧祇劫。尔时有佛号曰安王。寿七万岁。为声闻众三会说法。其初会者。二十亿人得阿罗汉。第二大会四十亿人得阿罗汉。第三大会六十亿人亦得阿罗汉。时阎浮提极大广博九万由旬。中有八万四千大城。一一皆长十二由旬广七由旬。金银琉璃颇梨真珠车磲玛瑙七宝合成。其城第一清净庄严。人民炽盛丰乐安隐。其城七重有七重堑。俱亦七宝。一一堑中皆有流水周回围绕。青黄赤白杂色莲华罗列水上。凫雁鸳鸯鸿鹄孔雀猩猩异类游戏其中。诸堑岸上皆有七宝七重行树。金树银枝码瑙为条。琉璃为叶颇梨为华。车磲为果赤真珠根。银树金枝颇梨为条。琉璃为叶车磲为华。玛瑙为果赤真珠根。琉璃树者珊瑚为枝。车磲为条玛瑙为叶。银华金果颇梨为根。车磲树者。玛瑙为枝。珊瑚为条银叶金华。颇梨为果琉瑙为根。玛瑙树者珊瑚为枝银条金叶颇梨为华。琉璃为果车磲为根。珊瑚树者金枝银条。颇梨为叶琉璃为华。车磲为果玛瑙为根。诸城各有八万园林。纵广正等二十由旬。七宝墙壁七重围绕。其诸园中皆有七宝七重楼阁七宝栏楯七宝罗网弥覆其上。宝堑七重庄严如城。是园林中有种种树。谓栴檀树。诸沉水树。迦罗那等种种香树。诸音乐树。亦有种种华树果树器物诸树众饮食树。其中亦有金树银树琉璃颇梨车磲玛瑙珊瑚诸树。有种种华。所谓阿提目多华。薝卜华。婆梨师华。陀[少/兔]伽梨华。文陀罗华。和利华。多罗利华。劬多罗利华。曼陀罗华。五色华。月上华。有如是等种种诸华。园中各有七百大池纵广五里。八功德水充满其中。其池皆以七宝庄严底布金沙。有四宝梯宝网罗覆。青黄赤白杂色莲华遍布水上。时阎浮提王名曰健德。于此八万四千大城皆置宫殿。一一宫殿皆有八万四千婇女以为眷属。于诸城中有一大城。其城广大四十由旬长八十由旬。是健德王止住其中。此城皆以殊胜七宝庄严如上。丰乐安隐人民充满。此大城中有王宫宅。方十由旬妙七宝成。是宫宅中有诸殿堂种种楼馆。中有大殿名曰法殿。端严殊妙如释胜殿。此宫宅中有好园林名为善法。是园林中有种种树。华树香树诸音乐树。及璎珞树衣服饮食种种诸树。其中亦有七宝诸树庄严其园。是王宫宅。方整严事广博高显。有大高台七宝严饰。七宝帏帐张设其中。舍利弗。是健德王第一夫人生一太子。昔曾供养无量诸佛。端正殊妙众所爱敬。有大威相福德具足。王与大城令住其中。太子生日。此城中有四十亿女一时俱生。王即告敕令给太子以为眷属。王及夫人集诸大臣。与子立字名曰妙德。太子生时诸天欢喜。鼓众伎乐雨曼陀罗华。俱发声言。妙德太子今出于世。今出于世故名妙德。是时太子渐以长大。与众婇女眷属围绕入园游观。乘栴檀船五欲自娱。时于水中。见佛身相端正第一。净踰火金明过日月。如真金聚如金山焰如严宝柱。三十二相八十种好。身出百千万亿光明。处弟子众围绕说法。太子见已作如此念。是人端正仪相挺特。我今何为不得是身。当发心时佛相不现。以不见故心生忧恼。便不复与婇女娱乐。不近女色。从船而下上七宝楼。结加趺坐心自念言。何时当得如佛身相。时诸婇女欲来娱乐。太子遥见心生厌离。闭门不前作如此念。是诸众生贪欲炽盛多诸恼患。我愿欲得此大智慧最胜之身。若我与此贪欲恼病众生同者有何差别。我是行人彼非行者。是诸众生嗔恚炽盛多诸恼患。我愿欲得是大智慧最妙之身。我若与此嗔恚恼病众生同者有何差别。我是行人彼非行者。当自调伏于众生中不生嗔恼。是诸众生愚痴充满多诸恼患。我愿欲得此大智慧最上妙身。我若与此愚痴恼病众生同者有何差别。我是行人彼非行者。是诸众生悭嫉所缠多诸恼患。我若同此悭嫉众生有何差别。我当灭诸贪欲恚痴。于众生中起大慈悲为求正道。以是正道舍离一切贪欲嗔恚愚痴悭嫉诸不善心。既生如是厌离心故。便深乐法不贪嬉戏。独坐思惟离诸愦闹。时健德王及大夫人。俱闻太子不乐嬉戏厌离五欲。见诸婇女制不令入。便生念言。谁为不可娆乱太子。令不复喜五欲娱乐厌见女色。我等便可自往问之。作是念已。王及夫人往太子所。说偈问言。
　　汝法殿清净　　婇女亦充满
　　诸树庄严园　　汝何故不乐
　　如是大城中　　法殿甚高广
　　遍见四天下　　汝何故不乐
　　何人为不可　　娆乱汝心者
　　汝今愁独处　　如商人失宝
　　我为汝父母　　当具以实答
　　何人今可治　　我得自在故
　　尔时太子。以偈答言。
　　无人为不可　　如何当妄言
　　勿以恶加人　　但当自治心
　　我游戏水上　　见佛身相好
　　如阎浮金聚　　光明照十方
　　珠光及日月　　火灯星宿光
　　佛光映不现　　我见如是相
　　即时愿欲得　　如是智慧身
　　当度老病死　　痴恼苦众生
　　得身相智慧　　势力不思议
　　当广利众生　　令得出生死
　　我息诸欲乐　　婇女及眷属
　　今出家行道　　随学当作佛
　　出家披法服　　勤修习善法
　　父母可出家　　俱共修是道
　　当修行正法　　在五欲不安
　　爱欲害善法　　欲缚最坚牢
　　余无能断者　　唯我独远离
　　行是远离故　　当得佛智慧
　　佛法中出家　　若作障碍者
　　是人则无利　　我哀彼故说
　　国财子何益　　富贵皆无常
　　若今不放舍　　不久亦分散
　　以因出家故　　能生众善法
　　往来生死中　　世世受众苦
　　如是展转生　　空无决定子
　　于法无正观　　但着假名字
　　莫以子起罪　　共于法出家
　　我久离诸难　　俱是无难时
　　得具足人身　　久乃信善法
　　得值安王佛　　今可共出家
　　妙德太子说是偈已。即便行诣安王佛所。头面礼足合掌向佛。而说偈言。
　　我生魔网中　　增长诸邪行
　　今欲坏裂之　　愿佛听出家
　　我父缚坚固　　自亦处畏缚
　　斯无坚实乐　　但是众苦本
　　今欲解众缚　　坏裂众魔网
　　于佛法出家　　成佛两足尊
　　我深畏诸欲　　受欲终无安
　　欲为痴畏法　　当舍行佛道
　　舍利弗。时安王佛。即听妙德出家受戒。有诸人众八万四千并余眷属及婇女等皆随出家。复有百亿诸善知识亦随出家。王闻太子出家学道。即严四兵从诸大臣。诣安王佛头面礼足。于一面立合掌向佛。而说偈言。
　　出家无恼热　　寂灭安不动
　　是众乐之本　　愿依佛出家
　　舍国财妻子　　及所珍眷属
　　受诸欲无厌　　是法常弊秽
　　若受妙五欲　　凡小智所行
　　修佛所赞法　　灭一切众苦
　　舍国城所有　　施佛及众僧
　　愿佛听出家　　成佛普见尊
　　为大利众生　　度一切苦恼
　　欲令离诸难　　离难得寂灭
　　时佛欢喜赞　　善哉发大心
　　能敬佛深智　　善来听出家
　　王既闻听许　　心生大欢喜
　　必成两足尊　　蒙佛安慰故
　　时王即出家　　及诸四种兵
　　皆发菩提心　　当成无上道
　　是众出家已　　皆逮无生忍
　　于此处命终　　悉得生天上
　　得值大名闻　　二十亿诸佛
　　皆于诸佛所　　出家行正法
　　是等常精进　　得智无所畏
　　能大利众生　　令脱无量苦
　　所值遇诸佛　　皆受持正法
　　但为广流布　　而不惜身命
　　得如是大果　　最上妙智慧
　　证不思议法　　谁不求佛道
　　佛告舍利弗。汝谓彼时健德王者。为异人乎即我身是。妙德太子。坚意菩萨摩诃萨是。如是舍利弗。菩萨摩诃萨以乐法故。见诸众生烦恼苦逼。起大慈悲教化令住善法因缘渐得解脱。复次舍利弗。诸菩萨摩诃萨。乐深法故而求深法。亦为众生说是深法。何谓深法。诸精进者之所能行。其精进者即诸菩萨摩诃萨众。求无上道不退者是。斯等皆能深达诸法。云何深达。若求眼相即是假名。非为深达法相。名为非内非外非我我所非垢非净不生不灭。所以者何。性常自尔。如是法性无作非作。是名通达眼甚深法。求耳鼻舌身意相者即是假名。非为深达法相。名为非内非外非我我所非垢非净不生不灭。所以者何。性常自尔。如是法性无作非作。是名通达意甚深法。舍利弗。甚深达者即法实相。若取法空即是妄取。若取无相是则为相。若取无愿是亦为愿。舍利弗。法性本来不增不减。是则名为深达诸法。故说菩萨摩诃萨等为精进者。舍利弗。以何义故说名菩萨。能谛了知无众生法。故名菩萨。复次是人所行智慧为首。故名菩萨。又令众生知所行法皆无所有。故名菩萨。又舍利弗。无所有义是菩萨义。无所显示是菩萨义。故菩萨义无二无等。又舍利弗。不过不没是名菩萨。又舍利弗。空是菩提。何谓为空。无一切法故名为空。舍利弗。若于法中乃至决定有毫末相。即是着相着我着人着众生相着诸法相。是空法中无此诸相。故名为空。空即菩提。以是义故一切诸法皆名菩提。舍利弗。汝当随顺如来教行勿违逆也。所以者何。诸佛菩提第一甚深。一切凡夫所不能及。舍利弗。且置凡夫。一切声闻辟支佛人不见不观。亦不能达。诸佛菩提。虽尽知见无生智观。以何法尽名为尽智。无法可尽诸法离尽入毕竟尽。故名尽智。而不能知于念念中尔所灭尽尔所未尽故。说声闻辟支佛人不能通达诸佛菩提。舍利弗。无生智者。于诸法中尚无少生。能如是知名无生智。而不能知于念念中尔所无生及未无生。一切声闻辟支佛人无如是智。是故佛智名为无等。余无及故。复次是智等无邪正故名平等。舍利弗。如来慧者。正觉究尽无有错谬。故名佛慧。是佛智慧无边无量阿僧祇劫求之乃得。故名为觉。舍利弗。何故如来名为觉者。一切众生长寝生死。若过若没不能通达。唯有菩萨独能觉悟。故名觉者。又舍利弗。正觉诸法故名觉者。云何正觉。知一切法非法非非法。非垢非净亦非过去未来现在。随顺是相故名觉者。亦觉无法若生若灭若来若去。故名觉者。舍利弗。是觉义者。无量无边不可思议难得崖底。譬如大海。其水一味不增不减。悉受众流而不盈溢。渐次转深甚深第一。舍利弗。如来大海亦复如是。空无生灭一解脱味。次第说法名渐转深。得一切智名深第一。究尽通达无上菩提。一切法中无错谬故。名无增减。一切问难无能穷尽。故名难减。能集一切诸善功德。名受众流。舍利弗。若我尽说如来义者谁能堪受。如娑伽罗龙王欲降大雨。但注大海余无能受。如来亦尔。若尽开演佛智慧者。一切众生乃至声闻及辟支佛无能堪受。但诸菩萨发大乘心。佛伽神力则能受持。舍利弗。世有四事为最难得。何谓为四。得人身难。生中国难。信佛法难。既信解已能问所应是为甚难。此四难事汝等皆得。今当问佛诸法中疑。我今听汝。一切世间诸天人等恣意所问。如来不久当入涅槃。无从后悔。时舍利弗即从座起。偏袒右肩右膝着地。合掌向佛白佛言。世尊。欲有所问唯愿听许。佛言。已听今随意问。当为汝等随所问答。舍利弗言。唯然世尊。我今当为上行菩萨咨问如来。即说偈言。
　　安住上功德　　修净道高尊
　　乐行柔和忍　　当问如是行
　　菩萨云何施　　施已心欢喜
　　云何发善心　　当大利众生
　　云何持净戒　　忍辱柔和心
　　云何行精进　　不退不休息
　　见苦恼众生　　云何加矜愍
　　深心乐菩提　　唯愿世尊说
　　云何无量劫　　庄严菩提道
　　心终不退没　　而生大欢喜
　　云何行禅定　　及修习智慧
　　云何应求法　　以成多闻者
　　何等法应听　　何等法应教
　　发菩提心行　　我今问是事
　　云何求正法　　于中深欲乐
　　云何离诸欲　　离已能出家
　　云何出家时　　能生欢喜心
　　云何出家已　　功德巍巍尊
　　云何心回向　　能起方便力
　　云何能世世　　常不失正念
　　云何处胎中　　常习菩提心
　　亦能见诸佛　　而无所障碍
　　云何薄贪欲　　慈心薄嗔恚
　　云何薄愚痴　　心常无错谬
　　云何生王家　　亦修治国事
　　而能离诸难　　常得生善处
　　云何治世事　　而心常欢喜
　　亦感诸如来　　常能见诸佛
　　云何具身色　　端严常第一
　　亦具足眷属　　皆发菩提心
　　云何所生处　　常厌离家属
　　常乐行出家　　无有贪着心
　　云何出家已　　能受持菩提
　　于佛灭度后　　能守护正法
　　云何处乱世　　而得无乱心
　　见恼乱众生　　悉能安慰之
　　云何闻能持　　入陀罗尼门
　　以无碍辩才　　能说无上法
　　云何知众生　　种种差别心
　　云何于善法　　而能自调伏
　　为诸菩萨故　　我问二足尊
　　是诸菩萨行　　唯愿分别说
　　若人为佛法　　而发菩提心
　　是人闻佛说　　则生大欢喜
　　佛于一切法　　智慧无障碍
　　我以有限智　　而问于世尊
　　我虽有所问　　不能尽通达
　　所不能问者　　愿佛具演说
叹德品第二十一
　　尔时佛告舍利弗言。善哉善哉。汝能问佛菩萨摩诃萨深行佛道住净功德乐柔和忍如是等事。汝之功德不可限量。所以者何。诸菩萨摩诃萨能为难事。譬如有人欲以三千大千世界所有众生移置一处。是事难不。舍利弗言。甚难世尊。佛言。欲比菩萨所为难事。于百分中尚不及一。百分千分百千万分。乃至譬喻所不能及。舍利弗。置是三千大千世界所有众生。如劫烧时三千世界为一火聚。若人能以一吹令灭一吹还成。若大铁围须弥诸山及大海水一切国土宫馆园林聚落城邑还成如故。汝意云何。是人所作宁为难不。舍利弗言。甚难世尊。佛言。欲比菩萨所为难事。于百分中尚不及一。百分千分百千万分。乃至譬喻所不能及。又舍利弗。譬如有人欲以足爪破散三千大千世界。是人名为现大力不。答言。世尊。其力甚大。佛言。欲比菩萨所见大力。于百分中尚不及一。百分千分百千万分。乃至譬喻所不能及。又舍利弗。譬如三千大千世界所有地种止于水上水止于风。若有一人乃从风际举此世界。欲置头上若肩荷负。蚊胵为梯循之而上乃至梵天而不坠落。汝意云何。是人巧便为难事不。舍利弗言。是人巧便。持此三千大千世界。循蚊胵梯上至梵天而不坠落。是为甚难。舍利弗。如来今当告汝诚言。欲比菩萨方便大力。于百分中尚不及一。百分千分百千万分。乃至譬喻所不能及。所以者何。诸菩萨摩诃萨。成就无量身心精进。深发大愿行大方便。起大智慧成大势力。求大无畏大觉明眼。求大慈悲及不虚行。象王回观师子奋迅无见顶相。求如是等诸佛大法。亦求无比最胜威仪第一之行。无比功德无比柔和。行无比施持戒忍辱精进禅定智慧方便。通达法相。如来无比自在神力三轮示现。善解一切众生深心及心所行。愿解一切众生假名。愿解一切众生解脱解脱知见。愿解一切众生止观。愿解众生所修行道及所得果。愿知众生所解诸谛。愿解十方一切众生音声语言种种差别。愿解众生贪着深浅及离贪着。愿诸法中得无受慧。愿解诸法空业报慧。舍利弗。取要言之。诸菩萨摩诃萨。所求所愿智慧功德。及随愿行随行得果。是诸事中无可为喻无说因缘。如是大愿庄严功德。唯佛能知。若近佛者乃能得解。舍利弗。汝诸声闻随信能入。诸菩萨等以信解知。汝能为此大功德者。问佛是事。今当为汝说少分耳。所以者何。汝之所问菩萨事者。非可一日一月一岁百岁千岁百千万岁乃至一劫百劫千劫百千万劫所能说尽。舍利弗。当知是事无量无边不可思议阿僧祇劫乃可说之。舍利弗。如来了知诸菩萨等最初发心劣下一念功德果报。百千万劫说不能尽。况复一日一月一岁乃至百岁所集诸心功德果报岂可说尽。所以者何。菩萨摩诃萨求大智时。能起无量功德因缘。舍利弗。诸菩萨等所行无尽。欲令一切众生皆住无生法故。舍利弗。诸菩萨等所行难知。求深法故。诸菩萨等所行甚深。于一切法不依止故。菩萨所行无边无等。以佛智慧无边等故。诸菩萨等所行无尽无有齐限。行尔所施尔所便止。是物可施是不可施。是人可与是不可与。菩萨施者舍一切物等与众生。菩萨持戒亦不齐限。日月岁数乃至尽寿。但于无量阿僧祇劫。常为十方一切众生及佛道故。修行净戒。是菩萨业。舍利弗。菩萨摩诃萨所为事业一时止息。谓坐道场住一切法思量净印三昧。以一念相应慧。究尽通达一切诸法。
验行品第二十二
　　佛告舍利弗。应以三事验菩萨心。何谓为三。一者能舍一切所有而不望报。当知是为真菩萨心。二者求法无所贪惜。宁失身命而不舍法。是则名为真菩萨心。三者不逆甚深之法。以信解力于佛菩提不生疑惑。是亦名为真菩萨心。以是三心验诸菩萨。又舍利弗。复有三事验菩萨心。何谓为三。常勤精进求法不倦。谓是大乘菩萨藏经。以是经故自增善根。亦能增长众生善根。常随法师恭敬供养。若过千岁乃能得闻善根相应一四句偈。闻已随顺不违不逆不没不退。追随法师益加恭敬恒自咎责。我以宿世障法罪故。不得闻法非法师咎。今当亲近随从法师。令我一切障法罪业皆悉消灭。是亦名为真菩萨心。是故当知。菩萨摩诃萨。深心求法随逐法师。则能成就一切佛法。舍利弗。乃往过去过无量无边不可思议阿僧祇劫。劫名妙智。尔时有佛号普德增上云音灯佛。寿命半(丹千)劫。声闻众会数如恒沙。一一会中。恒河沙人皆具三明。得共解脱大阿罗汉。菩萨众会数如声闻。一一会中。恒沙菩萨得无生忍住不退地。初发意者不可称数。普德增上云音灯佛将入泥洹。时于百亿阎浮提中。一一各置一大法师皆加神力。彼佛灭后。法住八百千万亿那由他岁。尔时于此阎浮提中。所置法师名曰声明。为彼如来加其神力。随法住世守护法城。修菩萨行得无生忍住不退地。彼佛灭后八万亿岁。声明法师游历诸国从邑至邑。处处演说普德增上云音灯佛无量无边阿僧祇劫所集佛法。舍利弗。时阎浮提边境有城名曰坚牢。于此城中有一居士名曰坚众。其年少壮王治诸城。生如是心。我当云何能集智慧。以是智慧能令众生修行法事舍离俗业。作是念已。即时有天而告之曰。居士当知。有佛出世号普德增上云音灯。今已灭度。尔时居士闻佛名字心生欢喜。又闻灭度即大悲泣。天问之曰。汝以何故。先生叹喜而后悲泣。居士答言。我从汝闻有佛出世心生欢喜。又闻灭度失大利故所以悲泣。天又告言。汝勿愁忧。普德增上云音灯佛临灭度时。以神通力加一法师名曰声明。佛之法藏皆悉受持。即是彼佛知法藏人。居士问曰。声明法师今在何所。答言居士。法师今在加毗罗城。于此东方过于三百六十由旬。坚众居士闻是语已。明旦即持八十亿金千宝璎珞。与多眷属俱诣彼城。到已推求法师住处。见法师已稽首礼足于一面立。声明法师为说甚深清净妙法。谓断众疑令众欢喜。能集一切菩萨善根。是大乘经。尔时居士闻经欢喜。持金璎珞为敬法故奉上法师。亦以自身供养给事。舍利弗。坚众居士为求法故勤心恭敬。供养法师常随亲近。欲得是经书写受持读诵修行。从初闻已六十亿岁常随法师。于其中间更不得闻。何况书写受持读诵。居士供养声明法师。于尔所岁心不舍离。不生欲觉嗔觉恼觉。常立法师所住门外。昼夜侍卫初不睡卧。时有恶魔名常求便。为求坚众居士短故。变为声明法师之身。与一女人共为欲事。作是变已示居士言。汝观汝师。常谓如佛智慧第一多闻如海。汝今且观行非法事。云何教他修行净戒而自毁禁。汝师自谓修梵行者而坏梵行。常为人说行深净法。而今云何自为非法。居士可止舍离是人勿以为师。汝持净戒少欲知足乐离精进坚念智慧。汝自成就如是功德。云何乃以此人为师。坚众居士时作是念。我在本舍有天来言。有佛出世号普德增上云音灯。今已灭度。临灭度时皆与百亿阎浮提中一一法师。加其神力。此阎浮提有一法师名曰声明。彼佛所说皆能受持。是彼如来守法藏人。汝往亲近。我闻是说以为大利。即便行诣此法师所。尔时法师。即为我说断众生疑令众欢喜菩萨藏经。引导我心。我时欢喜以大供具奉上法师。亦以自身供养给侍。我以此事谓为真实。今是人来示我法师如是过咎所不应行。当知魔事。所以者何。佛所护念加神力者。若作斯事无有是处。此或是魔或是魔民或魔所使。所以者何。声明法师所说法中无有是事。我当观察求女人相及女人法。推求男相及以男法。我若随此虚诳相者无恶不作。所以者何。一切罪业皆从忆想分别故生。若我随所见相轻恚法师。亦能谤佛毁逆佛法。是法师者。为普德增上云音灯佛神力所加。今当立誓。若是法师为彼如来所加神力。我亦复是深求法者。以是因缘此不净相便应消灭。即时合掌一心念佛。说是诚言。时此女相灭不复现。坚众居士灭魔事已。而作是念。我以一心如是求法。声明法师不为我说。即是魔事。亦复是我宿世障法罪业因缘。非法师咎。我当自勉勤行精进。灭诸魔事思惟是已。而犹恭敬随逐法师。不生嗔慢。舍利弗。汝观居士其心清净坚固难沮。从初闻已六十亿岁。于其中间更不得闻。犹故深心恭敬随逐。常求便魔如是诳惑。而心不异转加宗敬心信清净。坚众居士过六十亿岁。于此命终生于上方第千(丹十)世界。界名无诤。彼国有佛。号曰大肩。一会说法诸声闻众九十六亿。坚众菩萨时生王家。生时有天来语之言。汝以一心求法因缘得是果报。坚众闻已作是念言。若如是者我从今已当更求之。生千岁已。于大肩佛法中出家。佛为说法。以本行愿及佛神力。得识宿命。大肩如来所说法藏皆能受持。于半劫中修行梵行。教化无量无数众生。皆令得住阿耨多罗三藐三菩提。命终之后次复值佛号须弥肩。生七岁已。于佛法中出家求道。是人坚念本愿因缘佛神力故。须弥肩佛所说法藏尽能受持。从大肩佛所问之法亦忆不忘。如是展转得值六十百千万亿那由他佛。诸佛所说皆能受持读诵解说修行。从是以后。坚众菩萨多闻智慧如大海水。无浊无尽等如虚空。清净深妙难测崖底。舍利弗。汝意或谓。坚众居士闻天言已。持金璎珞到法师所。闻法欢喜以奉法师。亦以自身恭敬给事。为求法故常随法师。六十亿岁更不闻法常求便魔如是诳惑。见闻师过而不嗔碍。一心随逐至命终者。是异人乎勿造斯观。即[火　　定]光佛是。舍利弗。汝观菩萨深心精进。如是求法得大果报。是故当知。诸菩萨摩诃萨深心求法。疾得阿耨多罗三藐三菩提。舍利弗。声明法师犹为诸佛三时护法今在此会。舍利弗。复有三事验菩萨心。一者菩萨专心求法。则能遍行一切众行。是为初心。又舍利弗。菩萨若求无量佛法。闻甚深法而无惊畏信受不逆。随闻深法心净不动。是名第二菩萨真心。又舍利弗。若有人来到菩萨所。作如是言。若有人发无上道心。应与一切众生之乐。今我则是第一苦人。当先见与然后乃及一切众生。若是菩萨。力能济之而不肯与心生退没。作如是念。我尚不能与此人乐。何况能济一切众生。当知是非真菩萨心。若见求者心不退没。而起慈悲以为快乐。当知是为真菩萨心。舍利弗。若与求者诸乐具时。反被恶口骂詈毁辱。心无恚碍。但生慈悲给其所求。既能如是调伏其心。即时得除无量生死罪业因缘。疾近佛道。一一念中能摄无量无边佛法。是名菩萨深心方便志不可坏。若是乞人恶口骂詈。尔时菩萨又作是念。此人则为与我佛法。以于是中不生嗔心。即近佛道。是名方便菩萨真心。又舍利弗。若有人来至菩萨所。作如是言。阿耨多罗三藐三菩提其法甚难。汝何能集一切佛法。菩萨闻之心生退没则非真心。若闻是说心生易想。是则名为真菩萨心。又舍利弗。若有人来语菩萨言。若发阿耨多罗三藐三菩提心者。于己身命不得自在况复财物。善男子。汝今应当舍离是心。勿于身命不得自在。菩萨闻是便贪身命而生退没。当知此非真菩萨心。若闻斯事作如是念。一切众生恋惜身命。老病死来必强侵夺。又以吝惜自身命故起诸罪业。因罪业故当堕恶道。乃更不能守护后身。我若贪惜守护身命。起罪因缘堕诸恶道。往来生死与彼愚人有何差别。我今不应护惜身命。但当贪惜如来智慧守护佛法。为度众生勤行精进。舍离贪爱诸烦恼等。我今当为无缚无脱而与众生演说诸法。思惟是已答彼人曰。汝言身命不得自在。法自应尔。惜与不惜俱不自在。咄哉仁者。一切诸法皆空无主。无所依止但从缘有。若能如是正观法者。当知是为得善方便真菩萨心。又舍利弗。若有人来语菩萨言。汝发阿耨多罗三藐三菩提心。今应为我而作仆使。菩萨答言。我不独为汝作仆使。我应给事一切众生。所以者何。我为一切众生重担。受安隐担不疲惓担。生善处担。能值佛担闻佛法担。随法行担得解脱担。是担不令身心疲怠。不自恼热亦不恼他。既不自苦又不苦彼。如汝所言为我仆使。汝须何等。是人若言须汝身命。菩萨应言。我今亦不吝护身命。但愍惜汝。勿于一切空无有主无所依止如是法中生自在心而起罪业。以是因缘堕诸恶道。咄哉仁者。不欲令汝起是罪缘坠诸恶趣。我心如是。若不信者当随汝意。若能如是不惜身命。当知是为真菩萨心。即远生死。近无上道一切智慧。教化众生净佛国土。亦能增长自他善根。舍利弗。如治无价宝摩尼珠。以火炼之色随发明。治宝珠师大得财利。是珠能出种种技能。若有见者无不玩好而爱惜之。舍利弗。菩萨摩诃萨亦复如是。能行一切诸法平等。能示众生真菩萨心。随其所行善根明净。常为诸佛之所护念。无量众生所可乐见。一切世间诸天及人之所归趣。舍利弗。譬如有人种殖药树。随时溉灌障蔽风日。令此药树渐增滋茂。既生长已能灭众生无量诸病。为老病者之所乐见。菩萨摩诃萨亦复如是。发阿耨多罗三藐三菩提心。种诸善根。为佛智故一心求法。障蔽魔事及诸烦恼。于佛法中随所造业渐得增长。既增长已能坏无量无数众生诸烦恼病。能为无量阿僧祇众集智慧药。若作佛时。有垢无垢一切众生皆悉乐见。一切世间诸天及人阿修罗中最为尊贵。又舍利弗。若有人来语菩萨言。若发阿耨多罗三藐三菩提心。是人当生大地狱中。所以者何。随所度脱尔所众生。当应无量阿僧祇劫大地狱中代受诸苦。然后当得佛无上智度脱众生。汝若能作如是事者。当求阿耨多罗三藐三菩提。菩萨闻已心即退没生难得想。当知此非真菩萨心。若闻是事生须臾想不久远想能堪受想不退没想。作如是念。若我以入地狱因缘。令诸众生得离诸苦。成佛道者。我则能为一一众生。过于尔所阿僧祇劫。大地狱中受诸苦恼。所以者何。因是当得无比智慧无比佛力佛无所畏。亦得无比阿耨多罗三藐三菩提。能为众生设大法会施法宝分。若人闻是法宝分者。得断无量无数众苦。亦断未来阿僧祇劫无量苦恼。亦得无比离欲之乐。是故我当堪任为无量无数众生一一代受地狱众苦心不退没。而于是中生须臾想不久远想能堪受想。当知是为真菩萨心。
佛说华手经卷第七得念品第二十三
　　佛告舍利弗。汝复欲闻菩萨心不。唯然世尊。今正是时。应当更说菩萨真心。以是真心则能修集无上菩提。佛告舍利弗。乃往过去无量无边不可思议阿僧祇劫。尔时有佛。号德王明如来应供正遍知明行足善逝世间解无上士调御丈夫天人师佛世尊。出现于世。舍利弗。是德王明佛。声闻大会八万四千。菩萨众会数亦如是。时彼声闻一一会中八万四千人皆得阿罗汉。其诸菩萨一一会中八万四千人得阿惟越致。德王明佛。尔所漏尽心得自在。大阿罗汉诸须陀洹及斯陀含阿那含众复倍是数。时有王子名曰得念。往诣佛所头面礼足却住一面。王子见佛有大威德。作如是思惟。佛为希有。成就如是甚深功德。我当何缘得集如是佛之智慧及相好身。即随所念以偈问佛。
　　我今见世尊　　愿当得是智
　　行何业因缘　　逮此无上慧
　　佛身色第一　　犹如星中月
　　神通力无比　　能随众说法
　　智慧无与等　　如释天中尊
　　于法得自在　　我今问是事
　　佛智净无碍　　三世皆达通
　　一切众所尊　　为我说此事
　　世尊昔曾见　　无央数诸佛
　　咨问菩提因　　愿今为我说
　　今问无碍智　　云何证佛道
　　一切众所归　　得度生死苦
　　舍利弗。时德王明佛。以偈答曰。
　　童子汝所说　　其事实如是
　　我曾见诸佛　　数如恒河沙
　　见佛过恒沙　　名数不可尽
　　亦于恒沙劫　　问佛如是事
　　汝发菩提心　　当成两足尊
　　今听我所说　　闻已如说行
　　常行施不怠　　持戒不休息
　　多闻无厌足　　修习真智慧
　　佛略说此偈　　见童子无厌
　　欲令成佛道　　更为广分别
　　汝布施不懈　　持戒净无倦
　　问智者无厌　　是真智因缘
　　真智无方所　　亦无常住处
　　因缘问诸佛　　故生真智慧
　　佛智不依眼　　眼性自空故
　　是以不应着　　当求佛智慧
　　耳鼻舌身根　　及意亦如是
　　此诸入皆空　　无可贪着相
　　四大合成身　　心所依止处
　　是从忆想生　　忆想亦非有
　　若不依止身　　亦不依寿命
　　又不依财利　　则能得佛道
　　常应求出家　　常勤精进行
　　常厌秽诸欲　　为离恶道故
　　汝所行布施　　为一切众生
　　于众不分别　　亦不戏论施
　　时得念王子。信心欢喜即于佛前。而说偈言。
　　世尊能断疑　　拔出生死道
　　说是深净法　　为我作大利
　　我谓便成佛　　已坐于道场
　　坏一切魔缚　　从佛闻法故
　　我便为众导　　能动大千界
　　现种种神通　　从佛闻法故
　　谓便舍大寿　　已入于涅槃
　　一切法皆空　　生是真智故
　　知法灭尽相　　灭法无处所
　　有为皆尽灭　　尽灭即为空
　　我今诣父母　　报谢并奉辞
　　于佛法出家　　为修菩提故
　　即时礼佛足　　绕三匝已去
　　行趣父母所　　中道值恶魔
　　恶魔生是念　　王子欲出家
　　我当作障碍　　娆乱坏其心
　　即立于中路　　借问王子言
　　疾行将何趣　　小住欲相问
　　王子时答曰　　吾从佛所来
　　得闻无上法　　今欲修习之
　　魔言汝善哉　　精进求佛道
　　但应先受欲　　然后当出家
　　汝生尊贵处　　民财富无量
　　当先受世乐　　勿于后生悔
　　如是尊贵处　　妙五欲难得
　　若今舍出家　　后必生悔心
　　即时王子曰　　受欲终无安
　　汝以颠倒心　　赞是虚秽法
　　汝说富贵难　　离八难甚难
　　我今遇是时　　出家修佛道
　　我了知欲界　　色无色界过
　　三界苦无常　　断爱得寂灭
　　当证无为法　　大利益众生
　　度脱生病死　　往来众勤苦
　　时失念魔。语王子曰。仁者自言志求佛法。我今亦当相化利益。时得念言。且为吾说闻已当知。魔言。立誓乃为汝说。王子答曰。咄哉仁者。吾先相语闻已当知。魔谓得念。汝不应说闻已当知。应如是言。但见教化当随教行。得念对曰。吾今不应如弟子法随教便行。所以者何。汝若于法生非法想。于非法中而生法想。以是教吾吾当思惟。善者随行不善则弃。故智者法闻已当知。汝欲令吾先定立誓如教便行。是凡夫事非智者业。是魔所为非佛法也。故不随汝先定立誓。惧有智者讥呵我言。云何立誓而后自违。时魔念曰。今是王子聪明黠慧。不肯立誓难可诳惑。作是念已语得念言。善哉王子。智者之法不应先誓。虽然我今教汝汝当信受。于何事中。见多过咎应当舍离。见有少过当亲近之。王子闻已即谓魔曰。咄哉丈夫。汝今不应作如是说。所以者何。多过少过皆不应近。譬如多毒能伤害人少亦能害。如转轮王饭中有毒能害于人。若下贱者饭中有毒亦能害人。是故当知。多过少过深智之人皆应舍离。智所近法无诸过失。无热无恼不动寂灭究竟安乐。时魔生念。今教是人不肯信受而逆酬答。悉能通达反令我疑。虽然更有一理。是王子心少过多过俱不欲受。而菩萨行多诸过咎。久处生死往来众趣。贪欲嗔恚愚痴等过。非时求者强来从索所爱重物。头目髓脑及诸身分。菩萨行中有如是咎。是王子心少过尚舍何况多失。今若闻此菩萨行中有如斯咎。或当退转入小乘法。入泥洹者如是犹差。此则便为大坏其心。思惟是已语王子曰。善哉善哉诚如所言。多过少过皆不应近。是智者法。我所说谬不达汝心。王子当知。唯有泥洹无诸过咎。是故汝当一心勤求。止勿往来经历生死数受众苦。王子当知。受胎甚苦。处胎时苦。出时亦苦。爱别离苦。怨憎会苦。是身无常空不坚固。养育勤劳寿命危脆。是无常事甚可怖畏。无边生死何可穷尽。智者闻是足生厌离。汝向自言。诸佛难值八难离难。人身难得经法难闻信之亦难。汝今皆已具得斯事。不应空舍当生厌离。即于此身便入泥洹。我本意者正欲说此。故先令汝立决定誓。乃谓我言闻已当知。王子答曰。若仁者。言生老病死数数受苦可如所说。若言此身当入泥洹。是则不可。我闻此已。乃于众生转增慈悲。众生可愍于老病死数数受苦。我得阿耨多罗三藐三菩提时。为转无量老病死苦。而为说法令得永离。仁者希有大见利益。我闻汝说生死苦时。便于众生而起大悲救护之心。若我此身即入泥洹谁当救者。又今于汝闻是事已。转坚固我大愿庄严。尔时弊魔语王子言。汝说少过尚不应近。今以何故欲入生死。答言仁者。阿耨多罗三藐三菩提中。无一过咎故应习近。魔言王子。无上道中虽无过咎谁当相与。我求佛道尚不能得。而况汝耶。我本生念当得佛道。发是邪心。即时便有无数乞人。来从我索头目髓脑及诸身分。又言王子。我舍头目及手足等与诸乞人。血流成河。汝欲见不。答言欲见以为利益。魔即生念。此王子心于无上道如似可转。作如是言。我欲见此以为利益。魔即化作四大血池。其血充满。于此池边流四血河。积诸人头如须弥山。有始坏者。有已青瘀黄赤白等。亦复变作诸死人尸积若众山。或截手足或复出眼。或割耳鼻断诸身分。又作夜叉诸啖人鬼。四边充满甚可怖畏。或执刀杖弓矢鉾戟。担山吐火雷电霹雳。或复变作诸恶虫兽师子熊罴虎豹之头。牛马驼象猪犬之头。蛇头鱼头摩伽鱼头。此诸鬼等或执毒蛇或口吐火。或有二头五头十头百千万头。或有一舌二舌十舌百千万舌。一眼二眼五眼十眼百千万眼。各出大声甚可怖畏。各共嗔语嗔目看视。啮唇吐舌四面围绕。变作如是可畏事已。语王子言。汝今见是四大血池出四大河流血满不。王子言见。魔言此皆是我本发无上道心时有诸乞人。来从我索头目髓脑种种身分。所有流血成此大河。汝又见此须弥山等人头聚不。王子言见。魔言此皆是我往昔施诸乞人所断之头。汝复见是如四大山死人尸聚或截手足及耳鼻等诸身分不。王子言见。魔言此亦是我本为菩萨行佛道时。施诸乞人所舍之身。汝复见是四边夜叉诸恶鬼等可怖畏不。王子言见。魔言若人发阿耨多罗三藐三菩提心。即便为是诸鬼所恼。从乞头目耳鼻手足种种身分。我从往昔发心已来。断尔所头及诸身分。魔复化作大罗刹众。语王子言。汝又见是罗刹众不。王子言见。魔言若发无上菩提心者。是诸恶鬼残食五藏。饮心七渧断其命根。汝今当知。若不舍离是菩提心。不脱此苦。我本思惟是事甚难终不可得。不能堪受此众苦恼。是故退转于无上道。当退转时即脱此苦安隐快乐。是故我今为利益汝。说如斯事。勿复发是无上道心。汝若发者受此苦分不得解脱。得念王子作是思惟。我于佛所发阿耨多罗三藐三菩提心欲趣父母。是人中路而见沮坏。此或是魔化为人身。若魔所使。或于佛道而起退转懈怠之心。故来坏我。此人先世必有重罪。是故今有尔所乞人。来索头目种种身分断其命根受此衰恼。复次是诸乞人。能助菩萨成无上道。所以者何。此等乞人从处处来。皆以贪欲嗔恚愚痴嫉妒憍慢。故从菩萨非时乞求。若我不能满此众生世间愿者。云何能与出世间利。是人懈怠不能深乐无上道故。便生退转。我今见此转加精进求无上道。假使我于一息之顷。舍尔所身乃至究竟最后边身。常于一念舍尔所身。心终不退。我今当发大愿庄严。此诸众生以烦恼力起是罪业。我要当得无上菩提断烦恼故。而为说法。思惟是已便语魔言。咄哉仁者。甚为希有。大见利益。安隐求者。开菩提者。能示现我如是等事。我见此已发大庄严。转增坚固深乐菩提。时魔生念。今此王子见是变化。倍复精进深乐菩提。作是念已语王子言。仁者若不信受我语。今小相离自当知之。时诸魔民即语魔曰。今是王子不受汝教。可小远去。我甚饥渴。当坏其身残食五藏饮其心血。或复有言。汝小远去。我当碎灭此王子身。或有言曰。汝小避去我索其头。或有鬼言。我从索眼耳鼻舌等种种身分。有罗刹言汝小离之。今是王子命尽时到。汝欲利益而不肯受。我今杀害食其血肉。世世受胎处胎出胎。我常随逐而残食之。有夜叉鬼更相谓言。是人无力不随主教。今当收捕系缚杀害坏裂其身。时失念魔语罗刹言。汝等小住。我当令此得念王子转是邪见。为之长夜作善知识。汝等小住当识汝恩。我今欲令生正见心。若复不舍恶邪见者便相随意。若能转者当报汝恩。此王子后亦当报我。时失念魔第二第三语王子曰。当受此言。我是深心求益利者。为汝尽形作善知识。今可舍是颠倒邪见。王子当知。是无上道难得难证。汝复欲见诸大菩萨命终之后所生处不。答言欲见。时失念魔即于其处化大地狱。语王子言。汝今见是地狱众生种种考掠受诸苦不。王子言见。魔言是人皆坐先世初发无上菩提心时。非时求者强来从索所爱重物。以悭惜故起嗔恨心受此罪报。但为外物尚生此中。况复来索头目髓脑而无嗔心。以嗔心故便受此罪。汝若悭惜不肯与者则生是中。设复与之而生嗔恨亦堕是中。二边不免俱受此苦。王子当知。若施求者不生嗔心。此诸夜叉亦于胎中。生时生已杀害割截。分裂支体各自持去。王子当知。是菩萨道二边有过。若与不与俱亦不善。汝不信我。当问是人何故生此。王子问言。咄诸仁者。汝以何故皆生是处。诸人答言。我等往昔修佛道时。于诸求者生悭贪心故生此中。又言我等本求佛道。诸乞人来割截我身。我于尔时生嗔恨心故堕斯处。是故王子。汝当随顺此人所说。莫入是中后生悔恨。尔时王子。即谓魔曰。咄哉仁者。深见利益。示我地狱及此菩萨。吾从今日于所重物。无有悭吝不施之心。若施乞人终不嗔恨。所以者何。生地狱者是悭贪报非布施果。咄哉仁者。今可共诣德王明佛当问此事。随佛所说俱共行之。失念魔言。我今何用诣佛所为。汝欲往者自可随意。所以者何。我恐彼佛还教我发无上道心。得念王子。复语魔言。汝自云是深求利者。求安隐者。必共我诣德王明佛。随佛所说当共修行。如是至三魔亦不肯。王子且置。我本曾已随佛语故备受众苦。今不能往。王子即时执手牵引俱诣佛所。头面礼足于一面坐。以先所论具向佛说。佛言得念。善哉善哉。汝能不随此人所说。是失念魔。诳惑欲障汝菩萨道。即时王子告失念曰。汝今应当归佛归法归比丘僧。魔言且止。我不归命佛法及僧。语已便默。尔时王子谛视魔已一心立誓。若我至心求佛道者。当令是魔为比丘形。即时失念剃头法服。执持应器立于众中。自见其身出家法服持钵执锡为沙门像。而白佛言世尊。若本无心归命三宝。强变其形为沙门像。法应尔耶。佛告失念。谁强与汝剃头法服应法器耶。应即生念。无人与我剃头法服为沙门者。我今何不弃舍而去。即欲自释法服应器而不能离。便作是念。我住此众随几所时常为人笑。可于此没还本宫殿。作是念已忽然不现。上升天宫语诸眷属。汝等勿谓我为比丘。犹故是本失念魔王。吾欲往诣德王明佛有所娆坏。而反使我变为此像。甚可笑也。时诸眷属骂言。秃人勿为狂言。汝则非复是魔天王。今更有王在此宫殿。失念闻已深生恼悔。悲号啼哭还到佛所。德王明佛以神通力。即时化现阿鼻地狱。中有狱卒。持热铁丸大如须弥。东西推求失念魔王。为何者是。有人问言。何用之为。狱卒答言。我欲以此大热铁丸着其口中。更有人言。此失念魔已作沙门得脱地狱。或有狱卒。持大火山置两肩上。东西推觅失念魔王。为何者是。有人问言。何用之为。狱卒答言。欲以火山焚碎其身。有人谓言。是失念魔已得出家脱地狱苦。或有狱卒。以铁刀山猛火炎起置其肩上。东西推求失念魔王。为何者是。有人问言。何用之为。狱卒答言。欲以刀山斩截其身。有人谓言。失念魔王已于德王明佛法中出家脱地狱苦。或有狱卒。肩负大镬盛满融铜。东西推觅失念魔者。今何所在。有人问言。汝用之为。狱卒答言。欲以融铜灌其口中。烧其唇舌咽喉五藏燋烂下过。有人谓言。是失念魔于德王明佛法中出家脱地狱苦。或有狱卒。手执铁叉弓矢牟戟种种器杖。东西推求作如是言。失念魔者今在何所。有人问言。何用之为。狱卒答言。我欲以种种器杖斫刺割截残害其身。有人谓言。是失念魔王已得出家脱地狱苦。时失念魔。于地狱中。闻诸狱卒可畏音声。收捕系缚打斫刺割。坏裂其身勿纵令活。闻是事已甚大怖畏。作是念言。今自眼见无所复疑。我定衰退失本天宫入大地狱。诸狱卒等四边唱唤欲收捕我。今当何怙。唯出家法可以依恃。若佛信我至诚心者。当于佛法出家为道。冀得脱此大地狱苦。可以此意向王子说。作是念已。即向得念。具陈斯事言我欲于佛法出家。得念答言。汝若能以信乐清净。而发无上菩提心者。然后乃可于法出家。所以者何。诸佛法中不但正以剃头染服名为出家。随其出家所应行法。汝当行已乃得出家。失念当知。于佛法中。若有贪着我我所者及分别者。不名出家。失念。汝当先发无上菩提之心。然后正观。以何法故名为地狱。地狱体性如是推求。必当不得地狱定性。亦复不见入地狱法及不入法。时失念魔即发无上菩提之心。常乐正观如是法相。不久便得无生法忍。舍利弗。得念王子一心开导是失念魔。令离诸恶至不退地。德王明佛便为之授无上道记。舍利弗。是则名为真菩萨心。诸菩萨等以是心故。能集无量无边佛法。舍利弗。汝谓失念是异人乎勿造斯观。即是过去拘珊提佛。于此贤劫度脱众生已入涅槃。时得念者岂异人乎。今此众中坚意菩萨摩诃萨是。舍利弗。尔时得念到父母所。于一面立白父母言。我今欲于德王明佛法中出家。于父母前而说偈言。
　　我于法出家　　父母勿障碍
　　出家佛所赞　　是众乐之本
　　欲得帝王乐　　生天及财富
　　欲求功德慧　　当于法出家
　　父母今尊贵　　本行施戒故
　　更造功德本　　当得为法王
　　本行施戒忍　　今得为人王
　　若欲增长善　　今可行出家
　　人受福报尽　　后堕诸恶道
　　起重罪业故　　不能值诸佛
　　若人舍余福　　出家行善法
　　则能离八难　　常得值诸佛
　　见佛速得信　　以信生恭敬
　　敬心顺行道　　疾得成菩提
　　若欲离诸难　　当远恶知识
　　随我学出家　　是众乐之本
　　诸天龙鬼神　　及乾闼婆等
　　无能作障碍　　令我不出家
　　若欲作障碍　　徒自起罪业
　　如大力象王　　坏琐能随意
　　我今亦如是　　断弃贪爱缚
　　断已当出家　　无人能转者
　　父母敬其德　　默然听出家
　　即右绕已去　　迳往诣佛所
　　诣佛出家已　　无量众生闻
　　心皆生信乐　　随王子出家
　　王子善知识　　无量长者子
　　信佛法微妙　　皆共行出家
　　王闻子出家　　亦舍国尊位
　　即与八十亿　　七十那由他
　　如是等眷属　　悉共行出家
　　尔时王夫人　　闻王出家已
　　与八万婇女　　亦共行出家
　　皆随此王子　　而发大乘心
　　如是赞出家　　谁不随学者
　　舍利弗。汝谓是得念父种善根王为异人乎。勿造斯观。即我身是。尔时世尊。而说偈言。
　　时王及大臣　　婇女诸眷属
　　二万一千岁　　俱净修梵行
　　命终时彼佛　　处众而微笑
　　与彼王授记　　说其本行愿
　　是王修梵行　　深发大乘愿
　　终不堕诸难　　常生无难处
　　是王无量劫　　供养无数佛
　　贤劫成世雄　　号曰释迦文
　　是王诸眷属　　得念等比丘
　　释迦文佛所　　出家为弟子
　　皆净修梵行　　终还得人身
　　于佛灭度后　　广分布舍利
　　斯等于末世　　佛法将灭时
　　还得共听闻　　我今所说经
　　佛慧净无碍　　演智光所说
　　诸有所言论　　终归皆真实
　　若人闻是法　　深信衣毛竖
　　则不生狐疑　　我未得受记
　　若人在末世　　于深法得忍
　　便应作是念　　我闻法王说
　　比丘比丘尼　　诸清信士女
　　能乐是深法　　我皆与授记
　　佛说此法时　　于大众会中
　　具满八十亿　　七十那由他
　　皆得柔顺忍　　为小法王子
正见品第二十四
　　尔时世尊告舍利弗。所言正见为何谓也。舍利弗。其正见者。无高无下等观诸法。又是见者等不异故。故名正见。何谓为等。眼即涅槃不离眼有涅槃。眼及涅槃是二同等。以何故等。非眼眼等。非涅槃涅槃等。何以故。眼中无眼。涅槃中无涅槃。眼中无涅槃。涅槃中无眼。眼及涅槃无二无别。无二别故故名为等。耳鼻舌身意等即涅槃。不离意有涅槃意及涅槃是二同等。以何故等。非意意等。非涅槃涅槃等。何以故。意中无意。涅槃中无涅槃。意中无涅槃。涅槃中无意。意及涅槃无二无别。若无分别是法即空。空即同等。是名正见。又舍利弗。是正见故名为正见。于是正中无有邪相。故名正见。复次是见无称无量故名正见。云何名为坏正见相。舍利弗。如是诸经违逆不信。不受不赞不如说行。名坏正见。又舍利弗。分别诸法此则名为深坏正见。何以故。无分别者即得正见。如经中说。若圣弟子不念地相。亦复不念此地彼地。我在地中地在我中。不念余大水火风等。不念梵世光音遍净。不念广果无诳无热空处识处无所有处非有想非无想处。不念涅槃。亦复不念此彼涅槃涅槃中我我中涅槃。舍利弗。又正见者无一切见。何以故。诸有所见皆是邪见。无一切见即是正见。舍利弗。又正见者不可言见。何以故。一切言说但空音声。或人于此而生贪着。舍利弗。又如如来所知正见。于是见中无有邪见。何以故。一切言说皆住如中。如不可说言说亦然。舍利弗。一切身业亦复如是安住如中。无正无邪无有分别。舍利弗。一切诸业皆住如中。非正非邪无有分别。一切业报亦住如中。如业相说。是故如来真实说者。作如是言。若有作业必有业报。业报随业。如是舍利弗。是智名为分别五道。五道智者皆是非智。一切五道从非智生。舍利弗。菩萨闻是不应惊畏起退没也。舍利弗。有四种法。若习近者。增长愚痴不生智慧。何谓为四。读讽修习外道经典。是增愚痴不生智慧。亲近修习诸邪见法。是增愚痴不生智慧。乐决断事。是增愚痴不生智慧。斯诸深法与空相应。不受不读亦不正观。是增愚痴不生智慧。是名为四。舍利弗。违此四法能生智慧应当修习。何谓为四。修习正见能断邪见。是第一法。能破愚痴得生智慧。若有读诵外经典处。修净行者当远舍离不应止住。是第二法。能破愚痴得生智慧。舍利弗。若诸住处有断事人。修净行者不应同止。若欲住者但说正道莫杂非法。以灭是事安隐同行。亦为折伏非法者故。亦和合僧不令坏故。是第三法。能破愚痴得生智慧。舍利弗。斯诸深经一心听受。如说修行为人敷演令法久住。是第四法。能破愚痴得生智慧。是名为四。舍利弗。菩萨法者。深行惭愧持戒律净。不起业故。菩萨应生无所畏心。庄严愿故。菩萨常应修大人行起大进行不懈息故。
叹教品第二十五
　　佛告舍利弗。菩萨若为拥护正法了达真论。问我弟子。如来尔时甚为庆慰。何以故。继佛种故。是故汝等声闻弟子。应为菩萨演说正法示教利喜。当得无量无边福德。舍利弗。若我弟子比丘比丘尼优婆塞优婆夷。念佛念法亦念如来。为求法故无量无边阿僧祇劫受诸勤苦。以如是念为菩萨说乃至一偈。又作是念。此诸菩萨或闻是法示教利喜。当种善根修习佛法。得阿耨多罗三藐三菩提。为断无量无边众生无始生死诸苦恼故。而为说法。所得福德。假令有形若四天下。所有众生皆得人身。于此福德各持一分。搏若须弥山。而此福德犹不灭尽。又舍利弗。置四天下若小千中千大千世界所有众生。有色无色有想无想非有想非无想。假令一时皆得人身。各以一器大如须弥。于此福德盛满而去。犹不灭尽。舍利弗。我诸弟子比丘比丘尼优婆塞优婆夷。为菩萨说一四句偈示教利喜。得是无量无边福德。舍利弗。是诸菩萨若知此人为其说法。得大利益故能得成尔所佛法。又能增长佛之智慧。若以顶戴及肩荷负。一切乐具而供给之。乃至得成无上菩提。先为说法令见四谛。舍利弗。是诸菩萨虽作如是供给利益未报其恩。何以故。由此人故能见无量无边佛法。是故当知为诸菩萨讲说法者其恩难报。舍利弗。乃往过去无量无边阿僧祇劫。尔时有佛。号曰普守如来应供正遍知明行足善逝世间解无上士调御丈夫天人师佛世尊。寿七万岁。其声闻众有三大会。初会说法八十那由他人皆得成道。中会说法六十那由他人。后会说法四十那由他人亦皆得道。舍利弗。彼佛灭后正法住世满四千岁法欲灭时。有一比丘名曰妙智。利根聪达多闻智慧。时阎浮提王名曰欢喜。王所住城亦名欢喜。其城纵长十二由旬广七由旬。丰乐安静人民充满。时此城中有一长者名曰柔软。长者有子名曰利意(丹喜)。诣妙智所于一面坐。妙智比丘即时为说菩萨之法。是长者子闻法欢喜。即持宝衣价直亿金以为供养。作如是言。善哉法师。所说微妙愿顾我舍说如斯法。当令我等获大利益。法师法施亦复大果。我从今日当尽形寿。供养衣服饮食汤药资生所须。并及法师同意徒友。我亦尽形供养供给。妙智比丘可言善哉。时长者子头面礼足右绕已去。于后妙智往诣其舍。教化利意(丹喜下同)父母眷属。皆令志求无上菩提。是长者子以此福德。经历无量阿僧祇劫未曾离佛。常得闻法。遇善知识。舍利弗。汝谓利意是异人乎。勿造斯观即我身是。时利意父柔软长者迦叶佛是。舍利弗。汝意谓是利意父母家内眷属。于无上道有退转乎。勿造斯观。何以故。是诸人等皆已必定无上菩提。今于我所净修梵行。吾即为授无上道记。舍利弗。妙智比丘即于彼身而般涅槃。若此比丘不以小乘入涅槃者。但为利意一人说法福德因缘应成佛道。况乃复为柔软长者及诸眷属说法福德。舍利弗。若是比丘不入涅槃。不见世界所有一切供养之具能报其恩。何以故。我从妙智得闻法故。逮大净妙甚深佛法。是故当知。若人能为菩萨说法示教利喜。必获无量无边福德。何以故。菩萨发心为起无量利益事故。舍利弗。譬如大海初渐起时。当知皆为有价无价摩尼宝珠作所住处。此宝皆从大海生故。菩萨发心亦复如是。初渐起时。当知便是诸智慧宝之所生处。若有世界及出世界有漏无漏有为无为若垢若净一切法器。舍利弗。譬如大海初渐起时。当知便为大身众生作所住处。从中生长滋育繁茂。菩萨发心亦复如是。初渐生时。当知便为无量无数大智慧身大善根身诸众生身作所住处。皆依是心渐得增长。舍利弗。譬如大海初渐起时。当知便为诸大龙王作所住处。其大龙王不为金翅之所吞食。双翼扇风亦不能恼。是诸龙王从大海出。能起大云覆八万洲。普注洪泽无不沾洽。舍利弗。菩萨发心亦复如是。初渐生时。当知便为成佛道时大菩萨龙作所住处。是大龙王不为金翅之所吞食。如是菩萨住深佛法。魔若魔民不能得出。是大龙王不为金翅翼风所恼。若欲恼者即时消灭。菩萨如是。魔若魔民不能恼坏。欲生恼心即皆消灭。能坏魔缚魔业魔事。舍利弗。是大龙王从大海出。于四天下及八万洲。普降慧泽皆令沾洽。卉木丛林百谷药树皆得生长。亦令二足四足众生无饥渴想。降此雨已还处本宫。大菩萨龙亦复如是。从佛法出。能于三千大千世界城邑聚落雨大法雨。能断无量无数众生三种渴爱欲爱色爱及无色爱。舍利弗。譬如大海初欲成时。于四天下八万诸洲。所有流水及大小雨江河泉源流入其中。皆悉能受不增不减海法应尔。种种水入皆舍本名俱名海水。皆失本味同为一碱。菩萨发心亦复如是。从初欲成至得阿耨多罗三藐三菩提时具足佛法。能以智慧断众生疑。诸大论师福德智慧善根已成若未成者佛为断疑。皆失本称但同一号名佛弟子。如大海水等一碱味。我诸弟子同得离欲一解脱味。舍利弗。譬如大海渐次转深。若大海水初便顿深。诸求宝者无能得入。以渐渐深乃至无等故成大海。诸菩萨心亦复如是。初发意时渐渐转深乃成无等。舍利弗。是菩萨心渐渐深者。是檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。其甚深者。所谓波若波罗蜜是。无等深者诸佛法也。舍利弗。若菩萨道初便顼深证于实际。无量众生求法宝者则不能入。舍利弗。譬如大海所以成者。皆为利益一切世界。菩萨发心亦复如是。从初已来皆为利益一切世界。舍利弗。譬如大海初渐起时有宝洲性。菩萨发心亦复如是。初便渐有念处正勤四如意足根力觉道及诸禅定背舍三昧法宝洲性。舍利弗白佛言。希有世尊。能乐说是大海诸喻。以明菩萨发心福德无量无边。佛告舍利弗。菩萨心者。非大海喻所能知也。何以故。是心深发大愿庄严。如来若说此心福德。若满一劫若过一劫犹不能尽。何以故。诸菩萨等发如是心能成大事。难胜难坏最上最妙。能与众生一切乐具。转三界苦生大智慧。难测崖底无所障阂大智光明。舍利弗。以要言之。诸菩萨心所成大事说不可尽。舍利弗。譬如三千大千世界初渐起时。当知便为其中所有一切众生作依止处。菩萨如是初发阿耨多罗三藐三菩提心。当知便为无量众生得智慧故。舍利弗。譬如须弥山王初渐起时。当知便为无量诸天作所住处。因是山王。忉利诸天便能破坏阿修罗众。菩萨如是初发阿耨多罗三藐三菩提心。修道成佛能为无量无数弟子作依止处。如忉利天因须弥山则能破坏阿修罗众。如是众生因如来故能坏魔众。舍利弗。譬如铁围山王初渐起时。当知便为其中众生。障蔽八哆呵婆罗风便不能坏。菩萨如是初发无上菩提之心。渐次转高坚固难沮。当知能为亲近菩萨所有众生。障诸魔风使不恼坏。舍利弗。如雪山王初渐起时。当知便为诸药草木依止生处。菩萨如是。初生之时。便为无量无数众生。习诸法药坏烦恼疾。舍利弗。譬如宝性初始生时。当知便为无量百千万亿众生作利益分。菩萨如是。从初始起大智宝性。当知便为无量无边阿僧祇众生作利益分。舍利弗。譬如日天子宫初欲成时。当知便为照四天下八万诸洲能照能热。菩萨如是从初始起渐渐增长成佛住处。当知便为三千大千世界众生作大法明。亦能干竭诸贪爱恚烦恼淤泥。舍利弗。譬如阿耨达池初渐起时。当知便为阿耨达龙作所住处。从此池边流四大池。皆为二足四足众生而作利益。断除渴乏生诸金宝渐入大海。是大乘法初渐起时。亦复如是。一切菩萨因是乘故。能习佛法。得阿耨多罗三藐三菩提已。则能流演四大法河。谓义无碍。法无碍。言辞无碍。乐说无碍。空无相无作八背舍味根力觉道。如是诸音。无量无数众生闻已。断烦恼渴。能令得证永离实际。如是舍利弗。诸菩萨心初渐起时。能成大事难胜难坏无等等事。亦大利益无量众生。令发无上菩提之心。舍利弗。如来虽作是说不能穷尽。是故当知。有人能为菩萨说法示教利喜。所得功德无量无边不可称数。舍利弗。我以佛眼观此福报不见边际。随向何乘皆能得到。如人施佛所种善根。乃至涅槃终不中尽。舍利弗。乃往过世。有一菩萨名曰乐法。生长王家。所闻善言皆写读诵。时此王子。为求法故游诸国邑。时有一人住深坑侧。语乐法言。王子汝来。我当相与佛所说偈。时此菩萨上坑岸上。呼其人言。咄善男子。汝当与我佛所说偈。是人答言。不空相与。乐法菩萨。身着宝衣。此衣价直二十亿金。摩尼璎珞以为咽饰。其珠价直四十亿金。是人见已心生贪着。作如是念。若此王子。与我宝衣摩尼璎珞。然后当与佛所说偈。尔时王子语是人言。为须何物当以相与。汝当与我佛所说偈。是人贪心增长炽盛。语菩萨言。若能与我所著宝衣及珠璎珞。闻佛偈已投此深坑。能如是者当先立誓。然后为汝说佛一偈。王子答言。咄哉仁者。汝欲令我投此深坑为得何利。是人答言。我无所得。但恐汝今舍此宝衣及珠璎珞。既闻偈已便生悔心。恃豪势力而还夺我。王子答言。汝但说之。我终不悔。是人即言。若不肯誓。当知汝心则为已悔。菩萨复言。汝但说之。当相随意与汝宝衣及珠璎珞。亦投深坑。是人闻誓便为菩萨说佛一偈。尔时菩萨即与宝衣摩尼璎珞。又立誓言。若我诚心。舍此宝衣及摩尼珠欢喜无悔。以是实语。当令我今从高坠下安隐平住无所伤损。作是誓已便自投身。未到地顷。四天王来徐接置地。安立而曰。咄人希有。佛所说偈甚深微妙有大利益。是人即便从高而下。到菩萨所作如是言。王子希有能为难事欲求何法。菩萨答言。我以是法。当得阿耨多罗三藐三菩提。成佛道已。未度者度未解者解。未灭者灭未安者令得安。舍利弗。是人闻已便生信心。语菩萨言。还取宝衣及诸璎珞。何以故。汝服宝衣佩此珠璎正是所宜。菩萨答言。是不可也。犹如人吐岂可还食。是人白言。若不还取愿受我悔。后作佛时当见救济。舍利弗。汝谓尔时乐法王子为一偈故。脱身宝衣及摩尼珠与彼人已。又以自身投深坑者。岂异人乎。勿造斯观即我身是。尔时是人为我说偈。后于我所得信心已。作如是言。汝成佛时当度我者。岂异人乎。勿造斯观今和伽利比丘是。舍利弗。我曾一时与诸比丘。处在深涧游空经行。时和伽利在高岸上。我呼之言自投身来。信佛语故便自投身。无所伤损得六神通。舍利弗。汝且观是善根之力。是人为我但说一偈。信我语故自身归依今得解脱。舍利弗。是人以贪心为本。种诸善根尚得漏尽。况复有人信受我语。了达佛慧。说菩萨法一四句偈示教利喜。我不见此福德有尽除入涅槃。
佛说华手经卷第八毁坏品第二十六
　　舍利弗。白佛言世尊。若人为菩萨说一四句偈示教利喜。助成佛道得尔所福。若复有人为欲破坏菩萨心故而作障碍。当说是人得几所罪。何以故。若已坏乱当坏乱者。闻是罪已便自改悔。佛告舍利弗。若人作碍坏菩萨心得无边罪。如人欲坏无价宝珠。是人则失无量财利。如是舍利弗。若人坏乱菩萨心者。则为毁灭无量法宝。舍利弗。如种药树。有人剪伐不令增长。是人则坏无量众生疗治病法。令多众生为病所困。如是舍利弗。若人欲坏是菩萨心大安乐心。灭除无量众生苦患大智药心。当知是人则令无量无数众生为诸贪恚痴慢悭妒谄曲无惭无愧诸烦恼病之所侵害。亦令无量阿僧祇众生失于涅槃安稳住处。舍利弗。若人毁坏阿耨达池杀大龙王。当知是人则为坏失二足四足渴乏众生八德之水。如是舍利弗。若人坏乱菩萨心者。则为破坏能除无量众生渴爱八圣道水。舍利弗。譬如有人坏日宫殿。是人则为灭四天下众生光明。如是舍利弗。若人坏乱菩萨心者。当知是人则为毁灭十方世界一切众生大法光明。舍利弗。如人破坏一切宝性。当知是人则坏无量众生珍宝。如是舍利弗。若人坏乱菩萨心者。当知是人则坏无量阿僧祇众法宝之分。亦为毁灭如是诸经令不闻见。舍利弗。如从宝性出无量宝给足众生。如是舍利弗。诸菩萨心是法宝性。从此法宝生诸佛法不可思议神通智力。是故舍利弗。当知破坏菩萨心者。则得无量无边深罪。舍利弗。如人恶心出佛身血。若复有人破戒不信。毁坏舍离是菩萨心者其罪正等。舍利弗。置是恶心出佛身血。我说具足五无间罪。若人毁坏菩萨心者其罪过此。何以故。起五无间罪尚不能坏一佛之法。若人毁坏菩萨心者。则为断灭一切佛法。舍利弗。譬如杀牛则为已坏乳酪及酥。如是舍利弗。若人破坏菩萨心者。则为断灭一切佛慧。是故舍利弗。若人破戒不信。呵骂呰毁坏菩萨心。当知此罪过五无间。舍利弗。置是无间之罪。令四天下满中阿罗汉。若有一人皆夺其命。汝意云何。是人得罪宁为多不。舍利弗言。甚多世尊。佛言。我今告汝。若人呰毁坏乱菩萨。令其信受舍离是心失佛智慧。比前罪者。百分千分百千万分尚不及一。乃至譬喻亦不能及。何以故。虽夺尔所阿罗汉命。而不能障诸佛十力四无所畏四无碍智十八不共法大慈大悲佛不虚行。不障如来象王回观师子奋迅无见顶相。不障如来吹百千种具足法贝。亦不妨转无上法轮。不障圣主自在神力。亦复不障能知众生诸根利钝种种欲乐差别智慧。舍利弗。若菩萨发阿耨多罗三藐三菩提心。得成大乘坚誓庄严。若有人来坏乱此心令其退舍。是人则障佛十种力乃至众生种种欲知。舍利弗。置四天下。若满三千大千世界诸阿罗汉。譬如竹苇稻麻丛林。若有一人皆夺其命。汝意云何。是人得罪宁为多不。甚多世尊。舍利弗。若复有人怀恚轻慢破戒不信。毁坏散乱是菩萨心。此人得罪唯佛能知。何以故。此人坏乱菩萨深心。则为毁灭一切佛法断诸佛种。何以故。若无菩萨最初心者。云何当有如是佛慧佛自在力出于世界。是故舍利弗。比无上心大心深心诸菩萨心。若在比丘比丘尼优婆塞优婆夷天龙夜叉乾闼婆阿修罗迦留罗紧那罗摩睺罗伽人非人所。一切世界皆应礼敬。何以故。有此心者当知即是未来世尊。舍利弗。汝意云何。如来称赞是菩萨心。颇于是中分别齐限众生名字。若刹利家婆罗门家居士大家转轮王四天王天释提桓因。若忉利天若炎摩天兜率陀天化乐天他化自在天。若梵天若大梵王诸名字不。不也世尊。何以故。世尊但说如是净心大心深心。汝意云何。若我如是称赞此心。是中颇说若大力士如那罗延等。若少若老富贵贫贱上下人不。不也世尊。舍利弗。汝见是心所在之处。若少若老富贵贫贱有力无力。汝等皆应敬念防护助成此人。是为声闻无上报恩。能以法施化菩萨故。舍利弗。若声闻人能如是者。则为具足供养如来。谓能示教令诸菩萨于无上菩提心不退转。舍利弗白佛言。世尊。菩萨有三种心。一初发心。二者转心。三曰成心。是三心中。世尊称赞摄护何心。佛言。如是如是。如汝所言。菩萨有三种心。初心转心及已成心。舍利弗。是中如来称赞摄护初心转心。令其得成。何以故。若或有人发阿耨多罗三藐三菩提心。令不退转堕于声闻辟支佛地。以不堕故渐当得成无上菩提。是故菩萨发菩提心。应当观察是心空相。舍利弗。何等是心云何空相。舍利弗。心名意识即是识阴。意入意界心。空相者。心无心相亦无作者。何以故。若有作者则有彼作。而此人受若心自作则自作自受。
　　舍利弗。是心相空无有作者无使作者。若无作者则无作相。若人戏论是心相者。则与无碍空无相诤。若与无碍空无相诤。是人则与如来共诤。与如来诤。当知是人则坠深坑。其深坑者。则谓地狱饿鬼畜生。及诸得见阴界入见我见人见众生之见。舍利弗。取要言之。佛法僧见及涅槃见。如是皆名有所得见。如是诸见为恶趣原。众生贪着是诸见故因坠深坑。亦陷他人令堕深坑。其深坑者。则谓五道生死是也。尔时会中有一乞人名曰撰择。从坐而起恭敬合掌。白世尊曰。我今不欲堕是深坑。亦不欲与如来共诤。我从昔来生如是心。欲得阿耨多罗三藐三菩提。还自生念。我是贫人多诸苦恼资生艰难。此诸刹利及婆罗门居士大家。尚不能习无上菩提。况我乞人第一贫贱。今从佛闻称赞如是菩萨初心。此中不说刹利大姓婆罗门家居士大家及四天王释提桓因忉利天炎摩天兜率陀天化乐天他化自在天。不说梵世及梵天王。亦复不说贫富贵贱。我从今日定发阿耨多罗三藐三菩提心。不自轻身。佛言。善哉撰择。汝今乃能随学如来。决定发此无上道心。尔时撰择即于佛前。而说偈言。
　　我不求称赞　　称赞非上妙
　　欲求最胜意　　谓佛无上智
　　佛于世界上　　亦世界无上
　　于苦恼众生　　能为作归依
　　佛证无漏法　　微妙净无量
　　愍众生故说　　度脱生死患
　　佛神力无碍　　光明亦无边
　　得无岸智慧　　福德巍巍尊
　　世尊我本心　　亦谓得成佛
　　心还生退没　　谁与贫贱者
　　有诸王居士　　释梵诸尊神
　　大神德人天　　是尚不能得
　　况我贫贱者　　乞丐自济命
　　佛智世无上　　云何而可得
　　世尊知我心　　告舍利弗言
　　我说是发心　　无贫富贵贱
　　亦不说刹利　　婆罗门居士
　　诸天龙鬼神　　但说发净心
　　今闻佛所说　　我心得大力
　　谓必当成佛　　能发深心故
　　天地可易位　　须弥可粉尘
　　虚空尚可变　　我心不可转
　　假使众生类　　一切皆为魔
　　悉来见娆乱　　我心定不转
　　若人于我前　　而作如是言
　　佛智甚难得　　谁与贫贱者
　　我闻已答言　　汝是贫贱者
　　汝无有信财　　我有当作佛
　　诸佛无有性　　亦无有定种
　　但一心回向　　于无上大乘
　　是则诸佛性　　亦为如来种
　　一心求佛道　　供养故成佛
　　我不惜身命　　亦不贪世乐
　　唯志无上道　　度一切众生
　　今于法王前　　真实语无畏
　　若当有错谬　　唯佛哀愍说
　　尔时世尊。以偈答言。
　　汝发无上心　　乘于无上乘
　　是中无错谬　　当成佛法王
　　撰择闻佛说　　心得无量喜
　　以心善净故　　飞高七多罗
　　世尊时微笑　　口出五色光
　　普照明天地　　还从顶上入
　　阿难即合掌　　咨问两足尊
　　世雄智无碍　　此为何所因
　　是王舍城中　　最下贱乞人
　　住在于空中　　合掌礼敬佛
　　今诸天龙王　　夜叉人非人
　　皆一心合掌　　礼敬是乞人
　　我今问世尊　　何故笑放光
　　谁专行佛道　　而欲为授记
　　谁当住佛道　　而发无上心
　　当证最胜慧　　度众老病死
　　谁当坐道场　　破坏魔王军
　　得无上佛道　　转最妙法轮
　　谁当获大智　　逮无量神通
　　得普智无碍　　分别众生根
　　谁当得梵音　　言说皆奇特
　　真智无碍故　　所演无变异
　　谁证无上道　　常处微妙定
　　了达三界心　　哀愍故说法
　　谁当说法时　　天人皆欢喜
　　当得不虚行　　象王回观法
　　谁为大众导　　严净佛世界
　　离一切诸难　　广开寂灭道
　　大神德世尊　　我当问此事
　　何缘故微笑　　愿说令众喜
　　尔时世尊告阿难曰。如来因是撰择乞人。是故微笑放大光明。即时会中天龙夜叉紧那罗摩睺罗伽人非人等。有八十亿那由他众。皆发无上菩提之心。我为是等授阿耨多罗三藐三菩提记。尔时世尊欲明此义。而说偈言。
　　如来说此因缘时　　满八十亿那由他
　　众生悉发无上心　　此等皆当成佛道
　　今是撰择深智人　　欢喜合掌立空中
　　恭敬赞叹供养我　　自愿逮觉如今佛
　　是人福德因缘故　　终不坠落诸恶趣
　　生生常离八难处　　世世恒得见诸佛
　　既得值遇诸佛已　　为得无上菩提故
　　宝盖幡幢及华香　　以此供具供养佛
　　历代诸佛修道时　　上妙衣服及众味
　　床榻卧具亦汤药　　以此供具供养佛
　　当渐次第值弥勒　　为求佛故深加敬
　　以七十亿那由他　　摩尼宝珠为供养
　　一一摩尼珠光明　　能照八十由旬内
　　集此宝珠众光力　　悉能遍照诸世界
　　又以七宝起塔庙　　满七十亿那由他
　　其塔纵广各十里　　以众妙宝为庄严
　　衣服床榻及茵褥　　亦七十亿那由他
　　以如是诸庄严具　　上弥勒佛及众僧
　　安居三月设供养　　如是不倦经百岁
　　是人然后当出家　　弥勒法中修梵行
　　如是爱乐恭敬心　　深加供养弥勒佛
　　渐次习行菩萨道　　悉见贤劫一切佛
　　从是复得见诸佛　　其数过如恒河沙
　　见已心得深善净　　皆加供养修佛道
　　是人净心福德报　　我今略说不能尽
　　其果无量无可喻　　谁闻是已不求佛
　　是人往来生死中　　恒河沙劫求佛道
　　末后当证无上智　　成佛号名集坚实
　　寿命算数一千劫　　时佛世界甚清净
　　阎浮提地亦庄严　　如须弥顶忉利宫
　　集坚实世尊　　声闻大众会
　　过亿那由他　　如恒河沙数
　　一一大会中　　如恒河沙人
　　皆得阿罗汉　　自在神通力
　　悉通达三藏　　明了诸问答
　　如我舍利弗　　智慧中第一
　　有菩萨大会　　其数复倍上
　　彼佛大菩萨　　亦名阿逸多
　　彼诸菩萨众　　得无生法忍
　　转身生诸国　　随处各成佛
　　一一大会中　　恒沙数菩萨
　　彼佛与授记　　当成无上道
　　彼佛灭度后　　法住满一劫
　　舍利广流布　　亦如我灭后
　　集坚实舍利　　天人所供养
　　随众生所乐　　现诸神通力
　　是舍利塔庙　　皆以七宝成
　　栏楯及宝柱　　香华众幡盖
　　以是妙宝饰　　庄严如来塔
　　以此诸塔庙　　严净阎浮提
　　若人持众华　　供养于佛塔
　　即变成华盖　　有如是神力
　　集坚实世尊　　形像在诸塔
　　随众生所乐　　微笑现光明
　　大光普照已　　还入于本处
　　若入顶相中　　自知受佛记
　　若光从口入　　知受缘觉乘
　　光若从脐入　　自知受声闻
　　彼世尊形像　　有是神通力
　　如是满一劫　　劫尽乃当灭
　　有为法无常　　故当勤行进
　　尔时舍利弗白佛言。希有世尊。撰择乞人如是下贱而心已成上妙贵法。何有智者轻贱之也。佛告舍利弗。如是如是。如汝所说。何有智者轻贱此人。唯除凡夫无闻无智。舍利弗。以是义故我经中说。智者不应轻量他人。轻量他人则为自伤。舍利弗。汝意谓此撰择乞人本来颇为天龙夜叉乾闼婆阿修罗摩睺罗伽人非人等所敬礼不。不也世尊。何以故。此贫贱人未为如来所授记时。无人礼敬。今为世尊所授记已。一切天人阿修罗众咸皆礼敬。舍利弗。是为诸佛未来世中无碍知见。不与声闻辟支佛共。是故舍利弗。我诸弟子信受佛语。若为众生演说法时。应先称扬佛之神德。众生闻已或能发心求佛智慧。以发心故佛种不断。舍利弗。一切世界鲜有众生。为他求利自利利人。是最为难。舍利弗。且置为他求利。众生之中能自利者是人尚难。何以故。今凡夫人。欲求自利而乃自伤。何以故。舍利弗。我不见人若侵害他自不衰恼。是故当知住自利因是则为难。又于是中自利利他最为甚难。故舍利弗。若人毁发大乘心者。当知是人不能自利亦不利他。斯则不名修行道者。舍利弗。是愚痴人行于邪道。为失自利亦失他利。以此因缘故是人当得八衰恼法。何谓为八。失所爱重。亲友家属。国界衰乱。财产日耗。灾火焚烧。县官所侵。诸根毁坏。死入地狱狱卒考掠。是名为八。复次有八大不安法。何谓为八。谓生地狱饿鬼畜生是大不安。若得人身常生边地不识善恶。无佛无法无圣众处是大不安。设得人身生于中国。聋盲喑哑癃残百疾。是亦名为大不安法。虽生中国具足人身。常为衰弊心怀谄曲虚伪奸诡。是亦名为大不安法。受外道教。好于邪论邪见恶行。亦成不净身口意业。诸佛贤圣尚不能救。是亦名为大不安法。若生中国具足人身。佛得道夜即便命终不值佛法。是亦名为大不安法。是为轻毁求佛道者八不安法。舍利弗。当知是人若生地狱。必堕阿鼻大地狱中。得大身形多受众苦续起重罪。若堕畜生为恶虫兽。恒苦饥渴侵夺他命。残食肌肉以自济活。随所生处续增罪业。若为水性作摩伽鱼。絷民伽罗失收摩罗。及郁陀罗等人所网钩。生被切割备受众恼求死不得。若复陆生或为驼驴牛羊猪犬。若作驼牛为人穿鼻。身常负重加诸杖痛。呻呼大[口　　睪]无有救者。中路疲乏不能前进。命未尽间生被割剥残食其肉。犹并骂言多食喜卧大折损我。舍利弗。汝且观是罪业因缘。如我所知若广说者。从劫至劫犹不能尽。舍利弗。取要言之。若人毁坏菩萨心者。若离八难无有是处。何以故。是人续起众罪业故。当知汝等得脱此难为自救济。
众杂品第二十七
　　佛告舍利弗。有四救法。何谓为四。怖畏众生如来能救。入邪径者圣道能救。诸恶业者念处能救。在八难者菩萨能救。是名为四。舍利弗。有四安法。何谓为四。生得值佛名为大安。得无难处名为大安。能信佛法名为大安。具圣正见名为大安。是名为四。舍利弗。复有四法能成事业。何谓为四。四大调和令身得安。正见能生质直净心。见佛得信为众乐因。发无上心能灭无量无数众生诸烦恼病。是为四法能成事业。又舍利弗。世有四愿。何谓为四。诸病瘦者愿欲得活。饥渴所逼愿得食饮。苦恼所切愿欲得乐。行崄路者愿得安隐。是为四愿。又舍利弗。世界凡有四贪着处。以贪着故当堕恶道。何谓为四。一者贪身。二贪寿命。三利财产。四耽爱欲是。名为四。舍利弗。有七藏处。谓风藏生藏熟藏冷藏热藏见藏欲藏。舍利弗。是诸藏中欲藏最牢。此欲藏者为何所依。依于涕唾痰[病-丙+(企-止+(套-大))]脓血筋骨皮肉心肝五藏肠胃屎尿。尔时会中有一居士名曰撰择。居士有妻其名妙色。面貌端严姿容挺特。撰择居士深生爱着烦恼炽盛。闻佛所说。即白佛言。世尊。莫作是说。贪欲之心起于屎尿。何以故。我妻端严无诸臭秽。佛知居士贪垢情深。即时化作一妇人像。端严净洁状如妙色。整容徐步来入众中。居士见已即作是念。我妻何缘来入此会。作是念已即问之曰。汝以何故而来此耶。答曰欲听世尊说法。居士即牵自坐衣上。佛以神力令是妇人粪污其衣。使此居士不堪臭处。以手掩鼻顾视在右。谁为此者。时跋难陀在右边坐。语居士言。何故掩鼻而顾视我。答言是处甚大臭秽。以佛神力。令跋难陀及诸众会见此妇人便弃粪秽污居士衣。时跋难陀语居士言。且观汝妻所为臭秽。居士答言。我无所疑。我妻净洁身无诸秽。若有疑者自当观之。语跋难陀。我意谓汝为此秽污。时跋难陀即大恚怒。从坐而起语居士言。汝无惭愧。谁名字汝为居士耶。汝今应名屎居士也。何不自以手牵汝妻坐衣上耶。汝妻坐时便此粪秽。汝自坐上为屎所涂。而无羞耻反欲谤人。会中唱言。此屎居士可遣出众。便谓之言。不净弊人不应在众。即以手牵令出众外。撰择心惑语其妻曰。我敬汝故令坐衣上。汝为大人法应尔也。妻即答言。汝近屎囊自应尔也。居士尔时即生厌心。欲去衣粪更污身体。谓跋难陀。当何方便得离此秽。跋难陀言。非直此粪污染汝身。更有诸衰是汝之分。若欲离者当远逃逝。以汝妻粪令此大众头痛闷乱。居士答曰。诸释子等皆多慈愍。汝甚恶口乃如是耶。跋难陀言。如汝今者何可慈愍。佛之所语而敢违逆。作如是言。我妻端严无诸臭处。汝今自观为净洁不而欲谤我。尔时居士谓其妻曰。汝可还归。既遣之已语跋难陀。我今明见女人谄曲多诸过咎不净充满。心生厌离。欲于佛法出家为道。跋难陀言。汝今形体臭秽如是。若以香涂经历年载。然后或可堪任出家。居士答曰。我若涂香经历年岁。或身无常或佛灭度。坏我出家求道因缘。今若见听得出家者。我不复往城邑聚落。僧房精舍作阿兰若。乞食纳衣于空闲处。谁闻我臭。佛言。居士。汝欲于我法中出家。即白佛言。唯然世尊。佛言。善来。汝为沙门修行梵行。即时居士须发自落袈裟着身执持应器如比丘像。佛为说法苦集灭道。闻四圣谛得法眼净成须陀洹。重为说法教化渐令得斯陀含阿那含果。过是夜已执衣持钵。诣王舍城次行乞食。遂到本舍在门外立。时妻妙色。自见其夫剃头法服出家为道。即语之曰。法应见舍为沙门耶。撰择答言。汝昨法应于我衣上便弃不净污我身也。妙色答言。汝为比丘应谤人也。我从父舍到汝家来未见外门。况诣竹园至彼会中。尔时比丘语妙色言。有跋难陀为我时人。于大众中见遣令出。时有恶魔随逐撰择。而语之言。汝昨见者非妙色也。是化所作眩惑汝心。今可还以五欲自娱。沙门瞿昙欺诳汝耳。汝今虚妄非实比丘。瞿昙沙门常以此术诳惑多人。令其出家如今诳汝。撰择比丘证真法故即觉魔为。谓言恶人。汝亦变化我亦变化。是妙色姊俱为变化。佛所说法皆空如化。尔时妙色闻此法已。即于诸法远尘离垢得法眼净蠲除疑悔不随他语。于佛法中得无畏力。谓撰择言。所为甚善。能于佛法乐修梵行。我亦于法出家为道。佛告舍利弗。若人发心求菩提者应离四法。何谓为四。离恶伴党诸恶知识及不善行。是为初法。所应离也。又舍利弗。若人发心求菩提者。应当离于贪着女相。不与世人共处同事。是第二法。所应离也。又舍利弗。若人发心求菩提者。应当离于外道书论。谓裸形论。路伽耶论。末伽梨论。非佛所说不应亲近听受读诵。是第三法。所应离也。又舍利弗。若人发心求菩提者。不应亲近邪见恶见。是第四法。所应离也。舍利弗。如来不见更有余法深障佛道如此四法。是故菩萨应当舍离。又舍利弗。若欲疾得无上菩提。当修四法。何为谓四。菩萨应当随善知识。善知识者谓诸佛是。若声闻人能令菩萨住深法藏诸波罗蜜。亦是菩萨善知识也。应当亲近供给礼敬。又舍利弗。菩萨应当亲近出家。亦应亲近阿兰若法。离女色故。又舍利弗。菩萨应当亲近修习大空正见。离邪见故。又舍利弗。若诸菩萨欲疾逮得无上菩提。应当亲近如是四法。尔时世尊。欲明此义。而说偈言。
　　远离女人事　　及离恶知识
　　亦远外道论　　并余诸邪见
　　若亲近女人　　及诸恶知识
　　受外道论议　　增长诸邪见
　　增长邪见故　　速堕诸难处
　　难得离八难　　亦难信佛法
　　若人欲为恶　　即便造恶行
　　若作恶行者　　则便堕恶趣
　　是故求道者　　勿习近女色
　　常当生厌离　　观之如溷猪
　　勿近恶知识　　令住非法者
　　若近行非法　　令人失心目
　　若亲近外道　　尼揵诸论义
　　言辞虽严饰　　能生诸过咎
　　悉舍是众事　　则离诸邪见
　　我说此四法　　往来生死本
　　远离下劣法　　习近上妙行
　　我本所修习　　当行如是法
　　出家修梵行　　亲近善知识
　　诸佛及弟子　　令我住佛道
　　我常修行空　　空空及大空
　　虽行是空法　　而不着于空
　　若法及所得　　二俱不在空
　　是名为真空　　世界所不测
　　我本为佛道　　所修行诸法
　　是法甚微妙　　非凡智所及
　　我求佛道时　　诸所闻经法
　　内心自思量　　不随他人说
　　我自了达已　　而为他人说
　　是名正真道　　空无碍寂灭
　　空中无有生　　亦无有老者
　　空中亦无死　　是名常住相
　　是名法实相　　道场所了达
　　坏破诸魔兵　　得无上菩提
　　我之所得法　　即以为人说
　　令证无上际　　而无所转相
　　若欲得佛道　　及欲坐道场
　　欲破诸魔众　　常修此空法
　　若有人欲转　　无上妙法轮
　　度无量众生　　当学是空法
　　欲住佛十力　　及四无所畏
　　处众师子吼　　当习是空法
　　欲得大名闻　　广流布十方
　　当正心修习　　了达是空法
　　诸菩萨智者　　我随学空法
　　能得上菩提　　是名最胜智
　　比丘比丘尼　　若随学我行
　　亦当得菩提　　如我今所得
　　非但是二众　　能行此空法
　　一切众生类　　亦学成佛道
　　我以八直道　　修行是空法
　　了达诸法相　　逮无上正觉
　　我修习是法　　能得无碍智
　　是诸佛真道　　谓常习空法
　　是故诸菩萨　　为利众生故
　　应当学此法　　所谓诸法空
　　舍利弗。菩萨摩诃萨复有四法。世世转身不失正念能如说行。于诸法中得决定心。得无碍辩利辩深辩及无等辩。诸佛知已加其神力。当于后世拥护法城。何谓为四。常乐出家世世修习是出家法。为众生故。求法无厌说法无惓。习无依定坏诸法相。常勤修习念佛三昧。于诸缘中而无净相。是名初法不失正念。又舍利弗。菩萨摩诃萨。自求佛道兼化众生令住其中。常乐称赞诸佛神德。是第二法不失正念。又舍利弗。菩萨摩诃萨。能成甚深无生法忍。是第三法不失正念。又舍利弗。菩萨摩诃萨。于命终时心不散乱。常念诸佛及甚深法。以是深忍不失正念。是名为四。尔时世尊。欲明此义。而说偈言。
　　菩萨常求法　　亦常行法施
　　是故于诸法　　终不失正念
　　以化无量众　　令住佛道故
　　世世转身时　　常得不失念
　　习近佛所赞　　甚深空寂法
　　是故此菩萨　　疾得无生忍
　　亦不生无生　　无生即无生
　　以是深忍故　　常不失正念
　　是菩萨智者　　不乱心命终
　　常专念诸佛　　及诸佛深法
　　是人命终时　　其心不退没
　　故世世转身　　常不失正念
　　是故若有人　　欲得无上道
　　当一切修习　　如是诸四法
　　是法最第一　　诸佛之所赞
　　我今亦称扬　　汝等当修学
　　如来所说法　　为利汝等故
　　佛为利益者　　非强为汝说
　　若汝求佛智　　当修学是道
　　修学是道故　　从此生佛慧
　　若人怀懈怠　　及生退没者
　　终不得佛道　　当远离是法
　　若人计我心　　及住众生想
　　若依止诸法　　不能证佛道
　　当离是诸心　　常修学空相
　　坏散一切法　　及获甚深智
　　亦勿有所依　　有依即动相
　　好乐动法故　　往来生死中
众妙品第二十八
　　佛告舍利弗。菩萨有四法。能致一切最胜妙法。何谓为四。若人发大乘心见法欲坏。为久住故。勤加行进求法不倦若见如来塔庙毁坏。勤加修治令得久住。为乐法故不惜身命。见苦众生生大悲心。转加进行作如是愿。何时当得习修佛道断此诸苦而为说法。舍利弗。菩萨摩诃萨。求法无厌。为求法故发大深心而生大欲。菩萨摩诃萨。为求大智神德难胜坏慢心故。菩萨摩诃萨。常于众生乐行慈心为之求利。作如是念。此诸众生无有救者唯我一人。菩萨摩诃萨为无嗔恨。修大悲故。菩萨摩诃萨为无嫉妒。令众生得真智喜故。菩萨摩诃萨为无悭心。常以法施摄众生故。菩萨摩诃萨为大施者。能以深心乐佛道故。菩萨摩诃萨于一切法心无所著。菩萨摩诃萨为善说者。颜色和悦言常含笑。见苦众生倍加勤进。菩萨摩诃萨喜乐佛法。菩萨摩诃萨为无所畏。于大众中师子吼故。菩萨摩诃萨为无惊畏。住佛法故。菩萨摩诃萨常勤行进。习善根故。菩萨摩诃萨于诸国界城邑聚落无所专系。菩萨摩诃萨常勤教化十方世界一切众生。菩萨摩诃萨聪明利根了达诸法。菩萨摩诃萨求真实义。如实思量一切法故。菩萨摩诃萨于佛法中求真实义。为欲自得无上菩提故。菩萨摩诃萨为觉悟者。善能知时化众生故。舍利弗。菩萨摩诃萨能如法坏外道论者。菩萨摩诃萨于一切法决定义者。菩萨摩诃萨为佛法性。菩萨摩诃萨为法宝田。生法宝故。菩萨摩诃萨为如大海。受一切法无厌足故。菩萨摩诃萨如铁围山。能障无量无数众生烦恼风故。菩萨摩诃萨如大海水。演法无尽故。菩萨摩诃萨其心净妙。如虚空故。菩萨摩诃萨为无尽者。等虚空故。菩萨摩诃萨如须弥山。积善法故。菩萨摩诃萨为如大地。受憎爱故。菩萨摩诃萨为如良田。种诸善根不散失故。菩萨摩诃萨为如猛日。能与众生法光明故。菩萨摩诃萨犹如净月。坏诸瞑故。菩萨摩诃萨为如密盖。障诸众生淫怒痴等烦恼热故。菩萨摩诃萨犹如云荫。为诸众生安隐息故。菩萨摩诃萨犹如大树。能为众生所归趣故。菩萨摩诃萨能为世界度者。归者所依止者。无畏施者。菩萨摩诃萨为世界师。于诸技艺悉了达故。菩萨摩诃萨为众生利。能与今世后世涅槃乐故。菩萨摩诃萨一切众生皆应礼敬。舍利弗。若诸众生。能知菩萨为之如是难行苦行求乐因缘而作重担。如我知者一切众生。皆应顶戴若肩荷负。从初发心乃至成佛。于是时中一切世界诸天及人所有乐具尽以供给。亦常顶戴令不在地。又是菩萨趣道场时。以已上服或以天衣众妙莲华。为敷高座上至有顶。以天宝衣而为轩盖障蔽风日。得阿耨多罗三藐三菩提已。以诸华香幢幡伎乐。亦以自身供奉给侍。是诸众生如是尊敬供养。犹不能报菩萨之恩。何以故。菩萨为与众生无漏净妙无上道乐。发大庄严。舍利弗。以世界乐欲比是者。百分千分百千万分尚不及一。乃至譬喻所不能及。何以故。众生所奉菩萨乐具。皆是世界有漏虚诳无常变异。菩萨所施众生之乐皆出于世。无漏真实无热无恼无量无限毕竟常乐。是故舍利弗。当知众生以一切乐具供给菩萨犹不能报。舍利弗。菩萨摩诃萨。于睡眠者而为觉悟。于放逸者而为勤进。于狂惑者常修正念。于盲冥者常为明日。于病瘦者为大医药。于邪见者为示正道。能于未起善法众生。起善法者。于未增善法众生。增善法者。舍利弗。取要言之。更无余人能为众生归者救者究竟道者。唯有诸佛。而诸佛法如来法自然法。非从余出。一切皆因菩萨道生。
逆顺品第二十九
　　尔时舍利弗白佛言。希有世尊。是菩萨道微妙甚深。能自严净亦净众生。譬如世尊。忉利天上波利质多拘毗罗树。其华开敷既自端严。亦能严饰忉利诸天。菩萨如是。具足佛法。得阿耨多罗三藐三菩提已。既自严净。亦为无量众生所归。成声闻乘皆得游戏根力觉道禅定背舍以自娱乐。亦如彼树其华开敷忉利诸天以为娱乐。世尊。何有智人不乘此乘。但为我等本以懈怠随信他语于所闻法生安乐心便谓得乐。今者乃知自无有力。能令一人住是道中。世尊。我从今已有所说法。先应开演是菩萨乘。然后当说诸声闻法。何以故。我如是者或报佛恩。谓令乃至一人发无上心速逮正觉。佛告舍利弗。善哉善哉。汝今乃能发如是心。欲演大法教化菩萨。何以故。于当来世多有轻贱此大乘法。如是诸经无人信受。舍利弗。于尔时世。若善男子善女人。求善法者。当自正念依义依法勿处众中。何以故。尔时会众非行道者我声闻众修行道者。不轻菩萨毁坏大乘。况如是等佛之所说甚深经法而生违逆。何以故。若生违逆是非行者业。非是行者业。是凡夫业非智者业。舍利弗。是故当学起智者业离凡夫行。若有比丘。以我为师。应如是行。舍利弗。当来世中求佛道者。深信行进一心惭愧乐求善法。或为余人之所轻毁。作如是言。是懈怠者无方便力。不能现世得沙门果。为受五欲而作国王。现行法门自言菩萨。受他供奉称叹。如是大乘经法佛不说此名为行者。舍利弗。观是愚人以微少缘而谤毁我。我说此人为真行者。彼以为非。若如来说最胜行者得胜解者。彼乃以为非是行者非得解者。舍利弗。时有白衣为彼弟子信受其语。见诸菩萨比丘比丘尼优婆塞优婆夷读诵信习如是诸经。生怨贼心。舍利弗。观是愚人何有持戒。我经中说。若见兀树似人相者尚不应嗔。况有识者。如是恶人常怀嗔恼。舍利弗。汝且观彼时世诸倒。法非法想非法法想。善非善想非善善想。于行者中生非行想。非行者中而生行想。于得解者生不解想。非得解者而生解想。当知是人不名行者不名解者。既不知法亦不知善。不能随顺佛所教法。如是痴人为嗔所蔽。悭贪嫉慢所覆。自赞矜高毁下他人。贪恚愚痴之所烧害。深入诸恶离于善法。舍利弗。若我具说此人过者。续增罪业不可救疗。如是痴人应当离之如避恶牛。舍利弗。如来为惭愧者师非无惭愧者。信受者师非无信者。顺法者师非坏法者。行进者师非懈怠者。摄念者师非乱念者。有智者师非愚痴者。舍利弗。是愚痴人非我弟子我非彼师。汝观斯人如是佛乘如来正智如来久远所修学处。久修学已了达大慧成无上菩提即以此法为菩萨说。作如是念。若有菩萨随学是法修习佛慧。便能逮得无上菩提。拔济众生令脱生死不断佛种。如来亦自尊敬此法。而是愚人轻毁不信。甚为不善第一不善。常奈之何。是故汝等。当依法行勿依于人。当自依止勿依于他。舍利弗。是则名为如来教法。云何比丘依法而行不依于人。当自依止不依于他。舍利弗。比丘随离随顺涅槃修四念处。何谓念处。于身受心常念不舍。又舍利弗。如实见法无所有性。于是法中正念不谬。是名念处。是为比丘依法而行不依于人。常自依止不依于他。舍利弗。若能如是修习念处悉断贪着。名阿罗汉。名漏尽者无烦恼者世福田者。名自在者无染污者。名为智者到彼岸者。为导师者婆罗门者。舍利弗。阿罗汉者。离于一切恶不善法。不乐有为灭除诸业更不令起。舍利弗。若阿罗汉起罪福业无有是处。何以故。舍三求故转九结故。于一切法心无所著。出过欲界色无色界无有渴爱。无热无恼心净如空。名阿罗汉。舍利弗。名满漏尽者。于一切法漏尽无余到毕竟尽。无诸结者。阿罗汉心本来常空。无垢净故。无染污者。于六尘中若好若恶若毁若誉心无有异。断戏论故。世福田者。断诸热恼能与第一净法施故。名自在者。见一切法空无所有。于空法中得到彼岸。离虚妄论故。名自在婆罗门者。障诸恶法离一切法无所染故。为导师者。能为人说无生死导师所。名智者。是人能知欲界色界及无色界业缘果报皆从虚妄分别故起。于中得脱故。名智者。到彼岸者。能破众魔及一切结。能到一切诸法彼岸。已出淤泥安住陆地。是故名为到彼岸者。舍利弗。如来能随漏尽阿罗汉所有福德。说无增减。诸阿罗汉为大福田。无有秽恶亦无栽蘖及诸瓦砾。舍利弗。漏尽阿罗汉。若人谤毁而不生念。是人骂我。若人称赞亦不生念。是人誉我。无分别念无所疑阙。善摄六根住必定地。依于法行不依于人。能自依止不依于他。是故舍利弗。如是行者。终不违逆诸佛菩提。亦终不起非行者业。如是不为修梵行者之所呵责。亦深拥护诸佛菩提令得久住。舍利弗。阿罗汉者。于诸法中心无所疑。所作已办住正道中。舍利弗白佛言。世尊。阿罗汉者。终不违逆不住佛法。何以故。若违逆者。凡夫所为非罗汉业。佛言如是。舍利弗。违逆法者。凡夫所为非智者业。如来但为当来世。有耆年比丘多所知识心得暂住。独处离众不见女色。便自谓言。我是阿罗汉心生贡高。尔时众人多有信者。谓是阿罗汉尊敬供给是愚痴人。亦贪名利受是供奉。自谓我有阿罗汉法不起结使。是人不知无分别法。喜生分别。以结小息便谓得道。若入聚落执持仪法。若在独处便自纵逸。在众亦异。是人乐畜多弟子众多有知识。国王大臣大得供奉。名闻流布多人爱敬。诸结充溢而便自谓无有结使。得闻如是甚深经典空相应法。我好弟子爱重听受求解义趣。以尊敬心修行是法。而是痴人不肯信受。欲怀违逆便作是言。此非佛语非大师教非法非善。是人于法生非法想。于非法中而生法想。不善法中而生善想。于善法中生不善想。舍利弗。是诸痴人随所得法便自称赞。所不得法毁呰轻贱。自大贡高毁下他人。如是愚人但有持戒摄念一处。渐伏恶心博闻读诵。多畜弟子人所宗奉。称赞礼敬心生骜慢我慢上慢。随闻如是诸深妙经起重罪业。是愚痴人而不自知我有是罪转增骜慢愚痴之心违逆是经。起重罪已堕大地狱。
佛说华手经卷第九不退行品第三十
　　佛告舍利弗。如来今当断汝等疑亦令将来读诵是经说者受者皆得断疑。舍利弗。如来名为一切智者一切见者一切说者。无法不见无法不闻无法不觉无法不知。了达三世无所挂碍。舍利弗。如来名为无等等者。于一切法悉得正解。自然自在无有所归。如来今欲于大众中作师子吼。置是愚人行邪道法。不须广说。若善男子善女人。发阿耨多罗三藐三菩提心。于是法中应当一心勤行。何以故。应作是念。诸佛无量阿僧祇劫所集阿耨多罗三藐三菩提法。我于是中若生懈怠。必当不信违逆不受不能达知。舍利弗。菩萨若行四法。则坏诸佛无上菩提。何谓为四。离于善友属恶知识。随其所学毁坏大乘。是名初法。又舍利弗。菩萨有所得见深计我心。闻甚深经便大惊畏当坠大坑。是第二法。又舍利弗。菩萨杂学外道经书。巧于诤论多人所敬。是人不能自调伏心。亦复不能调伏诸法。不调伏故不行大乘。是第三法。又舍利弗。菩萨毁禁不能随顺佛所制戒。闻是深空净妙戒法。心不了达不能信乐违逆不受。是第四法。菩萨有是四法不能信受毁坏菩提。尔时世尊。欲明此义。而说偈言。
　　若近恶知识　　亦随其所行
　　故不乐佛道　　坏无上菩提
　　杂学外经典　　善巧诸诤论
　　其有发言者　　即皆能破坏
　　虽自称智者　　而实是愚痴
　　以如是缘故　　不信于菩提
　　若人贪着我　　随有所得见
　　闻是甚深法　　而生大惊畏
　　是人不能解　　如实空寂灭
　　不了达菩提　　亦不能信乐
　　以破戒缘故　　能起不善业
　　不能随顺学　　如佛所说戒
　　恶口而两舌　　好出他人过
　　如是不善人　　无恶而不造
　　是故当远离　　不信菩提道
　　随我所赞法　　常当勤修学
　　若人欲见佛　　欲知如是法
　　当安隐持戒　　从是生真智
　　若人持净戒　　菩提心转固
　　以深净持戒　　能灭恶觉观
　　故求菩提者　　当深净持戒
　　是人于佛道　　无有所疑难
　　又舍利弗。菩萨有四法能护佛道。何谓为四。自行持戒深发善心安住戒中。博闻正典不杂邪论。闻佛经法能勤读诵。常乐独处顺远离行。舍利弗。菩萨若成如是四法。能护佛道。尔时世尊。欲明此义。而说偈言。
　　菩萨住戒中　　不以戒自高
　　更求甚深法　　决定微妙义
　　以第一深法　　求无上菩提
　　但修佛正法　　不习外道论
　　终不乐读诵　　路伽耶经典
　　不好讥刺论　　但拥护佛法
　　常行寂灭法　　乐住空闲处
　　无有诸色欲　　能娆乱心者
　　我今所赞叹　　是微妙四法
　　为成佛道故　　汝等当修学
　　我于世世中　　常行如是法
　　拥护佛法已　　故能成大智
　　护持佛法故　　不堕贱恶道
　　常生尊贵处　　为众所侍卫
　　能得大财富　　而不为放逸
　　速以造福业　　知财无常故
　　若施则属我　　不施非己物
　　我身及财产　　命终皆舍去
　　能得善眷属　　亦得善知识
　　父母诸亲族　　能令住佛法
　　常乐行善法　　亦令他信乐
　　以是得大喜　　我修正法故
　　常生于世间　　富贵族姓家
　　所生不放逸　　常乐行善法
　　于身命财利　　不生坚固想
　　诸佛甚难值　　无难处亦难
　　见佛得无难　　能起大利益
　　心常乐出家　　因是生智慧
　　心生大喜悦　　而求最胜慧
　　常安住法中　　能起无上道
　　又舍利弗。菩萨有四法。心常喜悦修道自慰。能自了知必当作佛名闻十方。何谓为四。内外所有能尽惠施。安住戒中修诸福德。于众智中为最尊胜。为深法故不惜身命。有读诵是深经者。能加供奉礼敬救护。具此四法。心常喜悦能自安慰。我必作佛名闻十方。尔时世尊。欲明此义而说偈言。
　　悉舍诸财产　　安住净戒中
　　众智中最胜　　不疑空寂法
　　若见有读诵　　受持及演说
　　如是深经者　　供以众乐具
　　是故此菩萨　　常喜心行道
　　能自记作佛　　常为世中尊
　　若过去未来　　今现在诸佛
　　皆为授记言　　汝必当逮觉
　　若人随学此　　诸佛所学法
　　当知是菩萨　　安住无上道
　　此法佛所赞　　诸菩萨所行
　　是人住其中　　故能成佛道
　　譬如以坏瓶　　从高而坠下
　　中间无有碍　　当知必破坏
　　菩萨亦如是　　能修习此道
　　中间无碍者　　必当得作佛
　　譬如人织作　　以经纬相次
　　于中无妨碍　　能速得成就
　　菩萨亦如是　　常修习此法
　　于中不懈怠　　乃至得成佛
　　若人于良田　　稼植诸果树
　　时时加溉灌　　渐令得滋茂
　　随时而养护　　为障风寒热
　　此树渐增长　　荣郁妙华实
　　其荫甚清凉　　令人乐止息
　　华果给众生　　为之作利益
　　菩萨亦如是　　始种菩提心
　　渐修菩萨道　　咨问多闻者
　　以时行惠施　　常净持禁戒
　　诸余菩萨法　　亦行不懈息
　　如是次第行　　当坐于道场
　　坏破诸魔军　　成无上菩提
　　随时转法轮　　世界所不转
　　渐度脱众生　　将导无量众
　　如是大智人　　发此无上心
　　世世不退转　　乃至成菩提
　　是故汝等今　　当渐修此法
　　时至当作佛　　随时转法轮
　　又舍利弗。菩萨有四法。终不退转无上菩提。舍身当为转轮圣王得随意福。得大身力如那罗延。作转轮王舍四天下而行出家。既出家已能得自在修四梵行。命终当得生梵世上作大梵天。何谓为四。舍利弗。菩萨若见塔庙毁坏当加修饰。乃至一块若一搏泥。是为初法。乃至得作大梵天王。又舍利弗。菩萨若于四衢道中多人观处。起佛塔庙造立形像。为作念佛善福之缘。若转法轮及出家相。若坐道场若坏魔军。若现神力若般涅槃。若从天上来下之相。是第二法乃至得作大梵天王。又舍利弗。菩萨若见比丘僧坏为二部众诤讼嗔恚互相过恶。菩萨尔时勤求方便令其和合。是第三法。乃至得作大梵天王。又舍利弗。菩萨若见佛法欲坏。能读诵说乃至一偈。令法不绝勤行修集。为护法故敬养法师。专心护法不惜身命。是第四法。菩萨若成是四法者。世世转身作转轮王。得大身力如那罗延。舍四天下而行出家。既出家已能得随意修四梵行。命终当得生梵世上作大梵王。尔时世尊。欲重明此义。而说偈言。
　　若见佛塔坏　　能勤加修饰
　　菩萨以是故　　当得大身力
　　于四衢道中　　造立佛塔庙
　　显示佛德相　　令众心得净
　　故获大福报　　名闻广流布
　　亦得大眷属　　多人所称赞
　　若见僧毁坏　　更共相诤讼
　　方便令悔过　　还使得和合
　　以是福缘故　　勇健无能胜
　　能获大身力　　犹如那罗延
　　见佛法欲灭　　无有信受者
　　能一心救护　　不贪惜身命
　　见护持法者　　加供奉礼敬
　　为诸天侍卫　　诸佛所护念
　　以救护法者　　当为转轮王
　　游行四天下　　以法化诸国
　　虽治诸国界　　而不为放逸
　　能恶厌众欲　　舍国行出家
　　能修乐四禅　　具诸神通力
　　净修四梵行　　常乐诸善福
　　于此命终已　　得生梵世上
　　于诸梵天中　　当为自在王
　　是四上妙法　　诸佛所称赞
　　我本为菩萨　　亦亲近修习
　　随所听闻法　　如说而修行
　　具足到彼岸　　逮无上菩提
　　若人能修学　　我本所行法
　　世世常尊贵　　大力难沮坏
　　常得人中尊　　忉利诸天王
　　亦于欲界中　　得作自在王
　　又至色界中　　而作自在王
　　一切处尊贵　　谁不行是道
　　能净持禁戒　　能深有惭愧
　　所愿皆得成　　住诸善福本
　　勤修行不怠　　具行忍禅定
　　得无上大智　　明了一切法
　　百千万亿种　　无量方便法
　　皆悉能成办　　速知其义趣
　　能于一句中　　演散无量义
　　善巧众技术　　常于中最胜
　　常得大智慧　　辩才无有量
　　专心行菩萨　　舍离余智慧
　　常行质直心　　善修正见故
　　能得值诸佛　　舍离一切难
　　是乘为最大　　诸佛之所赞
　　于是微妙乘　　不限诸过咎
　　不限诸盲者　　亦不限聋者
　　及癃残百病　　喑哑诸丑陋
　　亦不限贫穷　　及失福德者
　　不限造恶业　　恶趣因缘者
　　谁闻赞是乘　　无一切诸恶
　　而当不修学　　唯除乐恶者
　　是故求智者　　当求是佛慧
　　修学此慧故　　到诸法彼岸
　　我世世所生　　常处尊贵家
　　端正力勇健　　具足诸眷属
　　我初不懈怠　　勤修行精进
　　能净持禁戒　　常一心行慧
　　随我过去世　　所修行善法
　　令皆受是报　　汝等且具观
　　过百千万亿　　无数那由他
　　于尔所世界　　我智悉通了
　　亦悉知是中　　一切众生心
　　又知其所行　　及深心所乐
　　我知其所应　　化以菩提心
　　亦知调伏心　　又能令炽然
　　我以佛眼见　　是世界众心
　　知所应教化　　拔济生死中
　　随时往说法　　教化示导之
　　现诸神通力　　皆令得欢悦
　　众生若贪着　　身色及财富
　　为现诸过失　　因是得涅槃
　　若人有深缚　　依于诸邪见
　　亦为示有见　　令知其过咎
　　随众生所贵　　种种诸形色
　　我即为化现　　示令知正道
　　是人得法已　　欢悦心加敬
　　即念言是佛　　愍我故教化
　　即时归依我　　又归依圣法
　　然后渐令得　　拔诸苦恼箭
　　为是人说法　　令得寂灭道
　　是人闻我法　　渐渐至涅槃
　　如我知现在　　诸法悉无碍
　　于过未来世　　其智亦如是
　　佛身甚高大　　不可得限量
　　大神通力者　　尚无能见顶
　　佛力无有量　　亦无有边际
　　以是无量力　　弥覆恒沙界
　　何等是如来　　真实形色相
　　一切众生类　　无能限量者
　　若有众生来　　欲见佛形色
　　即见种种身　　不能取定相
　　见佛变化身　　心得大欢悦
　　种种称赞我　　是则为错谬
　　一切众生类　　无能见佛身
　　乃至以天眼　　亦所不能睹
　　汝等今所见　　是佛神通力
　　真佛身相者　　不可得思议
　　佛于一毛孔　　所现神通力
　　所利益众生　　尚不可思议
　　于一毛孔中　　出无数亿光
　　能过恒河沙　　无量诸世界
　　汝等今赞我　　真坐于此众
　　十方世界中　　亦各自谓尔
　　我以一切智　　说佛智慧力
　　犹尚不能尽　　而况诸声闻
　　诸佛难思议　　法亦难思议
　　若能信此者　　报亦难思议
　　尔时会中。有七岁童子。名曰撰择。从坐而起。合掌向佛。而说偈言。
　　世尊我发心　　愿当如法王
　　闻不思议法　　而发大庄严
　　请一切众生　　设大法施会
　　作是师子吼　　如所说能成
　　世尊我从今　　永不贪家属
　　今于佛法中　　出家修正道
　　出家修进行　　及禅定智慧
　　故逮是正觉　　今我亦修学
　　我深生欲乐　　愿速听出家
　　剃发被法服　　常修行上法
　　当以知见力　　简择是世界
　　我当为世尊　　唯愿听出家
　　我无众生想　　无有众生故
　　达知是法已　　当为众生说
　　破魔军众已　　恐怖诸外道
　　坏裂邪见网　　为众作大利
　　我行安乐道　　能至于涅槃
　　是道无生相　　故不可思议
　　除断我痴冥　　法明照于世
　　当说如实法　　随诸法性相
　　得大神通力　　现诸希有事
　　众生若见者　　渐断一切疑
　　尔时世尊。告撰择言。善哉善哉。童子。汝于我法欲出家也。唯然世尊。即时如来。而说偈言。
　　虽不服染衣　　心无所染着
　　则于佛法中　　是名真出家
　　虽不除饰好　　能断诸结缚
　　心无缚无解　　是名真出家
　　虽不受禁戒　　心常离诸恶
　　开定慧德行　　是名真出家
　　虽不受持法　　能坏诸法故
　　离一切法相　　是名真出家
　　若不分别我　　亦不得众生
　　而心不退没　　是名发菩提
　　若发菩提心　　不得尽心相
　　无得而不动　　是人不可坏
　　尔时舍利弗作如是念。今此童子。发意已来其已久如。佛乃为说是甚深法。时舍利弗以偈问佛。
　　是撰择童子　　所行为多少
　　闻是甚深法　　而心不惊畏
　　是人于先世　　曾见几所佛
　　闻此甚深法　　即便能信受
　　曾从几如来　　闻如是深法
　　今闻世尊说　　而心不退没
　　即时世尊。以偈答曰。
　　是撰择童子　　曾于此世界
　　从无量诸佛　　闻是甚深法
　　我知此童子　　鸯伽摩伽国
　　所闻诸佛法　　修行菩萨道
　　能明了达知　　阴界并诸入
　　及知三脱门　　是处及非处
　　迦尸憍萨罗　　此中所闻法
　　我皆悉知见　　亦如上二国
　　是撰择童子　　已到智彼岸
　　善法极增长　　故得如是智
　　算数诸伎艺　　及世界文颂
　　如是诸智事　　悉皆不忘失
　　一切世界智　　无不可废忘
　　出世之智慧　　谓知诸法空
　　若人能了达　　一切法空相
　　经历无量劫　　终不失此智
　　是名大智慧　　能灭诸烦恼
　　乐此空智者　　于法无恼患
　　时舍利弗问童子言。汝于佛法欲出家也。童子对曰。不欲出家。我今即为已出家也。时舍利弗。以偈问曰。
　　我今不见汝　　身被染法服
　　亦不剃须发　　云何言出家
　　汝亦无应器　　和尚阿阇梨
　　又不受禁戒　　云何名出家
　　于何众受戒　　谁为白羯磨
　　此是佛法中　　次第出家法
　　汝无此众事　　云何名出家
　　如是诸所问　　当见如实答
　　时撰择童子。以偈答曰。
　　若不着袈裟　　不着非袈裟
　　不舍不受法　　名著真袈裟
　　我受智袈裟　　不生诸忧恼
　　是衣净无垢　　我常着此服
　　断除诸结使　　则为剃发须
　　慧力所断故　　后更不复生
　　我器不思议　　能受一切法
　　不盈亦不减　　常持众善法
　　我自行善法　　终不从他受
　　自成一切智　　是受具足戒
　　佛为我羯磨　　观诸法等故
　　常修行佛道　　随逐于诸佛
　　是名我出家　　亦是我戒法
　　是则我衣钵　　亦是白羯磨
　　我所行无量　　于尊法造业
　　从一佛国界　　复至一佛土
　　安处于道场　　行不思议施
　　我终不独食　　当共无量众
　　尔时世尊谛视童子。即时童子须发自堕袈裟着身如新除发。七日之后得五神通。即于其处忽然不见。时此世界地大震动。众生恐畏天鼓自鸣。百千伎乐同时俱作。有大光明普照天地。时佛微笑。种种妙色无量焰光从口而出。三绕世界还从顶入。尔时阿难偏袒右肩。合掌向佛。以偈问曰。
　　众中最胜调御师　　行上福德巍巍尊
　　智慧通达无障碍　　今问普智无上觉
　　世尊何缘故微笑　　佛不妄笑必有因
　　谁应从佛得受记　　唯愿世尊断我疑
　　世尊口出大光明　　其明普照诸世界
　　周匝绕此世界已　　还从顶上入不现
　　当为何人作利益　　谁于佛慧得受记
　　故使世尊现微笑　　大光普照佛世界
　　今是世界悉庄严　　一切众生皆悦乐
　　而心安靖不放逸　　现如是等神通力
　　佛告阿难。汝今见是撰择童子身被法服即于此处忽然不现耶。阿难对曰。唯然已见。阿难当知。今是童子。于此灭已。即便现于阿閦佛土妙喜世界。尽彼寿命净修梵行。即于是身续增其寿。如此天帝释提桓因即于现身更增寿命。撰择童子。即以此身。从一佛土至一佛土。亦于诸国续增寿命。如是展转经历无量阿僧祇劫未曾离佛。于诸佛所皆以现身续增其寿。过是无量阿僧祇劫。然后当得无上菩提。得成为佛。号曰大智撰择。其佛世界名常照明。阿难。彼土众生终不受胎皆悉化生。于莲华上结加趺坐。彼佛国界具如是等种种众妙福德庄严。阿难。菩萨有四法。转身当作善来比丘。终不受胎莲华化生。即于现身续增寿命。何谓为四。自乐出家亦劝他人令行出家。亦为佐助出家因缘。即出家已为之说法示教利喜。是名初法。复次阿难。菩萨自能勤行求诸佛法。亦化他人勤行求法。是第二法。复次阿难。菩萨自行和忍。亦化他人令住忍中。是第三法。复次阿难。菩萨自能习行方便深发大愿。亦化他人令行方便及发大愿。是第四法。阿难。菩萨若成是四法者。转身当作善来比丘。终不受胎莲华化生。即于现身续增寿命。复次阿难。菩萨若成四法。终不退失无上菩提。何谓为四。菩萨坚固深发无上菩提之心。常乐见佛听法无厌。常行实语不乐欺诳。阿难。菩萨若成是四法者。于无上菩提终不退转。即时世尊欲明此义。而说偈言。
　　坚固深发心　　常乐见诸佛
　　听法无厌足　　常住实语中
　　见苦恼众生　　深生愍念心
　　知众生心已　　随应而说法
　　是人常听法　　其心无厌足
　　常发勤修行　　增长智慧故
　　常为诚信者　　安住实语中
　　其有所言说　　终无有错谬
　　若于是四法　　随时而修学
　　当得佛菩提　　转无上法轮
　　我说是法中　　得无量果报
　　谁闻如是法　　而不修学者
　　复次阿难。菩萨摩诃萨若成四法。终不忘失无上菩提。诸天龙神皆来劝助。常不离于众圣福田。若无诸圣便于众会自为福田。何谓为四。菩萨摩诃萨。勤行不懈教化众生令发无上菩提之心。勤行不懈供奉如来为求法故。以尊敬心供奉法师。若见众生恐畏苦恼施以无畏。阿离。菩萨若成是四法者。世世不失菩提之念。尔时世尊欲重宣此义。而说偈言。
　　供奉诸佛　　尊敬佛法　　亦以敬心
　　供奉法师　　见诸苦恼　　恐畏众生
　　即施无畏　　救诸苦恼　　以是善根
　　常得见佛　　天神劝言　　当勤修行
　　若不见佛　　及佛弟子　　若辟支佛
　　诸圣福田　　能自出家　　修寂灭智
　　入深禅定　　起五神通　　得神通已
　　游诸世界　　入诸聚落　　令众住法
　　众生闻已　　离于不善　　不起恶业
　　转相敬顺　　众生从是　　皆得安乐
　　彼以法尊　　我亦如是　　人自行法
　　得是福德　　自利利他　　谁不行善
　　故求佛道　　当行是法　　终不失佛
　　不思议智
　　我本修是法　　度善福彼岸
　　了达是法已　　得无上菩提
　　我实是世雄　　亦世界最胜
　　又能与世界　　无上妙智慧
　　阿难。以是缘故。当知菩萨能行是法利益众生。则能修习具足佛法。阿难。乃往过去无量无边阿僧祇劫。即于此界阎浮提处。有大国王名曰方音王。大夫人生一太子。时诸天神同声唱言。行善法人今出于世。王闻是声即时惊怪。何名为法。何名非法。阿难。是王太子渐渐长大至年七岁。诣父王所稽首礼足于一面立。问父王言。云何为法。云何非法。时方音王。以偈答曰。
　　行施持戒断爱欲　　行忍坚住诸善福
　　离杀盗淫诸不善　　是名诸圣所赞法
　　尔时太子。以偈问曰。
　　父母所说法　　若在家治国
　　可得遍行耶　　愿时答此义
　　可行不可行　　唯愿如实答
　　实语度恶道　　不畏堕地狱
　　妄语堕恶趣　　当受无间苦
　　是故勿妄语　　如实为我说
　　时方音王。以偈答曰。
　　若在家治国　　不能具诸善
　　刀杖楚害人　　是中何有法
　　若人不从命　　我嗔发恶口
　　强夺他财物　　系闭加楚毒
　　我若出游观　　民众悉恐畏
　　皆念王今出　　我等遭何罪
　　若我处正坐　　有司将罪人
　　罗列在我前　　言王随意治
　　我审其罪咎　　即便加楚害
　　但为他事故　　自起众罪业
　　若纵则相妨　　国界则乱坏
　　故我苦切治　　民众则恐畏
　　言王大威严　　甚恶无慈愍
　　谁当住此国　　敢不随教令
　　时太子法行　　从王闻此偈
　　生厌心白王　　我欲具行法
　　我不贪国位　　为他起罪业
　　当舍离父母　　出家具修法
　　若王不见听　　我今当自害
　　饮毒自坠高　　或以刀自杀
　　王闻子誓已　　即大忧恼言
　　汝随意自娱　　我当治国事
　　当恣汝财产　　游戏诸林馆
　　何用是出家　　为人所形笑
　　盛年受五欲　　老至当出家
　　命促难保信　　僶未生厌心
　　答言受世乐　　无厌增嗔恼
　　出家离众秽　　常修行慈喜
　　独在空闲野　　于是起净乐
　　当依止此处　　持戒修梵行
　　王可共出家　　国民众何益
　　为他造恶业　　自受地狱苦
　　吞食热铁丸　　及饮沸销铜
　　邪行起罪业　　宛转地狱中
　　铁钉钉其体　　热铁鍱缠身
　　又以铁犁牛　　耕裂坏其体
　　狱卒甚可畏　　青眼而黄头
　　将人到镬汤　　铁叉回转身
　　经历千万岁　　备受众苦恼
　　罪业深重故　　求死不能得
　　若从镬汤出　　复入大火坑
　　其身猛焰起　　如焚干竹林
　　若得出火坑　　即复堕火山
　　从火山下出　　复入沸屎坑
　　是中沸焰起　　铁嘴虫唼身
　　无量亿千岁　　涌没于其中
　　或于此得脱　　复入竹刺林
　　猛火大焰起　　热炭烧烁身
　　入此林中时　　四面大风起
　　鼓动此竹林　　刺割其身体
　　或从此得出　　即复入刀林
　　枝叶如剑戟　　刀槊及戈牟
　　即入此林时　　四面起暴风
　　飘雨诸锋刃　　段段割截身
　　如是雨刀剑　　割截身体时
　　无量亿千岁　　苦毒不可忍
　　或于此得出　　即入灰河中
　　皮肉悉烂尽　　唯有骸骨连
　　经历无量岁　　具受众苦恼
　　或从此得出　　复入销铜河
　　融铜泛溢满　　击浪震大音
　　回旋百千匝　　波涌而扬涛
　　经流地狱堑　　罪人悉入中
　　即堕此中时　　波浪所颠覆
　　不能得崖底　　漂没于中流
　　或从此得出　　罗刹在岸边
　　黄眼而长齿　　还捉收缚之
　　捉已而问言　　汝欲何所求
　　答言我饥乏　　唯须食为先
　　即时恶罗刹　　置热铁地上
　　令吞热铁丸　　烧烂其五藏
　　内外俱燋然　　遥见大灰河
　　谓是清冷泉　　奔走自投身
　　若于此得脱　　还入沸屎地
　　刀山及火坑　　轮转此众苦
　　王富贵无常　　不久当败坏
　　身命及尊贵　　佛说皆无常
　　故当受我言　　舍国共出家
　　命终当生天　　亦得离众苦
　　出家处空闲　　修净戒禅定
　　常乐行慈悲　　及修空寂灭
　　尔时自当知　　无有与等者
　　得寂灭安乐　　犹如大梵王
　　太子如是说　　时王及夫人
　　并余一切众　　无能障碍者
　　王子出家已　　求法行禅定
　　具足五神通　　为众演说法
　　修行寂灭心　　乐说空无我
　　诸法无缚解　　当说如是法
　　诸人今皆当　　一心正观法
　　是阴界入中　　何有我我所
　　百千亿众生　　闻法已出家
　　父王及夫人　　亦于法出家
　　是人出家已　　发如是愿言
　　王子所求法　　愿我皆得之
　　随学是菩萨　　皆发无上心
　　随其所说法　　成佛入涅槃
　　阿难彼王子　　求法化父母
　　令住佛法者　　汝谓异人乎
　　阿难汝勿疑　　即今我身是
　　为众作大利　　令住佛道中
　　我从发意来　　常一心求法
　　勤进力坚固　　终无有懈息
　　我常修是法　　无有懈惓心
　　终不生狐疑　　当得佛道不
　　常志乐菩提　　修习上精进
　　求法以乐心　　故得最胜慧
　　若人求菩提　　当如我修学
　　终不退失利　　成佛转法轮
为法品第三十一
　　佛告阿难。菩萨有四法。闻所说法达其意趣。能得智慧得堪受法。得坚固念具足义法。何谓为四。发勤修行求如是等甚深经法。得是法已如所说住。自住于法亦能劝导令多众生入是法中。入法中已能为解说示教利喜。尔时世尊欲明此义。而说偈言。
　　菩萨求深法　　能得无上乐
　　未得如是法　　终不中懈怠
　　闻是甚深法　　于独处思惟
　　如是所闻法　　常一心修学
　　能教化他人　　令如己所住
　　非但以言说　　身行引导之
　　复次阿难。菩萨摩诃萨。为斯法故。常随法师作是念言。我所不闻不知之法。或当乖互失是法利。尔时世尊。即说偈言。
　　若有多闻人　　常随逐亲近
　　视之如法王　　为修集法故
　　我所未闻法　　不知其义趣
　　因缘或乖错　　则失是法利
　　生坚固精进　　舍离一切欲
　　常求决定法　　以增真智慧
　　亲近有智人　　多闻及利根
　　为众所尊敬　　能持此经者
　　复次阿难。菩萨摩诃萨。如所闻法广为人说。而不为法之所伤害。阿难。云何为法之所伤害。若有比丘贪著名称衣服饮食卧具汤药种种利养。为他赞说随顺头陀甚深净戒空相应法。又自不能如说修行。是名比丘为法所害。尔时世尊欲明此义。而说偈言。
　　菩萨闻是法　　为大众广说
　　当如佛所行　　勿为法所害
　　勿为资生故　　亦勿为称赞
　　恒以慈悲心　　而说无上法
　　于苦恼众生　　而起大慈悲
　　当一心说法　　为利众生故
　　若人以利养　　为大众说法
　　依于世利故　　则为法所害
　　当随从智者　　如其所说学
　　不为法所害　　是名拥护法
　　十方诸世尊　　皆称赞是人
　　善哉能说法　　亦住此法中
　　复次阿难。菩萨摩诃萨。若求法时。不取法师恶视嚬蹙轻贱骜慢如是诸过。恒如所应一心求法。阿难。菩萨云何如应求法。若诸师长如法教授安住其中为具足法勤加修行。以诸衣服饮食卧具汤药所须而供奉之。是名菩萨如应求法。尔时世尊。而说偈言。
　　菩萨求法时　　不取法师过
　　随为他人说　　亦自住其中
　　菩萨求法时　　如所说应住
　　如法而求法　　安住是法中
　　是故求法者　　应如所说住
　　是名为初法　　谓能如说行
　　故能证寂灭　　如我之所说
　　我本学是法　　能得是菩提
　　常应勤求法　　于法生敬心
　　所从闻法者　　应生世尊想
　　应作如是念　　此则我大师
　　是人开导我　　令住正道中
　　是则我世尊　　心常加尊敬
　　因是大师故　　舍离于世乐
　　阿难汝当知　　乃往过去世
　　过无量无边　　不可思议劫
　　有佛现于世　　号须弥山王
　　是佛灭度后　　弟子违须罗
　　利根有大智　　为众赞说法
　　决了甚深义　　达知阴界入
　　能到戒彼岸　　分别阿毗昙
　　善修三学法　　坚持佛法藏
　　须弥山王佛　　加其神通力
　　求诸佛大智　　了达甚深法
　　是比丘福德　　说之不可尽
　　时华大城中　　有豪贵长者
　　富有诸财产　　福德故高明
　　其名为乐善　　多人所宗敬
　　持戒有德行　　多闻广流布
　　是长者一时　　到违须罗所
　　即以多闻智　　随宜为说法
　　长者闻法已　　喜心发是言
　　我所有财产　　尽以相供给
　　时彼比丘言　　善哉能大施
　　闻法得信解　　是佛法根本
　　以所有财物　　奉上法师已
　　于二十岁中　　常随为给侍
　　是乐善长者　　随从法师时
　　得闻种种法　　心终无厌足
　　又发如是心　　欲种种供施
　　如是供施时　　心终不懈倦
　　一来问讯时　　持二十亿金
　　以奉上法师　　即皆为受用
　　常如是数数　　随时而供给
　　以是供给故　　心得大欢悦
　　违须罗法师　　所将诸弟子
　　亦复皆供给　　各以千两金
　　既奉尔所金　　又各献三衣
　　一一衣价直　　二十亿两金
　　又为违须罗　　及诸比丘众
　　各各起房舍　　高广甚严好
　　造一一诸塔　　各二十亿金
　　床榻诸被褥　　皆具足严饰
　　法师常随时　　于此中说法
　　为众作大利　　乃至终其寿
　　是乐善长者　　加供奉其尸
　　积众香阇维　　起塔百由旬
　　七体七宝塔　　以盛师舍利
　　安置大塔中　　常华香供养
　　此乐善长者　　如是设供已
　　终值无量佛　　永不堕恶道
　　是善福缘故　　八十亿劫中
　　常为大梵王　　亦恒见诸佛
　　又八十亿劫　　为忉利天王
　　常得见诸佛　　以种种供养
　　又于尔所劫　　为转轮圣王
　　常能见诸佛　　亦皆深供奉
　　从是已次第　　复得值无量
　　无数阿僧祇　　那由他诸佛
　　既值无量佛　　亦无量供奉
　　能问诸佛道　　佛亦随义答
　　阿难汝谓彼　　于华大城中
　　大名闻长者　　为是异人乎
　　汝勿怀此疑　　即今我身是
　　我尔时奉事　　违须罗法师
　　为具佛法故　　作如是供养
　　是善根缘故　　得无上菩提
　　我供给法师　　所造诸德本
　　能获大果报　　至今犹不尽
　　我从是因缘　　世世转高尊
　　得见无量佛　　亦闻诸佛法
　　彼诸佛所答　　亦如我今说
　　是名真佛道　　汝等当修学
　　阿难白佛言。甚奇希有。如来乃从久远已来深积德本。于过去世常得尊贵。世尊。违须罗比丘。今为现在为入涅槃。佛告阿难。是比丘今未入涅槃。于我法中行菩萨道。阿难复言。希有世尊。乐善长者供事法师。因是德本逮无上菩提。而是法师今犹甫尔行菩萨道。佛告阿难。是违须罗。不能如我发菩提心。恒以乐道而求菩提舍是苦行。阿难。我于长夜常以苦道求阿耨多罗三藐三菩提。我本修行菩萨道时。作如是愿。若有众生多随恶业。堕三恶道备受诸苦。我于尔时当成正觉度脱此诸苦恼众生。阿难。是违须罗所修行愿。说不可尽。算数譬喻亦不能明。以大行施深发无上菩提之心。以此善根作如是愿。若我修行菩提道时。其有众生未入法位及求声闻辟支佛者。此诸众生。得见我身若闻我名。皆得必定无上菩提。阿难白佛言。世尊。是违须罗法师受彼乐善上供给者。今或在此大众会中。佛告阿难。违须罗比丘在此众中。今于我前立者是也。
叹会品第三十二
　　阿难白佛言。希有世尊。今此大众行净人会。佛言。如是如是。阿难。如汝所言。此众皆是行净人会。谓诸菩萨摩诃萨众。阿难。此会大众为师子会无所畏会。为大龙会。为殊特会无比之会。阿难白佛言。世尊。何故名为大人会为师子会。阿难。于一切法破大无明。利益无量无数众生。发大愿故。名大人会。是诸菩萨发大庄严。能摄一切诸佛法故。名师子会。又复阿难。如师子王处深谷中。随所住处诸小虫兽不能得近。以不堪受其气响故。若有近者闻其气响即皆躄地。阿难。是菩萨会诸大人会大师子会殊特之会及无比会亦复如是。随所在处。魔若魔天魔所使人不得娆近。或来近者即得苦恼。恐畏心悔还没不现。不堪菩萨大神德故。阿难。如师子王三发声吼。其声遍闻一由旬内。上下亦各彻一由旬。阿难。是师子吼诸小师子尚皆怖畏。况余鸟兽。白香象王闻其吼声亦皆怖畏。不能自制失声大呼。阿难。是菩萨会大师子会无所畏会。诸新学者假名菩萨如小师子。闻大吼声即时潜伏阿难。是大众中诸恶菩萨。贪着利养求广名称。闻大菩萨说甚深法。皆大惊畏坠深坑谷。何以故。是大菩萨说空无相无作之声。诸小菩萨着于吾我阴界诸入。亦着持戒禅定智慧。着诸道果。亦着涅槃及诸佛故。不能堪受。阿难。于佛法中。何谓为空无相无作。我虽说空。而于其中无法是空亦无所属。无以为空亦无处所。阿难。我说无相。此中无法可名无相。亦无所属。亦无有法以为无相。亦无处所。阿难。我说无作。是中无法可名无作。亦无所属。亦无有法以为无作。亦无处所。阿难。如来虽说是可断法。而于此中无可断法。亦无断者无用断法无所断处。阿难。如来虽说是可证法。而于此中无所证法。亦无证者。无用证法无所证处。阿难。如来虽说是可修法。而于是中无所修法。亦无修者。无用修法亦无修处。阿难。如来虽说是散坏法。而于是中无法可坏。亦无坏者。无用坏法。亦无坏处。阿难。如来虽说是有为法。而无有法是有为也。亦无所属亦无所用。是有为法。阿难。如来虽说是无为法。而于其中无无为法。亦无所属亦无所用。是无为法。阿难。如来虽说垢法。而于是中无法是垢。亦无所属亦无所用。是垢法也。阿难如来虽说净法。而于是中无法是净。亦无所属亦无所用。是净法也。阿难。是则名为一切法印不可坏印不可变异。于是印中亦无印相。阿难。若诸菩萨能得此印。是名真实人中师子能独步者无惊畏者。以师子吼恐诸外道皆令潜伏。降诸魔众。诸贪著者所不能及。怖增上慢动我见者。不信魔使悦诸佛子。能为十方一切众生。开佛法藏。能建法幢。击大法鼓。吹大法蠡。令诸佛子得饮法味分别法施。能演说法充足善入。阿难如师子王从所住出三发声吼。师子之子闻是声已。喜而奋迅无所怖畏顾视四方。阿难。是诸大智师子之会无恐畏会大智士会。为真菩萨深发无上菩提心者。善根未熟。若闻如是诸法实相师子吼声。不惊不畏更增喜心。阿难。如师子王随所住处独步无畏。如是大师子会无恐畏会。有于佛法发大庄严发无等侣无二庄严。作如是念。我当独得成无上菩提。当无等侣证诸佛法。阿难。如师子王有师子牝。若怀妊时一受无二。阿难。是师子会无恐畏会大菩萨会。所有菩萨发大乘心。更不复受二乘之念。阿难。如师子王欲害众兽。若大若小等加一力。阿难。是师子会无恐畏会大菩萨会所有说法。皆以一心普令等解。是故阿难。今此大会名师子会。
佛说华手经卷第十上坚德品第三十三
　　尔时会中有一比丘名曰坚意。即从坐起。偏袒右肩。恭敬合掌。白佛言。世尊。我欲供奉是经法故。亦欲供奉三世诸佛及诸菩萨学是法者。亦欲劝助令增善根。以是事故。今以所珍奉上世尊。即以上衣散如来上。又执中衣而白佛言。今以此衣奉献世尊。愿于来世在在所从闻此法者。随佛意故亦奉是衣。即时坚意往诣星得比丘所言。汝善知识。佛赞我故共以此衣奉上如来。即与星得共持是衣。为增善根欲以上佛。即时如来现大神力。尔时阿难及诸四众。皆于衣中得见如来种种神变。阿难白佛言。希有世尊。如来虽知故问。阿难。汝见何义名为希有。尔时阿难欲明此事。以偈白佛。
　　我等于此衣　　见无量菩萨
　　勇心发菩提　　赞佛已飞去
　　又见诸菩萨　　皆从此衣中
　　取无量百千　　阿僧祇种衣
　　取是诸衣已　　即奉十方佛
　　我见此彼处　　无量神通力
　　奉上佛衣者　　佛皆与授记
　　是人渐行道　　皆当得作佛
　　随其所住处　　皆能净佛土
　　众生各各谓　　于此处成佛
　　又见无量亿　　种种诸伎乐
　　从是出法音　　空中闻佛声
　　我见三千界　　诸佛皆充满
　　世尊我今念　　自谓非声闻
　　神通力希有　　曜惑我心目
　　我今以圣智　　观三界皆空
　　我于此空智　　及尽无生智
　　如是众智中　　常不失正念
　　但以业报根　　于中有错谬
　　四众咸欢悦　　飞在于空中
　　皆悉坐众宝　　千叶莲华上
　　又于此衣中　　见十方世界
　　诸佛世导师　　及大众围绕
　　又见诸上人　　行不思议施
　　为求菩提故　　常亲近诸佛
　　以知是因缘　　能大利众生
　　能自身现化　　遍十方说法
　　我衣中所见　　其事不可尽
　　见衣中菩萨　　欢喜心尊敬
　　如梵王自在　　了达神通力
　　多闻大辩才　　皆得陀罗尼
　　转佛正智轮　　如是遍十方
　　又见诸菩萨　　所游诸世界
　　皆变成众宝　　华香诸庄严
　　见佛坐道场　　转无上法轮
　　如是佛神力　　皆于衣中现
　　能于诸世界　　变化若干形
　　说法为利益　　皆令住菩提
　　今所见希有　　是事难可信
　　佛神力无量　　能示于众生
　　佛为良福田　　受施中第一
　　施者得大果　　能断一切苦
　　若我千万劫　　称扬不能尽
　　为谁故示现　　如是神力事
　　谁当净佛土　　修是菩萨道
　　谁得此神力　　愿佛断我疑
　　七宝诸莲华　　其大如车轮
　　众菩萨坐上　　游空到十方
　　觐佛已还此　　即逮无上觉
　　世界广严净　　现不思议力
　　我于此世界　　见有一菩萨
　　勤进行菩提　　手执衣而立
　　愿佛说是事　　云何而修学
　　此必昔曾无量施　　亦行无量随喜心
　　愿与一切众生共　　是故今见皆得乐
　　世尊为我说是事　　断一切众心所疑
　　是故比丘造此愿　　为是星得为坚意
　　佛告阿难。且待须臾。坚意菩萨欲有所问后当答此。时坚意菩萨白佛言。世尊。欲有所问。若佛听许乃敢咨请。佛告坚意。恣汝所问。当为汝说令得欢喜。时坚意言。世尊。所言入法门者。云何为法。云何为门。云何得入。唯愿世尊。具分别说此名为法。是名为门。如是得入。此名入者。尔时坚意。以偈问曰。
　　云何为上法　　云何是法门
　　云何入此门　　唯愿答是义
　　云何入是门　　能得佛菩提
　　云何说法时　　辩才无穷尽
　　是法从何来　　今来住何所
　　云何于诸法　　其念不错谬
　　云何名入相　　云何名已入
　　云何说法时　　诸法现在前
　　说种种法时　　云何心不乱
　　云何无量劫　　辩才不断绝
　　如是诸菩萨　　为何所志求
　　说法无边际　　而无增上慢
　　是菩萨先世　　云何施回向
　　世世说法时　　辩才不断绝
　　本云何持戒　　云何净修戒
　　云何戒回向　　而心不劣弱
　　云何修行忍　　云何修习忍
　　以是故能到　　无尽无上际
　　云何发勤进　　云何如修习
　　常能于世世　　不离佛菩提
　　云何起禅定　　云何而修习
　　于定观何法　　能得无尽辩
　　云何求智慧　　亲近而修习
　　是慧在何处　　而得不断辩
　　住无上善法　　说诸法实相
　　思量佛智慧　　甚深寂灭空
　　读诵种种经　　决定诸义趣
　　而不欲演说　　以离实智故
　　我问佛是义　　断一切众疑
　　于未来世中　　当有诸法师
　　云何当亲近　　云何咨问法
　　云何修法行　　云何拥护法
　　以处非处力　　为我说是义
　　令我断未来　　一切众生疑
　　尔时佛告坚意菩萨。善哉善哉。能问如来是甚深义。汝于过去无量佛所久殖德本。供奉礼敬咨受难问。坚意。我念汝昔于此世界虚空分中。曾从六万八千诸佛问如是义。诸佛答汝所问义时。无量众生得大利益。是故当知。汝于过去诸如来所深种善根。坚意。乃往过去无量无边阿僧祇劫有佛出世。号出宝光如来应供正遍知明行足善逝世间解无上士调御丈夫天人师佛世尊。寿命半劫。有七十亿阿罗汉众。皆悉漏尽心得自在。出宝光佛与诸大众。游行国邑俱共安居。是时阎浮提地大广博。纵广七万由旬。尔时世有刹利灌顶转轮圣王。名上坚德。王四天下。坚意。尔时阎浮提有八十亿城。皆悉广大。长四十由旬广三十由旬。安静丰乐人民炽盛。阎浮提中有一大城。纵广正等八十由旬。街巷端直行列相当。一一街巷各广五里。中有小城名曰安隐。上坚德王止住其中。坚意。是大城傍七万园林适无所属。众生普共游戏娱乐。有一大园纵广正等八十由旬。王所游观宝树七重周匝围绕。亦以七宝七重罗网罗覆其上。树间七重亦以七宝。七重墙壁七重宝堑周回围绕。时出宝光佛。与七十亿阿罗汉众恭敬围绕。游行诸国到安隐城。上坚德王。闻佛大众俱游诸国来到此城。心大欢喜往诣佛所。头面礼足于一面坐。尔时彼佛观王深心宿行因缘。即便为说断众生疑令众欢喜菩萨藏经。上坚德王闻法欢喜。作如是念。我今宁可以众妙具严饰此园。奉上如来令其受用。即于其中起七十亿诸僧房舍。妙衣覆地。有七十亿经行之处。床榻卧具亦七十亿。皆悉办已往诣佛所。头面礼足而白佛言。唯愿世尊。哀愍我故及诸大众受明日请。出宝光佛默然许之。王知受已顶礼佛足右绕已去。即于其夜。为佛及僧。备诸供具种种肴膳转轮圣王所食之味。晨朝诣佛而白佛言。饭具已办。唯愿知时。出宝光佛着衣持钵。与七十亿大阿罗汉恭敬围绕。往诣园中次第而坐。上坚德王。见佛及僧众坐已定。手自斟酌种种美味。恣其所须皆令饱满。知佛及僧饭食已讫。澡手涤钵。奉佛及僧各以一衣。如是施已自执金钟澡如来手。而作是言。我以此园及诸房舍经行之处床榻卧具并守园者。施佛及僧。唯愿受用。亦以自身供给于佛。佛告坚意。上坚德王供给出宝光佛。朝夕随时常来听法。如是乃至半劫。咨问彼佛诸法因果相续。佛随问答利益无量无数众生。坚意汝谓。彼时名上坚德转轮王者。岂异人乎。勿造斯观。即汝身是。坚意。我念汝昔于过去世。闻是法故。以无上供供养千佛。如来于今亦当为汝说此法门。入法相故。
法门品第三十四
　　佛告坚意。法名无思无虑无相无作无忆无念。净妙无缘无有文字。亦无言说不可显示。坚意。诸法不会诸根不可以智知。不可以无智知。非可知非不可知。复次坚意。法名众缘所成。如来能知。而如来知不可言说。而如来以不可说法。说是诸法。所有说道即是法门。何以故。以诸行印印一切法令一味故。坚意。诸法无尽尽际无尽故。坚意。诸法毕竟不增不减入尽际故。以是义故。如来以语言文字分别解说。坚意。阿字门入一切法。以阿字门分别诸法。先入阿字门。然后余字次第相续。是故言从阿字边变出诸字。从诸字边会成诸句。以诸句故能成诸义。是故如来。说阿字门入一切法。坚意。此是法门何等是法。坚意所谓法者。本来无作无说无示。无知故知无说故说无示故示。如是阿字。能作是一切语言。是名法门。若善男子善女人入是门者。得无尽慧及无尽辩。其无尽者过去无尽无尽尽中无相无说。诸有所知皆为无知。诸有所示皆为无示。有所分别皆无分别。故名无尽。坚意。是名为门。是为何门。是诸法门。何等是法佛所不得。又此门者观一切法入无思虑。何以故。一切语言皆非语言。一切言说皆无有尽一切言语皆如不离如。一切智皆非智。坚意是名金刚句也。何以故。名为金刚句耶。若法无作则不可坏。不可坏故名金刚句。诸法无业。若无有业则无有报。是故如来说一切法无业无报。是名法印。如来所可说业说报皆以是印。是印不可破坏。坚意。若善男子善女人欲知业报当入是门。坚意。一切诸法无来无去是入法门。我因是门为众生说生死差别。坚意。若善男子善女人欲入众生生死智者。以是印入是名法印。名无文字印无障碍印。坚意。如来有所言说。皆以是印。一切有身皆如来身。何以故。是诸身性不相违背。佛以是印说众生身相。是名身印。又以是印显示演说一切身相。何以故。坚意。诸法无门不可入故。法不可入以不出故。诸法无出不可入故。是故如来若有所说皆不离是无碍际说。以无碍际说一切法。亦以是际知诸众生随宜为说。坚意。无碍际者即无边际。无边际者即是一切众生性也。是名际门。入是际门则能开演千亿法藏。此法藏者即非藏也。坚意。如来众法藏中有所说法皆说是际。复有色藏受想行识藏。是藏非藏不自在藏。是名诸藏以阿字门入。尔时坚意白佛言。世尊。是门甚深。佛言。坚意。我不生念是深是浅。世尊。佛说法耶。坚意。不如凡夫所贪着说。随智者所解。名为如来说法如。如来如实所知无示无说。何以故。一切诸法不可说相。唯智者能知。凡夫若有所知皆著文辞。是故佛说文字语言即非语言。佛复告坚意。一切诸法如日明净。随所正观皆入无际。坚意。一切诸法皆能照明。能起一切智慧光故。坚意。一切诸法无所障碍。如虚空故。坚意。随着二法。是中如来行无碍眼。坚意。是名法眼。佛以是眼见一切法无障碍相。坚意。是名诸法无障碍门。善男子善女人若入是门。诸所言说皆有利益。皆无障碍皆示义趣。皆说深义无所贪着。复次坚意。诸法无垢不染不离。坚意。法无所属。以不受故。坚意。一切法无边。本末不可得故。坚意。诸有所说文字语言。当知是中无有文字亦无语言。坚意。是文字门云何有入。但说是法无有障碍。是名为入。坚意。如是入者即名非入。入法性故。坚意。如来所说诸三昧门为何者是。坚意。有一相三昧。有众相三昧。一相三昧者。有菩萨闻某世界有某如来现在说法。菩萨取某佛相以现在前。若坐道场得无上菩提。若转法轮。若与大众围绕说法。取如是相。以不乱念守摄诸根。心不驰散专念一佛不舍是缘。亦念是佛世界之相。而是菩萨于如来相及世界相了达无相。常如是行常如是观不离是缘。是时佛像即现在前而为说法。菩萨尔时深生恭敬听受是法。随所信解若深若浅。转加宗敬尊重如来。菩萨住是三昧闻说诸法皆坏败相。闻已受持从三昧起。能为四众演说是法。坚意。是名入一相三昧门。复次坚意。菩萨住是三昧。还能坏灭是佛相缘亦坏自身。以是坏相坏一切法。坏一切法故入一相三昧。从是三昧起能为四众解说是法。坚意。是名为入一相三昧门方便。复次坚意。菩萨缘是佛像而作是念。是像从何所来我何所趣。即知佛像无所从来我无所至。菩萨尔时作是念言。一切诸法亦复如是。无所从来去无所至。菩萨如是行如是念。不久当得无碍法眼。得法眼已便为诸佛之所知念。诸甚深法皆现在前。以是深法得无碍辩。虽讲说法而不见法。坚意。如来于过去世无碍智慧。亦诸相中智无障碍。于过去世亦不作缘。亦非不知不随忆想。坚意。菩萨亦如是。住是三昧虽演说法不见是法。菩萨住是三昧深修习故。随所闻因缘第二佛。取相现前。若坐道场得无上菩提。若转法轮。若于大众围绕说法。菩萨亦受持是第二佛法。亦不舍本佛相。亦见是佛。而是菩萨俱缘二佛。取相现前听受说法。坚意。是亦名为入一相三昧门。复次坚意。菩萨以善修习一佛相故。随意自在欲见诸佛皆能现前。坚意。譬如比丘心得自在观一切入取青色相。能得信解一切世界皆一青相。是人所缘唯一青色。观内外法皆一青色。于是缘中得自在力故。坚意。菩萨亦复如是。随其所闻。诸佛名字在何世界。即取是佛及世界相皆缘现前。菩萨善修习此念佛缘故。观诸世界尽皆作佛。常善修习是观力故。便能了达一切诸缘皆为一缘。谓现在佛缘。是名得一相三昧门。坚意白佛言。世尊。以何方便。得是三昧。佛告坚意。于是佛缘系念不散不离是缘。是名三昧门。坚意。以是一缘了达诸法。见一切法皆悉等相。是名一相三昧。菩萨住是三昧又入法门。谓一切语皆如来语。一切有身皆如来身。不离如故。复次坚意。菩萨闻诸佛名。若二若三若四若五。若十二十三十四十五十。若百若千若万若过是数。一时专念尽现在前。及诸世界弟子众数。皆现在前恭敬尊重。亦念是佛具足妙身形色相好。尽现在前恭敬尊重。亦复一一取三十二大人之相及不虚行相。师子奋迅相。无见顶相。象王观相。取大光相。以信解观作无量相。亦取诸佛世界之相。以信解观作无量净相。亦取弟子众。以信解观作无量相。尔时作是思惟。如是诸佛从何所来我何所至。即知诸佛及以己身无所从来亦无所至。如是观知如是信解。尔时菩萨作如是念。如是事中无有定法。名为如来。如是观时知一切法空无所有一相无相。用无相门入一切法。如是信解达知一切诸法一相。坚意。菩萨能缘诸佛系念一处。是名众相三昧门。坚意。若是菩萨入是三昧。了达诸法一相无相。是名众相三昧。菩萨住是三昧所知所见无非如来。又亦不见不知如来。所知所见无非是法。亦不见法。所有知见皆佛弟子。亦不见不知佛弟子众。所知所见无非说法。亦复不见不知说法所有见知无非是缘。亦不见缘。所有见知无非是辩。亦不见辩。诸有所见无非佛土。亦不见佛土。诸所有见无非世界。亦不见世界。诸所有见无非众会。亦不见众会。无法不说而无所说。无法不现亦无所现。无不信解亦无信解。无不分别亦无分别。无法不坏亦无所坏。无法不出亦无所出。无法不照亦无所照。坚意。是名诸菩萨三昧门。入是门者当于诸法得无碍智。能如是观名无碍眼。于是事中亦不贪着。是名法眼。坚意。菩萨以是三昧能得无碍无边辩才。尔时坚意菩萨白佛言。世尊。几所菩萨于当来世成是三昧。能得无量无边辩才。何等菩萨于当来世成是三昧。能得无量无边辩才。坚意。菩萨若于后世从比丘所闻是三昧。当知是比丘成是三昧。能得无边无量辩才。坚意。如汝所问几所菩萨成是三昧。得无边辩。若人常修是三昧者。此则能成得是三昧。亦得无量无边辩才。坚意。是门能开八百法藏。于今现在阿閦佛土诸菩萨者常用是门。坚意。于是一门摄一切法门诸三昧门。是名重句门。是故坚意。若人如法欲入法门是三昧门重句门者。应当亲近诸善知识问。云何行云何观察云何修习。当随其教如说修行。坚意。若有四法当知是为善知识也。何等为四。一能令人入善法中。二能障碍诸不善法。三能令人住于正法。四常能随顺教化。有是四法当知即是善知识也。尔时世尊欲明此义。而说偈言。
　　当近善知识　　能障恶法者
　　能说佛所赞　　是人应亲近
　　随佛道教化　　能生人善法
　　如所闻安住　　能增益智慧
　　可近法当近　　应远法当离
　　离于恶法已　　当修佛所赞
　　若欲得辩才　　亦欲演自智
　　当疾修是定　　常随善知识
　　随所教修行　　于法无秘吝
　　自所得善法　　亦应为他说
　　深心行是法　　舍离诸谄曲
　　常近善知识　　修行如是法
　　故近善知识　　应离恶知识
　　从是得多闻　　疾得是三昧
　　复次坚意。若有四法。当知是为善知识相。何等为四。善知教化。善知修道。知教化过。知修道过。坚意。有是四法。当知是为善知识也。尔时世尊而说偈言。
　　知教化修道　　亦知是过失
　　既知是法已　　今住无碍法
　　坚意。复有四法。当知是为善知识相。何谓为四。知地知说知人知行。云何知地。随人知地。云何知人。随其所行能知。是人住多欲地。是人住多恚地。是人住多痴地。是人住定欲地。是人住定恚地。是人住定痴地。是人住定欲恚地。是人住定欲痴地。是人住定恚痴地。是人住定欲恚痴地。众生若在三不善等诸地。皆悉能知。知已随所住地如应教化。随诸菩萨种种欲乐。皆悉能知。坚意。若人成是四法者。当知是为善知识也。坚意。复有四法。当知是为善知识相。何谓为四。能调伏语令人住甚深法中。能随时教随时消息。尔时世尊即说偈言。
　　知随人所行　　诸地有差别
　　知随地教化　　故能速得成
　　能说法调伏　　令住甚深法
　　随时而呵责　　亦随时消息
　　虽有善好言　　非时则不受
　　是故有智者　　随时而从舍
　　坚意。复有四法。当知是为善知识相。则能令人修是三昧。何等为四。能令弟子出家行离。又能令人入深法观。能令住定。于一切缘而无所碍离于诸相。坚意。有是四法。当知是为善知识也。佛说偈言。
　　若人赞出家　　及行离住处
　　令弟子住中　　是名善知识
　　令住第一义　　甚深妙法中
　　令住无相定　　是真善知识
　　复次坚意。菩萨若成四法。能修习是三昧何谓为四。舍离自心随顺师意离于诸缘。为是三昧常勤精进终不懈息。亦为欲得是三昧故。乐住闲处离众愦闹。菩萨若成是四法者。能得习是三昧。坚意。菩萨复有四法。能疾得是三昧。何谓为四。善取佛相乃至梦中亦见诸佛。善取说法相乃至梦中亦得闻法。为众生说而不疲惓。得深法忍坏诸法故。行无依定随离心故。坚意。菩萨有是四法。能疾得是三昧。尔时世尊说此偈言。
　　是人不舍　　诸世尊相　　常缘佛相
　　不离目前　　具足见佛　　相三十二
　　听佛说法　　谛取是相　　于深必定
　　法中得忍　　不依禅定　　乐随离心
　　非灭法故　　坏裂诸法　　诸法非法
　　是人所乐　　观诸相时　　无所分别
　　信解诸法　　皆是佛身　　不着言辞
　　不随他语　　自知是相　　亦为人说
　　菩萨若得　　如是法忍　　是名智者
　　逮是三昧　　近善知识　　修佛赞法
　　教化众生　　住深定法　　坚意菩萨
　　若有四法　　则能修习　　逮是三昧
　　何谓为四。善知缘相善分别缘。善知转缘。善知本行。有是四法。则能速成了达是定。尔时世尊而说偈言。
　　菩萨多闻有智者　　应为他说是三昧
　　又从诸佛闻善法　　亦应为人而演说
　　以缘佛身谛取相　　修是寂灭妙三昧
　　又于诸世尊身相　　深取种种差别相
　　三十二相及身相　　形相色相光明相
　　面貌眉间白毫峙　　当取如是人尊相
　　取是诸相在现前　　常当观察差别相
　　亦缘各各诸身分　　不以一法为佛身
　　以心分析诸佛身　　是心无形本性净
　　杂杂随缘念念灭　　在缘会生各异相
　　既知心相不暂停　　当知是缘亦生灭
　　是法皆从分别生　　若无分别是最乐
　　善知心性是转相　　亦知诸缘是转相
　　知世界空皆如炎　　能知是已念不乱
　　能如是知诸法义　　即能变化多佛相
　　而于佛相无所著　　知诸世界皆空故
　　于诸缘中不取相　　当知身心是转相
　　如是法中能了达　　故能疾得是三昧
　　于说法时现神力　　亦于所说无错谬
　　能令众生起善福　　亦能疾得如是法
　　坚意。菩萨有四法能成是三昧。成已能为他说。何谓为四。为得是三昧故勤行不息昼夜经行。若欲坐时先念诸佛坐于道场今现在前。法施众生无所吝惜。于说法者现如世尊。分析自身不依于法。以无依止为众说法。菩萨能如是行如是念如是缘。安处法座广行法施得是三昧。或有菩萨从法座起得是三昧。复次坚意。菩萨若成四法得是三昧。何谓为四。菩萨为出家人修远离行舍愦闹故。但畜三衣离贪着故。于在家众及出家众不作诸缘。离非时过故。得深法忍乐空寂故。坚意。菩萨成是四法得是三昧。坚意。在家菩萨若成四法能得是三昧。何谓为四。菩萨若在居家受持五戒。常日一食依于塔庙。广学多闻达知诸论。亦应亲近诸善知识善能教化是三昧者。坚意。在家菩萨有是四法能得是三昧。复次坚意。在家出家菩萨若成四法得是三昧。何谓为四。具足持戒净行活命离诸疑悔。为是三昧不贪身命不依于法。随所从闻及能教化是三昧者。于是人中生世尊想。修习如是念佛三昧时。应离悭心。坚意。若有在家出家菩萨。有此四法得是三昧。坚意。若人发大乘心欲得是三昧。当修四益法。何谓为四。应顺观身不生身觉。应顺观受不生受觉。应顺观心不生心觉。应顺观法不生法觉。坚意。菩萨成是四法者助是三昧。尔时世尊欲明此义。而说偈言。
　　菩萨应修习　　佛所赞念处
　　比丘自行处　　能得是三昧
　　当应分析身　　亦不应依止
　　以无依止心　　当得是三昧
　　于受心法中　　亦无所依止
　　是法不思议　　当得是三昧
　　应修习四禅　　及修四正勤
　　不依止是法　　当得是三昧
　　于四如意足　　及四无碍智
　　当修习是法　　莫生悭吝心
　　应安住戒中　　亲近善知识
　　说是三昧者　　应生世尊想
　　以多闻为本　　从是起三昧
　　随诸佛所说　　如教而修学
　　是名为上眼　　法眼无有上
　　是中无障碍　　以教化众生
　　是众经之本　　能生多闻法
　　菩提从此成　　是故常修学
　　佛所有十方　　及四无碍智
　　皆从是中出　　是故当修学
　　菩萨能得是　　佛所说三昧
　　是人说法时　　辩才不可尽
　　是人于诸法　　能达知等相
　　如海无增减　　无能穷竭者
　　若得是三昧　　不随他人教
　　若听受法时　　不观他人说
　　诸天鬼龙王　　夜叉紧陀罗
　　人非人众等　　观菩萨所说
　　此下丹乡有　　皆言云何住　　云何而修学
　　从何得此法　　今为我等说　)
　　住是三昧故　　知众生深心
　　亦知心所乐　　随宜为说法
　　今我是经中　　有所说诸佛
　　住是三昧故　　悉知其名字
　　亦能知诸佛　　所说种种法
　　随心所缘念　　即时皆能知
　　一切诸世尊　　所有弟子众
　　住是三昧故　　皆悉能见知
　　知诸佛世界　　种种庄严事
　　亦知彼受量　　得是三昧故
　　知诸劫岁数　　及日月时节
　　十方世界中　　诸佛两足尊
　　皆知是诸佛　　亦知是佛土
　　亦知诸世尊　　若干差别名
　　善修是三昧　　故能悉知见
　　亦知诸世尊　　所有弟子众
　　为众所说法　　皆悉能知见
　　一切佛所行　　及诸深妙法
　　善习三昧故　　皆悉能知见
　　于未来世中　　无量诸世尊
　　字名及种姓　　一切悉见知
　　亦知其寿量　　及诸弟子众
　　所说诸经法　　皆能悉了知
　　知诸佛世界　　及种种庄严
　　诸佛灭度后　　法住之久近
　　住是三昧中　　皆悉知此事
　　故求多闻者　　当修是三昧
　　常修是三昧　　达知诸义趣
　　当知是三昧　　入佛智初门
　　从是生众生　　亦生佛智慧
　　亦于中出生　　无量诸福德
　　若有人发心　　求无上菩提
　　尽供过去佛　　及诸弟子众
　　为供一一佛　　及诸弟子众
　　能舍满三千　　大千界珍宝
　　以尔所财宝　　具满一劫中
　　皆如是供给　　诸佛及圣众
　　于未来世中　　所有诸世尊
　　亦皆尽供给　　及诸弟子众
　　坚意汝当知　　是人所得福
　　求佛无上法　　不可思议智
　　若人求佛道　　修习是三昧
　　从是三昧故　　多闻转高胜
　　既得多闻已　　广为众生说
　　是福过于彼　　不可得思量
　　是福无有量　　能增长智慧
　　若修是三昧　　不须供诸佛
　　若以香涂香　　衣食及汤药
　　以此供诸佛　　不名为真供
　　如来坐道场　　所得微妙法
　　若人能修学　　是真供诸佛
　　若求佛道者　　欲得见诸佛
　　应勤修是法　　疾得是三昧
　　若闻是三昧　　能生欢喜心
　　当知是众生　　曾见数千佛
　　复次坚意。若善男子善女人求佛道者。供给严饰如来塔庙。则得具足四大净愿。何谓为四。能得第一净妙色身。能得常生离诸难处。亦能坚心受持善法。能见诸佛得不坏信渐。当逮得无上菩提转妙法轮。是名为四。尔时世尊欲明此义。而说偈言。
　　智者能供给　　诸佛尊塔庙
　　能具圣所赞　　四种大净法
　　常生离难处　　能得正真见
　　常能见诸佛　　见已心亦净
　　得深信坚固　　不动如须弥
　　毕定得佛智　　速转无上轮
嘱累品第三十五
　　复次坚意。若善男子善女人发大乘心。若佛现在若灭度后。众华璎珞若上华香以为供养。以是缘故得八具足福。身色具足。财物具足。眷属具足。持戒具足。禅定具足。多闻具足。智慧具足。所愿具足。是名八具足福。尔时世尊欲明此义。即说偈言。
　　若求佛道者　　供给佛塔庙
　　世世得福报　　汝当一心听
　　常具足身色　　见者心得净
　　福德大财富　　及得善眷属
　　安住于戒中　　能深入禅定
　　得多闻智慧　　无量如大海
　　诸有所愿求　　皆悉能具成
　　世间中尊上　　第一良福田
　　以是善根故　　得相三十二
　　相相各明显　　以是严其身
　　是一一诸相　　以众好严饰
　　一一诸相中　　各有八十光
　　是一一光中　　其明甚清彻
　　于八十种好　　亦出诸光明
　　从诸善业缘　　亦从愿故生
　　随诸愿差别　　故得如是相
　　足轮相一指　　以众好庄校
　　是福德神力　　汝当一心听
　　我是足指中　　有好名照明
　　有光名极高　　安住于此中
　　能演出光明　　犹如过爱珠
　　是光如半月　　在于须弥山
　　有相名坚集　　有八十亿光
　　诸光各有名　　亦各有明色
　　我从一光边　　出千种色明
　　围绕大千界　　下方作佛事
　　我今若普放　　善业所得光
　　世界若大小　　一切皆迷闷
　　从是光现无量佛　　遣到十方诸世界
　　广化众生作佛事　　有如是等神通力
　　我有三昧能普照　　用是三昧见世界
　　此三昧名须弥相　　是中有光名善法
　　有三昧名首楞严　　于一切中为最胜
　　因以净心故能得　　通达十方无挂碍
　　有人见佛现灭度　　或有见佛初入胎
　　有人见生无所畏　　其心安静行七步
　　或有人见坐道场　　谓我方今始成佛
　　又复见我转法轮　　又见修行菩萨道
　　汝等观是三昧力　　佛住是中得自在
　　有人知我寿劫数　　或有知我寿半劫
　　有见我寿一小劫　　若二三四若过是
　　有见我寿一亿岁　　又见过是若复少
　　此阎浮提世界人　　知我寿命八十岁
　　又见我寿一日夜　　又人知我寿长远
　　或有三千大千界　　谓我寿天一日夜
　　我知是人心喜乐　　随其所乐为说法
　　随众所应为示现　　各各自谓为我说
　　见以欢喜生信解　　是佛希有神通力
　　我若示汝所为事　　一切凡夫皆狂惑
　　如来所行所为事　　汝等设见亦不识
　　菩萨若知我深行　　是人便能转法轮
　　诸说法者各所乐　　不能尽知我所行
　　若不能知普智行　　是人所说甚微浅
　　若闻是法心退没　　我以是故无所说
　　若人能知普智行　　是人心终不退没
　　知一切法皆悉等　　是人随顺我所行
　　坚意当知是诸经　　于将来世无受者
　　唯除此会八菩萨　　今于我前合掌立
　　坚意当知如是人　　则能知我甚深行
　　亦为先会法之首　　常能照然佛法炬
　　常教众生菩提心　　常为诸佛所称叹
　　如今于我现前立　　过去佛前亦如是
　　如恒沙数诸世尊　　是人皆现于前立
　　时五百人从坐起　　合掌白言当护法
　　皆是佛听护法者　　坚意汝亦在是数
　　复有八十菩萨起　　皆为救护佛法故
　　世尊我于未来世　　受持佛法如说行
　　当于浊乱恶世中　　广说流布是法种
　　世尊寻便为授记　　即飞空中七多罗
　　八十亿人得深喜　　各各自闻得受记
　　尔时佛告阿难曰　　汝能于后恶世中
　　受持如是诸经不　　答言世尊我不堪
　　佛知故问迦叶言　　汝能于我灭度后
　　受持如是诸经不　　答言世尊我不堪
　　我能把持三千界　　及大海水诸山林
　　诸余粗重悉能持　　不能恶世护持法
　　今世比丘多弊恶　　不随世尊所教法
　　何况世尊灭度后　　谁能信受是深经
　　必当语我如是言　　汝年老耄无智慧
　　云何反能教我等　　利根聪辩解义者
　　世尊如是弊恶人　　乐世文颂外道论
　　舍离甚深禅定乐　　皆悉乐着世俗事
　　多欲难满无厌足　　贪着美味求利养
　　我不能救是恶人　　见已反增我忧恼
　　我在空闲独处时　　释梵诸天来语我
　　我世尊说如是法　　令多众生住圣道
　　有某比丘得无漏　　某得神通到彼岸
　　我闻是已心喜悦　　而答释言何足怪
　　于后恶世释梵天　　来至我所啼哭言
　　大德当知佛法坏　　我闻是已怀忧恼
　　不能广说是罪缘　　亦复不能持此经
　　亦不能为作证明　　恶世比丘难与言
　　时诸天神皆啼哭　　尔时佛告迦叶言
　　我亦先知汝不能　　受持拥护我法种
　　我诸声闻弟子等　　无能受持如是经
　　但诸菩萨承佛力　　则能受持如是法
　　于后恶世或生疑　　我今当断此人惑
　　是经何故先来无　　但是比丘自造作
　　或见是经多无量　　为读诵故心惊畏
　　是经广博多散乱　　谁能读诵令究竟
　　若人今见汝问我　　亦闻我今为汝说
　　是人于后甚恶世　　能闻是经得欢喜
　　佛说如是护法时　　无量众发菩提心
　　是诸众生皆念言　　我于来世听是法
　　后当供奉诸世尊　　一心求觅佛大智
　　供给舍利及塔庙　　种种严饰尊形像
　　尔时阿难从坐而起偏袒右肩右膝着地。合掌白佛言。世尊。当何名为此经。云何受持。佛告阿难。此经名为摄诸善根。亦名福德所依。亦名安慰诸菩萨心。亦名菩萨所问。亦名断一切众生疑。当如是持。佛说是经已。慧命阿难坚意菩萨诸天龙神乾闼婆阿修罗人非人等一切大众。皆大欢喜信受佛语。
