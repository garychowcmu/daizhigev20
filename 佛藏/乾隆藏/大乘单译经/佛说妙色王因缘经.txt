佛说妙色王因缘经一卷


大乘单译经
佛说妙色王因缘经一卷
唐三藏法师义净奉制译


　　

佛说妙色王因缘经
　　如是我闻。一时薄伽梵。在室罗伐城逝多林给孤独园。尔时世尊从定起已。为诸四众演说无上甘露妙法。时有无量百千大众前后围绕。诸根不动听闻法要。时诸苾刍既见大众身心寂静殷勤听法。咸皆有疑白佛言。世尊。唯愿慈悲为断疑网。如来大师无上法王。今此坐中听法诸人。何故殷勤身心不动。听闻妙法如饮甘露。
　　世尊告曰。汝等苾刍。我于往昔为求法故。敬心殷重。汝等谛听。善思念之。吾当为汝说彼因缘。乃往古昔于婆罗痆斯大城中。有王名曰妙色。以法化世。国土丰乐人民炽盛。无诸斗战诈伪怨贼。亦无病苦灾横之事。稻蔗牛羊在处充满。亦无瓦砾荒梗棘刺。恩育兆人如观一子。其王敬信意乐贤善。自利利人发坚固愿。有慈心希大法。愍人众爱群官。除去悭贪常为大舍。王之夫人名曰妙容。颜貌端正威仪详审。众德圆满人所爱乐。其王唯有一男名端正。子年虽幼小忠孝仁慈。王所爱念无离左右。后于异时其妙色王心悕胜法。召集群僚而告之曰。我于妙法情生渴仰。卿等宜应为我询访。时诸大臣前白王曰。大王当知。大觉世尊出兴世者方有妙法。王报臣曰。今虽无佛试为我求。时王即便以箱盛妙金宝悬于幢上。鸣鼓宣令普告四方。若有为我宣胜法者。我以金箱报其恩德。广设音乐而庆赞之。如是诏召经历多时。竟无一人能为说法。时王渴仰怀忧而住。
　　尔时帝释。遍观下界谁善谁恶。谁于胜因情无懈倦。遂见此王为法忧恼。便作是念。此妙色王久悕胜法。我当试之其事虚实。遂即化作大药叉身手足异常面目可畏。来至众中而白王曰。仁求胜法我能说之。王闻法音欢喜踊跃。告药叉曰密迹主有妙法者。幸愿为说我当谛听。药叉告曰。大王今者。生轻法心谓为易得即令宣说。事不应然。我身饥虚何能为说。王闻语已。寻命膳官。所有上食速宜奉进。药叉告曰。王厨之食非我所餐。唯人热血肉是我常食。王曰。人之血肉何可卒求。药叉曰。王之爱子宜应见与。王闻此语便作是念。我久辛苦寻求胜法。今闻法音便成无价时端正子在父边立。闻是语已。跪白王曰。唯愿父王勿生忧恼。父之所望当令满足。可持我身奉密迹主以充其食。王曰。汝见求法舍所爱身。善哉丈夫。随汝所乐。其端正子即便以身奉上药叉。药叉受已对王大众。分裂其身啖肉饮血。王虽见此慕法情深了无惊惧。时密迹主复告王曰。我仍未饱更与汝妻。时妙容夫人亦在王侧。闻斯语已。亦同其子身奉药叉。药叉受已啖其血肉。复告王曰。然我饥虚尚未充足。王便白言。密迹主一子已施妻复重食。尚云饥虚。随意当取。我愿供给无退转心。药叉告曰。王之自身宜与我食。王曰善哉。实不敢吝。然我身死如何闻法。今我先可听其妙法。既受持已当即舍身。是时药叉共王立要。即于无量百千万亿大众之中。说胜妙伽他曰。
　　由爱故生忧　　由爱故生怖
　　若离于爱者　　无忧亦无怖
　　王既闻此胜妙法已。心生庆幸欢悦无量。告密迹主曰。我已闻法如说奉持。今我此身随意当食。时天帝释见王为法。身心不动如妙高山。知其必当证无上觉。舍药叉像复天帝形。信喜内充怡颜前进。一手携子一手持妻。而告王曰。善哉善哉。是善丈夫坚装甲胄破烦恼军。济度愚迷出生死海。观斯勇猛必当不久能成无上正等菩提。汝之妻子我今相付。时王即便白天帝曰善哉善哉。天主憍尸迦。降大慈悲为善知识。已能满我乐法之心。是时天帝于大众中忽然不现。
　　尔时世尊告诸苾刍于汝意云何。勿生异念。彼时妙色王者。即我身是。端正子者。罗怙罗是。妻妙容者。即耶输陀罗是。汝等当知。我往昔时为求法故。舍所爱妻子及以已身。尚无所吝。何况余物。由此缘故。今时所有一切大众从我闻法。专心听受无有疲厌。又由我昔求法忘劳。今于长夜为众说法亦无疲倦。汝等苾刍。当学于我恭敬尊重勤求胜法。既闻法已。如说修行勿为放逸。尔时诸苾刍及人天众闻佛说已。欢喜奉行。

 
