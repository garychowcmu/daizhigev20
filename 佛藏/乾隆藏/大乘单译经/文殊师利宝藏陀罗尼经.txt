文殊师利宝藏陀罗尼经一卷


大乘单译经
文殊师利宝藏陀罗尼经一卷
唐天竺三藏法师菩提流志译


　　

文殊师利宝藏陀罗尼经(亦名文殊师利菩萨八字三昧法)
　　如是我闻。一时婆伽婆。在净居天宫。与大菩萨摩诃萨众及无量净居天子。前后围绕供养恭敬尊重赞叹瞻仰如来。是时世尊正于众中。为诸大众说陀罗尼无量妙法。复为利益未来世中薄福诸众生等。便入三昧名曰演光。于其顶上放无量种种光明。其光旋环照无量无边诸佛世界。照已却来绕文殊师利童子。便入于顶。其光从顶入已。文殊师利即入三昧。名曰陀罗尼自在王。入此三昧已。文殊师利从于口中。出无量种种色相光明。其光出已。便入金刚密迹主菩萨顶中。尔时金刚密迹主菩萨。即从座起偏袒右肩。右膝着地向佛合掌。恭敬顶礼瞻仰尊颜。而白佛言。世尊往昔为我说如是言。我法灭后于赡部洲恶世之时。文殊师利广能利益无量众生当作佛事。唯愿世尊为我分别演说。于何处住复何方面能行利益。矜愍拥护诸众生故愿为说之。尔时世尊告金刚密迹主言。善男子乃能为诸有情发问于我。善哉善哉汝今谛听谛听善思念之。我今为汝分别演说。是时金刚密迹主菩萨。闻佛语已欢喜踊跃。整衣服一心受听。尔时世尊复告金刚密迹主菩萨言。我灭度后于此赡部洲东北方。有国名大振那。其国中间有山号为五顶。文殊师利童子游行居住。为诸众生于中说法。及有无量无数诸天龙神药叉罗刹紧那罗摩睺罗伽人非人等。围绕供养恭敬于是。世尊复告金刚密迹主言。是文殊师利童子。有如是等无量威德神通变化自在庄严。广能饶益一切有情。成就圆满福德之力不可思议。复告金刚密迹言。文殊师利有陀罗尼最极秘密心咒并画像坛印等法。于后末世佛法灭时。恶法增长诸灾兴盛。如此之时于当来世赡部洲中。薄福少智诸众生辈恶业增长。五行失序阴阳交错。风雨不调恶星变怪。天阿修罗斗战竞起。天人减少修罗增长种种诸灾。如此之时流行于世。恶鬼下降变为女身。与诸众生作种种病。所谓喉闭疔疮疥癞腹痛。疟病或一日二日三日四日。乃至七日一发。或患风黄痰病或头痛疮肿眼痛大小便利诸杂等病。其恶鬼神变身为虫狼虎豹狮子种种兽身。于世间中摄诸众生。啖其精气威失力衰。如此之时此赡部洲。无量众生横遭枉死。纵有诸医不能救疗。如是世时一日之时。有三十毗末啰数。是故金刚密迹主。我今令汝转与此陀罗尼法。令使众生展转受持。何以故此赡部洲所有众生。一念发菩提大善愿心。我辈众类何日能得离此烦恼苦海无明爱狱。如是善男子善女人。汝当拥护教化使益善根。广为流布此陀罗尼勿令断绝。常于三宝及佛塔形像处。发正信心虔诚顶礼。时时勿阙勤修善根。学菩萨行莫起非法。孝顺父母尊重师长。于诸贤善生奇特想。常以香华百味甘膳朝夕供养。勿令厌怠尊重赞叹。若解法人处珍重请法。若得陀罗尼咒已。于七日七夜每日受八关斋戒。诵此陀罗尼。尔时世尊大悲愍念。即说广深智雷音如来陀罗尼。即说咒曰。
　　南谟(上声)微补罗勃地严避啰孽[口　　栗]尔多啰(去声)社野怛他(去声)[薛/女]多(去声)野怛[(仁-二+爾)/也]他(去声)微补罗[薛/女]啰尔谛微补罗莎(去声)[口　　(隸-木+士)]微补罗瑜宁(上声)势阿囊(上声)攞细阿囊(上声)攞娑[薛/女]底孕[薛/女]多莎诃。
　　次说除一切障如来陀罗尼曰。
　　南么萨沫宁(去声)嚩啰儜微色剑毗奶(去声)怛他(去声)[薛/女]多(去声)野怛[(仁-二+爾)/也]他(去声)醯袂醯袂摩醯莎诃。
　　次说阿弥陀如来陀罗尼曰。
　　南谟阿(上声)弭多(去声)婆(去声)野怛他(去声)[薛/女]多(去声)野怛[(仁-二+爾)/也]他(去声)阿弭多(去声)那婆(上声)吠阿弭多三婆(上声)吠阿弭多微乞[口　　闌]谛莎诃。
　　次说功德处如来陀罗尼曰。
　　南谟(上声)愚(上声)儜羯啰(引)野怛他(去声)[薛/女]多(去声)野怛[(仁-二+爾)/也](去声)他伽(轻呼)伽囊(上声)羯[口　　(隸-木+士)]伽伽囊(上声)三婆(上声)吠伽伽囊(上声)枳[口　　栗]底羯[口　　(隸-木+士)]莎诃。
　　次说遍覆香如来陀罗尼曰。
　　南么三曼多言(上声)驮野怛他(去声)[薛/女]多(去声)野怛[(仁-二+爾)/也](去声)他三莽糁袂莎诃。
　　次说难胜行如来陀罗尼曰。
　　南么阿钵啰(引)尔多微乞啰莽[薛/女][口　　栗]尔多縒(且何切)弭宁(去声)怛他(去声)[薛/女]多(去声)野怛[(仁-二+爾)/也]他(去声)么么袂莎诃。
　　次说除慢如来陀罗尼曰。
　　南谟(上声)忙囊(上声)娑耽囊野怛他(去声)[薛/女]多(去声)野怛[(仁-二+爾)/也]他(去声)莽怒(轻呼)微输(上声)悌莽囊微戍诞宁(去声)莎诃。
　　次说断一切障如来陀罗尼曰。
　　南么萨么勃驮菩提萨怛嚩(引)难(引)南么萨沫宁(去声)嚩啰儜(上声)微色剑避奶(去声)怛他(去声)[薛/女]多(去声)夜阿啰诃谛三藐三勃驮野怛[(仁-二+爾)/也]他(去声)契谛羯啰陛入嚩里陛莎(去声)诃染(而阎切)拔宁(去声)娑担拔宁(上声)谟诃宁(上声)莎(去声)诃(去声)莽(去声)拏(上声)唎迦(引)野莎诃(去声)护袂达[口　　栗]摩达[口　　栗]摩质多(去声)曳莎诃(去声)达[口　　(隸-木+士)]微达[口　　(隸-木+士)]羯罗微孕羯噜多(去声)曳莎诃(去声)扇谛诘宁(去声)[口　　栗]嚩(引)粄奶(去声)莎诃(去声)杜噜杜噜地曳莎诃(去声)钵特忙娑(去声)[口　　(隸-木+士)]钵特忙三婆(上声)吠枳羯[口　　(隸-木+士)]诃蹬羯唎曳莎诃。
　　次说月光菩萨陀罗尼曰。
　　南么萨[口　　栗]嚩勃驮菩提萨怛嚩(引)难怛[(仁-二+爾)/也]他(去声)战捺[口　　(隸-木+士)]钵啰陛栴娜囊(上声)注[口　　栗]奶(去声)罽罗娑嚩底萨啰嚩勃驮地瑟耻多(去声)南谟(上声)弭谛莎诃。
　　次说文殊师利菩萨陀罗尼曰。
　　南谟(上声)痾(去声)哩也曼殊室哩曳菩提萨怛嚩(引)野怛[(仁-二+爾)/也]他(去声)若(而也切下同)曳若曳若野腊悌若野摩诃(去声)摩醯莎诃。
　　次说观世音菩萨陀罗尼曰。
　　南谟(上声)痾(去声)哩夜嚩路枳谛湿嚩啰(引)野菩地萨怛嚩(引)野怛[(仁-二+爾)/也]他(去声)伽(轻呼下同)伽囊[狂-王+(豸　　?)]伽伽囊(上声)糁谟(上声)榾[薛/女]谛伽伽囊(上声)微讫[口　　闌]多微讫[口　　闌]多曀尔袂尔波若袂尔莎诃。
　　次说普贤菩萨陀罗尼曰。
　　南谟(上声)痾(去声)哩也三曼多拔捺啰(引)野菩地萨怛嚩(引)野怛[(仁-二+爾)/也]他(去声)醯拔捺[口　　(隸-木+士)]摩诃(去声)拔捺[口　　(隸-木+士)]阿底(下以切)拔捺[口　　(隸-木+士)]微[薛/女]多啰若细摩诃(去声)微[薛/女]多啰若细醯莽嚩底羯[口　　栗]忙嚩啰宁微戍诞宁(去声)莎诃。
　　次说弥勒菩萨陀罗尼曰。
　　南谟(上声)痾(去声)哩也昧怛[口　　(隸-木+士)]野菩地萨怛嚩(引)野怛[(仁-二+爾)/也](去声)他(去声)昧怛[口　　(隸-木+士)]昧怛啰忙囊(上声)细莎诃。
　　次说虚空藏菩萨陀罗尼曰。
　　南么痾(去声)哩夜迦(去声)赊[薛/女][口　　栗]婆(去声)野菩地萨怛嚩(引)野怛[(仁-二+爾)/也](去声)他[薛/女][口　　栗]陛[薛/女][口　　栗]陛微戍诞宁(去声)莎诃。
　　次说无尽意菩萨陀罗尼曰。
　　南么痾(去声)哩夜讫洒野沫底菩地萨怛嚩(引)野怛[(仁-二+爾)/也](去声)他恶讫洒曳护恶讫洒曳护恶讫洒野羯[口　　栗]忙微戍诞宁(去声)护莎诃。
　　次说维摩诘菩萨陀罗尼曰(又云无垢称菩萨)
　　南么痾(去声)哩也微沫罗枳(去声)[口　　栗]多(上声)曳菩地萨怛嚩野怛[(仁-二+爾)/也]他(去声)枳(去声)[口　　栗]底多(去声)萨啰么尔宁(去声)啰底多(去声)萨啰么尔宁(去声)嚩日啰羯[口　　(隸-木+士)]嚩日啰三婆(上声)吠嚩日啰(引)陛诺迦[口　　(隸-木+士)]莎诃。
　　次说除一切障菩萨陀罗尼曰。
　　南么萨啰么宁(去声)嚩啰儜(上声)微色剑避奶(平声)萨菩地萨怛嚩(引)野怛[(仁-二+爾)/也]他(去声)萨啰摩嚩啰儜(上声)微色剑避奶(平声)莎诃驮睹微羯啰奶(平声)莎诃(去声)诞宁(去声)莎诃阿嚩[口　　栗]尔多迦(引)曳莎诃(去声)沫罗娜那宁(去声)娑诃(去声)菩地孕伽娜那宁(去声)莎诃(去声)阏啰忙涅[口　　栗]嚩嚩(引)比多迦(引)曳莎诃(去声)曀迦(引)啰(引)忙曳莎诃(去声)瑜伽槡啰(引)曳莎诃(去声)萨啰么勃驮毗色讫多(去声)曳莎诃(去声)没啰诃谋跛麌诃(去声)曳莎诃(去声)萨[口　　栗]么达啰忙毗色讫多(去声)曳莎诃(去声)萨啰么勃驮毗数多(去声)曳莎(去声)诃曀迦室[口　　陵]伽(引)曳莎诃(去声)河部多(去声)曳莎诃(去声)阿糁部多(去声)曳莎诃萨[口　　栗]么耨区(去声)钵闪满宁(去声)莎诃。
　　次说月光童子陀罗尼曰。
　　南么战捺啰钵啰婆(去声)野矩忙啰部多(去声)野怛[(仁-二+爾)/也]他(去声)钵啰陛钵啰婆(去声)嚩底达[口　　栗]忙微输(上声)地[口　　栗]婆鑁睹袂莎诃。
　　尔时佛告金刚密迹主菩萨言。若有善男子善女人。念诵此十八大陀罗尼者。七日七夜。彼人所有过去及现在世三业等罪。乃至一切诸障悉皆消灭身心清净。所有世间风痰冷热。诸余病等悉得除瘥。一切鬼神布单那鬼癫狂鬼。药叉罗刹执富那鬼毗舍阇者鬼。茶枳儞鬼并吸人精气。诸余一切鬼神。常去此人十二由旬。及饥荒疫病闪电霹雳之患不相损害。若男子女人身有灾厄。当于宅内安置舍利塔并佛形像。画文殊师利童子像。烧种种香沉香白胶等香。然灯散华上妙果蓏。百味饭食每日供养。书写受持读诵此经依法修行。勤加念诵绕塔行道。所有诸患及余灾厄悉当除灭。尔时世尊复告金刚菩萨言。此文殊师利法藏中。有真实法最上殊胜无可比法。能为众生作如意宝。能令所在国土人民皆发十善。若国王勤化十善。所作悉皆圆满。此八字大威德陀罗尼者。乃往过去无量百千恒河沙诸佛所说。为拥护一切行十善国王。令得如意寿命长远。福德果报无比最胜。诸方兵甲悉皆休息国土安宁。王之所愿常得增长。此陀罗尼能大利益。怜愍一切有情诸众生故。能断诸三恶道。能为一切作法。如佛现在处世无异。此是文殊师利菩萨自身。为利诸众生故。自变其身为八字咒神像。能满一切有情意乐等事。若人能暂闻忆念此陀罗尼者。即能灭四重五逆等罪。何况常念诵者。设使一切诸天有大福德。及十地一生补处。于中二大威力人。亦不能夺其福德。所作事业不能为障持八字人福。何况余小天人。及无威德龙神鬼而作障难设我住世恒沙亿劫。说文殊师利童子菩萨八字陀罗尼。为诸有情除罪生福成就事业。具满一切众生诸愿之法。非口所宣能尽其福。勤心念诵证者乃知。于今略说。汝金刚菩萨于我灭后以汝神力。于赡部洲广宣流布。使薄福众生持此八字陀罗尼。同汝神力令速超于三界。加功不退勿就余法。日夜精勤。作法念诵不计日月。毕见文殊童子。为现其童子身。悉了一切事断一切苦果。于现身中超入六地。具六波罗蜜。即能悉舍一切。进修不退速入八地。任运自在分身百亿。随类教化众生悉满其愿。见身获报如是。尔时世尊说此语已。默然而住顾视金刚菩萨。时金刚菩萨。即于会中从座而起。踊跃欢喜绕佛三匝。胡跪合掌瞻仰世尊。复白佛言向者如来所说。大圣文殊师利童子八字大威德陀罗尼。名字句义何者是也。八部之类愿皆乐闻唯愿说之。我亦欲闻闻已受持。持已常当益后未来一切有情。令离三痴八苦十缠。尔时世尊告金刚菩萨言。汝今谛听谛听当为汝说。此大威德八字秘密心陀罗尼。若有闻者。如从佛口禀受此陀罗尼句义。亦如佛住世无有异耳。能与众生于黑闇中作大明灯。尔时如来即为大众而说咒曰。
　　南么阿钵哩弭多(一)坏囊微宁湿嚩啰(引)[口　　誓]捺啰野怛他(去声)[薛/女]多(去声)野南谟(上声)曼殊室哩曳矩忙啰部多(去声)野怛[(仁-二+爾)/也](去声)他(去声)唵痾(去声)末啰吽却浙啰。
　　尔时世尊告金刚菩萨言。是八字最胜威德心陀罗尼。我今重复告汝一切大众心勿有疑。若见闻之者如佛在世。亦见文殊师利童子无有异也。能见诸佛神力不可思议。亦能作大神通变化自在。我今略赞此陀罗尼少分功能。若具说无量俱胝那庾多百千大劫不可说尽。如前已释。金刚菩萨若男女人于此陀罗尼发心念诵者。不能广办供养。在家种种迫迮不可具依法则。但能禁其身三口四制勒三痴。如上十恶永绝其源者。即念诵此陀罗尼忆持不忘。依时随分不阙多少供养。渐渐亦得成就。除不正心不发大乘菩提之心。于三宝处起不善心行恶业之人。一切小法尚不成就。何况佛之大法。文殊圣者轨仪而能成就。尔时佛重告金刚菩萨言。善男子若有男子女人。发心能忆诵此陀罗尼一遍者。即能拥护自身。两遍能护同伴。三遍即能大拥护国王。住十地菩萨亦不能越过此陀罗尼力者。何况诸小天魔龙神鬼类恶众生等。而能障碍。若诵四遍即能拥护妻妾男女。若诵五遍拥护一切眷属。若诵六遍能护一切城邑村坊。若诵七遍能护一切众生。若欲着衣之时当咒衣七遍。能除一切内外恶毒及诸灾难。若洗手面时当咒水七遍。能令一切众人生贵重心。所有诸恶人见者悉当降伏。自当敬重日夜忆念。见即欢喜心无舍离。若人患身体支节疼痛。咒暖水一百八遍。洗浴即得除愈。若每日早朝以水一掬咒七遍饮之。在身所有恶报悉得消灭。何况无灾厄者。及诸三业者亦得除愈。并得寿命长远。若咒饮食吃者一切诸毒不能为损。若见恶人及有怨家。当须念诵此咒。所有怨家起恶心者。当自降伏。恶心即灭。慈心相向。有恐怖处当须摄心。念诵此咒即得除怖。若欲卧时当诵此咒一百八遍。即得好梦善知吉凶。若人或患疟病。持此咒者视患疟人面。切诵此咒一千八遍。其患即除。若欲入阵。当取牛黄书写此咒带于身上。一切刀仗弓箭鉾槊不能为害。若入阵时。画文殊师利童子像。安于象马上当于三军前。先头而行引诸军众。彼凶愚贼自然退散。画像之法须作童子相貌。乘骑金色孔雀。若有一切众生见画像者。所有四重五逆等罪悉得消灭。常得面睹文殊圣者童子亲为教授。即得究竟解脱乃至佛果。于其中间不被三界烦恼痴心相应。是故劝念一切有情。行住坐卧当须念咒忆持不忘。时时每诵一百八遍勿令断绝。常得一切众生见者皆来归伏。恶人自当退散。若能每日三时念诵各一百八遍。所作称意所求诸愿悉得随心。一切皆得圆满具足。得大富贵所游无障。自在恣情受诸快乐。设临命终。即得圣者文殊师利童子亲现灵仪。为说大乘深妙法藏。闻法心大欢喜。即得普门三昧。得此三昧已。于烦恼生死当永隔别。即与文殊圣者及大菩萨同为眷属。位阶三地进修不退。住文殊圣者之位。同得佛智慧三摩地门。尔时佛告金刚菩萨言。善男子此文殊师利童子八字大威德力陀罗尼。若有国王王子妃后公主。及诸宰辅并凡庶类等。能书写此咒安于宅中。其家即得大富贵饶财常富。儿女聪明利智辩才。巧计相貌端严具好。人所爱乐。所出言音。众人所奉施行无违。象马畜类悉盛成群。奴婢宝货受用无尽。宅中灾祸自然消灭。善神护宅人福强盛鬼神无娆。设有鬼神皆是有福之鬼。皆护其人不求人短。尔时世尊复告金刚菩萨言。善男子此秘密陀罗尼不可思议。诸佛威德亦不可思议。若有人能诵此八字大威德陀罗尼者。复有画像之法。能建此像为益一切诸修行十善国王。设能于此陀罗尼。用少功力得大覆护。诸王王子妃后宫人婇女。百官宰相及诸士女。并诸国土一切人民。所有田宅悉皆拥护。凡此画像已。有人但能所在处安置。于中土境皆得安宁。设有恶贼水火刀兵。劫贼之横并得除灭。乃至非时疫病旱涝不调。虫霜损害亦悉除灭常得依时龙王降雨苗稼茂盛。国土丰熟无诸灾难。尔时金刚菩萨摩诃萨。白佛言世尊。向者所说广画像法。当云何作唯愿说之。尔时世尊告金刚菩萨。善男子凡欲画像。先看上好细氎。须拣择日月吉宿善曜太白直次。好时刻分吉祥善时。然后画像。于清净处扫洒已牛粪涂地。悬诸旛幢香华供养烧龙脑香。其[疊　　毛]须阔八肘长十二肘。于中先画释迦牟尼佛。坐七宝莲华座作说法势。佛右边。画文殊师利童子像。身佩璎珞颈挂胭珠。种种妙服庄严其身。童子色相如郁金色。胡跪合掌瞻仰如来作请法势。次画观音像。观音右边。画普贤菩萨。次普贤右边。画虚空藏菩萨。次虚空藏右边。画无尽意菩萨。又释迦牟尼佛左边。画弥勒菩萨。弥勒左边。画无垢称菩萨。无垢称左边。画除一切障菩萨。次除一切障左边。画月光童子。次月光左边画金刚菩萨(已上十菩萨两边各五位侍佛侧)各处其位坐七宝莲华上。皆画本形乃至手执并依本法。又于释迦牟尼佛上空中。更画七佛。所谓广大智甚深雷音王如来。除一切障如来。第三阿弥陀如来。功德处如来。普香佛。难胜勇雷音行佛。心不动佛。此之七佛皆须次第画之。其身皆作金色。各如作说法像。其画像上两边空处。各画一天仙。头戴华冠各手捧华槃。一手散华现于半身于云中。形貌端正种种严饰其体。其释迦牟尼佛所坐莲华出水池内。池中复现二龙王。一名难陀。二名忧波难陀。其二龙王于其池中现出半身。人身蛇首具有七头并皆白色。种种杂宝庄严其身。左边难陀龙王以右手托佛华茎瞻仰如来。以左手竖其五指。以大母指指于额上作归依势。右边龙王一如左边。其文殊师利童子下。画野曼德迦嗔怒王。仰观文殊师利童子。作悚惧曲躬受教势。于弥勒菩萨下。画持法人勿失本相手执香炉胡跪而坐。瞻视世尊如听法势。画像四边散画龙王。次画莲华及诸妙华。诸华等下画梵天摩醯首罗天四天王天等。次画四个阿修罗王。次画四个执鬼神曜王(已上左边侍从也)右边画那罗延天王帝释天王四天王。次画四个阿修罗王。次画四个执鬼神王(已上右边侍从也)各依本相貌画其身形。皆须手执器仗不得差错。次画九个执鬼神。现出半身合掌向佛观如来像。说此画像法已。尔时如来便以赞诵。即说偈言。
　　此妙画像法　　最胜殊功德
　　三世一切佛　　同赞不思议
　　我今演少分　　文殊童子德
　　若有诸智者　　能起壹念心
　　依法画此像　　获福德无量
　　供养生恭敬　　所有俱胝劫
　　四重五逆罪　　极苦诸恶业
　　观敬童子像　　报障皆当灭
　　世间中有所　　诸恶类众生
　　不信有三宝　　放逸破戒行
　　不惧一切罪　　堕于泥犁中
　　楚毒汤火恼　　轮转受诸苦
　　经于无量劫　　若遇此画像
　　能发一念心　　忻乐暂瞻视
　　或少刹那顷　　须臾不散乱
　　内发欢喜心　　此诸恶业辈
　　一切皆当灭　　获果福无量
　　何况行善业　　能修清净因
　　后得妙好相　　具足菩萨身
　　四众常瞻仰　　常行勤精进
　　愍念恶趣众　　于中常饶益
　　趍走为给使　　和光不同尘
　　教化令生信　　引之脱苦缚
　　过去有诸佛　　及现未来佛
　　无量俱胝劫　　皆行菩萨道
　　敷具与娱乐　　象马诸珍宝
　　头目髓脑等　　于诸三世中
　　上至于有顶　　下极风轮界
　　横括诸十方　　六趣四生类
　　有情之含识　　一心遍供养
　　事事无空过　　皆令给足之
　　使得心欢喜　　令发菩提心
　　速证无漏果　　成超三贤行
　　越阶初地位　　其福不可量
　　神力无比类　　虽有如是德
　　诵此陀罗尼　　能画文殊像
　　彼人获果报　　其福不可说
　　十方恒河沙　　尚有知其数
　　画像福德力　　无能知其边
　　若天及人王　　供养恒沙佛
　　并诸菩萨众　　声闻及缘觉
　　大威八部众　　劫劫恒供养
　　其福不可算　　若睹文殊像
　　或能持此经　　昼夜不废忘
　　取华香旛盖　　果味诸饮食
　　及持上七宝　　并敷妙衣服
　　不计年月岁　　日夜六时中
　　虔诚不忘念　　以施设上供
　　文殊童子像　　并持八字咒
　　复于时时中　　常于画像前
　　礼忏诸愆罪　　及赞大圣德
　　求愿诸悉地　　金刚三昧门
　　及佛菩提果　　乞证六神通
　　速悟七辩才　　愿如文殊等
　　演法无穷极　　导引群生类
　　令达于彼岸　　愿我久住世
　　似如大圣类　　不愿取佛果
　　于苦众生中　　同共一处生
　　不计劫长远　　恒持秘密藏
　　八字陀罗尼　　转转相嘱授
　　悉皆令受持　　并诸别部咒
　　皆于文殊像　　于前而作法
　　速超佛地果　　转劝诸余人
　　一念生随喜　　八字陀罗尼
　　愿证深法门　　一切三摩地
　　由如文殊等　　一切诸天人
　　持于本部咒　　不获悉地愿
　　瞻仰童子像　　赍持一华果
　　或以一涂香　　捧持遏伽水
　　胡跪而供养　　至心恭敬礼
　　期求心中愿　　悉获无有疑
　　称心依本愿　　我今重告汝
　　声闻及天人　　龙王阿修罗
　　金鸟王眷属　　摩睺罗伽等
　　鬼母及族类　　罗刹并药叉
　　人主及小王　　群臣凡庶众
　　速发大弘愿　　愿践文殊迹
　　行业速超齐　　上中下悉地
　　愿愿令成就　　一切诸有情
　　愿皆同我愿　　令使诸众生
　　习气皆顿灭　　愿登佛宝山
　　内外悉圆满　　证常妙法身
　　见真佛性珠　　如掌金刚宝
　　永寂入无余
　　尔时世尊复告金刚菩萨言。此八字大威德陀罗尼法中。有秘密最胜不可思议坛印轨则。于诸法中最广殊胜。若有比丘比丘尼善男子善女人。依法受持读诵书写修行。现世成就一切吉祥。诸事圆满寿命长远。众人爱敬生珍重心。命终之后得生天上受乐无量。或生王宫处尊重位。受富快乐身无病苦。得宿命智薄贪恚痴。善知因果宝重佛法。虽绍贵位心无憍慢。宿因力强习读大乘。愍念一切心无胜负心常利有情。若下流生于诸人中贵豪英俊。宣言辩利人所爱乐。寿命长远中无灾横。所于求愿事与心规者无人违信。尔时金刚菩萨白佛言。世尊向者所说于此法中。有秘密坛法其事云何。唯愿知来当为广说。尔时世尊告金刚言。善哉善男子善女人等。发信敬心作坛法者。先须拣择清净殊胜上地。当得地已。皆须深掘除去瓦砾塼石荆棘毛发灰糠粪等秽。除去不净物已。取好净土坚筑令平。量取其地东西南北。正取八肘或四肘。取于香水涂其地上使令明净。然后取其牛粪以香水和。复涂地面使令三遍。然后复取稠香水以洒坛地。即取白绳量取八肘。东西南北以等度其地。以粉点定长短。分布坛院以作三重。四面开门。量定位界勿使阔狭不等。方始五色粉下于界位。凡位画坛之法及以器仗印契。皆从东面起首。先画五顶印。次画优钵罗华印。次画牙印。次画文殊童子面印。次画槊印(已上五印坛内东面画之)次画莲华印。次画优钵罗华印。次画幢印。次画旛印。次画伞盖。次画乌头门。次画车路车印。次画迦半悉娑缚吉祥印。次画孔雀印。次画白象。次画马。次画犎牛。次画水牛。次画羖羊。次画白羊。次画人。次画童子(已上印契皆须门外次第分明画之)如是三种坛。坛外院更画药叉将。梵名摩尼跋罗东方。次画药叉将。梵名布拏跋陀罗南方。次画药叉将。梵名毗嚧波叉西方。次画药叉将。梵名毗沙门王北方。如上四将各住本方。掌坛四面领诸鬼神护其方界。次画日月次画七星。次画二十八宿次画诃唎底母神鬼子母。是如上所说。坛外所画形像器仗印契等。悉皆如法画之。勿使杂乱差错。皆用色彩画法如是今已释讫。修行之人依此轨仪。进功修业必获称心无虚谬耳。
　　又法若为罗阇作者。于净宅内修耳。若欲求于白象者。往象坊作之必获本愿。若欲求马者。于马坊作法必获本愿。若蛇螫者。于大池有龙之处作法即可。若患疟病一日乃至七日。当于本住村坊舍宅处近南边作法即愈。若鬼魅及罗刹所著者。当于空室或尸陀林处作法。其患即得除愈。若毗舍阇鬼所著者。当于[蔝-米+比]麻树下作法。其患即得除愈。若一切鬼神及诸热鬼所著者。当于死人室中。或于新生孩子室中作之。若被诸毒所中者。诵此八字咒咒水七遍。与饮即得除愈。若有畜生疫病所著者。当于果树下作法其疫即除。若欲得田畴苗稼茂盛丰熟实者。当于园苑之内作之即得如愿。若有妇人患诸恶病。或被鬼神迦楼罗乾闼婆等。吸人精气成病疹者。当于河边或于山顶上作之。其鬼神等悉当远离。身体平复于后无诸难厄。若被一切荼枳儞鬼。于空闲静处或流水边作法。其鬼即离其人无诸疹咎。此等法则于盛日中或夜半作之。事将毕已欲除坛时。当诵八字咒。其坛内物当送水中或施贫者。于后所求诸事并得圆满。尔时世尊而说偈言。
　　此大陀罗尼　　威力不可说
　　若人常受持　　能除一切病
　　所作诸事业　　一切皆圆满
　　及得寿命长　　若得见此坛
　　诸罪悉皆灭　　若求世间乐
　　富贵自在力　　或能厌世间
　　欲求生出死　　超过诸苦海
　　学习菩提行　　摧伏诸魔军
　　若入此坛者　　必获大威力
　　此大秘密法　　为信法国王
　　执正行平等　　当须广为说
　　若无信恶人　　假使得重宝
　　满于三千界　　其价不可量
　　当奉上是宝　　欲闻此法藏
　　秘密陀罗尼　　八字真言义
　　亦不合为说　　何以法如此
　　久远修善根　　广达三乘法
　　信根尚无退　　犹未合得闻
　　已入十住位　　由未达其原
　　八字陀罗尼　　印坛坛轨则
　　瑜伽相应法　　何况诸恶人
　　合闻如是义　　八字真言门
　　呼召设大法　　现身而证事
　　三部圣者法　　具含八字中
　　菩萨及金刚　　诸天咒秘藏
　　皆属八字摄　　过去一切佛
　　现在及未来　　一切诸菩萨
　　修行此法门　　悉证菩提果
　　文殊大菩萨　　不舍大悲愿
　　变身为真童　　或冠或露体
　　或处小儿丛　　游戏邑聚落
　　或作贫穷人　　衰形为老状
　　示现饥寒苦　　巡行坊市廛
　　求乞衣财宝　　令人发一施
　　与满一切愿　　令使发信心
　　信心已发已　　为说六度法
　　领万诸菩萨　　居于五顶山
　　放亿众光明　　人天咸悉睹
　　罪垢皆消灭　　或得闻持法
　　一切陀罗尼　　秘密深藏门
　　修行证实法　　究竟佛果愿
　　具空三昧门　　习尽泥洹路
　　文殊大愿力　　与佛同境界
　　岂况轻心人　　欲闻此法门
　　而能修行者　　设使欲修行
　　或遭王难起　　或不值良伴
　　魔官娆心神　　恶鬼得其便
　　诳说非法语　　国土之丰俭
　　自身受刑害　　皆由不信故
　　现报招此殃　　谤毁秘密藏
　　八字陀罗尼　　当来正苦报
　　具受阿鼻狱　　经于无量劫
　　始乃当得出　　受于饿鬼苦
　　经于千万劫　　复堕傍生中
　　负重常受苦　　于后得人身
　　六根不具足　　常处贫穷家
　　衣服不盖形　　饥餐粗涩味
　　常受饥渴苦　　复饶多疾病
　　无人救疗治　　斯人受苦报
　　不可说穷尽　　谤斯陀罗尼
　　真秘之要门　　具受斯苦报
　　诸天八部众　　一切咸应知
　　勿生一念谤　　于此陀罗尼
　　若生少分疑　　一念不信者
　　同获如前罪　　必定无有疑
　　尔时释迦牟尼佛。复告金刚菩萨言。汝当受持八字陀罗尼并契印法。嘱付传受出家在家大悲淳厚。行菩萨行具四无量。慈愍一切不舍众生心者。如是大士乃可嘱受与之。声闻凡夫未发大意。不能堪受此法门故。亦不胜菩萨慈悲重担。小器之类岂能饶益有情。唯有大人能建大事。堪可受持此陀罗尼秘密之藏印信法门。能持佛法久久不绝。宣流遍布一切有情。令使受持证法实性彼自不退。善男子汝之神力。魔官外道幻惑之人无能与汝杂者。假汝威力令法久住。盲聋凡众闻法见道。令渐修学至三乘路。善男子此八字法中。有印名曰精进。能满一切持诵人愿。作法之时先结此印。其事速成一切吉祥日夜增长。与心规者皆得就手。恣情快乐受用无穷。金刚菩萨白佛言。世尊结印之法轨则云何。佛为我说我今乐闻秘要之法。乃至证佛菩提。以将此法宣布教化一切有情。令使速悟佛秘藏门。得大威力如我无异。还以神通折伏天魔外道徒辈。使入大乘佛正法门。令见道迹升超彼岸。尔时世尊告金刚菩萨言。善男子凡欲念诵此八字陀罗尼。欲作结印法时。净洗其两手。取白檀郁金龙脑沉水等上妙好香。石上和水磨之。于后以用香泥涂于两手。熟揩使遣香气入肉。即于佛前胡跪合掌。广发大愿顶礼诸佛。而作是言。
　　敬礼娑罗王佛(梵名)娑(引)礼捺啰啰(引)惹敬礼开敷华王佛(梵名)三矩苏(上声)弭多　敬礼宝幢佛(梵名)罗怛曩计都　敬礼阿弥陀佛(梵名)阿弭跢婆(去声)野　敬礼无量寿智佛(梵名)阿弭跢庾枳娘曩　敬礼山王佛(梵名)势礼捺啰惹　敬礼作日光佛(梵名)儞崩(去声)迦啰　敬礼极安隐佛(梵名)苏乞史么　敬礼善眼佛(梵名)苏(上声)宁怛啰　敬礼法幢佛(梵名)达么计都　敬礼光鬘佛(梵名)不吼婆(去声)么(引)里。
　　已上十一佛名。至心称念运心顶礼。想本师释迦牟尼佛。及文殊五髻童子像。请乞加被。便结其大精进印。印曰两手合掌。八指相叉皆屈掌内。以二大指少屈相并。压着二头指屈节上。名曰大精进印。此是一切佛所说。欲念诵结印之时。咒用八字陀罗尼咒曰。
　　唵　阿味罗吽却哳啰。
　　次说如意宝印。印曰以两手相叉。二头指相拄。屈其大母指入于掌内相叉。此印亦名大精进如意宝印。即说咒曰。
　　唵　帝儒(二合)嚩罗萨婆逻吒(二合)娑陀迦悉地耶　悉地也真多摩呢啰多娜吽。
　　若持诵八字陀罗尼人皆须用前两印诵前陀罗尼。然后结印。此印能广作一切事悉得成就。若欲身上庄严冠带之时。皆须咒衣七遍然后着之。即得拥护自身。常得一切人恭敬。若欲入阵战斗去时。所有器仗并咒一千单八遍。随身将入御敌。其贼恐怖无敢当锋。自然退散无停足者。又法若欲降伏一切怨敌恶人者。缘身所著衣服咒一千八遍。着于身上以就怨敌。其凶恶人并来降伏。又法以取珠珍或[王　　勒][王　　(鞨-人+乂)]诸杂宝等。咒一千八遍。安幢上或置军将身或安马象之上。随入战阵于前而行。彼贼遥见自然降伏。如是等法无量无边不可称数。其前二印常须依清净结用。以护其身得长命报。能除一切病。破一切毗那夜迦恶魔外道。及诸恶人不能作障。如法用印一切咒神时时现身。持诵之人速得悉地。亦得十方一切诸佛遥赞叹之。敕菩萨金刚并八部等。随逐拥护为助其力。文殊师利童子日夜随逐为伴。不舍其侧现种种身。同行事业为说胜法。不令修此法人退菩提果。其二印功能为众生除罪获福。唯佛能知非凡测度所明达处。作法之人用心勤功日夜不住。意勿余缘自当有证。尔时金刚菩萨。复从座起顶礼佛足。右绕三匝右膝着地。合掌向佛瞻仰如来。作如是言妙法希闻。善哉甚奇殊特难思。我今得闻秘密大威德陀罗尼法藏力故。使我福德神通倍加增盛。魔宫震动光明殄灭。娑婆世界此赡部洲国王大臣八部群辈。福盛威增无诸痛恼。寿命延长人民和安。恶贼寇击之类各居本境侵娆情息。敬佛信法请僧求福。以陀罗尼福力令我威神。使诸天及人获如是益。愿此法门于阎浮提广行流布。利益一切未来众生。唯愿世尊说此陀罗尼功能利益。现在未来若有众生发心受持。能成何事获福云何。唯愿如来为我具说。尔时世尊告金刚菩萨言。善哉善男子汝于此陀罗尼。往昔曾经少分闻故。一念随喜而受持故。于今号汝为金刚忿怒大力。上至有顶下极风轮横及十方。一切魔王并诸眷属常于四生及六趣内。惑乱众生能使有情不厌五欲。唯汝金刚忿怒之力。闭六趣门净五欲境。建佛道场天人诣至。见法实性摧魔痴欲。依汝取正。汝曾往昔暂一闻故。随喜诵念尚获如是大威神力。何况菩萨及诸缘觉声闻之人并及有情。闻此陀罗尼八字神咒并二印。受持读诵书写忆念。或能自作及劝人受持。此法决定速证阿耨多罗三藐三菩提果。善男子此陀罗尼所流布处。当知皆是文殊师利童子威力得闻此法。若有国土城邑有此法处。菩萨辟支声闻之辈。苦行大仙及咒仙等。天龙修罗金翅鸟王。乃至人非人等。于中正住常当围绕。赞叹供养守护此经。金刚菩萨善男子此陀罗尼八字密藏。是如来法藏出佛身经。亦名文殊童子变身八字咒经。若有善男子善女人。我灭度后法欲灭时。受时此法读诵书写尊重赞叹。种种香华涂香粖香。伞盖幢旛钟鼓磬铎。微妙音声歌咏赞颂。及上妙衣服恭敬供养者。当知此人现世获十种果报。何等为十。一者国中无有他兵怨贼侵境相娆。二者不为日月五星二十八宿诸恶变怪而起灾患。三者国中此有恶鬼神等行诸疫疾。善神卫国万民安乐。四者国中无诸风火霜雹霹雳等难。五者国土一切人民。不为怨家而得其便。六者国中一切人等。不为诸魔所逼。七者国中人民。无诸横死者着身。八者不值恶王行诸虐苦。无非时风暴损苗稼。五谷熟成甘果丰足。九者善龙入境。及时降雨非时不雨。名华药木悉皆茂盛。天人仙类时时下现。无有旱涝不调之名。十者国中人民不为虎狼兕兽诸恶杂毒之所损害。金刚菩萨善男子此八字陀罗尼秘密藏门所在之处。有人回心一念恭敬供养者。获前十种果报。何况有人正意发心受持念诵。勤苦不退日夜坐禅。观此文殊师利童子形像。供养无亏不阙。时时行道称念其名。不为现身满其愿者无有是处。尔时世尊为诸大众。重说偈言。
　　供养救世者　　秘密藏殊胜
　　此法文殊说　　若人能受持
　　称彼前人愿　　圆满福具足
　　大富贵饶财　　名闻遍十方
　　若人于此经　　随喜一念善
　　持一陀罗尼　　或诵八字咒
　　其福不空过　　速获大吉祥
　　颜貌悉端严　　由如天童像
　　身形称十六　　具足七辩才
　　常受大富贵　　世世恣情乐
　　无诸疾病苦　　文殊悲愿力
　　令诸有情类　　现世获安隐
　　若有诸国王　　欲往他方国
　　入阵拟斗战　　书此陀罗尼
　　八字真言句　　顶带及身上
　　心常怀忆念　　不为怨家害
　　刀仗不及身　　复有殊胜法
　　能伏他兵力　　更画文殊像
　　五髻童子身　　骑乘于孔雀
　　安置于幢头　　或遣人手执
　　使令军前行　　诸贼遥望见
　　自然皆退散　　或取金银等
　　造作童子像　　种种妙庄严
　　置于旛幢上　　将入战阵中
　　三军悉勇健　　鉾甲器仗等
　　威光炎炽盛　　诸贼恶愚等
　　应时寻退散　　或迷失本心
　　归款自降伏　　国主人非人
　　诸人仙类等　　药叉及罗刹
　　乾闼紧那罗　　布单羯吒等
　　鬼母及龙神　　虫狼与虎豹
　　师子诸象类　　如上诸恶毒
　　见幢悉归心　　我今重告汝
　　一切诸菩萨　　缘觉及声闻
　　金刚眷属等　　诸天龙神类
　　修罗金鸟众　　乾闼紧那罗
　　一切摩睺罗　　羯吒布单那
　　鬼母并男女　　阿婆娑摩罗
　　人王及非人　　今当复谛听
　　我今复重说　　文殊悲愿行
　　一切诸世界　　有佛国土处
　　大乘所流布　　皆是文殊力
　　十方国土中　　菩萨及声闻
　　得登地位者　　皆是文殊力
　　九十五种辈　　修仙苦行业
　　得生非想者　　皆是文殊力
　　生余诸天者　　受持五欲乐
　　寿命得长存　　皆由文殊力
　　诸修罗王等　　游行周四海
　　威力勇难当　　皆是文殊力
　　天帝共修罗　　于其大海上
　　斗战无恐怖　　皆是文殊力
　　诸龙无怖难　　不惧金鸟食
　　解脱迁死忧　　皆是文殊力
　　诸小薄福龙　　不被热沙恼
　　身体得清凉　　皆是文殊力
　　大威金翅鸟　　能啖诸珍宝
　　入腹悉消化　　皆是文殊力
　　梵王大自在　　下至四天王
　　救护诸人民　　皆是文殊力
　　功德大天女　　能满贫穷者
　　衣服杂七宝　　皆是文殊力
　　文殊童子愿　　一切十方佛
　　尚不知其边　　何况凡夫类
　　测度知原际　　设欲兴心测
　　恒沙乃可算　　文殊童子愿
　　不知毛头分　　文殊童子慧
　　唯除等妙觉　　初地至十地
　　无能知尘分　　何况声闻众
　　辟支佛等类　　而知文殊慧
　　文殊四辩才　　皆说究竟法
　　闻者皆解脱　　至于佛彼岸
　　我今重重赞　　文殊妙慧行
　　志愿深极广　　能满一切众
　　菩萨第一乐　　十方佛亦赞
　　童子行悲愿　　汝诸菩萨众
　　缘觉及声闻　　并诸八部众
　　勿以轻慢心　　文殊童真子
　　常须恭敬礼　　取上妙香华
　　并修香甘味　　饮食诸果子
　　供养童真子　　一切诸菩萨
　　金刚眷属众　　八部诸龙神
　　人王凡庶类　　虽闻余菩萨
　　神通不思议　　由故不如画
　　五髻童子像　　及持陀罗尼
　　八字真言句　　作法不懈息
　　速超佛地果　　毕定无有疑
　　尔时世尊告金刚菩萨言。善男子诸佛威德。及诸菩萨神通变化亦不可思议。此法宝藏亦不可思议。是故金刚汝常精勤忆念恭敬。乃至国王人民百官。比丘比丘尼清信士女并诸法师。能常忆念此陀罗尼法宝。功能不可思议。此法与一切众生广行流通。从国至国乃至村坊。有人住处递相传受。于诸大众流布不绝。令人受持得福无量。乃至他国闻有善人。及国王等爱乐大乘寻访善友。即须往彼国令彼国王及诸人民。令使受持书写读诵敬信无疑。若欲拥护结界。应用此陀罗尼。一切诸处皆通用之。若有法师乐持此法者。亦传受与之。其法师得此法已。常须恭敬此陀罗尼如佛无异。若人于此法师处生大尊重心。金刚菩萨善男子若人闻此法宝藏经。不能受持读诵书写供养。不为他人广说利益。不传与人此陀罗尼者。此等诸人亦不能发众生无上菩提之心。如此人辈当获大罪。如犯四重五逆等罪无有异也。一切诸佛及诸菩萨常当远离。佛告金刚菩萨言。善男子于后末世。若有善男子女人等。诽谤是经及出粗语。云此经法非佛所说。当知是一切诸佛怨。于阿鼻地狱千劫受于大苦劫尽更生余地狱中。受诸苦恼未可穷尽。尔时金刚菩萨。闻佛说是法已。即于佛前欢喜踊跃以偈赞佛。
　　广饶益有情　　说此陀罗尼
　　并宣最胜经　　亦为利益我
　　亦利诸众生　　令获大安乐
　　由如佛世尊　　称叹诸佛德
　　一切诸咒义　　能修勤行者
　　希有未曾有　　说利众生故
　　我今当顶礼　　最胜大菩萨
　　文殊童子像　　如教顶戴行
　　尔时释迦如来。告金刚菩萨言。善哉善哉汝今能摄一切诸有情故。发是大心广能修行大利益事。善男子我今此法付嘱文殊师利法王子手。令后世中于赡部洲。广为众生宣传流布。文殊师利童子即于佛前欢喜踊跃。熙怡含笑而白佛言。世尊今蒙如来于大众前。付嘱我此陀罗尼法藏经。我当拥护我当受持。世尊涅槃后于恶世中。令诸众生依法受持。广行流布常不断绝。于是世尊说斯法时。无量无边诸众生等。闻此法者皆得离忧恼。无量众生发阿耨多罗三藐三菩提心。尔时世尊说此经已。文殊师利童子及金刚菩萨。诸天龙神八部众类。同声赞叹释迦如来能说此法。善哉希有所未曾闻。顶礼佛足欢喜踊跃一心奉行。

 
