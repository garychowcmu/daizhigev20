央掘魔罗经四卷


大乘单译经
央掘魔罗经四卷
刘宋天竺三藏法师求那跋陀罗译



央掘魔罗经卷第一
　　如是我闻。一时佛住舍卫国祇树给孤独园。尔时世尊。与无量菩萨摩诃萨俱。及四部众无量诸天龙神夜叉。乾闼婆迦楼罗紧那罗摩睺罗伽。毗舍遮负多伽那阿磋罗檀那婆王。日月天子阿修罗及诸罗刹。护世主四天王魔天等俱。尔时世尊。广说妙法度脱众生。名曰执剑大方广经。初中后善。究竟显示善义善味纯一清净具足清白梵行之相。说斯经已。舍卫城北去城不远。彼处有村村名萨那。有一贫穷婆罗门女名跋陀罗。女生一子名一切世间现。少失其父。厥年十二色力人相具足第一。聪明辩慧微言善说。复有异村名颇罗呵私。有一旧住婆罗门师。名摩尼跋陀罗。善能通达四毗陀经。时世间现从其受学。谦顺恭敬尽心供养。诸根纯熟所受奉持尔时彼师暂受王请。留世间现守舍而去。婆罗门妇年少端正。见世间现即生染心。忽忘仪轨前执其衣。时世间现白彼妇言。仁今便为是我之母。如何尊处而行非法。内怀愧悚舍衣远避。尔时彼妇欲心炽盛泣泪念言。彼见断绝不随我意。若不见从要断其命。不使是人更余婚娶。即以指爪自画其体。淫乱弥炽自烧成病。行女人谄庄严其身。以绳自系足不离地。时摩尼跋陀事毕还家。见妇自悬以刀截绳。高声大叫而问之言。谁为此事。时妇答言。是世间现欲行非法。强见陵逼作如是事。摩尼跋陀先知其人有大德力。即思惟言。彼初生日。一切刹利所有刀剑悉自拔出。利剑卷屈坠落于地。令诸刹利皆大恐怖。其生之日有如此异。当知是人有大德力。思惟是已。语世间现汝是恶人毁辱所尊。汝今非复真婆罗门。当杀千人可得除罪。世间现禀性恭顺。尊重师教即白师言。呜呼和上。杀害千人非我所应。师即谓言。汝是恶人不乐生天。作婆罗门耶。答言和上。善哉奉命即杀千人。还礼师足。师闻见已生希有心。汝大恶人故不死耶。复作念言。今当令死。而告之言。杀一一人一一取指。杀千人已取指作鬘冠首而还。然后得成婆罗门耳。以是因缘名央掘魔罗。即白师言。善哉和上受教。即杀千人少一。尔时央掘魔母念子当饥。自持四种美食送往与之。子见母已作是思惟。当令我母得生天上。即便执剑欲前断命。去舍卫国十由旬少一丈。于彼有树名阿输迦。尔时世尊以一切智。如是知时如雁王来。央掘魔罗见世尊来。执剑疾往作是念言。我今复当杀是沙门瞿昙。尔时世尊示现避去。时央掘魔罗而说偈言。
　　住住大沙门　　白净王太子
　　我是央掘魔　　今当税一指
　　住住大沙门　　无贪染衣士
　　我是央掘魔　　今当税一指
　　住住大沙门　　毁形剃发士
　　我是央掘魔　　今当税一指
　　住住大沙门　　知足持钵士
　　我是央掘魔　　今当税一指
　　住住大沙门　　无畏师子游
　　我是央掘魔　　今当税一指
　　住住大沙门　　雄健猛虎步
　　我是央掘魔　　今当税一指
　　住住大沙门　　仪雅鹅王趋
　　我是央掘魔　　今当税一指
　　住住大沙门　　安详龙象行
　　我是央掘魔　　今当税一指
　　住住大沙门　　明朗口初出
　　我是央掘魔　　今当税一指
　　住住大沙门　　明朗盛满月
　　我是央掘魔　　今当税一指
　　住住大沙门　　庄严真金山
　　我是央掘魔　　今当税一指
　　住住大沙门　　千叶莲花眼
　　我是央掘魔　　今当税一指
　　住住大沙门　　素齿白莲华
　　我是央掘魔　　今当税一指
　　住住大沙门　　善说真言舌
　　我是央掘魔　　今当税一指
　　住住大沙门　　眉间白毫相
　　我是央掘魔　　今当税一指
　　住住大沙门　　光泽绀青发
　　我是央掘魔　　今当税一指
　　住住大沙门　　过膝佣长臂
　　我是央掘魔　　今当税一指
　　住住大沙门　　离欲马王藏
　　我是央掘魔　　今当税一指
　　住住大沙门　　膝骨密不现
　　我是央掘魔　　今当税一指
　　住住大沙门　　手足赤铜甲
　　我是央掘魔　　今当税一指
　　住住大沙门　　轻举蹑虚足
　　我是央掘魔　　今当税一指
　　住住大沙门　　迦陵频伽声
　　我是央掘魔　　今当税一指
　　住住大沙门　　憍吉罗妙音
　　我是央掘魔　　今当税一指
　　住住大沙门　　百亿胜光曜
　　我是央掘魔　　今当税一指
　　住住大沙门　　诸根善调伏
　　我是央掘魔　　今当税一指
　　住住大沙门　　十力悉具足
　　我是央掘魔　　今当税一指
　　住住大沙门　　善持四真谛
　　我是央掘魔　　今当税一指
　　住住大沙门　　说八道饶益
　　我是央掘魔　　今当税一指
　　住住大沙门　　三十二相具
　　我是央掘魔　　今当税一指
　　住住大沙门　　八十种妙好
　　我是央掘魔　　今当税一指
　　住住大沙门　　永灭诸爱欲
　　我是央掘魔　　今当税一指
　　住住大沙门　　莫令我起嗔
　　我是央掘魔　　今当税一指
　　住住大沙门　　未曾见奇特
　　我是央掘魔　　今当税一指
　　住住大沙门　　修罗因陀罗
　　及与诸罗刹　　降是三憍慢
　　汝是何等人　　如是极疾行
　　及我未下刀　　知时宜速住
　　住住大沙门　　不闻我名耶
　　我是央掘魔　　今当速输指
　　住住大沙门　　其诸众生类
　　若有闻我名　　一切皆怖死
　　何况面见我　　而得全身命
　　住住大沙门　　汝是谁速说
　　为天为风耶　　于我前疾去
　　住住大沙门　　我今已疲乏
　　终不能及汝　　今当税一指
　　住住大沙门　　汝善持净戒
　　宜速输一指　　莫度我境界
　　尔时世尊犹如鹅王。庠行七步师子顾视。为央掘魔罗而说偈言。
　　住住央掘魔　　汝当住净戒
　　我是等正觉　　输汝慧剑税
　　我住无生际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住于实际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无作际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无为际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无老际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无病际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住不死际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无染际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无漏际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无罪际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住于谛际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住于法际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住如法际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住寂静际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住安隐际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无忧际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住离忧际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无尘际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住离尘际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无羸际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无灾际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无恼际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无患际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住离患际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无有际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无量际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无上际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住最胜际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住于恒际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住等高际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住于上际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住不坏际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住不崩际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无边际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住不可见　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住深法际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住难见际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住微细法　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住满法际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住极难见　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无定法　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无诤际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无分别　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住于无际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住解脱际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住寂静际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住寂止际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住上止际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无断际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住彼岸际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住美妙际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住离虚伪　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住破宅际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住伏慢际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住伏幻际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住伏痴际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住于舍际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住法界际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无入际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住纯善际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住出世际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住无动际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住殿堂际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住不悔际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住休息际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　税是等正觉　　输汝慧剑税
　　我住究竟际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住三毒断　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住烦恼断　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住有余断　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住三毒尽　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住于灭际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住于舍际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住覆护际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住依怙际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住趣向际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住洲渚际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住容受际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住伏悭嫉　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住离渴际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住舍一切　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住离一切　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住一切止　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住断道际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住空乐际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住结断际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住爱尽际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住离欲灭　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　我住涅槃际　　而汝不觉知
　　汝央掘魔罗　　我是等正觉
　　今当输汝税　　无上善法水
　　汝今当速饮　　永除生死渴
　　住住央掘魔　　汝当住净戒
　　我是等正觉　　输汝慧剑税
　　汝当舍利刀　　疾来归明智
　　莫随恶师慧　　非法谓为法
　　应尝至药味　　然后深自觉
　　一切畏杖痛　　莫不爱寿命
　　取己可为譬　　勿杀勿教杀
　　如他己不异　　如己他亦然
　　取己可为譬　　勿杀勿教杀
　　莫作罗刹形　　人血常涂身
　　人血涂利剑　　不宜恒在手
　　速舍首指鬘　　离是二生业
　　二生非法求　　是则恶罗刹
　　羔羊于母所　　犹尚知孝养
　　哀哉汝可愍　　为恶师所误
　　挥手奋利剑　　而欲害所生
　　汝今所造业　　恶逆过禽兽
　　杀害甚罗刹　　凶暴踰修罗
　　永入弊魔党　　长与人类分
　　咄哉恶逆者　　母恩世难报
　　怀任十二月　　将护尽胎养
　　既生常鞠育　　长夜忍苦秽
　　今且观汝母　　血泪盈目流
　　忘身爱念汝　　躬自持食来
　　风吹发蓬乱　　尘土坌污身
　　手足悉龟坼　　众苦集朽形
　　久受饥渴恼　　寒暑亦备经
　　逼切心狂乱　　愁毒恒怨嗟
　　尔时彼母见佛世尊与央掘魔罗往反苦论。子心降伏纵身垂臂。念其子故说偈白佛。
　　久失宝藏今还得　　尘秽坏眼今明净
　　哀哉我子心迷乱　　常以人血自涂身
　　极利刀剑恒在手　　多杀人众成尸聚
　　当令此子随顺我　　今敬稽首等正觉
　　多人见骂难听闻　　汝子如是切责我
　　尔时世尊告央掘魔罗。此树下者是汝之母生育之恩深重难报。云何欲害令其生天。央掘魔罗非法谓法。如春时焰渴鹿迷惑。汝亦如是。随恶师教而生迷惑。若诸众生非法谓法。命终当堕无择地狱。央掘魔罗。汝今疾来归依如来。央掘魔罗。莫怖莫畏。如来大慈是无畏处等视众生如罗睺罗。救疗众疾无依作依。如来安隐是稣息处。诸无亲者为作亲善。诸贫乞者为作宝藏。失佛道者示无上道。为诸恐怖而作覆护。为诸漂溺而作舟梁。汝当疾舍利剑出家学道。顶礼母足悔过自洗。至诚启请求听出家。济度汝母离三有苦。今输税汝出家具足。汝今当饮甘露法水。汝久游恶道迷乱疲惓。今当休息。汝是税主我亦税主。为守道王于一切众生常受其税令得超渡生死有海。尔时央掘魔罗即舍利剑。如一岁婴儿捉火即放振手啼泣。时央掘魔罗舍鬘振手发声呼叫。亦复如是。如人熟眠蛇卒啮脚即时惊起振手远掷。央掘魔罗。速舍指鬘亦复如是。尔时央掘魔罗。如离非人所持。自知惭愧血出遍身泪流如雨。譬如有人为蛇所螫良医为咒令作蛇行。央掘魔罗宛转腹行三十九旋亦复如是。然后进前顶礼佛足。而说偈言。
　　奇哉正觉第一慈　　调御人师为我来
　　令我得度无知海　　愚痴闇冥涛波惑
　　奇哉正觉无上悲　　调御人师为我来
　　度我生死旷野难　　种种烦恼棘刺林
　　奇哉正觉第一喜　　调御人师为我来
　　令我得度诸迷惑　　邪见虎狼禽兽难
　　奇哉正觉第一舍　　调御人师为我来
　　令我得度无择狱　　永离炽然无量苦
　　无依怙者为作依　　无亲厚者为作亲
　　集众恶业趣大苦　　今为我来作归依
　　尔时世尊告央掘魔罗。汝今可起速往母所。至诚悔过求听出家。尔时央掘魔罗。从佛足起往至母所。围旋多匝五体投地。至诚忏悔悲感大叫。即向其母而说偈言。
　　呜呼慈母我大过　　集诸恶业成罪积
　　随恶师教行暴害　　杀人一千唯少一
　　我于今日归依母　　亦复归依佛世尊
　　我今稽首礼母足　　唯愿哀愍听出家
　　尔时彼母。说偈答言。
　　我今已听汝　　出家为后世
　　我亦求如来　　出家受具足
　　奇哉难思议　　如来无有譬
　　佛今度我子　　普哀诸世间
　　如来妙色身　　功德无伦匹
　　我今少称叹　　最胜天中天
　　尔时世尊。以偈答言。
　　善哉善女人　　当得无间乐
　　今可听汝子　　于我前出家
　　汝今年衰老　　出家时已过
　　但当深信乐　　以法自稣息
　　汝今且小待　　波斯匿王至
　　尔时天帝释。将诸天众婇女眷属。放身光明照舍卫国。见央掘魔罗与佛相抗力屈心变摧伏归悔。发大欢喜而说偈言。
　　奇哉十力雄　　调御无与等
　　降伏央掘魔　　常血涂身过
　　檀那因陀罗　　阿修罗罗刹
　　凶暴夜叉鬼　　及余诸恶人
　　那伽紧那罗　　大力迦楼罗
　　彼闻央掘魔　　恐怖皆闭目
　　何况人中王　　见而不恐怖
　　彼初出生时　　龙神咸振惧
　　一切诸刹利　　铠解刀剑落
　　何况人中王　　见而不恐惧
　　如是凶恶业　　如来悉调伏
　　佛力不思议　　智慧境亦然
　　奇哉央掘魔　　善住无染戒
　　梵行甚清净　　犹如真金山
　　奇哉我今日　　快得善法利
　　我今当施兴　　央掘魔罗衣
　　唯愿为我受　　世尊哀愍故
　　今施央掘魔　　沙门随法服
　　是大乞士王　　世尊善观察
　　尔时帝释白央掘魔罗言。唯愿大士。受此天衣以为法服。时央掘魔罗谓帝释言。汝是何等蚊蚋小虫。我岂当受不信之施。汝是何等贪欲之驴。未度生死众苦长流。自性羸形何能施衣。当知汝是自性羸形。何能施人无价之衣。譬如国王有千力士。未见怨时便已躃地。何能与彼敌国大王千力士战。如是我受无价衣者。何能降伏亿烦恼魔及自性魔。我当断除无量烦恼如佛所叹。十二头陀沙门行法我应当学。汝非天王无异生盲。汝天帝释。不知差别。何等名为凶暴恶业。汝是蚊蚋。安能知我是凶恶人耶。呜呼帝释。汝知央掘魔罗是凶恶人。又能解知佛法正义。何等沙门初始出家习无价衣耶。汝都不知出家净法。呜呼帝释。汝是如来正法外人。如来长子上座迦叶。有摩尼等八万宝库及余宝藏其数无量。并余种种无价宝衣弃之如唾。出家学道行沙门法。受行十二头陀苦行。何故不习无价之衣为放逸耶。上座迦叶。弃舍种种甘膳之食。舍肉味食。受持修行不食肉法。家家乞食不恶恶想。始终常一苦乐无变。其所乞处有种种人。或言无者。或骂辱者。答言安乐。然后舍去心不倾动。若言有者不生贪喜。答言安乐。受之而去心不倾动。若以大财施众僧者。于未来世众僧受用。一一宝藏无有穷尽。以何等故不奉施僧。而自分付饿鬼贫穷孤独乞白。帝释。沙门法者不多积聚。乃至盐油亦不受畜。是沙门法。奴婢田宅若卖若买诸不净物非沙门法。是在家法。若施若受诸不净物。悉皆如是。汝大愚痴聚。如是等辈今当调伏。如治稊稗害善苗者。我之所杀作指鬘者。彼等悉是坏法众生。无有一人是比丘比丘尼优婆塞优婆夷者。
　　尔时帝释谓央掘魔罗。不害相者是则为法。如来等视一切众生如罗睺罗。云何听许调伏恶人。央掘魔罗。言害与不害差别之相。汝云何知。如幻士方便他所不知。如是菩萨如幻境界。汝佛法外人。云何能知害与不害各有二种。有声闻不害。有菩萨不害。汝小蚊蚋。云何能知二种不害。汝之境界及菩萨境界差别之相。犹如蚊翼覆于虚空。譬如沙门非人所持。尔时大众应守护不。帝释答言。应当守护。问言。若因护死谁应得罪。帝释答言。净除害心无得罪者。央掘魔罗言。如是调伏诸恶象类。若令彼死守护之人无得罪者。当得无量殊胜功德。如是害不害相差别难知。是名菩萨不害。问言。譬如良医疗治病人以钩钩舌。彼若死者医有罪不。答言无也。彼良医者多所饶益。除有害心。问言。如是调伏诸恶象类。若令彼死为有罪不。答言无也。当得无量殊胜功德。除有害心。问言。譬如弟子从师受学。因教而死师有罪不。答言无也。除有害心。问言。如是威德众生明显众生。恶象类者见之而死。有遮罪不。答言无也。除有害心。是故帝释。汝不知善业恶业差别之相。不知沙门非沙门差别之相。诸恶象类坏正法者应当调伏。如上座迦叶等八十大声闻。乃至亿耳。一切皆舍诸大宝藏。出家学道于正法中少欲知足。比丘何须习无价衣。是等一切剃发除慢。孤游持钵乞食活命着坏色衣。如是比丘云何放逸。常为寒暑饥渴所逼。足蹈尘土恒如野鹿。不越小戒如牦牛爱尾守护不舍如乌伏子。如折牙象无复形好。彼复何须习无价衣。汝正法外人慎勿复语。如彼外道旃陀罗辈毕竟不入二生众中。汝亦如是。是正法外旃陀罗也。汝小蚊蚋默然无声。
央掘魔罗经卷第二
　　尔时娑婆世界主梵天王。放大光明照舍卫国。一心合掌顶礼佛足。供养如来及央掘魔罗已。而说偈言。
　　奇哉我今见大战　　如二雄猛师子斗
　　奇哉调御天人师　　如来善调央掘魔
　　譬如毒蛇见咒师　　吹气放毒不怖畏
　　师即调伏令寂静　　三界大师亦如是
　　调伏凶恶央掘魔　　我今稽首三界医
　　大神通力不思议　　我今稽首自在王
　　大天所建甚奇特　　以法建立央掘魔
　　所为最胜无可譬　　是故名曰无譬尊
　　央掘魔今为胜业　　住戒调伏极寂静
　　身心安隐无所畏　　犹如自性真金色
　　纯净极妙阎浮金　　唯愿如来哀受施
　　令央掘魔服天衣　　当令我得大菩提
　　彼服此衣护梵行　　究竟清净心不动
　　尔时央掘魔罗谓梵王言。汝是何人多言两舌。言央掘魔罗习近我衣久持梵行。而见毁辱汝是恶梵非梵梵像。汝蚊蚋来所言梵者。梵有何义。云何名为世间梵业。我岂服习蚊蚋之衣而修梵行。我亦不作佣作之人。我亦不能随他所欲。我亦不为负债之人。如申头罗(申头罗者外国幻人作飞人戏令空中来去往返至速)速往速反。汝小蚊蚋亦复如是。往受梵乐还来堕此。不知菩萨受生真实功德。非法为法。如汝等辈不觉生死迷惑轮转。呜呼梵天。汝真知善恶言。央掘魔罗大作恶业。汝蚊蚋恶梵为何所知。应当修学菩萨所行。尔时梵王答央掘魔罗言。汝现杀人一千少一。今犹见汝强梁不息。乃至雕鹫不敢近。汝此非强梁者。何处更有真强梁耶。此非恶魔者。何处更有真恶魔耶。央掘魔罗。汝莫放逸。所作恶业方便除灭。善哉如来真为大悲。乃能度此央掘魔罗等凶暴众生。
　　尔时央掘魔罗谓梵王言。恶梵蚊蚋汝将何去。汝复当于何处迷转。不知善恶众生死堕恶道。譬如有人行至丛林。夜见树上有萤火虫惊怖而还。语城中人言彼林被烧。时有众人俱往视之。见是萤火知非林烧。今汝恶梵亦复如是。唱言我痴。而自欺诳及欺余人。汝及余人后自当知是幻积聚。譬如痴人行至丛林见无忧树华。谓呼是火恐怖而归。还入城中告众人言。彼林被烧。众人往见知非是火。汝小蚊蚋亦复如是。汝及余人后自当知善及不善。亦自当知是幻积聚。莫复更出此不实言。汝当默然勿学妄语。
　　尔时护世四王来诣佛所。大供养佛及央掘魔。设供养已。即向如来及央掘魔罗。而说偈言。
　　奇哉甚希有　　世雄今大战
　　问答第一义　　慧光除痴冥
　　奇哉善调御　　无上天人师
　　是故无量力　　号名为如来
　　第一钵昙摩　　清净柔软足
　　尘水所不污　　是故稽首礼
　　我今归依佛　　一心请所愿
　　当令央掘魔　　受用我等钵
　　央掘魔今好　　犹如空中月
　　央掘魔庄严　　净戒光圆满
　　尔时央掘魔罗谓四天王言。汝是何等蚊蚋小虫。护世护世而自贡高。唱言我当施汝天钵。而见毁辱。汝等且待观我难事。须臾自见执持瓦器。何用如是放逸钵为。而以护世高自称举。名护世者。谓能调伏诸恶象类。非护世间护真实法。名为护世。譬如有人闻俱耆罗声。又见其形。寻复见乌而生迷惑。作是说言。俱耆罗俱耆罗。汝等如是。非法为法守护非法。如彼见乌谓俱耆罗。汝应护法莫护世间。蚊蚋四王且各默然。
　　尔时恶魔波旬来诣佛所。供养佛已却住一面。向央掘魔罗而说偈言。
　　汝今速出家　　欺诳入我城
　　我亦不念汝　　且令出泥犁
　　尔时央掘魔罗。以偈答曰。
　　远去贼狗魔　　蚊蚋无畏说
　　及未被五系　　波旬宜速去
　　莫令我须臾　　左脚蹴弊狗
　　若空无我时　　自恣游宫殿
　　如金翅鸟王　　处在须弥顶
　　下观大海中　　诸龙共游戏
　　菩萨金翅王　　游戏泥犁上
　　快饮解脱水　　俯观苦众生
　　贼狗魔默然　　谛听甘露法
　　然后还天上　　随意恣所欲
　　尔时摩醯首罗神。为如来及央掘魔罗。设大供养已却住一面。欣敬交至以偈叹言。
　　我今礼尊足　　欣敬说伽陀
　　如来妙色身　　譬如优钵罗
　　齿白拘牟头　　目净千叶华
　　智慧无染污　　净踰分陀利
　　奇哉央掘魔　　殊胜甚希有
　　住在凡夫地　　而能降伏魔
　　当速成正觉　　普救诸世间
　　尔时央掘魔罗。以偈答言。
　　汝是何卑趣　　妄称摩醯罗
　　假名为自在　　非真自在王
　　汝今云何知　　我住凡夫地
　　长牙毗舍遮　　宜速答所问
　　形色尚丑陋　　有如癞病人
　　而为诸世间　　广说治癞方
　　自病不能救　　安能疗他疾
　　今汝小蚊蚋　　痴惑亦复然
　　不知自趣性　　云何知他心
　　而言央掘魔　　住在凡夫地
　　汝不应灌顶　　副他自在王
　　无知且默然　　须臾自当见
　　尔时如来所依坐树。其树有神。见央掘魔罗心生敬信。以偈叹言。
　　疾来央掘魔　　勇慧坚固士
　　今请服法衣　　供施汝初饭
　　施汝及如来　　当得第一果
　　尔时央掘魔罗。以偈答言。
　　如来未曾食　　声闻亦复然
　　汝今为施谁　　速说决所疑
　　尔时树神。以偈难言。
　　如来常饭食　　声闻亦复然
　　坚固欲出家　　不应作妄语
　　应当舍虚伪　　谄曲非清净
　　若人越一法　　是即为妄语
　　不度于他世　　无恶而不造
　　尔时央掘魔罗。以偈答言。
　　汝是卑下姓　　今欲何所说
　　汝且自观察　　女人佛所毁
　　世间谁妄语　　谁为真实说
　　谁世间贪食　　谁世间病死
　　如来悉具足　　大我实功德
　　众生不能知　　是则为妄语
　　不食而言食　　是则为妄语
　　彼尚无出家　　况复受具足
　　不知隐覆说　　是则为妄语
　　彼尚无出家　　况复受具足
　　我不越一法　　而汝越无量
　　速向天中天　　悔除虚妄语
　　尔时树神。以偈难言。
　　汝以何因缘　　说我是卑趣
　　未离毗舍遮　　何能知男女
　　尔时央掘魔罗。以偈答言。
　　譬如转轮王　　珍宝庄严座
　　臭狗暂卧上　　还至不净处
　　汝以卑陋性　　暂游方便法
　　还复处女身　　纵心五欲乐
　　汝今应方便　　速舍女狗身
　　莫取男女相　　当修空寂法
　　修习空法已　　疾得男子性
　　尔时尊者舍利弗大目犍连。犹如鹅王。以神通力乘虚而来。来至佛所顶礼佛足却住一面。见央掘魔罗心生随喜。时大目连以偈叹言。
　　超哉勇慧士　　善修殊胜业
　　宜速随佛去　　出家修净戒
　　与诸梵行者　　乘虚至祇园
　　愿佛时哀许　　出家受具足
　　普令诸世间　　一切共瞻仰
　　陵虚犹鹅王　　明净如满月
　　尔时央掘魔罗。以偈问曰。
　　云何世神通　　云何神通本
　　神力第一尊　　速说断我疑
　　尔时大目犍连。以偈答言。
　　若人修净舍　　常施履屣乘
　　比丘持净戒　　远离不习近
　　如是二因缘　　疾获神通力
　　尔时央掘魔罗。复说偈言。
　　呜呼大目连　　修习蚊蚋行
　　不能分别知　　第一真实通
　　蚊蚋乘虚来　　无知宜默然
　　常行自他利　　愿速安众生
　　如是修方便　　疾获上神通
　　安慰说法者　　或时遭苦难
　　舍身为救护　　疾获上神通
　　我今当速行　　广度诸群生
　　至于只陀林　　当得大神通
　　如是无限量　　所谓摩诃衍
　　无量复无边　　所谓诸如来
　　尔时央掘魔罗说此偈已。即复说偈问舍利弗言。
　　云何舍利弗　　世间大智慧
　　智慧从何生　　速说决所疑
　　尔时舍利弗。以偈答言。
　　善护持五戒　　能成大智慧
　　命终更受身　　智慧常俱生
　　名闻远流布　　智慧不倾动
　　尔时央掘魔罗。复说偈言。
　　佛说常不灭　　从是生大慧
　　佛说大智慧　　从是说法生
　　呜呼舍利弗　　修习蚊蚋行
　　不能分别知　　真实智慧义
　　陋哉蚊蚋慧　　无知宜默然
　　尔时尊者阿难来诣佛所。顶礼佛足却住一面。见央掘魔罗心生随喜。以偈叹言。
　　善哉央掘魔　　已修殊胜业
　　我今发随喜　　速通九部经
　　尔时央掘魔罗。以偈问言。
　　如来称叹汝　　多闻最第一
　　云何世多闻　　多闻从何生
　　尔时阿难。以偈答言。
　　诵习九部经　　离悭为人说
　　从是获多闻　　总持不思议
　　尔时央掘魔罗。复说偈言。
　　叹说诸如来　　毕竟常不灭
　　是名为世间　　第一最多闻
　　呜呼阿难陀　　修习蚊蚋行
　　不能分别知　　多闻所入闻
　　陋哉蚊蚋持　　无知宜默然
　　尔时尊者罗睺罗来诣佛所。顶礼佛足却住一面。见央掘魔罗心生随喜。以偈叹言。
　　善哉央掘魔　　已修胜功德
　　我今发随喜　　敬戒速受持
　　尔时央掘魔罗。以偈问言。
　　如来称叹汝　　恭敬戒第一
　　云何为世间　　恭敬于净戒
　　汝是佛爱子　　速说决我疑
　　尔时罗睺罗。以偈答言。
　　一切佛所说　　专心恭敬持
　　是则为世间　　第一恭敬戒
　　尔时央掘魔罗。复说偈言。
　　若说诸如来　　世间第一常
　　是名为世间　　最上恭敬戒
　　呜呼罗睺罗　　修习蚊蚋行
　　不能知第一　　真实恭敬戒
　　陋哉蚊蚋敬　　无知宜默然
　　尔时尊者阿那律来诣佛所。顶礼佛足却住一面。见央掘魔罗心生随喜。以偈叹言。
　　奇哉央掘魔　　善修殊胜业
　　我今发随喜　　不久得天眼
　　尔时央掘魔罗。以偈问言。
　　如来称叹汝　　天眼最第一
　　云何世天眼　　天眼云何生
　　汝今当速说　　决断我所疑
　　尔时阿那律。以偈答言。
　　常好施灯明　　说法闻化人
　　由是获天眼　　洞视无障碍
　　尔时央掘魔罗。复说偈言。
　　如来深法藏　　精勤方便说
　　显示不隐覆　　究竟最胜眼
　　呜呼阿那律　　修习蚊蚋行
　　不能知出生　　天眼胜方便
　　陋哉蚊蚋眼　　无知宜默然
　　尔时尊者沙门陀娑来诣佛所。顶礼佛足却住一面。见央掘魔罗心生随喜。以偈叹言。
　　奇哉央掘魔　　善修殊胜业
　　我今发随喜　　宜应修忍辱
　　尔时央掘魔罗。以偈问言。
　　云何为世间　　成就第一忍
　　云何生忍辱　　速说决所疑
　　尔时沙门陀娑。以偈答言。
　　栴檀涂右臂　　利刀斩左手
　　等心不倾动　　能生最上忍
　　是则名世间　　堪忍上调伏
　　尔时央掘魔罗。复说偈言。
　　若说如来藏　　显示诸世间
　　无知恶邪见　　舍我须无我
　　言是佛正法　　闻彼说不怖
　　离慢舍身命　　广说如来藏
　　是名为世间　　堪忍上调伏
　　呜呼沙门陀　　修习蚊蚋行
　　不能知出生　　最上忍方便
　　蚊蚋亦堪耐　　饥渴寒热苦
　　陋哉蚊蚋忍　　无知宜默然
　　尔时尊者满愿子来诣佛所。顶礼佛足却住一面。见央掘魔罗心大欢喜。以偈叹言。
　　善哉修胜业　　我今发随喜
　　为一切众生　　安慰演说法
　　尔时央掘魔罗。以偈问言。
　　如来称叹汝　　说法中第一
　　云何说法者　　云何为知义
　　唯愿说法上　　时为决所疑
　　尔时满愿子。以偈答言。
　　诸佛及声闻　　圣所不得法
　　正觉善通达　　广为众生说
　　此说有何义。谓过去一切诸佛。于一切法中极方便求。不得众生界及我人寿命。现在未来一切诸佛及三世一切声闻缘觉。于一切法中极方便求亦悉不得。我亦如是为众生说。离众生界我人寿命。说无我法说空法。如是说法。
　　尔时央掘魔罗。谓满愿子言。呜呼满愿。修蚊蚋行不知说法。哀哉蚊蚋无知默然。不知如来隐覆之说。谓法无我。堕愚痴灯如蛾投火。诸佛如来所不得者。谓过去一切诸佛世尊。于一切众生所极方便求无如来藏不可得。现在一切诸佛世尊。于一切众生所极方便求无我性不可得。未来一切诸佛世尊。于一切众生所极方便求无自性不可得。三世一切声闻缘觉。于一切众生所极方便求无如来藏亦不可得。此是如来偈之正义。
　　复次诸佛如来所不得者。谓过去一切诸佛世尊。于一切法极方便求世间之我。如拇指粳米麻麦芥子。青黄赤白方圆长短。如是等比种种相貌。或言在心。或脐上下。或言头目及诸身分。或言遍身犹如津液。如是无量种种妄想。如世俗修我。亦言常住安乐苏息。如是比我一切诸佛及声闻缘觉。悉皆不得正觉彼法为众生说。此是如来偈之正义。非如汝向妄想所说。复次诸佛如来所不得者。谓过去一切诸佛世尊。极方便求如来之藏作不可得。如来性是无作。于一切众生中无量相好清净庄严。现在一切诸佛世尊。极方便求如来之藏作不可得。如来性是无作。于一切众生中无量相好清净庄严。未来一切诸佛世尊。极方便求如来之藏作不可得。无作是如来性。于一切众生中无量相好清净庄严。三世一切声闻缘觉。有如来藏而眼不见。应说因缘。如罗睺罗敬重戒故。极视净水见虫不了。为是虫为非虫为是微尘耶。久久谛观渐见细虫。十地菩萨亦复如是。于自身中观察自性起如是如是无量诸性种种异见。如来之藏如是难入。安慰说者亦复甚难。谓于恶世极炽然时。不惜身命而为众生说如来藏。是故我说诸菩萨摩诃萨人中之雄即是如来。如阿那律天眼第一。真实明见空中鸟迹。与肉眼者俱共游行。彼肉眼者所不能见。信阿那律知有鸟迹。肉眼愚夫声闻缘觉。信佛经说有如来藏。云何能见佛境界性。声闻缘觉尚由他信。云何生盲凡夫而能自知不从他受。
　　我闻先佛称说此地。于劫初时有四种味。彼时众生食四味者于今食土。以久习故今犹不舍。曾于过去诸如来所修如来藏者。亦复如是。久修习故。今犹信乐长夜修习报如来恩又于未来说法者所闻如来藏。闻已信乐。如彼食土。非余众生。彼信乐者。是如来子报如来恩。譬如鷍鸟从久远来无有惭愧不报恩养。以宿习故今犹不舍。彼诸众生亦复如是。过去世时无有惭愧。已无惭愧今无惭愧当无惭愧。闻如来藏不生信乐。已不信乐今不信乐当不信乐。譬如猿猴形极丑陋。常多惊怖其心躁动如水涌波。以宿习故今犹不息。彼诸众生亦复如是。去来现在心常轻躁。闻如来藏不生信乐。如鸱鸺鸟昼盲夜见好闇恶明。彼诸众生亦复如是。好邪恶正不乐见佛及如来藏。去来现在不生信乐。如彼鸱鸺好闇恶明。如人长夜修习邪见。染诸外道不正之说以宿习故今犹不舍。彼诸众生亦复如是。久习无我隐覆之教。如彼凡愚染诸邪说。去来现在不解密教。闻如来藏不生信乐非余众生。若人过去曾值诸佛。供养奉事闻如来藏。于弹指顷蹔得听受。缘是善业诸根纯熟。所生殊胜富贵自在。是诸众生今犹纯熟。所生殊胜富贵自在。由彼往昔曾值诸佛蹔得听闻如来藏故。于未来世闻如来藏。当复信乐如说修行。诸根纯熟富贵自在。色力具足智慧明达。梵音清净莫不爱乐。或作转轮圣王。或为王子。或为大臣。贤德具足离诸慢恣。降伏睡眠精勤修学无诸放逸。及余功德悉皆成就。或为释梵护世四王。斯由曾闻如来之藏功德所致。身常安隐无病无恼。寿命延长人所爱敬。具足听闻如来常住大般涅槃甘露之法。坚固安隐久住世间。随顺世间而共娱乐。知诸如来不从欲生。广为世间开示演说。以此智慧功德利益。在所生处子孙众多父母长寿。常受人天一切快乐。族姓殊胜悉皆具足。斯由闻知一切众生悉有如来常住藏故。未来现在天上人中。一切快乐常得具足。由闻如来常住藏故。若彼众生去来现在。于五趣中支节不具。轮转生死受一切苦。斯由轻慢如来藏故。若诸众生历事诸佛亲近供养。乃能得闻如来之藏。信乐听受不起诽谤。若能如实安慰说者。当如是人即是如来。若诸众生多背诸佛者。闻如来藏则生诽谤。彼诸众生自烧种子。呜呼苦哉苦哉。不信之人于三世中甚可哀愍。诸说法者。应如是说称扬如来常住真实。若说法者不如是说。是则弃舍如来之藏。是人不应处师子座。如旃陀罗不应服乘大王御象。一切诸佛极方便求如来之藏生不可得。不生是佛性。于一切众生所。无量相好清净庄严。一切诸佛极方便求自性不实不可得。真实性是佛性。于一切众生所。无量相好清净庄严。一切诸佛极方便求自性无常不可得。常性是佛性。于一切众生所。无量相好清净庄严。一切诸佛极方便求如来之藏无恒不可得。恒性是佛性。于一切众生所无量相好清净庄严。一切诸佛极方便求如来之藏变易不可得。不变易性是佛性。于一切众生所无量相好清净庄严。一切诸佛极方便求如来之藏不寂静不可得。寂静性是佛性。于一切众生所无量相好清净庄严。一切诸佛极方便求如来之藏坏不可得。不坏性是佛性。于一切众生所无量相好清净庄严。一切诸佛极方便求如来之藏破不可得。不破性是佛性。于一切众生所无量相好清净庄严。一切诸佛极方便求如来之藏病不可得。无病性是佛性。于一切众生所无量相好清净庄严。一切诸佛极方便求如来之藏老死不可得。不老死性是佛性。于一切众生所无量相好清净庄严。一切诸佛极方便求如来之藏垢不可得。无垢性是佛性。于一切众生所无量相好清净庄严。如油杂水不可得。如是无量烦恼覆如来性。佛性杂烦恼者无有是处。而是佛性烦恼中住。如瓶中灯瓶破则现。瓶者谓烦恼。灯者谓如来藏。说如来藏者。或是如来或是菩萨或是声闻。能演说者随其所堪。或有烦恼或无烦恼。满愿当知。我说是人即是正觉。能破受者亿烦恼瓶。然后则能自见其性。犹如掌中见阿摩勒果。譬如日月密云所覆光明不现。云翳既除光明显照。如来之藏亦复如是。烦恼所覆性不明显。出离烦恼大明普照。佛性明净犹如日月。哀哉满愿。修蚊蚋行不知说法。宜嘿疾去。
　　尔时孙陀罗难陀来诣佛所。稽首佛足却住一面。见央掘魔罗心生随喜。以偈叹言。
　　善哉央掘魔　　已修殊胜业
　　宜应方便求　　如来妙色身
　　尔时央掘魔罗。以偈问言。
　　世尊称叹汝　　端政最第一
　　云何为世间　　端政最殊特
　　何因得端政　　时说决所疑
　　尔时孙陀罗难陀。以偈答言。
　　澡手合十指　　顶礼佛舍利
　　常供养病人　　从是致端政
　　尔时央掘魔罗。复说偈言。
　　佛身无筋骨　　云何有舍利
　　如来离舍利　　胜方便法身
　　如来不思议　　未信令信乐
　　故以巧方便　　示现有舍利
　　方便留舍利　　是则诸佛法
　　世间从本来　　供养梵自在
　　天子及天女　　种种诸形像
　　以彼非归依　　建立舍利塔
　　若有诸众生　　解知是方便
　　因此方便智　　获致端政色
　　非如汝先说　　妄想端政因
　　呜呼孙陀罗　　不知妙色门
　　蚊蚋色具足　　无知宜默然
　　尔时尊者优波离来诣佛所。稽首佛足却住一面。见央掘魔罗心生随喜。以偈叹言。
　　奇哉央掘魔　　已修殊胜业
　　我今发随喜　　汝当修净律
　　尔时央掘魔罗。以偈问言。
　　如来称叹汝　　持律中第一
　　云何善持律　　速说决所疑
　　尔时优波离。以偈答言。
　　一切恶莫作　　诸善悉奉行
　　方便修净心　　是则善持律
　　尔时央掘魔罗。复说偈言。
　　坏法毁禁戒　　非律恶比丘
　　应当夺六物　　一切资生具
　　逼迫加罚黜　　方便令调伏
　　梵行所应用　　斯非破戒物
　　譬如大国王　　所宝护身刀
　　若在屠脍舍　　法应强夺取
　　帝王所珍器　　不应属恶人
　　如是梵行者　　所应受畜物
　　不属坏法人　　是故还摄取
　　是则名世间　　第一善持律
　　不犯突吉罗　　亦非非威仪
　　如是持律者　　具足如来教
　　如来视一切　　犹如罗睺罗
　　呜呼优波离　　修习蚊蚋行
　　不解善持律　　无知宜默然
　　尔时文殊师利法王子来诣佛所。稽首佛足却住一面。见央掘魔罗心生随喜。以偈叹言。
　　善哉央掘魔　　已修殊胜业
　　今当修大空　　诸法无所有
　　尔时央掘魔罗。以偈问言。
　　文殊法王子　　汝见空第一
　　云何为世间　　善见空寂法
　　空空有何义　　时说决所疑
　　尔时文殊师利。以偈答言。
　　诸佛如虚空　　虚空无有相
　　诸佛如虚空　　虚空无生相
　　诸佛如虚空　　虚空无色相
　　法犹如虚空　　如来妙法身
　　智慧如虚空　　如来大智身
　　如来无碍智　　不执不可触
　　解脱如虚空　　虚空无有相
　　解脱则如来　　空寂无所有
　　汝央掘魔罗　　云何能了知
　　尔时央掘魔罗。复说偈言。
　　譬如有愚夫　　见雹生妄想
　　谓是琉璃珠　　取已执持归
　　置之瓶器中　　守护如真宝
　　不久悉融消　　空想默然住
　　于余真琉璃　　亦复作空想
　　文殊亦如是　　修习极空寂
　　常作空思惟　　破坏一切法
　　解脱实不空　　而作极空想
　　犹如见雹消　　滥坏余真实
　　汝今亦如是　　滥起极空想
　　见于空法已　　不空亦谓空
　　有异法是空　　有异法不空
　　一切诸烦恼　　譬如彼雨雹
　　一切不善坏　　犹如雹融消
　　如真琉璃宝　　谓如来常住
　　如真琉璃宝　　谓是佛解脱
　　虚空色是佛　　非色是二乘
　　解脱色是佛　　非色是二乘
　　云何极空相　　而言真解脱
　　文殊宜谛思　　莫不分别想
　　譬如空聚落　　川竭瓶无水
　　非无彼诸器　　中虚故名空
　　如来真解脱　　不空亦如是
　　出离一切过　　故说解脱空
　　如来实不空　　离一切烦恼
　　及诸天人阴　　是故说名空
　　呜呼蚊蚋行　　不知真空义
　　外道亦修空　　尼干宜默然
　　尔时文殊师利。以偈问言。
　　汝央掘魔罗　　以何因缘故
　　恐迫声闻众　　轻蔑诸佛子
　　纵意肄凶暴　　虓譀如猛虎
　　谁是蚊蚋行　　出是恶音声
　　尔时央掘魔罗。以偈答曰。
　　譬如贫怯士　　游行旷野中
　　卒闻猛虎气　　恐怖急驰走
　　声闻缘觉人　　不知摩诃衍
　　趣闻菩萨香　　恐怖亦如是
　　譬如师子王　　处在山岩中
　　游步纵鸣吼　　余兽悉恐怖
　　如是人中雄　　菩萨师子吼
　　一切声闻众　　及诸缘觉兽
　　长夜习无我　　迷于隐覆教
　　设我野干鸣　　一切莫能报
　　况复能听闻　　无等师子吼
　　尔时文殊师利。以偈问言。
　　汝是小蚊蚋　　兴造诣恶行
　　如汝是菩萨　　何处更有魔
　　呜呼世间人　　不能自觉知
　　不自省己过　　但见他人恶
　　汝央掘魔罗　　为作几许罪
　　尔时央掘魔罗。以偈答言。
　　呜呼今世人　　二人坏正法
　　谓说唯极空　　或复说有我
　　如是二种人　　倾覆佛正法
　　呜呼汝文殊　　不知恶非恶
　　不知菩萨行　　蚊蚋师子异
　　奇哉我能知　　无畏诸菩萨
　　文殊今谛听　　佛叹菩萨行
　　譬如善幻师　　造作诸幻业
　　断截食众生　　以示诸大众
　　诸佛及菩萨　　所作皆如幻
　　示现变自身　　若生若涅槃
　　或于疾疫劫　　施身令服食
　　或见作火劫　　大地悉洞然
　　众生有常想　　示令知无常
　　或于刀兵劫　　示现加师旅
　　残贼断众命　　其数不可量
　　而实无恼害　　犹如幻所作
　　一切三千界　　令入芥子中
　　而无一众生　　恼逼不安隐
　　四海须弥山　　同入一毛孔
　　一切无恼逼　　现已还本处
　　或以一足指　　震动十方界
　　而不恼众生　　是则诸佛法
　　或为梵释主　　护世四天王
　　无量众像类　　安慰诸群生
　　王子若大臣　　聚落商人主
　　长者及居士　　和合安众生
　　或为诸天人　　转化众邪见
　　现生一切生　　故名为本生
　　譬如造幻师　　见杀幻众生
　　曾不起悲叹　　呜呼是大恶
　　以彼工幻师　　解是幻性故
　　我今亦如是　　现杀化众生
　　为调诸毁法　　而实无所伤
　　如彼佛世尊　　化现刀兵劫
　　我今亦如是　　善修菩萨行
　　呜呼汝文殊　　修习蚊蚋行
　　而不志龙象　　世雄大智慧
　　尔时世尊以一切智一切见。向文殊师利。以偈叹言。
　　如央掘魔说　　菩萨行如是
　　当知彼非凡　　为度众生故
　　彼则大菩萨　　雄猛如汝等
　　善哉汝文殊　　当知彼功德
　　佛说是已。以偈叹言。
　　善哉巧方便　　殊胜人中雄
　　安慰众生故　　现大精进力
　　我今当演说　　欲成阿罗汉
　　如是诸功德　　善业及精进
　　令一切众生　　究竟永安乐
　　尔时舍利弗白佛言。世尊。唯愿哀愍一切众生。为我演说。将欲疾成阿罗汉者。以何功德何业何精进。饶益安乐一切众生。尔时世尊以偈答言。
　　父母和合时　　子来入母胎
　　父母心欢喜　　得随顺功德
　　异精进光泽　　世间极丰壤
　　王得极快乐　　母致殊胜梦
　　子生家巨富　　怨敌悉慈心
　　七岁入学堂　　师徒无违诤
　　仆使皆欢喜　　各勤修家业
　　至年满二十　　六畜悉无诤
　　相视如父母　　香乳皆盈溢
　　大哉贤明子　　无贪嗔嫉慢
　　谄曲及虚伪　　过言加恼害
　　小儿不威仪　　众恶不善业
　　慈孝供二亲　　诸尊及师保
　　若见诸耆长　　合掌致恭敬
　　怀纳诸中年　　幼则同游戏
　　施敬善周急　　子爱诸苦人
　　诫恶知惭愧　　常慕修正法
　　不习戏幻术　　常乐见诸佛
　　务诵诸经律　　善学诸明处
　　远酒离博奕　　恭敬诸最胜
　　眠食知止足　　不乐诸不净
　　天人所爱念　　一切悉欣敬
　　如是大功德　　无量不可譬
　　是将成正觉　　功德业精进
　　舍利弗当知　　是央掘魔罗
　　有如是像类　　当疾成正觉
　　云何如是人　　当复有诸恶
　　彼更有无量　　奇特诸功德
　　雄杰如文殊　　超绝非常类
　　视一切众生　　犹如一子想
　　当知央掘魔　　菩萨摩诃萨
　　誓度诸未度　　世间是我有
　　若欲发胜愿　　普济诸世间
　　而作不善行　　则无有是处
　　尔时世尊。复说偈言。
　　现作日月天　　梵王众生主
　　地水火风空　　如是无量德
　　菩萨人中雄　　以此度众生
　　尔时大目犍连。以偈叹言。
　　奇哉央掘魔　　如是大功德
　　暂见佛世尊　　超度一切有
　　尔时央掘魔罗。以偈答言。
　　云何大目连　　颇有诸众生
　　不见佛世尊　　能知正法耶
　　尔时大目犍连。以偈答言。
　　如佛世尊说　　病人有三种
　　云何名为三　　邪正定不定
　　云何为邪定　　谓佛不能化
　　云何为正定　　谓大迦叶等
　　如来未出世　　依佛入实法
　　尔时央掘魔罗。复说偈言。
　　汝莫作是说　　上座大迦叶
　　如来未出世　　能入真实法
　　所以然者何　　如来当住世
　　若人依正法　　佛常住其舍
　　譬如雨河流　　无雨亦水流
　　智者巧方便　　应当善观察
　　无雨河水流　　终无有是处
　　当知上有雨　　是故流不绝
　　如是大目连　　世间出世间
　　一切诸胜法　　斯皆从佛流
　　是故大迦叶　　依佛得出家
　　尔时大目连。以偈问言。
　　若有诸如来　　常住于世间
　　我及余众生　　何故此不见
　　尔时央掘魔罗。以偈答言。
　　但令迦叶知　　犹如余处雨
　　是故世无佛　　众生不自度
　　面睹诸如来　　然后得解脱
　　譬如有士夫　　入于闇室禅
　　日月光来照　　而彼不睹见
　　如是大目连　　莫言世无佛
　　一切诸如来　　常住于世间
　　济度诸群生　　出家受具足
　　是故唯邪正　　无有不定聚
　　尔时大目连。以偈问言。
　　世间有五戒　　佛出世亦然
　　尔时央掘魔罗。以偈答言。
　　乃至世间有　　随顺戒威仪
　　世间出世间　　当知皆佛说
　　尔时大目连。以偈问言。
　　云何世间病　　分别说三种
　　或有医治差　　或不得医差
　　或复有病人　　虽得医不差
　　是故诸病人　　分别有三种
　　尔时央掘魔罗。以偈答言。
　　是义则不然　　不应说三种
　　可治不可治　　唯二无有三
　　若作三分别　　亦是声闻乘
　　若诸声闻乘　　佛说蚊蚋乘
　　以彼无知故　　分别有三种
　　所言邪定者　　谓彼一阐提
　　正定谓如来　　菩萨及二乘
　　目连应当知　　二种甚希有
　　所谓佛世尊　　及与一阐提
　　如来最上处　　于上更无余
　　第一极卑鄙　　所谓一阐提
　　譬如大菩萨　　满十波罗蜜
　　阐提亦如是　　具足十恶行
　　菩萨舍身施　　头目血髓脑
　　积骨踰须弥　　过是不可数
　　阐提亦如是　　具足恶行施
　　生于饿鬼趣　　贪欲极炽然
　　念念贪欲心　　众多女人应
　　亦生众多子　　长夜不得乐
　　饥渴苦所逼　　还自食其子
　　复有余饿鬼　　变作婆罗门
　　宿世恶业缘　　来从索子食
　　即施恣所欲　　或复自食身
　　如是一阐提　　恶行得满足
　　是故佛世尊　　无上处希有
　　极下处希有　　所谓一阐提
　　邪定是阐提　　正定是如来
　　住地诸菩萨　　及声闻缘觉
　　尔时世尊向央掘魔罗。而说偈言。
　　汝来央掘魔　　出家受三归
　　尔时央掘魔罗。以偈答言。
　　此乘是大乘　　说名无碍智
　　一乘一归依　　佛第一义依
　　佛法是一义　　如来妙法身
　　僧者说如来　　如来即是僧
　　法及比丘僧　　二是方便依
　　如来非方便　　是第一义依
　　是故我今日　　归依于如来
　　于诸归依中　　如来真实依
　　如欲食兴蕖　　应当取真实
　　舍真食虚伪　　自他无利益
　　如是愚痴人　　千医莫能救
　　如是舍一依　　修习方便依
　　是则群痴众　　千佛不能救
　　尔时世尊告央掘魔罗。汝当受持童真净戒。(童真是沙弥别名戒梵本云式叉式叉宋言学亦言随顺无违)
　　尔时央掘魔罗。以偈问言。
　　云何为童真　　云何具足戒
　　云何真沙门　　云何为福田
　　尔时世尊默然而住。
　　央掘魔罗复说偈言。
　　若不知一依　　是第一义依
　　不能知二依　　方便所建立
　　当知如是人　　是世间童真
　　未受具足戒　　云何是沙门
　　不知一归依　　云何净归依
　　若不知如来　　是第一义依
　　不清净归依　　云何为沙门
　　不知真实依　　云何为福田
　　于是二归依　　真实及方便
　　不善知差别　　是则世童真
　　尔时世尊告央掘魔罗。汝当受持不杀生戒。
　　央掘魔罗以偈答言。
　　我今定不能　　受持不杀戒
　　我当常受持　　断绝众生命
　　所言众生者　　无量诸烦恼
　　若能常害彼　　是名持杀戒
　　尔时世尊复告之言。汝当受持不妄语戒。
　　央掘魔罗以偈答言。
　　我今定不能　　受持不妄语
　　常于一切法　　受持妄说句
　　受持虚妄说　　是则诸佛法
　　所言为妄者　　一切诸法空
　　复有虚妄法　　声闻及缘觉
　　菩萨之所行　　随顺世间事
　　复有虚妄法　　我出于世间
　　受持具足戒　　得成阿罗汉
　　我受诸饮食　　建立他施事
　　或往来经行　　九道流诸漏
　　我受用革屣　　杨枝及服药
　　饥渴或睡眠　　剪爪剃须发
　　身中种种患　　随病服诸药
　　我当般涅槃　　如薪尽火灭
　　如是等一切　　诸余虚伪法
　　乃至我方便　　周行于世间
　　常于尔所时　　不净此妄语
　　今说实及谛　　目连宜善听
　　若实若谛者　　所谓如来藏
　　第一义常身　　佛不思议身
　　第一不变易　　恒身亦复然
　　第一义静身　　妙法身真实
　　如是不思议　　彼身云何现
　　是故伪法生　　则是诸佛教
　　离一切虚伪　　是故说名佛
　　譬如牧牛人　　犊子若死时
　　取皮覆余犊　　悦母令欢喜
　　如来亦如是　　随顺世间行
　　若于聋人中　　云现作聋像
　　而为彼说法　　如彼牧牛者
　　众生作是念　　如来同世间
　　如彼牧牛者　　无量诸像类
　　种种巧方便　　引导诸群生
　　若彼牧牛人　　示余真犊子
　　彼乳则不下　　是故设方便
　　如来亦如是　　若现自性身
　　一切诸世间　　其谁堪任见
　　故以巧方便　　示现随世间
　　普令得解脱　　是则诸佛法
　　是故我从今　　当行虚伪事
　　乃至杀众生　　一切虚妄际
　　不受离虚妄　　则我戒清净
　　尔时世尊告央掘魔罗。汝今当受不饮酒戒。
　　央掘魔罗以偈答言。
　　我今亦不能　　受持不饮酒
　　常受饮酒戒　　长夜恒纵逸
　　由是大叫呼　　宛转遍五道
　　一向极快乐　　是则名为酒
　　从彼大乘生　　无上佛藏酒
　　是酒我今饮　　自足劝众生
　　常住不变易　　欢喜叹善哉
　　八声大宣唱　　酣醉无终极
　　尔时世尊告央掘魔罗。汝今当受不淫净戒。
　　央掘魔罗以偈答言。
　　我今亦不能　　受持不淫戒
　　我当常受持　　贪着他所爱
　　恒游淫女舍　　与彼相娱乐
　　三昧乐为妻　　真谛法为子
　　慈悲心为女　　以空为舍宅
　　无量波罗蜜　　以为高广床
　　侍卫诸烦恼　　隐覆说为食
　　总持为园苑　　七觉华庄严
　　法语为林树　　解脱智为果
　　是等名世间　　第一胜娱乐
　　慧者自性法　　非是愚境界
　　尔时世尊告央掘魔罗。汝今当受离不与取戒。
　　央掘魔罗以偈答言。
　　我今亦不能　　受持不盗戒
　　常受不与取　　劫盗他财物
　　不与者菩提　　无有授与者
　　不与而自取　　故我不与取
　　佛坐菩提树　　不得亦不失
　　此是自性法　　最胜无有上
　　尔时佛告央掘魔罗。汝今当受不歌舞戒。
　　央掘魔罗以偈答言。
　　我常习舞乐　　歌乾闼婆偈
　　宣示如来藏　　嗟叹称善哉
　　于彼诸佛所　　闻如来常住
　　恒以妙音诵　　大乘修多罗
　　犹如紧那罗　　乾闼婆伎乐
　　无量众妙音　　供养诸经卷
　　若彼诸众生　　常兴是供养
　　诸佛悉受记　　未来同一号
央掘魔罗经卷第三
　　尔时佛告央掘魔罗。云何为一学。央掘魔罗以偈答言(学梵本云式叉式叉译言随顺无违亦云学即今所谓戒也)
　　一切众生命　　皆由饮食住
　　是则声闻乘　　斯非摩诃衍
　　所谓摩诃衍　　离食常坚固
　　云何名为一　　谓一切众生
　　皆以如来藏　　毕竟恒安住
　　云何名为二　　所谓名与色
　　是则声闻乘　　斯非摩诃衍
　　名及色异种　　声闻缘觉乘
　　解脱唯有名　　不说有妙色
　　一切诸如来　　解脱有妙色
　　犹如于掌中　　观察庵罗果
　　云何名为三　　所谓三种受
　　是则声闻乘　　斯非摩诃衍
　　如来第一常　　闻无常生受
　　若闻法僧灭　　是二俱受生
　　是名摩诃衍　　所说三受义
　　云何名为四　　所谓四圣谛
　　是则声闻乘　　斯非摩诃衍
　　一切诸如来　　第一毕竟常
　　是则大乘谛　　非苦是真谛
　　一切诸如来　　第一毕竟恒
　　是则大乘谛　　非集是真谛
　　一切诸如来　　第一不变易
　　是则大乘谛　　非灭是真谛
　　一切诸如来　　第一毕竟静
　　是则大乘谛　　非道是真谛
　　是大乘四谛　　非苦事是谛
　　若苦事是谛　　四趣应有谛
　　谓地狱畜生　　饿鬼阿修罗
　　云何名为五　　所谓彼五根
　　是则声闻乘　　斯非摩诃衍
　　所谓彼眼根　　于诸如来常
　　决定分别见　　具足无减损
　　所谓彼耳根　　于诸如来常
　　决定分明闻　　具足无减损
　　所谓彼鼻根　　于诸如来常
　　决定分明嗅　　具足无减损
　　所谓彼舌根　　于诸如来常
　　决定分明尝　　具足无减损
　　所谓彼身根　　于诸如来常
　　决定分明触　　具足无减损
　　云何名为六　　所谓六入处
　　是则声闻乘　　斯非摩诃衍
　　所谓眼入处　　于诸如来常
　　明见来入门　　具足无减损
　　所谓耳入处　　于诸如来常
　　明闻来入门　　具足无减损
　　所谓鼻入处　　于诸如来常
　　明嗅来入门　　具足无减损
　　所谓舌入处　　于诸如来常
　　明尝来入门　　具足无减损
　　所谓身入处　　于诸如来常
　　明触来入门　　具足无减损
　　所谓意入处　　明说如来藏
　　不起违逆心　　净信来入门
　　云何名为七　　所谓七觉分
　　是则声闻乘　　斯非摩诃衍
　　大乘七觉分　　犹如优昙钵
　　于如来常住　　七觉妙花开
　　云何名为八　　所谓八圣道
　　是则声闻乘　　斯非摩诃衍
　　大乘八圣道　　闻说如来常
　　经耳因缘力　　终到涅槃城
　　如来常及恒　　第一不变易
　　清净极寂静　　正觉妙法身
　　甚深如来藏　　毕竟无衰老
　　是则摩诃衍　　具足八圣道
　　云何名为九　　所谓九部经
　　是则声闻乘　　斯非摩诃衍
　　摩诃衍一乘　　如来无碍智
　　云何名为十　　所谓十种力
　　是则声闻乘　　斯非摩诃衍
　　大乘无量力　　故佛不思议
　　方便隐覆说　　无量修多罗
　　云何为一道　　一乘及一归
　　一谛与一依　　一界亦一生
　　一色谓如来　　是故说一乘
　　唯一究竟乘　　余悉是方便
　　尔时世尊叹言。善哉善哉。央掘魔罗。汝来比丘。即成沙门威仪具足如旧比丘。尔时央掘魔罗稽首佛足白佛言。世尊。我今已来寻声即得阿罗汉果。佛又告言。汝来只陀林广度众生也。尔时世尊犹如雁王。与央掘魔罗舍利弗大目连文殊师利等大众翼从。如盛满月众星围绕从无忧树下上升虚空。去地七多罗树。至舍卫城四十牛鸣。尔时央掘魔罗母。与诸天龙夜叉乾闼婆紧那罗摩睺罗伽。兴大供养到只陀林。尔时世尊犹如雁王。入只陀林给孤独园升师子座。三千大千世界地平如掌。生柔软草如安乐国。
　　尔时一切诸方诸大菩萨。悉皆欲来见央掘魔罗。诸佛即遣而告之曰。汝等应去。今释迦牟尼佛兴大法战。降大师子度无量众。今于祇树给孤独园。当为大众说无上法。汝等佛子。应往听受并复瞻睹央掘魔罗。彼诸菩萨从诸方来者。皆雨莲华大如车轮。此诸众生闻莲华香悉离烦恼。尔时天龙夜叉乾闼婆阿修罗紧那罗摩睺罗伽及诸天女。设天供养雨种种宝。一心同声而说偈言。
　　我今稽首礼　　四八大人相
　　无量诸功德　　如净莲花敷
　　眉间白毫相　　明净踰月光
　　我今稽首礼　　牟尼上妙色
　　胜慈安慰德　　如净莲花敷
　　眉间白毫相　　明净踰月光
　　我今稽首礼　　第一常住身
　　最胜牟尼主　　无上天人尊
　　安慰众生上　　如净莲花敷
　　眉间白毫相　　明净踰月光
　　我今稽首礼　　第一恒功德
　　最胜牟尼主　　无上天人尊
　　安慰众生上　　如净莲花敷
　　眉间白毫相　　明净踰月光
　　我今稽首礼　　不变易功德
　　最胜牟尼主　　无上天人尊
　　安慰众生上　　如净莲花敷
　　眉间白毫相　　明净踰月光
　　我今稽首礼　　寂静殊胜德
　　最胜牟尼主　　无上天人尊
　　安慰众生上　　如净莲花敷
　　眉间白毫相　　明净踰月光
　　南无央掘魔　　忍辱修净戒
　　及诸无量德　　是故稽首礼
　　南无央掘魔　　执持一乘道
　　大乘慈功德　　是故稽首礼
　　南无央掘魔　　持无量身口
　　持无量秘密　　是故稽首礼
　　南无央掘魔　　持无量慧光
　　说无量隐覆　　是故稽首礼
　　南无央掘魔　　执持无量幻
　　降伏无量魔　　是故稽首礼
　　南无央掘魔　　持无量涅槃
　　顺世无量生　　是故稽首礼
　　尔时央掘魔罗白佛言。世尊。世尊说言我住无生际。此说有何义。云何世尊。住无生际住解脱地。而复住此。谁能信者愿说因缘。佛告央掘魔罗。汝今当与文殊师利俱。至北方过一恒河沙刹。有国名无量乐。佛名无量慧功德积聚地自在王如来应供等正觉。在世教化。汝等俱往问彼佛言。释迦牟尼如来。云何住无生际。而复住于娑婆世界。尔时文殊师利央掘魔罗俱白佛言。唯然受教。犹如雁王乘神通力。往诣北方无量乐国。至无量慧功德积聚地自在王如来所。顶礼佛足白言。世尊。我等二人为释迦牟尼世尊所使。从娑婆世界来诣此土。启问世尊。云何释迦牟尼如来。住无生际住解脱地。不般涅槃而住于彼。
　　尔时彼佛告二人言。善男子。释迦牟尼如来即是我身。汝等还去语彼佛言。无量慧佛遣我等还云。彼如来当为汝说。尔时文殊师利等。犹如雁王从彼而来。顶礼佛足合掌恭敬白言。世尊奇哉。如来无量。如来无量身。如来无量德。我等二人今见如来奇特功德。彼无量慧自在王如来作是说言。我即彼佛。当为汝说。唯愿世尊。哀愍敷演。云何住无生际而复住此。佛告文殊师利等言。我云何住无量乐世界。为无量慧功德积聚地自在王佛而复住此。莫作是说。住无生际云何住彼而复住此。如来身无边所为亦无边。如来不可称所为亦不可称。如来身无量所为亦无量。央掘魔罗。云何而生不生之身。以如是义咨问如来。如来今当为汝解说。尔时央掘魔罗白佛言。善哉世尊。唯愿为说。哀愍安乐一切众生。佛告央掘魔罗。我于无量百千亿劫。具足修行十波罗蜜摄取众生。无量众生未发菩提心者开化令发。我于无量阿僧祇劫。具足修行无量波罗蜜诸善根故。生不生身。
　　尔时央掘魔罗。复白佛言。世尊。云何如来身住实际而复生耶。佛告央掘魔罗。汝与文殊师利俱。至北方过二恒河沙刹。有国名不实电光鬘。佛名毗楼遮那如来应供等正觉。在世教化。汝与文殊师利俱往问言。释迦牟尼佛云何住于实际而住娑婆世界。尔时二人受教即行。犹如雁王陵虚而去。往诣不实电光鬘刹毗楼遮那佛所。稽首礼足。具以上事咨问彼佛。广说如上。文殊师利央掘魔罗复白佛言。世尊。唯愿为说。云何如来住于实际。
　　佛告文殊师利等言。我于无量百千亿劫。具足修行十波罗蜜摄取众生。建立令住未曾有乐。我从彼无量百千亿劫阿僧祇波罗蜜。生实际身。
　　尔时央掘魔罗复白佛言。世尊。云何如来住无为际。佛告央掘魔罗。汝与文殊师利俱。至北方过三恒河沙刹。有国名意取。佛名无量意如来应供等正觉。在世教化。汝往问言。云何释迦牟尼佛住无为际。如上广说。北方去此过四恒河沙刹。有国名众色庄严。佛名最胜降伏。余如上说。北方去此过五恒河沙刹。有国名深尘。佛名深上。余如上说。北方去此过六恒河沙刹。有国名风。佛名如风。余如上说。北方去此过七恒河沙刹。有国名金刚意。佛名金刚上。余如上说。北方去此过八恒河沙刹。有国名离垢光。佛名离垢上。余如上说。北方去此过九恒河沙刹。有国名月主。佛名月上。余如上说。北方去此过十恒河沙刹。有国名日初出。佛名日初出。余如上说。
　　东方去此过一恒河沙刹。有国名善味。佛名善味上。余如上说。东方去此过二恒河沙刹。有国名槃头耆婆。佛名槃头耆婆光。余如上说。东方去此过三恒河沙刹。有国名鬘熏。佛名鬘香。余如上说。东方去此过四恒河沙刹。有国名多摩罗钵多罗。佛名多摩罗钵多罗清凉香。余如上说。东方去此过五恒河沙刹。有国名月主。佛名月藏。余如上说。东方去此过六恒河沙刹。有国名沉香主。佛名沉香上。余如上说。东方去此过七恒河沙刹。有国名末香熏。佛名末香。余如上说。东方去此过八恒河沙刹。有国名明照。佛名光明。余如上说。东方去此过九恒河沙刹。有国名海主。佛名海德。余如上说。东方去此过十恒河沙刹。有国名龙主。佛名龙藏。余如上说。
　　南方去此过一恒河沙刹。有国名朱沙。佛名朱沙光。余如上说。南方去此过二恒河沙刹。有国名大云。佛名大云藏。余如上说。南方去此过三恒河沙刹。有国名电鬘。佛名电得。余如上说。南方去此过四恒河沙刹。有国名金刚慧。佛名金刚藏。余如上说。南方去此过五恒河沙刹。有国名轮转。佛名持轮转。余如上说。南方去此过六恒河沙刹。有国名宝地。佛名宝地持。余如上说。南方去此过七恒河沙刹。有国名虚空慧。佛名虚空等。余如上说。南方去此过八恒河沙刹。有国名调伏。佛名调伏上。余如上说。南方去此过九恒河沙刹。有国名胜鬘。佛名胜藏。余如上说。南方去此过十恒河沙刹。有国名师子慧。佛名师子藏。余如上说。
　　西方去此过一恒河沙刹。有国名恬。佛名恬味。余如上说。西方去此过二恒河沙刹。有国名恒鬘。佛名恒德。余如上说。西方去此过三恒河沙刹。有国名普贤。佛名普贤慧。余如上说。西方去此过四恒河沙刹。有国名华鬘。佛名华鬘上。余如上说。西方去此过五恒河沙刹。有国名无边。佛名无边华鬘。余如上说。西方去此过六恒河沙刹。有国名贤主。佛名贤藏。余如上说。西方去此过七恒河沙刹。有国名眼。佛名眼王。余如上说。西方去此过八恒河沙刹。有国名幢主。佛名幢藏。余如上说。西方去此过九恒河沙刹。有国名鼓音。佛名鼓自在。余如上说。西方去此过十恒河沙刹。有国名乐见。佛名乐见上。余如上说。
　　西北方去此过一恒河沙刹。有国名欢喜进。佛名欢喜进。余如上说。西北方去此过二恒河沙刹。有国名严饰。佛名严饰藏。余如上说。西北方去此过三恒河沙刹。有国名因慧。佛名因慧藏。余如上说。西北方去此过四恒河沙刹。有国名行意乐。佛名行意乐上。余如上说。西北方去此过五恒河沙刹。有国名众生聚。佛名众生上。余如上说。西北方去此过六恒河沙刹。有国名聪明。佛名明上。余如上说。西北方去此过七恒河沙刹。有国名意乐。佛名意乐声。余如上说。西北方去此过八恒河沙刹。有国名无量。佛名无量寿。余如上说。西北方去此过九恒河沙刹。有国名住。佛名安住上。余如上说。西北方去此过十恒河沙刹。有国名水。佛名水味上。余如上说。
　　东北方去此过一恒河沙刹。有国名宝主。佛名宝幢。余如上说。东北方去此过二恒河沙刹。有国名摩尼陀。佛名摩尼清凉藏。余如上说。东北方去此过三恒河沙刹。有国名宝慧。佛名宝慧上。余如上说。东北方去此过四恒河沙刹。有国名金色。佛名金色光音。余如上说。东北方去此过五恒河沙刹。有国名网。佛名网光。余如上说。东北方去此过六恒河沙刹。有国名金主。佛名阎浮檀上。余如上说。东北方去此过七恒河沙刹。有国名网。佛名网光。余如上说。东北方去此过八恒河沙刹。有国名净水。佛名水王。余如上说。东北方去此过九恒河沙刹。有国名玉洲。佛名玉藏。余如上说。东北方去此过十恒河沙刹。有国名宝洲。佛名宝地。余如上说。
　　东南方去此过一恒河沙刹。有国名金刚积。佛名金刚慧。余如上说。东南方去此过二恒河沙刹。有国名一切觉。佛名一切觉慧幢。余如上说。东南方去此过三恒河沙刹。有国名悉檀主。佛名悉檀义胜。余如上说。东南方去此过四恒河沙刹。有国名无垢。佛名无垢琉璃。余如上说。东南方去此过五恒河沙刹。有国名不那味。佛名不那聚。余如上说。东南方去此过六恒河沙刹。有国名香味。佛名香严。余如上说。东南方去此过七恒河沙刹。有国名香主。佛名香藏。余如上说。东南方去此过八恒河沙刹。有国名直行。佛名直胜。余如上说。东南方去此过九恒河沙刹。有国名无价。佛名无价上。余如上说。东南方去此过十恒河沙刹。有国名无边周罗。佛名无边王。余如上说。
　　西南方去此过一恒河沙刹。有国名无量光。佛名无量寿。余如上说。西南方去此过二恒河沙刹。有国名无量眼。佛名无量自在。余如上说。西南方去此过三恒河沙刹。有国名火炎。佛名火炎光。余如上说。西南方去此过四恒河沙刹。有国名坏闇。佛名坏闇王。余如上说。西南方去此过五恒河沙刹。有国名调伏主。佛名调伏藏。余如上说。西南方去此过六恒河沙刹。有国名无生。佛名无生自在。余如上说。西南方去此过七恒河沙刹。有国名香主。佛名香象游戏。余如上说。西南方去此过八恒河沙刹。有国名香箧。佛名香箧王。余如上说。西南方去此过九恒河沙刹。有国名乐赞。佛名龙乐。余如上说。西南方去此过十恒河沙刹。有国名胜鬘。佛名胜调伏上。余如上说。
　　上方去此过一恒河沙刹。有国名忍见。佛名一切世间乐见高显王神力严净大誓庄严地自在王一切光明积聚门。余如上说。上方去此过二恒河沙刹。有国名分陀利。佛名妙法分陀利。余如上说。上方去此过三恒河沙刹。有国名水笑华。佛名笑华王。余如上说。上方去此过四恒河沙刹。有国名无忧。佛名离一切忧。余如上说。上方去此过五恒河沙刹。有国名青莲华。佛名宝华胜。余如上说。上方去此过六恒河沙刹。有国名波头摩主。佛名波头摩藏。余如上说。上方去此过七恒河沙刹。有国名鸠牟陀。佛名鸠牟陀藏。余如上说。上方去此过八恒河沙刹。有国名竹。佛名竹香。余如上说。上方去此过九恒河沙刹。有国名拘迦尼。佛名一切胜王。余如上说。上方去此过十恒河沙刹。有国名功德河。佛名一切世间河王自在。余如上说。
　　下方去此过一恒河沙刹。有国名师子积聚。佛名师子游戏。余如上说。下方去此过二恒河沙刹。有国名师子窟。佛名师子吼。余如上说。下方去此过三恒河沙刹。有国名忍作。佛名忍作华。余如上说。下方去此过四恒河沙刹。有国名胜。佛名一切生胜。余如上说。下方去此过五恒河沙刹。有国名无碍积聚。佛号大乘游戏王。余如上说。下方去此过六恒河沙刹。有国名频陀。佛名频陀山顶。余如上说。下方去此过七恒河沙刹。有国名尊重难见。佛名一切恭敬王。余如上说。下方去此过八恒河沙刹。有国名持慧。佛名持慧王。余如上说。下方去此过九恒河沙刹。有国名地慧。佛名地慧王。余如上说。下方去此十恒河沙刹。有国名常欢喜王。佛名断一切疑。在世教化。汝等当往问彼佛言。云何释迦牟尼佛住广说庄严际。而住娑婆世界不般涅槃。汝央掘魔罗与文殊师利俱往诣彼问如是义。彼决一切疑如来当为汝说。以能决断一切疑故名断一切疑佛。
　　尔时文殊师利与央掘魔罗俱白佛言。世尊。善哉善哉。唯然受教。顶礼佛足。犹如雁王淩虚而去。至常欢喜王刹。礼断一切疑如来足。却坐一面白彼佛言。我等从娑婆世界释迦牟尼佛所。普诣十方各十世界诸如来所。问如是义。云何释迦牟尼佛。住娑婆世界不般涅槃解脱之际。彼诸如来悉答我言。释迦牟尼佛即我等身。彼佛自当决汝所疑。释迦牟尼佛。复遣我来至世尊所言。断一切疑如来当为汝说。是故我今咨问所疑。云何释迦牟尼佛住娑婆世界而不般涅槃。彼佛答言。汝等还去。彼佛自当决断汝等一切所疑。如是无量释迦牟尼如来所使。尔时二人俱发声言。善哉善哉。唯然受教。礼彼佛足奉辞而还。至释迦牟尼佛所。稽首作礼如是叹言。奇哉世尊。释迦牟尼如来持无量阿僧祇身。悉告我言。汝等还去。释迦牟尼佛当决汝疑。彼佛世尊即是我身。尔时世尊告文殊等言。彼诸如来告汝等言。我即是彼如来身耶。文殊等言如是。世尊。一切如来皆作是说。尔时世尊告文殊等言。彼诸如来世界云何。文殊等言。彼诸世界无诸沙砾平如澄水。柔软乐触犹如绵纩。如安乐国无诸五浊。亦无女人声闻缘觉。唯有一乘无有余乘。佛告文殊等言。若善男子善女人。称彼一切诸佛名号。若读若书若闻乃至戏笑言说。或顺他人或欲自显。若有一切恐怖事至悉皆消灭。一切诸天龙夜叉乾闼婆阿修罗迦楼罗紧那罗摩睺罗伽等。不能恼乱。闻则拥护闭四趣门。我说未发心者得菩提因。况清净心若读若诵若书若闻。央掘魔罗。如来复有奇特大威德力方广惣持大修多罗说。八十亿佛皆是一佛即是我身。如是广说。如是无量佛刹。如是无量如来如是如来色身无量无边。如来成就如是无量功德。云何当有若无常若疾病。如来常住无边之身。我今当复广说有根本。有因有缘。一切佛一切因。悉皆不乐生此世界。以此众生不可治故。以是义故。我于此世界治不可治众生。数数舍身故生不生身(次应实际身无作身)
　　我于无量阿僧祇劫。为护法故舍恒河沙身。一一身若伤若打若坏故。生此不坏无为之身。我于无量阿僧祇劫众多住处。精进舍身恒河沙数。一一身住无量劫精进苦行故。生不老身。我于无量阿僧祇劫。生疾疫劫为作良药。一一身趣恒河沙劫故生无病身。我于无量阿僧祇。劫恒河沙生。为断无量众生饥饿之病。施大乘味故。生不死身。我于无量阿僧祇劫恒河沙生。除无量众生烦恼垢污。为诸难事示如来藏故。生无染污身。我于无量阿僧祇劫恒河沙生。为除无量饿鬼饥渴之病。以一乘味令其饱满故。生无漏身。我于无量阿僧祇劫恒河沙生。于一切众生等心爱念。如父如母如子如兄如弟故。生无罪身。我于无量阿僧祇劫恒河沙生。无量众生诸天及人不实语者。安立大乘谛故生谛常身。我于无量阿僧祇劫恒河沙生。无量众生诸天及人诸非法众。安立出世间法故。生此法身。我于无量阿僧祇劫恒河沙生。无量众生诸天及人随邪见者。安立正见故。生此第一寂静之身。
　　我于无量阿僧祇劫恒河沙生。无量众生诸天及人有恐怖者。安立无畏故。生安隐身。我于无量阿僧祇劫恒河沙生。无量众生诸天及人多忧恼者。安立无忧恼法故。生此无忧离忧之身。我于无量阿僧祇劫恒河沙生。一切天人乐他淫者。安立大尸罗威仪故。生此无尘离尘之身。我于无量阿僧祇劫恒河沙生。无量众生恶像类者。摄令清净安立正法故。生此无羸离羸离法身。我于无量阿僧祇劫恒河沙生。无量众生诸天及人诸贫穷者。施财法二藏安立菩提故。生无灾法身。我于无量阿僧祇劫恒河沙生。无量众生诸天及人随爱欲者。安立离欲故。生此无量无恼之身。我于无量阿僧祇劫恒河沙生。拂除无量众生诸天及人一切烦恼。如除蛇毒故。生此无患离患法身。我于无量阿僧祇劫恒河沙生。与无量众生诸天及人。结法亲属世间亲厚无过法亲故。生无作法明显妙身。我于无量阿僧祇劫恒河沙生。为无量众生诸天及人。如法演说清净如来藏法故。生此无所有身。我于无量阿僧祇劫恒河沙生。安立一切诸天世人。令住如来希有秘密故。生希有身。
　　我于无量阿僧祇劫恒河沙生。以佛成就无量众生诸天及人故。生无量无边尊胜之身。我于无量阿僧祇劫恒河沙生。为度无量众生。于处处杂姓示现受生故。生此高身。我于无量阿僧祇劫恒河沙生。令无量众生度一切有安立菩提故。生无上身。我于无量阿僧。祇劫恒河沙生。现随世间支节不具。令无量众生安立菩提故。生无上法身。我于无量阿僧祇劫恒河沙生。不隐恒性如来之藏。为一切众生安慰说故。生此恒身。我于无量阿僧祇劫恒河沙生。护持净戒。见天女魔女及世间女不起染心故。生不危脆身。我于无量阿僧祇劫恒河沙生。一切世间尊长女人所不起染心故。生不崩坠身。我于无量阿僧祇劫恒河沙生。为无量众生诸天及人。除诸病患故。生此无边无比之身。我于无量阿僧祇劫恒河沙生。令无量众生乃至畜生安立深法故。生深远身。我于无量阿僧祇劫恒河沙生。为一切天人说如来藏如虚空鸟迹。令佛性显现故。生不可见身。
　　我于无量阿僧祇劫恒河沙生。转无量众生诸天及人执无我见。示以难见如来藏故。生一切众生难见之身。我于无量阿僧祇劫恒河沙生。令一切天人不害众生安立正法故。生微细身。我于无量阿僧祇劫恒河沙生。令一切天人生法乐故。生圆满身。我于无量阿僧祇劫恒河沙生。普示天人如来之藏。如今所见文殊师利故。生不难见身。我于无量阿僧祇劫恒河沙生。解一切众生缚安立解脱故。生极难见身。我于无量阿僧祇劫恒河沙生。天人恶趣一切诸有。普于中住。悉令安立真实解脱故。生无分身。我于无量阿僧祇劫恒河沙生。令一切天人净持五戒故。生无筋骨身。我于无量阿僧祇劫恒河沙生。善发大愿度一切众生故。生一切处解脱之身。我于无量阿僧祇劫恒河沙生。拔一切众生诸恶见箭安立真实法故。生此寂静不变易身。我于无量阿僧祇劫恒河沙生。等视一切众生如罗睺罗。亦令他等故。生寂止身。
　　我于无量阿僧祇劫恒河沙生。自修知足令他知足故。生上止身。我于无量阿僧祇劫恒河沙生。为诸声闻说离食知足故。生断一切求波罗蜜身。我于无量阿僧祇劫恒河沙生。舍离一切鱼肉美食。亦教众生令舍离故。生美妙身。我于无量阿僧祇劫恒河沙生。令无量众生诸天及人吐一切烦恼故。生离虚伪身。我于无量阿僧祇劫恒河沙生。无量众生恶像类者。坏其住处驱出人众。犹如火雹故。生破宅身。我于无量阿僧祇劫恒河沙生。无量众生迷惑四倒。饮以法味故。生离慢梵身。我于无量阿僧祇劫恒河沙生。无量众生如来之藏。寂静恒道离乱过恶极令正真故。生寂静舍身。我于无量阿僧祇劫恒河沙生。无量众生无我佛语者。建立有我如指指月故。生舍离身。我于无量阿僧祇劫恒河沙生。无量般涅槃般涅槃。而不般涅槃般涅槃故。生如法法身。我于无量阿僧祇劫恒河沙生。尽无量众生际。极方便求如来藏垢。不可得故。生此界身。一切众生悉有此界。
　　我于无量阿僧祇劫恒河沙生。演说大乘无碍智无我我所真实门故。生无入处身。我于无量阿僧祇劫恒河沙生。成就无量众生令畏烦恼故。生善出世间上上之身。我于无量阿僧祇劫恒河沙生。为一切众生而作归趣。无依作依无亲作亲故。生如万流趣大海身。我于无量阿僧祇劫恒河沙生。以无畏心说如来藏经故。生安住身。我于无量阿僧祇劫恒河沙生。舍上宫殿转轮王位无量快乐入山学道故。生宫殿身安乐不动。我于无量阿僧祇劫恒河沙生。离慢绥众如避栴陀罗。于净戒者乃至不同水器故。生不悔身。我于无量阿僧祇劫恒河沙生。轻无量众生烦恼重担故。生休息身照然明显。我于无量阿僧祇劫恒河沙生。毁呰在家如处牢狱故。生一切众生所求之身。我于无量阿僧祇劫恒河沙生。令无量众生断贪恚痴故。生无病无畏无我所身。我于无量阿僧祇劫恒河沙生。令无量众生诸天及人毁呰女人娱乐烦恼犹如毒蛇故。生此灭身。
　　我于无量阿僧祇劫恒河沙生。于灯光如来所修菩萨行闻自受记。随顺于如不谤经故。生舍宅身。我于无量阿僧祇劫恒河沙生。闻如来藏一切众生断诸烦恼便得成佛。因其信乐覆护众生故。生覆护身。我为菩萨时。无量阿僧祇劫恒河沙生。作忍辱仙人行四无量故。生一切众生依怙之身。我于无量阿僧祇劫恒河沙生。常为无量诸天世人。演说大乘一乘无上乘无碍之智极大照明一切众生所趣向乘。彼闻说已。以是大乘破阿僧祇恶故。生趣向身。我于无量阿僧祇劫恒河沙生。赞叹界安隐界一切众生第一界无垢如来藏。无合会故。生无合会身。我于无量阿僧祇劫恒河沙生。令无量众生诸天及人入白净解脱天舍宅故。生虚旷无限容受胜身。我于无量阿僧祇劫恒河沙生。无量众生若男若女。作父母兄弟姊妹想故。生一切处无上父身。我于无量阿僧祇劫恒河沙生。于饥馑劫以无量身施彼食故。生一切处离饥渴病身。我于无量阿僧祇劫恒河沙生。为无量众生。毁呰一阐提恶令生怖畏故。生此舍离一切有身。我于无量阿僧祇劫恒河沙生。示现无量方便身法身胜药树身。不增不善因故。生一切无行寂止之身。
　　我于无量阿僧祇劫恒河沙生。度无量众生令灭烦恼。示其自性。如于掌中视庵罗果故。生断道身。我于无量阿僧祇劫恒河沙生。为无量众生毁呰一切有如四毒蛇如空瓶故。生离津溜筋脉之身。我于无量阿僧祇劫恒河沙生。为无量众生。灭一切有无量烦恼。离欲灭尽涅槃故。生涅槃不动快乐之身。央掘魔罗。我于无量阿僧祇劫。一切无际处住而复住此。央掘魔罗。涅槃即是解脱。解脱即是如来。
央掘魔罗经卷第四
　　尔时央掘魔罗白佛言。世尊。奇哉如来。哀愍一切众生。为第一难事。佛告央掘魔罗。非是如来为第一难事。更有第一难事。谓于未来正法住世余八十年。安慰说此摩诃衍经常恒不变如来之藏。是为甚难。若有众生持诸同类是亦甚难。若有众生闻说如来常恒不变如来之藏。随顺如实是亦甚难。央掘魔罗白佛言。世尊。何如为难。佛告央掘魔罗。譬如大地荷四重担。何等为四。一者大水。二者大山。三者草木。四者众生。如是大地荷此四担。央掘魔罗白佛言。如是世尊。佛告央掘魔罗。非是大地荷四重担。所以者何。余复更有荷重担者。央掘魔罗白佛言。谁耶世尊。佛告央掘魔罗。正法住世余八十年。菩萨摩诃萨为一切众生。演说如来常恒不变如来之藏。当荷四担。何等为四。谓凶恶像类常欲加害。而不顾存亡弃舍身命。要说如来常恒不变如来之藏。是名初担。重于一切众山积聚。凶恶像类非优婆塞。以一阐提而毁骂之。闻悉能忍。是第二担。重于一切大水积聚。无缘得为国王大臣大力勇将及其眷属说如来藏。唯为下劣形残贫乞堪忍演说。是第三担。重于一切众生大聚。穷守边地多恼之处。衣食汤药众具粗弊。一切苦触无一可乐。男悉邪谤女人少信。域郭丘聚丰乐之处不得止住。是第四担。重于一切草木积聚。若能荷此四重担者。是名能荷大担菩萨摩诃萨。若菩萨摩诃萨。于正法欲灭余八十年。弃舍身命。演说如来常恒不变如来之藏。是为甚难。若能维持彼诸众生。是亦甚难。彼诸众生闻说如来常恒不变如来之藏。能起信乐是亦甚难。
　　复次央掘魔罗。非是如来为第一难事。今当更说复有难事。譬如士夫其寿无量。过无量百千亿岁。以一毛端渧大海水。复过是数以一毛渧乃至将竭余如牛迹。为甚难不。央掘魔罗言。甚难世尊。不可称说。佛告央掘魔罗。此不为难。更有甚难。央掘魔罗言。谁耶世尊。佛告央掘魔罗。正法住世余八十年。若有菩萨摩诃萨。弃舍身命。演说如来常恒不变如来之藏。是为甚难。
　　复次央掘魔罗。非是如来为第一难事。更有难事。央掘魔罗。譬如士夫担须弥山王及大地大海经百亿岁。此为大力第一难不。央掘魔罗白佛言。如是。如来境界非彼声闻缘觉所及。佛告央掘魔罗。彼非大力非为甚难。若以大海一尘为百千亿分。百千亿劫持一尘去。乃至将竭余如牛迹。复能担负须弥山王大地河海。百千亿劫。而彼不能于正法住世余八十年时演说如来常恒不变如来之藏。唯有菩萨人中之雄。能说如来常恒不变如来之藏护持正法。我说此人第一甚难。
　　复次央掘魔罗。譬如士夫能以水灭三千大千世界炽然盛火。如是士夫为甚难不。央掘魔罗白佛言。世尊。灭一天下火尚为极难。况复三千大千世界是为甚难。佛言如是。央掘魔罗。未来世中持戒众减犯戒众僧。正法住世余八十年。菩萨摩诃萨弃舍身命奴婢牛羊非法财物。种种清净宣说正法。演说如来常恒不变如来之藏。此何士夫。央掘魔罗白佛言。唯佛能知非声闻缘觉。尔时护持世间净法犹尚为难。何况出世间上上如来常恒不变如来之藏。如彼士夫能以水灭三千大千世界炽然盛火。极为甚难。若于未来正法住世余八十年。菩萨摩诃萨弃舍身命。演说如来常恒不变如来之藏。当知彼人即是如来。佛告央掘魔罗。善哉善哉。善男子。我亦如是说。一切如来说彼士夫所为难事不得边际。
　　复次善男子。譬如百川入于大海别流不现。如是士夫所得智慧。一切士夫来入其中悉皆不现。
　　复次善男子。譬如大海不受死尸。如是士夫无诸戏行家爱家病杂乱非法。谤如来藏者不与同止。如是士夫极为甚难。维持彼众及听法者。是亦甚难。
　　央掘魔罗白佛言。世尊。菩萨摩诃萨。成就几相名非新学。佛告央掘魔罗言。善男子。菩萨摩诃萨成就八相非为新学。何等为八。一者知法。二者知思量持。三者供养父母。四者知师恩。五者厌诸恶见。六者离一切相轻慢不调伏不善不净之物。七者不思欲乃至梦中亦不起想。八者敬重于戒。如是菩萨摩诃萨成就八相。非为新学。
　　复次菩萨摩诃萨成就八相非为新学。何等为八。一者说摩诃衍。二者分明演说如来之藏。而不厌舍。三者不贪财物。四者慈悲喜舍忍。五者视一切众生犹如一子。六者近善知识。七者离恶知识。八者世利知足。菩萨成就如是八相非为新学。复次菩萨成就八相非为新学。何等为八。一者安慰知量美说。二者不嬉戏。三者烦恼微薄忍。四者闻一切经忍。五者降伏睡眠。六者不懒惰。七者精勤不放逸。八者常乐求戒。菩萨成就如是八相非为新学。复次菩萨成就八相非为新学。何等为八。一者真实。二者鲜净乐习净事。三者光泽。四者端政。五者远离女人。六者远离亲族。七者闻恶恐怖彼彼恼乱身毛皆竖。八者愍念众生。菩萨成就如是八相非为新学。复次菩萨成就八相非为新学。何等为八。一者善知佛说魔说差别。二者恭敬知经者。三者知律非律差别二隐覆。四者善知如来隐覆之说。五者知如来秘密。六者善知随顺世闻事。七者善知如来常恒不变。八者善知菩萨恶非恶事。善知时方自能。菩萨成就如是八相非为新学。成就如是四十相身念法。是菩萨非为新学。若无四十功德若半减半。当知善男子善女人不住摩诃衍。亦不入诸菩萨数。是故菩萨行则为甚难。彼何等胜功德。谓无欲想乃至梦中亦不起心。当知是人有一切觉支殊胜功德。
　　尔时文殊师利语央掘魔罗言。如来藏者有何义。若一切众生悉有如来藏者。一切众生皆当作佛。一切众生皆当杀盗邪淫妄语饮酒等不善业迹。何以故。一切众生悉有佛性当一时得度。若有佛性者。当作逆罪及一阐提。若有我者我界。当度一切有。是故世间。无有我无有界。一切法无我是诸佛教。佛告文殊师利。一切众生有如来藏。为无量烦恼覆如瓶中灯。复次文殊师利。譬如有一调伏子。迦叶如来为授记言。却后七年当为转轮圣王正法治化。我亦却后七日当般涅槃。时调伏子闻授记已欢喜踊跃。作是念言。一切智记我当得转轮圣王。我今不疑。即白母言。与我鱼肉乳酪麻豆种种美食。我当有力。彼并食杂食肉故。不能自活非时而死。云何文殊师利。彼佛为妄语耶。为非一切智耶。为彼实无转轮圣王善根果报耶。文殊师利白佛言。世尊。彼本恶业故致此死。佛告文殊师利。勿作是说。彼非时死耳。非本恶业报也。文殊师利。彼佛不知先恶业报而记之耶。无先恶业今自作过以致失命耳。如是文殊师利。若男子女人作是念言。我身中有如来之藏。自当得度。我当作恶。若如是作恶者。为佛性得度耶。不得度耶。如上所说彼调伏子实有王性而不得度。所以者何。以多放逸故。佛性不度亦复如是。以彼众生多放逸故。一切众生为无佛性耶。实有佛性如转轮王报。为佛妄语耶。众生妄语作诸放逸。以闻法放逸故。自过恶故不得成佛。文殊师利白佛言。世尊。一切众生无本业耶。佛告文殊师利。彼有本业但少闻此经。无量阿僧祇罪皆悉除灭。所以者何。如来无量阿僧祇劫发大誓言。一切众生未度令度。未脱令脱。以此誓愿善根。如来慧日光明所照。无量阿僧祇罪皆悉除灭。复次文殊师利。譬如一切云雾覆过。日未出时皆悉障蔽一切世间。日光少出一切世间闇障悉灭。如是阿僧祇大罪积聚。乃至此经日未出时。一切众生轮回生死。此经日出。阿僧祇恶大闇积聚一弹指顷。于如来常恒不变如来之藏。若戏笑说若随顺他。此及道外。若波罗夷无间恶业。阿僧祇罪须臾悉灭。所以者何。若闻释迦牟尼如来名号。虽未发心已是菩萨。所以者何。以如来胜愿一切世间是我有故。诸未度者当令得度。化以正法悉令觉悟。是故文殊师利。闻如来名者皆为菩萨。非但自能速除烦恼。亦复当得我所得身。文殊师利。如我偈说。
　　我已称说道　　忧悲毒刺拔
　　汝等应当作　　如来之所说
　　我说道者说何等道。道有二种。谓声闻道及菩萨道。彼声闻道者。谓八圣道。菩萨道者。谓一切众生皆有如来藏。我次第断诸烦恼得佛性。不动快乐甚可爱乐。若不断者恒轮转生死。我已称说道忧悲毒刺拔。忧悲者谓烦恼义。拔刺者谓如来。我断除无量烦恼。为大医王。汝等当从我受。我当示汝如来之藏。汝等。应当作者。隐覆说义。如来之所说者。此生欺诳汝欺诳汝。佛出世间如优昙钵华。得信犹如恒沙金粟。亦如盲龟值浮木孔。如是遇如来应供等正觉如来藏经。不以生死寿果欺诳。汝等。自度一切有及一切烦恼病。是故言如来之所说。
　　精勤诸善法　　折伏诸恶心
　　修福迟缓者　　意乐着诸恶
　　此偈我为声闻说。又如来藏者极为难得。世间无有如是难得。譬类如来之藏。当疾观察。如是如是意乐着诸恶者。比丘自性净。心心习恶知识过。五垢为首众多烦恼前后围绕。云何五垢为本诸烦恼围绕。所谓贪欲嗔恚睡眠掉疑。此五垢坏心。欲净除五垢本及诸烦恼者。当勤方便自性清净心力。当勤方便及未谤修多罗未成一阐提。当勤方便修习自度。以是义故。说彼心无量客尘烦恼。应当疾疾拔其根本。
　　意法前行　　意胜法生　　意法净信
　　若说若作　　快乐自追　　如影随形
　　我为声闻乘说。此偈意者。谓如来藏义若自性清净意。是如来藏胜一切法。一切法是如来藏。所作及净信意法。断一切烦恼故。见我界故。若自净信有如来藏。然后若说若作。得成佛时若说若作。度一切世间如人见影。见如来藏亦复如是。是故说如影随形。
　　意法前行　　意胜意生　　意法为恶
　　若说若作　　众苦自追　　如轮随迹
　　(谓一辕两轮二牛牵之故轮随迹)
　　此偈说烦恼义。意法恶者。为无量烦恼所覆造作诸恶。故名为恶。不知自性心如来藏。入无量烦恼义。如是躁浊不息故。若说若作。一切众苦常随不绝。如轮随迹者。诸恶积聚生死轮回。转一切众生于三恶趣中。如轮随迹。是故说于福迟缓者心乐于恶法。
　　复次文殊师利。如知乳有酥故方便钻求而不钻水。以无酥故。如是文殊师利。众生知有如来藏故。精勤持戒净修梵行。复次文殊师利。如知山有金故凿山求金而不凿树。以无金故。如是文殊师利。众生知有如来藏故。精勤持戒净修梵行。言我必当得成佛道。复次文殊师利。若无如来藏者空修梵行。如穷劫钻水终不得酥。文殊师利白佛言。世尊。梵行有何义。何故如来舍五欲乐。央掘魔罗谓文殊师利言。无量天人常知堕法故离诸欲想。
　　佛告央掘魔罗。勿作是说。一切众生有如来藏。一切男子皆为兄弟。一切女人皆为姊妹。央掘魔罗白佛言。世尊。云何净饭王摩耶夫人兄弟姊妹而作父母。佛告央掘魔罗。是方便示现度脱众生。若不如是则不能度。譬如大王有二千力士。二人方便现相折伏。以悦王心娱乐众人。唯彼自知余无能觉。佛亦如是。示因父母现同人事。然后得度无量众生。令出生死无边大海。而彼众生莫能知者。譬如伎儿于大众中种种变现以悦众心。诸佛世尊亦复如是。种种变现以度众生。而彼众生莫能知者。譬如幻师于大众中自断身分以悦众人。而实于身无所伤损。诸佛世尊亦复如是。如彼幻师种种变现以度众生。文殊师利。如来一切智知一切。观察世间一切众生。无始已来无非父母兄弟姊妹。升降无常迭为尊卑。如彼伎儿数数转变。是故如来净修梵行。
　　复次文殊师利。彼此自界共相娱乐。如何受乐。自余身分。云何不得。不成界报。当知是乐是大苦聚。女有佛藏男亦如是。云何一性而自染着。以一性故。是故如来净修梵行。住于自地不退转地得如来地。
　　文殊师利白佛言。世尊。何故如来。不以一切梵行建立优婆塞优婆夷。何故世尊。说比丘比丘尼优婆塞优婆夷正法因故如堂四柱。而今优婆塞优婆夷现有大恶。何故建立于正法律中。佛告文殊师利。此异想名世俗想。如来视一切众生如罗睺罗。常欲安立令住佛地无此阶渐。佛想异此俗想。异此名非问论。
　　文殊师利白佛言。世尊。以一切众生界是一界故。诸佛离杀生耶。佛言如是。世间杀生如人自杀。杀自界故。
　　文殊师利白佛言。世尊。何故视一切众生如罗睺罗。而复教人调伏杀罚有自界诸恶像类者。佛告文殊师利。善男子。莫作是说。如来如是视一切众生如罗睺罗。譬如士夫常日再食。爱乐法故日唯一食则杀八万户虫。如是者应名杀生。而非杀生不净。复次文殊师利。无边欲乐圣所背舍。圣人为害欲故自害。若如是者。圣人则有自害过恶。谓爱欲心盛至他所言。我起欲心愿见教诫令生惭愧。我存亡无在。则方便自害。如是者为害自界耶。文殊师利白佛言。不也世尊。彼乃因是功德增积。佛告文殊师利。如是文殊师利。何故诸圣自害。以是烦恼毒蛇因故。而况他身。佛所说法。诸恶像类坏正法者。如自烦恼盛而教诫彼为作诸难。则为供养自界。如自求毕竟乐。弃舍欲乐衣食命乐。如自害身而调伏彼。是名善知如来之藏。
　　文殊师利白佛言。世尊。因如来藏故。诸佛不食肉耶。佛言如是。一切众生无始生死生生轮转。无非父母兄弟姊妹。犹如伎儿变易无常。自肉他肉则是一肉。是故诸佛悉不食肉。复次文殊师利。一切众生界我界即是一界。所宅之肉即是一肉。是故诸佛悉不食肉。文殊师利白佛言。世尊。珂贝蜡蜜皮革缯绵。非自界肉耶。佛告文殊师利。勿作是语。如来远离一切世间。如来不食。若言习近世间物者。无有是处。若习近者是方便法。若物展转来者则可习近。若物所出处不可习近。若展转来离杀者手则可习近。文殊师利白佛言。今此城中有一皮师能作革屣。有人买施。是展转来佛当受不。复次世尊。若自死牛牛主从旃陀罗取皮。持付皮师使作革屣施持戒人。此展转来可习近不。佛告文殊师利。若自死牛牛主持皮用作革屣。施持戒人为应受不。若不受者是比丘法。若受者非悲然不破戒。
　　文殊师利白佛言。世尊。亦不得用不净水熟食。比丘不应受。若如是者如是现。佛告文殊师利。此名世间想。若有优婆塞者。以净水作食而不得作用。若无优婆塞者。诸佛其如之何。陆虫水虫虚空亦虫。若如是者于净宗为恶。世间云何得修净宗。此名非问论。
　　文殊师利白佛言。世尊。世间久来亦自立不食肉。佛告文殊师利。若世间有随顺佛语者。当知皆是佛语。文殊师利白佛言。世尊。世间亦说有解脱。然彼解脱非解脱。唯佛法是解脱。亦有出家而非出家。唯有佛法是出家。世尊。世间亦说我不食肉。彼等无我亦无不食肉。唯世尊法中。有我决定不食肉。佛告文殊师利。汝欲闻世间建立外道因不。当为汝说。
　　文殊师利白佛言。唯然世尊。愿乐欲闻。佛告文殊师利。乃往过去无量阿僧祇劫时世有佛。名拘孙陀跋陀罗。出兴于世在此城中。时彼世界无诸沙砾。无外道名唯一大乘。彼诸众生一向快乐。尔时如来久住于世乃般涅槃。般涅槃后正法久住。法欲灭时持戒者减。非法者增。有一阿兰若比丘名曰佛慧。有一善人施无价衣。比丘愍彼即为受之。比丘受已示诸猎师。诸猎师众见此好衣生劫盗心。即于其夜将是比丘至深山中坏身裸形悬手系树。尔时其夜有采花婆罗门。至阿兰若处。见虎恐怖向山驰走。见彼比丘坏身裸形悬手系树。见已惊叹。呜呼沙门先着袈裟而今裸形。必知袈裟非解脱因。自悬苦行是真学道。彼人岂当舍离善法。当知分明是解脱道因。坏正法故即舍衣拔发作裸形沙门。裸形沙门从是而起。尔时比丘自得解缚已。即取树皮赤石涂染以自障蔽。结草作拂用拂蚊虫更有采花婆罗门见已念言。是比丘舍先好衣。着如是衣捉如是拂。彼人岂当舍离善法。当知分明是解脱道。即学彼法。出家婆罗门从是而起。时彼比丘暮入水浴因洗头疮。即取水衣以覆疮上。取牧牛人所弃弊衣以自覆身。时有樵者见已念言。是比丘先着袈裟而今悉舍。必知袈裟非解脱因。故被发弊衣日夜三浴修习苦行。彼人岂当舍离善法。当知分明是解脱道。即学彼法。苦行婆罗门从是而起。比丘浴已身体多疮蝇蜂唼食。即以白灰处处涂疮。以水衣覆身。时有见者谓言是道。即学彼法。灰涂婆罗门从是而起。时彼比丘然火炙疮。疮转苦痛不能堪忍。投岩自害。时有见者作是念言。是比丘先着好衣今乃如是。彼人岂当舍离善法。当知投岩是解脱道。投岩事火从是而起。如是九十六种。皆因是比丘种种形类起诸妄想各自生见。譬如有国一一相视而起粗想。粗想生已各各相杀。九十六种道各生异想亦复如是。犹如鹿渴于炎水想追逐乏死。正法灭时因彼比丘非法法想亦复如是。如是文殊师利。世间一切所作之上。尸罗威仪种种所作。一切悉是如来化现。法灭尽时如是事生。若如是者正法则灭。如是文殊师利。于真实我世间如是。如是邪见诸异妄想。谓解脱如是。谓我如是出世间者。亦不知如来隐覆之教。谓言无我是佛所说。彼随说思量如外道因。起彼诸世间随顺愚痴。出世间者。亦复迷失隐覆说智。是故如来说一乘中道离于二边。我真实佛真实法真实僧真实。是故说中道名摩诃衍。
　　尔时央掘魔罗白佛言。世尊。众生不知中道。妄想说余中道。佛告央掘魔罗。少有众生闻此经信。未来众生多谤此经。央掘魔罗白佛言。世尊。唯愿为说。何方几所众生诽谤此经。几一阐提。何方有能广为众生安慰说者。唯愿如来哀愍为说。佛告央掘魔罗。未来世中。中国当有九十八百千亿众生谤毁此经。七十亿众生作一阐提。东方九十八千亿众生谤毁此经。六十亿众生作一阐提。西方九十八百亿众生谤毁此经。五十亿众生作一阐提。南方九十八亿众生谤毁此经。四十亿众生作一阐提。罽宾国中有我余法。婆楼迦车国余名不灭。频陀山国亦复如是。罽宾比丘半半行摩诃衍。半半乐摩诃衍说摩诃衍。南方当有行坚固道行如来行。离八大事。说如来常恒不变如来之藏。菩萨摩诃萨比丘比丘尼优婆塞优婆夷。行坚固道任荷我法。
　　尔时文殊师利白佛言。世尊。奇哉佛法。当住南方。佛告文殊师利。如是如是。我法当住南方少时。如汝等苦行菩萨摩诃萨不惜身命。安慰一切众生故。说如来常恒不变如来之藏。如一切诸佛。悉皆不乐至此世界荷负三千大千世界无量众生。而我独能于此度脱。我菩萨摩诃萨正法欲灭余八十年。尔时不乐任持正法。亦复如是。如汝等文殊师利。正法欲灭余八十年。当于尔时任荷正法。一切阎浮提及诸洲间不惜身命。演说如来常恒不变如来之藏。彼时众生或信或不信。彼诸菩萨作是念言。若断截我身作种种分。我当由此得常住身。如汝文殊师利等无量菩萨摩诃萨。于彼南方任荷正法。第一最难。是故我常赞叹南方最后说法。由彼菩萨威德力故。一切阎浮提及诸洲间。彼诸众生闻名回向。或因惭愧或因恐怖故。譬如有王闻余王法而自治国。罽宾国及伽楼迦车城。惭愧恐怖故。说摩诃衍秘密之藏。亦复如是。然不说如来常恒不变如来之藏。文殊师利。譬如放火草中唯烧中间不烧边际。我初生地坚固道灭。余法住于南方边际。诸菩萨于彼任荷正法。亦复如是。当知彼中则有如来。
　　尔时释提桓因与三十三天诸眷属俱。稽首佛足兴大供养已白佛言。世尊。我等当共护持此经。愿见付授。唯愿哀愍一切众生说此经名。佛告天帝释言。憍尸迦。此经名为央掘魔罗。如是受持。憍尸迦。此经难得如优昙钵华。时帝释长子名阿毗漫柔。顶礼佛足白佛言。世尊。如我父王与阿修罗战时。告驭者言。汝当庄严伏阿修罗车。驭者白王。愿勿忧虑。我要先死然后及王。今当毕命坚意决战。余人亦当舍身尽力。如是世尊。于未来世正法欲灭八十年时。菩萨摩诃萨说如来常恒不变如来之藏。复作是念。我说法时多有众生不能堪忍。我当不说。尔时莫令诸善男子闻彼诸难生退转心。当知善驭庄严法乘如如来藏。如来常恒寂静不变广宣世间。彼善男子说如来常恒不变如来之藏。我于尔时。当作比丘弃舍身命而为作护。尔时众多帝释子。若男若女及余诸天。顶礼佛足而发誓言。我当作比丘比丘尼优婆塞优婆夷弃舍身命而为作护。时佛叹言。善哉善哉。善男子。汝等皆是求正法者。我亦当为诸乐法者而作覆护。我亦常当于彼前行如善驭者。汝等常当坚固知恩。于如来常处恒处寂静处不变易处如来藏处。当广宣说。
　　尔时波斯匿王。具四种兵告诸大臣言。今有人像罗刹杀害多人一千少一。以指为鬘以血涂身。勇健骁捷纵暴此境。今去此城减四十牛鸣。或能害我及诸臣子以充其数。今当共行剪除杀鬼。今此城中一切男女欲求取者悉不敢出。一切鸟兽闻其恶名亦所不至。汝等今当宣令内外。波斯匿王今兴四兵。罚彼罗刹央掘魔罗。一切皆当持器仗来。若能与彼尽力共战。若伤不伤随功赏赐。象马珍宝城邑土田。随其所欲悉当与之。闻彼恶名莫不震慑如是宣唱无一应命。唯王左右不得自在。抑逼威颜俯仰只顺。时诸妃后啼泣上谏。宁失国位愿勿自征。即召太卜问其吉凶。今当能制央掘魔罗不。卜筮咸曰。彼今当灭。虽闻是语王犹不信。将四种兵往诣佛所稽首佛足。有怖畏色额上流汗却坐一面。
　　尔时世尊一切智知一切。知而故问。大王。今日何故流汗。王白佛言。今有罗刹名央掘魔罗。杀害人民一千少一。以指作鬘以血涂身。恐其不息与我共战。举国人民悉皆怖畏。杜门不出事业斯废。一切鸟兽悉不敢近。严此四兵欲往罚之。佛告王曰。今大王欲罚彼耶。王白佛言。今唯一心取信佛足。佛告大王。若央掘魔罗来至此者。王当云何。尔时四兵悉大恐怖。唯王不畏恃佛威德故。王白佛言。若彼来者如是为一。尔时世尊指示王言。此即常胜央掘魔罗。王见央掘魔罗瞪瞩不眴。观其形相赤眼雄姿。心惊毛竖如非人所持。勇猛心退刀剑自落。渐近如来师子之座。一心至诚归依如来。当视我等如罗睺罗。于时四兵倍增惶怖。迷乱颠沛奔驰逃窜。尔时世尊放安慰众生无畏光明。照彼众生令身安乐。尔时波斯匿王内外眷属城邑人民。咸作是念。今央掘魔罗为世尊所伏。
　　波斯匿王作是叹言。奇哉世尊。真为第一调御之轭。真为无上天人之师。如是凶暴大恶业者。乃能方便安立正法。尔时世尊说偈叹言。
　　人前放逸　　后止不犯　　是照世间
　　如月云消
　　若菩萨摩诃萨。先现放逸后现功德。是照世间如月云消。度无量众生现如来功德。大王。当知彼非恶人。是则菩萨善方便耳。王白佛言。以何义故言非恶人。先辱师妇。受行恶师毗舍遮行。佛告大王。彼不辱师妇彼亦非师。现为彼师及妇色像变易其心。习乐师法言常清净。大王当知。是大奇特。譬如龙象冲击非驴所堪。如是大王。如来人中大龙象王。隐覆言教秘密说耳。声闻缘觉皆所不堪。唯佛与佛乃能堪任。大王。南方去此过六十二恒河沙刹有国。名一切宝庄严。佛名一切世间乐见上大精进如来应供等正觉。在世教化。无有声闻缘觉之乘。纯一大乘无余乘名。彼诸众生无有老病及不可意苦。纯一快乐寿命无量。光明无量纯一妙色。一切世间无可为譬。故国名一切宝庄严。佛名一切世间乐见上大精进。王当随喜合掌恭敬。彼如来者岂异人乎。央掘魔罗即是彼佛。诸佛境界不可思议。
　　尔时波斯匿王语诸占师。汝等一切悉皆妄语。汝速远去勿复妄说。尔时诸天世人及诸龙神声闻菩萨波斯匿王。一切城邑聚落人民。承佛威神悉皆来集。稽首敬礼央掘魔罗足。一心同声说偈叹言。
　　南无如来无边身　　南无方便央掘魔
　　我今顶礼圣足下　　忏悔天尊柔软足
　　我今忏悔如来尊　　央掘魔罗二生身
　　为我等故来至此　　现佛色像胜光焰
　　照诸众生堪能说　　我数忏谢无量身
　　无依作依等正觉　　无亲怙者为作亲
　　奇哉二佛出于世　　未曾有法行世间
　　犹如火中生莲华　　世间希有见二佛
　　尔时世尊告波斯匿王言。北方去此过四十二恒河沙刹。有国名常喜。佛名欢喜藏摩尼宝积如来应供等正觉。在世教化。彼土无有声闻缘觉。纯一大乘无余乘名。亦无老病众苦之名。纯一快乐寿命无量。光明无量无有譬类。故国名常喜。佛名欢喜藏摩尼宝积如来应供等正觉。王当随喜合掌恭敬。彼如来者岂异人乎。文殊师利即是彼佛。若有众生向央掘魔罗文殊师利恭敬作礼。若复闻是二人名者。见欢喜国如见自家。闻彼名故常闭四趣。或以戏笑或随顺他。或为名利此及外道。或犯重禁五无间罪。亦闭四趣。若善男子善女人为二名所护者。若今现在及未来世。旷野崄难诸恐怖处皆悉蒙护。于一切处恐怖悉灭。若天龙夜叉乾闼婆阿修罗迦楼罗紧那罗摩睺罗伽毗舍阇众。悉不能干。
　　尔时世尊告波斯匿王。如来所说有如是大威德。菩萨所行有如是大威德。文殊师利及央掘魔罗。有如是大威德。于此二龙发随喜心。能起菩萨无量之行。大王。汝当给养央掘魔母勿得遣忘。此央掘魔罗母。是我方便之所守护。尔时央掘魔罗母。身升虚空高七多罗树。而说偈言。
　　如来所变化　　众生悉不知
　　如来所作幻　　众幻中之王
　　大身方便身　　是则为如来
　　说此偈已即没不现。尔时波斯匿王白佛言。世尊。此为幻耶。佛告大王。此是化母。如化母所说。菩萨行亦如是。尔时央掘魔罗师摩尼跋陀罗。身升虚空高七多罗树。而说偈言。
　　譬如野干兽　　常与师子游
　　虽久相习近　　其声不相类
　　闻彼声怖死　　况能师子吼
　　我如彼小兽　　虽久为彼师
　　不能堪任发　　人雄无畏声
　　若彼非方便　　我则必当死
　　我如野干兽　　岂堪受彼供
　　我行愚痴法　　菩萨悉远离
　　于一切众生　　等视如一子
　　佛化无量幻　　众生不能知
　　设化百千亿　　婆罗门师长
　　众生悉不知　　唯佛知佛幻
　　当知佛世尊　　一切幻中王
　　尔时彼师摩尼跋陀罗妇。而说偈言。
　　呜呼诸众生　　不知佛功德
　　谓实旃遮女　　不知如来化
　　示现作我身　　幻化亦如是
　　大王应当知　　佛身不思议
　　彼诸旃陀罗　　尚不得近王
　　恐怖常畏死　　何况对言说
　　此人彼亦人　　不敢相习近
　　况复诸天人　　亲近转佛心
　　无量天龙神　　常供养如来
　　恶心向佛者　　彼即断其命
　　佛以巧方便　　示现种种幻
　　制未来众生　　无量诸非法
　　佛幻为大幻　　如来方便身
　　说是语已即没不现。尔时波斯匿王。闻见如是诸希有事。欢喜踊跃白佛言。世尊。为是幻耶。佛言。大王。如彼师及师妇央掘魔罗母。彼三人者悉是我幻。我示幻化不可思议。因我教化央掘魔罗。度无量众生。时波斯匿王白佛言。世尊。我当七日修行大施。央掘魔罗如来在福田方今为福田。佛告王言。如是如是。尔时诸天龙神共说偈言。
　　南无幻化王　　具足大精进
　　如来方便身　　方便相具足
　　方便般涅槃　　示现舍舍利
　　如来无边身　　智慧亦无边
　　无边善名称　　无边明力士
　　如来无边身　　密迹无有边
　　言说亦无边　　隐覆亦无边
　　无边照世间　　光明亦无边
　　功德过数量　　无称不可量
　　虚空无碍智　　如来虚空身
　　安慰文殊事　　及与我等类
　　为央掘魔罗　　故佛世尊来
　　若来及不来　　非我等所知
　　如来视一切　　犹如罗睺罗
　　尔时世尊说是经已。诸天龙神声闻菩萨及波斯匿王一切众会。皆慕央掘魔罗行及文殊师利菩萨行愿生彼国。皆发阿耨多罗三藐三菩提心。踊跃欢喜。
