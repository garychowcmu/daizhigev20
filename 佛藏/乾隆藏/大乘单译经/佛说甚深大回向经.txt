佛说甚深大回向经一卷


大乘单译经
佛说甚深大回向经一卷
刘宋失译师名出祐公录
　　

佛说甚深大回向经
　　如是我闻。一时佛在舍卫国祇树给孤独园。与大比丘众八千人俱。尔时世尊与诸大众。前后围绕而为说法。于是会中有一菩萨。号曰明天。即从坐起偏袒右肩右膝着地。恭敬合掌。前白佛言。世尊。欲有所问。唯愿世尊分别解说。尔时佛告明天菩萨摩诃萨。善男子。欲有所问莫得疑难。如来当为随问解说。明天菩萨即白佛言。云何菩萨少修善本而获大果。或多作功德福报无量。
　　佛告明天菩萨摩诃萨。善哉善哉。明天。能于佛前问如是义。汝已曾于过去无量诸佛所。植众德本供养诸佛。亲近善知识。能为乐福众生。发甚深问。谛听谛听。善思念之。明天菩萨白佛言。世尊。唯然受教。佛告明天。诸菩萨摩诃萨。当于过去当来今现在诸佛所。修慈身行。修慈口行。修慈心行。专心念佛所行功德。复次明天。菩萨摩诃萨当应往诣如来尊庙礼拜供养。右膝着地合掌右绕。散华烧香悬缯幡盖作众伎乐尊重恭敬。以微妙音歌甚深句义。赞佛功德随喜叹善。
　　佛告明天。云何菩萨摩诃萨。于过去当来今现在诸佛所。修慈身行。修慈口行。修慈心行。念佛功德。善男子。菩萨摩诃萨。当念如来坚固士。无上士。最胜士。为师子王勇猛无畏。自度度彼。自安安彼。自灭灭彼。说真谛法安立众生。心无谄饰净戒具足。力无畏辩永除障习。于法自在无与等者。如是专心念佛功德已。右膝着地散华烧香。幡缯幢盖伎乐供养。是为菩萨修慈身行。以微妙音歌甚深句义。赞叹如来无量功德。是为菩萨修慈口行。因彼身口善根念佛功德。至诚恭敬。是为菩萨修慈心行。明天。是则菩萨摩诃萨于过去当来今现在诸佛所。修慈身口意习行正念。
　　佛复告明天。又菩萨摩诃萨。于过去当来今现在诸众生所。亦应修慈身行。修慈口行。修慈意行。等念众生。明天。云何菩萨摩诃萨于三世众生所。应修慈身口意行等念众生。如是明天。菩萨摩诃萨不杀众生。不盗他财。不邪淫。不妄语。不绮语。不两舌。不恶口。不贪欲。不嗔恚。不邪见。云何菩萨不杀众生。于一切众生慈悲爱念。惭愧愍伤永舍刀杖。不偷盗者。若于聚落空处所有遗物不与不取。不邪淫者。若女有主父母兄弟宗亲所护。乃至见彼授华一茎不起欲想。不妄语者。若于乡邑若在王者。堪为证佐。真诚实语守死不虚。不两舌者。常于彼此起和合想。从彼所闻不向此说。从此所闻不向彼说。不恶口者。软语开喻先意问讯。终不以苦切恶言加于众生。不绮语者。时说实说知义而说。为利益彼说心口无差。不贪者于他财利不起欲想。见来取者心无吝惜。不嗔恚者。于一切众生除诸恚恨。起慈愍心饶益心安彼心。随顺善摄一切众生。不邪见者。有施有济有说。有父母。有今世后世。有苦乐行果报世间。有阿罗汉。自知身作证。我生已尽梵行已成。所作已办自知不受后有。明天当知。彼不杀不盗不邪淫。则是菩萨修慈身行。不妄语两舌恶口不绮语。则是菩萨修慈口行。不贪不恚不邪见。则是菩萨修慈意行。修慈身口意。则是菩萨等念众生。
　　佛告明天。菩萨摩诃萨。于过去当来今现在诸佛所。修慈身行。修慈口行。修慈意行。及于过去当来今现在一切众生所。修慈身行。修慈口行。修慈意行。所有功德果报。悉与一切众生共回向阿耨多罗三藐三菩提。明天。菩萨作如是回向者。是为菩萨少修善本获大果报。多作功德福报无量。佛告明天。是菩萨成就无量功德时。持是功德回向无量智慧。又共一切众生。尽回向阿耨多罗三藐三菩提。是功德三种。有三种回向。何等为三。谓过去空。当来空。现在空。无有回向者。亦无回向法。亦无回向处。菩萨摩诃萨当作是回向。作是回向时三处皆清净。以此清净功德。与一切众生共。回向阿耨多罗三藐三菩提。作是回向者。无有凡夫及凡夫法。亦无信行亦无法行。亦无八人。亦无须陀洹向须陀洹。亦无斯陀含向斯陀含。亦无阿那含向阿那含。亦无阿罗汉向阿罗汉。亦无辟支佛向辟支佛。亦无有佛及向佛者。何以故。法性无缘不生不灭。无所住故。是故菩萨摩诃萨应以是三种回向三种清净功德。与一切众生。共回向阿耨多罗三藐三菩提。是菩萨作是回向已。又复愿言。若我生处常遇诸佛逮甚深三昧。见无量佛成就多闻清净智慧。弘誓不舍一切众生。说是法时。百千天人皆愿欲往生阿閦佛国。
　　尔时佛告尊者阿难。我向说此甚深法时。百千天人皆愿往生阿閦佛国。阿难当知。彼于此终皆当往生阿閦佛所妙乐国土。从一佛国至一佛国。供养诸佛听受正法。得陀罗尼如说修行。皆当成就不思议慧。于五浊国当得作佛。皆同一号号甘露音王如来应供等正觉。当知彼天受记别时。百千众生皆发阿耨多罗三藐三菩提心。
　　尔时释提桓因白佛言。世尊。如我解佛所说义。当知此为大功德趣。为无量功德。为无边功德。佛言。憍尸迦。是法毕竟净故。世尊。当何以名此经。云何奉持之。佛告释提桓因。憍尸迦。是经名大回向。亦名甚深法性回向。当奉持之。佛告憍尸迦。若有善男子善女人。学是回向者。当知是人必逮得无所从生法忍。能度未度者。安乐百千无量众生。说是法时。诸比丘众释梵天人阿修罗等。闻佛所说欢喜奉行。
