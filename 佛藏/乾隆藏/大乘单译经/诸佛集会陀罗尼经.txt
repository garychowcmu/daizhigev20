诸佛集会陀罗尼经一卷


大乘单译经
诸佛集会陀罗尼经一卷
唐三藏法师提云般若等奉制译


　　

诸佛集会陀罗尼经(与赵宋施护所出息出中天经同)
　　如是我闻。一时佛在恒伽河边。护世四天王之所围绕。尔时世尊告毗沙门等四天王言。汝等当知一切众生。若男若女若长若幼。皆为四种大怖所缠。谓生老病死。然于其中死怖一种最难除遣。我今为汝说除遣法。
　　尔时四天王即从座起。合掌恭敬白佛言。世尊我等今者获大善利。得值如来摄受世间施其命故。
　　尔时世尊从座而起。面于东方弹指唱言。彼方所有诸佛如来应正等觉。莫不皆为一切众生。而成阿耨多罗三藐三菩提。诸佛当知我今为欲哀愍救护诸众生故。转先未转第二法轮。当令众生色力寿命皆悉增长。永复无有非时夭横。唯愿诸佛来此会中。为护众生共以威神除其横苦。南西北方四维上下皆亦如是。是时如来以佛眼观十方世界。一一世界皆有诸佛。侧塞充满犹如稻麻。悉来此会而为等侣。然见十方一切世界。一一方处诸佛世尊亦皆遍满分明显现。如是一切诸佛如来。俱时发声而说咒曰。
　　折礼(句一)折罗折礼(句二)毗那(去借音即此字之上声下有字傍注上字皆仿此)征(珍里反句三)莎(苏括反)悉底(都以反下同)鸡(句四)斫迦烂揭时(句五)钵罗舍漫都(句六)萨婆噜(依鲁字本音而转舌呼之其下口边作犁罗丽皆仿此)伽(句七)阿那(上)[齒　　來](卓谐反句八)俱那(上)[齒　　來](句九)摩诃捺[齒　　來](句十)折[口　　犁]折[口　　犁](句十一)醯(呼计反下同)摩具[口　　梨](句十二)醯摩儞产(去)地(句十三)醯摩室尼(句十四)吉啰(上)陛(句十五)吉啰(上)鞞(句十六)醯(引声)俱啰(上)[口　　犁](句十七)俱啰(上)[口　　犁](句十八)俱末底(句十九)毗奢么(谋跛反)泥(句二十)戍暑(输矩反)毗(上)婆(句二十一)阿折礼毗折礼(句二十二)摩毗(上)滥婆(句二十三)呼(去)牟呼(去)牟(句二十四)
　　尔时十方诸佛。一一皆有金刚密迹王亲近围绕。此无量金刚王众。复共同声而说咒曰。
　　敛(呼滥反引声句一)敛(句二)室势(句三)飒婆(去)诃(句四)
　　尔时毗沙门天王白佛言世尊。我今亦为拥护众生说陀罗尼。令其无有非时夭横。唯愿如来垂哀与力。即说咒曰。
　　税低(句一)税怛犁(句二)履梨(句三)
　　尔时毗卢勒叉天王亦作是言。我今为欲护诸众生说陀罗尼。即说咒曰。
　　摩蹬耆(瞿鸡反句一)摩蹬耆(只里反)尼(儞咨反句二)暑(输矩反下同)摩暑母(句三)
　　尔时提头赖吒天王。亦为拥护诸众生故而说咒曰。
　　折囇折囇飒婆(去)诃
　　尔时毗楼博叉天王亦说咒曰。
　　跋凌(去)婆(上)婆
　　尔时世尊告四天王言诸天等此陀罗尼。从于一切诸佛所生。一切诸佛共所知见。若善男子善女人。乃至有能一日之中读一遍者。是人终不堕于恶趣。当于是人起大师想。若有人为欲利益一切众生。于日日中读诵斯咒。能令众生寿命增长。亦令其人灾横怖畏皆得消除。无诸恶相及众疾苦。水不能漂火不能烧。刀不能伤毒不能害。若在在处处有能读诵此陀罗尼。当知此处则为十方一切诸佛常所护念。若人自书若教人书。其人则为承事供养一切诸佛。何以故。若于众生能作饶益。则为供养一切佛故。若有专欲拥护其身。当书此咒佩着身上。若所在之处有深信法善男子善女人等。或遇灾难欲令除灭。疾应如法受持此咒。持咒法着。先当简择清净之处。以栴檀末而涂其地。成一方坛纵广七肘。其人应从月初八日。香汤洗浴着新净衣受八戒斋。唯食粳米石蜜牛乳。取黑沉香及龙脑香。共满一两置于坛上。又取白檀香或沆水香。或龙脑香或复丁香迦矩罗香。而置于坛。其人诵此陀罗尼咒。咒此诸香。于日日中皆七七遍满于七日。至十五日一日不食其日中时。以郁金香于其坛上作二十一小坛。其一处中名如来坛。余二十坛名金刚王坛。又于坛外作四小坛。名四天王坛复取麝香龙脑白檀郁金之香及紫檀末。于如来坛若散若涂而为供养。自余诸坛随取一香而供养之。又取乳酪酥及沙糖。如其次第以新瓶四口。各别盛之置四天王坛上。又以净水着于瓶内。采十二种果树之花而置其中。又以香油然十支灯置如来坛。为欲供养十方佛故。自余诸坛各然一支。于前所咒诸香之内。取龙脑及沉水。于如来坛而烧供养。其余坛上然自余香。将然香时其如来坛及余坛香。复应各别诵此神咒而以咒之。若有众生得闻此香。非时夭横靡不除灭。先所咒香并烧尽已。然后收彼四天王食散于净处。
　　佛说此经已。四大天王及一切世间天人阿修罗乾闼婆等。欢喜奉行。

 
