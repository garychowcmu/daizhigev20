佛说八部佛名经一卷


大乘单译经
佛说八部佛名经一卷
元魏婆罗门瞿昙般若流支译


　　

佛说八部佛名经
　　闻如是。一时佛游维耶离奈女树园。与大比丘众俱。比丘千二百五十诸菩萨无央数。尔时有长者子。名曰善作。从城中出诣奈女园。到世尊所稽首足下。右绕三匝却住一面叉手白佛。欲有所问。大圣见听乃敢自陈。佛告善作。恣所欲问。如来当具分别解说。善作见听便白佛言。唯天中天。宁有诸佛修行本愿自致正觉今现世讲说经道。大圣愿宣诸佛之名。闻之执持戴着顶上咨受所说。稽首归命颁宣功勋。无复众难不趣三涂。闻诸佛名。人若非人不得其便。若在县官说诸佛名。无能撗枉夺其所有。而性坚强不怀怯弱安隐得胜。又入战斗刀不伤身。箭射不入。阅叉诸鬼诸天龙神无敢娆者。师子虎狼野兽弊虫无能害者。佛告善作。谛听善思念之。当为汝说。拥护除难无恐获安。于是善作受教而听。佛言。东方去此有佛号奉至诚如来至真等正觉。今现在说经法。世界曰名闻迹。
　　复次东方有佛号固进度思吉义如来至真等正觉。今现在说经法。世界曰莫能当。
　　复次东方去此佛土。有佛号观明功勋如来至真等正觉。今现在说经法。世界名吉安。
　　复次东方去此佛土。有佛号慈英寂首如来至真等正觉。今现在说经法。世界曰无恚恨。
　　复次东方去此佛土。有佛号真性上首如来至真等正觉。今现在说经法。世界名曰去杖。
　　复次东方去此佛土。有佛号念众生称上首如来至真等正觉。今现在说经法。世界曰炽盛首。
　　复次东方有佛号踊首高超须弥如来至真等正觉。今现在说经法。世界曰曜赫热首。
　　复次东方去此佛土。有佛号胜耻称上首如来至真等正觉。今现在说经法。世界曰爱乐。假使有人遥闻东方诸如来号。受此诸佛世尊之名。谛奉善思抱在心怀持讽诵读。纵使诸佛戒德智慧道本平等。又诸刹土庄严清净殊异之德卓然无侣。无有尘垢。无有女人污秽之难。亦无五浊勤苦之患三涂之厄。无沙砾石荆棘沟坑。佛言善作。若有能持奉是诸佛世尊之名颁宣远近。上夜觉寤而起经行。叹咏诵说此诸佛名。中夜后夜起一心住。舍此无益念所增修。如是行者德行日进终无损耗也。佛告善作。汝当乐此八佛名经。佛以斯法教族姓子。怀抱在心勿得忘舍。寻时精修便当逮见八千诸佛。善作于是闻圣教诏。则以宝华价直八千两金。供散世尊稽首佛足。右绕三匝却行而坐。时天帝释在于彼会。前白佛言。唯然大圣。我已受此八佛之名。以讽诵读抱在心怀。唯天中天。吾身当勤精进奉行是八部场诸佛尊名。思惟专念不离食息。贵重恭敬为无上宝。佛告天帝。以是之故。天阿须伦共战斗时。若有恐惧拘翼当念可无所畏。所以者何。假使有人赞叹称誉诸如来名八部经典。则为颁告无所畏业。宣诸如来经典名者。不遇恼热众患之难。若能显传诸如来名经典之要。则宣太平丰熟之世。能传诸佛经典名者。则宣安隐除去大患。能传诸佛经典名者。则为宣布寂然燕坐。若传诸佛经典名者。则离一切无数恐惧。若能传此诸佛名经。梦安觉欢不畏县官。水火盗贼怨家债主自然避去。鬼神罗刹妖魅魍魉。薜荔厌鬼皆不敢当。若入山陵溪谷圹路。抄贼劫掠自然不现。师子虎狼态罢蛇虺悉自缩藏。所以者何。诸佛至尊德过须弥。智超江海慧踰虚空。独步三界无能及者。十方一切莫不蒙度。佛说如是。长者善作及天帝释诸比丘僧一切会者。诸天龙神阿须伦世间人。闻经欢喜作礼而退。
　　性空佛　法空灯佛　天王佛　金仁佛

