佛说拔除罪障咒王经一卷


大乘单译经
佛说拔除罪障咒王经一卷
唐三藏法师义净奉制译


　　

佛说拔除罪障咒王经
　　如是我闻。一时薄伽梵。在净居天上。为诸大众说微妙法。是时曼殊室利菩萨摩诃萨于大众中。即从座起偏露右肩。右膝着地合掌向佛。瞻仰尊容目未曾舍。白佛言世尊。此大法门甚深微妙实为希有。然于当来五浊世时。恶业众生具贪恚痴。欺诳不信乐行非法。不修戒品专行谄伪。彼于咒法所有威力神通变现。于诸国土随其方处。求者获益功德成就。念诵仪轨祭祠法式。皆不信受亦不依行。谓非佛说而为谤毁恶障缠心。即便命过堕大地狱。受极苦恼无有出期。世尊此等众生既遭大苦云何救护。唯愿慈悲拔济令出。尔时释迦牟尼如来。即便舒手摩曼殊室利法王子顶。告言善哉曼殊室利。为欲利益一切有情。能问如来如是义利。汝当谛听极善作意。我今为汝说此咒法。安乐人天利益一切。于诸咒法最为殊胜。秘密甚深顺菩提道依真法界获大功德。于临终时必能忆此大力咒王。正念现前当生善处。即说咒曰。
　　南么萨婆怛他揭羝骠　阿罗喝骠　唵拘摩啰乎嚧比那　毗输和　三婆婆阿揭车阿揭车　洛呼洛呼　勃缆勃揽　唅唅　氏那市(市一反)曼殊室利也　苏室哩也　多赖也漫(引声)萨婆毒溪骠癹癹　苫么也苫么也　阿弭都嗢婆菩嗢婆婆　波跛谜那势也　莎诃。
　　曼殊室利。此即是汝最胜根本咒藏心王神咒。能除一切苦恼厄难。诸恶罪障悉皆销灭。长寿无疾富乐无穷。言词聪辩众人爱敬。亦能通利一切咒王。时释迦牟尼如来说是语时。诸佛刹土及此大地山河江海。尽有情界六种震动。一切恶趣饿鬼傍生。琰魔王界地狱有情。苦恼停息皆得安乐。佛复告曼殊室利。若天若人若男若女。在家出家诸有情类。若能至心受持此咒王者。不被恶人之所欺谤魔不得便。怨不能害毒不能伤。一切障碍毗那夜迦皆自退散。其受持者应起此心。诸佛世尊难思议法。唯佛与佛乃能证知。我今岂敢辄生诽谤。
　　尔时世尊说此法已。彼诸大众并净居天。及余诸天无量百千俱胝。天龙药叉健达婆阿苏罗等。禁咒成就诸大仙人。及曼殊室利法王子。观自在菩萨慈氏菩萨。大势至菩萨执金刚菩萨。如是等诸大菩萨。及阿僧祇世界诸佛刹土。一切如来并诸菩萨当共证知。此大咒王是不思议法。是大神咒是大明咒。是无上咒是无等等咒。能除罪苦障真实不虚。尔时诸天大众闻说咒王。皆大欢喜顶戴奉持。

 
