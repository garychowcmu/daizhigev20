佛说海龙王经四卷


大乘单译经
佛说海龙王经四卷
西晋三藏法师竺法护译


　　

佛说海龙王经卷第一
行品第一
　　闻如是。一时佛游王舍城灵鹫山。与大比丘众俱。比丘八千。菩萨万二千。一切大圣十方来会。众德具足得诸总持。无所不博辩才至真。决一切疑入大神通。分剖慧义诸度无极。济于彼岸究畅开士。定意正受诸佛咨嗟。普游殊域神足飞行降化众魔。分别诸法知如本谛。睹见一切众生之原。积累道品于世八法而无所著。以大慈哀严身口意。彼无极铠过大精进。于无数劫而不厌惓。为师子吼开化外道。以不退转印如印之。晓了诸佛深要法藏。其名曰山光菩萨。惠山菩萨。大明菩萨。总持山刚菩萨。山铠王菩萨。山顶菩萨。山幢菩萨。山王菩萨。石磨王菩萨。雷音菩萨。雨王菩萨。宝雨菩萨。宝英菩萨。宝首菩萨。宝藏菩萨。宝明菩萨。宝幢菩萨。宝顶菩萨。宝印手菩萨。宝畅菩萨。宝严菩萨。宝水菩萨。宝光菩萨。宝铠菩萨。宝现菩萨。宝造菩萨。乐严法菩萨。净王菩萨。严顶相菩萨。金光饰菩萨。宝髻菩萨。天冠菩萨。千光菩萨。原崄菩萨。照昧菩萨。月辩菩萨。发意转法轮菩萨。金光净菩萨。常施无畏菩萨。万二千菩萨。德皆如是。是贤劫中大士弥勒软首等六十大圣。不可思议解缚等十六正士。帝释四天王与忉利天人俱。焰天。兜术天。不憍乐天。化自在天魔子道师。梵天王。梵净天王。善梵天王。梵具足天王。大神妙天。净居天。离垢光天。乃至一善天。燕居。无善神王。各与眷属六万。山树神王四万二千。力士神王。一名持华。三万二千与香音神俱。无焚龙王与七万二千诸龙俱。四方金翅鸟王及余一切诸大尊神。天龙鬼神。无善神。凤凰神王。山树神王。甜柔神等。各与眷属来诣佛所。稽首毕一面住。比丘比丘尼清信士清信女。前为佛作礼各坐一面。彼时佛与若干百千之众营从围绕。佛处诸天严净师子高广之座。为四部众而普说法。佛在众中如安明山王现于大海。德超诸天世无双比。光明巍巍靡所不照。如来威变应时。空中化有宝盖。众珍杂珓遍覆四方。无数百千垂珠璎珞。青黄赤白无垢宝珠。照虚空珠光从珠出。其色无量不可称计。雨诸香华华至于膝。虚空之中出大雷音雨众名香。于是贤者大目犍连。承佛圣旨前问佛言。今所感动未曾见闻。此何瑞应。佛告目连。今海龙王欲来见佛故先现瑞。佛语未竟。寻时龙王与七十二亿婇女八十四亿眷属。皆赍香华幢幡宝盖百千伎乐。往诣佛所前稽首毕。绕佛七匝。各以所持用散佛上。伎乐供养。与中宫眷属俱住佛前。以偈赞曰。
　　慈施愍伤俗　　示现与世眼
　　虽生于世俗　　无著如莲华
　　施俗之安隐　　在世照三世
　　解法如日光　　稽首世最上
　　十力超施戒　　自调成眷属
　　烧除尘劳冥　　御众如调马
　　施与七大财　　恩慈加众生
　　为一切父母　　稽首最福田
　　眉间相光曜　　如日白雪光
　　梵天人在上　　无能见其顶
　　佛面出大光　　蒙光获安隐
　　普照百千国　　至于无择狱
　　柔软言无极　　解决众疑结
　　音遍天世间　　清净无垢秽
　　除淫怒痴冥　　照以智慧光
　　施安令欢喜　　为示现解脱
　　无碍达三世　　求比无等伦
　　知人群萌行　　了善恶所趣
　　观察人根原　　一时咸能睹
　　开心令解脱　　稽首诸慧上
　　百千亿诸魔　　诣树求佛便
　　至德愿威神　　降化伏邪心
　　不嗔不厌惓　　导以慈哀力
　　供养世之尊　　孰敢懈慢者
　　观法无所有　　譬之如虚空
　　犹电雾泡沫　　幻化及野马
　　本空缘相与　　计之无吾我
　　照示生死法　　是故莫不供
　　所以无数劫　　勤行亿那术
　　供养亿万垓　　不可计诸佛
　　布施及戒忍　　精进禅智慧
　　尊愿已具足　　稽首大圣雄
　　于是海龙王。说此偈赞佛已。前白佛言。愿欲有所问。傥肯听者乃敢宣陈。佛言。在汝所问。若有疑者。如来当为具发遣之。龙王见听喜踊问曰。何谓菩萨除诸恶趣。何谓菩萨超出诸难。何谓菩萨生天上人间。何谓菩萨不离诸佛。何谓菩萨得值善友。何谓菩萨常在安隐。何谓菩萨常怀笃信。何谓菩萨多所悦护。何谓菩萨济众因缘。何谓菩萨长益善法。何谓菩萨喜造德本。何谓菩萨常乐于义。何谓菩萨不着五阴。何谓菩萨常好于法。何谓菩萨乐于法乐。何谓菩萨所闻无厌。何谓菩萨请益观义。何谓菩萨闻能奉行。何谓菩萨具出家德。何谓菩萨离居顺戒。何谓菩萨弃于重担。何谓菩萨常处树下。何谓菩萨乐处闲居。何谓菩萨而独燕处。何谓菩萨离诸谀谄。何谓菩萨具出家慧。何谓菩萨入深要法。何谓菩萨观法如幻。何谓菩萨不堕灭见。何谓菩萨不堕常见。何谓菩萨超因缘法。何谓菩萨离诸邪见。何谓菩萨神通自乐。何谓菩萨而得六通。何谓菩萨而得慧通。何谓菩萨漏尽神道。何谓菩萨现无盖慈。何谓菩萨所见无碍。何谓菩萨晓了众生心之所行。何谓菩萨行无厌足。何谓菩萨分别所受教化之言。何谓菩萨降伏魔怨。何谓菩萨离诸恐惧。何谓菩萨御退转者。何谓菩萨得不退转。何谓菩萨逮不起忍。何谓菩萨过于诸净。何谓菩萨诸行清净。何谓菩萨世尊授决。佛言。善哉善哉。海龙王。乃问如来如此之义。谛听谛听善思念之。龙王曰。唯然世尊。愿乐欲闻。佛言。菩萨有四事弃诸恶趣。何等为四。菩萨无害心于众生常护十德。不说人短亦不轻慢。自省己过不讼彼秽。是为四。复有四事超出诸难。何等为四。常叹三宝佛法圣众。有乐法者而不娆乱。不造人疑。有犹豫者悉开导之。是为四。复有四事生天上人间。何等四。不舍道心又教他人亦不毁戒。心愿清净为人说经而发大哀。是为四事。复有八事不离诸佛。何等八。常念诸佛。供养如来。嗟叹世尊。作佛像形劝化众生使见如来。其所向方闻佛之名。愿生彼国志不怯弱。常乐微妙佛之正慧。是为八事。复有四事得值善友。何谓四。不慢无谄。常加恭敬。柔和顺言而不自大。常受言教。是为四。复有三事常在隐处。何等三。不刚不[革　　卬]而不谀谄。除诸贪嫉。见人得供代其欢喜。是为三。复有五事常怀笃信。何等五。晓乐脱力积功德力。入报应力。遵道心力。将御法力。是为五。复有二事多所悦护。何等二。不舍欢喜。不在嗔恨。是为二。复有二十事护众因缘。何等二十。常信佛教。不着他缘。所作自护。他作他受。法法相应。法法相照。善恶报应。无乱不顺。心无想念。无我无人。都无所有。亦无往来。无所归趣。除因缘报。由罪福安危。将护诸缘。诸佛世尊。皆由清净而成道德。除众恶事以故吾等修行善本。是为二十。复有二事长益善法。何等二。知于三品。行无放逸。是为二。复有二事。何等二。喜造德本。亦不想报。是为二。复有五事常乐于义。何等五。不着色声香味识。是为五。复有五事常好于法。何等为五。不贪色痛志得智慧拥护一切。是为五。复有六事常乐于法。何等六。乐于五根不乐五欲。常乐法会不乐世谈。乐讲说经不乐衣食。常乐观法不乐不净。乐遵修法不乐文字。乐于佛法不乐声闻缘觉法。是为六。复有八事乐于法乐。何等八乐讲佛道不乐卑贱。乐度无极不乐声闻缘觉道。乐赞四恩不乐非法。乐大慈哀不乐世事。乐说大道不乐终始。乐讲深法缘起之本不乐常无常我人寿命。乐空无想无愿真谛之法不乐调戏离放逸想。乐严佛国不乐观灭。是为八。
　　复有五事所闻无厌。何等五。博闻智慧利于明达闻无厌足。普听不懈决诸狐疑闻无厌足。因闻觉了尘劳恚恨故无厌足。因闻断欲而除一切众生垢着故无厌足。因闻勇猛决一切疑故无厌足。是为五。复有二事观义求闻不惓。何等二。兴于贤圣正见之行。得无碍辩总持之要。是为二。复有十事闻能奉行。何等十。利知厌足在于闲居。身口心寂进止安详。所闻观净。独处少事。不乐众闹。初夜后夜常观精进。敬重善友。志怀羞耻。常以大哀护于一切。等贤圣禅至德具足。以惠救护天上世间。是为十。复有五事具出家德。何等五。所作已成不复忘失。灭除尘结。其心当舍一切诸着。诸佛世尊不讼其短。已得解脱。见诸缚者为说脱法。是为五。复有五出家顺戒。何等五。救顺禁法救济毁戒。顺诸所闻救济鲜闻。顺所定意救济乱心。顺所智慧救济恶智。顺所度知立于众人安隐无为。是为五。复有五弃。何等五。弃于重担而除五阴。断恩爱结及诸所习。常以寂定舍于寂灭。入于道德奉行八道。入于圣谛立一切人于正谛法。是为五。复有四法常处树下。何等四。不惜身命。奉行一切诸德善法。发神通慧。行寂然事天人欣悦。是为四。复有四事乐处闲居。何等四。发大哀以处闲居。诸佛所叹欲救众生。无偏邪行坐成佛时庄严自由不为尘劳。学余菩萨究竟之行积闲居德。入于郡国县邑聚落为众说法。是为四。复有三事。而习燕坐。最尊无上功德微妙为贤圣行。何等三。不习憎爱亦无所慕。自在离欲心无缚着。行步自由等心一切。疾得定意。是为三。复有三事。离诸谀谄。其心质直而无恚恨。已住于行。众结便断。是为三。复有八事具出家德。何等八。贤圣知足在于独处。得知限节。逮诸博闻。弃恨忍辱。不舍道心行四意止。专精定意。而应智慧。一切所兴以行为要。是为八。复有十事入深要法。何等十。见身自然诸法自然。身入于净一切法净。见已无吾诸法无我。自观身空不疑诸法空。己身无声诸法如响。察身寂寞诸法静默。我者审谛观诸法谛。我志深妙见诸法奥。己身无闻诸法如聋。吾无所受见一切法无可取者。是为十。复有十事。诸法如幻兴诳诈相。诸法如梦所见无实。诸法如野马起颠倒想见不谛故。诸法如影所作因缘无以为乐。诸法如水月捉不可得其相离行。诸法如响本末悉空。诸法如电晃现随灭。诸法如画离淫怒痴。诸法本净不为客垢之所沾污。诸法如虚空适起寻灭无有处所。是为十。复有二事不堕灭见。何等为二。随时之慧入于罪福了别诸佛圣智之明。是为二。复有二事不堕常见。何等为二。一切说无常慧。适起便灭意无永存。是为二。复有四事超因缘法。何等为四。无黠之习入生死习。无黠已灭生死便除。不堕灭见不住常观。是为四。复有四事离诸邪见。何等四。晓空慧不见彼我。解无相不见寿命。了无愿不见三处。分别缘起离常无常。是为四。复有六事以诸神通而自娱乐。何等六。不以恶眼视于众生得天眼净。闻恶声音则能忍辱逮天耳净。其心不乱睹他心净。殖众德本则识过事。如口所语身行亦尔获神足净。修行诸敬不欺法师尽诸漏净。是为六。复有六事得六通。何等六。以然灯故得天眼净。施诸音乐得天耳净。施无悕望了众生心。殖众德本知过去事。却诸阴盖决众狐疑逮神足净。以法布施尽诸漏净是为六。复有六事而得通慧。何等六。适见如来得天眼净。合会说法得天耳净。制伏其心见众生意。常习六念得识宿命。弃诸贪浊逮成神足轻举能飞。遵修诸法得尽诸漏。是为六。
　　佛复告龙王。以有神通而自娱乐。声闻缘觉及外道神仙。天龙鬼神无善神。凤凰神王山神王。甜柔神人与非人。所有天眼。计菩萨眼。最上无极清净明彻。除如来眼。菩萨之眼无所不见。天人光色诸法之本无所挂碍。又声闻缘觉及天龙神人与非人。计菩萨耳。最上无极清净明彻。除如来耳。菩萨之耳无所不闻。天人音声诸法之讲无所挂碍。闻诸音声知三达事。皆了一切众生之心。所行造念因缘报应往来之想。净不净着不着。若干种心。若逆心若顺心。缚心解心。依心不依心。惑心定心。有处心无处心。若兴衰心。已晓了之。悉见人根如应说法。以识宿命知彼我本。终始所起无所不达。至诚不虚神足无猗无所不现。是为菩萨五神通。又心自在所作具足。是为娱乐。示现佛身而般泥洹不永灭度。何谓菩萨漏尽神通。菩萨超越声闻缘觉。所得解脱猗于佛慧。晓了众生一切本净。不尽诸漏而不取证。为一切人赞诸漏尽。是为六神通。复有四事见无盖慧。何等四。遵修慧德致此五通。行大慈大哀知四解行。奉善权慧逮四无碍。定意正受空无相无愿致三十七道品之法。是为四。佛复告龙王。何谓所见无盖。诸有尘劳除一切垢。所有挂碍现生死本导御泥洹。现声闻缘觉乘化至道场。随劝习俗示人行寂。是谓无盖。复有无盖。现一切数至无所有。现灭诸数逮无所著。虽在有数诸行之事。于无数法无所挂碍。彼无阴盖得至无为。于有为法亦无挂碍。是谓菩萨现无碍慧。复有四事。晓了众生心之所行。随习俗慧正受明了。识意所为善权方便。于诸法自在。是为四。复有五事行无厌足。何等为五。已获大安令众生安。大哀坚强。视一切人知己骨髓。随人所行而示现行。立于极上奇特之德。是为五。复有六事分别所受教化之言。何等六。逮得总持心立寂然。入审谛净心入诸慧。辩才无著无止。方便之慧次第解脱。是为六。复有八事降伏魔怨。何等八。晓了五阴譬若如幻。离贪见尘而行空事。知一切法皆无所生。随其所生如开导之。不舍道意坚强精进。不舍佛道不畏三界。离于所有观于人物。求审谛慧观无常相。积德不厌合集智慧。不乐声闻缘觉之智。是为八。复有十事离诸恐惧行菩萨事。何等十。行于布施以庄严想。立于禁戒断诸恶趣。游于忍辱诸根不乱。坚强精进种善不惓。修行禅定其心不荒。成于智慧而离尘劳。善权方便晓了无边圣智之愿得分别事。解知法义辩才随顺。逮得总持决除众生诸所狐疑。得住佛住护一切法。是为十。复有八事御退转者。何等八。言行相应。自省己过不说彼阙。宁失身命不造轻重。获利不喜无利不戚。心不怀害诱导一切兴众祐意。等敷禁戒不舍师法。安悦众人不自求安。一切所爱施而不悔。是为八。复有五事得不退转于无上正真道。何等五。善权方便成诸度无疑。入深妙法了审谛义。神通无碍见众生根分别诸慧。行无所著行不可尽。游于缘起不尽一切诸漏之证。是为五。复有三事逮不起忍。何等三。察人清净而无吾我。法净寂寞。慧净无著。是为三。复有三事过诸清净。过去清净诸法常尽。当来清净法无所起。今现清净法无所住。是为三。复有三事。身行清净功德炽盛。口言清净智慧巍巍。意念清净定而不转。是为三。复有四事。为佛世尊所见授决。何等四。情性和顺奉遵于法。具足诸行观清白行。逮得慧力解一切心。了诸法本净不起不灭所由不乱。佛告龙王。是为四法菩萨所行。为佛世尊所见授决。
分别品第二
　　佛说是已。十二亿百千诸天龙神香音神人与非人。皆发无上正真道意。七万二千菩萨得不起法忍。百四十万众得法眼净远尘离垢。八千比丘漏尽意解。五千天子得离爱欲。三千大千世界六返震动。其大光明普照世界。空中自然而雨天华。诸天在上鼓百千伎乐。共叹颂曰。今者如来所说经法。为再转法轮。在波罗奈所转法轮。今说斯经复加增倍。所以者何。于此经者。为无央数不可计人开导利义。若人闻此德本不忘。何况受持能奉行者。善得人身快见如来谛闻此法。闻此法已便发无上正真道者。闭塞恶趣开天人迹。当观此比如获灭度。于是世尊。赞诸天子曰。善哉善哉。快说此言。闻斯经法欢喜信者。佛所建立开化大乘。是等之类逮如来慧。不退转印而以印之。终不余趣顺至佛道超诸苦难。于是龙王闻说斯经。欣然喜踊善心生焉。有摩尼珠名曰立海清净宝严普明。价直三千大千世界。以奉世尊。其珠之光覆蔽日月之明。一切众会得未曾有。礼佛而住同音而叹。佛兴难值既兴于世。乃现若兹未曾有法。时海龙王献宝珠已。而白佛言。以是德本逮得无碍佛身光明。令其光明普照十方诸佛国土。若人蒙光除诸尘劳。如今如来眉间光明。令我如是蠲却众冥逮平等觉。其入邪者令立正道。
六度品第三
　　海龙王白佛。何谓菩萨蠲却众冥。佛语龙王。菩萨智慧殊异。手执慧灯。分明智慧。智慧最胜。持智慧剑有所兴造。皆以智慧建立智慧。而以布施持戒忍辱精进禅思智慧。建立智慧。修行于戒忍辱精进一心。普观诸法建立智慧开化众生。菩萨何谓建立智慧而行布施等于布施。布施已等等于吾我。吾我已等便等于人。已等于人诸法得等。诸法已等得诸佛等。虽有所施不舍是等。既所施者不随尘劳。而以施时舍一切尘。亦复如是。舍一切生则一切施。离诸住见弃诸所有。是为菩萨建立智慧而以施彼。何谓菩萨建立智慧而奉禁戒。见身意寂斯护禁戒。不倚身口意。不倚今世后世。亦无内外。不倚阴盖四大诸入。不倚觉意。不倚灭度。于一切法亦无所倚。则为护戒。不以戒戏。亦不放逸。是为菩萨建立慧戒。彼行忍辱亦不得我。亦不得人。亦不得我人。不住吾所。不住我所我。净人净我净人净见。一切法净是为行忍。彼虽行忍于法无作。于法不起不灭。彼虽行忍。于诸法无寂不寂。彼虽行忍。见人空寂而无吾我。亦不恐怖。彼虽行忍。亦不得身口意。彼虽坏身段节解之。自观其身如草木墙壁。则为忍辱。彼闻恶言骂言自在言。不可取言。清净言无处所。晓了所言则为忍辱。彼虽乱心心无所结。本无之心各各无实须臾灭尽。以观如此则为忍辱。是为菩萨建立慧忍。彼修精进长诸善法。观其法界不增不减等御法界。察一切法不见诸法。立成就者。观猗世者。由从不实颠倒而兴。彼以清净智慧之明。观一切法不随诸法。不舍诸法。不睹诸法之所积聚。不见去来何所从来何所从去。晓了诸法。遵法如是分别苦谛颠倒之事。为人说法修行精进。彼诸众生无实无谛。若人无得。一切诸法亦不可得。所以者何。人不离法法不离人。如人自然吾我自然。吾我自然诸法自然诸法自然佛法自然。其以如是求诸佛法。如自然者解自然已便逮佛法。其有求者。若已求者。甫当求者。彼求此已求无所得。是为菩萨建立智慧精进之行。彼于禅定而以正受不坏平等。亦不成就。彼于禅定而以正受诸法无思。亦无所舍。亦不合会。于诸境界行无著禅。立诸禅法。于诸法等亦无错乱。非身非心。思惟禅定志性。无所应行。不以禅行。等于本无而以正受。于本净法而致平等。等一切人则致平等。诸法本净等无有色。不以三昧。所行如应。心而不住内。亦不起游外。识无所住。度于一切堕颠倒者。超外五通声闻缘觉禅定正受。彼以禅定出智慧上除尘劳见。彼以禅定志愿于道开化众生。是则如来常一禅定至于灭度。是为菩萨建立慧定。彼观诸法以慧眼察。亦非肉眼亦不天眼。观诸法已。见诸法寂观诸法默。诸法寂寞无行无处。诸法澹然无所成就。普观诸法皆已如是。如是观者是为法观。法观如是不见诸法之所归趣。其有见法而不观者。不以见法而成观也。无求无晓不知不见。是为见法。无我无人无寿无命。是为见法。假使菩萨观法如此。见人颠倒益于众生。而发大哀。法净如是众人猗着。于是菩萨发弘大志欲度群萌。是群萌者常无萌类。是为菩萨建立慧法。
无尽藏品第四
　　佛告龙王。何谓菩萨建立智慧。为人说法不见有人。人者无我无人非身人者寂寞。人无所有。人者本净。人者音声。人者名耳。人空无相无愿。人非有数。人而审谛。人无所生。人不有起。为人说法。讲人清净不怀吾我。无寿无命。不灭自然。不灭所有。随人本行而为说法。何况众生本净自然。无我自然。无形自然。则人自然。设人自然。以此自然诸法自然。设诸法自然。一切佛法亦复自然。是谓一切诸法悉为佛法。一切诸法但假名耳。因号有名。设说诸法则讲非法。所以者何。如法所言非法亦然。如呼法音则非法音。所以者何。诸法法界及与本净不可言说。亦无所得。法界本净亦无所持。一切法界诸法本净。坏一切法何所成就。是为诸佛法为说经法。以是因缘寂寞如是。不有诸佛法声之化识也。佛法无教而不可处有为无为。所以者何。不离有为无为而以解脱。宁有异法可计数乎。龙王答曰。不也世尊。诸法无数如来无数。佛言。如是如是。如仁所言。诸法无数如来无数则无有二。于龙王意云何。无数之言有处所乎。答曰。不也世尊。佛言。何以故。当知当作斯观。佛法无处无言。如佛法无言无处。一切诸法无处无言亦复如是。龙王观视如来大哀巍巍。若兹开化众生令立坚固。又一切法无处无教。说因缘教。是法有漏是法无漏。是有世是度世事。有着无著有数无数。有为无为尘劳嗔恨。习是舍是。凡法圣法。学法不学法。声闻法缘觉法。菩萨法佛法。佛言。龙王。如来如是为人说法讲其处所。亦不见法无诸法想。譬如有人虚空无色无见。欲以诸色画于虚空。而作天像及诸人像象马步乘。彼人画是宁难不乎。答曰。甚难甚难。至未曾有。天中之天。佛言。龙王。如来所为甚难。于彼诸法无色无取而不可见。亦无文字。亦无所得。而为一切讲说言教示现文字。设以方便此乃甚难。其有信入如是像法。是等诸人多所成办。若有受此深妙义者。不为诸魔之所得便。忆念我过世。龙王。更见供事无央数佛。恒辄舍家净修梵行。彼如来等未曾为吾说深妙法。应病如讲布施持戒学道之法。听闻忍辱仁和之教。燕居静处止足功德所以者何。行德未了。了行德已。从大殊曜。如来即得闻斯深妙之法。应时逮成。柔顺法忍。以是之故。当知此义。当作是观闻是深法功德具足。从过去正觉受此深经。无想无名众秽因缘。无我无人无寿无命。信乐受持讽诵为他人说其福甚多。若有菩萨愍伤一切欲令安隐。使三千大千世界一一众生皆得所安。诸天人民合集此德。施与一人。于龙王意云何。菩萨宁为众生加无极安不乎。答曰。甚多甚多天中天。佛言。其有菩萨施诸众生若干安隐。若为人说一句无常苦空非身之义。空无相无愿。无我无人无寿无命不生不起之事。则是施安福难称量。所以者何。有为之安众生皆更。无为之安未曾历也。彼其以此深妙之法而畅音声。于无为安以为服食。是故菩萨欲自立义具世人愿。当学深妙之法。若有菩萨所在会坐。舍深妙法说杂句饰。则为断绝正法之化。所以者何。是深妙法布阎浮利而不没尽。人所听受。乐于法者不足言耳非人最多。假使法师藏深妙法。读杂句者不乐深法。天则不欢悦。是族姓子。随世所乐而说俗事。呜呼痛哉。此众会中无说法者。心怀悁戚而退舍去。时海龙王白世尊曰。布施持戒学道之法是俗事耶。弃家出学净修梵行非佛法耶。世尊答曰。诸佛兴已起无起法。于三界行有所救护。皆是俗事非是佛语。彼则何谓四禅。四等心。四无色定。五通十善之行。布施持戒忍辱精进一心智慧。书疏校计。经卷体医。方药巧工技术。身想。衣食财物。所爱禅定。在三界行皆是俗事非为佛言。佛告龙王。佛兴于世间。未曾所闻非常之苦非我之寂。除于苦义。断乎习义。证于尽义。遵修道义。入乎空义度于无想。导御无愿。于诸众行不生不起。义意止意断根力神足觉意观八寂路。求真谛本净。如无所起阴种诸入。为空寂义。所由诸义。不坏诸法不坏非法。解一切法不生不长。皆无所起。不计有常无常。由因缘起得无所生。还于本净而离色欲。现无数法入于道法。在于道法无想不想无应不应。舍于一切念净不净想。无举无下。阴幽冥门自然如空。得平等行。于想等想无想。于想离想。均于一想离一切想。无所观见寂然诸所见。现诸颠倒一切平等。谓得果迹皆音声耳。彼无所得亦无不得。不受不舍。佛语龙王。是所先说诸法之御。所得不可称说。至于声闻获声闻乘。至于缘觉获缘觉乘。菩萨逮得不起法忍。成于如来无上正真道。为最正觉。斯谓佛言。是所言者随习俗教。皆是佛法教于真谛。佛道无文佛言无言。佛教无迹佛教无想。佛教无叹。佛教无化。佛教无正。佛教无名。佛教无思。佛无心意识。亦无所念。是谓佛教。而不可说。亦无言教。不可指现。佛语龙王。如是比教乃为佛言。如来不以文义说法。无文字教而为说法。是故无文则为佛教。佛所说法不有所逮。灭一切得佛所说法。是故无得为佛所言。佛所说经曾无言教。寂灭言教。以故言曰无教佛言。说法无取法无猗法。无放逸法不想法。无起法。无坏法。无究竟法。无所得法。无所志法。无所念法。无所行法。无分别法。无有想法。无所至法。无所推法。佛语龙王。如来为人说法。未曾有行有所证也。吾之所言一切本净法无形色。是故龙王。诸法无像是名佛言。又复何谓号为佛言。解一切音无所不达故曰佛言。察去来今无所挂碍故曰佛言。觉了众言故曰佛言。报答诸问故曰佛言。一切所说因缘有言无所不博故曰佛言。觉诸所说如呼声响故曰佛言。无字无说故曰佛言。诸所字说亦皆佛言。所以者何。是诸文字去来今。佛所说。今佛所说者。已说之者。当来说者。以是之故。一切文字诸所言教皆名佛言。入如此比晓了众慧。是谓菩萨分别道义。故曰文字言说皆号佛言。不坏法界志一味慧。是谓菩萨分别经本。故曰文字言说皆号佛言。其有如应顺于法慧。是谓菩萨分别顺寂。故曰文字言说皆号佛言。其有说慧无处无著。是谓菩萨分别晓了。是故龙王。一切诸法莫不归此。分别四义。菩萨解四义者。文字言说诸所归趣。身有所在莫不诱进皆入佛教。是故无著本无所住。于百千劫有所言说无能制者。所以者何。是名曰无尽之藏总持门也。假使菩萨逮斯持者。说无尽句善顺于教。弃去来瑕如应无猗庄严百千真妙之句。忍于本净将护不乱。尊卑之义晓了平等。光曜所有尘劳嗔恚。入一切行而顺解脱。八万四千诸根寻如所应。善讲本性而为说法。不尽八难音声诸法。亦无有尽。及譬喻慧三世无尽。及报应果愿可尽耶经典顺普可尽耶。心之所入可尽耶。因缘愚迹可尽耶。顺在爱欲可尽耶。发于斯持可尽耶。说乘所处可尽耶。分别法处可尽耶。深妙杂句可尽耶。至于究竟可尽耶。逆顺之言可尽耶。名字之训可尽耶。叹佛法众可尽耶。说正谛可尽耶。佛道法品可尽耶。罪福所应可尽耶。讲度无极可尽耶。佛语龙王。是名曰所说无尽故。号无尽法藏为总持门也。
佛说海龙王经卷第二
总持品第五
　　佛告龙王。有四事法无尽之教无尽之藏为总持也。何等四。分别无尽。慧无尽。明智无尽。总持辩才无尽。是为四。复有四事难摄无尽之藏为总持也。何等四。其性难摄。道心难摄。入法难摄入。众生行难摄。是为四。复有四坚固要无尽之藏为总持也。何等四。所愿坚固。奉行坚固。立忍坚固。度于因缘所造坚固。是为四。复有四所说无尽之藏为总持也。何等四。讲诸至诚。讲诸缘起。讲众生行。讲诸乘本无慧。是为四。复有四光无尽之藏为总持也。何等四。照于法界。照于智慧。照于慧明。照于如应之所说法。是为四。复有四上曜无尽之藏为总持也。何等四。精进为上。禁戒修行勤力为上。求积功德为上。合聚求慧为上。是为四。复有四无穷无尽之藏为总持也。何等四。求诸度无极而无穷极。不厌生死而无穷极。开化度人而无穷极。求诸通慧而无穷极。是为四。复有四无厌无尽之藏为总持也。何等四。佛前听经而无厌足。为人说经而无厌足。求诸德本而无厌足。供养如来而无厌足。是为四。复有四无能胜者无尽之藏为总持也。何等四。一切尘劳亦无能胜。一切诸魔亦不能胜。诸外异道亦不能胜。一切怨敌亦不能胜。是为四。复有四无习无尽之藏为总持也。何等四。不习声闻缘觉之乘。不习一切供养之利。不习一切诸所著求。不习一切诸凡夫行。是为四。复有四无得无尽之藏为总持也。何等四。不得所生。不得开化恶戒之人。不得说经在于有为为上大乘。不得乞求。是为四。复有四力无尽之藏为总持。何等四。忍力忍于一切所作。众恶慧力蠲除一切众生疑结。神通力见一切众生心之所念。善权力为一切人如应说法。是为四。复有四大藏无尽之藏为总持。何等四。不自侵欺而断三宝是则大藏。入于无量之法是则大藏。得一切心随其所志是则大藏。慧等如空是则大藏。是为四。复有四无极无尽之藏为总持。何等四。博闻无极。智慧无极。所愿无极。顺众生说法无极。是为四。菩萨复有四事不自侵至无尽之藏为总持。何等四。说法不自侵。说至诚不自侵。顺法行不自侵。得至道极不自侵。是谓四。复有四事得无所畏无尽之藏为总持。何等四。不畏恶趣。不畏众会。不畏决疑。不畏失佛道。是为四无尽之藏为总持也。
　　佛告龙王。是无尽藏总持。说德无量。入无极慧集菩萨行。所可由慧。光曜庄严菩萨所求。菩萨财宝所入法藏。入总持门分别言教。严身口意得净诸国。合集自在护念正道。入众生敷慧化导。正法力精进具诸度无极。严净道场逮诸佛法。是谓无尽之藏总持。其有文名字号之数及法诸数。游于正法。皆来归斯无尽之藏为总持也。菩萨入斯于诸文字无所分别。诸法清白不坏本净故。乐一切法不侵乐法故。究竟诸法所志诸法亦无侵欺故。一切眼法不侵诸法明故。诸法假号不侵会法故。以逮诸法不侵行精进故。诸法调定于柔顺法无所侵故。诸法说之无侵光曜焚烧诸法。于无起法而无侵故。信一切法于所好法亦无侵故。说一切法于诸言教无所侵故。诸法本无于无趣法而无侵故。诸法审谛等三世法亦无侵故。诸法常住于不动法亦不侵故。诸法有哀随本所乐而为现法故。诸法悉等说无差特故。诸法求迹示现诸法至平等故。诸法所至示现入深道门故。诸法至力现诸上法故。诸法愚冥为现智明故。怀来诸法示现诸法无所亡失故。总持诸法示现诸法为无尽故。诸法寂然现憺怕故。诸法虚空而为示现广普之法故。诸法无明现痴本故。诸法悉住现所立处故诸法入慧现离痴法故。诸法人也而为示现分别诸法故。诸法离有而为示现离所有法故。诸法有难而为示现诸法瑕秽故。诸法常念而为示现宿命事故。诸法有缘示现诸法而有侵故。诸法入志而为示现寂诸乱故。诸法极重而为示现无所动法故。诸法住处而为示现众法界处故。诸法导师而为示现审谛之法故。诸法致果而为示现志无所念故。诸法唯阴而为示现蠲除五阴诸法苦患故。诸法生死示现诸法无尘故。诸法寂空示现诸法无所猗故。诸法如固示现诸法断众固故。诸法寂灭示现诸法断因缘故。佛语龙王。是名曰文字缘会无尽藏总持。菩萨得是分别一切文字所兴。譬如文字而不可尽。诸法所说不可尽亦复如是。譬如文字亦不从身出。不从心出。诸法如是不可知处。不住在身不住在心。譬如文字无所依倚。而求解说尘劳之事。亦无所净。菩萨已得无尽藏总持。虽说尘劳。不着尘垢究竟本净。譬如文字不合在身。然为他人有所解说。诸法如是。有所发起教心清净。如文字有所说时无所至凑。无所言时不处在内。诸法如是。假使说时无所至到。设不说时不积在内。如文字无色无见而现在外。诸色如是。无色无见由心因缘而有退转。如文字虚自在寂寞。悉以恍惚无作字者。诸法如是。虚静寂寞莫有造作。如文字不出染污嗔恚愚痴。又因文字而有音教。诸法如是。不出染污贪騃之惑。由从想念起淫怒痴。如文字因诸贪缘说得果证。文字无得亦无有证。诸法如是因其缘对说有果证。计于本法无果无证。譬如诸法无不因字。诸行如是所有诸法皆由佛道。
总持身品第六
　　佛语龙王。菩萨已住无尽藏。而以文字求于佛道总持文字力也。归趣文字身也。灭尽像色也。入法门顶也。观瞻额也。慧眼眼也。天耳耳也。说名字鼻也。制乱意眉间阙庭也。摄一切心面也。解喻一切可众生心舌根也。调定其心齿也。师子观奋迅髭也。藏匿空语唇也。观一切法咽也。勉出众生令其欢悦肩也。端正所谓脾也。察诸法等腹也。入于深门脐也。入左右路掌也。合会诸法臂也。十善之句为善救护指也。清净法铜爪也。来致虚无之念胁也。次第讲法脊也。说不侵时无所为度尻也。具足寂观髌也。趣审谛法膝也。晓知一切踹也。心意寂然足趺也。游到十方足心也。次第说谛步也。知羞惭耻衣也。法鬘庄严傅饰也。法华若干卧具也。说种种法枕也。不嗔不诤涂香也。所行如应无所不了杂香也。入深戒说香也。于诸法自在眷属也。嗟叹梵迹则亲友也。得安隐众知识也。断诸结缚开化众人则亲匿也。晓了诸事家室也。其心清净母也。一切巧便无所依信慧父也。诸通慧心从等也。施度无极浆食也。戒度无极泰安也。忍度无极庄严也。精进度无极作善克办也。一心度无极饱满也。智度无极随时顺也。善权度无极二句合义也。道品身支党也。讲说至诚未曾侵欺。一切世间尊豪自由于法自恣。佛语龙王。是为无尽之藏总持。无色像身也。其有菩萨于是总持乐法之乐。譬如国王在于中宫。如天帝释在须弥顶威神巍巍。如梵天尊豪自在。如燕居阿须轮难可制持。如海无边功德超殊。如宝大山天所娱乐。如父母独有一子爱重无极。如月盛满众星独明莫不稽首。如世尊为天世人奋大光明。如日初出光曜柔和。如孔雀在林树间放妙音声。如师子在岩窟中服美饮食。如龙心意调和以时澍雨。如转轮王大法化国。如众龙舞动发雷电。如龙王已得自在降大法雨。如天帝释抚化一切诸外异道。如勇猛将摧伏严敌。除诸劳垢降纳众魔。如水消火如风靡草。心计如地。开化明者随化众生。如火焚草。皆忍苦乐。如乳母养长者子。疗治众病持心坚强具众人愿。如意珠王总持诸宝。佛语龙王。其有菩萨住无尽之藏总持门者。则可谓入佛之道场。如大海含受众宝诸珍苑府。无尽之藏总持如是。包弘诸法道宝箧藏。如无数香箧令无量人恣意所欲。菩萨已住无尽之藏总持门者。以真妙言开化一切令各得所。是总持者入一切声。此土名道心者。彼无尽世界佛一宝盖如来国曰目前。此名诸通慧者。彼超得度世界导龙如来佛国曰普达。此名施度无极者。彼寂定世界吉祥如来佛国曰精气。此名戒度无极者。彼无忧世界离忧如来佛国曰多安。此名忍度无极者。彼无垢世界离垢如来佛国曰无尽句。此名进度无极者。彼普明世界无垢光如来佛国曰上度。此名专度无极者。彼道御世界坚要如来佛国曰寂行。此名智度无极者。彼阴雨世界雨王如来佛国曰清净。此名善权方便者。彼尊调世界离垢辟如来佛国曰随习俗宜。此名慈哀喜护者。彼丰盛世界吉祥义如来佛国曰怜伤仁摄彼我二寂。此名苦习尽道者。彼无悦世界首寂如来佛国曰本原由根根尽归本。此名四意止者。他方世界曰无止。此名四意断者。彼曰上胜。此名神足者。彼曰超步。此名五根者彼曰悦原。此名五力。彼曰坚强。此名觉意。彼曰无冥。此名八由。彼曰所度。此名分别。彼曰目见。此名护仰。彼曰随顺。此名法施。彼曰善摄。此名寂观。彼曰定察。此名脱门。彼曰离痴。此名功德。彼曰严办。此名智慧。彼曰了便。此名弃家。彼曰修行。此名具戒。彼曰无犯。此名安隐无为。彼曰寂灭度。此名曰叹佛无量。彼曰佛曰佛眼放光。佛语龙王。计诸佛国音声言训若干种教。菩萨若逮无尽之藏。皆知一切诸佛之土所说音声文字所诲。佛以一劫若过一劫。赞叹有为言说章句之教十方所出。不能究竟诸佛国土音声义也。佛说是无尽之藏总持门时。六万菩萨皆得总持。八千菩萨得不起法忍。三万二千人皆发无上正真道意。
总持门咒品第七
　　尔时佛告龙王。菩萨以是。离诸幽冥之路趣诸通慧。往古不可计无央数劫不可思议。彼时有佛号曰梵首天王如来至真等正觉明行成为善逝世间解无上士道法御天人师号佛世尊。世界曰集异德。劫名净除。彼时集异德世界。丰盛安隐五谷自然。快乐无极天人繁炽。如我此土百亿四域合为一佛国。则为彼土一大四域。如是之比百亿顺弥山。此梵首天王如来集异德世界。广大无边乃如兹乎。其世界如金刚光明摩尼之宝。自然常普大明。以宝交络周匝覆盖悬缯幢幡。百千伎乐于虚空中不鼓自鸣。其伎乐音普闻佛土。彼伎乐音。不出淫怒痴欲之音声也。唯演寂然憺怕法乐欢喜之音。诸天人民闻乐音者。则逮一心寂定安隐。晏然不为尘劳之所危害也。其土平等如柔软衣。无有恶趣音声诲也。天人清净皆解微妙志于大乘。少求声闻缘觉之乘。心有所念依食室宇所欲随意悉自然至。天人一等无有穷厄匮乏者也。衣服饮食如兜术天上。其国所有等无差特。其如来寿命满六十七万二千岁。其土人民寿亦复如是。无中夭者。佛土菩萨七十二那术。声闻甚少。尔时有转轮圣王号无尽福。主十六四天下。其无尽福王有八十四那术夫人。如天玉女。有四太后。一名离垢。二曰无垢光。三曰清净。四曰净句子。有八万四千皆大猛勇身相。有八端正姝好。皆志大乘。彼时无尽福王处于大城。名曰具乐。其城东西长二千四百四十里。南北亦尔。梵首天王如来兴于彼国。无尽福王建立精舍殖大林树。名上香光园佛所游止。城之中央造王宫殿七宝合成。城中有八万四千街巷八万四千栏楯。一一街巷有八万四千家居。其大城壁七重。七重栏楯七重行树七重交路。绕城有万游观园。其堑七重满八味水。生青莲红莲黄莲白莲皆有美香。鸳鸯凫雁相随而鸣。其城如是名等无量不可思议。王供养佛奉进所安。众事具足无所乏少。于百千岁不可称限。率其中宫子孙亲族友党眷属国中人民往诣上香光丛林。见梵首天王如来。稽首佛足退住一面。佛告王曰。有四事为大国王君子圣主。犹得自在与众不同增益善法。何等为四。立于笃信数诣贤圣。乐欣请益求德慕义。以法自娱常观无常苦空非身之法。观世所有有为之秽皆归离别。自摄其心入无放逸。觉察欲乐无所饶羡。不以毁断宿世福德。不废道心务志妙慧。是为四事大国圣主犹得自在与众不同。无尽福王白世尊曰。菩萨有几法而得自在。佛告王曰。菩萨有八法而得自在。何谓为八。得五神通以自娱乐未曾有退无所挂碍。并除嗔恨而无害心。具畅圣慧摄于道明。所作已办现得睿达。诚信神足拔诸所有。以智慧圣舍离一切邪见尘垢。得四解明佛所建立无著不住。具足力处逮于无尽福海印三昧。能悦众生摄御一切诸佛之教以成总持。其心清净所闻不忘。应如所欲而为说法。入一义味住于本际。不计吾我不起法忍。是为八事菩萨而得自在。佛告王曰。又有总持名曰宝事。菩萨逮得此总持者于法自在。时佛为王说宝事总持之慧。满百千岁普分别义。王舍国事一切众缘。专精一心及与眷属听受道化。于百千岁未曾想欲。无嗔恨意。不含想害。不顾妻子国土眷属。一切所有永不以计。唯愿法乐立志佛道。大慈清净等心一切而行大哀。被大德铠而听受法。如是之比具百千岁受佛诲已。因此宝事总持之要。所作则办。越七百万劫终始之患。积十万劫除诸罪殃。见亿百千佛从受德本。于恒沙等作天帝释。若为梵天转轮圣王。积功累德。以清净心志御诸法用心不乱。闻百千佛受法不忘。时王诸子皆悉逮得柔顺法忍。中宫婇女八万四千普发道意为菩萨学。八万四千人逮得法忍。九十那术诸天人民皆发无上正真道意。三十六那术学声闻乘得法眼净。万六千比丘漏尽意解。无尽福王弃国损王不慕天上世间诸乐。唯志无上正真之道。因家之信出家为道而作沙门。诸子亦然皆作沙门。时国人见王弃国。六万人悉为沙门。中宫婇女四大夫人亦为沙门。佛教清净普蒙安隐。殖诸德本众行具足。佛言。龙王尔时无尽福王转轮圣帝。非是余人则尔身是也。尔时转轮圣王诸子今此会中诸菩萨大士是也。时彼梵首天王如来。为王无尽福。所说宝事总持。则今佛所说无尽藏总持是。佛语龙王。今如来以无著慧。观察人本而为说法。从无央数百千亿那术诸佛。闻无尽藏总持。以此数闻之故。今乃如斯志念强勇独步无碍。辩才难及志怀智慧。若有菩萨。闻是无尽总持之名。其有说者皆当逮得无著辩才。所以者何。由是总持。后当来世是离垢总持所流布处。皆是如来之所建立八万四千法藏。是总持门为首面也。八万四千行皆来归于总持。八万四千三昧皆从总持。八万四千总持无尽之藏总持为本原。佛语龙王。假使菩萨无住无著。于四解义则降大法雨。皆来依猗此无尽之藏。此无尽之藏总持所入正句次第顺章。诸天龙神。香音神。无善神。凤凰神。甜柔神。皆共营护。
　　缘应意　随顺意　欣乐迹　直意　越度　无尽句　次第　曜面　光目　光英　志造　净意　行步入　勇力　济冥　所持　为上　寂门　入寂　灭尘　离居　居善　随顺　离次　无所至　所住　无所住　至处　无至处　要御　速慧　智根　转本根　月光　日转焰　光善离垢　无垢　净诸垢　觉所建立　诸天祐　护诸魅　告乘　梵知化　释咨嗟　四天护　众圣爱　仙人归　诸姓修行　解牢狱缚　天人所摄　舍诸尘劳　破坏众魔　降伏外道　摄欲明智　开化自大　不犯法师　不乱众会　悦可乐法　护于法音　不断三宝　慈愍众生　赞慕德义(六十二事)
　　佛告龙王是诸法句。为护无尽之藏总持。其有法师受是章句六十二事。若讽诵者得三十二无所畏。何谓三十二。博闻无畏。咨嗟他人处处无畏。言无缺短如应无畏弃捐郑重而无所畏。随音所入辩才无畏。无所挂碍其心无畏。奉受道心其志无畏欢悦众人行步无畏。速决狐疑觉意无畏。观察众人无阙无畏。言行相应无缺无畏。戒禁清净心面无畏。忍辱清净坚强无畏。于审谛愿而不转还所处无畏。心不谬乱辩慧无畏。能悦众会智慧无畏。知深妙法降化无畏。离于调戏师子无畏。伏诸外道无受无畏。无衣食悦无瑕无畏。降伏众贼令住正见无愆无畏。智者不毁导御无畏。不乱众经说等无畏。随时而教无谄无畏。言行相应离慢无畏。见一切人谦顺无畏。无尽句本行修善发遣所问无畏。开化一切无量法教随众无畏。己身净故降魔无畏。除诸尘劳大悲无畏。心不怀害大哀无畏。将护众生智慧无畏。以法治国。
　　佛语龙王。菩萨闻是无尽之藏总持欢喜信。便得三十二无畏。假使不断。是三十二无畏。稍稍渐成如来四无所畏佛之所有无所畏。诸天人前为师子吼。恣听一切所可欲问。都无有人能来穷极如来之智。亦不敢断佛所说。是故菩萨欲致是无所畏者。当学行无尽藏总持。何所是总持所学行。无眼行无色行。无眼色识行。无耳行无声行。无耳声识行。无鼻行无香行。无鼻香识行。无舌行无味行。无舌味识行。无身行无细滑行。无身细滑识行。无心行无法行。无心法识行。无色行。无色生行。无色灭行。无色处行。无痛想行。识行无识生行。无识灭行。无识处行。一切无行。是应总持行。复次龙王。其行色空心不空色。是应总持行。痛想行识。其行识空心不空识。是应总持行。复次其无想色行不念无想行。是应总持行。痛想行识亦复如是。其无想识行不念无想识行。是应总持行。复次其不断色行。于色行无行。不色生行。不色起行不色寂行。色如谛行。色如本净行。亦不念色如谛本净行。是应总持行。痛想行识亦复如是。其不断识行。于识行无行。不识生行。不识起行。不识寂行。识如谛行。识如本净行。亦不念识如谛本净行。是应总持行。复次于种由法界行。不想法界行。不想法界诸入本净空行。不想本净空。是应总持行。若一切法缘起之行。不想缘起。是应总持行。不着诸法行不猗不着行。是应总持行。诸法如本无行。不坏诸法本无之行。若于诸法住本际行。不念本际住诸法行。是应总持行。复次其知贪欲行。不于法界想念贪欲行。是应总持行。其知嗔恚行。不于法界想嗔恚行。是应总持行。其知愚痴行。不于法界想愚痴行。是应总持行。其等分行。不于等分行于法界有所坏行。若于八万四千诸所修行。入于法界无若干行。是应总持行。若行若合行。于行合行而无所行。亦无不行。所以者何。其行无量亦无所度。亦无所想。是故彼行为平等行。于平等行亦无所毁。亦不有为。亦不无为。亦不受亦无不受。无处无住故曰平等行。菩萨行如是则得无尽藏总持之门也。于是世尊则说颂曰。
　　其人心意则清净　　普入经卷度无极
　　悉解众人之音声　　得总持时乃如是
　　观知群萠心所行　　善恶所念及中间
　　分别本性所造兴　　则为说法随所应
　　悉了因缘之报应　　令不睹常及无常
　　皆以弃捐堕边际　　分别总持随顺化
　　明解文字之方便　　知无央数之音响
　　晓了义理微妙好　　得总持者乃如是
　　逮得天眼无垢污　　天耳清净亦如是
　　无量智慧知众行　　念亿千劫去来事
　　获四神足亦如是　　至无量国须臾顷
　　供无数亿诸导师　　闻所讲法则总持
　　若干亿魔至百千　　不能睹知境界行
　　清净之人无尘埃　　讲说经法无数千
　　譬如莲华无著水　　不猗世法亦如是
　　常以解脱诸有无　　等心一切如虚空
　　持最色相而勇猛　　众人观仰无厌足
　　进止安详行无缺　　愍伤群萠故游世
　　天帝释梵及护世　　皆以恭敬稽首礼
　　其心不以憍慢说　　得总持时亦如是
　　口言柔软如梵音　　为众人说可其心
　　温润流利言得时　　所可教化无所覆
　　在于众中无所畏　　为师子吼妙无难
　　降伏一切众粗人　　得净总持为如是
　　其谀谄人难调化　　兴于憍傲而自大
　　闻彼圣明所说法　　即弃贡高稽首礼
　　入于本净寂法界　　以达义归解诸法
　　以故所说无穷已　　分别文字知法律
　　人之本性法界净　　晓众生净亦如是
　　解知本无人本无　　所说经法无挂碍
　　所尽无尽不可知　　无尽之事无能尽
　　觉了知是趣寂寞　　则说无住亿经卷
　　斯诸文字不处身　　亦不在意不住心
　　文字本性空寂寞　　譬如山中呼声响
　　计总持者不着字　　无音无言无说声
　　以知文字所趣然　　假使所说无挂碍
　　无意无想亦无心　　设有所说无所念
　　又复解知去法慧　　讲顺说经随所应
　　以入分别四句义　　晓了义理明识法
　　究畅音声顺所听　　故讲无著不可量
　　玩习本原承其慧　　故说深要若干法
　　所解之慧了逆顺　　有趣顶法度无极
　　方便所有诸怯弱　　以用救摄诸卒暴
　　明识所作为解说　　得总持者乃如是
　　其身口意皆已寂　　分别诸慧不着古
　　所言无厌除嗔恨　　得住总持为勇猛
　　其所总持心执御　　意之所入住法慧
　　其有闻者未曾忘　　顺如听采等经典
　　其总持义法不乱　　计法行之无所入
　　以法等故曰平等　　如应平等顺清净
分别名品第八
　　佛说此章句偈时。海龙王眷属万三千龙。皆发无上正真道意。则更启曰。广宣此言。唯然世尊。我等亦当逮是无尽之藏总持也。当为一切众生之类广说经法。尔时贤者舍利弗白佛言至未曾有。世尊。乃令诸龙发无上正真道意。人反不能发大道也。佛告舍利弗。是万三千龙。迦叶佛时皆作沙门。从迦叶如来一反闻菩萨行。同时欢喜赞曰。善哉善哉。说大乘事不可思议。与族党知友俱行分卫。贪利不慎不护禁戒。以是之故。寿终之后堕于龙中。彼时从迦叶佛闻大乘教。赞迦叶佛。因由报应德本之缘。今闻吾说咨嗟大乘。讲无尽藏总持。皆发无上正真道意。舍利弗。观是至心之奇特。今吾授决。恒沙等劫供养诸佛积累道品。自致得成无上正真道。号曰慧上智上法上梵上。得成佛时以是四事。号世界曰无垢藏。劫名大欣。皆同一劫得成无上正真道最正觉。犹如贤劫当兴千佛。
授决品第九
　　于是海龙王白佛言。我从初劫住止大海。从拘楼秦如来兴于世来。大海之中诸龙妻子眷属甚少。今海龙众妻子眷属繁裔弘多。设欲计挍不可穷尽。唯然世尊。如此云何有何变怪。佛告龙王。其于佛法出家奉律行戒不具。现戒成就违戒犯行。不舍直见不堕地狱。如斯之类寿终已后皆生龙中。佛语龙王。拘楼秦佛时。九十八亿居家出家。违其禁戒皆生龙中。拘那含牟尼佛时。八十亿居家出家毁戒恣心。寿终之后皆生龙中。迦叶佛时。六十四亿居家出家犯戒。寿终之后皆生龙中。于我世中。九百九十亿居家出家若干斗诤。习若干行。诽谤经戒。寿终之后皆生龙中。今有生者。佛语龙王。以是之故仁在大海中。诸龙妻子眷属不可称计。我般泥洹后多有恶比丘恶优婆塞。违失禁戒当生龙中。或堕地狱。海龙王白佛言。于今弃家为道。犯戒比丘堕龙中者。有何殊特。佛言。弃家学行。于今犯戒比丘堕龙中者。行于方便不能清净。又有至心信于佛法。以至心力龙中寿终生天上人间。当见贤劫所兴诸佛。皆当见之。假使不以解脱者。悉于拔陀劫中般泥洹。除志大乘者。龙王。且观佛教广大因缘出家之奇特。弃诸恶法得超异类。尔时有龙王子。号曰威首。前白佛言。至未曾有。世尊。龙近如来难值难闻。虽有所毁作众罪殃。发一善意心念佛法终不失德。缘是之行至得灭度。今我愿发无上正真道意。用佛世尊难值难闻。令菩萨行无有违缺至于道场。莫使心中忘失德本。大慈大哀大喜大护所生之处。常见诸佛得闻经法。供养众僧开化众生尔时世尊告威首龙王子曰。善哉善哉。仁者之问。乃发救护一切之心。今汝至心兴无极哀。而起道意。缘彼德本如来嗟叹。七日七月若至一年。为功德福而不可尽。所植善行乃如是也。佛见威首龙王子心之所念。即时欣笑。诸佛笑法无央数色。色色各异。光从口出照不可计诸佛世界。绕身三匝还从顶入。尔时贤者阿难。以偈赞佛。
　　百福功德庄严身　　体诸相好三十二
　　清净无垢如月光　　今之所笑何感欣
　　静无尘埃离三垢　　如百叶华行无惓
　　天人龙神所奉敬　　安住今者何因笑
　　善哉平等齿普净　　十力威曜面香洁
　　以除生死之根原　　今者世尊笑何感
　　心如虚空无瑕秽　　意等善友及怨家
　　持志如地无憎爱　　唯愿世尊笑何欣
　　音声所讲喻梵天　　犹雷哀鸾微妙响
　　所说柔软莫不欢　　唯愿世尊叹因缘
　　心于圣慧无所著　　知三世人意所行
　　解众人根得喜悦　　导师今笑为何感
　　以为成医王　　疗治众生病
　　能施究竟安　　世尊笑何缘
　　护德为我说　　诸天人民闻
　　皆当怀喜踊　　即志诸通慧
　　佛告贤者阿难。宁见威首龙王子住于佛前至意发无上正真道意不。阿难对曰。唯然已见。佛言。是威首龙王子过八百不可计会无央数劫。当得作佛号慧见如来至真等正觉。世界名净住。劫曰明察。是龙王子至诚奉行菩萨之道。见无央数诸如来供养奉事。常修梵行开化度脱无量众生使立三乘。慧见如来净住世界。丰熟安隐五谷平贱。快乐难量天人充满。犹如炎天被服饮食。其佛当寿百万岁贤圣众僧声闻有六十亿。菩萨百二十万亿。慧见如来其有觐者。皆得慈行三昧。慧见如来说经。声闻行者若始见佛则得道迹。再见得往来。三见得不还。四见得无所著。志菩萨乘者适觐慧见如来得柔顺忍。再见获神通。三见得总持辩才。四见得不起法忍。净住世界无毁戒者。意净无邪皆住正见。寿终之后无有恶趣。悉生天上清净佛土。时威首龙王子闻佛授决。欢喜踊跃善心生焉。奉百千珠璎用散佛上。而叉十指以偈赞曰。
　　人尊无垢如月光　　威神无量众所奉
　　其力无限总持世　　愿稽首礼无边慧
　　慈哀之圣不可限　　睿智无瑕不可议
　　禁戒广普住正定　　稽首人尊如虚空
　　无量无限亿劫数　　所行究竟无不入
　　以故晓知诸众生　　心性所归诸根本
　　若人睹观尊颜容　　一心察之无厌足
　　不为尘埃之所惑　　爱欲之秽皆灭尽
　　哀鸾拘夷诸鬼神　　梵天之音亦如是
　　声闻十方甚微妙　　如来之音超于彼
　　譬若如日坠于地　　海水当竭须弥坏
　　虚空尚裂地反覆　　世尊所说终无异
　　世尊至诚以谛说　　授我之别大圣慧
　　吾无狐疑结网除　　得佛自在为众祐
　　十方无量亿万国　　满中珍宝供导师
　　假使有人发道心　　前所植德不及此
　　供养正觉德第一　　若人志发尊佛道
　　则为报恩诸十力　　用不断此导师命
　　龙王子说此偈赞佛已。十千人皆发无上正真道意。悉说是言。慧见如来逮得最正觉时。吾等同心共生净住世界。奉彼如来正法之教。又供养之。佛灭度后次补其处得最正觉。佛皆授决。悉当令生净住世界。
佛说海龙王经卷第三
请佛品第十
　　尔时海龙王白世尊曰。唯佛加哀诸天龙神及无量人。令致安隐至于大海。诣我宫中屈神小食。所以者何。大海之中有龙鬼神香音神。及余无数众生之类。见如来已皆殖德本悉当往会。因闻法音除断无底生死之源。吾等龙宫并蒙其恩。天上世间缘得度脱。如来普现佛大道心。令我等身近道品法。佛愍龙王默受其请。及无量人悉当广殖众德之本。时海龙王见佛就请欢喜踊跃。稽首佛足右绕三匝。与眷属俱忽然不现。还在大海聚会龙民。而告之曰。吾明日请佛。佛垂矜许。汝等同心当俱供养。海龙王又告燕居无善神诳惑缚补离垢锦等曰。诸仁当知如来降神当诣此海乎。宜用身故。率诸眷属来集吾宫献馔世尊。又敕龙王。名曰主度王。叹无量王。离垢王。焰光王。戏乐王。清净王。妙曜意王。现诸难王。及余龙王百千之众。悉当来会至吾宫里奉觐如来。又敕龙子威首曰。仁者致敬宣吾命于无焚龙王。命诸海宫供养如来至真等正觉。即时受教。又敕龙王子强威。诣安明山顶。请欢喜龙王。迦欢喜龙王。及天帝释。使诸仁者。令诣大海集吾宫内供养如来。时强威即时受教。宣令如是。时海龙王化作大殿。以绀琉璃紫磨黄金而杂挍成。则建幢幡造金交露。宝珠璎珞七宝为栏楯而极广大。若干种香而以熏之。散众色华纷纷如雪。于大殿上化立师子之座。高四百八十里皆以众宝而合成。敷无数百千天缯以为綩綖。诸菩萨及比丘众所坐师子座。各各严丽阶级殊别。馔具兼重若干种味。寂然饮食供设以具。尔时龙王明旦修敬。住安明山十二之坎。与眷属俱遥请世尊。以偈颂曰。
　　殊特慧无量　　于法得自在
　　明知成众事　　如空圣无限
　　离垢眼清净　　于世为最上
　　日时今已到　　唯加哀自屈
　　清净音如梵　　柔软声和仁
　　响雷如哀鸾　　为众现甘露
　　除若干尘冥　　为众最上医
　　人中宝愿来　　今正是其时
　　心调柔寂寞　　志软常安和
　　自度济众生　　愿救诸人民
　　开化众黎庶　　使越彼四渎
　　造安度彼岸　　惟屈今是时
　　调仁乐布施　　学道戒清净
　　忍辱力最上　　已获大精进
　　灭除禅脱门　　智慧普无量
　　言诲如月明　　住圣时已到
　　智迹方别路　　邪径永已断
　　七觉意根力　　化现以四谛
　　平等四意止　　四神足意定
　　总得普通达　　时到宜屈神
　　三十二相明　　英妙百功德
　　为存德义者　　示现大福田
　　尊称为众祐　　如春萌滋茂
　　唯愍伤加慈　　大哀自屈神
　　志如须弥山　　心等譬如地
　　除爱及嗔冥　　所说如演空
　　人尊不自卑　　未曾有贡高
　　归于空脱门　　屈神今正时
　　知义寻分别　　晓了随顺要
　　究畅解经法　　心行常如斯
　　显进人本性　　观察诸慧义
　　稽首最胜足　　时到屈神临
　　尔时世尊遥闻龙王启白。时到告诸比丘。着衣持钵当诣大海开化众生就龙宫食。比丘应曰。唯然。于时世尊与诸菩萨比丘众俱眷属围绕。踊在虚空身放大光明而雨天华。百千伎乐相和而鸣。集于海边至欣乐园。有思夷华名曰意乐。佛住止彼。时海龙王往诣佛所。稽首佛足陈敬已毕。却住一面。龙王自念。吾欲化作宝阶从海边至海底。令佛及比丘众及诸菩萨。由是下海至我宫中。如昔世尊化作宝阶。从忉利天至阎浮利。适设此念。便从海边化作三宝阶金银琉璃。下至其宫甚微妙好。于是世尊以威神力。化大海水令不复现。使海生类不以为患。佛身放光照于大海。普至三千大千世界。其海居类身蒙此光。皆怀慈愍柔仁之心不相娆害。相视如父如母。如兄如弟如子无异于时欲行天人。色行天人。侍从世尊欲听道化。犹欲观龙王庄严宫殿。时佛与诸菩萨及大声闻诸天龙神香音神无善神凤凰神山神甜柔神释梵四天王。从欣乐园思夷华树。欲诣龙宫。佛升宝阶涉于中阶。诸菩萨众住于右阶。诸大声闻住在左阶。时六十亿释而在前导。六十亿梵天皆在虚空各执宝盖。六十亿天皆在佛后而雨天华。六十亿诸欲天人作诸伎乐而供养佛。六十亿魔众皆于佛前香汁洒地。六十亿龙后在虚空中。各现半身手执珠璎垂散佛上。六十亿山神皆鼓伎乐歌佛功德。六十亿香音神手执华盖以用奉佛。六十亿无善神各持若干百千种衣以覆佛上。无焚龙王与亿百千眷属。在于虚空皆以华香杂香捣香作众伎乐庄严诸龙。及诸天华以供养佛。如是比类六万龙王皆供养佛。欲见世尊。劝海龙王。安乐世界无量寿如来佛土菩萨。号光世音大势至大士。与无央数亿诸菩萨俱。为佛世尊示现庄严诸所有供养。皆令前所严供隐蔽不现。无能知者。焰气世界难逮如来佛土菩萨。号法英法道大士。妙乐世界无怒如来佛土菩萨。号香首众香首大士。照明世界月辩如来佛土菩萨。号师子师子音大士。不眴世界善目如来佛土菩萨。号导御诸法自在大士。光曜世界普世如来佛土菩萨。号宝场宝焰大士。乐御世界宝首如来佛土菩萨。号慧步慧见大士。光察世界普观如来佛土菩萨。号雨王法王大士。爱见世界尊自在王如来佛土菩萨。号退魔后魔王大士。取要言之。如是十方各各无央数亿诸菩萨。皆来劝乐。海中龙王欲见如来供养奉事。于是世尊以大道力诸佛感动。威德所监。以佛弘威劝化无戏供养诸佛。放大光明彻照十方无量世界。以佛洪音大师子吼。而讲言化诸天百千。皆作音乐而雨天华。灭诸恶趣施于一切安隐之具。有三昧名曰立于大哀欢悦群萌。以佛三昧正受已。所作庄严光饰大海不可思议。佛从宝阶降神海宫。自然音乐普闻十方无量世界。佛之威神如来所感。皆见能仁如来下于大海。彼时亿百千玉女魔妻无善神凤凰神山神甜柔神群神妇女。皆以伎乐而行迎佛。调诸音乐而歌颂佛德。
　　施上戒清净　　忍力慈心尊
　　精进勤御义　　礼乐禅脱门
　　心净光慧智　　严明奋威神
　　现在示解脱　　故来除垢尘
　　施以甘露安　　道御罄众秽
　　无尽德如空　　慧海愿降海
　　所说具足要　　讲叹度无极
　　施眼明清净　　一切人中上
　　叹颂深义句　　愍人光无伦
　　等祠所宣普　　降伏诸异道
　　施以法无悭　　讲经净恣尘
　　赞叹实慧光　　道财敷演珍
　　见谛莫不受　　正观断结着
　　不动如山根　　愿稽首导师
　　诸天金翅鸟　　须伦真陀罗
　　迦留鸠垣师　　愿稽首足下
　　尊相三十二　　无比妙善现
　　体柔紫金色　　爪足下安平
　　妙响如哀鸾　　其声踰梵天
　　大音超三千　　稽首柔软音
　　根调心寂寞　　犹如月电光
　　言诚常平等　　愿稽首乐法
　　已度老病苦　　救一切令脱
　　得胜伏众魔　　灭除生现尽
　　无著蠲尘劳　　为诸天所敬
　　归尊普救护　　导师开化众
十德六度品第十一
　　于是王女及诸龙后无善神凤凰神山神甜柔神后共赞佛已。一切同等皆发无上正真道意。脱身璎珞用散佛上。佛与众俱降于大海。到其海城诣海龙王庄严大殿坐师子座。时诸菩萨及比丘众。各各次坐其座。于时海龙王与中宫眷属俱见佛坐已。手自斟酌寂然饮食。无央数味供养佛及比丘僧。饮食毕讫行澡水竟。坐佛前听经。及诸天龙神香音神无善神凤凰神山神甜柔神。释梵四天王及十方诸来会菩萨。于是佛见众会坐定。从身放光。光名善度脱法柔和。悉照大海诸居之类上中下品。普自见佛欢喜踊跃愿乐闻法。各以恭敬遥稽首佛。尔时世尊告海龙王。猗世间者作若干缘。心行不同罪福各异。以是之故所生殊别。龙王。且观众会及大海若干种类形貌不同。是诸形貌皆心所画。又心无色而不可见。一切诸法诳诈如是。因或兴相都无有主。随其所作各各自受。譬如画师本无造像。诸法如是而不可议。自然如幻化相皆心所作。明者见诸法因或兴相。则当奉行。诸善德者。其解或相兴成诸法荫种诸入。当欢喜悦得好端正。龙王。具观如来之身。以百千福而得合成。超于众会普现巍巍。其百千德由得自在。而使梵释覆蔽不现。观如来身目不敢视。当其威光察诸大士。色身相好庄严具足。皆以善德挍饰其体。佛语龙王。仁所严净皆因福成。诸释梵天龙鬼神香音神无善神凤凰神山神甜柔神。所有庄严皆因福生。今此大海若干种身。善恶大小广狭好丑。强羸细微皆自从心而已获之。为若干貌悉身口意之所作为。是故龙王。自护身行救济罪福。当作是学。汝等以护身行救济罪福。奉行诸善得成佛道。灭弃邪见不住有常无常之见。当求众祐已殖供养。因供养故。当为诸天世人所敬。佛语龙王。菩萨有一法皆断一切恶趣众难。何等为一。专察妙法。云何正谛。入于法乐多观善法。不听诸恶众邪之想。已断恶法奉行众善。在在所生与佛菩萨贤善性俱。佛言。何等善事已立德根天人之安。不为声闻缘觉之本。立道本者志无上正真道。何谓立本。谓行十事。何谓十。身不杀盗淫。口不妄言两舌恶口绮语。意不嫉恚痴。是谓立本。
　　佛语龙王。人不杀生得十善寂法。何谓十。常施安隐于一切人。常乐慈心断嗔恨心。所生之处常无疾病。常种长命为非人所护。卧安寤欢未曾恶梦。不怀怨结。不畏恶趣。寿终之后得生安处。人不杀生得斯寂法。以不杀生善本之德。愿志无上正真之道。若成佛时而得自在于寿命也。佛告龙王。人不盗窃得五信法。何等五。得大富无有县官水火盗贼怨家恶子能窃取者。众所爱敬。到处寂然所至无难。患畏永除以不取之福志存慧施。殖众德本。志愿无上正真之道。以依如来无见之慧。成最正觉使立神通。佛语龙王。人不犯邪淫。得四明智所叹之德。何等四。摄护诸根离诸调戏。一切世间悉共称叹。已离邪淫无敢轻眄其妻室者。以是德本志愿无上正真之道。得大人相马阴之藏。佛语龙王。人不妄语。诸天世人以八法叹。何谓八。得面清净。语言中当一切世人所见任信。自成其证天人所敬。心怀至诚而无邪想。心意清净而无谀谄。多所欢悦无患厌者。能受禁诲无有粗言。生天上人间独见任信无有疑者。以至诚言善德之本。志愿无上正真之道。因此所行常得至诚。佛语龙王。人不两舌得五不别离。何等五。身不别离无散乱者。眷属不散。不傲他人。得信无坏见于缘报。他无坏法以行为要。得亲友和用无欺故。以是德本求最正觉。得成如来眷属无乱。一切众魔及与怨敌终不能坏如来眷属。佛语龙王。人不恶口得八清净言辞之报。寿终之后得生天上。何等八。所说如谛。所言柔软。所言如应。所言和顺。所言能受。所言光曜。所言众人莫不承乐。所言众所不讥。因是德本。志愿无上正真之道。得成如来音声超梵。佛语龙王。人不绮语得三正行。何等为三。常为众明诸等敬爱。心常专一入于至诚不以多言。于天上人间常得大尊不为杂碎。以是德本。志愿无上正真之道。为佛所授决得成如来所言无异。佛语龙王。人不嫉妒得五威神。何等五。身口意明诸根具足。得极财富而以自恣。降伏诸冤。乐于饮食美味生活之业。福德巍巍为诸国王所见恭敬。而蒙覆盖如己所有微妙之宝。致差特家功德宿本不嫉他财。因是德本。志愿无上正真之道。成等世尊三界所奉。佛语龙王。人不嗔恚得八心欢喜法。何等为八。无害乐谛灭除嗔恚。乐于诚实心不乐诤心。乐质直安祥而和。等于圣贤常怀慈心。愍伤具足见人安悦。端正殊好众人所敬。生于梵天不以为难。心以方便哀和之故。是为八。因是八德本。志愿无上正真道意。得为如来至真等正觉观无厌者。
　　佛语龙王。人不邪见得十法德。何等十。志性真实得人善友。信善恶之报。若已没命不伤犯人。念行佛道心无有异。不事天神志怀质朴。舍于谀谄神咒之术。与诸天人以为朋友。不与地狱饿鬼畜生而作伴侣。与众特异功德巍巍圣道为上。离于邪见离于贪身。离于恶见都无挂碍。于圣平等。须臾之间生天上人间。是为十德法。已离邪见得本。志愿无上正真之道。近得诸佛道法。速逮神通。成为如来。佛语龙王。菩萨离于杀生而行布施。常得大富长寿无极行菩萨道。一切外怨莫能当者。已离盗窃而布施者。既饶财宝人不敢取。行菩萨道无能妨废。合聚一切功德之法。离于邪淫而布施者。后常大富妻无逸态。在于人间无敢犯者。其家女人而不色视。离于妄语而布施者。常大富有不被诽谤。以下劣人皆蒙拥护。行菩萨道言行相应所愿坚强。离于两舌而布施者。常大富有眷属不别。行菩萨道则得菩萨一切眷属质直等性。已离恶口而布施者。常大富有所言人受。行菩萨道入于众会莫不欣乐。离于绮语而布施者。常大富有所言辄行。行菩萨道断一切疑离于嫉妒而布施者。常大富有喜好衣食床卧具足。行菩萨道已所喜者。而以加施得大尊豪。离嗔恚心而布施者。常大富有威耀端正。所言说者众人爱乐。行菩萨道心无加害诸根具足。离于邪见而布施者。常大富有立于正见。生于族姓值佛世尊。行菩萨道不离诸佛。常得闻法发菩萨心。佛语龙王。是谓十善布施庄严广大。乃尔此十善行。以戒庄严以自具愿得诸佛法。以忍庄严诸相种好成佛音声。以精进庄严降伏魔怨。以佛道法有所超度。以禅庄严心意所趣而以清净。以智慧庄严除诸枉见。行慈庄严当以仁和不害众生。行哀庄严不舍黎庶。行喜庄严无懈厌心。行护庄严得无所著断诸疑结。行恩庄严劝化群萌。行意止庄严止身诸痛痒心法具足。行意断庄严断诸恶法具足善德。神足庄严神足轻举。五根庄严。坚固其行。以上精进而无放逸。以心修治除诸尘劳。五力庄严以质直心降化众怨。觉意庄严晓了诸法如本所由。八路庄严怀来正慧寂然庄严。灭除一切诸垢尘劳。以观庄严观诸法本审谛悉无。善权庄严。有数无数有为无为具足安隐。佛语龙王。取要言之。十善之德。具足十力四无所畏成诸佛法。以具足之故。于是十善之德。广普庄严常当精进。譬如郡国县邑村落丘聚。百谷药草树木华果种殖刈获皆因地立。十善之德天上人间皆依因之。若学不学及得果证。住缘觉道菩萨道。行诸佛道法皆由从之。于是海龙王白世尊曰。何谓入法门菩萨所行。入法门者。除于宿世阴盖之罪。已除阴盖得至超异。佛语龙王。菩萨有一法除诸罪盖。何等一。立于拥护不舍所说悔过首罪。复有二法除诸罪盖。何等二。常观净法。不造现在。复有三法除诸罪盖。何等三。入因缘慧具足悦心。依本净法了知本无。复有四法除诸罪盖。何等四。晓了于空。不住无想趣于无愿。慧无所造。复有五法除诸罪盖。何等五。无我无人无寿无命无识。复有六法除诸罪盖。何等六。欢喜笃信。而无狐疑。往返进止。观察审谛。所作至诚。不失正信。是为六法除诸罪盖。龙王白佛。何谓菩萨得至超异。世尊曰。菩萨有十事得至超异。何等十。常念欢悦。心性清净。善权方便。坚强精进。观察人物。行无极哀。修德无厌。博闻不惓。奉无放逸。念于道场。令得佛慧。不舍道心。是为十事。菩萨所行得至超异。
燕居阿须伦受决品第十二
　　于是燕居无善神白世尊曰。何谓菩萨超诸德上。佛告无善神。菩萨有八法超诸德上。何等为八。菩萨于是离于贡高为一切人下屈谦敬。受教恭顺言行相副谦顺尊长。一切德行诸法为本。所行坚强超诸善德。乐于微妙若干种施。宁失身命不求人便。见有危惧施以无畏。来归命者不以舍弃。求于一切福慧之业不以厌足。是为八法。无善神又问佛言。菩萨有几法行。得身长大面部弘满眷属繁炽意广无极。佛告燕居无善神。菩萨有四事得身长大。何等为四。不说他人所作贪嫉。作佛形像根相具足。和合离别劝令志于无上正真之道。向于众生无伤害貌。是为四事得身长大。菩萨有四事面部弘满。何等四。若干璎珞而用布施。一切所爱施而不惜。常以慈眼观于如来。见人端正不生嫉妒。是为四事得面色弘满。菩萨有四事得眷属繁炽。何等四。离于两舌未曾破坏他人眷属。见他友党代其欢喜不舍道心。并化他人令发道意。是为四。菩萨有四事意广无极。何等为四。其心清净而无谀谄除重爱欲。所在中间而无厌疲。志于微妙深入要法。一切诸法本末皆空。是为四菩萨意广无极。于是燕居无善神。与三万二千眷属。各各以若干种八千天华。散世尊上以偈赞曰。
　　其有于十方　　人种不可量
　　须臾一时顷　　则供养世尊
　　假使十方人　　一切供养德
　　在于百千劫　　等心给足人
　　不能及慈心　　愍伤之福行
　　寂然极如应　　供养安能报
　　是为诸十方　　供养之奉事
　　发心无与等　　正谛住如应
　　于是吾自由　　立志无谀谄
　　已觉了本无　　自致得佛道
　　人中尊见愍　　三界无谀谄
　　十力证明我　　解我心性行
　　柔软无怯弱　　以离诸恐惧
　　布施调禁胜　　持戒及忍辱
　　精进于定意　　为应住智慧
　　顺从慈愍哀　　常奉至诚行
　　加哀不为我　　胜不受善决
　　人尊我便当　　自别受佛决
　　吾悉不狐疑　　谓不成自由
　　吾了了究竟　　志净在于道
　　人中尊时笑　　月英寻问曰
　　今何故欣笑　　唯圣解说之
　　化度时告曰　　月英具听之
　　吾所以示现　　奋出大光明
　　时燕居广普　　志愿尊大道
　　三万二千人　　诸所从眷属
　　于百千劫中　　常行菩萨道
　　一切志同等　　当得圣佛道
　　当供养诸佛　　等如恒边沙
　　所开化人民　　其数复过此
　　其劫曰欢喜　　又号净复净
　　得佛离寂尘　　觉了至无忧
　　此燕居广普　　当逮为法王
　　超出精进力　　号曰帝幡幢
　　其世界名曰　　欣乐仁庄严
　　衣食丰平贱　　譬如兜术天
　　其十力寿命　　七十亿万岁
　　满六十那术　　比丘比丘尼
　　诸菩萨之众　　有八百那术
　　坚住于总持　　所闻悉解了
　　彼于欢喜劫　　又号净复净
　　皆以如是比　　当成尊佛道
　　开化百千人　　悉使住佛道
　　具观是德胜　　菩萨之道心
　　燕居无善神　　彼闻佛授决
　　四千万大众　　悉发菩萨心
　　三千界震动　　则时雨天华
　　善哉总要德　　心意之所持
无焚龙王受决品第十三
　　于是无焚龙王白佛言。一切诸法皆无所住亦无有人。何有受决者。谁当成至无上正真道为最正觉乎。佛言如是。如仁所言。一切诸法皆无所住。亦无有人。一切诸法亦复如是。凡夫愚人处于颠倒。住吾我人无人起人想。菩萨发大哀为除颠倒。去吾我人被觉德铠。此正士等晓了诸法无吾我人。开化诱立吾我人命。属仁所云谁受决者。诸仁等解人空无我。则为受决。一切法等观诸法寂则为受决。诸佛国等而无所取。心净无垢则为受决。慧观诸佛等诸佛道不坏法界。则为受决。于诸魔众等一切魔。于尘无尘了心本已。则为受决。无名无相无应不应。无念不念不受不舍。则为受决。佛语龙王。其心意识无所住立。则为受决。诸法如是。以无因缘诸法本谛。觉了诸法平等无异。则成无上正真之道。究竟求本无有受决及成佛道。若受决者。若受决已。所以者何。诸法无形本末悉断皆无有主。一切诸法从因缘转。诸法如空。无从生相故。诸法无从生相。无所至相故。诸法无所从来。计本空故。诸法无所至。未发起故。诸法无所住。不可得处故。诸法悉空。用无身故。诸法无著。用无猗故。诸法无所猗。不可动故。诸法不可动。无处所故。诸法皆愚。用自然故。诸法自然。无言教故。诸法无言教。无色像故。诸法无色像。用无念故。诸法无念。无因缘故。诸法无因缘。无所行故。诸法无所行。用寂然故。诸法寂然。无受阴故。诸法无受阴。本净空故。诸法脱相。用无二故。诸法无二。用本一故。诸法本一。离若干故。诸法等无差特。用等觉故。佛语龙王。解诸法等无受决者。不成等觉。且观于是如来坚固兴无极哀。及诸菩萨劝乐之力。诸法如是以无央数为人解说。合会有数于诸法观。无解脱人法亦不度。人如法者人亦如也。道亦如也。佛亦如也。决亦如也。诸法亦如也。故曰如来了于本无。住本无故。而不可动故曰本无本无像。本无坏。解了本无故曰如来。以如来故等住本无。诸法如是等如本无住。是为如来等住之地。其有菩萨闻是说者。不恐不怖不畏不难。以是如来等住之地。为人解说。佛说是时。三千菩萨皆得法忍。阿耨达龙王欢喜踊跃。以白珠璎珞价当是世。而覆佛上。
宝锦受决品第十四
　　尔时海龙王有女。号名宝锦离垢锦。端正姝好容颜英艳。与万龙夫人俱。各以右手执珠璎珞。一心视佛目未曾眴。礼佛而立。时宝锦女及万夫人。以珠璎珞奉上世尊。同音叹曰。今日吾等一类平心皆发无上正真道意。吾等来世得为如来至真等正觉。当说经法将护众僧如今如来。于时贤者大迦叶谓女及诸夫人。无上正觉甚难可获。不可以女身得成佛道。宝锦女谓大迦叶。心志本净行菩萨者得佛不难。彼发道心成佛如观手掌。适以能发诸通慧心。则便摄取一切佛法。女谓迦叶。又如所云。不可以女身得成佛道。男子之身亦不可得。所以者何。其道心者无男无女。如佛所言。计于目者无男无女。耳鼻口身心亦复如是无男无女。所以者何。唯仁者眼空故。计于空者无男无女。耳鼻口身心俱空。如是虚空及寂无男无女。若能解了分别眼本。则名曰道。耳鼻口身心亦复如是。计于道者无男无女法。是故迦叶。又如诸法皆在自然。道亦自然。吾亦自然。迦叶问女汝是道耶。其女答曰。尊者耆年。谓我是非道乎。迦叶答曰。吾非佛道是声闻耳。女又问曰。谁开化仁。答曰如来。女曰。假令如来不成正觉。宁能开化于耆年不。答曰不也。是故仁者当知。在彼则为以道无不觉道。迦叶问女。逆为道乎。答曰唯然。迦叶。逆则道也。所以者何。以别本净可觉了。道者则无有逆解。逆本净则名曰道。空者本无分别诸逆则名曰道。假使诸法有合有散则非道也。等一切法顺如应者。乃为道耳。迦叶问女。谁以如此辩才相施。女答曰。尊者迦叶施我辩才。设使仁者不问于我。何因发辩。譬如迦叶无有呼者。何缘响应。假使无问菩萨义者。无因发辩。迦叶问女。汝为供养几何佛乎。女答曰。如仁者所断尘劳。迦叶答女曰。吾不断尘劳。女又问仁者。俗有尘劳秽耶。迦叶答曰。吾无尘劳亦不断矣。女又问曰。安置诸尘劳。答曰。不起不灭亦无所置。所解如此如本无也。又问。本无宁可知耶。答曰不也。又问。何故仁言。其慧如道如所知了明无为知如此。如解本无。是故名曰慧与凡夫等。又问女。汝所辩者断一切言。答曰。吾无所断亦无有言。所以者何。法界无所断。一切所说皆应法界。迦叶又问女。汝等我于凡夫法宁不有疑乎。女答曰。假使立仁凡夫慧法。而各异者吾当有疑。吾谓仁者凡夫无异。以故无疑。诸法皆等无若干故。是谓平等。如虚空是谓平等。又问女。汝于凡夫等圣贤耶。答曰。吾不凡夫亦非圣贤。所以者何。假使吾等身与凡夫等不行菩萨。设使贤圣等则断佛法。又问女。设汝不与凡夫等亦不与圣贤等。宁与佛等乎。女答曰不也。所以者何。吾身本于佛法等。又问女曰。假使汝于佛法等者。宁逮佛法乎。女答曰。仁者耆年。宁信佛法有去来今现在缘耶。有方面乎。有所处青黄赤白黑不。答女曰。诸佛之法无有形貌。女答曰。假令诸佛法无有形貌。云何从我求乎。迦叶问女。佛法当于何求。答曰。当于六十二见中求。又问六十二见当于何求。答曰。当于如来解脱中求。又问。如来解脱者当于何求。答曰。当于五逆中求。又问。五逆当于何求。答曰。当于度知见求。又问。此言何谓。女答曰。无缚无脱无取无舍此为本净。是为诸法之深教言。非若干言。又问女。是之言教不违如来言乎。女答曰。是真谛言不为违失如来之教。所以者何。如如来之道而无所得。亦不可持。亦无言说。一切所言皆音声耳。晓了道本亦无音声。唯仁者。解道寂然无迹。以名迹自爱迹。迦叶又问。假使道无迹。如是比相云何成最正觉。答曰。亦不从身亦不从意得最正觉。所以者何。身心自然乃成道耳。其自然者都无所觉。吾则是道。不以为道成最正觉。迦叶问女。汝设是道何不转法轮。女答曰。我转法轮耳。迦叶问曰。所转法轮为何等类。女答曰。无动之轮远离一切诸所猗住。其法轮者谓法界住故。本无轮者顺本无故。无断轮者如本净住故。无著轮者觉了一切诸法。无所著故。无二轮者等于一切法故。无若干轮忍一行故。无言法轮者化诸音声皆无所想入一味故。清净轮者一切无尘故。断诸不调轮者不得有常无常故。无乱轮者善观报应故。至诚轮者无起无灭故。空无轮者无相无愿故。唯迦叶。轮已如是何所转者。大迦叶曰。如女之辩才不久当成无上正真道最正觉。女答曰。假令迦叶成最正觉时。吾亦当成最正觉。迦叶答曰。吾终不得成最正觉。女答曰。如是了法身者。道住无所住。无能得致成最正觉。女说是语时。五百菩萨逮得法忍。佛时赞曰。善哉善哉。快说此法。
　　尔时众会中天龙鬼神无善神香音神心自念言。是宝锦女何时当成无上正真道最正觉。佛知诸天龙神香音神心之所念。告诸比丘。此宝锦女三百不可计劫后。当得作佛号曰普世如来至真等正觉。世界曰光明。劫曰清净。其光明世界如来光常当大明。菩萨九十二亿。佛寿十小劫。于是万龙后白佛言。普世如来得为佛时吾等愿生彼国。佛即记之当生其国。
天帝释品第十五
　　于是天帝释。白世尊曰。此忉利天常怀恐惧难无善神。天与无善神共战斗时。展转共诤怀其怨结各有嗔毒。唯愿世尊。慈愍众生诸无善神皆悉来会。此诸忉利天悉令共和。佛告燕居无善神。诳诈超度离垢锦无善神言。诸仁者。其仁慈心诸佛所叹。人能行慈现世后世具足利义。其命甚短当就后世。合会有离国土豪贵皆归无常。汝等之身不免此患。当观后世和顺同心无得怀嗔。将护罪福因缘之对。于是世尊为说辛酸悲哀之言。使无善神及忉利天悉共和解。各自说言。吾从今始当为亲友顺于等行。各各当怀悲心愍哀无嗔恚意。佛言。善哉善哉。诸仁者。是则第一供养如来。用行慈故。说是语时。所教造福共和不诤。谓慈心三昧有四事尊敬如来。何等四。不违犯戒。身口意慈。不断三宝志于佛道。如所闻法为人讲说。是为四事。尊敬如来为供养也。于是会中二万三千天无善神。闻说此言皆发无上正真道意。
佛说海龙王经卷第四
金翅鸟品第十六
　　尔时有龙王。一名噏气。二名大噏气。三名熊罴。四名无量色。而白世尊曰。于此海中无数种龙。若干种行因缘之报来生于是。或有大种或有小种。或有羸劣独见轻侮。有四种金翅鸟。常食斯龙及龙妻子。恐怖海中诸龙种类。愿佛拥护。令海诸龙常得安隐不怀恐怖。于是世尊脱身皂衣。告海龙王。汝当取是如来皂衣分与诸龙王皆令周遍。所以者何。其在大海中有值一缕者。金翅鸟王不能犯触。所以者何。持禁戒者所愿必得。尔时诸大龙王皆怀惊懅。各心念言。是佛皂衣甚为少小。安得周遍大海诸龙。时佛即知诸龙王心所怀疑恐。告海龙王。假使三千大千世界所有人民。各各共分如来皂衣。终不减尽。其欲取衣。譬如虚空随其所欲则自然生。佛所建立不可思议巍巍之德其如斯矣。时海龙王即取佛衣。而自分作无央数百千叚。各各部分分与龙王。龙王之宫随其所之广狭大小自然给与。其衣如故终不知尽。于时海龙王告诸龙王。当敬此衣如敬世尊如敬塔寺。所以者何。今此衣者如来所服。以是之故如敬塔寺也。假使一切供养如来。有奉此衣等无差特。于是世尊告海龙王。如是如是。如仁所言。其奉此衣则供养如来。且观诸龙及龙妻息各各所分如来衣不。对曰。唯然已见。佛言。我皆授决即脱龙身。于是贤劫除志大乘。其余诸龙皆得无著当般泥洹。如是龙王。如来在世一切众祐发一善心。缘当致佛未曾有失。尔时海中诸龙及龙妻息欣然大悦。自投佛前同音说言。如来所语终无有二至诚不虚。授我等决至无为度。吾等今日住于大海。归命佛法及诸圣众。奉受禁戒恭顺如来反复之义。如来现在数数往造。见佛稽首听采法义。般泥洹后供养舍利。一切众具而以奉事世尊舍利。于是四金翅鸟王闻佛所建立惶懅。速疾往诣佛所前稽首足。何故世尊。夺吾等食。佛言。都有四食坐趣三处。何等四。一曰网猎禽兽残害群畜。杀生抂命以为饮食是趣恶处。二曰执带兵杖刀矛斫刺逼迫格射。劫夺他财以用饮食是趣恶处。三曰悭贪谀谄愦乱犯禁。邪见巧欺而以得食是趣恶处。四曰非师称师非世尊称世尊。堕邪称正。非寂志称寂志。非清净称清净。非梵行自称梵行。自称诈求而以得食。是为四食。坐趣地狱饿鬼畜生三恶之处。吾所说法除此四食。不当以此养身害众生命。所以者何。一切众生各自爱命无自憎者。以是之故。欲自护身当护他人安隐众生。明者如是不以危逼人。所不当作慎勿为也。尔时四金翅鸟王。各与千眷属俱而白佛言。今日吾等自归命佛及法众僧。自首悔过前所犯殃奉持禁戒。从今日始常以无畏施一切龙。拥护正法至佛法住。将顺道法到于灭尽不违佛教。佛告四金翅鸟王。汝等之身。金仁佛时为四比丘。名曰欣乐大欣乐上胜上友。是四比丘。违犯戒法贪于供养。志迷醉惑随亲友种逐于豪贵。意乱吾我堕于邪见。轻诸比丘逼迫恼之。不护身口意作恶众多。供养金仁佛亦不可计。以是之故不堕地狱。堕此禽兽。前后杀生不可称计。多所恐怖用不自护。世尊应时即如其像现其神足。令四金翅鸟识念宿命。所可供养金仁佛及诸弟子。彼时所作罪福普悉念之。目睹悉见前世所作。白世尊曰。其心刚[革　　卯]难可调伏。坐心贪嫉多所危害。违金仁尊教。我等今始宁没身命不敢犯恶。佛为说经授其决言。弥勒佛时在第一会皆当得度。
舍利品第十七
　　尔时海龙王子及一切龙白佛言。未曾有世尊。如来所说普安一切。授诸龙决开化眷属皆发道意。又以加恩乞施皂衣。使诸龙分各以供养稽首奉事。缘是得护因发道意。慈愍众生遵四等心慈悲喜护。兴隆四恩惠施仁爱。利人等利一切救济合聚。由此行德沙不雨身离于众患。又寂意时不失天身。变为蛇蚖临食意后不遭虾蟆。金翅鸟王不取食之。佛化四鸟皆识宿命。金仁佛时为四比丘。坐行凶暴不顺正法逼迫同学故。堕金翅鸟自首悔过。改心易行发大道意。行四等心不害群黎。以得善护吾等永安不复见食。志不怀惧长夜无难。皆蒙佛恩。今如来受龙王请所演广覆。譬如虚空无所不盖。于今世尊还阎浮利。海中诸龙无所依仰。唯加大哀。佛灭度时在此大海留全舍利。一切众类皆得供养华香伎乐被服幢幡。转加功德速脱龙身。疾得无上正真之道。续见救济惟佛垂恩。威德兼加所愿得果。佛言。善哉。从尔所志。时须菩提谓诸龙子。诸仁者等勿建此心。则为妨废一切之德。所以者何。佛泥洹后舍利分布八方。上下天龙鬼神一切人民蚑行喘息人物之类。皆当供养华香伎乐稽首自归。变化现光见者欢喜。知佛威神巍巍无极。缘是信之。皆发无上正真道意。或成缘觉。或得声闻。或生天上。还得人身。与法相值世世得度。如是之计普蒙获济。今者卿等各自求愿。使佛世尊在于大海而取灭度。供全舍利独欲奉侍。一切众生何缘得度。永为穷厄无一救护。以故吾言勿发此心。令佛世尊海中灭度。独奉全舍利而供养乎。诸龙答曰。唯须菩提。勿宣斯言。无以己身限碍之智以限如来无极之慧。如来功德圣道自在。无不变现。无远无近无彼无此。普游十方其若虚空。发意之顷。能令海中诸龙神宫。三千大千世界州城郡国县邑丘聚。人中旷野天上世间。各各化现佛全舍利一切供养。于佛身体不增不减。分身十方无数佛土。亦无所分。普现一切不去不来。譬如日影现于水中。佛亦不生亦不灭度。云何欲限如来慧乎。欲限如来为限虚空。时须菩提。闻诸龙子叹如来德无穷无极不可譬喻。默而无言。海中诸龙虚空诸天及诸鬼神踊跃欢喜。皆发无上正真道意。时佛叹嗟诸龙子曰。善哉善哉。仁等鉴明。诚如所云无有异也。佛道高妙无边无际无方无圆。无广无狭无远无近。譬如虚空不可为喻。
法供养品第十八
　　于是世尊告海龙王。吾于大海所当教化皆以周毕欲还精舍。即从坐起与大众俱。寻从宝阶出于大海。以无极庄严广普威神住于海边。尔时大海神。名曰光耀。则以此偈。而赞叹曰。
　　身相三十二　　天人所恭敬
　　无善神奉宗　　稽首人中上
　　光如百叶华　　犹若月盛明
　　清净德超异　　稽首施安隐
　　颜容殊妙好　　百福功德相
　　德慧度无极　　稽首于导师
　　施与调顺上　　积于清净戒
　　忍辱力最胜　　稽首世之上
　　过于精进力　　禅定思清净
　　智慧如虚空　　稽首以自归
　　行慈以等心　　修哀摄众生
　　喜心导御众　　常护度彼岸
　　妙音如哀鸾　　所说喻梵声
　　其响甚柔软　　愿以稽首礼
　　降伏于魔怨　　其力无等伦
　　遵修愿道法　　三处所奉持
　　净除于三垢　　讲说三脱门
　　其名闻三千　　是故稽首礼
　　善愿常至诚　　超度诸法上
　　尊胜诸国王　　常施惠大财
　　以离谀谄尘　　威神甚巍巍
　　光颜大殊妙　　是以稽首礼
　　心坚如金刚　　譬如须弥山
　　意至犹若地　　故稽首德海
　　为人说空义　　常寂度无极
　　湛然心平等　　愿以自归命
　　开演如甘露　　无趣断所趣
　　天人人所敬　　愿稽首最胜
　　闻天上人间　　名称无有比
　　德普不可量　　稽首于德海
　　所作如所言　　为人说本行
　　所兴为人讲　　稽首善调御
　　度于老病死　　为贤众所奉
　　演说解脱句　　稽首归命佛
　　分别罪福应　　净除邪见冥
　　为现正道行　　归命于最胜
　　以经宝布施　　究畅于法乐
　　等心于怨友　　以归命世尊
　　我嗟叹导师　　于德度无极
　　所以咨嗟福　　愿后如世尊
　　于是海神光耀。说是偈赞佛已。显扬大海。如来出海。海无威神。愿佛垂恩遗以法教。使此海中蒙其庄挍而获度脱。佛告海神。有十法行得至庄挍。何等为十。护于诸根十善清净。志于慈心不害众生。意立大哀发无上正真道。一切布施以若干行庄严其愿。以大精进具足善法心常寂然。不违本德好乐经法。智慧清净以愍哀行。开化众生立于正德。入乎殊异以致欣悦。逮得佛意导以佛教。是为十法致乎庄严。时大海神光耀与二万天神。发无上正真道意。俱共叹曰。今以庄严于是大海。所以者何。若发道意则为庄严三千世界。何况海乎。我等以发诸通慧心一切庄严之功德也。我在于海如来现在若灭度后。拥护佛法令其宣布。如来入城现众庄严。蒙以法恩化作讲堂。佛告光耀海神。汝前后供养万佛普立大殿。又护正法。次当供养贤劫兴佛将导正法。竟贤劫已。当生无怒佛国妙乐世界。转女人身得为男子。无怒如来当授汝决为无上正真道。时大海神光耀。闻佛授决欢喜踊跃。则取珠璎价踰海宝。用散佛上。即而颂曰。
　　佛以圣谛音　　能仁授吾决
　　我不怀犹豫　　后当成佛不
　　可令三千界　　他所有劈裂
　　亦令月堕地　　佛所说不妄
　　观慈志境界　　心净修精进
　　今察我庄严　　恭敬慧法义
　　睹安住所行　　以慧决狐疑
　　了心如野马　　所说审至诚
　　施安除众苦　　殁命救恐畏
　　所疗益无难　　稽首最正觉
　　度脱诸恶趣　　归命光照世
　　导师明无上　　稽首佛说道
　　其有闻佛声　　诸天人快利
　　佛法清净行　　志在于佛道
　　不得归恶趣　　便弃于八难
　　生天在人间　　后得寂然迹
　　于是海龙王子。名曰受现。白佛言。无央数天龙神香音神无善神凤凰神山神恬柔神供养佛。我身亦当少少供养如来正觉。假使世尊愍伤听者。化作大殿。譬如忉利最上选宫。佛及弟子悉处其上。送至灵鹫山。世尊曰。如仁者愿宜知是时。受现龙子自以神力承佛圣旨。化大严殿如忉利宫。佛及众会皆处其上。在虚空中与八万四千龙王诸后。鼓诸琴瑟而雨众华及一切香。送佛世尊诣灵鹫山。海龙王子与中宫俱。在世尊前自投归命愿周不及。所以者何。所兴供养当如其宝。佛为一切无上福田。世尊大宝正使三千大千世界满中罗汉。皆共供养于百千劫。不如奉侍如来世尊。如是乃应供养。又世尊。何谓菩萨供养如来。佛言且听。菩萨所行供养如来。其心清净除于瑕秽而无谀谄。本性自然不着一切诸善之本。无加害心等光众生除妖邪心。所行鲜洁言行相应不侵欺世。贤圣智足威仪至德。一切平平而不违舍。贤圣大愿乐于空闲。舍众愦闹自调其心。闻法静思解知本谛。无我无人无寿无命。入于空无入普达寂。观空无想无愿。至三脱法。如是像法调诸邪见。弃有常无常不起不灭。逮得法忍本净无人。无身口心志行因缘。是则应法供养如来。身口心行则不供养。无所造行不进不退。净三道场等于三世。除去三垢不着三界。入三脱门得三达智。是则名曰供养如来。时海龙王问世尊曰。其有人以华香杂香捣香缯盖幢幡伎乐衣被饮食床卧病瘦医药供养如来。宁应供养不。佛言。龙王。随其所种各得其类。此之供养不为究竟。离于垢尘殖于德本。逮至贤圣心之解脱。不为无德不至无上。菩萨有四事。应供养如来。何等四。不舍道心殖诸德本。心立大哀合集慧品。建大精进严净佛土。入深妙法心得法忍。是为四。尊敬如来为供养也。
　　尔时王舍城中。梵志长者及无央数人民尊者大臣。上至摩竭国王阿阇世。闻佛在大海龙王宫。就请来还灵鹫山。时七万二千人皆诣佛所。王阿阇世与官属三万二千。出王舍城诣灵鹫山。稽首佛足绕佛三匝。却住一面。前白佛言。佛入大海水何所至。佛言。大王。其有比丘威光定意心正受者。普见满火。其水安在。王对曰。三昧自在之所致也。天中天。志心所为也。佛言。王宁得声闻所兴三昧自在已耶。心之所为乎。如来常定等一切法。晓了坐起而得自在。于法为尊心无所碍。佛入大海其处水类续见如故。其陆地人睹乎大海。其水枯涸但见众宝而庄严之。譬如第六他化自在诸天宫殿所庄严也。佛光普照诸龙宫殿香音神宫无善神宫。其大海中含血之类。皆行慈心仁意相向无怀害者。阿阇世王白佛。其海龙王久如发无上正真道意。奉事几佛何时当逮最正觉。所号为何。佛告王曰。乃往久远无央数劫不可思议。彼时有佛。号光净照耀如来至真等正觉明行成为善逝世间解无上士道法御天人师号佛世尊。乃在东方。世界曰善净现。劫名可意寂。其善净现世界平正而悉庄严。假使一切嗟叹其德不能究竟。时有转轮圣王。号曰护天。常供养光净照耀如来。四百二十万岁一切施安。竟此之数寐于梦中。自然瑞应闻此偈曰。
　　王以供养大圣人　　甚多无量难思议
　　常兴慈哀于众生　　当发最上菩萨心
　　是供养尊妙第一　　此则奉敬诸如来
　　其有能发菩萨志　　则为度世威神德
　　佛告阿阇世王。其护天转轮圣王。梦闻此已。寤自惊怪。吾供养佛四百二十万岁。佛说经法章句各异。初未曾闻如此偈经。是佛说邪魔所云乎。即疏偈文而讽诵之。时光净照耀如来行游诸国。圣王即与八万四千王及八万四千后国中臣民。其诸往者各八万四千。俱往追佛欲决斯疑。即逮见佛稽首足下。敬问无量。即白佛言。吾供养佛四百二十万岁。佛说经法若干种义。我昨夜梦。梦中见佛说此二偈。寤甚惊怪。未从如来闻此偈教。不审佛所叹乎。魔所说耶。今故远来欲决此疑。唯愿世尊。分别说之。佛告护天。是吾所赞非魔之所云。王又白佛言。我奉事世尊若干亿岁。供养衣食无所乏少。为我说经章句各异。尔时何故不叹此义。佛即以偈答王曰。
　　人心羸劣未有识　　初习福事未见深
　　不可为说微妙法　　心中惊疑或作却
　　以解罪福信佛法　　心坚意固不回动
　　乃可为说菩萨事　　尔乃解至无极慧
　　时王及群臣后民心中大悦。皆发无上正真道意。寻立不退转地。则以此偈。而赞世尊曰。
　　不以贪诸色　　亦不猗音声
　　香薰众细滑　　不以此得佛
　　离懈怠怯弱　　避贪嫉犯法
　　除嗔恚愦乱　　乃得成正觉
　　舍身诸所安　　代众生受恼
　　精进常乐法　　如是乃得佛
　　我今志大道　　佛与天证我
　　唯导师造行　　令所言无异
　　梦中闻道心　　适闻志大乘
　　所作慧无疑　　得至佛法王
　　佛告阿阇世王。欲知尔时转轮圣王护天者不。今海龙王是。彼时初发无上正真道意。又王所问何时成佛。王具当听。过二百无央数劫当成为佛。号无垢净无量德超所有王如来至真等正觉。世界曰法音声。劫曰首华。其法音声世界众宝合成若干种色。地平如掌其地柔软如天綩綖。有万亿安明山广普难量。安隐丰熟五谷平贱天人充满。衣服饮食如第六天人所居。法音声世界诸树根叶茎节华实。皆以七宝。悉出无数若干百千道法音声。其界人民犹若诸天。所语变化柔软之声。皆承法音寂然澹泊。及佛法众智度无极四恩之教。善权方便灭定离欲。空无想不愿无为无数。以故其界名法音声。其有天人在彼土者。乐法欢喜皆当入大圣。分别诸慧审谛究竟。发无上正真道意。其佛欲说经时。身放大光普照佛界。其光明中则出亿佛说讲法声。时诸天人见光闻法欣然大悦。往诣如来自归供养。则无央数以神足力飞行虚空。化宝莲华而坐其上。如来应时亦在虚空坐师子座。为诸菩萨讲说经道。时诸十方无央数百千诸菩萨者。皆当来会听受经法。其国人民皆乐经法。亦无诸魔有所娆害。亦无众邪异道。亦无横死。其佛寿十二劫。诸菩萨行超过于空。其国如是庄严无量。说法无限菩萨无数。
空净品第十九
　　王阿阇世前白佛言。唯然世尊。常于诸法有大愍哀。诸法诳诈因惑起想。随其所欲展转相惑。菩萨之行不可计量。彼为菩萨当修道行。至彼佛土具足严净。诸菩萨行皆当追学摄取佛土。如海龙王国土严净。佛言。如是如是。大王。一切诸法皆从念兴。随其所作各各悉成。诸法无住亦无有处。尔时阿阇世王谓海龙王。快哉龙王。为得善利。乃令如来授仁之决。当成佛时。国土清严不可思议。龙王答曰。法无有决。所以者何。诸法皆静因种阴入。假名曰人。其受决者无阴种入。以有名色假名为人。其受决者无名无色。因缘报应见思想念。假名曰人。其受决者无有报应无见无思无想无念。假使菩萨等行德本。彼之德本亦无决矣。诸法相空虚空无决。一切诸法无想无愿。无为无数。不授无想无愿无为无数之决也。龙王复谓王阿阇世。诸佛大哀不可思议。诸经无名无有思想而说名想。诸佛世尊。无名相识。而随习俗因而示现有授决也。彼亦无法受决。亦无内外当受决者。阿阇世又问龙王言。以得法忍逮平等行。菩萨如是乃得决乎。海龙王曰。其忍悉空想不可尽。究竟晓了至于本际。无尽之际。平等之际。无我之际。吾我之际。审谛之际。至于究竟无成就际。其际以空至于脱际。媱怒痴际有了是际。则无所猗无所猗者。设于音声无合会。无合会者不着无脱。无脱无行。行无所行亦无不行。亦无所忧。已无所忧。于斯菩萨则都一切诸所作行所见无见。假使无所见不作审谛。而已平等入已所住。已平等度。不残不礼不卒不暴。以等诸法然后得忍。彼所谓忍及所授决。若受决已及受决者。是一切法皆平等法乎。诸法界究竟无法界。无不以决了亦无所成。观此法已察其义理。诸法无能计者。譬如虚空不可计数以度诸数。诸法如是。海龙王说是语时。二万菩萨得不起法忍。百比丘漏尽意解。
　　尔时王阿阇世白佛。至未曾有世尊。龙王之辩。佛言。未足为怪不以为难。新发意者闻是不恐不难不畏。是乃为难。所以者何。诸佛世尊本之道法。如是难及。少有信者。天上世间人不能受。不入不信而不喜乐。以故当知其有闻是深经法者。不以恐畏此乃为难。前世供养无央数佛安以为难。譬如有人虚空无形而现形像。是为难不。对曰。甚难天中天。佛言。其闻此经深奥之义。一切信乐皆知无我无人无寿无命。其有信者甫当信者。此等则是如来顺明平夷之类亲友善师也。则能堪任信除垢尘。为一切人讲说经法。能诣道场以慈降伏百千亿魔及余官属。为于诸法而得自在。其心清净诸通之慧近在目前。发意之顷成智慧明逮最正觉。劝訹众生知一切心群萌诸根。而转无上大法轮也。疗一切病开化异道。破坏怨敌吹大法蠡。于是海龙王所愿皆获。不失本志闻所受决。欣然大悦善心生焉。踊在虚空以偈赞佛。
　　如虚空本清净　　无色无受无数
　　安住说法如是　　若虚空普自然
　　名不有而不无　　造因缘及报应
　　安住讲调不诤　　无人命无寿识
　　一切法甚清净　　吾我清悉平等
　　吾我静法等静　　解是者则受决
　　察法界本清净　　人界静亦如是
　　如众生界静者　　佛法静亦复然
　　若佛法清净者　　诸佛土静亦等
　　设佛土清净者　　诸慧静无差特
　　诸法净因数号　　以计数不得名
　　由想数名本空　　其诸名数无碍
　　群萌类志所念　　无见无色无成
　　如无成心意识　　诸法尔空无心
　　或有作则无作　　有缘罪无受者
　　终始瑕无行者　　名泥洹无寂然
　　入本际无碍原　　虚空本无我际
　　选诸际得等原　　知众生本审门
　　去来今现在际　　顺明智此诸际
　　于慧等无际门　　究法界佛种性
　　不起灭最胜幢　　空无想愿本静
　　无言声真谛法　　是诸圣寂寞地
　　若解诸法澹泊　　自然悦如捉空
　　彼无吾我身寂　　假如此乐圣法
　　十方佛所说法　　当来佛所宣扬
　　一切等未来声　　因音现入无声
　　声空自然如响　　诸法空犹虚念
　　无法非法教化　　诚本无可不得
　　一切法无主名　　若干想念非明
　　人名静不可得　　诸法本静如是
嘱累受持品第二十
　　于是世尊。告诸大士言。诸正士。汝等当持此如来说无上正真道。使得久存。谁能堪任受持诵说如是像比。即时二万菩萨万天子。起住佛前。同音白世尊曰。吾等当受如是像经。当令流布普周远近。佛又问言。汝等云何而将御法。持斯如来无上正真道乎。彼有菩萨名曰慧英幢。前白佛言。唯然世尊。隐省诸法都无所持。宁能仿佛持佛道乎。世尊答曰。族姓子。如斯则应持佛道。等见菩萨白佛言。揆察佛道等乎五逆。宁少仿佛持佛道乎。世尊曰。族姓子。是故仁者则应持如来佛大道也。无见菩萨曰。唯然世尊。我不见凡夫法。亦不见学。不学法。不见缘觉及菩萨法。亦不见佛法。我有持如来法乎。世尊曰。族姓子。以是寂故应持如来佛大道也。诸法无所愿菩萨曰。唯世尊。我永不知一切诸法当所持者。宁能为持如来法乎。世尊曰。族姓子。以是寂故应持如来佛大道也。不眴菩萨曰。唯世尊。我自不行。亦不遣心。亦不发意。我宁为持如来法乎。世尊曰。族姓子。以是寂故应持如来佛大道也。无得菩萨曰。唯世尊。其不说法及非法。不演法声除诸法想。如是行者为护一切法乎。答曰族姓子。是应寂然。无在菩萨曰。唯世尊。其不听受法应不应。为护正法乎。答曰族姓子。是应寂然。虚空藏菩萨曰。唯世尊。其观诸法等如虚空不见彼法。有所执持为护一切法乎。答曰族姓子。是应寂然。度金刚作菩萨曰。唯世尊。不坏法界。入于人界及以法界。为持正法乎。答曰族姓子。是应寂然。度不动迹菩萨曰。唯世尊。其于诸法无所动转。不猗法及非法。为持正法乎。答曰族姓子。是应寂然。嘲魔菩萨曰。唯世尊。其至魔界佛界。则于佛界及与魔界。悉以为入诸法境界。为护正法乎。答曰族姓子。是应寂然。无著菩萨曰。唯然世尊。其于诸法都无所得。一切毛孔皆出法声。为护正法乎。答曰族姓子。是应寂然。普寂菩萨曰。唯世尊。不护诸魔行菩萨道。为持正法乎。答曰族姓子。是应寂然。海意菩萨曰。唯世尊。其以海印等一切法。修一切解味而知自然。为护法乎。答曰族姓子。是应自然。须深天子曰。唯世尊。其有所生不起不生。诸阴种入无心意识。为护正法乎。答曰族姓子。是应寂然。无垢光天子曰。唯世尊。其见诸法无垢尘者。无众瑕秽解脱诸受。为护法乎。答曰族姓子。是应寂然。度人天子曰。唯世尊。其度众生不知萌类度无所度。既有所度现周旋还不住彼此。为受法乎。答曰族姓子。是应寂然。贤王天子曰。唯然世尊。其于众生而等一切。诸法已等。等诸国土。等诸佛道。为受正法乎。答曰族姓子。是应寂然。自在天子曰。唯世尊。其于诸法而得自在。普于诸法不起不灭。为受正法乎。答曰族姓子。是应寂然。善念天子曰。唯世尊。我不念法亦无所得。亦不有想。为受正法乎。答曰族姓子。是应寂然。莲华天女曰。唯世尊。知一切法皆为佛法。不成正觉无所不觉。为受正法乎。答曰族姓女。是应寂然。麻油上天女曰。唯世尊。我不得女亦不得男。如佛法想及界女法想。亦复同等。此诸法想则为非法。亦非无法。无二无一亦无所至。我为受法乎。答曰族姓女。是应寂然。宝女曰。唯世尊。我不见佛佛道睹菩萨行为被一切志德之铠。不察于本末。为受法乎。答曰族姓女。是应寂然。无垢光女曰。唯世尊。于一切法不起法想。于一切人不起人想。亦不想念人法佛法睹诸佛法入一切法。不见本末。我为受佛正法乎。答曰族姓女。是应寂然。建行如是为受佛法。于是天帝释白佛言。未曾有也。世尊。此女人等所说辩才不可思议。分别方便合若干音。文字之说讲于法界。不乱诸法诸法平等。如演说道等不差特。佛言如是。拘翼。是诸女等分别无量不可思议法。供养奉事不可计佛。以得法忍。又拘翼。是经卷者号不起忍持无所御。当为众会广说其义。如来灭度后受是法者护持法城。则为供养佛世尊已。天帝释白佛。我已奉受此经本已。佛所建立当令广普。当为将来诸大士故。分别说之。终不迷谬违佛之教。所以者何。如来护我授以法忍。佛当建立此之经典。令降众魔志行于斯。佛言拘翼。有神咒名曰遮诸妨碍。具听。今为汝说神咒要言。使一切魔及诸外径。令诸官属自然降伏。使如来法光明久立。尔时世尊说神咒曰。
　　无畏离畏　净诸恐惧　施无畏　度于灭度无所乱　净所乱　无所诤　不斗讼　无怀嗔　无以殁　净威神　威神迹　大威神寂灭　趣慈心　除于瑕　示现谛　无蹉踖　其同义　吉祥义　甘露句　见于要　以导御　无所怀　行次第　无所尽　光无生　清净生　鲜洁光照句　等顺于等心　至无上　佛所建立戒清净　无所犯　无所负　制魔场　降外径　光耀法明　摄以法施　开法藏。
　　今是神咒过去当来今现在佛所说。以拥护法而顺句义。以此章句总执降伏一切诸魔尘劳迹也。于是普首天。白佛言。我当受此经典之要。精进讽诵当令广普。所以者何。于如来法则有反复。长益法律布清白典。我修反覆拥护如来所赍法目。时有天子名曰德超。白佛言。若有受此如来之法。其福云何。于是世尊即说颂曰。
　　今吾所见国　　佛眼睹十方
　　皆满中珍宝　　则以持布施
　　其人所获福　　计当过于彼
　　至心受世吼　　所说之经法
　　合集诸譬喻　　一切叹广说
　　终不能究竟　　总持正法德
　　佛说是经时。七十六那术人皆发无上正真道意。六万菩萨得不起法忍。三千大千世界六返震动。其大光明普照世间。而雨天华。百千伎乐不鼓自鸣。诸伎乐音出是辈声。如来之尊建立是经。降伏众魔化诸外径。如来以印印此经已顺而不荒。尔时海龙王雨大珠璎供养此经。周遍三千大千世界。佛告贤者阿难。以是经卷用为嘱累。受持讽诵普令流布为他人说。阿难对曰。唯然世尊。已受斯经。经名何等。云何奉持。佛言。是经名曰海龙王问龙总持品。又名集诸法宝净法门品。当善奉持。
　　佛说。如是海龙王及龙王子。诸天人民十方诸来大会菩萨。诸大声闻释梵四天王。贤者阿难一切魔众诸天龙神香音神无善神凤凰神山神甜柔神及世间人。莫不欢喜作礼奉行。

 
