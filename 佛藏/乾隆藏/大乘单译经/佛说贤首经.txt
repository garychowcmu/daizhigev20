佛说贤首经一卷


大乘单译经
佛说贤首经一卷
乞伏秦三藏法师释圣坚译


　　

佛说贤首经
　　闻如是。一时佛在摩竭提国清净法坐处。尔时都大会诸菩萨弥勒菩萨等。比丘比丘尼优婆塞优婆夷。诸天龙鬼神阿须伦共会。佛告舍利弗。十方佛今日亦大会。为诸菩萨说经。清净法坐中。有优婆夷名跋陀师利。即洴沙国王夫人也。叉手白佛言。愿欲闻十方佛名菩萨及刹土名。佛言。善哉善哉。当为汝说之。东方有佛名入精进。刹名持计树。菩萨名敬首。南方有佛名不舍乐精进。刹名世念树。菩萨名觉首。西方有佛名长精进。刹名莲华树。菩萨名宝首。北方有佛名曰精进。刹名辛已树。菩萨名施首。东北有佛名哀精进。刹名青莲树。菩萨名功德首。东南有佛名百蓝精进。刹名香树。菩萨名令首。西南有佛名上精进。刹名宝树。菩萨名精进首。西北有佛名一度精进。刹名思惟树。菩萨名善首。下方有佛名梵精进。刹名水精树。菩萨名智慧首。
　　跋陀师利闻十方佛名。菩萨及刹土名。踊跃欢喜。前以头面着地为佛作礼白佛言。我今虽发阿耨多罗三藐三菩提心。当用何行离母人身。佛言。善哉善哉。是佛所问。佛言。跋陀师利。奉行十事。可得离母人身。有一事行疾得男子。自致阿耨多罗三藐三菩提。何等一事。以发萨芸若意。作无央数功德能不忘是为一事。复有二事母人疾得男子。自致阿耨多罗三藐三菩提。何等二事。一者所作如语。不事天但自归诸佛。二者所作不信邪。是为二事。复有三事母人疾得男子。自致阿耨多罗三藐三菩提。何等为三事。一者常净护身三。二者净护口四。三者净护意三。是为三事。复有四事母人疾得男子。自致阿耨多罗三藐三菩提。何等四事。一者所施与不谀谄。二者于戒不谀谄。三者自守净。四者不谀谄听闻六法。是为四事。
　　复有五事母人疾得男子。自致阿耨多罗三藐三菩提。何等为五事。一者以用法。二者所作如法。三者闻法直住。四者不乐母人身。五者念作男子。是为五事。复有六事母人疾得男子。自致阿耨多罗三藐三菩提。何等为六事。一者不懈怠所作而不忘。二者其心柔软。三者质朴。四者不谀谄。五者无有态。六者所作至诚。是为六事。复有七事母人疾得男子。自致阿耨多罗三藐三菩提。何等为七。一者常念佛法身。二者常念法得佛慧。三者常念僧为来属。四者常念戒所求净。五者常念施与去诸垢。六者常念天令菩萨心。七者常念人欲一切度故。是为七事。复有八事母人疾得男子。自致阿耨多罗三藐三菩提。何等为八。一者不以饭食被服自娱乐。二者亦不华。三者亦不香。四者亦不众杂香。五者亦不嬉戏至观庐。六者亦不倡伎。七者亦不歌舞。八者但月六斋。是为八事。复有九事母人疾得男子。自致阿耨多罗三藐三菩提。何等为九。一者无所断。二者无所著。三者无我。四者不念有人。五者不念有寿。六者不念有命。七者不念所生处。八者不念无所生处。九者但离十二因缘。是为九事。
　　复有十事母人疾得男子。自致阿耨多罗三藐三菩提。何等为十。一者为有慈于一切。二者不贪一切人物。三者不念他人男子身。四者不两舌。五者不恶口。六者不妄言。七者不绮语。八者人持伎乐乐之不以为乐。九者亦不起意亦无所恨但正住。十者不兴邪因缘福事与人相知。是为十事。佛说经竟。跋陀师利。摩竭提国六万优婆夷。闻是法行皆发阿耨多罗三藐三菩提心。诸菩萨弥勒等。比丘比丘尼优婆塞优婆夷。诸天龙鬼神阿须伦。前持头面着地。为佛作礼欢喜而去。

 
