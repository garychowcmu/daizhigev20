法集经六卷


大乘单译经
法集经六卷
元魏三藏法师菩提流支译


　　

法集经卷第一
　　如是我闻。一时婆伽婆在虚空界法界差别住处。普皆严洁清净无垢。诸佛如来福智庄严如意所化。超于三界有为数行。过一切譬喻不可思议。诸佛如来果报所生。于最胜楼阁妙宝台上。与大比丘众千二百五十人俱。皆是阿罗汉。具四无碍得俱解脱。与菩萨摩诃萨众皆悉清净。得常无常三昧境界。观一切智智行处。得无中无边法界彼岸。满足一切菩萨所愿。具足一切菩萨自在。得十无尽无量功德以自庄严。具足一切菩萨陀罗尼三昧四无碍智。与大威德天龙夜叉乾闼婆阿修罗迦楼罗紧那罗摩睺罗伽。释提桓因梵天四天王其数百千万。及眷属亦百千万。尔时婆伽婆所说经。名入一切修行次第法门。所谓见诸贤圣能生信心。得信心者成就欲心。得善法欲心者成就不断心。得不断心者成就义心。得义心者成就增上心。修行檀波罗蜜者成就大富故。修行尸波罗蜜者成就人天果报故。修行羼提波罗蜜者成就一切庄严故。修行毗梨耶波罗蜜者成就一切佛法故。修行禅波罗蜜者成就调柔心故。修行般若波罗蜜者成就过一切世间智故。修行方便波罗蜜者成就一切无障碍故。修行愿波罗蜜者自然成就一切事故。修行力波罗蜜者成就不可破坏故。修行智波罗蜜者成就一切世间归依处故。出家者为成圣道故。着染衣者远离一切世间事故。乞食者为破一切憍慢心故。住阿兰若处者成就无怖畏故。处宴坐者成就神通无量等故。闻法受持者成就四无碍故。修念方便者成就陀罗尼故。修意方便者成就差别法智故。修坚固行者成就无大众畏故。修乐说方便者成就记说不错谬故。修阴方便者成就般若差别故。修界方便者成就微细般若差别故。修入方便者成就远离内外迷心故。修谛方便者成就不诳一切众生故。修念处方便者成就随顺一切佛意故。修舍摩他方便者成就寂静心故。修毗婆舍那方便者成就调伏心故。修不高心者成就一切智智满足故。修不憍慢者成就敬信心故。修不诳一切众生者成就乃至能令一人信故。修行坚固般若者成就一切天人行故。修如说修行者成就满足善知识法故。修行内思惟者成就自然觉故。修行降伏心者成就法王义故。修行不吝身者成就佛身故。修行恭敬三宝不坏心者成就是处非处智力故。修行善巧所作者成就业报智力故。修行不毁他智者成就诸根利钝智力故。修行入微细因缘集智者成就种种性智力故。修行三宝中教化众生者成就信欲智力故。修行一切处不坏威仪为诸众生平等说法者成就一切至处道智力故。修行禅法中教化众生者成就禅定三昧三摩跋提垢净起智力故。修行正道为失正道众生示正道者成就天眼智力故。修行与一切众生正念者成就宿命智力故。修行与一切众生白净法者成就漏尽智力故。修行多闻教化众生者成就无大众威德畏故。如是世尊说此名入一切修行次第法门时。彼大众中有二菩萨。一名无所发。二名奋迅慧。与诸眷属。于别楼阁宝堂上坐。此二菩萨于彼处坐起如是心。有诸菩萨摩诃萨广大法集我等应说。作是语已奋迅慧菩萨。语无所发菩萨摩诃萨言。善男子。云何菩萨摩诃萨知诸佛如来应供正遍知生。云何菩萨摩诃萨知诸佛如来真实身。云何知诸佛如来为他因缘故成。云何知诸佛如来真实常住。云何菩萨知诸佛如来大般涅槃。云何菩萨知诸佛如来行。云何菩萨知譬喻相应。云何菩萨知几种佛。云何菩萨知诸佛如来唯依言辞说法。云何菩萨知空义。云何菩萨知空所对法。云何菩萨知说空者。云何菩萨知法师义。云何菩萨知与法师相应譬喻。云何诸菩萨知不共住法。云何诸菩萨知应化事。云何菩萨知诸善根胜妙果报。善男子。云何菩萨知诸无漏善根得胜妙果报。
　　尔时无所发菩萨摩诃萨。语奋迅慧菩萨言。善男子。汝善能问此甚深法集。善男子。此是胜妙广大法集法门。善男子。汝今谛听。我当承佛威神如来加力而为汝说。何者是广大法集法门。
　　善男子。菩萨入十种法行。能知如来应供正遍知生。何者为十。所谓远离一切所作分别心故而生。转离一切心意意识身故而行寂静。一切生灭故而示现生灭行。依过去行起故而行一切果报行。得无障碍法界所作集故而集一切作业。以十大愿为首满足百千万阿僧祇愿庄严故而为庄严。得一切诸佛如来所加加故名诸佛加。随教化一切众生善根所作故而为一切作业集起。大慈大悲故而方便教化众生。随时住持众生善根吹心故而得深心。随众生心行差别故而现种种生。善男子。是名菩萨摩诃萨入十种法行。能知如来应供正遍知生。
　　又善男子。菩萨摩诃萨。入十种法行能知如来真实身。何者为十。所谓真实为体。以清净无垢故。法界为体。以无差别故。实际为体。以遍至故。空无相无愿为体。以真实寂静故。幻化焰响水中月乾闼婆城旋火轮为体。以为化因缘而有故。不生不灭为体。以无物故。一切法自性为体。以自性鲜白故。过去不来。以无间故。未来不去。以无形故。现在不住。以过去未来无故。善男子。是名菩萨摩诃萨入十种法行。能知如来应供正遍知真实身。又善男子。菩萨摩诃萨入十种法行。知如来为他因缘故成。何者为十。所谓以不放逸行为种子故而成善法果以智慧方便生故而无过失。以尸波罗蜜行为足故而能善去。以菩提心为命根故而不死灭。以舍摩他毗婆舍那为手故而能善巧作业。以信业果报为眼故而现见智慧。成就修行一切诸波罗蜜故而善住无上处。依四摄行住故而修行坚固。修空慧为首故而无所分别。修行不疲惓不惊不怖不畏故而不舍一切众生所作事业。善男子。是名菩萨入十种法行。能知诸佛如来应供正遍知为他因缘故成。
　　善男子。菩萨摩诃萨入十种法行。知诸佛如来应供正遍知真实常住。何者为十。所谓远离一切嗔恨过故不取我我所事。常为一切众生作善法依止故犹如良医。过去善愿满足故所得不退。依彼众生起大慈故善作诸业。唯为他事起心故能利益一切众生。舍自利益故代他受苦。远离分别涅槃心故以世间涅槃为一味相。不疲惓行故一切所作自然成就。远离一切所求事故无骨肉身。无障碍相故于一切处示现涅槃。善男子。是名菩萨入十种法行。能知诸佛如来应供正遍知真实常住。
　　善男子。菩萨摩诃萨入十种法行。知诸佛如来应供正遍知大般涅槃。何等为十。所谓毕竟离一切烦恼障智障故。遍知我空法空无我故。得具足转离意生法身故。于一切众生作佛事自然不休息得具足智故。得一切诸佛无差别法身故。远离世间涅槃二心故。清净一切法根本故。得修行一切法不生不灭智故。得真如法性实际平等智故。得一切法自性涅槃性平等智故。善男子。是名菩萨摩诃萨入十种法行。能知诸佛如来应供正遍知大般涅槃。复次善男子。菩萨摩诃萨入十种法行。知诸佛如来应供正遍知得大般涅槃。何者为十。所谓一切烦恼求为根本因求而起。诸佛无有彼求则离烦恼。离烦恼故得大涅槃。以不求故名为如来不取一法。不取者不行不住。以不取故名得涅槃。云何如来不行不住。离彼二法法身不灭。不灭不生是故如来名得涅槃。云何如来不生不灭。彼佛如来无能说者。不可说故。是名如来得大涅槃。无我无众生唯是生灭法。离彼依止法。是故如来名得涅槃。一切烦恼随烦恼等唯是客尘。法性寂静不来不去。是故法性非客非主法性平等。是故如来得大涅槃。真如为实体。非真如法即是虚妄。实体即真如真如即如来。是故如来名得涅槃。实际不戏论余法即戏论。诸佛如来究竟实际。是故如来名得涅槃。不生为实。余生灭法即是颠倒虚诳妄语。佛不妄语离于虚妄真实为体。是故如来名得涅槃。不实法可作实法不可作。如来即实法身身即无为。是故如来名得涅槃。善男子。是名菩萨摩诃萨入十种法行。能知诸佛如来应供正遍知大般涅槃。复次善男子。菩萨摩诃萨入十种法行。知诸佛如来应供正遍知。大般涅槃。何者为十。所谓布施及布施果报无我无我所。如来善知布施及布施果报远离分别心无有颠倒。是故如来名得涅槃。持戒及持戒果报无我无我所。如来善知持戒及持戒果报。远离分别心无有颠倒。是故如来名得涅槃。忍辱及忍辱果报无我无我所。如来善知忍辱及忍辱果报。远离分别心无有颠倒。是故如来名得涅槃。精进及精进果报无我无我所。如来善知精进及精进果报。远离分别心无有颠倒。是故如来名得涅槃。禅定及禅定果报无我无我所。如来善知禅定及禅定果报。远离分别心无有颠倒。是故如来名得涅槃。般若及般若果报无我无我所。如来善知般若及般若果报。远离分别心无有颠倒。是故如来。名得涅槃。一切众生非众生。一切法无我。如来远离一切颠倒相。远离一切颠倒法相。是故如来名得涅槃。有我相者则有所求。以有求故有烦恼染。离我相者无一切求。以无求故离烦恼染。以离烦恼染。是故如来名得涅槃。有为法可量无为法不可量。如来远离有为无为法故。唯有无为法身不可限量。是故如来名得涅槃。如来若离于空。不见众生亦不见法。空者即是法。法者即是法身。法身者即是如来。是故如来名得涅槃。善男子。是名菩萨摩诃萨入十种法行。能知诸佛如来应供正遍知大般涅槃。又善男子。菩萨摩诃萨入十种法行。知诸佛如来应供正遍知行。何者为十。所谓法持为持善清净法故。众生持为持自愿满足故。自利利他无有二相以同事行故。如清净摩尼无有分别以不分别法界清净故得安隐处。灭除一切众苦刺故得无畏处。永断一切烦恼怨故得无大众威德畏。远离一切法中疑故降伏一切诸魔怨敌。得一切众生平等心故能为无量百千万亿应化等身。得善清净神通力故善巧示现一切色像无所障碍。得如虚空善清净故。善男子。是名菩萨摩诃萨入十种法行。能知诸佛如来应供正遍知行。复次善男子。菩萨摩诃萨。入十种法行。知诸佛如来应供正遍知行。何者为十。所谓如来不起是心。世间之法多诸过失。涅槃寂静无量功德。如来于世间涅槃得平等心。不住世间不住涅槃。而不弃舍利益一切诸众生故。善男子。诸佛如来不起是心。是诸众生颠倒智慧。种种烦恼随烦恼染。我能度脱如是众生。而诸如来依过去愿行。随诸众生根性信等。彼彼行中无所分别自然成故。善男子。诸佛如来不起是心。我说如是修多罗。如是祇夜。如是和伽罗那。如是伽陀。如是优陀那。如是尼陀那。如是伊谛越多伽。如是阇陀伽。如是毗佛略。善男子。诸佛如来不起是心。我说阿浮陀达摩。而诸如来无所分别。彼彼众生随所闻法自然成故。善男子。诸佛如来不起是心。我为乞食入某国土大小城邑及诸聚落。我至如是刹利婆罗门毗舍首陀国王王子大臣人民诸众生所。而诸如来智慧为首。身口意业自然成故。善男子。诸佛如来无有饥渴大小便利。身无羸损疲乏病苦。为众生故现行乞食。然诸众生谓如来食。而诸如来实不食也。示现教化诸众生事。于一切事无所分别自然成故。善男子诸佛如来不起是心。此诸众生下中上根。我为此等下中上根诸众生类。随顺宣说下中上法。而诸如来无分别心。所说之法自然而成。不增不减随器受故。善男子。诸佛如来不起是心。若诸众生不供养我不恭敬我毁骂于我。如是众生我不教化。复有众生供养恭敬尊重赞叹给侍于我。如是众生我应教化。而诸如来寂静三昧。慈悲普覆于彼众生。自然住于平等法故。善男子。如来无高心无下心无憍慢心。无爱心无贪心无嗔心无随贪心。无著心无碍心无障心无杂心。无烦恼心无随烦恼心。无嗔心无痴心。无随嗔心无随痴心。善男子。而诸如来。自然寂静寂静境界。住于赞叹寂静境界故。善男子。如来无有一法不知不解不觉。于一切境界毕竟满足现前悉知。而诸如来见彼彼事彼彼众生所作诸业自然成故。善男子。如来见诸众生修行成就不以为喜。见诸众生不修行者亦不生忧。而诸如来。于修正行众生无障大慈常现在前。于邪行众生无障大悲常现在前。善男子。是名菩萨摩诃萨入十种法行。能知如来应供正遍知行。善男子。菩萨摩诃萨入十种法行。知诸佛如来应供正遍知譬喻相应。何者为十。善男子。譬如日出于上中下。诸众生等若信不信若恭敬不恭敬。平等出现平等普照。善男子。如来应供正遍知亦复如是。于上中下诸众生等。若信不信若恭敬不恭敬。平等出现平等智慧光明普照。善男子。譬如虚空于一切众生无有障碍。而彼虚空为诸烟云尘雾等事之所曀障。善男子。诸佛如来亦复如是。于一切众生无有障碍。而为烟云尘雾我见烦恼客尘所障不见如来。不受如来功德利益。善男子。譬如树木虽有火性以无因缘而不现用。善男子。诸佛如来亦复如是。虽有无量神力自在。以诸众生远离精进信等因缘。不出于世不作佛事。善男子。譬如种种熏色置一器中熏种种衣。复以众杂染色置一器中染所熏衣。随其所熏受色不同。而彼诸色不生分别差别之心。善男子。诸佛如来亦复如是。种种善根功德庄严。随诸众生信等熏异。见佛如来所受功德差别不同。而佛如来不生分别差别之想。善男子。譬如诸河流水盈满。若人赞毁悉皆顺流。若逆流者无有是处。善男子。诸佛如来亦复如是。若人赞毁悉皆常随智慧而行。若随憍慢无有是处。善男子。譬如甘蔗若人割截若不割截不失甘味。善男子。诸佛如来亦复如是。若人亲近供养恭敬。及不亲近供养恭敬。终不舍于解脱甘味。善男子。譬如大地其性安固。于诸众生无所分别。有人欲得求其果实。若能耕种随时随时耘除草秽。彼人至时收获果实。若不耕种耘除草秽。是人终不得其果实。善男子。诸佛如来亦复如是。如彼大地寂然常住。于诸众生无所分别。若有众生求佛功德。能生信心供养恭敬。彼人成就功德果实。若不生信供养恭敬。则不能得功德果实。善男子。譬如有人若于栴檀龙恼等香。嗔谤毁骂然后涂身。而彼栴檀龙恼等香。终不为是而不出香。善男子。诸佛如来亦复如是。若人嗔谤毁骂而复亲近供养恭敬如说修行。然诸如来常与众生具足功德。善男子。譬如桥梁平坦王道。于诸众生上中下性。有往来者平等而住。与无障碍游行之乐。善男子。诸佛如来亦复如是。于诸众生上中下性。有修行者平等而住无有高下。与无障碍修行之乐。善男子。譬如雪山有药树王名曰善见。彼药树王其有见者即得远离一切病苦。善男子。诸佛如来亦复如是。众生见者远离一切烦恼病苦。善男子。是名菩萨摩诃萨入十种法行。能知诸佛如来应供正遍知譬喻相应。
　　善男子。菩萨摩诃萨入十种法行。能知诸佛。何者为十。所谓习气佛。果报佛。三昧佛。愿佛。心佛。实佛。同佛。化佛。供养佛。形像佛。善男子。云何习气佛。习气佛者。诸波罗蜜所得果报。诸波罗蜜能成彼法。彼依诸波罗蜜而生。是名习气佛。善男子。云何果报佛。果报佛者。依彼习气果报佛所生。以彼果报成色身报佛。依众生住持依法力住持。是名果报佛。善男子。云何三昧佛。三昧佛者。随如来入何等三昧。以彼所入三昧之力。自然不复作心。能现百千万佛。依彼三昧住持力故而能示现。是名三昧佛。善男子。云何愿佛。愿佛者。诸菩萨等作如是愿。随何等何等众生。以何等因何等法。示现种种色身度彼众生。彼彼众生如是如是。示现形色状貌威仪去来。随彼众生应以佛身得度者。而现佛身化彼众生。是名愿佛。善男子。云何心佛。心佛者。诸菩萨等得心自在。是诸菩萨依心自在。于种种法随心成就。此诸菩萨随彼众生。应见佛身而可化者。即自在心即成佛身。是名心佛。又善男子。复有异义诸众生等。自心清净能见于佛。知佛信佛是名心佛。善男子。云何实佛。实佛者。远离一切诸烦恼染。不可思议无垢清净。种种形色三十二相八十种好大丈夫相毕竟成就。佛微妙色而可现见。是名实佛。善男子。云何同佛。同佛者。与一切众生。共其资业受用饮食行住去来威仪进止。是名同佛。善男子。云何化佛。化佛者。诸佛如来及诸菩萨。得示现一切色身三昧。彼诸佛菩萨成就自在。大慈大悲皆能示现。化佛色身度诸众生。是名化佛。善男子。云何供养佛。供养佛者。有人若师若和上。如佛世尊。当如是见。彼人于师和上如佛世尊。应如是见供养供给。依彼受法满足佛法成就佛法。是名供养佛。善男子。云何形像佛。形像佛者。有人若他作佛像。若自作佛像。以一切供养恭敬等事。而供养恭敬尊重赞叹亲近给侍。此人如是依彼形像。满足佛法成就佛法。是名形像佛。善男子。是名菩萨摩诃萨入十种法行。能知十种佛。
　　善男子。菩萨摩诃萨入十种法行。知诸佛如来应供正遍知唯依言辞说法。何者为十。所谓说阴唯是言辞说界说入。说众生说业。说生说老说死。说死已更生。为离彼事故。说涅槃亦是言辞。善男子。云何说阴唯是言辞。善男子。第一义中无彼色阴。若第一义中有色阴者。舍彼色阴即是断灭。舍彼法者即是解脱。若如是者。第一义中则为有色及以解脱去住之处。而义则不然。是故说色阴唯是言辞。善男子。受想行识亦复如是。善男子。第一义中无彼识阴。若第一义中有识阴者。舍彼识法即是断灭。舍彼法者即是解脱。若如是者。第一义中则为有识及以解脱去住之处。而义则不然。是故说识唯是言辞。善男子。界入之义亦复如是。善男子。云何说众生唯是言辞。善男子。唯是有为无有众生。若众生实有者。不应同阴尽灭。若同阴尽灭应如虚空。若不尔者应同五阴。俱是有为而义则不然。是故说众生唯是言辞。善男子。云何说业唯是言辞。善男子。作业者非有非无。若作业是有者。作业之者无。彼作者犹如虚空。又如阴是有为。作者亦复如是。以是义故。无彼作者亦无作业。犹如虚空。云何得有作者。是故无有作业者。离彼作者云何有业。是故说业唯是言辞。善男子。云何说生唯是言辞。善男子。第一义中无生。若第一义中有生者。生即是常。若如是者生则非生。又复生能生生者。生能恼者竟为是谁。是故说生唯是言辞。善男子。云何说老唯是言辞。善男子。第一义中无老。若第一义中有老老者。则无一人而有老者。又复若有老者。即是少时老。若少时老非老时老。以少者无老。是故少时无老。若离于老云何名老。如是老不能老。若言老能老者。即是少时老。是故说老唯是言辞。善男子。说死唯是言辞。善男子。第一义中无死。若第一义中有死者。即是死法可得。若可得者。唯应一人得。余不应死而更有死者。是故第一义中无有死法。又复死者无所从来去无所至。而是死法体性空寂。是故说死唯是言辞。善男子。云何说死已更生唯是言辞。善男子。第一义中死更不生若第一义中死更生者。死即是生生即是死。若如是者死生即是一法。又复应是二身。一者能托生。二者已受生。若有受生者。必有五阴受生。何以故。以离五阴无彼识生。以依色受想行等法识心得生。以依止诸阴识缘彼住。若离依止则彼识心一念不住。如彼法住如是受生如种生芽。是故说死已更生唯是言辞。善男子。云何为离彼事说般涅槃唯是言辞。善男子。第一义中无彼涅槃。涅槃者知世间寂灭名为涅槃。而非即世间名为涅槃。亦不离世间而有涅槃。世间者如梦如幻。非有非无亦非有无。而是有法。如是非有非无亦非有无如是名生。如是非有非无亦非有无如是名灭。而寂灭一切世间相名为涅槃。如是想如阳焰受如泡沫。如彼阳焰泡沫生灭不实。世间涅槃亦复如是。是故说世间涅槃唯是言辞。善男子。是名菩萨摩诃萨入十种法行。能知诸佛如来应供正遍知唯依言辞说法。
　　善男子。菩萨摩诃萨入十种法行。善能知空义。何等为十。所谓知无我空无众生。无命无寿者。无造者。无生无灭。无作无教者。无增上者。善男子。云何菩萨摩诃萨知无我空。善男子。空者非有非无。善男子。若空是有者。空即有为。如其实有应即是常。善男子。若空非无者。空即非空。是故彼空非有非无。如是名为知无我空。善男子。云何知无众生空。善男子。众生非空非不空。若众生空者。杀生之业应无有罪。若众生不空者。即应是常。是故如来说众生非常非不常。非有为非不有为。如是名为知众生空。善男子。云何知无命空。善男子。空者不生不死。何以故。善男子。眼空离我我所。云何眼空离我我所。彼法不生不灭故。如是耳鼻舌身空离我我所。云何耳鼻等空离我我所。彼法不生不灭故。如是名为知无命空。
　　善男子。云何知无寿者空。善男子。空者不名寿者之数。彼阴界入皆悉是空。依彼阴界入等而有假名寿者。以假名故彼有无相不可得说。如是名为知无寿者空。善男子。云何菩萨知无造者空。善男子。若离于空。无有一法名为造者。又若空能有造者。无有是处。如是名为知无造者空。善男子。云何知不生空。善男子。空法不生。若空可生即非是空。如是空即非空。若本无空则无空法。又空始生者此即非空。如是名为知无生空。善男子。云何知无灭空。若法生者则有其灭。空法不生云何有灭。如是名为知无灭空。善男子。云何知无作空。善男子。空非他作亦非自作。阴界入等皆悉是空。依阴界入而有空法。如是名为知无作空。善男子。云何知无教者空。善男子。无有一人教于空者。造作如是种种等事。如是名为知无教者空。善男子。云何知无增上者空。善男子。空无境界离于境界。远离心意意识。如是名为知无增上者空。善男子。是名菩萨摩诃萨入十种法行。善能知空义。善男子。菩萨摩诃萨入十种法行。能知空所对法。何等为十。所谓无明法爱法业法识法取法见法疑法邪取法慢法掉法。善男子。是名十种空所对法。善男子。无明有二种能四种因。何者二能。一者烦恼障。二者是智障。何者是四因。所谓。贪欲界因。贪色界因。贪无色界因。贪无有因。善男子。爱有二种因四种求。何者二种因。一者有支根本。二者资生根本。何者是四种求。一者欲爱。二者色爱。三者无色爱。四者无有爱。善男子。业有一种起因三种相三种果报。善男子。何者一种起因。所谓为心。何者三种相。所谓身口意业。善男子。何者三种果报。所谓黑黑果报。白白果报。黑白黑白果报。善男子。何者是识。所谓六种。眼耳鼻舌身意等识。是名六种识。此识复有三种。何者是三。一颠倒念。二不颠倒念。三者无念。善男子。何者是颠倒念。所谓念欲界。念色界。念无色界。何者是不颠倒念。谓念小乘涅槃。何者是无念。所谓离彼二念名为无念。云何离彼二念。谓念无上诸佛法故。善男子。取因有四种。所谓欲取。见取。戒取。我取。善男子。何者是见取。见取有二种。所谓邪智见智。邪智者。谓邪见智故。见智者。谓阿罗汉妄见涅槃妄求涅槃。是名见智。如是见智诸佛所诃。善男子。何者是疑。疑有二种。一者障于大乘。二者障于正位。善男子。云何名为障大乘疑。谓声闻等其心狭劣。悕求速证小乘菩提。何以故。彼作是念。佛道长远无量诸行难可得成。是故我当求声闻乘速离诸苦。以是义故退于大乘。是名障大乘疑。何者障正位疑。以彼疑故不证正位。不得菩萨大乘智地。是名障正位疑。善男子。何者是邪取。邪取者。所谓檀等诸行求有果报。起如是心。我修如是布施持戒等行。取彼天人胜乐果报。如是等一切邪求。是名邪取。善男子。何者是慢。起高下心名之为慢。彼下于我我高于彼。如是高下胜负等心。是名为慢。善男子。何者是掉。掉有二种。一者能生烦恼。二者动乱生烦恼者。妄想分别见色为净。以是因缘身口意业皆悉颠倒。是故为诸圣人所诃。何者是动乱。动乱者。彼于出世道中。其心不住故。是名为掉。善男子。是名菩萨摩诃萨入十种法行。能知空所对法。善男子。菩萨摩诃萨。入十种法行。知能说空者。何等为十。所谓不破坏者。不扰动者。不贪不厌者。不修行非不修行者。不诤不竞者。不增不减者。闻说一切有为诸行自性寂灭能忍辱者。闻诸凡夫不生一法诸佛如来不灭一法不惊不怖者。闻世间性涅槃性是二平等不生疑者。闻诸佛如来常乐妙身无尽法身正信正入者。善男子。云何名不破坏能说空者。善男子。能说空者。世间之法所不能坏。何以故。心不依止世八法故。何者为八。而不依止于利衰等事。不生忧喜称讥之音。而无欣戚毁誉二法。心不高下。于诸苦乐不贪不厌。如是世法不能破坏。是故名为不破坏能说空者。善男子。是名菩萨不破坏能说空者。善男子。云何知不扰动能说空者。善男子。能说空者。不取于法不舍于法。于何等法而不取舍。即知是法空。即见是法空。若能如是不取不舍。名为心不扰动能说空者。善男子。云何名不贪不厌能说空者。善男子。能说空者。无法可贪无法可厌。于何等法而不贪厌。即知是法空。即见是法空。若于诸法生贪厌者。如是菩萨。不名知空不名见空。若能于法心无贪厌。名不贪不厌能说空者。善男子。云何名不修行非不修行能说空者。善男子。能说空者。不修行法非不修行法。能说空者。于何等法不修行非不修行。即知是法空。即见是法空。非不修行助菩提法。若能如是知空见空。是名菩萨不修行非不修行能说空者。善男子。云何不诤不竞能说空者。善男子。其说空者。若与众生有所诤竞。则不知空不见于空以是菩萨。于诤竞者知见空故无所诤竞。如是名为不诤不竞能说空者。善男子。云何知不增不减能说空者。善男子。能说空者。不知一法增不知一法减。不见一法增不见一法减。若于诸法见增减者。如是菩萨则不知空不见于空。若能知空见空。即于诸法不见增减。是名不增不减能说空者。善男子。云何闻说一切有为诸行自性寂灭其心安忍能说空者。善男子。能说空者。不见一法生不见一法灭。是名闻说一切有为诸行自性寂灭其心安忍能说空者。善男子。云何闻诸凡夫不生一法诸佛如来不灭一法不惊不怖能说空者。善男子。能说空者不生是心。此是凡夫此是诸佛。知佛如来及诸凡夫其相平等。若见凡法是下佛法为胜。如是菩萨不知见空。若闻凡夫不生一法即是凡夫空。若闻诸佛不灭一法即诸佛空。如是闻说凡夫不生一法诸佛如来不灭一法不惊不怖是名不见一法生不见一法灭能说空者。善男子。云何知世间性涅槃性是二平等不生于疑知能说空者。善男子。若见离世间性有涅槃性。如是菩萨不知见空。若见世间真如性涅槃真如性。此二法性唯是一相。所谓无为之性。若见世间真如性涅槃真如性其相平等无有高下。不生于疑不惊不怖。是名知世间性涅槃性二法平等能说空者。善男子。云何闻说诸佛如来常乐妙身无尽法身正信正入能说空者。善男子。若生是心。诸佛如来是尽灭身。如是菩萨不知见空。何以故。诸佛如来身是真如空身。非客尘烦恼随烦恼身。如是名为闻说如来常乐妙身无尽法身能说空者。善男子。是名菩萨知闻说诸佛如来常乐妙身无尽法身正信正入能说空者。善男子。是名菩萨摩诃萨入十种法行知能说空者。
法集经卷第二
　　善男子。菩萨摩诃萨入十种法行。能知法师义。何等为十。所谓成就多闻。成就总持。成就闻慧海聚集闻慧藏。而于此闻慧不生高心。具足义无碍法无碍辞无碍乐说无碍。而不休息希求精进。知世知时知节知法知众生。而不舍于修敬长德所修行。知论知义知可化众生。而不舍于咨问之事。成就少欲知足等行。而不舍于供给尊者之业。成就妙静寂静柔软心不怯弱。而不舍于惭愧正行。成就甚深不可称量具足功德。而能示现世间垢行不得解脱。为随顺众生故。成就自性直心软心安乐心。而能现同一切破戒等行。成就布施持戒忍辱精进禅定智慧。而于一切处不生着心不分别境界。远离一切贪等随烦恼刺。而不舍为一切众生断烦恼精进之行。善男子。是名菩萨摩诃萨入十种法行能知法师义。复次善男子。菩萨摩诃萨。入十种法行。能知法师义。何等为十。所谓菩萨摩诃萨。远离一切诸求而不舍一切菩萨摩诃萨功德精进。善知一切诸法寂灭不证菩提而不舍一切布施精进。现知诸法毕竟无尽而不舍于忍辱安乐之行。常在三昧甚深境界而能不舍一切众生善根所作之事。具足妙静寂静而常不舍乱心颠倒心教化众生之行。成就陀罗尼及四无碍而常不舍求于多闻智慧精进。成就诸法秘藏而能不舍为于一偈迳百千由旬求法精进。知一切法不由于他而常不舍亲近师尊敬重精进。知一切法不生不灭而常不舍护法精进。不见众生及众生名而常不舍化一切众生得大菩提精进。善男子。是名菩萨摩诃萨入十种法行能知法师义。复次善男子。菩萨摩诃萨。入十种法行。能知法师义。何等为十。所谓成就摄受语故能行布施爱语利益同事之行。成就柔软语故能起大慈悲心。成就随顺语故则能随顺寂静随顺离烦恼随顺解脱。成就随顺语故则能随顺奢摩他随顺毗婆舍那随顺真如道。成就善巧语故则能具足显了语无讥嫌语无能夺语。成就字义语故。则能离于恶语具足义语。成就远离谄曲语故则能破众生无明欺诳。成就无疑语故则能现见一切法相。成就远离一切烦恼使语故则能灭诸烦恼随烦恼因。成就不起根本语以无垢无所发故。善男子。是名菩萨摩诃萨入十种法行能知法师义。复次善男子。菩萨摩诃萨入十种法行。能知法师义。何等为十。所谓菩萨摩诃萨。诸所说法皆依妙法所持而说。不依供养恭敬所持而说。依一切诸佛所持说法。不依自心所持而说。依大慈大悲根本说法。不依烦恼随烦恼根本而说。依断随顺凡夫使流说法。不依断绝随顺佛法僧宝如法修行而说。依大慈悲利他说法。不依受乐自利而说。夫说法者依彼甚深法说。以空无相无愿毕竟故。说法者依彼胜人而说。以能随顺转大法轮故。说法者降伏一切魔怨而说。以能降伏阴魔死魔烦恼魔天魔故。说法者随顺道场而说。以一切世间所应供养故。说法者随顺一切智智而说。以毕竟得十力四无所畏十八不共法故。善男子。是名菩萨摩诃萨入十种法行。能知法师义。复次善男子。菩萨摩诃萨入十种法行。能知法师义。何等为十。所谓乐于梵行资生之业。不乐世间资生之具。乐于圣人所行之法。而能不舍教化众生凡夫所作可诃之事。菩萨常乐法食不贪世味。常乐阿兰若处不着城邑聚落。常乐佛菩提不求声闻辟支佛菩提。常乐断智障不乐断烦恼障。常乐三十二相八十种好成就色身不乐唯证法身。常乐成就十力四无所畏十八不共法。不乐唯证四谛之法。常乐成就随一切众生善根。不乐唯集自身善根。常乐断除一切烦恼及烦恼习气。非唯乐断烦恼障法。善男子。是名菩萨摩诃萨入十种法行能知法师义。善男子。菩萨摩诃萨。入十种法行。能知法师相应譬喻。何等为十。所谓善男子。譬如大地其性平等。广能荷负一切众生。而于众生不求报恩。善男子。菩萨法师如彼大地。其心平等普能荷负一切众生。而于众生不求报恩。善男子。譬如大水其性普洽泽润一切皆令滋茂。而于彼物不求报恩。菩萨法师亦复如是。以己功德利润众生悉令安隐。而于众生不求报恩。善男子。譬如火性力能成熟一切果实。而于彼事无所悕望。菩萨法师亦复如是。以己功德智慧。成熟一切众生善根果实。而于众生不求恩惠。善男子。譬如风性力能生长一切药草诸种。而于彼物不生分别无所悕望。菩萨法师亦复如是。力能增长一切众生生身法身。而于众生不求报恩。善男子。譬如空界无量无边体无障碍容受一切。而于彼物无所分别无所贪着。菩萨法师亦复如是。成就无量无边诸善功德体无障碍。利益一切众生。而于众生无所分别无所贪着。善男子。譬如明月显处虚空清净圆满。众生见者无不爱乐。光照世间一切群像。而不为彼昏翳所污。菩萨法师亦复如是。出现于世功德具足。在在处处一切见者皆悉爱乐。救度世间而不为彼世法所染。善男子。譬如日出光明普照破诸闇冥无有翳障。一切众生所作事业皆悉成就。而彼日性于诸众生无有分别悕报恩心。菩萨法师亦复如是。出现于世破诸众生无明黑闇。以智慧光普照众生。种种善根皆令增长。而彼菩萨于诸众生无有分别求少报恩。善男子。譬如船舫坚厚善缚不破不坏。能于大海渡诸众生。而于众生不求价直。菩萨法师亦复如是。以智慧为厚。诸波罗蜜为坚。大慈悲为善缚。能于生死大海渡诸众生。而于众生不求价直。善男子。譬如暴河漂流迅急崄难可畏。中有桥梁于诸众生平等悉与济渡之乐。而无分别济渡之想。菩萨法师亦复如是。于烦恼暴河驶流难渡崄难可畏驶流恶道。能于其中作大桥梁。于诸众生平等施与解脱之乐。而无分别度脱之心。善男子。譬如闇室然大灯明。于下中上一切众生平等普照而彼灯明无我我所照了之想。菩萨法师亦复如是。于无明闇室然智慧灯。于下中上一切众生平等普照。而彼菩萨无我我所能照之心。善男子。是名菩萨摩诃萨入十种法行。能知法师相应譬喻。
　　善男子。菩萨摩诃萨入十种法行。知不共住法。何等为十。所谓小心少求狭劣众生皆不共住。不起广心不起大行懈怠众生亦不共住。依止慢心增上慢我慢犹如高幢如是众生亦不共住。悭嫉破戒嗔恨懈怠乱心愚痴众生皆不共住。贪欲嗔恚恼害觉观等心亦不共住。一切分别差异分别种种分别亦不共住。一切盖障随烦恼使亦不共住。一切声闻辟支佛及世间念亦不共住。一切悕求恭敬赞叹礼拜之念亦不共住。一切我我所心亦不共住。善男子。是名菩萨摩诃萨入十种法行能知不共住法。复次善男子。菩萨摩诃萨于十种舍心皆不共住。何等为十。所谓舍于摄受妙法之心亦不共住。舍于听闻妙法之心亦不共住。舍于教化众生之心亦不共住。舍于法施众生之心亦不共住。舍于一切尊重恭敬供养之心亦不共住。舍于降伏魔等之心亦不共住。舍于摧灭外道之心亦不共住。舍于护持妙法之心亦不共住。舍于诸波罗蜜修行之心亦不共住。舍于三聚回向之心亦不共住。善男子。是名菩萨摩诃萨于十种舍心皆不共住。善男子。菩萨摩诃萨入十种法行。知应化事。何等为十。所谓转轮王化。帝释王化。梵王化。声闻化。辟支佛化。菩萨化。诸佛化。佛国土化。道场化。大众化。善男子。此诸应化。菩萨摩诃萨。皆依众生诸根性欲。又善男子。若诸众生其心尊重。转轮圣王持戒修行十善威仪。彼时菩萨摩诃萨。即现转轮圣王庄严之事利益众生。又善男子。转轮圣王轮宝庄严者。千辐具足纯是阎浮檀金。过于人天非人所为。自愿如意功德所生。观者无厌。余凡轮王所不能有。象宝者。其身姝大鲜白充洁。六牙具足众相圆满。见者无厌。乘空而行其去迅疾。犹如堙罗婆那金翅鸟等。殊胜善根福力所生。余凡轮王所不能有。马宝者。其色绀青厥性良善。犹若婆罗呵马王。飞空而行骏疾如风。其犹如意宝珠随王所念无不称意。余凡轮王所不能有。摩尼宝者。楞相成就非工所造自然而有。具足光明其色照曜。能蔽日月星宿诸火明等。随其所须一切称意。余凡轮王所不能有。女宝者。肤艳鲜洁妙相奇挺。黑白长短肥瘦得所。威仪动静靡不具瞻。世间技术五明论等无不通达。言音和雅柔软微妙。辞韵善巧辩才成就。如如意宝具足一切胜妙之事。心常安乐诸善法行。余凡轮王所不能有。主藏臣宝者。其身广大志性坚固。犹如金刚力士毗沙门王。色貌端严言辞流泽。其见闻者无不欣乐。成就肉眼具足慈悲。如如意宝所念皆得。此藏臣宝同彼轮王善根所生。余凡轮王所不能有。主兵臣宝者。一切功德善根所生。如摩尼宝镜像义故。王所未念先已成办。见相即知一切诸事。所依殊胜无可讥嫌。飞空而行自在无碍。随王所念导前而去。其所至处靡不摧伏。余凡轮王所不能有。如是一切轮王七宝庄严化事。皆是菩萨摩诃萨得心自在神力所为。欲与一切众生安隐乐事。此人王宝及作业者。一切殊胜无可讥嫌。能以实心深心柔软心随顺法心。转大法轮受持十善。具足三十二相教化众生。是名菩萨摩诃萨转轮圣王庄严大化。善男子。若诸众生其心尊重忉利天王。菩萨尔时化作帝释身。有百眼处三十三天。说一切诸法皆悉无常。汝等应当远离放逸。善男子。若诸众生其心尊重大梵王。菩萨尔时化作梵王。威仪殊胜为诸梵众说四禅等。善男子。若诸众生应以声闻身得度者。不以辟支佛身。不以佛身而可度者。菩萨尔时化作声闻身。为彼众生说尽诸苦得无为乐。
　　善男子。若诸众生应以辟支佛身得度者。不以声闻身不以佛身而可度者。菩萨尔时化作辟支佛身。为说辟支佛道。明一切诸法皆悉无常。乐于空闲寂静之处。说诸禅定解脱三昧三摩拔提四如意足。说辟支佛为大福田。说微妙法教化众生令其正信。善男子。若诸众生应以菩萨身得度者。菩萨尔时以己微妙清净色身。说六波罗蜜四种寂法大慈大悲。及诸自在诸忍诸地。化彼众生。善男子。若诸众生具上根性。应以佛身而得度者。菩萨尔时化作佛身。为说十力四无所畏十八不共法。示现诸佛殊胜神通。化彼众生。善男子。若诸众生应以胜妙庄严清净佛土而得度者。菩萨尔时即变三千大千世界。平坦如掌无有高下。其地柔软如迦邻陀草。其有触者无不受乐。或如琉璃颇梨等色。或出优罗伽栴檀之香。无诸恶趣亦无女人黄门之身。或作种种庄严七宝之山。种种奇异华果香树。无诸黑山坑坎堆阜沙砾荆棘杂秽草木。现此胜事化彼众生。善男子。若诸众生应见胜妙庄严道场而得度者。菩萨尔时示现庄严道场之树。其形高广十二由旬。根盘幽固不可倾动。以阎浮檀金为茎。金银琉璃颇梨马瑙种种诸宝以为枝叶。又现无量天女之身。化彼众生。善男子。若诸众生应见胜众而得度者。菩萨尔时即现大威德天诸龙夜叉乾闼婆阿修罗迦楼罗紧那罗摩睺罗伽。释提桓因梵天王四天王。或为声闻得四无碍及俱解脱。或为菩萨住第十地得首楞严三昧。化彼众生。善男子。是名菩萨摩诃萨。入十种法行能知应化事。善男子。菩萨摩诃萨。入十种法行。知诸善根胜妙果报。何等为十。所谓善男子。譬如因彼虚空月形。即见水中种种月像。而虚空月不至水中。善男子。如是诸善根业行因缘。而有种种胜妙果报。随心所乐一切成就。如虚空月不至水中。如是所作诸善因缘不至于果。虽不至果。而依彼诸善根因缘。有胜妙果报差别不同。善男子。譬如业行因缘于彼孔雀一毛轮中见种种色。如是菩萨摩诃萨。依诸善根业行因缘。而有无量果报差别。如彼业行不至毛轮。虽复不至而依彼业因缘力故。于毛轮中有种种色。如是所作诸善根业不至于果。虽不至果。而依彼诸善根因缘。有胜果报差别不同。善男子。譬如依彼胜妙善根。于虚空中雨种种华。如是诸华具足妙好色香味触。而彼善根不至华中。以诸善根与虚空华相各异故。如是所作善根业行不至于果。虽不至果。而依彼善业因缘。有胜果报差别不同。善男子。譬如依彼胜妙善行。于虚空中自然而作种种伎乐微妙音声欢娱之事以为供养。然彼善行。不至伎乐音声等中。以此善行与诸伎乐相各异故。其相虽异而依彼业有虚空中种种伎乐。如是依诸善根业行因缘有胜果报。然彼善行不至于果。虽不至果。而依彼善根因缘。有胜果报差别不同。善男子。譬如虚空杂色虹起。依彼四大增上因缘。而彼四大不至虹中。虽不至虹。以彼四大因缘力故。生诸虹色种种不同。地大因缘而生黄色。水大因缘生于青色。火大因缘生于赤色及诸绮色。风大因缘生虹轮相。如是依诸善根增上因缘。而有胜妙果报具足。善男子。譬如轮王受持十善业道因缘。得七宝具足及自然粳粮不假种殖。而彼受持十善业道因缘。不至七宝亦复不至自然粳粮。以依受持十善业道因缘。而有轮王胜妙果报。如是善发胜心善起诸行。善能受持善根力故。有彼轮王胜妙果报。然彼业因不至果中故。说因果不相似。善男子。譬如诸天胜善因缘。自然而有曼陀罗华诸妙天宫百味甘膳。而彼善根不至果中。非不依彼善根因缘。而有诸天胜妙果报。善男子。譬如殊胜如意神通因缘力故。于彼石壁无所障碍。而彼神通因缘不至无障碍中。而依彼神通因有无障碍。如是不放逸善根因缘。有彼胜妙果报。善男子。譬如依风生火离彼不生。火既生已力能成熟光色明照。而彼火性不从风来以彼明色热触风中无故。如是一切善根果报从因缘生。应知善男子。譬如法行比丘得无漏善根功德。自在随念即成虚空处一切入地水火风青黄赤白。自在成就无有障碍。而彼无障碍心不至虚空。无障碍等虽不至彼。而即念能成无障碍事。是故不离彼心能成地等无障碍事。如是一切无漏善根因缘。而有果报胜事。善男子。是名菩萨摩诃萨入十种法行能知诸善根胜妙果报。
　　善男子。菩萨摩诃萨入十种法行。能知得无漏善根胜妙果报。何等为十。所谓六通三明八解脱八胜处十一切入十自在十谛九次第定三摩拔提十力十智。
　　善男子。何者是六通。所谓天眼天耳他心智宿命智如意通智漏尽智。是名六通。善男子。菩萨摩诃萨天眼者。具足一切善根功德。无碍无著无量无障无住无行无错无谬。能如是见无可讥嫌。不与一切世间声闻辟支佛共。远离一切烦恼及一切烦恼习气。不谬见不谬记。菩萨摩诃萨天眼。见诸众生若生若死若好若丑若粗若妙。随彼众生业行所造。称其因果能如实知。菩萨摩诃萨天眼。毕竟能得佛智。毕竟成就佛智。是名菩萨摩诃萨天眼。
　　善男子。菩萨摩诃萨天耳者。无有障碍。具足一切善根功德过一切凡夫释提桓因四天王天龙夜叉乾闼婆阿修罗迦楼罗紧那罗摩睺罗伽声闻辟支佛。以此胜妙无所障碍清净天耳。闻一切声天龙夜叉乾闼婆阿修罗迦楼罗紧那罗摩睺罗伽声。乃至蚊虻蝇蚁等声。圣人非圣人声。皆悉得闻。而于圣人声不起乐心。于非圣人声不起厌心。闻凡夫声不生下想。闻声闻辟支佛声不生胜想。闻非圣人声听不生厌。闻圣人声听不生乐。于一切声不生美恶之想。虽闻一切声悉如响空离我我所寂静空故。不着耳入不着声入。是名菩萨摩诃萨天耳。
　　善男子。菩萨摩诃萨他心智者。菩萨摩诃萨。如实知自心。以如实知自心故。如实知一切众生心。所谓如实知贪心离贪心。菩萨摩诃萨。如实知贪心而不生嗔。知离贪心而不生喜。唯于贪心众生生于大悲。于离贪心众生生于大慈。如是如实知嗔心离嗔心。痴心离痴心。爱心离爱心。取心离取心。染心离染心。思量心不思量心。三昧心离三昧心。如实知解脱心不解脱心。菩萨摩诃萨。如是如实知众生心。于未得解脱众生不生嗔心。得解脱众生不生喜心。唯于未得解脱众生生大悲心。得解脱众生生大慈心。如实知一切法唯是一心。而于彼心此心不生贪着。菩萨摩诃萨。彼知他心智。如实知一切众生心。彼诸众生。若菩萨不与念力。则不能知菩萨心。乃至天眼亦不能知。一切声闻辟支佛亦不能知。何况无智凡夫而能得知。是名菩萨摩诃萨他心智。
　　善男子。菩萨摩诃萨宿命智者。一切善根具足故。能知自身过去无量宿命。及一切众生过去无量宿命。能知一生二生百生千生百千万生。乃至无量阿僧祇生。无量百千亿那由他生。善知劫成善知劫坏。乃至善知无量阿僧祇劫成劫坏。乃至善知无量无边百千亿那由他劫数成坏。善知大劫成善知大劫坏。善知大劫百劫。善知大劫千劫。善知大劫百千劫。百千万劫。乃至善知大劫无量百千万劫。菩萨摩诃萨。彼宿命智。唯除诸佛如来及住地菩萨。一切世间天人声闻辟支佛之所迷闷。菩萨如是知我于彼处如是生如是姓。如是色如是名。如是饮食如是命如是住。如是长短如是阔狭。如是好丑如是苦乐。我于彼死生于某处。于彼处死于此处生。如是生如是姓。如是色如是名。如是饮食如是命如是住。如是长短如是阔狭。如是好丑如是苦乐。如知己身。知一切众生身亦如是知。乃至蚊虻蝇蚁等亦如是知。菩萨摩诃萨彼宿命无碍无著无住无障无滞。不失时与大慈大悲相应。甚深不可思量。远离使烦恼及习气烦恼。一切清净功德智慧以为庄严。是名菩萨摩诃萨宿命智。
　　善男子。何者是菩萨摩诃萨如意通智。所谓一切福德智慧。成就无障碍。自然无分别。无量阿僧祇百千万亿那由他劫。修行布施持戒忍辱精进禅定三昧三摩拔提。智慧增上自身力故。如来净天增上缘故。是菩萨。彼如意现前自然无障碍。胜一切世间。而作利益众生。是菩萨。如是随心欲住。能如是住。随心欲示现如是境界。能如是示现。是菩萨。一切处自在如意通示现无障碍。是菩萨。应以一众生形相现一切众生形相而可化者。是菩萨。为彼现一众生形色。示现为一切众生形色。随彼众生应受道器。现诸化身。作种种事种种言语种种威仪而现在前。是菩萨。心念一切众生色像。欲作一切佛像。即时能现一切众生色像。成一切佛像。是菩萨。心念一切佛色像。欲作一切众生色像。即时能成一切佛色像。成一切众生色像。是菩萨。念欲令成劫坏。即示成劫坏。彼诸众生即见成劫作坏劫。是菩萨。欲令坏劫作成劫。即能示现坏劫作成劫。彼诸众生即见坏劫作成劫。如是一切成坏而示现成坏。是菩萨。如是念欲令一劫示现一日初分即能示现。彼诸众生即见一劫为日初分。是菩萨。以日初分示现一劫。彼即如是成。彼诸众生亦如是见。是名菩萨摩诃萨变化如意通。菩萨摩诃萨现前如意通者。是菩萨。依不可思议功德智慧增上自然无心现前。成就一切事不坏而能现前。是名菩萨摩诃萨现前如意通。善男子。何者是菩萨摩诃萨自然如意通。若诸众生。应如是信如是见种种形色种种威仪。是菩萨。不思量不分别自然而现色。是名菩萨摩诃萨自然如意通。是菩萨。若干世界众生。应见诸佛出世而可度者。即时示现尔所世界佛出于世。从兜率天退。入胎出胎出家苦行。诣道场降伏魔成正觉转法轮现大涅槃。如是教化彼诸众生。善男子。菩萨摩诃萨。如是如意通无量境界。是名菩萨摩诃萨如意神通智。善男子。何者是菩萨摩诃萨漏尽智通。善男子。菩萨远离四漏。所谓欲漏有漏见漏无明漏。菩萨摩诃萨。远离如是等漏。不复受生。是菩萨。更不受生而能随顺可化众生。示现一切处生。是名菩萨自然不休息行于菩萨道。是名菩萨摩诃萨六通。
　　善男子。何者是菩萨摩诃萨三明。所谓天眼智明宿命智明漏尽智明。
　　善男子。何者名为智有天眼智天眼明。云何为天。彼清净天胜妙上天等天眼智。菩萨摩诃萨。毕竟得彼天眼智。清净天者。谓声闻辟支佛菩萨诸佛如来。胜妙上天者。谓诸佛如来。于声闻辟支佛天等为上。是菩萨摩诃萨。得彼诸佛如来天眼。是名初明。
　　善男子。何者是菩萨摩诃萨宿命智明。善男子。诸佛如来过去未来现在无有境界不知不见不觉。菩萨摩诃萨。得彼境界彼宿命智明。此明不同一切声闻辟支佛。是名第二明。善男子。何者是菩萨摩诃萨漏尽智明。菩萨摩诃萨。远离四漏及烦恼习气。所谓欲漏有漏见漏无明漏。菩萨摩诃萨。证见道时。即得远离如是等烦恼及烦恼习气。非但证断烦恼障法。亦复不同声闻辟支佛等。得漏尽已。于一切生处及教化一切众生而无障碍。是名菩萨漏尽智明。是名菩萨摩诃萨三明。
　　善男子。何者是菩萨摩诃萨八解脱。所谓有色见色是名初解脱。内有色相见外色是名第二解脱。信净是名第三解脱。是菩萨。过一切色相。灭一切有对相。不念一切异相。知无边虚空。即入无边虚空行。是名第四解脱。是菩萨。过一切虚空无边相。知无边识。即入无边识行。是名第五解脱。是菩萨。过一切无边识相。知无所有。即入无所有处行。是名第六解脱。是菩萨。过一切无所有处。知非有想非无想安隐即入非有想非无想处行。是名第七解脱。是菩萨。过一切非有想非无想行。灭一切受想。入灭尽定行。是名第八解脱。
　　善男子。云何有色见色。有色者。皆是因缘而生。见空无寿者。能如是见得脱于缚。是名解脱。云何内有色相见外色。见空无寿者皆是因缘生。能如是见得脱于缚。名为解脱。云何信净。净者。若分别净不净相名为邪见。以信净故得脱于缚。名为解脱。过一切色相。灭一切有对相。不念别异相。知无边虚空。即入无边虚空行。无量虚空虚空空。能如是知得脱于缚。名为解脱。过一切虚空。知无边识。即入无边识行。无量识无边识。此无边识即是空。能如是知得脱于缚。名为解脱。过无边识知无所有少即入无所有行。所有者。名为贪嗔痴烦恼。入无所有行者。灭彼烦恼。能如是知得脱于缚。名为解脱。过无所有者。知非有想非无想。安隐即入非有想非无想行。非有想者。性空寂静。非无想者。以依因缘而有。能如是见得脱于缚。名为解脱。过一切非有想非无想。灭一切受想。入灭尽定行。是菩萨。如是见想如阳焰受如泡。想即是受受即是想。无知者无寿者。能如是见得脱于缚。名为解脱。善男子。何者是菩萨摩诃萨八胜处。所谓有色见色。彼色中得自在而知。彼色中得自在而见。是名初胜处。内身有色想。见外色若好若丑。彼色中得自在而知。彼色中得自在而见。是名第二胜处。内身有色相见外色无量若好若丑。彼色中得自在而知。彼色中得自在而见。是名第三胜处。内身有色相见外色少若好若丑。彼色中得自在而知。彼色中得自在而见。是名第四胜处。内身有色相见外色青见青色青色青光。譬如优摩歌华青见青色青色青光。菩萨亦复如是。内有色相见外色青见青色青色青光。彼色中得自在而知。彼色中得自在而见。是名第五胜处。内身有色相见外色黄见黄色黄色黄光。譬如伽尼歌罗华黄见黄色黄色黄光。菩萨摩诃萨亦如是。内身有色相见外色黄见黄色黄色黄光。彼色中得自在而知。彼色中得自在而见。是名第六胜处。内身有色相见外色赤见赤色赤色赤光。譬如槃头视婆华赤见赤色赤色赤光。菩萨摩诃萨亦如是。内身有色相见外色赤见赤色赤色赤光。彼色中得自在而知。彼色中得自在而见。是名第七胜处。内身有色相见外色白见白色白色白光。譬如优沙私多罗白见白色白色白光。菩萨摩诃萨亦如是。内身有色相见外色白见白色白色白光。彼色中得自在而知。彼色中得自在而见。是名第八胜处。是名菩萨摩诃萨八胜处。
法集经卷第三
　　善男子。何者是菩萨摩诃萨十一切入。所谓地一切入。水一切入。火一切入。风一切入。虚空一切入。青一切入。黄一切入。赤一切入。白一切入。识一切入。是名十一切入。是菩萨。若欲以一切界入一界者。即一切界入一界。所谓入地界。若欲以一切界入一界者。即一切界入一界。所谓入水界。若欲以一切界入一界者。即一切界入一界。所谓入火界。若欲以一切界入一界者。即入一界。所谓入风界。若欲以一切界入一界者。即入一界。所谓入虚空界。若欲以一切入入一入。即入一入。所谓青入。若欲以一切入入一入。即入一入。所谓黄入。若欲以一切入入一入。即入一入。所谓赤入。若欲以一切入入一入。即入一入。所谓白入。若欲以一切入入一入。即入一入。所谓识入。若欲以一切地水火风空青黄赤白识入一入。即入一入。是故名为一切入入一。一入即成一切入。是故名为一切入。是名菩萨摩诃萨十一切入。
　　善男子。何者是菩萨摩诃萨十自在。所谓命自在。心自在。物自在。业自在。生自在如意自在。信自在。愿自在。智自在。法自在。是名菩萨摩诃萨十自在。善男子。得上甘露名为命自在。能知一切唯是一心名为心自在。于其掌中出诸珍宝亦以虚空而为库藏名为物自在。远离一切烦恼烦恼习气及无明使名为业自在。于禅定解脱三昧三摩跋提随意回转名为生自在。于一切行自然而行名为如意自在。于一切入中得自在观名为信自在。即生心时。现前成就一切诸事。名为愿自在。一切身口意业以智为本名为智自在。现得平等真如法界实际无垢智慧名为法自在。复次善男子。得命自在故。对治一切世间死怖畏。得心自在故。对治一切世间烦恼怖畏。得物自在故。对治一切世间贫穷怖畏。得业自在故。对治一切世间恶行怖畏。得生自在故。对治一切世间恶道怖畏。得如意自在故。对治一切世间追求怖畏。得信自在故。对治一切世间谤法罪怖畏。得愿自在故。对治一切世间心念缚怖畏。得智自在故。对治一切世间云何疑刺怖畏。得法自在故。对治一切世间大众怖畏。复次善男子。远离杀生之罪。与一切众生无嗔害心。是命自在因。于受乐众生无障碍大慈。于受苦众生无障碍大悲。是心自在因平等心舍一切事。及回向大菩提。是物自在因入一切所作业。所谓清净身口意业。是业自在因以菩提心为本。摄取一切善根十善业道。是生自在因以一切供养恭敬礼拜赞叹象马车乘舍与众生。是如意自在因于三宝中教化一切众生。是信自在因与一切众生清净身口意业。是愿自在因远离供养恭敬饮食贪心。能施一切众生法食。是智自在因平等教化一切众生。说一切众生平等法界。说一切众生诸佛如来。以为法身非饮食身。是法自在。因是名诸菩萨摩诃萨得十自在。
　　善男子。何者是菩萨摩诃萨十谛。所谓世谛。第一义谛。相谛。差别谛。观谛。事谛。生谛。尽无生智谛。入道智谛。集如来智谛。是名十谛。善男子。世谛者。所谓有限齐名数为他人说狭劣不广。是名世谛。第一义谛者。所谓甚深空相应法。无有限齐不断绝处。非他因缘平等一相无有高下。不乱不静相。一切法真如相。是名第一义谛。相谛者。所谓逼恼者苦相。生者集相。净者灭相。乘者道相。是名相谛。复次善男子。知一切法自性无我相证道相作证相。是名相谛。如是知一切法自性净相。知自性远离相。知自性空相。知自性不生不灭相。证道相作证道相。是名相谛。差别谛者一切法皆是一相。依他因缘而差别说。一相者。所谓空相。彼空依他差别而说。又复一切法。无相无愿无行不生不灭。彼一切差别皆是空相。皆悉是空不相违相。是名差别谛。何者是观谛。观者彻观故。数见思惟知见觉证。智于彼境不相违背。是名观谛。事谛者。所谓事智。事者谓阴界入。知彼阴界入唯是因缘生无事无寿者。能如是知而证于道。是名事谛。何者是生谛。所谓依彼知断烦恼。依彼行断烦恼。依彼道断烦恼。而得十力四无畏十八不共法。复证一切法。得一切如来胜自在法。是名生谛。尽无生智谛者。说一切有为法尽。彼有为法尽不尽以尽无尽。若尽有尽者即有尽尽。是故尽不尽。是故尽不生不灭。是名尽无生智谛。何者是入道智谛。以何等智以何等道。以何等功德聚集。以何等智聚集。知一切法不生不灭。依彼法自入令他入。是名入道智谛。何者是集如来智谛。谓法云地如来地中间。集如来智谛。得彼自然道证如来智。是名集如来智谛。是名菩萨摩诃萨十谛。
　　善男子。何者是诸菩萨摩诃萨九次第入三摩拔提。菩萨摩诃萨。离诸欲诸恶不善法。有觉有观离生喜乐入初禅行。善男子。离诸欲者。谓初禅所对爱染法。远离彼法名离诸欲。离诸恶不善法者。谓因贪嗔痴。起杀生偷盗邪淫妄语两舌恶口绮语贪嗔邪见。是名诸恶不善法。远离彼法是名初禅。有觉者谓共觉故。何者是觉。依何境界随顺初禅。是觉有种种异名。谓知觉思惟观集定等。是名为觉。何者是观。即彼随顺初禅觉行。思惟观受欲定知觉。是名为观。依于厌行共彼有觉有观而成初禅。依于厌行共彼有喜有乐而成初禅。是名有喜有乐入初禅行。行者所谓。受持护念喜乐知等是名为行。菩萨摩诃萨。住初禅中。得无生法忍增上欲心。是故入禅求无生法忍。是菩萨摩诃萨。为得转胜无生法忍欲求心故。于彼初禅中生不坚固心。是故菩萨。舍彼初禅求第二禅。是菩萨离彼初禅有觉观心。灭于彼心离于彼心。净于彼心寂静彼心。为入第二禅。为成就第二禅思惟行。是菩萨离彼觉观。内净心一处无觉无观定生喜乐入第二禅行。内净者。谓对治障。彼第二禅法。菩萨寂静彼法清净无浊。是名内净。心一处者。谓灭彼初禅一切觉观。寂静一味犹如大海。善男子。譬如一切诸水入于大海。皆同一味所谓碱味。如是菩萨摩诃萨。入第二禅。灭彼初禅一切觉观。寂静一味无觉无观。是名得无觉无观三昧。是菩萨。依彼三昧生喜。谓于佛法僧中生于喜心。依彼喜心。诸善功德自然满足。是菩萨。为彼无生法忍增胜光明转转光明转转胜妙转转柔软得上欲心。是菩萨。依彼无生法忍上欲心故。于彼第二禅中不住不乐。更求胜上第三禅行。是菩萨生如是心。知彼喜心障第三禅及障无生法忍。是故菩萨。离喜行舍忆念安慧身受乐。是乐圣人亦说亦舍。远离喜乐入三禅行。是菩萨得三昧乐厌于彼喜。生如是心。此无喜乐。是无常乐。是尽灭法。非常非恒。非真实乐。非究竟乐。是菩萨知如是已。转转复得彼无生法忍增上欲心。是菩萨。依彼无生法忍增上欲心。不乐苦乐。是菩萨远离苦乐先灭忧喜。不苦不乐舍念清净入四禅行。是菩萨得第四禅三摩拔提柔软心自在心寂静心光明心正直心。以彼一切乐事。舍与一切众生。是菩萨与一切众生现前安隐乐时。即得无生法忍光明现前。是菩萨得彼无生法忍光明现前故。令行速疾。是菩萨于彼第四禅胜妙乐中。不生乐心。远离彼乐舍念清净。唯见虚空现前。是菩萨过一切色相。灭一切有对相。不念种种相。知无边虚空。即入无边虚空行。是菩萨如是观色。略有二种。一者四大。二者依四大。四大者。谓地水火风。依四大者。谓色香味触。如是广有八种色。离彼一切色相无彼色相。灭彼色相故。言过一切色相。随何等法有其色相。彼法必有碍相。是故过一切色相。灭一切有对相。不念不行种种异相。以过种种异相。以不念种种异相故。唯见虚空相。是故菩萨知无量虚空。即入无边虚空行。是菩萨入无边虚空处三昧。生如是心。虚空无边虚空无际虚空无崖。随何等法以无边等故。彼法无有前际中际后际。如是观一切法。无前中后际。是菩萨入如是三昧。即于一切众生起大慈心。即于一切法得平等智而现在前。是菩萨尔时于无生法忍中。始得胜进光明现前。是菩萨过一切无边虚空相。现前知无边识相。入无边识处行。是菩萨生如是心。是无边虚空相。唯是识想分别。是菩萨得如是心。知一切唯是识相。是识无量无边。是菩萨入如是三昧。得无生法忍。非究竟成就无生法忍。是菩萨过一切无边识相处。现前知无所有处。入无所有无少处行。无所有者无彼所有。何者是所有。谓贪嗔痴分别种种分别虚妄分别。一切有为法皆从虚妄分别心生。无彼所有故言无所有。无少者如向所说。法中少相细相微相等名为少相。无彼少相故言无少。过彼一切粗细相故。言无所有无少。是菩萨住如是三昧。得转胜无生法忍光明现前。是菩萨为得彼无生法忍。不乐彼无所有无少三昧。是菩萨更求增上三昧生胜欲心。是菩萨转求增上三昧胜行生如是心。是无所有无少行相亦是细相。虚妄分别故。次观非相非非相。何等法是非相非非相。非相者是空。非非相者从因缘生。菩萨尔时得非相非非相三昧现前。是菩萨过一切无所有处少相。入非想非非想处三昧行。菩萨住于彼处生如是心。彼非想非非想处无所可乐。是菩萨远离彼处。是菩萨远离彼处。即时一切法不生不灭现前。是菩萨知一切法不生不灭。见一切法自性寂灭。是菩萨不行不住。菩萨尔时得胜上清净无生法忍。是菩萨自此以上得自然不休息菩萨道。是名菩萨摩诃萨九种次第入三摩拔提。
　　善男子。何者是菩萨摩诃萨十力。所谓信力。内力。修行力。忍辱力。智力。离力。闻慧力。乐说力。功德力。如实修行力。善男子。何者是信方。信力者。菩萨摩诃萨。信何等何等法。彼彼法中。随心即成决定信力。是菩萨于信力中。一切世间天人诸魔不能扰动。是名菩萨摩诃萨信力。
　　善男子。何者是菩萨摩诃萨内力。菩萨起贪心时。修不净观即灭贪心。起嗔心时。修行大慈即灭嗔心。起痴心时。修因缘行即灭痴心。是菩萨若为他人呵骂打缚。生如是心。此声如响呵骂等如梦。菩萨尔时得平等智。信知打骂系闭等唯是自业。能如是见即时消灭。是菩萨知此身中有何等事。所谓逼恼割截等事。如水中月。菩萨尔时得平等智。能如是知即时消灭。举要言之。菩萨能知诸烦恼门皆是清净门。是名菩萨摩诃萨内力。
　　善男子。何者是菩萨摩诃萨修行力。谓信行地力。见道地力所有对治障法。而彼障法所不能障是菩萨彼信行地中。见道地中。一切世间天人魔梵不能扰动。是名菩萨摩诃萨修行力。
　　善男子。何者是菩萨摩诃萨忍辱力。若菩萨为他所骂而不加报。以得如响平等智力故。若菩萨为他人所打而不加报。以得镜像平等智力故。若菩萨为他所恼而不加报。以得如幻平等智力故。若菩萨为他所嗔而不加报。以得内清净平等智力故。世间八法所不能染。以得世法清净平等智力故。一切烦恼不能染不能胜。以得集因缘平等智力故。举要言之。是菩萨见一切染法门皆是清净门。是名菩萨摩诃萨忍辱力。
　　善男子。何者是菩萨摩诃萨智力。谓菩萨摩诃萨。知阴界入空不生不灭。以何等智能集大菩提。于彼智中。一切诸魔外道邪见现作佛形所不能动。亦不扰乱不能令疑。是名菩萨摩诃萨智力。
　　善男子。何者是菩萨摩诃萨离力。若菩萨身住一处。一切众生到菩萨所。恶口毁骂诽谤菩萨。亦复毁骂佛法僧宝。或捉菩萨若割若截。菩萨尔时于彼众生不生恼害及以嗔心。亦复不起烦恼使心及习气烦恼心。若有众生来化菩萨令起诸恶。菩萨尔时化令从己。于三宝中得坚固心。是名菩萨摩诃萨离力。善男子。何者是菩萨摩诃萨闻慧力。善男子。菩萨摩诃萨。多闻闻持闻慧海藏闻慧聚集。是菩萨成就如是多闻慧力。若三千大千世界众生。怀种种疑诣菩萨所。一时发问各异不同。菩萨尔时其心不动。以一音答断一切疑。如是百千万劫种种疑问。菩萨一时一音而答。是名菩萨摩诃萨闻慧力。
　　善男子。何者是菩萨摩诃萨乐说力。菩萨在于百千万那由他大众中说法。彼菩萨不思惟不分别何等何等众生乐何等何等法。菩萨随彼众生而为说法。菩萨说法不失字义亦不重说不迟疾说。不恶声说不多少说。是名菩萨摩诃萨乐说力。
　　善男子。何者是菩萨摩诃萨功德力。菩萨若于树下若在自舍若在空处。一切诸魔及其眷属诣彼菩萨。为作破坏为欲扰乱。然彼诸魔及其眷属。不能坏乱彼菩萨行。彼诸魔众而自惊怖破坏离散。自见摧灭无有救者。彼诸魔众所持器仗刀剑鉾槊长钩钺斧斗轮罥索弓箭戈戟。如是等事犹如云雨。以彼菩萨摩诃萨功德力故。即时变成种种诸华。所谓曼陀罗华。摩诃曼陀罗华。卢遮华摩诃卢遮华。陀罗华摩诃陀罗华。瞻婆华。修摩那华。优波罗华。钵头摩华。如是等种种诸华。如云雨下供养菩萨。彼诸魔众所有种种粗矿言语。闻者惊怖。如是等声以是菩萨功德力故。即时变成种种赞叹微妙音声。是时菩萨于彼诸魔种种粗恶六尘境界。以是菩萨功德力故。彼恶境界即灭不现。是时菩萨即随心念而虚空中。一切妙境即时现前。是菩萨依自功德增上因缘。以彼虚空而为库藏。于自掌中成就一切殊胜财宝而现在前。悉令一切众生受用。是菩萨掌中胜妙珍宝。皆由自力功德而成。善男子。若以劫寿说是菩萨功德之力。不可得尽。是名菩萨摩诃萨功德力。善男子。何者是菩萨摩诃萨如实修行力。善男子。菩萨摩诃萨有十种如实修行力。何者为十。所谓。布施修行力。持戒修行力。忍辱修行力。精进修行力。禅定修行力。般若修行力。方便修行力。愿修行力。力修行力。智修行力。是名菩萨摩诃萨波罗蜜相应十种如实修行力。善男子。诸菩萨摩诃萨。其余一切无量如实修行力。皆悉摄在十种如实修行力。善男子。何者是菩萨摩诃萨布施修行力。善男子。菩萨摩诃萨。无有一物吝而不舍。唯除恼害诸众生事。菩萨随何等心能行施者。而彼施心唯除诸佛如来及得忍菩萨。余一切众生不能得信。何况能知。是名菩萨布施修行力。
　　善男子。何者是菩萨持戒修行力。善男子。菩萨持戒修行力有十种。何者为十。所谓声闻持戒修行。辟支佛持戒修行。菩萨持戒修行。摄受一切善法持戒修行。求善知识不舍持戒修行。护摄受妙法持戒修行。常为利益他持戒修行。回向大菩提持戒修行。常寂静入三昧持戒修行。断烦恼及烦恼习气持戒修行。善男子。诸菩萨等。善能分别微密持戒。以是义故。彼诸菩萨所修持戒。非一切种智人不能得知。是名菩萨摩诃萨持戒修行力。善男子。何者是菩萨忍辱修行力。菩萨摩诃萨。有三种忍辱。所谓诸苦忍辱。他所加恶不报忍辱。知诸法无生忍辱。善男子。诸苦忍辱者。以知自作业故。不报恶忍辱者。以于一切众生得一子心故。诸法忍辱者。以于一切法得无生智故。是名菩萨三种忍辱。善男子。是名菩萨摩诃萨忍辱修行力。
　　善男子。何者是菩萨摩诃萨精进修行力。善男子。菩萨随何等处随何等行。为成就彼善法修行力故。彼彼法中生如是心。我成就此善法。为令一切众生同得故。是名菩萨摩诃萨精进修行力。
　　善男子。何者是菩萨摩诃萨禅定修行力。善男子。菩萨不见一法而非寂静。见一切法自性寂静。灭一切诸觉。远离心意意识。不生不灭不动不乱。是菩萨不见自心定他心乱。不见离自身。不见离他身。更有三昧而能修习一切功德精进不息。是名菩萨摩诃萨禅定修行力。
　　善男子。何者是菩萨摩诃萨般若修行力。善男子。菩萨不见一法离因缘集。不见一法离于空无相无作解脱。不见一法离虚空解脱。而能修习助菩提法精进不息。亦化众生而不休息。是名菩萨摩诃萨般若修行力。
　　善男子。何者是菩萨摩诃萨方便修行力。善男子。菩萨摩诃萨。不见自身而常护自身密行。不见众生而常教化众生不息。不见烦恼而常守护诸情根行。菩萨见一切色不离佛色。而常求见诸如来色。菩萨闻一切声不离诸法声。而常求闻法无有厌足。不见世间而常厌离一切世间。不见涅槃。而为得涅槃舍于一切内外之物。不见佛及菩提。而恒为得佛及菩提。而常作百千万愿现前修行。是名菩萨摩诃萨方便修行力。
　　善男子。何者是菩萨摩诃萨愿修行力。善男子。菩萨摩诃萨。不见一法增。不见一法减。而能随喜一切众生所作善根。回向阿耨多罗三藐三菩提。亦以自己一切善根。共诸众生回向阿耨多罗三藐三菩提而作是言。我因此诸善根。必成阿耨多罗三藐三菩提。我因此诸善根。成就如是如是佛国土。我因此诸善根。得如是如是大众。菩萨如是大愿成就不可破坏。是菩萨。修持净戒。不破不漏。不点不污。智者赞叹。是菩萨住彼如是净持戒中。所作大愿皆悉成就。是名菩萨摩诃萨愿修行力。
　　善男子。何者是菩萨摩诃萨力修行力。若有众生。现作佛身诣菩萨所。欲退菩萨菩提之心而作是言。何处当有此菩提法。广说种种破坏之言。然是菩萨不可得退转。不可破坏转。念菩提转。念道场。念降伏魔。念转法轮。念大慈悲。于彼破坏众生邪教众生不生恶心。而以慈悲还教彼人置于善法。而是菩萨不失净信精进正念三昧般若等力。是菩萨依彼不退转力。令无量阿僧祇众生。得佛菩提入佛菩提。是名菩萨摩诃萨力修行力。善男子。何者是菩萨摩诃萨智修行力。善男子。菩萨如实知一切法无有众生。不生不老不病不死。唯见于法离我我所。是菩萨依如是知诸法智力。令无量阿僧祇众生入彼智中。是菩萨一切世间诸魔外道。尚不能转彼真如心。何况回置世间法中。是名菩萨摩诃萨智修行力。善男子。是名菩萨摩诃萨十种修行力。
　　善男子。何者是菩萨摩诃萨十智。所谓苦智集智。灭智道智。于苦中法智。于集灭道中法智。阴智界智入智。过去未来智。于道及果智。是名诸菩萨十智。善男子。何者是苦智。谓苦中苦智。于苦中集智。于苦中灭智。于苦中道智。复次善男子。于苦空智。空无相智。苦无愿智。苦因缘生智。唯是苦生如是苦中苦智。复次善男子。知无明智。知爱智。知取智。名为苦智。善男子。何者是集智。随何等法集彼集彼智中集智。彼集唯是苦。是名集智。复次善男子。知爱是集智。名为集智。善男子。何者是灭智。谓过去无所从来智。未来不生智。现在不住智。是名灭智。复次善男子。知过去法不灭。知未来现在法不灭。是名灭智善男子。何者是道智。谓苦智集智灭智道智中。求道智知道智。是名道智。善男子。何者是于苦中法智。集灭道中法智。菩萨生如是心。此苦集灭道唯是法。如是知于苦中法智。于集灭道中法智。是名苦中法智乃至道中法智。善男子。何者是阴智。谓五阴中如幻梦智。五阴一合智。聚集智和合智。是名阴智。复次知色如聚沫。知受如水泡。知想如阳焰。知行如芭蕉。知识阴如幻。是名阴智。善男子。何者是界智。谓地界法界。而法界非坚相。如是水界法界。而法界非湿相。火界法界。而法界非热相。风界法界。而法界非动相。如是知名为知界。复次善男子。知微细智是名性智。知一切法根本。名为界智。复次善男子。苦智集智灭智道智。名为界智。复次善男子。有二界。谓有为界无为界。彼有为无为中智。名为界智。复次善男子。眼界色界眼识界法界。而法界非见相。亦非可见相。亦非可知相。如是耳界声界耳识界法界。而法界非闻相。亦非可闻相。亦非可知相。鼻界香界鼻识界法界。而法界非闻相。亦非可闻相。亦非可知相。舌界味界舌识界法界。而法界非尝相。亦非可尝相。亦非可知相。身界触界身识界法界。而法界非聚集和合相。亦非触相。亦非阳焰相。意界法界意识界法界。而法界非生住灭相。是名菩萨摩诃萨界智。善男子。何者是菩萨入智。谓入中广智。深智普智。缚智刺智。怖智诳智。无常智障碍智。是名菩萨摩诃萨入智。复次善男子。菩萨知入如空聚落。如彼空聚落而自不知是空聚落。如是彼诸入自不知是空如空聚落。菩萨若如是知。是名入智。复次善男子。菩萨如是知十二入。所谓眼入色入。耳入声入。鼻入香入。舌入味入。身入触入。意入法入。此诸入无我无我所。菩萨若如是知。名为入智。善男子。何者是过去未来智。谓菩萨知过去知未来。是名过去未来智。复次善男子。知未来无作者。知过去灭尽。是名菩萨摩诃萨过去未来智。善男子。何者是于道中及果中智。谓于六波罗蜜中智。是名道智。谓十地中及如来地中智。是名果智。彼于道中及果中智。是名菩萨摩诃萨于道中及果中智。善男子。是名菩萨摩诃萨十智。说此法集法门时。七万六千菩萨摩诃萨。善聚集过去诸业得无生法忍。尔时奋迅慧菩萨。语无所发菩萨摩诃萨言。善男子。汝应当说菩萨摩诃萨诸波罗蜜相应法集。何以故。善男子。此是最胜所说法集。所谓说诸波罗蜜。何者是诸波罗蜜。何者是波罗蜜法集。尔时无所发菩萨。语奋迅慧菩萨言。善男子。诸波罗蜜者。谓檀波罗蜜。尸波罗蜜。羼提波罗蜜。毗离耶波罗蜜。禅波罗蜜。般若波罗蜜。方便波罗蜜。愿波罗蜜。力波罗蜜。智波罗蜜。善男子。是名诸波罗蜜。何者是波罗蜜法集。所谓不见布施名为檀波罗蜜。而常舍一切内外之物。不见持戒名为尸波罗蜜。而常修持一切净戒头陀功德等。不见忍辱名为羼提波罗蜜。而常修行忍辱安乐之行。不见精进名为毗离耶波罗蜜。而常修习一切善根无有休息。不见禅定名为禅波罗蜜。而常尊重寂静之心。不见慧名为般若波罗蜜。而常修习闻慧之法。不见方便名为方便波罗蜜。而常现同一切外道。为诸众生发起所念善根事故。不见愿名为愿波罗蜜。而常求一切善根。共一切众生回向阿耨多罗三藐三菩提。不见力名为力波罗蜜。而常求那罗延身金刚力士。为教化众生降伏憍慢故。不见智名为智波罗蜜。而常修行一切功巧技术五明论等。善男子。是名菩萨摩诃萨诸波罗蜜相应法集。复次善男子。菩萨不求一切果报。而常不舍施心。于一切时舍一切事。不分别持戒。而能舍于身命不毁净戒。一切诸法不能扰动。而常远离嗔害之心。不求一切法。而常念一切善根。不分别寂静心。而常修行禅定神通三昧。于一切法中无有疑心。而常求于闻思修慧。不求一切法。而心常念种种善根之法。常住寂静心。而常修行一切诸愿。断除一切憍慢高心。而常修行成就坚固金刚之身。善知一切诸经论等。而常求于一切尊重诸善知识。善男子。是名菩萨摩诃萨诸波罗蜜相应法集。复次善男子。菩萨摩诃萨。心常爱乐檀波罗蜜。而现随顺悭嫉众生。心常爱乐修持净戒。而现随顺破戒众生。心常爱乐忍辱之事。而现随顺不能忍辱颠倒众生。心常爱乐精进之行。而现随顺懈怠懒惰颠倒众生。心常爱乐禅定三昧。而现随顺多事散乱颠倒众生。心常爱乐般若妙慧。而现随顺信非善处痴哑众生。心常爱乐方便善巧。而现不求一切所作事。心常爱乐大愿善根。而现随顺厌离世间众生等行。心常爱乐有力。而现随顺无力众生。心常爱乐胜智。而现随顺无智众生。善男子。是名菩萨摩诃萨诸波罗蜜相应法集。复次善男子。菩萨摩诃萨。修行檀波罗蜜者。得如意宝手及以虚空而为库藏。修行尸罗波罗蜜者超过一切恶道。而得生死自在及柔软心随自在心。修行羼提波罗蜜者。得如来色身庄严。成就三十二相八十种好。见者无厌。修行毗离耶波罗蜜者。得四无畏及四无碍。修行禅波罗蜜者。得一切声中自在。及一切所作业中自在。修行般若波罗蜜者。得一切法中无所障碍。谓一切法菩提平等故。修行方便波罗蜜者。得所作业自然。谓得身口意业自然故。修行愿波罗蜜者。得于一切生中宿命自在。及随顺行随顺所作事。修行力波罗蜜者。一切烦恼及一切诸魔外道不能扰乱。则得一切世间最高大身故。修行智波罗蜜者。谓能超过阴死烦恼天魔等故。善男子。是名菩萨摩诃萨诸波罗蜜相应法集。复次善男子。菩萨摩诃萨。赞叹布施。而不以彼布施为清净。赞叹持戒忍辱精进禅定般若方便愿力。赞叹智等。而不以彼等为清净。何以故。虽修如是一切法等。以能舍故。是一切法以分别心故有。是故分别心。及分别心所生法皆悉舍离。是故菩萨。分别心及分别一切法。心所生法不与共住。不生心以为清净。而是菩萨生如是心。知无分别无戏论境界。证阿耨多罗三藐三菩提心。奋迅慧菩萨言。善男子。言菩提者。于何法而说。无所发菩萨言。善男子。言菩提者。无分别无戏论法即其言也。善男子。见我者名为戏论此非菩提。远离我见无有戏论名为菩提。善男子。着我所者名为戏论此非菩提。远离我所无有戏论名为菩提。随顺老病死者名为戏论此非菩提。不随顺老病死寂静无戏论名为菩提。悭嫉破戒嗔恨懈怠散乱愚痴无智戏论此非菩提。布施持戒忍辱精进禅定智慧无戏论法名为菩提。邪见恶觉观恶愿名为戏论此非菩提。空无相无愿无戏论法名为菩提。复次善男子。亦得言一切法是菩提。亦得言一切法非为菩提。问曰。以何义故。一切法名为菩提。一切法非菩提。答曰。于一切法着我我所。此非菩提。觉一切法平等。知一切法真如名为菩提。复次善男子。言菩提者名为寂静。寂静者名为一切法真如。问曰。善男子。所言真如真如者于何法说。答曰。善男子。言真如真如者名为空。彼空不生不灭。问曰。若如是一切法空。是故一切法不生不灭。无所发菩萨言。如是如是善男子。如汝所说。一切法不生不灭。问曰。若如是何故如来说有为法皆悉生灭。佛说有为法皆生灭者。此言何谓。无所发菩萨言。善男子。为愚痴凡夫着生灭法故。诸佛如来。以大慈悲为护惊怖。随顺世谛作如是说诸法生灭。而一切诸法不生不灭。是故善男子。菩萨摩诃萨。应如诸佛应知诸佛法。应知诸众生应知诸法。应知自身应知身法。尔时无所发菩萨摩诃萨。欲重宣此义。而说偈言。
　　佛及佛出世　　诸佛法实体
　　菩萨如彼法　　不放逸而知
　　诸善无漏聚　　佛世智者最
　　依众生心成　　修善行因缘
　　是能知诸法　　是能觉诸法
　　是人到诸行　　若能知诸佛
　　菩提无与者　　亦无人取彼
　　实知自身法　　名为觉觉者
　　若能知自身　　唯是相无实
　　是能知如佛　　及知菩提法
　　唯相诸众生　　虚妄分别说
　　菩萨如实知　　如梦幻等相
　　妄觉实觉者　　无能知此行
　　若调诸根马　　是能依定知
　　是人无怨亲　　及作不可作
　　亦无取舍法　　是名真法集
　　能正知诸法　　故说法集义
　　不正知诸法　　是故说恶法
　　贪法及离贪　　清净平等见
　　见贪痴亦然　　是名真法集
　　为利诸众生　　发大慈悲心
　　而不见众生　　若离于真空
　　若如是知法　　平等无垢处
　　得妙洲觉处　　彼黠成正觉
　　如世间幻师　　发心度幻人
　　彼幻不着幻　　以未曾有故
　　知三界如幻　　发大菩提心
　　为度诸众生　　实知彼众生
　　自身如虚空　　众生自性空
　　一切处见法　　得忍住胜洲
　　不行于诸法　　亦不还诸法
　　以不行不还　　得住净行洲
　　若住如是实　　平等法界心
　　即时诸佛记　　是必成大觉
　　自身佛亦然　　及得受佛记
　　见彼法平等　　即时诸佛记
　　得无障碍处　　证灭行世间
　　一切处无过　　以大悲为身
　　若菩萨有智　　欲如是法集
　　修行是法行　　必得是法集
　　无所发菩萨说此偈时。六万二千菩萨得无生法忍。八千天子远尘离垢得法眼净。
　　复次无所发菩萨摩诃萨。语奋迅慧菩萨言。善男子。菩萨应修行实谛法集。何以故。诸菩萨。以实谛智以为法集。善男子。何者是实谛。善男子。菩萨发阿耨多罗三藐三菩提心。乃至舍身命。不舍彼心。不舍诸众生。是名菩萨摩诃萨实谛。善男子。若菩萨。发阿耨多罗三藐三菩提心。又时舍心舍众生者。如是菩萨则为可呵。是人名为最上妄语。问曰。云何菩萨发阿耨多罗三藐三菩提心。不复舍彼心。不舍诸众生。答曰。若菩萨知苦谛集谛灭谛道谛。是菩萨不复舍彼心。何以故。是菩萨知实谛。是故菩提心不退转。问曰。何者是苦。云何知苦。答曰。于五阴爱不爱逼恼。是名为苦。菩萨知于彼苦空无寿者无我我所。唯是因缘和合而生。是名知苦。菩萨见彼苦唯是集。虚妄不坚固无寿者。名为知集。菩萨知彼苦从本际不来。不至未来际不在现在际。无始无终。自体本来寂灭。自体空自体寂静。如是知名为知灭。问曰。所言灭者此说何法。答曰。善男子。言灭者不可言。问曰。善男子。若言灭者不可言。何故言灭。答曰。善男子。说灭者。谓客烦恼诸障不实虚妄分别法。菩萨不分别彼不实法。尔时得言名为灭灭。而虚妄法本来无法可灭。是故如来。说一切法本来寂灭。问曰。善男子。如来说菩萨不证灭。若菩萨证灭。是菩萨堕声闻辟支佛地。如来何故作如是说。答曰。善男子。言证者名为现见。然灭法不可现见。是故如来。说灭法不可见。若法不可见。彼法亦不可证。是故如来说菩萨不见灭不证灭。依此义故。如来说菩萨不证灭。声闻取法相故证灭知。以何等念何等观何等行。如是知如是见如是决定。名为知道。复次善男子。言苦者名为我。彼我有相。若如是集名为知集。菩萨见彼集。不见一法能集。如是知名为知灭。若能如是观。若能如是求。名为知道。复次善男子。随所随所法上心著名为苦。何以故。善男子。如来常说随所心著名为苦。随所心着处不实。是故从心着生集名为集。苦不着心苦名为灭。以何等智不着彼智。名为知道。善男子。我今依实谛智能说。诸菩萨若一劫及无量劫说。而不可得尽。说此实谛智时。六万菩萨。依实谛熏修智。得不退转地。虚空中无量百千天女。于诸法中。远尘离垢得法眼净。
法集经卷第四
　　尔时奋迅慧菩萨。语无所发菩萨言。善男子。何者是菩萨摩诃萨心念处智。何者是念。云何心念处。尔时无所发菩萨摩诃萨。语奋迅慧菩萨言。善男子。菩萨摩诃萨。已于一切法中无生智。为心念处智。以无生智为最胜。诸菩萨。彼无生智。以无生智业。得名一切处不乱一切处直一切处不动。如大海水不可量。一切声闻辟支佛无能知。以何等心念。能闻持一切诸佛如来所说法而不散失。是菩萨心念处。诸佛如来现前知。此是如是菩萨心念处。彼菩萨心念处有十种处。何等为十。所谓身念处受念处。心念处法念处。念佛念处。念法念僧念戒念舍念天心念处。是名十种念处。善男子。何者是菩萨身念处。菩萨如是安心。此身来不从本际。去不至后际。不住本际未来际。唯从虚妄分别心而生。无作者无寿者。无前中后际。不住无根本。无教者无取者。而但以客尘言语而说。若身体形状。若质若入。若如是观身此身不坚固。唯是父母赤白和合不净而生。臭秽以为体。贪嗔痴怖以为贼乱。破坏不住。种种无量百千万病。以为家宅。复次善男子。菩萨于身中如是安念。是身从头至足。众分聚集。所谓。足足指跟踝[跳-兆+尃]胫髀膝臗骨腰脊胸胁腹肋。观手手指肘腕肩臂颊颐颈项髑髅眼耳。如是等事积聚成身。以业有为作者。以种种烦恼随烦恼虚妄分别百千万种为窟宅。此身多有种种不净。所谓发毛爪齿血肉皮骨肝胆肠胃生熟。二脏脾肾心肺肪膏脑膜黄白痰阴涕唾目泪大小便利臭秽可恶。是等无量不净物聚集。如是等中何者是身。菩萨如是观身。作是思惟。此身无实犹如虚空。是名菩萨如虚空念处。如是安心。见一切法皆如虚空。菩萨如是知身。于诸法中无有动心不住心。是菩萨不动不住。名住念处。如是住念中能如是知。如菩提身亦如是。此中不可得生厌心。何以故。一切是邪念非正念。于何等法中生厌心。是名菩萨摩诃萨身念处。
　　又善男子。何者是菩萨受念处。善男子。菩萨生如是心。言受者名为觉。彼觉有三种。谓颠倒。不颠倒。离彼二。又颠倒受者。谓一切凡夫散乱心颠倒心。彼诸凡夫。以无常受为常。以苦受为乐。以无我受为我。以不净受为净。是名颠倒受。不颠倒受者。受无常为无常。受苦为苦。受无我为无我。受不净为不净。此谓声闻辟支佛受。是名不颠倒受。离彼二受者。受无常非常非无常。受苦非苦非无苦。受无我非我非无我。受不净非净非不净。是名菩萨受念处。菩萨如是受而不见受者。不见能受者。亦不见所受。菩萨作是思惟。如来常说一切有为法以为受。若以一切法为受者。此中何等法以为受者。非所受以为能受。以彼所受非能受故。而非无为法能受有为法。离无为法有为法无受者。菩萨如是。彼所受不见能受。复不见所受者。能教彼所受者。是菩萨。见如菩提所能受亦如是。是名菩萨摩诃萨受念处。又善男子。何者是菩萨心念处。善男子。菩萨作是思惟。彼受唯是心。而心不住不可取无形。何等法不可取无形。彼所受法为何所似。非心非心知。非心非心见。复作是思惟。随何等心从因缘生。见彼诸心皆由他力而有。是菩萨。不见离心而有菩提。知此心法即是菩提。菩萨尔时即得心自在。以得心自在故。即于大乘而得自在。尔时即于一切众生得平等心。是菩萨。尔时住于大乘中。不依他力。是名菩萨心念处。
　　善男子。何者是菩萨摩诃萨法念处。善男子。菩萨随何等法。而生正念。若善法不善法。若可诃法不可诃法。若有漏无漏世间出世间法。若声闻辟支佛法。若凡夫法非凡夫法。是菩萨。于彼彼法而生正念。善巧能知善业柔软。善能修习善修毕竟。善修自力善修自在。知平等法不生不灭。是菩萨。不见一法离于不生不灭。不见一法离于空无相无愿。菩萨作是思惟。一切诸法无有寿者。以自性寂静故。一切法无我。以自性不二故。一切法无障碍。以自性如虚空故。一切法无分别。以远离心意识故。一切法寂静。以无烦恼性故。一切法无言语。以自性不可说故。一切法不尽。以无为性净故。一切法不可数。以过一切数量故。一切法正直。以过一切戏论故。一切法无根本。以无种子故。一切法无过失。以根本自净故。一切法不来。以无形故。一切法不去。以无住故。一切法光明。以自性空故。一切法空。以从因缘而有故。一切法无诤。以无分别故。一切法依自智力。以随所念而觉故。一切法菩提。以智境界故。一切法唯是名字。以无实物故。一切法离诸见。以不可见故。一切法不缚不脱。以无形相故。一切法不去。以真如为体故。一切法一界。以不差别于真法界故。一切法不差别。以实谛平等故。菩萨如是。观一切法。修行一切法。不见众生差别。不见法差别。不见乘差别。不见佛国土差别。不见法差别。不见妙法差别。不见缚不见脱。不见世间不见涅槃。不舍不取。不行不住。不受不舍。而住于寂静。住于不动。诸佛如来能见如是寂静解脱。菩萨在彼诸佛国土。即时诸佛为是菩萨。授阿耨多罗三藐三菩提记。是名菩萨摩诃萨法念处。
　　又善男子。何者是菩萨念佛。善男子。菩萨修行念佛。念一切众生。我为一切众生。成就阿耨多罗三藐三菩提。是菩萨安住如是念处。念诸佛如来有十力四无畏十八不共法。彼诸佛法我必成就。复能念彼诸佛如来有如是念。不可思议广大清净无垢光明。离一切使烦恼及断烦恼习气。以智慧为首智慧为增上。以诸佛无为增上。至一切所证增上法。远离一切智障烦恼。一切声闻辟支佛不能测量。以无分别为体。以自然无障碍为无行无碍不住照一切众生心如虚空无分别。诸佛如来有如是念。菩萨念彼诸佛念宝。诸佛如来财宝。诸佛如来库藏。念如是等法名为念佛。善男子。诸佛不念亦非不念。于一切处自然无分别。诸佛如来有如是念。菩萨念于彼念故名念佛。诸佛于一切众生一切法不差别相。念于彼念故名念佛。诸佛无分别。亦非无分别。不取亦非不取。不去亦非不去。不生不灭。念如是念故名念佛。复次善男子。诸佛如来。以大功德智慧庄严。以大慈大悲为行。以度众生聚以为救者。为大医师拔烦恼刺。于一切众生起平等心。常在寂静三昧境界。不住离世间涅槃。到一切烦恼障智障彼岸。大众生住持。大众生依止。灭一切生身。得法身住法境界。一切处心无障碍。于一切时利益一切众生。身口无失不虚妄授记。于一切事不可嫌身口意业。远离贪嗔痴等一切烦恼。降伏一切诸魔外道。不与一切世间诤讼。深于一切世间大海。重于一切须弥宝山。不动不摇过于大地。柔软于水。光明于火。不着于风。无垢于空。去速于意。如意踰于摩尼宝。一切种智平等无二。于一切众生远离一切着处。度一切众生精进不休息。无量色身无量音声。无量功德无量境界。不可思议。得毕竟不思议法身。超过心意意识境界。以明行心。断除三趣恶法。大悲增上。所有功德与一切众生共。于一切众生犹如父母。怨亲平等。于诸众生香涂。不生忧喜心。住一切处有大光明。不可限量。究竟彼岸。大心众生大法贤财。成就大明行。成就大法师能说大法。成大丈夫毕竟成就大丈夫相。一切世间不能降伏。能照一切世间光明大方便行大善境界毕竟大解脱毕竟大身。以大众生为眷属。大身众生围绕无障碍。见闻供养修行亲近。远离自乐爱乐灭他苦。爱乐正法。以法为钱财。以法为食。以法为衣粮。以法为根本。以法为自在。为大法王。为法施主。常乐舍法。常不放逸。常乐寂静。一切众生以为桥梁。如大王道平坦无障。大日光明破诸闇冥。如大梵王大智金刚是大法箭。清净色身见无厌足。诸佛如来。有如是等无量功德。菩萨念彼诸功德已。为成就彼功德故修行。为成就彼功德故正念。是故名为念佛。是名菩萨摩诃萨念佛处。善男子。何者菩萨摩诃萨念法处。善男子。菩萨作是思惟。诸佛如是无量功德皆从法生。从法化。从法得。从法增上。从法有。从法境界。从法依。从法成就。复作是思惟。诸佛如来有相好庄严。彼亦从法生。从法化。从法得。从法成就。诸佛如来有十力四无畏十八不共法。亦从法生。从法化。从法得。从法成就。诸佛如来有十八不共法。彼法亦从法生。从法化。从法得。从法成就。所有世间出世间乐彼诸乐事亦从法生。从法化。从法得。从法成就。是故我求诸佛菩提。应尊重法。依法境界。依法修行。依法毕竟。依法坚固。是名菩萨法念处。复次善男子。菩萨作是思惟。法平等住。于一切众生。法非见高下众生而生差别。我亦如法心无分别平等无异。法非见面而起作业。以法不朋党故。我亦如法其心平等。法非见时而起作业。以法无时来而知内心自解故。我亦如法其心平等。法非于大众生而起作业。于下众生不作业。以法不高不下故。我亦如法其心平等不生分别。法非于净众生而作利益。于不净众生不作利益。以法远离高下心故。我亦如是其心平等不生分别。法非于圣人作利益。于非圣人不作利益。以远离福田非福田心故。我亦如是其心平等不生分别。法非昼作利益夜不作利益。非昼不作利益夜作利益。以法常不休息作利益故。我亦如是其心平等不生分别。法不过可化众生时节。我亦如是其心平等不生分别。法非于嗔众生不作利益。于不嗔众生欲作利益。以一切处不着故。我亦如是其心平等不生分别。法不增不减。法无量阿僧祇如虚空不尽不增长。我亦如是其心平等不生分别。众生不护法不护众生。我亦如是其心平等不生分别。法与一切世间作归依。我亦如是其心平等不生分别。法无有处生嗔害心。以无害相故。我亦如是其心平等不生分别。法不住烦恼使。以法远离使烦恼故。我亦如是其心平等不生分别。法非怖世间求涅槃。以法常无分别故。我亦如是其心平等不生分别。菩萨如是。于法中正念。是故名为念法。善男子。是名菩萨摩诃萨念法处。善男子。何者是菩萨摩诃萨念僧。善男子。菩萨作是思惟。僧者名为如法语者。名为法行者。名为思法者。名为福田法者。名为住持法者。名为依法者。名为供养法者。名为所作如法者。名为如境界法者。名为修行成就法者。名为实法者。名为直法者。名为实清净法者。名为救众生者。名为大慈悲者。名为常寂静境界者。名为常归依法者。名为常自净行法者。复次善男子。菩萨作是思惟。如来说僧非唯一种。所谓世谛僧。第一义谛僧。惭愧僧。无惭愧僧。圣人僧。调伏僧。不退转僧。又善男子。菩萨于世谛僧摄受修行。于第一义谛僧供养修行。惭愧僧令得解脱修行。无惭愧僧诃责修行。圣人僧供养恭敬亲近修行。调伏僧如佛如是修行。不退转僧说法修行。复次善男子。菩萨作是思惟。僧者名为不断佛种。以佛子故。僧者能与所乐果报。以其福田故。僧者离烦恼。以无畏故。僧者舍一切所著。以得解脱故。僧者名为寂静。以调伏心故。僧者名为不杂。以无烦恼故。僧者远离恶法。以有惭愧故。僧者名为随顺语。以可化故。僧者名为知自身。以无憍慢故。僧者名为寂静。以无高心故。僧者名为知足。以无颠倒心故。僧者名为断绝分别。以无病故。僧者名为到妙洲渚。以得无畏处故。僧者名为见实。以不放逸故。僧者名为彼岸。以能到彼妙洲彼岸故。僧者名为不恶。以行阿兰若行故。僧者名为快。以毕竟趣道场故。僧者名为知三学。以修行弟子行故。僧者名为行于四念境界。以胜诸念修行者故。僧者名为修行四正勤境界。以修行精进故。僧者名为修行四如意足境界。以不疲倦故。僧者名为修行五根境界。以不破坏故。僧者名为修行五力境界。以降伏诸烦恼刺故。僧者名为修行七觉行。以无障碍故。僧者名为修行八圣道境界。以正见故。僧者名为修行实谛境界。以得归处故。僧者名为修行诸禅境界。以定心故。僧者名为修行因缘集境界。以能转法轮故。僧者名为大慈悲。以不退转处故。僧者名为一切功德聚集。以一生得大菩提故。又善男子。菩萨如是念僧已作是思惟。僧者如是无量功德。我皆欲得。亦令一切众生毕竟成就。善男子。是名菩萨摩诃萨念僧处。
　　善男子。何者是菩萨摩诃萨念戒。善男子。菩萨作是思惟。所有世间出世间一切胜妙果报。彼诸果报皆因持戒而得。何以故。依因净戒根本力故。善男子。譬如一切草木丛林依地为根本。如是一切世间出世间妙果依戒为根本。菩萨摩诃萨住于持戒。能与一切天人作大福田。复能满足施者功德。善男子。菩萨住于持戒生欢喜心。心欢喜故不生忧恼。不忧恼故心得踊悦。得踊悦故得身心倚。身心倚故心得乐心。心得乐心故而得三昧。得三昧故得如实知。以如实知故。菩萨于一切众生生大慈悲。菩萨作是思惟。我今以此如实三昧法门如实知。为令一切众生成就。是菩萨以大慈悲心熏修。依彼大慈悲心。修持增上戒增上三昧增上慧满足。得阿耨多罗三藐三菩提。是故我今修持妙戒。不动不放逸。我忆念一切众生而修持戒。何以故。若菩萨不忆念一切众生持戒则非菩萨戒。是故我今为令一切众生得安隐乐。修持净戒。复次善男子。菩萨作是思惟。菩萨出家修持净戒。则能远离一切世务之事。菩萨着于染衣。则能满足舍一切所爱之物。菩萨受持净戒。则能满足身口意清净。菩萨爱念持戒。则能满足六通。菩萨宴坐持戒。则能满足菩提分法。菩萨闻于妙法修持净戒。则能满足四无碍智。菩萨推求多闻智慧修持净戒。则能满足不自高心。菩萨亲近善知识修持净戒。则能满足一切功德。菩萨修持施波罗蜜戒。则能满足一切智智。菩萨如所闻法如说修持净戒。则能满足为大法师。菩萨如所闻法思惟持戒。则能满足得陀罗尼。菩萨念菩提心修持净戒。则能超过一切诸恶得满足戒。菩萨不生害心修持净戒。则能满足不失菩提心。菩萨不失菩提心修持净戒。则能满足不失三宝心。菩萨作是思惟。若有能护修持戒者。世间所有可护之者皆悉能护。是名菩萨摩诃萨念戒。善男子。何者是菩萨摩诃萨念舍。善男子。菩萨作是思惟。所有一切可舍之法。皆悉摄于二种舍中。谓法舍财舍。善男子。菩萨资生施者。悉能满足三十二相八十种好。净佛国土教化众生。菩萨法舍者。亦能满足十力四无畏十八不共法。能断烦恼及以烦恼习气。复次善男子。菩萨于资生能舍悭心。舍法因缘能过声闻辟支佛地。复次舍财者能清净生身。舍法者能清净法身。复次舍财功德能舍父母生身。何者有此舍力。唯除初地菩萨。一切世间所无。舍法者能成就为意通力。谁有此力。唯除诸佛如来及住地菩萨。一切世间所无。复次舍财能教化众生。施法能令得解脱。复次舍财能得聚集功德。施法能令到于彼岸。复次舍财能施半。施法一切舍。复次施财能得断烦恼解脱。施法能成就离智障解脱。复次舍者若能舍于虚妄分别。此舍中最胜第一。谓舍虚妄分别之心。何以故。菩萨舍于虚妄分别。是故名为清净。菩萨问曰言虚妄者此说何法。答曰善男子。言虚妄者。说不实戏论法。问曰云何名为不实戏论。答曰若人如是思惟。我贪我嗔我痴我染。我净我不净。我行世间我入涅槃。如是等一切皆是不实虚妄分别戏论之法。何以故。一切唯是因缘。而为无我无我所无众生无人无命无我无寿者无作者无教者。彼诸因缘自性空寂。远离心心意识。彼诸因缘。不能思惟不能分别。不能染不能净。不能行世间不能入涅槃。是故菩萨。能知如是虚妄法。不能作是思惟。是其实有。舍如是心故名为舍。菩萨若能念如是法。名为念舍。复次善男子。菩萨摩诃萨有三种舍。谓舍大舍增上舍。何者是菩萨摩诃萨舍。谓饮食谷米仓库衣服骑乘灯明香熏华鬘涂香末香幡盖幢帐车舆璎珞帐首冠金银珍宝。诸如是等。不为恼害众生之具。唯除能害众生之事。余一切物无有不舍。是名菩萨摩诃萨舍。何者是诸菩萨摩诃萨大舍。善男子。菩萨摩诃萨成就舍已。能舍所爱妻子男女大小奴婢仆使臣佐吏民舍宅园观国土王位。是名菩萨摩诃萨大舍。何者是菩萨摩诃萨增上舍。善男子。菩萨成就于舍及以大舍故。成就增上之舍。所谓能舍手足耳鼻头目髓脑血肉筋骨唇舌牙齿连肤爪发。如是一切悉皆能舍。是名菩萨摩诃萨增上舍。又善男子。菩萨念如是舍大舍增上舍。我当毕竟成就舍大舍增上舍。尔时得名念舍菩萨。善男子。是名菩萨摩诃萨念舍。
　　善男子。何者是菩萨摩诃萨念天。善男子。菩萨念清净天。所谓念声闻辟支佛菩萨诸佛如来。云何念。念彼修行。念功德。念不生。念所受境界。念始行。念修行。念成就。是名念天。复次善男子。菩萨念诸天。云何念诸天。修善业行得胜果报。何者是善业行。所谓十善业道。远离不善业道。以此善业因缘。得彼诸天色妙乐清净诸根胜妙果报。又菩萨于彼胜妙果报。起随喜心而生大慈。以彼妙乐果报。共一切众生。回向阿耨多罗三藐三菩提。菩萨作是念。欲令众生得天妙乐。复为成就彼诸善根。发大精进于生恶道众生起大悲心。菩萨作是思惟。我应教一切众生修行善业。令生天上即于天中得阿耨多罗三藐三菩提。菩萨作是念已。教诸众生修善生天。令不退失彼天妙果。即从彼乐得无上乐。所谓如来寂静妙乐。是名菩萨念天。善男子。是名菩萨摩诃萨十种念处。尔时无所发菩萨摩诃萨欲重宣此义。而说偈言。
　　不见苦为苦　　以见苦即空
　　若不离于苦　　空法不可得
　　欲得见空者　　应见于苦义
　　以苦为空义　　彼空无为故
　　苦无有作者　　以苦非作法
　　离苦谁作者　　而亦无前后
　　无有实集者　　若能实集苦
　　此中何处集　　以苦非作者
　　苦无所从来　　去无所至处
　　与何法共合　　离苦何处有
　　说爱以为集　　若能集于苦
　　爱实无有爱　　离爱云何集
　　以苦无所来　　是谁得未来
　　说灭以为定　　离于去来法
　　诸法自性灭　　根本清净明
　　诸法同寂静　　以离前后际
　　法若是先生　　后则应有灭
　　离灭云何生　　离生无彼灭
　　如是求智慧　　说名无漏道
　　说道如筏喻　　以必舍筏喻
　　若聚集舍法　　彼法何应乐
　　舍道住妙洲　　是名得解脱
　　说得解脱相　　不诤于诸法
　　以于一切法　　证真如道故
　　发毛及爪齿　　脂肤血肉骨
　　涕唾大小便　　肝胆以脑膜
　　心肺大小肠　　聚积名为身
　　虚妄分别宅　　智者如是观
　　无有实作者　　及离于受者
　　犹如空聚落　　如是虚妄身
　　说受名为受　　彼受谁能受
　　受者离于受　　差别不可得
　　智者如是念　　彼智者观受
　　其相如菩提　　寂灭清净明
　　身中不见心　　心中不见心
　　是人离热恼　　虽离而不喜
　　见法唯是心　　远离于分别
　　不舍真如行　　以得无障境
　　诸法不自生　　亦复非他生
　　离诸数尽相　　平等如虚空
　　如实知此法　　智者无去相
　　知法亦不住　　以住于平等
　　若能如是念　　于诸法不动
　　是人到彼岸　　如诸佛福田
　　知诸法名佛　　一切处无垢
　　聚集清白法　　安隐诸众生
　　念寂及妙色　　亦念诸功德
　　菩萨满诸法　　必得无上道
　　是菩萨供养　　三世诸如来
　　法中念不动　　以常定境界
　　善缚坚固铠　　念妙法境界
　　得无上菩提　　菩萨坚固行
　　如法我亦然　　若作如是念
　　此念法应知　　所谓诸菩萨
　　离我及我所　　如法我亦然
　　若能如是念　　名修妙法念
　　诸佛弟子僧　　是无上福田
　　必得佛菩提　　常念如是人
　　如海不可量　　我念如是人
　　回此诸功德　　令一切成佛
　　善修不退戒　　我念彼戒行
　　所有诸功德　　尽欲与众生
　　回向无上道　　令得毕竟乐
　　如是名念戒　　能与众生乐
　　舍资生及法　　亦舍诸烦恼
　　有福为众生　　回向无上道
　　如是成舍念　　不住于二道
　　离相自然行　　所在如日照
　　一切凡圣人　　皆从善业得
　　以彼诸因果　　大悲施一切
　　如是诸妙行　　为与增上乐
　　即于彼天中　　成无上正觉
　　尔时无所发菩萨摩诃萨。奋迅慧菩萨摩诃萨。是二大士及无量眷属。俱诣佛所。到佛所已头面礼足绕百千匝。奉承尊意退坐一面。并诸眷属亦坐一面。而白佛言。世尊。我等二人。于胜楼阁妙宝台上说法集时。诸佛如来。于一切法。悉知见觉无有障碍。世尊。我等二人所说法集。随顺佛意不耶。尔时佛告二菩萨言。善男子。如汝所说诸佛如来。于一切法。悉知见觉无有障碍。善男子。汝等二人所说法集善顺我意。善男子。一切菩萨所有言说。皆是诸佛如来威神之力。善哉善哉。善男子。汝今快说此妙法集。若有诸菩萨欲说法集者。应如汝等所说。善男子。汝等所说妙法集者。则为已作诸佛如来所作之事。善男子我于汝等二人所说法集。生随喜心。尔时慧命舍利弗。语无所发菩萨摩诃萨言。善男子。汝以何义名无所发。无所发菩萨言。大德舍利弗。若有菩萨。休息一切身口意业。不着一切所作之事。不求一法不离烦恼不欲得法。见过去未来诸法真如平等。亦不见法有下中上。是故名为无所发。复次大德舍利弗。一切诸法皆无所发。以本无故。舍利弗。法若有始则有所发。诸法无始无始。云何言有所发。慧命舍利弗言。法若如是汝云何言说于法集。无所发菩萨言。大德舍利弗。我无所发而说法集。无所发菩萨。谓舍利弗言。舍利弗于意云何。汝之所问为有所发问。为无所发问。若言有所发问者。依何因缘而有所发。然不离于法而有法所发。不离于法而有所问。大德舍利弗。若是无发问者。则为入我所说法集。慧命舍利弗言。善男子。我有所问汝亦有说。云何而言无所发耶。无所发菩萨言。大德舍利弗。汝之所问我之所说。皆如幻说。如是菩萨摩诃萨安住真如法界所说应知。大德舍利弗。夫幻人者。无心无心数法。一切众生亦复如是。无心无心数法。若如是者云何有发。大德舍利弗。如因幻师幻有所说。如是菩萨摩诃萨依真如法界能有所说。应如是知。慧命舍利弗言。善男子。譬如幻师所作幻事。非实非不实。若如此者汝亦应尔。非实非不实。无所发菩萨言。大德舍利弗。诸佛如来。觉一切法皆如幻相故。说诸法虚妄如幻。舍利弗言。如是善男子。诸佛如来。觉一切法如幻。说一切法如幻。无所发菩萨言。大德舍利弗。犹如彼幻非实非不实。一切诸法亦复如是。非实非不实。应如是知。无所发菩萨言。舍利弗。若诸法有实不实者。不应说言一切诸法犹如幻相。慧命舍利弗言。善男子。汝何所为行菩萨行。无所发菩萨言。大德舍利弗。我行菩萨行。不为于义非不为义。何以故。若有菩萨为义行者。如是菩萨则有所见而行于行。若有所见而行其行。如是菩萨则不随顺诸佛如来。何以故。若有所见而行其行者。如是之人。尚不能随无生法忍。何况即入无生法忍。若离无生法忍。则不随顺诸佛如来。若不为义而行于行。如是之人行于邪道。行邪道者此则无实义。慧命舍利弗言。善男子。若不为义非不为义。如是菩萨于何处行。无所发菩萨言。大德舍利弗。随在何处。一切毛道凡夫所行。菩萨即彼处行。舍利弗言。善男子。毛道凡夫于何处行。无所发菩萨言。大德舍利弗。随诸佛如来于何处行。毛道凡夫即彼处行。而毛道凡夫不知诸佛随处行。我亦彼处行。慧命舍利弗言。善男子。若毛道凡夫不知诸佛所行境界。云何而言诸佛如来随何处行。毛道凡夫即彼处行。无所发菩萨言。慧命舍利弗。汝今能知佛境界不。舍利弗言。善男子。我但如彼文字而取。云何能知诸佛境界。善男子。然诸声闻。从于如来。闻声分别。而言得知。善男子。诸佛境界无量无边。而不离诸佛境界更有凡夫境界。无所发菩萨言。大德舍利弗。若不离诸佛境界更有凡夫境界者。舍利弗向言。诸毛道凡夫不知佛境界。此言云何。慧命舍利弗言。善男子。诸佛如来超过世间。毛道凡夫行于世间。是故诸毛道凡夫。不知诸佛境界。无所发菩萨言。大德舍利弗。于意云何。诸佛如来有所得。有所住。有所利益不。舍利弗言。善男子。诸佛如来无法不知。知一切法。觉一切法已。能于有为法中。利益众生。无所发菩萨言。若舍利弗如是知。何故言诸佛如来超过世间。此是大德舍利弗不思量而说。舍利弗。若如来超过世间。即如来无所得无所住无所作利益。舍利弗。汝言已坏。尔时慧命舍利弗。语无所发菩萨言。善男子。我先已坏非适今也。曾于过去。退善根及一切智智心故。善男子。我于仁者乐说辩才。深生随喜。愿一切众生皆得是辩才。说此法集时。八万菩萨得无生法忍。六万天子远尘离垢得法眼净。五千比丘转声闻心。发阿耨多罗三藐三菩提心。彼诸比丘佛为授记。各于种种佛国土中。成阿耨多罗三藐三菩提。
　　尔时无所发菩萨摩诃萨白佛言。世尊。云何菩萨摩诃萨善知可取能取法。佛言。善男子。若菩萨知一切法。菩萨尔时善知可取能取法。无所发菩萨言。世尊。云何善知一切法。佛言。见一切法如梦幻乾闼婆城阳焰火轮水中月化镜中像。无所发菩萨言。世尊。何者是一切法而见如梦幻乾闼婆城阳焰火轮水中月化镜中像。佛言。善男子。言一切法者。谓眼色耳声鼻香舌味身触意法。善男子。是名一切法见如梦幻乾闼婆城阳焰火轮化水中月镜中像。能取者。谓眼耳鼻舌身意。可取者。色声香味触法。菩萨摩诃萨悉见知觉能取可取诸法。亦能善说。是故名为一切智者。若一切智者。是人离使烦恼。若能离使烦恼。是人无我无我所。如虚空无分别。于一切众生得平等心。以得平等心故得一切处寂静心。得寂静心故名为法行自然坚固者。于一切众生作上首者。一切法中无障碍者。大慈大悲者。不可动转者。三藐三佛陀者。无所发菩萨言。世尊。菩萨欲得如诸佛如来妙法。云何修行。佛言。菩萨欲得诸佛如来如是法。应生平等心犹如大地。以能忍受一切众生诸不善行及恶语言故。又应生平等心犹如净水。以能洗除身及众生虚妄分别微烦恼垢故又应生等心犹如猛火。能以智火焚烧自及诸众生烦恼薪故。又应生等心其相如风。以能远离一切着故。又应生等心犹如虚空。以一切处无障碍故。善男子。如师子王。菩萨亦尔。以一切处不惊不怖故。譬如龙象。菩萨亦尔。以调伏心荷负一切众生诸重担故。譬如大雨。菩萨亦尔。以其降澍妙雨故。譬如日光。菩萨亦尔。以智慧光。照一切众生故。譬如明月。菩萨亦尔。以一切众生随其所在见者爱乐故。譬如大商主。菩萨亦尔。将导众生趣一切智大宝洲故。譬如良医。菩萨亦尔。以能疗治一切众生烦恼病故。如拔刺者。菩萨亦尔。以能拔出一切众生于诸法中疑惑故。譬如海导师。菩萨亦尔。以能善知一切智知诸方义故。譬如船舫。菩萨亦尔。以能善度诸世间众生大海水故。譬如众水河池等。菩萨亦尔。以能资润一切众生故。如王大道。菩萨亦尔。平等能津通诸众生故。譬如宝洲。菩萨亦尔。以能具足一切菩提分法故。譬如如意宝须者皆得。菩萨亦尔。能与众生无量利益所求法故。譬如良马。菩萨亦尔。以能运代疲苦众生故。譬如大海。菩萨亦尔。智慧甚深难测量故。譬如须弥山。菩萨亦尔。于佛菩提不倾动故。譬如一切诸妙宝树。菩萨亦尔。以能具足胜庄严故。譬如阎浮檀金。菩萨亦尔。以希有难得故。譬如帝释王。菩萨亦尔。于诸法中能得增上自在力故。譬如大梵王。菩萨亦尔。具足寂静诸威仪故。譬如护世四天王等。菩萨亦尔。以能护持胜妙法故。譬如转轮王。菩萨亦尔。以能修行十善业故。譬如大臣。菩萨亦尔。以能守护诸佛如来秘密法故。菩萨应生出家心。以善住沙门法故。菩萨住沙门法中。以寂静身口意业故。菩萨住阿兰若处。以成就禅定三昧三摩跋提通明解脱故。菩萨住禅定中。以得真如甚深空故。菩萨住寂静处。以能教化乾闼婆紧那罗摩睺罗伽。成就咒术妙药圣人法故。菩萨安住明智。以能具足成就三明故。菩萨住于胜寂。以得殊妙六通法故。菩萨住多闻慧。以能善知阴界入等差别法故。菩萨住于师处。以能善知一切诸论故。菩萨住法师地。以能离饮食供养说法教化故。菩萨善住毗尼法中。以能远贪嗔痴等诸烦恼故。菩萨住于摩夷处。以能一切处寂静故。菩萨住于柔软心。以能远离一切所求故。菩萨不住掉心。以能远离贪烦恼故。菩萨不住高心。以能远离嗔烦恼故。菩萨不住诸恶语言。以能远离痴心故。菩萨不住杂乱语言。以能成就善护言语故。菩萨住于大师。以能修行大乘法故。菩萨善住荷担负重。以能成就大菩提心故。譬如大水。菩萨亦尔。以能利润受用众生故。譬如大城。菩萨亦尔。以能满足一切智智功德故。譬如僮仆。菩萨亦尔。以大慈悲代诸众生勤苦事故。
　　复次善男子。菩萨于恶众生生柔和心。于憍慢众生生恭敬心。于谄曲众生生质直心。于稠林行众生不生稠林行心。于不修行众生生救度心。于无惭众生生于惭心。于无愧众生生于愧心。于邪论众生生不怯弱心。处于大众不生怖心。世间之法不能染污。一切诸魔不能破坏。外道邪论不能降伏。于所尊者生敬重心。常于师长生供养心。于多闻者生奇特心。于得禅定者生希有心。于黠慧者生深行心。于诸法师生如爱敬佛心。于诸菩萨生归依心。于诸如来生究竟心。于如实修行者生坚固心。于一切烦恼不惊不怖。不证涅槃起大慈悲行世间行。为度众生不以染心说法教化。而常远离一切供养恭敬故。远离颠倒心。以如实知无常苦空无我不净故。具足解脱心。以能远离境界故。成就如实生。以生圣人如实家故。成就如实智慧。以常出家心故。成就圣行。以如实知苦集灭道故。成就大人相。以具足持戒多闻不放逸故。成就一切众生平等心。善知世间无我故。成就不颠倒法。以圣印为印故。成就道场心。以不退印为印故。诸菩萨等。常成就清净心行。成就普庄严威仪行。不乐说世间技术语言。不乐近恶知识。不乐供养恭敬诸事。不乐说世间杂语。不乐说诸国土事。不乐说诸王事。不乐说贼盗事。不乐说妇女事。不乐说吉会事。不乐说征战事。不乐朋党诤讼。不乐诸恶国城邑聚落边地难处。不乐近伎乐歌舞戏笑等人。
　　复次善男子。不乐与悭嫉人俱。不乐与破戒邪见多集诸恶放逸轻法等人俱。不乐与多嗔恨颠倒乱心人俱。不乐愚痴喑哑。如是等人悉不与俱。菩萨摩诃萨常乐勇猛舍法资生无畏等施。断除贪嗔痴烦恼大妙行者。乐离愦乱处乐于静默。常乐闲独所谓高山岩岭沟壑草木丛林清泉流水。乐如是等清闲之处。初夜后夜捐于睡眠精勤修行。发闻思修慧及诸禅定三昧陀罗尼自在神通无量无边百千万亿法门。而现在前。见无量百千万亿佛。得百千万亿三昧百千万亿陀罗尼门。能教化百千万亿众生。菩萨应成就如是等心。则能得彼如来妙法。
　　尔时无所发菩萨摩诃萨白佛言。世尊。若能如实修行者。此大乘法故。即是如说修行者所乘之法。若能不放逸者。是人名为如实修行。世尊。又如实修行者谓发菩提愿。不放逸者谓满足菩提愿。复次如实修行者谓修行布施。不放逸者谓不求报。复次如实修行者受持净戒。不放逸者成就不退戒。复次修行者始修忍辱行。不放逸者得无生法忍。复次修行者。求一切善根而不疲倦。不放逸者舍一切所作事故。复次修行者始修禅定。不放逸者不住禅定。复次修行者满足智慧。不放逸者不戏论诸法。复次修行者守护妙法。不放逸者不见诸法。复次修行者令诸众生得大菩提。不放逸者不见诸众生。复次如实修行者聚集一切善根。不放逸者回向大菩提。复次如实修行者以菩提为实法。不放逸者如实知一切法如菩提相。复次如实修行者得无生法忍。不放逸者愿取有生。复次如实修行者往诣道场示现一切胜庄严事。不放逸者如实知阿僧祇劫。复次如实修行者如实知菩提。不放逸者过去诸业皆善修故。复次如实修行者至大涅槃。不放逸者善知诸法本性寂灭。世尊。菩萨摩诃萨。善能如是修行及不放逸。于得菩提不以为难。世尊。以是义故。菩萨摩诃萨应当修习如实修行及不放逸。世尊。是则名微妙法集。尔时慧命舍利弗白佛言。世尊。如我解佛所说义者。若有菩萨摩诃萨。于佛如来及诸菩萨所说法集。闻而生信及能修行。是诸菩萨有妙法集。何以故。若不信法者则无法集。若不行精进者亦无法集。若人能于诸圣所说法中。生希有心生如实心。是菩萨有妙法集。世尊。若人不自赞己亦不毁他。是人有妙法集。世尊。若人于圣慈心于非圣摄受心。若有人不见自胜不见他劣。若人于平等法生于等心。于不平等法亦生等心。于等亦生等心。于等不等亦生等心。而不分别等以不等。是人有妙法集。若人但闻一句。而能了知百千万句。当知是人有妙法集。若人闻法不静不乱。若人闻法不缚不解。若人闻法不行不住。若人闻法不增不减。若人闻法不喜不嗔。若人闻法不住世间不入涅槃。世尊。若能如是入于法集。当知是人有妙法集。世尊。我今所说法集为得随顺如来所说法集不耶。佛言如是。舍利弗。舍利弗。汝之所说随顺佛意。
法集经卷第五
　　尔时慧命大目揵连白佛言。世尊。若菩萨作是思惟。我能说法集。如是菩萨则不能说。何以故。有我见者生如是心。我能说法。彼人听法。若人远离我相。是人不见我能说法他能闻法。不见彼二非不见二。世尊。一切有法皆非实有。随何等法生分别心。谓是实有当知是法虚妄无实。诸菩萨等于彼法中不生分别。是法实有。何以故。不生分别。谓是实有菩萨摩诃萨。知一切法虚妄不实。犹如幻人有所言说。世尊。夫虚妄者实无而似有。如是之法。随顺于空不违因缘。随顺不生不灭。是人不违空法及诸因缘。随顺不生不灭。舍离种种分别。断我我见。远离一切邪见。诸菩萨摩诃萨。知诸法虚妄而能随顺世间。说名为有。若能如是说虚妄法令他人知。是名法集能说者。说何等法以为法集。说一切法法皆一相。如是法集是名微妙法集。世尊。我今所说法集。为得随顺如来所说法集不耶。佛言如是。目揵连。汝之所说随顺佛意。
　　尔时慧命富楼那弥多罗尼子白佛言。世尊。世尊。若人为求福故说于法集。是人所说则为可呵。何以故。以着我故。若着我我所相。是人所作罪行福行不动行。不离邪见所作事。当知是人不能自利亦不利他。世尊。若人不能知如是法集。是人不起罪行福行及不动行。若人能知法集。是人不集五阴亦非不集。不集十八界亦非不集。不集十二入亦非不集。是人不取众生亦非不取。法亦非不取。不取实亦不取虚。不取境界亦不离境界。是人不取贪嗔痴亦不离贪嗔痴。不取世间不取涅槃。不取诤讼亦不取默然。不取空亦不取邪见。不取无相亦不取觉观。不取无愿亦非不取。不取诸佛法亦不取凡夫法。不取法亦不取非法。不取圣僧亦不取外道僧。世尊。菩萨摩诃萨知一切法。不求究竟处。何以故。是菩萨。知一切法无非究竟故。是菩萨不求解脱。一切诸法本性寂灭。无非解脱。是菩萨不乐一法。亦不厌一法。是菩萨。知诸佛法非是自法亦非他法。不取一法不舍一法。若有取舍则为可呵。不行不住。若有行住是亦可呵。不喜不忧。若有忧喜是亦可呵。世尊。如是所说名为法集。世尊。我今所说法集。为得随顺如来所说不耶。佛言。富楼那。汝之所说随顺佛意。
　　尔时慧命摩诃迦旃延白佛言。世尊。若人有法相非法相。依此二相说法者。是人名为住无明中。何以故。若人见非法如实见。则是真法。世尊。若菩萨如实见非法。即是真如。世尊。夫真法者。无所从来无所至去。法不依人。世尊。法于人不远不近。法于处所亦无远近。世尊。法无是念。我于上众生行。于下中众生不行。于下中众生行。于上众生不行。世尊。法非相得名。亦非非相得名。何以故。世尊。圣人见所有相者皆是缚。非相者亦是缚。世尊。法非离亦非修行。世尊。能知法者远离离修行。世尊。法不与他亦不自取。而随所欲利益不同。以无作者故。世尊。法于诸佛不生亲想。毛道凡夫不起怨心。世尊。以无分别戏论想故。世尊。法不近佛不远凡夫。而随所行得法不同。世尊。如是之法是名法集。世尊。我所说法集。为得随顺如来所说法集不耶。佛言。摩诃迦旃延。汝之所说随顺佛意。
　　尔时慧命大迦叶白佛言。世尊。若人求于寂静而说法集。如是之人则无法集。世尊。一切诸法不离寂静。以无二故。夫二法者不知于二。以其远离心意意识智故。一法者亦不求二。以其远离求欲法故。一法者亦不二。以无所造作故。复次世尊。夫寂静者则不二法。不二法者不离诸法。世尊。一切诸法不二相。以自性空故。自性无相自性无愿自性无行。自性不生不灭。非清净相而亦可得。亦非不净相而是可得。非悭者得。非能施者得。非破戒者得。非持戒者得。非嗔恨者得。非忍辱者得。非懈怠者得。非精进者得。非散乱者得。非禅定者得。非愚痴者得。非智慧者得。若能如是不得诸法。是则名为真实得法。若于诸法有所得者则不能得。有所行境界者则不能得。心行境界者。行二法者。见所有法者。依止法者。求证法者。离烦恼者。求究竟者。见佛者。见法僧者。见世间者。见涅槃者。则不能得如是境界。
　　复次世尊。若人求法者。于一切法应无所求。世尊。于一切法无所求者名真求法。世尊。正见菩萨不见于法及以非法。而于诸法如是思惟。远离我所心无所著。名为真法。若远离虚妄不实。名为真法。若远离一切求。名为真法。若知一切法离戏论。名为真法若有菩萨能如是说。是则名为真实法集。世尊。我今所说妙法集。为得随顺如来法集不耶。佛言。迦叶。汝之所说随顺佛意。
　　尔时慧命须菩提白佛言。世尊。夫言法者名为不诤。若能不诤是人有法。世尊。眼之与色无有静竞。耳声鼻香舌味身触意法亦无所诤。是名为法。又云何眼色二法无所诤竞。以不和合故。以此二法不相到故。耳声鼻香舌味身触意法。亦不和合不相到故。夫不到不合法皆无违诤。世尊。法无有二。是故法不诤。世尊。诸法无二各不相知。不知不分别。离种种分别。不生不灭不增不减不乐不厌。不住世间不住涅槃。夫真法者。不言人能得法法为人得。世尊。诸法不厌不乐不染不净。世尊。若人言我知我觉我说。如是之言。皆是虚妄分别十二入法。世尊。而此诸入无如是心我能分别。若人能知如是之法。当知是人不与物诤。若能不与物诤。是人随顺沙门道法。若能随顺沙门行法。是人不去不来不行不住不进不退。见诸法则法行。见诸法则解脱行。见诸法则法界。见诸法则究竟。而不见有究竟之者。诸所见法唯是名字。唯是虚假。唯是幻伪。若能如是见虚假不实。如是等人名为见法。世尊。见法者名为见佛。见非法名为见佛。见佛者名见诸众生。见非众生名见因缘。见非因缘名为见空。见非空名为不见。世尊。是名正见诸法。世尊。若能如是正见诸法。当知是人。能随佛意随顺于法随顺于僧。世尊。若诸菩萨。得如是等无诤法忍。尚不与彼诸魔共诤。况复与其同行菩萨而生违诤。若与违诤无有是处。何以故。是菩萨见一切语言皆能成就我行。是故不应与彼诤讼。以无诤讼故。菩萨毕竟得无诤法。以毕竟得无诤法故。是菩萨名为得一切毕竟法。于一切法中得平等。如见自身平等。见一切法亦复如是。平等住平等忍。是故名为得毕竟。诸法平等无所去无所来。是故名为得毕竟。世尊。菩萨如是得诸法毕竟。如是菩萨所有言说皆是法集。悉与众生安隐乐。须菩提白佛言。世尊。我今所说法集。为得随顺如来法集不耶。佛言。须菩提。汝之所说随顺佛意。须菩提。汝今说是法集时。五千天子远尘离垢。于诸法中得法眼净。五千天子发阿耨多罗三藐三菩提心。须菩提。若有菩萨闻汝所说微妙法集。是菩萨即知自身到大法海。即知此身为不空过必得妙乐。须菩提。是名诸佛如来第一法集。
　　尔时慧命阿那律白佛言。世尊。一切法文字名为法集。何以故。文字之性无有尽相。无尽相者则是文字。世尊。我说言语唯是文字。世尊。夫文字者。不从自身出。不从他身出。是诸名字不作是念我出音声。世尊。诸文字者不增不减。世尊。菩萨知诸文字与一切法其性平等。世尊。菩萨若能如是毕竟知诸法音声。是故菩萨不为音声之所障碍。诸有所闻一切音声。皆是佛声皆是空声。是无相声是无愿声。是法界声是实际声。是菩萨无有一法能为障碍一切智。是菩萨不见有法离佛菩提。是菩萨见一切法悉无障碍。能见诸法同佛菩提不相违背。是菩萨不见诸法有进有退。是菩萨不见诸法而常利益一切众生。菩萨如是于诸法中得毕竟忍。得是忍故成就甚深乐说辩才。何者是甚深乐说辩才。随诸菩萨所有辩才。声闻辟支佛不能测量。是菩萨得安隐乐说辩才。安隐辩才者。随以辩才能令与一切众生得安隐乐。得应说辩才。应说辩才者。随诸众生所应闻法。称彼根性广略说法。是名应说辩才。又得捷疾辩才。捷疾辩才者。随以辩才言辞速疾教化一切众生。又得聪利辩才。聪利辩才者。随诸众生上根利智。为其说法令得利疾解脱。又得共上乐说辩才。共上辩才者。所有说法上与佛同。又增长辩才。增长辩才者。随以辩才说一字句。能生百千万亿上上辩才。得轻乐说辩才。何者是轻乐说辩才。随何等辩才知相藐而说法。又得爱乐辩才。爱乐辩才者。随以辩才令闻法者无有厌足。又得调顺辩才。调顺辩才者。所有辩才不违佛意。又得柔软辩才。柔软辩才者。所有辩才不生憍慢无放逸心。又得寂静辩才。寂静辩才者。随以辩才能令自他寂静。又得随顺音声辩才。随顺音声辩才者。随以辩才教化众生入声闻乘。又得远离辩才。远离辩才者。随以辩才教化众生令得辟支佛乘。又得最胜辩才。最胜辩才者随以辩才说辩才。随何等辩才教化众生令入大乘。又得不共辩才。不共辩才者。随以辩才能说十力四无畏十八不共法。又得寂灭辩才。寂灭辩才者。随以辩才能说诸菩提分法。又得无讥嫌辩才。无讥嫌辩才者。随以辩才令众生欢喜信乐。又得诸力辩才。诸力辩才者。随以辩才悉能降伏一切众魔外道邪论。又得善说辩才。善说辩才者。所有辩才为四众说法不生畏惧。世尊。如是名妙法集。世尊。我今所说法集。为得随顺如来所说不耶。佛言。阿那律。汝之所说随顺佛意。
　　尔时慧命罗睺罗白佛言。世尊。菩萨欲说法集。应当推求受持法者。何以故。从受持者而得于法。是故应求。唯以专心求法为最。何以故。由于重法而能得法。不由重食得正法利。知舍身命必有来果。非于所观而得其报。常求静处不乐愦闹。近安隐者非破戒者。近恭敬者非憍慢者。近安乐行者非刚犷者。近柔软心者非坚鞕者。近寂静心者非着心者。近发露罪者非覆藏恶者。近乐一切施者非悭嫉者。近持戒者非破戒者。近忍辱者非嗔恨者。近精进者非懈怠者。近禅定者非散心者。近智慧者非愚痴者。近多闻者非少闻者。近正念者非邪念者。近修善业者非行恶业者。近爱乐佛法者非乐世法者。近乐空者非于邪见退没者。近持戒者非自归者。复次世尊。若人能持戒。是人则有法。何者是戒。世尊。一切诸戒悉皆摄在三种戒中。何等为三。所谓增上戒。增上定增上慧。世尊。若菩萨能于此三种戒中学者。当知是人已于一切大乘戒中学。世尊。何者是菩萨摩诃萨增上戒。世尊。菩萨能持波罗提木叉戒。而不以波罗提木叉戒为清净。以依修持菩萨戒。菩萨成就诸威仪境界。而不以威仪为清净。以住菩萨威仪境界故。乃至小罪心怀怖惧。以依菩萨智慧故。何者是菩萨智慧。谓菩萨如实知一切法。以其不畏诸业烦恼故。是名菩萨智慧。何者是菩萨境界。所谓为空非是种种分别境界。知平等戒以学于戒。知空平等而学于戒。是故言知空平等而学于戒。知无相平等。知无愿平等。知无行平等。知无生无灭平等而学于戒。是故言知平等而学于戒。复次世尊。菩萨作是念。我今以此波罗提木叉戒。令一切众生受持。是名菩萨增上戒学。世尊。何者是菩萨增上定学。所谓修习四禅四空三摩跋提。菩萨又作是念。我今以此增上定学。成就一切众生。是名菩萨增上定学。何者是菩萨增上慧学。所谓菩萨学十八空。菩萨又作是念。我今以此十八空法。令诸众生皆悉知见。是名菩萨增上慧学。世尊。菩萨此三种学。悉能摄取一切诸学。复次世尊。若有菩萨能护众生。如是菩萨能持净戒。若持净戒而不着持戒。如是菩萨依彼持戒满足一切诸众生心。世尊。出家持戒菩萨。于一切物不生爱着。寂静持戒菩萨。于一切言语不生乐心。宴坐持戒菩萨。于一切所说音声不生乐心。禅定持戒菩萨。于一切境界不生乐心。解脱持戒菩萨。于一切生处不生乐心。闻法持戒菩萨。于世间所说不生乐心。说法持戒菩萨。乃至往诣百千万亿由旬说法而不疲倦。护法持戒菩萨。于一切恼害逼切事中不生疲倦。菩提心持戒菩萨。诸所修行悉为安乐一切众生不为自身。深心持戒菩萨。欲令一切众生先得菩提不求自证。增上深心持戒菩萨。于利他事多生欢喜。不于己利而生喜心。修行持戒菩萨。为一一菩提分法。于无量劫精勤修行能成彼法而不疲倦。布施持戒菩萨。乃至能舍头目髓脑利益众生。尸罗持戒菩萨。不舍破戒众生。忍辱持戒菩萨。不畏一切诸魔扰乱。精进持戒菩萨。为诸众生修习菩提而不疲倦。禅定持戒菩萨。于一切音声及一切所作事不生染着。般若持戒菩萨。见一切法其性平等如菩提相。空行持戒菩萨。不行世间行。大悲持戒菩萨。不入涅槃。世尊。如是持戒名为法集。世尊。我今所说法集。为得随顺如来所说不耶。佛言。罗睺罗。汝之所说随顺佛意。
　　尔时慧命优婆离白佛言。世尊。若菩萨自远离烦恼。亦令众生远离烦恼。所有众生界法界贪嗔痴界。菩萨作是念。乃至众生界尽。法界尽。贪嗔痴界尽。于尔所时。教化众生而不疲倦。菩萨又作是念。一切诸法本性寂灭。而诸众生不觉不知。何以故。诸法空寂彼处不行。所谓一切邪见及诸诤讼皆悉不行。一切法无相灭。彼处一切觉观思惟等心皆悉不行。一切法无愿灭。彼处一切所求愿欲等法皆悉不行。一切法无我灭。彼处一切所著皆悉不行。一切法无众生灭。彼处一切种种皆悉不行。一切法无命灭。彼处一切生死皆悉不行。一切法实谛灭。彼处一切虚妄皆悉不行。一切法因缘集灭。彼处一切寿者皆悉不行。一切法四念处灭。彼处一切诸念诸行皆悉不行。一切法四正勤灭。彼处一切诸法无取无舍不行。一切法四如意足灭。彼处无去无来不行。一切法五根灭。彼处一切高下不行。一切法五力灭。彼处一切降伏不行。一切法七觉分灭。彼处一切闇相不行。一切法八圣道灭。彼处恶业邪思惟皆悉不行。一切法十力灭。彼处一切习气不行。一切法四无畏灭。彼处一切惊怖畏惧不行。一切法十八不共法灭。彼处一切功用行不行。一切法智慧灭。彼处一切无明不行。一切法无作者灭。彼处一切行不行。一切法无念灭。彼处一切智识不行。一切法无觉灭。彼处一切名色不行。一切法无依灭。彼处一切六入不行。一切法不尽灭。彼处一切触不行。一切法不智灭。彼处一切受不行。一切法无我灭。彼处一切爱不行。一切法无所取灭。彼处一切取不行。一切法无身灭。彼处一切有不行。一切法不灭。彼处一切生不行。一切诸法坚固灭。彼处一切老不行。一切法不尽灭。彼处一切死不行。世尊。是名诸菩萨无障碍智门。菩萨住此无障碍智门。一切诸魔不能降伏。外道论师不能破坏。知一切烦恼不能染污。一切诸佛常共赞叹。一切诸天之所归敬。世尊。菩萨摩诃萨能到如是毕竟智门。名为得大法藏。名为不贫穷。名为守护诸佛如来密藏。名为诸佛如来所可信者。名为所应作已作所应办已办。名为逮得己利。犹如大海不可测量。如须弥山不可倾动。世尊。如是名为胜妙法集。世尊。我今所说法集。为得随顺如来所说不耶。佛言。优波离。汝今所说随顺佛意。优波离。诸菩萨摩诃萨依此法集而修行者。能得阿耨多罗三藐三菩提。
　　尔时慧命阿难白佛言。世尊。诸菩萨护持妙法。于诸业中最为殊胜。世尊。菩萨若能修行护持妙法。随顺菩提及诸佛如来。何以故。诸佛如来尊重法故。世尊。云何是护持妙法。所谓菩萨能说诸佛一切甚深修多罗。能读能诵思惟修习。是名菩萨护持妙法。复次世尊。若菩萨摄受修行名为护持妙法。世尊。何者是菩萨摄受修行。世尊。诸菩萨等所有身业口业意业。皆为利益一切众生。大悲为首大慈增上。加护众生得安隐乐。护法菩萨。如是深心作是思惟。随以何行能与众生安隐乐事。我应修行如是等行。是故则成五阴中观。虽作此观而能不求舍离五阴观界如毒蛇以修于行。而心不求舍十八界。观入如空聚落以修于行。而心不求舍十二入。如是观色如聚沫以修于行。而心不舍成就诸佛如来色身庄严。观受如泡以修于行。而心不舍成就诸佛如来禅定三昧三摩跋提诸佛妙乐。观想如阳焰以修于行。而心不舍成就诸佛如来智慧修行。观行如芭蕉以修于行。而心不舍成就诸佛如来妙法修行。观识如幻以修于行。而心不舍成就智慧为首身口意业清净修行。修行布施不求果报。修行持戒救破戒众生。修行忍辱能调伏众生。修行精进成就一切善法。修行禅定成就身心柔软。修行般若照了一切法相。修行四念处则身心无垢。修行四正勤得无障碍智。修行五根能成进趣行。修行五力则不退菩提。修行七觉分则无疑网。修行八正道则无过失。修行四梵行得如意自在。复次世尊。若菩萨知空则能摄受妙法。又空者名无戏论。世尊。有戏论者则无摄受妙法。世尊。若知空无相。是人名为摄受妙法。若取相者则为无有摄受妙法。世尊。以诸法空无相故则无有愿。无有愿者则能摄受妙法。依止愿者则无摄受妙法。世尊。见诸法者则无摄受妙法。依止我我所者则无摄受妙法。有憍慢者则无摄受妙法。依供养恭敬赞叹者则无摄受妙法。依嫉妒悭吝者则无摄受妙法。着欲害嗔恚者则无摄受妙法。世尊。摄受妙法者。以菩萨于众生不生差别相。于法不生差别相故。世尊。如是菩萨摄受妙法。世尊。菩萨见诸法不生不灭。是名菩萨摄受妙法。菩萨见诸众生不去不来。是名菩萨摄受妙法。见自身不染不净。是名菩萨摄受妙法。于诸佛法不乐。于外道法不厌。是名菩萨摄受妙法。受持八万四千法藏。而不起法相之心。是名菩萨摄受妙法。不共一切烦恼随烦恼。及住一切恶不善法而不起非法相。是名菩萨摄受妙法。得解脱心而不起心我得解脱。是名菩萨摄受妙法。于一切诸佛作弟子之业。而不起身口意心以修于行。是名菩萨摄受妙法。于一切法皆悉自在。而不起法非法想。是名菩萨摄受妙法。于一切诸法不取不舍。而修于行。是名菩萨摄受妙法。不为得法亦不为证。而修于行。是名菩萨摄受妙法。于一切物中不生着心。是名菩萨摄受妙法。若菩萨起非凡夫非学人非罗汉心无所依止。而断贪嗔痴结。是名菩萨摄受妙法。若菩萨于菩提得受记莂。而不求佛菩提。是名菩萨摄受妙法。若菩萨诣道场时。于一切处皆见道场。是名菩萨摄受妙法。若能降伏诸魔。而不见诸魔及魔眷属。是名菩萨摄受妙法。若能成佛菩提。而不证先所无法。是名菩萨摄受妙法。若能转大法轮。而不成众生不坏众生。是名菩萨摄受妙法。若能降伏诸魔外道而不斗诤。是名菩萨摄受妙法。若能生而非新生而非故生。是名菩萨摄受妙法。若能死而不尽。是名菩萨摄受妙法。若能超过三界而无去处。是名菩萨摄受妙法。若能离诸言语音声而无言语。是名菩萨摄受妙法。若能于一切法不贪。于一切法不厌。是名菩萨摄受妙法。世尊。是名胜妙法集。世尊。我今所说法集。随顺如来所说法集不耶。佛言。阿难。汝所说法集深得我意。阿难说是妙法集时。八万天子发阿耨多罗三藐三菩提心。三万二千菩萨得无生法忍。五百比丘远离诸漏心得解脱。
　　尔时弥勒菩萨摩诃萨白佛言。世尊。世尊。譬如舍于糠糟取于米实。世尊。菩萨亦复如是。舍于非法取于正法。又菩萨舍于悭贪取于布施。舍于破戒取于持戒。舍于嗔恨取于忍辱。舍于懈怠取于精进。舍于散乱取于禅定。舍于愚痴取于般若。是名胜妙法集。复次世尊有所求者则是非法。若不求者则是不取。若不取者则是不护。若不护者则是不染。若不染者则是不诤。若不诤者则是不吝。若不吝者则是不损。若不损者则是不行。若不行者则不退转。若菩萨不退转者。是菩萨诸佛如来为授阿耨多罗三藐三菩提记。世尊。是名为法。是名胜妙法集。复次世尊。若菩萨生如是心。我不退转阿耨多罗三藐三菩提心。是菩萨诸佛如来则不与授记。何以故。世尊。一切烦恼以求为根本。世尊。远离诸求名为离烦恼。以离烦恼故。诸佛如来为其授记。复次世尊。菩萨作是思惟。受记者是世间虚妄言说。何以故。受记之人是无。能授记者亦无。若俱无者何处受记。唯然世尊。大悲随顺世间有是言说。若菩萨能知如是诸法。是名菩萨受记。世尊。譬如幻师为幻授记。而彼幻化者无如是心。我受记我成正觉。世尊。菩萨亦复如是。如彼幻化无分别心。而菩萨作是思惟。菩提非可证相亦非可舍相。菩提非是生相亦非灭相。菩提非是身证亦非心证。菩提不在内亦不在外亦非中间。菩提无如是心我是菩提。菩萨能证于我。世尊。是名胜妙法集。复次世尊。菩萨于欢喜地中不惭愧不忧恼。于离垢地中不增不减。于明地中不闇不明。于焰地中不取不舍。于难胜地中无胜无负。于现前地中不自觉不因他觉。于远行地中不去不住。于不动地中不动不分别。于善慧地中不成亦不欲成。于法云地中不自觉亦不他觉。于佛地中能作一切事而亦不作一切事。是故如来自然无戏论。世尊。是名菩萨摩诃萨胜妙法集。世尊。菩萨如是至随顺智。于所说法中而得自在。云何说法自在。于一切言语不着故。又得清净自在。云何清净自在。于一切处不染故。又得乐说自在。云何乐说自在。谓依一法字句不暂休息。于百千万劫说不可尽故。又得智自在。云何智自在。于一一法字句。能说为百千万法门故。又得生自在。云何生自在。随所随所利益众生之处。于彼彼处生故。又得三昧自在。云何三昧自在。于念念中若欲入三昧。即能入三昧故。又得住持自在。云何住持自在。随所随所住持加故。所谓若獐鹿若鸟兽。若草木若石壁。能说诸佛妙法故。又得眷属自在。云何眷属自在。得无量眷属不可坏眷属故。又得见自在。云何见自在。谓见妙色故。又得闻自在。云何闻自在。谓闻妙声故。又得鼻自在。云何鼻自在。所闻一切香唯是妙法香故。又得舌自在。云何舌自在。谓食法味不食食味故。又得身自在。云何身自在。得成就法身非食身故。又得心自在。云何心自在。乃至蚊虻蚁子知行知心故。世尊。是名胜妙法集。
　　尔时见者爱乐菩萨白佛言。世尊。世尊。菩萨如是如是行以是等行众生见者即生欢喜。何以故。世尊。菩萨余无所作唯教化众生。世尊。是名菩萨根本胜妙法集。世尊。是故菩萨应当修学乐法之行。世尊。何者为爱乐法。菩萨有四种爱乐法。何者为四。所谓不求果报而施一切众生平等之心。以爱语防护一切众生恶行利益成就。爱一切众生犹如自身以同事故。世尊。是名菩萨四种爱乐法。为一切众生之所爱乐。复次菩萨摩诃萨有四种法。能作爱乐事。何者为四。谓多闻慧以无憍慢心故。说法忘相以离供膳心故。于彼尊者生于尊重以求智慧故。发行精进以教化一切众生故。是名菩萨四种法能作爱乐事。复次菩萨有四种法。能作爱乐事。何等为四。所谓成就净戒以法施施故。成就知足以寂静处住故。以住闲默处故。得于禅定善住城邑聚落。以不破诸威仪境界故。是名菩萨四种法能作爱乐事。复有四法。所谓。实语者以乐说故。法语者以说空故。忍辱语者以平等心故。寂灭语者以护诸根故。是名菩萨四法能作爱乐事。复次菩萨有四种法。能作爱乐事。何者为四。所谓先意问讯以善语故。其意易满以随得少事而知足故。成就不谄曲以如语如说行故。无欺诈稠林行以不诳一切众生故。是名菩萨四种法能作爱乐事。复次菩萨有四种法。能作爱乐事。何者为四。所谓不生恶心以内寂静故。不生痴心以外不颠倒故。不生悭心以观一切事无常故。不生憍慢心以如实知诸法故。是名菩萨四种法能作爱乐事。复次菩萨有四种法。能作爱乐事。何者为四。所谓得甚深心先意问讯故。远离爱染得柔濡爱语故。舍离一切诸心而常不舍菩提心故。深心第一义而随顺世谛故。是名菩萨四种法能作爱乐事故。世尊。是名胜妙法集。复次世尊。菩萨得第一空得大通明。得大自在。善知说于法集爱乐甚深之法。随顺诸众生。毕竟得不可思议希有法者。得柔濡法者。得大通者。得大法师者。得大法王者。得大所作者。作大众生依者。得大通奋迅者。为教化众生不退。而生不生而死不死。所作已成而成菩提。得解脱心而发精进。入于涅槃。而行满足。而求不求。而修行一切智。而问于他。世尊。一切诸海可以量知。而彼菩萨摩诃萨大乘智海不可量知。世尊。虚空清净可以尘垢。而彼菩萨摩诃萨心不可得染。世尊。风虽无形可以手执。而彼菩萨摩诃萨心六尘境界所不能着。世尊。春阳之炎可以摄摩。而彼菩萨摩诃萨我我所心不可而得。世尊。是名胜妙法集。
　　尔时善目菩萨摩诃萨白佛言。世尊。世尊。菩萨修一切诸法。唯是发菩提心以为根本。何以故。世尊。一切诸法皆是虚妄唯心分别。体无诸物离一切物。如幻无根本。随所求而成。远离作者受者。其性不住离于诸住故。世尊。一切诸法无始无终。以无二离二故。世尊。诸法无我无我所。以无主故。诸法平等如彼法界。以非客故。世尊。诸法非主。以远离诸贪故。诸法离于分别及种种分别。以远离可取及舍心故。诸法不来不去。唯是智境界故以其无知空主者故。世尊。时诸毛头凡夫。于无我法中而生我想。于无众生中而生众生想。菩萨作是思惟。我以如是妙法。令诸众生而得解悟。世尊。是名菩提心。一切众生安隐心。乐心无上心。法界心光明心。众生住持心。依如是心而生。名为发菩提心。复次世尊。修行檀波罗蜜名为寂静心。修行尸波罗蜜名为不缺心。修行忍辱波罗蜜名为不损心。修行精进波罗蜜名为不退心。修行禅波罗蜜名为不乱心。修行般若波罗蜜名为不分别虚妄心。修行大慈名为柔濡心。修行大悲名为不退转心。修行大喜名为无厌足心。修行大舍名为无垢心。修行大施名为不吝心。修行爱行名为不稠林心。修行利益行名为平等心。修行同事名为最上心。修行空慧名为无分别心。修行无相智名为无念心。修行无愿名为不住心。修行菩提行名为三十七菩提分心。修行进趣行名为念佛心。修行不破坏行名为念法心。修行法界心名为念僧心。修行无量心名为念戒心。修行不取心名为念舍心。修行念天心名为念诸善根。以为诸善根聚集庄严故。以彼胜生为发菩提心。聚集诸善根故。世尊。我依发菩提心说。彼一劫若无量劫而不可尽。如是诸菩萨聚集无量因缘。而发菩提心。是故世尊。菩萨欲推求诸善法者。应于发菩提心中而知而求。世尊。是名胜妙法集。
　　尔时善生菩萨白佛言。世尊。世尊。诸法善生以根本清净故。世尊。何者是诸法根本。世尊。诸法以空为根本。以彼处无诸见故。诸法以无相为根本。以彼处无诸觉观故。诸法以无愿为根本。以彼处无三界烦恼故。诸法以无行为根本。以彼处无作者故。诸法以无我为根本。以彼处不见我行故。诸法以离众生为根本。以彼处不见众生行故。诸法以无命为根本。以彼处见命不行故。诸法不生。以彼处不行常见故。诸法不灭。以彼处不行断见故。诸法无物。以彼处不行有见故。诸法如涅槃平等。以彼处不行离有见故。诸法如菩提。以彼处不行见佛故。诸法不作。以彼处不行见法故。诸法不和合。以彼处不行见僧故。世尊。是名胜妙法集。
　　尔时大导师菩萨白佛言。世尊。世尊。若菩萨欲先与一切众生大菩提。不为自身证大菩提。若菩萨诸所作业。为一切众生不为自身。而不见众生而不舍大慈大悲心。是名菩萨。世尊。何者是诸菩萨大慈大悲。世尊。若菩萨不见众生。而不舍一切诸善根修行。彼诸善根回向大菩提。是名大慈。若菩萨不舍诸众生所作之事。是名大悲。若菩萨见世间法则是涅槃。而不舍集道精进。是名大慈。若不舍众生。是名大悲。若自身发菩提心。是名大慈。若教化诸众生。是名大悲。若舍内外一切诸物。是名大慈。若舍内外善根。为一切众生。得佛菩提。回向无上道。是名大悲。若净持诸戒不毁不犯。是名大慈。若自持净戒。增长众生净戒。是名大悲。若自修行安隐忍辱乐行。是名大慈。若以安隐乐与诸众生。是名大悲。若于自身常能修行精进之行。为得诸佛无上菩提。是名大慈。若以大精进行。令诸众生得此精进。是名大悲。若于自身常行寂静。是名大慈。若以寂静行。令诸众生得此寂静。是名大悲。若为自身修满智慧。是名大慈。若以自智慧。增长一切众生智慧。是名大悲。若不修行非不修行。是名大慈。若不作亦非不作。是名大悲。若生而不去。是名大慈。若去而不动。是名大悲。若说而无言。是名大慈。若着而不缚。是名大悲。若缚而不得。是名大慈。若入涅槃而不灭。是名大悲。若出自身舍利而无骨肉筋血。是名大慈。若彼修身骨不增不减。是名大悲。若舍施而不舍物。是名大慈。若护诸护而不成就。是名大慈。若增长而不高。是名大悲。世尊。是名胜妙法集。
　　尔时光明幢菩萨白佛言。世尊。世尊。菩萨以寂静定心为最上业。何以故。菩萨住寂静心中。诸佛妙法自然现前。世尊。菩萨尊重寂静定心安隐乐故。而得菩提。及得诸陀罗尼门。世尊。何者是菩萨陀罗尼。所谓随所随所闻法能不忘失。随所随所闻法而能受持。随所随所闻法而能了知。及诸众生亦令了知。是名陀罗尼。随何等陀罗尼。不增长不分别。随何等陀罗尼。能受持八万四千法门。而不忘失而不遗漏。随何等陀罗尼。知诸众生心心所行。以知诸众生心故。随彼彼众生如是如是说法。随何等陀罗尼。能闻一切众生语言。以闻诸声闻凡夫声得于大悲。闻诸圣人声得于大慈。随何等陀罗尼。闻取一句法。能于无量劫说。如是菩萨乐说辩才。不留不尽亦无际畔。随何等陀罗尼。如实知诸言音。随何等陀罗尼。知一切言说皆是佛语。随何等陀罗尼。于十方世界诸佛菩萨所住之处。说法音声所闻之者一切受持。如是菩萨于一佛所闻法。如是于第二佛所说法无有障碍。世尊。是名菩萨受持陀罗尼。世尊。菩萨得起陀罗尼。随何等陀罗尼。现前说一切法。如说一法一字一句。如是说一切法界。然是菩萨不生憍慢之心。不起放逸之行。得增上陀罗尼。随何等陀罗尼。能说一切世间现前见法。及一切世间现前见得集陀罗尼。随何等陀罗尼。能断一切众生疑惑。及断一切烦恼。得为增上及集陀罗尼。随何等陀罗尼。能令增长一切白法。能令尽一切烦恼。得行陀罗尼。随何等陀罗尼。知一切法。知一切法光明。是菩萨如实知诸法而不分别。修行诸法而自身心实不修行。说于诸法而不说诸字。舍于诸法而亦不失。增长诸法而不增一物。损减诸法而不损一法。说于诸法而无言说。令入涅槃而于世间不动。令得圣人地而不离于凡夫地。降伏一切诸魔而非身心意所起作业。世尊。是名诸菩萨胜妙法集。
　　尔时解脱月菩萨白佛言。世尊。一切诸法以解脱为相。世尊。菩萨不分别是缚是脱。何以故。世尊。解脱非他他非解脱。世尊。解脱者不增一法。亦非不减一法。世尊。解脱无所从来。世尊。缚亦无所至去。世尊。得解脱菩萨不生如是心我得解脱。其心唯知犹如解脱。一切诸法亦复如是。世尊。若菩萨起如是心。世间是垢染法。涅槃是清净法。是菩萨不得解脱。何以故。有我见者生如是心。世尊。若人起如是心。我厌阴界入求入涅槃。是人不得解脱。何以故。有我见。有我见者生如是心。世尊。得解脱心比丘作是思惟。一切诸法如解脱相。而诸毛头凡夫。不识不知生如是心。我以如是法。令一切众生知故。世尊。得解脱心比丘。我得解脱生如是心。是诸凡夫于一切法。常解脱中而求解脱。我于彼彼众生。生大悲心。何以故。若人求解脱是人不得解脱。是故世尊。比丘欲得解脱者。应观能缚及所缚。应知能缚及所缚。是人不分别解脱。若不分别者。是人则得解脱。世尊。是名菩萨胜妙法集。
法集经卷第六
　　尔时大海慧菩萨白佛言。世尊。世尊。菩萨不应畏诸烦恼。何以故。以有烦恼随。何处有烦恼。彼处有菩提。断烦恼者则无菩提。世尊。空及一切烦恼。此二即一无差别。世尊。菩提及一切烦恼一切众生。此等诸法亦即是一无有差别。但诸毛头凡夫堕颠倒心分别我染我净。世尊。正行菩萨不断烦恼不取净法。而是菩萨。观诸烦恼门。得诸三昧及诸陀罗尼门。是故世尊。菩萨知诸佛法以烦恼为性。彼如是烦恼随。何等众生具散乱心颠倒心。彼毛头凡夫众生。必入恶道受诸苦恼。诸菩萨如是正观。能得诸佛菩提。是故世尊。诸菩萨则应修行随顺逆流。不随顺顺流。世尊。诸菩萨得解脱者。于涅槃中非于世间中。何以故。诸菩萨应畏于涅槃不畏世间。以观世间得于大悲。及证大菩提故。若分别涅槃厌畏世间。如是菩萨以厌世间故。退于诸佛无上菩提。世尊。诸菩萨于世间众生。成大慈大悲。非于得涅槃涅槃众生。世尊所言涅槃。涅槃者是于寂灭虚妄分别不实之心。世尊。是故菩萨愿见涅槃。应观虚妄分别寂灭之心。如是之处得于涅槃。世尊。是名胜妙法集。
　　尔时观世音菩萨白佛言。世尊。菩萨不须修学多法。世尊。菩萨若受持一法善知一法。余一切诸佛法。自然如在掌中。世尊。何者是一法。所谓大悲。菩萨若行大悲。一切诸佛法如在掌中。世尊。譬如转轮王所乘轮宝。随往何处一切四兵随顺而去。世尊。菩萨摩诃萨亦复如是。乘大悲心随至何处。彼诸佛法随顺大悲自然而去。世尊。譬如日出朗照万品。一切众生作业无难。世尊。菩萨摩诃萨亦复如是。随于何处大慈悲日照于世间。彼处众生于一切菩提分法修行则易。世尊。譬如诸根以意为本。悉能随意取于境界。世尊。菩萨摩诃萨亦复如是。依于大悲住持一切菩提分法。随诸分中。随可作事中自然修行。世尊。譬如依彼命根有余诸根。世尊。菩萨摩诃萨亦复如是。依于大悲有余一切菩提分法。世尊。是名胜妙法集。
　　尔时坚意菩萨白佛言。世尊。诸法直心深心以为根本。世尊。若菩萨无直心深心。是菩萨则为远离诸佛妙法。世尊。成就直心深心菩萨。若无佛说法。于上虚空及树木石壁等中。自然出于法声。世尊。直心深心菩萨。意自能念闻于法声。随顺一切诸佛妙法。是故世尊。菩萨摩诃萨应当修行直心深心。世尊。如人有足则能游行。如是世尊。菩萨摩诃萨亦复如是。有直心深心。诸佛妙法自然修行。世尊。譬如有人具足上分则有寿命。世尊。菩萨摩诃萨亦复如是。若有直心深心。如是菩萨则有诸佛菩提。世尊。如人有命则得诸事。世尊。菩萨摩诃萨亦复如是。若菩萨有直心深心。是菩萨则得成就一切佛法。世尊。譬如有于可然故有能然。离于可然则无能然。世尊。菩萨摩诃萨亦复如是。若有直心深心。则能炽然诸佛妙法。若离直心深心。则不炽然诸佛妙法。世尊。譬如有云则能有雨。世尊。菩萨摩诃萨亦复如是以有直心深心。则有诸佛法雨。世尊。譬如树根腐败则不能生芽叶华果。世尊。菩萨摩诃萨亦复如是。若无直心深心。则一切诸佛善法不复生长。是故世尊。菩萨欲得诸佛菩提。应自善取直心深心。善自守护直心深心。善自清净直心深心。世尊。是名胜妙法集。
　　尔时善护菩萨白佛言。世尊。菩萨不须守护诸法。世尊。若菩萨但能善护自心。是菩萨善护自心故。则能成就诸佛妙法。世尊。若菩萨守护诸法。是菩萨则不能得无生法忍。世尊。若菩萨不护诸法而入禅定。是菩萨则无过失。亦不违于诸佛菩萨。则能自心知诸佛法而不护自心。见如是心依因缘生。如是见一切诸法依因缘生。见自心如幻。如是见诸法如幻。而心非内非外非二中间可得。如是见一切诸法。见即如心无于色相。不可得示不可得见。无于形碍不可执捉不照不住。见一切诸法其相如是。若能如是见者。是菩萨则能得于平等之心。以得平等心故。如是菩萨不复更得于法。是菩萨不复住不复行。不取不舍及以不求。以不求故而能不取。以不取故而无所著。以不着故而能不染。以是菩萨不染一切法。世尊。是名胜妙法集。
　　尔时虚空菩萨白佛言。世尊。菩萨不作如是言。以何等言说能生他人嗔心。菩萨不作如是言。以何等言说能生他人恼心。菩萨不作如是言。以何等言说能令他人不知。菩萨不作如是言。以何等言说无义虚妄。菩萨不作如是言。以何等言说能令不生智慧光明。菩萨不作如是言。以何等言说能令其心不生欢喜。亦不具足及以耳闻不生喜乐。菩萨不作如是言。以何等言说令破坏二处。世尊。菩萨不作如是言。以何等言说令他不能解空。何以故。世尊。一切言说。彼如是言说最为坚固。以何等言说。令他能知于空。世尊。若菩萨能知诸法空义。无心无我其相不二。远离二相而不舍一切众生所作事业。是名菩萨无障碍大悲。若菩萨行无障碍大悲。是菩萨能学诸佛所学。若学诸佛所学。是菩萨能知诸法如虚空。以知诸法如虚空故。是菩萨得虚空藏。是菩萨为欲舍者能舍诸舍。而于舍及悭不生二心。破戒持戒。忍辱嗔恨。精进懈怠。散乱禅定。愚痴智慧。不生二想。是菩萨不复求诸佛妙法。不舍诸凡夫恶法。世尊。譬如一切诸水入于大海。皆同一味所谓碱味。世尊。菩萨亦复如是。入于第一义大海。所见一切诸法皆是一味。所谓真解脱味。世尊。譬如日光等照一切众生。世尊。菩萨智慧亦复如是。等照一切诸法。世尊。一切诸法不违于空。世尊。若菩萨能如是知。是菩萨能于一切法中见真菩提。若菩萨于一切法中见真菩提。是菩萨知所说言音皆是佛语。是菩萨无所著而说于法。是菩萨名为得无障碍乐说辩才。世尊。是名胜妙法集。
　　尔时文殊师利菩萨白佛言。世尊。世尊。世间之人颠倒妄取。若如是言。依波罗蜜故菩萨得名。此则不然。何以故。世尊。依于菩萨诸波罗蜜得名故。世尊。若依波罗蜜菩萨得名者。亦应依诸众生名为菩萨。此义不然。何以故。世尊。菩萨生诸波罗蜜。菩萨知诸波罗蜜。以菩萨生诸波罗蜜。为诸众生说。是故如来常说。菩萨未曾生法而能生。未曾成法而能成。未曾说法而能说。世尊。诸波罗蜜不能护菩萨。而菩萨能护诸波罗蜜。是故说菩萨能护诸法。世尊。诸波罗蜜不能住持菩萨。菩萨能住持诸波罗蜜。是故说菩萨能受持法。世尊。一切诸法无病。以自体无垢故。世尊。一切诸法不二。以远离众生我身故。一切诸法无心。以远离可取舍故。一切诸法无意识。以无始发故。一切诸法无来相。以无间故。一切诸法无去。以不动故。一切诸法无死。以无命故。一切诸法不活。以本来不食故。一切诸法无物。以不和合故。一切诸法不减。以法界无差别故。一切诸法不可割截。以无形故。一切诸法如金刚。以实际平等故。世尊。知如是诸法。是菩萨能知诸法实体。若知诸法实体。是菩萨能知于空。若能知空。是菩萨不与他诤竞。若不与他诤竞。是菩萨能住沙门法中。若能住沙门法中。是菩萨则能不住。若能不住。是菩萨于诸漏境界不起于漏。若于诸境界不起于漏。是菩萨能无诸病。若无诸病。是菩萨名为如来。若菩萨得名如来。是菩萨不说二语。若不说二语。
　　是菩萨不舍世间不取涅槃。唯为一切众生。而说远离一切分别虚妄烦恼。世尊。是名胜妙法集。不颠倒集名为空集。无相无愿无行不生不灭集。无生法忍集。大乘集。转大法轮集。大波罗蜜集。诸大地集。一切诸法不颠倒集。世尊。诸菩萨依大法集。修持受行。或于国土作转轮王。受持十善业道。能令众生安住十善业道。或作胜首。教化众生令得出世间胜事。或作大长者。能令众生厌世间恶事。或作天帝释。能令诸天不起放逸。或作梵王。能令众生住于禅定四无量等。或作四天王。能令众生于诸法中不能染心。或作沙门。教化众生令不闻恶法。或作婆罗门。教化众生令知寂静之处。自身寂静令诸眷属亦住寂静。自身柔软令诸眷属亦得柔软。具足住于一切处。以得大自在。能作大法师。以能断一切众生疑故。于一切处不生怯弱。以一切烦恼尽故。世尊。是名胜妙法集。
　　尔时世尊告文殊师利菩萨摩诃萨。文殊师利。若有众生。闻说文殊师利如是胜妙法集。及闻诸菩萨胜妙法集。及诸声闻胜妙法集。而能知能信。彼诸众生深种善根。非于一佛而修供养。非于一佛二佛而种善根。何以故。文殊师利诸佛如来甚深菩提。是黠慧者能知法者深妙境界。文殊师利。是妙法门。微少善根众生不能得闻。假令得闻亦不能信。若菩萨自身能证。是菩萨能信。复有诸善知识护故。是人能信而能受持。能得无生忍。文殊师利。离此法行无有一人成佛。文殊师利。过去恒河沙诸佛如来成佛菩提。彼诸佛行如是法行。得阿耨多罗三藐三菩提。文殊师利。若人远离此法行欲得菩提者。是人如缚虚空不能得法。离此法行随顺法忍尚不可得。何况能得无生法忍而成阿耨多罗三藐三菩提。
　　文殊师利。我诸声闻得俱解脱。得八解脱及四无碍。彼诸声闻。亦不离此法行而得解脱。文殊师利。宁闻此深妙法门起谤生于恶道。不能于余浅法门起信生于善道。何以故。谤此法门者生于地狱。因闻此法门。现前得于解脱。非闻余浅法门生于善道。文殊师利。菩萨摩诃萨。有四种法。闻此法门能生于信。何者为四。所谓是人过去世曾闻此法门。闻已随喜有大善根。有大善根庄严诸善知识。善护成就受持闻慧之行。文殊师利。是名菩萨四种法闻此法门能生于信。复次文殊师利。菩萨更有四种法。闻此法门能生于信。何者为四。所谓常思惟正念。常畏诸不善业。常作大菩提愿。自性质直柔软安隐乐修胜行。文殊师利。是名菩萨成就四种法闻此法门能生于信。复次文殊师利。菩萨成就四种法。闻此法门不生于谤。何者为四。所谓毕竟成就菩提愿得无生法忍。成就正见得不退阿耨多罗三藐三菩提心。文殊师利。是名得毕竟成就四种法闻此法门不生于谤。文殊师利。菩萨复有四种法。闻此法门能生于信。何等为四。所谓成就闻慧。成就般若成就空。以禅定得大陀罗尼。文殊师利。是名菩萨有四种法闻此法门能生于信。文殊师利。菩萨复有四种法。闻此法门而能了知。何等为四。所谓成就功德庄严。成就闻慧庄严。成就智庄严。成就诸禅定柔软心庄严。文殊师利。是名菩萨四种法。闻此法门而能了知。文殊师利。菩萨复有四法。闻此法门得受阿耨多罗三藐三菩提记。何等为四。所谓菩萨见一切色佛色。闻一切法佛法。远离一切诸求。乃至不求佛菩提不退于大悲。文殊师利。是名菩萨有四种法得受阿耨多罗三藐三菩提记。是故文殊师利。诸菩萨常应求闻读诵此经。文殊师利。菩萨愿速得菩提。常应勤求闻此法门。菩萨愿速得受记。常应勤求闻此法门。菩萨愿得断于业障。愿得断于烦恼障。愿得断于智障。是菩萨常应求闻此经。菩萨愿得诸佛如来无上供养。是菩萨常应求闻此经。愿得常护妙法。是菩萨常应闻受持读诵此经。文殊师利。若人闻此法门。能信能忍不生于谤。文殊师利。我授是人阿耨多罗三藐三菩提记。尔时无所发菩萨摩诃萨。于颈上脱八千万阿僧祇宝璎珞。奉散如来。作如是言。世尊。因此功德。令一切众生成就诸佛如来应正遍知。尔时彼璎珞于如来顶上住虚空中。作种种胜妙庄严大宝帐而住。四角形量。过于天人妙相庄严。彼诸声闻及一切菩萨。释提桓因梵天王四天王。未曾见闻。是大宝帐随如来去而去。随如来住而住。现如是妙事时。无量诸天人等。皆生希有奇特之心。佥于顶上合掌而住。赞叹如来。瞻仰如来目不暂瞬。尔时无所发菩萨摩诃萨。生于欢喜希有之心。偏袒右肩。礼如来足。合掌向佛。以偈赞言。
　　诸功德众如来器　　天人众生唯佛救
　　佛于世间无胜者　　无胜寂静及平等
　　等心无谄行亦然　　于世以悲牵缚心
　　如空平等心无染　　安乐多人而说法
　　世尊无亲无诸怨　　无有诸忧无欢喜
　　能救世间如良医　　于世行慈无分别
　　修罗天人龙夜叉　　归依于佛得寂静
　　佛于三界为最上　　是故今者我归命
　　善逝有为更无过　　而于寂静靡功德
　　舍于二道无分别　　已得寂灭行世间
　　寂灭境界不可测　　唯乃十力知如来
　　如地及空不可量　　是故合掌而顶戴
　　不沈不浮大波浪　　不漂不住无上人
　　有海彼岸唯佛到　　无比智海我归命
　　如莲处水无能污　　佛行世间法不染
　　更无有能与佛等　　以无等故我归依
　　如来无法而不知　　以有十力过一切
　　于众奋迅无与比　　是故名佛勇独步
　　能受诸佛甘露法　　是故远离一切畏
　　无上医师胜应供　　是故归命大悲者
　　尔时无所发菩萨摩诃萨白佛言。世尊。世尊唯知我心。我不为自身供养如来。世尊。我奉璎珞供养如来。及赞叹如来。因此善根功德。愿令一切众生得于无上诸佛菩提。世尊。此是我意。尔时世尊熙怡而笑。诸佛如来熙怡而笑。必不虚妄。尔时如来从面门放种种色无量光明。譬如青黄赤白红紫颇梨金银等无量种色。普照十方无量无边世界。灭除一切恶趣众生无量苦恼。生诸天人无量喜乐已。还摄光明。围绕如来百千万匝。于如来顶上而没。尔时彼诸大众。见是光明心生欢喜踊跃安乐。合掌向佛于一面住。而作是念。如来何因熙怡而笑。尔时阿难从座而起。偏袒右肩。合掌向佛。以偈而问微笑因缘。
　　无上第一尊　　世间及天人
　　瞻仰如来住　　疑于喜笑事
　　大师离烦恼　　知法及化人
　　熙怡必不空　　愿佛为解说
　　面门放光明　　清净生喜悦
　　天人及恶道　　光触身安乐
　　大人放光明　　于其面门出
　　是光为何义　　唯愿大慈说
　　齿出胜妙光　　明艳甚鲜白
　　显现最殊胜　　隐蔽一切光
　　于明闇不现　　以是世间喜
　　佛悲何所为　　何人功德起
　　愿说慈所为　　除断我等疑
　　远离烦恼人　　非无因缘笑
　　妙光出面门　　普照于十方
　　所作已还摄　　入于如来顶
　　此光起佛意　　为表圣心出
　　如电昼在空　　普照而不停
　　尔时佛告阿难。阿难。此无所发菩萨摩诃萨。于未来世过十二劫。当成阿耨多罗三藐三菩提。佛号大光明如来应供正遍知明行足善逝世间解无上士调御丈夫天人师佛世尊。劫名诸天赞叹。世界名大欢喜。阿难。彼大光明如来应供正遍知。寿命住一大劫。彼国众生寿命十二小劫。阿难。譬如他化自在天所受妙乐。彼佛国土众生所受妙乐亦复如是。尔时慧命须菩提。语无所发菩萨言。大士快得善利。如来今日授仁者记。必得阿耨多罗三藐三菩提。无所发菩萨言。大德须菩提。汝见何法名为成佛。须菩提言。善男子。我不见有法成阿耨多罗三藐三菩提。问曰若大德须菩提。若不见有法得成佛。何故诳我大士授于阿耨多罗三藐三菩提记。须菩提言。善男子。如来与仁者授记必得成佛。是故我作此说。无所发菩萨言。大德须菩提。诸佛如来如实知法。是故佛言。汝当得阿耨多罗三藐三菩提。云何如来如实知法。须菩提。若有菩萨求菩提者。诸佛不与是人授记。若有菩萨不求菩提者。诸佛如来则与授记。诸佛如来如实知法无授记相。而为众生种诸善根故。作是记汝当成佛。须菩提。汝见何法而作是言。大士必得阿耨多罗三藐三菩提。须菩提言。善男子。诸佛如来依世俗文字而说授记。我诸声闻随佛世尊故如是说。无所发菩萨言。大德须菩提。夫文字者。若依世俗名为文字。若于圣人则非文字。何以故。圣人所说皆是真实。世俗言语悉为虚妄。是故大德须菩提。不应以此世俗邪语圣法中说。大德须菩提。诸菩萨等为护众生。若闻甚深第一义谛惊怖不信。是故圣人以大悲心。舍真实法而说世间虚妄之语。为欲将护毛道凡夫。终不为圣作如是说。若为圣人则说实法。以此实法圣所爱乐。何等名为圣人实法。大德须菩提。圣实法者菩提之法。本性常寂名为真实。如菩提相本性清净。一切诸法亦如是相。是则名为圣人实法。须菩提言。善男子。有四真谛名为实谛。何等为四。苦谛集谛灭谛道谛。无所发菩萨言。大德须菩提。汝不说苦是有为耶。须菩提言。如是善男子。我常说苦是有为法。无所发菩萨言。大德须菩提。如来常说一切有为皆是虚妄。须菩提言。如是善男子。如来常说有为之法皆是虚妄。无所发菩萨言。若如是者。汝云何言苦是实谛。大德须菩提。若言苦是有为法者。即是虚妄。须菩提言。善男子。苦是有为虚妄不实。我说知苦以为实谛。无所发菩萨言。须菩提。若苦是有为虚妄不实。知彼苦智亦应虚妄非是真实。须菩提言。善男子。如是如是。知苦智者亦是虚妄。无所发菩萨言。大德须菩提。若如是者。云何知苦是圣谛智。须菩提言。善男子。灭谛是无为法。若尔何故非圣谛。无所发菩萨言。大德须菩提。灭何等法名为灭谛。为即自灭故名为灭。更有所灭称为灭耶。须菩提言。善男子。有为说者言。灭尽诸苦名为灭谛。无所发菩萨言。须菩提汝不说苦是有为虚妄不实耶。须菩提言。如是善男子。我向说言。苦是有为法虚妄不实。无所发菩萨言。大德须菩提。若法虚妄不实。是法无灭。若如是者。云何而言灭尽诸苦名为灭谛。尔时慧命须菩提白无所发菩萨摩诃萨言。善男子。我于大士如是无碍乐说辩才生随喜心。善男子。愿诸众生皆得是辩才。须菩提言。善男子。何者是诸菩萨摩诃萨实谛证智。无所发菩萨言。须菩提。一切诸法与实谛行不相违背。是故证一切法。名证实谛。须菩提。一切诸法从因缘生。能如实知因缘生法。名为实谛。一切法空如实知空名实谛。证空者名证实谛。一切诸法不生。证诸法不生名为证实谛。随何法证于实谛。于彼法中乃至无有一法可取一法可舍。须菩提。是名诸菩萨摩诃萨证实智。须菩提。言实谛者。即是宣说无分别法。何以故。须菩提。所有分别者皆是邪法。须菩提。汝向所言。大士快得善利授阿耨多罗三藐三菩提记必得成佛。须菩提。若人自谓快得善利。佛则不与是人授记。若人远离快得善利。如是之人佛则授记。若人于得利养不生欢喜。若失利养亦不忧恼。是人授记。若人不离世间。而得涅槃。是人授记。若人不舍凡法而证圣道。是人授记。若人闻得记不喜。是人授记。须菩提言。善男子。所向所知。若如是知其义甚深。无所发菩萨言。须菩提。若人不见有去来。是人则知甚深。须菩提言。此甚深法难可得知。无所发菩萨言。须菩提。若人欲见是甚深。是人则不能见。须菩提言。如是知者难可了知。无所发菩萨言。须菩提。无修行者亦难了知。须菩提言。善男子。何等众生。于甚深法能生信心。无所发菩萨言。须菩提。若人已曾供养过去无量佛。是人能信。须菩提。若人不能种诸善根。亦不修行供养诸佛。如是之人。终不能得闻此法门。须菩提言。善男子。云何得为供养诸佛。无所发菩萨言。若人能住如实修行。是人名为供养诸佛。须菩提言。善男子。云何能住如实修行。无所发菩萨言。若人能为诸众生发心修行。须菩提言。云何为诸众生发心修行。无所发菩萨言。若能不舍大慈大悲。须菩提言。何等名为菩萨大慈。无所发菩萨言。若有菩萨能舍身命。及诸善根施与众生而不求报恩。是名大慈。须菩提言。何等名为菩萨大悲。无所发菩萨言。若菩萨先与众生无上菩提。然后自证。是名大悲。说此甚深法门时。七万六千众生发阿耨多罗三藐三菩提心。二百比丘远离诸漏心得解脱。
　　尔时会中有一天子。名善思惟。白佛言。世尊。云何菩萨住佛菩提根本行处。佛言。天子。菩萨若能成就深直之心发无上意。是名菩提根本住处。善思惟天子言。如是发心诸菩萨等。以何等法而为境界。佛言。若能修行布施境界。而不悕求报恩等门。若能修行持戒境界。而不分别持戒行门。若能修行忍辱境界。而不见尽灭法门。若能修行精进境界。而不发起修行等门。常行禅境界。而能现见一切法门。修行般若境界。而不见彼无戏论门现前。常求闻慧境界。而不见于语言等门现前。修行舍摩他境界。而见诸法本来清净寂静法门。修行毗婆舍那境界。而一切法不可见门现前。修行四念处境界。而无念无思惟门现前。修行四正勤境界。而无所作门现前。修行四如意足境界。而断一切愿欲门现前。修行五根境界。而过诸根法门现前。修行五力境界。而不破坏法门现前。修行七觉分境界。而佛菩提门现前。修行八圣道境界。为救行邪道众生故。修行教化众生境界。而无众生无度脱法门现前。修行断烦恼境界。而见诸法本性离烦恼门现前。修行诸波罗蜜境界。而不着于此岸彼岸故。修行世间境界。而涅槃门现前。修行涅槃境界。而不行诸行门现前。修行生境界。而不生不灭门现前。修行阴境界。而无烦恼门现前。修行界境界。而无差别门现前。修行入境界。而圣入门现前。修行闻法境界。而寂静禅定门现前。修行说法境界。而无言说门现前。修行成就色相境界。而法身门现前。修行转法轮境界。而不转不说门现前。修行声闻境界。而诸佛法门现前。修行辟支佛境界。而行诸菩萨胜行门现前。天子。是名菩萨摩诃萨境界。善思惟天子白佛言。世尊。何等名为诸菩萨行。佛言。天子。自舍己乐能与一切众生乐。常在世间而能持戒多闻心无放逸。常在涅槃而不舍大悲。涅槃门现前而不求证。为化众生故。随顺世间行。护诸众生。能于众生其心平等。令一切众生得清净心。于一切众生心无差别。所有之物与一切共。为人说法不为饮食。畜清净物而常知足。常乐空闲正念思惟。常处大众说法不懈。入城邑聚落慈悲现前。不求赞叹供养恭敬。常能远离世间杂语。凡有言说不违佛法。广略得所爱语柔软。一切身分礼敬三宝先意问讯。心常爱乐第一义谛。于一切法心无所著。于诸资生心不贪染。常近圣人远离非法。爱法如身重佛如命。爱敬修行犹如身首。于一切衣服饮食卧具汤药资生之事得少为足。敬重师长犹如世尊。乃至丧失身命终不舍于菩提之心。初夜后夜精勤修行。禅定三昧常现在前。如所闻法思惟正观。以微妙慧求于解脱。若修习清净无垢浊心。能舍一切所有之物。观于内身不随外身。能舍所施远离嗔恚。能灭愚痴增长般若。能护于戒不违修行。于一切处生柔软心。于一切处智慧为首。不颠倒心无垢光明。心常修诸波罗蜜。心不舍精进常求善根。如所闻法而不忘失。如所闻法而为他说。离诸供养饮食等心。常护诸根常在定心。常随顺涅槃心常不舍世间心。得失利衰毁誉称讥苦乐不能动心。于一切处生如是心。布施得大富。持戒生天人。忍辱得端政。精进舍烦恼。禅定三昧得心柔软。修习般若能知世间出世间法。修行四摄无诸过失。修行四无量心无憍慢。修行谛舍灭慧得寂静调柔修行禅定得自在心。修习三昧得于深心。修行于谛如实知诸法。修行于定远离诸见。修行无相得无分别。修行无愿得无著心。修行诸波罗蜜得究竟大乘心。修行方便波罗蜜得一切智智处。修行菩萨十地满足诸菩萨行。亲近善知识得一切功德门。敬顺和上阿阇梨能得随顺一切诸佛。知自身心得一切种智。习无憍慢得大威势。恭敬礼拜一切众生得诸众生无能见顶。修行种种布施得具足妙相身。随顺诸众生得具足八十种好。说大乘法得堕自在地。教众生发菩提心得不退地。说诸法空能断烦恼及烦恼习。以法布施得四无碍。与众生念得陀罗尼。令众生知法得四无碍。与众生乐说因得无错谬记。于羸劣众生起忍辱心得那罗延身。于破戒众生起忍辱心得诸众生见者恭敬心。能灭嗔恨心众生得常定心。勤修精进得速证法修行。以三昧施诸众生得阴密藏相。施与威仪得一切普庄严事。令众生近善知识得佛菩萨声闻辟支佛常现在前。舍于欲心常为一切世间所信。舍于嗔心得一切世间之所爱乐。舍悭嫉心得一切名闻利养。能与众生作依止处。得一切世间之所归依。舍一切供养恭敬赞叹得法喜食得美名闻。施先问讯得清净言音。施于爱语得梵音声。施柔软语得迦陵频伽声。远离嗔恨得诸世间胜妙之身。不诳众生得悉为一切世间所信。不说他过得不入胎。远离杀生得寿无量命。远离劫盗得以虚空而为库藏。舍所爱事得如意宝手。回向菩提得无尽资财。远离邪淫得大丈夫身。远离妄语得口业密。远离两舌得不失菩提心。远离恶口得一切世间赞叹。远离绮语得不坏眷属。远离贪心得无尽藏。远离嗔心得与一切众生而作桥梁。远离邪见得于正见教化众生。住于大乘得佛十力。能施一切不求果报得十八不共法。舍诸所著得四无畏。天子。若我广说如是菩萨无量境界。菩萨无量修行者。乃至百千万亿劫不能穷尽。天子。是名菩萨境界修行。天子。若菩萨如是成就境界如是修行。于得菩提则为不难。善思惟天子言。世尊。云何菩萨名为安隐。佛言。天子。若菩萨常不舍离三昧。而不依三昧生。得三昧已随有利益众生之处。彼彼处生。天子。菩萨如是名为安隐。善思惟天子言。世尊。云何菩萨名为寂静。佛言。天子。若菩萨见一切真如法界实际。是菩萨处于大众而能寂静。应如是知。天子。是则名为菩萨寂静。天子。若菩萨不起二处心。名为菩萨寂静。天子言。世尊。菩萨云何名为常在三昧。佛言。天子。若菩萨心常不求一切诸事。不见一法可取。不见一法可舍。是菩萨随所见法悉知空寂无有真实。天子。菩萨如是名为常在三昧。善思惟天子言。世尊。菩萨云何名为到一切处。佛言。天子。若菩萨能见自身及诸众生平等空寂。天子。菩萨如是名为到一切处。善思惟天子言。世尊。云何菩萨名为调伏。佛言。天子。若菩萨一切分别所不能动名为调伏。天子言。云何菩萨名为得灭。佛言。若菩萨不染不净名为得灭。善思惟天子言。世尊。如我解佛所说义者。依止自心而得菩提。世尊。菩萨如是离诸烦恼。如是如是取于佛法。世尊。诸佛法者。无所从来去无所至。世尊。于诸法中清净智名为菩提。天子。菩萨如是随顺忍辱名为菩提。能如是知名为一切智者。世尊。若能入如是平等法界。是菩萨名为成就檀波罗蜜。若能如是知得成就平等法界。是菩萨名为成就尸波罗蜜。若能如是知忍平等法界。名为成就忍辱波罗蜜。若能于此法门修行闻思修慧。名为成就毗离耶波罗蜜。若能思惟是法平等法界。名为成就禅波罗蜜。若能了达如是法平等法界。名为般若波罗蜜。世尊。若人能信此法门者。是人名为见法。名为证法。名降伏魔。世尊。若人能说此法门者。是人于如来所转法轮而得随转。世尊。若人能得此法门者。是人名得最上妙法。尔时世尊于善思惟天子所说法门。赞言。善哉善哉。天子。如是如是如汝所说。天子。一切诸佛阿耨多罗三藐三菩提藏。皆悉在此法门中摄。天子。一切诸佛所有意趣。于此法门皆已示现。天子。若人闻此法门者。当知是菩萨快得善利。天子。若人手执此法门者。当知是菩萨得大法藏。天子。若人摄受此法门者。当知是菩萨名为可信者。名为受持如来密藏者。名为以最上供养供养如来者。名为摄受如来法门者。天子。若人闻此法门。闻已能信者。当知是菩萨名为报如来恩。天子。若人信此法门者。当知是菩萨于十方界无有闇障。尔时世尊告一切大众唱如是言。谁能于未来世护持此法门。
　　尔时无所发菩萨。即从座起。偏袒右肩右膝着地。合掌向佛而作是言。世尊。我当能于未来世护持此法门。世尊。若菩萨有所发者不能护持此法。是故我不发不起不受。于一切众生平等心。能护持此甚深无生法忍法门。我远离饮食心。不求一切供养恭敬赞叹。何以故。世尊。若依供养恭敬者。不能护持此法。世尊。于如来灭后。若有人闻此法。能受能持。能书写能读诵。书写已乃至受持经卷者。当知皆是无所发菩萨威神力故。
　　尔时世尊赞无所发菩萨言。善哉善哉。善男子。若有如是心者。是人则能护持妙法。观世音菩萨言。世尊。若人不断大悲。是人则能护持妙法。是故我今依大悲心。护持此法门。弥勒菩萨言。世尊。若人有大慈心。是人能摄受妙法。何以故。若人多嗔恚。是人不能摄受妙法。是故我依慈心流通此法门。见者爱乐菩萨言。世尊。若菩萨众生见者无厌。是人则能护持妙法。世尊。是故我于一切众生不起嗔心。护持此法门。导师菩萨言。世尊。若菩萨为一切众生起心。我拔一切众生苦。若一切众生欲聚集佛菩提。欲度一切众生。是菩萨能受持此法门。是故世尊。我为一切众生成佛菩提。世尊。我先度一切众生然后自度。而不见能度可度者。亦不见度众生法。是故世尊。我毕竟起如是心。护持此法门。文殊师利菩萨言。世尊。世间人颠倒。若人生如是心。我护持妙法即是颠倒。何以故。世尊。菩萨调柔自身寂静自身。是菩萨自调柔自寂静实法身。即是护持妙法。是故世尊。我自身柔软自身寂静自身法身。即护持妙法。尔时世尊赞彼护持妙法菩萨言。善哉善哉。善男子。汝真是大士。汝今能安乐一切众生故。护持妙法。护法菩萨正应如是。何以故。此是诸菩萨最妙胜业。所谓护持妙法。善男子。是诸法相应法集法门。若菩萨受持读诵修行。是菩萨于诸佛所得光明现前。一切诸佛身不生不灭。于法中得大光明现前。知一切法非作非有为。于僧中得光明现前。如来弟子僧。无我无我所。于菩萨修持戒得光明现前。菩萨于诸学中大悲为根本。得乐说光明现前。一切语言乐说以无生为体。善男子。是法门多行于娑伽罗龙王世界。多行帝释住处。多行于阿那波达多龙王住处。然后行于阎浮提中。虽行阎浮提。常于诸佛所护众生中行。于直心不谄曲心众生中行。于能信深法者。常在如是众生心手中行。如来说此法门时。无所发菩萨。奋迅慧菩萨。及彼诸菩萨摩诃萨。及大声闻。天龙夜叉乾闼婆阿修罗迦楼罗紧那罗摩睺罗伽人非人等。一切大众闻说此法门。欢喜奉行。

 
