佛说内藏百宝经一卷


大乘单译经
佛说内藏百宝经一卷
后汉月支三藏支娄迦谶译


　　

佛说内藏百宝经
　　佛在罗阅只耆阇崛山中。时有万二千比丘僧。菩萨七万二千人共坐。文殊师利菩萨从坐起前白佛。今菩萨大会欲从佛闻沤和拘舍罗所入事。菩萨何因缘分别知内外事。佛语文殊师利菩萨。听我所说。随世间习俗而入教。佛智不可量经法不计。诸阿罗汉辟支佛所不能知。何况世间人当所闻知。世间人所行皆着。佛所行无所著。独佛佛能相知。如佛经法所言。如佛身内外心智慧。
　　佛何缘现世间。何因当别知。虽在世间皆不着。悉为世间作明。
　　身所行口所言心所念。随世间习俗而入。行内事行。诸佛法所行无能过者。佛所行无有能逮者。随世间习俗而入。无有能知者。
　　佛用哀十方人故悉现明。随世间所喜为说经法。
　　菩萨不从父母遘精而生。其身化作。譬如幻示现父母。随世间习俗而入。示现如是。
　　佛光焰不可计照明十方。随世间习俗而入。示现七尺光明。
　　佛未尝持足蹈地。文相反现地。随世间习俗而入。示现如是。
　　佛从数千万亿阿僧祇劫以来。成就般若波罗蜜。随世间习俗而入。示现小儿。
　　佛照明十方人于淫瞑中。随世间习俗而入。亦复现妻子。
　　菩萨生堕地时自说言。天上天下无过我者。我当过度十方人。随世间习俗而入。亦复问。太子阎浮提坐树下时。从是起去勤苦六年。随世间习俗而入。示现人勤苦如是。
　　佛道欲成时于树下独坐。随世间习俗而入。放光使魔知之。
　　佛智慧以成悉等无有能过者。随世间习俗而入。得佛坐安隐。示现世间如是。
　　虽得佛用哀十方人故。当为说经度脱之。释梵从佛求哀。为人故使佛说经。随世间习俗而入。示现如是。
　　佛智慧无有能增减者。随世间习俗而入。示现智慧多少如是。
　　佛亦无所从来。去亦无所至。住如本无。随世间习俗而入。呼佛为出入。示现如是。
　　佛无入所适住。譬如空亦无所适住。随世间习俗而入。呼佛为住。示现如是。佛足譬如莲花不受尘垢。佛洗足随世间习俗而入。示现如是。
　　佛身如金不受尘垢佛现入浴。随世间习俗而入。示现如是。
　　佛口中本净洁譬如郁金之香。佛反以杨枝漱口。随世间习俗而入。示现如是。
　　佛未尝有饥时。用哀十方人故为现饥。随世间习俗而入。示现如是。
　　佛身如金刚净洁无瑕秽无清便。现人大小清便。随世间习俗而入。示现如是。
　　佛身无有衰老时但有众德。而现身衰老。随世间习俗而入。示现如是。
　　佛身未尝有病。而现病呼医服药。与药者得福无量。随世间习俗而入。示现如是。
　　佛力不可当持一指动十方佛刹。现人羸瘦疲极。随世间习俗而入。示现如是。
　　佛一念顷能飞至无央数佛刹而现疲极。随世间习俗而入。示现如是。
　　佛身如幻以经法名为身。现人恶露身。随世间习俗而入。示现如是。
　　佛本无所有。随世间所喜乐现所有。随世间习俗而入。示现如是。
　　佛身力不可计。终无坐起行步卧出。现人坐起行步卧出。随世间习俗而入。示现如是。
　　佛身终不以寒温动。随得寒温阴凉。随世间习俗而入。示现如是。
　　佛如空现人常着衣无有解时。譬如梵天人常着衣。随世间习俗而入。示现如是。
　　佛头未尝堕发法但示人。亦无有见持剃刀去者。随世间习俗而入。示现如是。
　　佛无坐时。现人勤苦于石上坐。随世间习俗而入。示现如是。
　　佛咽喉有滋味之相。未尝有饥时。用哀十方人故。有人施与粗恶悉为受。随世间习俗而入。示现如是。
　　佛功德之福不可尽。亦无有能过者。佛入城分卫得空钵出。随世间习俗而入。示现如是。
　　佛功德福不可尽。欲得天上天下名好衣悉可得。故着补纳之衣。随世间习俗而入。示现如是。
　　佛欲得舍宅床卧具天上天下珍宝殿舍悉可得。现世间人暴露精思草蓐上坐。随世间习俗而入。示现如是。佛持威神吹海水悉令枯竭。见天雨持伞盖。随世间习俗而入。示现如是。
　　佛一念顷能使数千万亿魔不知佛处。现人为魔所娆。随世间习俗而入。示现如是。
　　佛悉晓了十方不可计诸佛所有经法。示现人反覆问。随世间习俗而入。示现如是。
　　佛用哀十方故出现世间欲教度。复现人供养得福无量。随世间习俗而入。示现如是。
　　佛无本随世间所喜色。现身如是本一。随世间习俗而入。示现如是。
　　合聚十方雷电之声共作一声。不能动佛一毛。现入禅三昧当于无声处。随世间习俗而入。示现如是。
　　诸经法本无名。佛示人诸经法无央数。随世间习俗而入。示现如是。
　　佛想计本悉断常不离三昧。现人为说若干种经法。随世间习俗而入。示现如是。
　　佛前身所作善恶。不可前身得会当后身。得佛示人自作自得。随世间习俗而入。示现如是。
　　佛知世间本无人。诸所有本无形。佛现度脱无央数人。随世间习俗而入。示现如是。
　　佛知诸经法本空本亦无所有。现人有更死生。随世间习俗而入。示现如是。本无今世后世之事。佛现人有今世后世之事。随世间习俗而入。示现如是。五阴六衰四大合为一本无有。佛示现人欲界色界无思想界。随世间习俗而入。示现如是。
　　本无过去当来今现在人。佛现死生五道中人。随世间习俗而入。示现如是。佛为悉示愚痴皆尽。现人本布施。随世间习俗而入。示现如是。
　　过去当来今现在经法佛悉知其本。佛示人可说有不可说。随世间习俗而入。示现如是。
　　佛知诸经本末一切皆深。佛分别各自说其事。随世间习俗而入。示现如是。
　　佛所语无有异说。四谛法随人所解而说。随世间习俗而入。示现如是。
　　诸比丘僧难可败坏。正使数千亿万魔来。及诸恶不能破坏比丘僧。佛现人破坏比丘僧。随世间习俗而入示现如是。
　　经法本无从谁学亦莫不学者。佛现人经法是受戒。是不受戒。随世间习俗而入。示现如是。
　　空空亦无系。亦无脱世间。佛示人度脱。随世间习俗而入。示现如是。
　　佛般泥洹无所向。阿罗汉般泥洹无所向。佛说法示人。随世间习俗而入。示现如是。
　　佛说无所生无所灭。是为要亦无所得。亦无所失。随世间习俗而入。示现如是。
　　佛说泥洹。譬如灯灭无形。但有字耳。经法无有能坏者。随世间习俗而入。示现如是。
　　佛悉知诸经法本无形。佛现人说经法甚众多。随世间习俗而入。示现如是。
　　诸佛心皆无所挂碍。未尝离三昧时。现人生念。随世间习俗而入。示现如是。
　　佛诸恶悉尽但有诸功德具足。佛现人诸恶未尽。随世间习俗而入。示现如是。
　　佛身行口言心念。当与智慧俱是为本。佛现人使比丘说经自复欲闻。随世间习俗而入。示现如是。
　　佛智慧所解无有竭底。过去当来今现在本空。佛现人说经法随其所喜各各为说。随世间习俗而入。示现如是。
　　诸佛合一身以经法为身。佛现为人说经法。随世间习俗而入。示现如是。
　　佛辟支佛阿罗汉未得道人。现死生得泥洹。随世间习俗而入。示现如是。
　　佛现为罗汉说经法悉具足。虽知其具足不及萨云若。随世间习俗而入。示现如是。
　　佛智慧无有能过者。悉知无有过去当来今现在。佛现所因缘说经法。随世间习俗而入。示现如是。
　　中有欲知佛及了佛法者。经本端界悉入。是人为晓了佛。随世间习俗而入。示现如是。
　　菩萨亦不入母腹中。亦不从母腹中出。何以故。经法本界无所不入。菩萨现人入母腹中。随世间习俗而入。示现如是。
　　无所从生法乐诸经法。亦无所从生。菩萨现人初生时。随世间习俗而入。示现如是。
　　菩萨母腹空定。含受一佛境界。菩萨各各现人因缘生。随世间习俗而入。示现如是。
　　佛化分身在无央数。不可复计佛刹悉遍至。佛身亦不增亦不减。随世间习俗而入。示现如是。
　　菩萨常现生无有绝时。常本无而住不勤苦。随世间习俗而入。示现如是。
　　佛智慧功德威神不可复计。佛现人限长短使人知之。随世间习俗而入。示现如是。
　　经法本界无有能过者。过去当来今现在皆空故。佛现人尊经法。随世间习俗而入。示现如是。
　　本无所生无所灭经本界悉入。佛现人境界坏败时。随世间习俗而入。示现如是。
　　经法本无所从生无形而住。佛现经法。随世间习俗而入。示现如是。
　　观本无亦无所见亦无所视。佛视人悉见悉了悉知。随世间习俗而入。示现如是。
　　诸经法无有作者。亦无所出生。佛现人经法本无所出生。随世间习俗而入。示现如是。
　　泥洹及空无有形声。亦无有名。佛现四大及形声。随世间习俗而入。示现如是。
　　佛力无有双比。不可复计。亦无减尽时。现人衰老求人给使。随世间习俗而入。示现如是。
　　佛慈哀悉遍等。终无有厄难穷极时。佛现痴人不当与从事。随世间习俗而入。示现如是。
　　佛诸功德成就悉具足。佛现功德少所。随世间习俗而入。示现如是。
　　无所从生本从中亦无所出生。佛现三门者。随世间习俗而入。示现如是。
　　佛现本末无所挂碍。功德福无有能过者。佛现人有施与者不斯受趣足而已。示不贪。随世间习俗而入。示现如是。
　　人有至诚善意念佛者。佛即为现佛亦无处所。佛现身行菩萨道者。随世间习俗而入。示现如是。
　　佛度脱不可复计阿僧祇人为不度一人。何以故。本无故。随世间习俗而入。示现如是。
　　佛珍宝内藏经。人有闻者无有不得安隐。度数千万亿劫无数如是。菩萨世世所行用十方人故。菩萨世世行经戒未曾有犯时。用是得佛智慧。有应是行得佛疾。菩萨行慈哀有益十方。无极有作是行者得佛疾。何人闻是不奉行者佛威神巍巍。其有闻经法莫不过度。佛说经已。文殊师利菩萨及诸菩萨等。皆欢喜前为佛作礼而去。

 
