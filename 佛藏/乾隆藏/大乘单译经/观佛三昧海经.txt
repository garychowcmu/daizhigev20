观佛三昧海经十卷


大乘单译经
观佛三昧海经十卷
东晋天竺三藏法师佛陀跋陀罗译


　　

观佛三昧海经卷第一
六譬品第一
　　如是我闻。一时佛住迦毗罗城尼拘楼陀精舍。尔时释摩男。请佛及僧供养三月。七月十五日僧自恣竟。尔时父王阅头檀。佛夷母憍昙弥。来诣僧房供养众僧。礼拜既毕奉上杨枝及澡豆已。呼阿难言。吾今欲往至世尊所。为可尔不。尔时阿难即宣此言。以白世尊。佛告阿难。父王来者必问妙法。汝行遍告诸比丘僧。及往林中命摩诃迦叶。舍利弗。目揵连。迦栴延。阿那律等。弥勒菩萨。跋陀婆罗十六贤士。一时来会。如此音声遍至诸方。尔时天主夜叉主。乾闼婆主阿修罗主。迦楼罗主紧那罗主。摩睺罗伽主龙主等及诸眷属。皆悉已集。尔时父王及释摩男。三亿诸释入佛精舍。当入之时见佛精舍如颇梨山。为佛作礼。未举头顷。即见佛前有大莲华众宝所成。于莲华上有大光台。父王见已心生欢喜叹未曾有。绕佛三匝却坐一面。是时父王即从坐起白佛言。世尊。佛是吾子吾是佛父。今我在世见佛色身。但见其外不睹其内。悉达在宫相师皆见三十二相。今者成佛光明益显。过踰昔日百千万倍。佛涅槃后后世众生。当云何观佛身色相。如佛光明常行尺度。惟愿天尊今当为我及后众生分别解说。
　　尔时世尊入遍净色身三昧。从三昧起即便微笑。诸佛笑法有五色光。时五色光化五百色。从佛口出照父王顶。从父王顶照光明台。从光明台照于精舍。遍娑婆界还入佛顶。尔时世尊告父王言。谛听谛听善思念之。如来当说来世众生得见佛法。父王白佛。唯然世尊。我今愿听。佛告父王。阎浮提中有师子王。名毗摩罗。其师子法。满四十年牝牡乃会。一交会已跳踉鸣吼。婉转自扑体无损伤其师子子在胎之时。如父兽王等无有异。大王当知。欲使胎中便能鸣吼飞落走伏。未有斯事。父王白佛。兽王之子在母胎时。头目牙爪与父相似。佛告大王。与父无异。但其力能不及其父百千万倍。佛告父王。如是如是。未来世中。诸善男子善女人等及与一切。若能至心系念在内。端坐正受观佛色身。当知是人心如佛心与佛无异。虽在烦恼。不为诸恶之所覆蔽。于未来世雨大法雨。
　　复次父王。譬如伊兰俱与栴檀。生末利山。牛头栴檀生伊兰丛中。未及长大。在地下时芽茎枝叶。如阎浮提竹笋。众人不知。言此山中纯是伊兰无有栴檀。而伊兰臭。臭若膖尸薰四十由旬。其华红色甚可爱乐。若有食者发狂而死。牛头栴檀虽生此林未成就故。不能发香。仲秋月满卒从地出成栴檀树。众人皆闻牛头栴檀上妙之香。永无伊兰臭恶之气。佛告父王。念佛之心亦复如是。以是心故能得三种菩提之根。
　　复次父王。阎浮提中及四天下。有金翅鸟。名正音迦楼罗王。于诸鸟中快得自在。此鸟业报应食诸龙。于阎浮提日食一龙王及五百小龙。明日复于弗婆提。食一龙王及五百小龙。第三日复于瞿耶尼。食一龙王及五百小龙。第四日复于郁单越。食一龙王及五百小龙。周而复始经八千岁。此鸟尔时死相已现。诸龙吐毒无由得食。彼鸟饥逼周慞求食了不能得。游巡诸山永不得安。至金刚山然后暂住。从金刚山直下至大水际。从大水际至风轮际。为风所吹还至金刚山。如是七返然后命终。其命终已以其毒故。令十宝山同时火起。尔时难陀龙王惧烧此山。即大降雨澍如车轴。鸟肉散尽惟有心在。其心直下如前七返。然后还住金刚山顶。难陀龙王取此鸟心以为明珠。转轮王得为如意珠。佛告父王。诸善男子及善女人。若念佛者其心亦尔。复次大王。雪山有树名殃伽陀。其果甚大其核甚小。推其本末从香山来。以风力故得至雪山。孟冬盛寒罗刹夜叉。在山曲中屏[山　　畏]之处。粪秽不净盈流于地。猛风吹雪以覆其上。渐渐成堑五十由旬。因粪力故此果得生根茎枝叶华实滋茂。春阳三月八方同时皆悉风起。消融冰雪唯果树在。其果形色。阎浮提果无以为譬。其形团圆满半由旬。婆罗门食即得仙道五通具足。寿命一劫不老不死。凡夫食之向须陀洹。阿那含食成阿罗汉。三明六通罔不悉备。有人持种至阎浮提粪壤之地。然后乃生。高一多罗树树名拘律陀果名多勒。如五斗瓶。阎浮提人有食之者。能除热病。佛告大王。诸善男子及善女人。正念思惟诸佛境界。亦复如是。
　　复次大王。如帝释树生欢喜园。名波利质多罗。天女见之身心喜悦不自胜持。帝释见之即生欲想。八万四千诸婇女等即得乐觉。此树生时曲枝在地。即于地下华敷成果。其果金色光明赫奕。且其华叶终不萎落。十色具足开现光明有诸乐音。至秋八月从地踊出。高三百四十五万由旬。诸天见之喜悦非恒。佛告大王。观佛三昧在烦恼地。亦复如是其出生时。如彼宝树严显可观。
　　复次大王如劫初时。火起一劫。雨起一劫。风起一劫。地起一劫。地劫成时。光音诸天飞行世间在水澡浴。以澡浴故四大精气即入身中。身触乐故精流水中。八风吹去堕淤泥中。自然成卵。经八千岁其卵乃开生一女人。其形青黑犹如淤泥。有九百九十九头。头有千眼。九百九十九口。一口四牙。牙上出火状如霹雳二十四手。手中皆捉一切武器。其身高大如须弥山。入大海中拍水自乐。有旋岚风吹大海水。水精入体即便怀妊。经八千岁然后生男。其儿身体高大四倍倍胜于母。儿有九头头有千眼。口中出火。有九百九十九手八脚海中出声。号毗摩质多罗阿修罗王。此鬼食法。惟啖淤泥及蕖藕根。其儿长大。见于诸天婇女围绕。即白母言。人皆伉俪。我何独无。其母告曰。香山有神名乾闼婆。其神有女。容姿美妙色踰白玉。身诸毛孔出妙音声。甚适我意今为汝娉。适汝愿不。阿修罗言。善哉善哉。愿母往求。尔时其母行诣香山。到香山已告彼乐神。我有一子威力自在。于四天下而无等伦。汝有令女可适吾子。其女闻已。愿乐随从适阿修罗。时阿修罗纳彼女已。心意泰然与女成礼。未久之间即便怀妊。经八千岁乃生一女。其女仪容端正挺特。天上天下无有其比。色中上色以自庄严。面上姿媚八万四千。左边亦有八万四千。右边亦有八万四千。前亦八万四千。后亦八万四千。阿修罗见以为瑰异。如月处星甚为奇特。憍尸迦闻即遣使。下诣阿修罗而求此女。阿修罗言。汝天福德。汝能令我乘七宝宫。以女妻汝。帝释闻此心生踊跃即脱宝冠持用拟海。十善报故。令阿修罗坐胜殿上。时阿修罗踊跃欢喜以女妻之。帝释即以六种宝台。而往迎之。于宫阙中有大莲华。自然化生八万四千诸妙宝女。譬如壮士屈申臂顷。即至帝释善法堂上。尔时天宫过踰于前百千万倍。释提桓因。为其立字号曰悦意。诸天见之叹未曾有。视东忘西。视南忘北。三十二辅臣。亦见悦意身心欢喜。乃至毛发皆生悦乐。帝释若至欢喜园时。共诸彩女入池游戏。尔时悦意即生嫉妒。遣五夜叉往白父王。今此帝释不复见宠。与诸婇女自共游戏。父闻此语心生嗔恚。即兴四兵往攻帝释。立大海水踞须弥顶。九百九十九手。同时俱作撼喜见城。摇须弥山。四大海水一时波动。释提桓因惊怖惶惧。靡知所趣。时宫有神。白天王言。莫大惊怖。过去佛说般若波罗蜜。王当诵持鬼兵自碎。是时帝释坐善法堂。烧众名香发大誓愿。般若波罗蜜是大明咒。是无上咒。无等等咒。审实不虚。我持此法当成佛道。令阿修罗自然退散。作是语时。于虚空中有四刀轮帝释功德故自然而下。当阿修罗上。时阿修罗耳鼻手足一时尽落。令大海水赤如绛汁。时阿修罗即便惊怖。遁走无处入藕丝孔。彼以贪欲嗔恚愚痴鬼幻力故。尚能如是。岂况佛法不可思议。佛告大王。诸善男子及善女人。系心思惟诸佛境界。亦能安住诸三昧海。其人功德不可称计。譬如诸佛等无有异。
序观地品第二
　　云何名为观诸佛境界。诸佛如来出现于世。有二种法以自庄严。何等为二。一者先说十二部经。令诸众生读诵通利。如是种种名为法施。二者以妙色身。示阎浮提及十方界。令诸众生见佛色身具足庄严。三十二相八十种随形好。无缺减相。心生欢喜。观如是相因何而得。皆由前世百千苦行。修诸波罗蜜及助道法而生此相。
　　佛告父王。若有众生欲念佛者。欲观佛者。欲见佛者。分别相好者。识佛光明者。知佛身内者。学观佛心者。学观佛顶者学观佛足下千辐相轮者。欲知佛生时相者。欲知佛纳妃时者。欲知佛出家时者。欲知佛苦行时者。欲知佛降魔时者。欲知佛得阿耨多罗三藐三菩提时者。欲知如来转法轮时相者。欲知如来宝马藏相者。欲知如来升忉利天为母摩耶夫人说法时相者。欲知如来下忉利天时相者。欲知如来行住坐卧四威仪中光明相者。欲知如来诣拘尸那降度力士相者。欲知如来伏旷野鬼神毛孔光明相者。
　　佛告父王。佛涅槃后。若四部众及诸天龙夜叉等。欲系念者。欲思惟者。欲行禅者。欲得三昧正受者。佛告父王。云何名系念。自有众生乐观如来具足身相。自有众生乐观如来诸相好中一一相好者。自有众生乐观如来随顺相好。自有众生乐观如来逆相好者。自有众生乐观如来光明者。自有众生乐观如来行者。自有众生乐观如来住者。自有众生乐观如来坐者。自有众生乐观如来卧者。自有众生乐观如来乞食者。自有众生乐观如来初生者。自有众生乐观如来纳妃时者。自有众生乐观如来出家时者。自有众生乐观如来苦行时者。自有众生乐观如来降魔时者。自有众生乐观如来成佛时者。自有众生乐观如来转法轮时者。自有众生乐观如来升忉利天为母说法时者。自有众生乐观如来降伏旷野鬼神者。自有众生乐观如来于那干诃罗降伏诸龙留影时者。自有众生乐观如来在拘尸那城。降伏六师尼提贱人及诸恶律仪殷重邪见人者。如是父王。我涅槃后诸众生等。业行若干。意想若干。所识不同。随彼众生心想所见。应当次第教其系念。如我住世不须系念。譬如日出冥者皆明。惟无目者而无所睹未来世中诸弟子等应修三法。何等为三。一者诵修多罗甚深经典。二者净持禁戒威仪无犯。三者系念思惟心不散乱。云何名系念。或有欲系心观于佛顶上者。或有欲系心观佛毛发者。或有欲系心观佛发际者。或有欲系心观佛额广平正相者。或有欲系心观佛眉间白毫相者。或有欲系心观佛眉者。或有欲系心观佛牛王眼相者。或有欲系心观佛修直鼻相者。或有欲系心观佛鹰王嘴相者。自有众生乐观如来髭鬓如蝌斗形流出光明者。自有众生乐观如来唇上齶际者。自有众生乐观如来唇色赤好如频婆果者。自有众生乐观如来下唇如钵头摩华茎者。其色红赤上入频婆果色中者。自有众生乐观如来口四十齿相者。自有众生乐观如来齿白齐密相者。自有众生乐观如来齿上印文相者。自有众生乐观如来齿画界者。自有众生乐观如来上齶相者。八万四千画了了分明。自有众生乐观如来下龂如优昙钵华茎色者。自有众生乐观如来咽喉如琉璃筒。状如累莲华相者。自有众生乐观如来广长舌相莲华叶形。上色五画五彩分明。舌下十脉众光流出。舌相广长遍覆其面者。自有众生乐观如来咽喉节中有三相者。自有众生乐观如来咽膺相如金翅鸟眼者。自有众生乐观如来头相者。自有众生乐观如来八万四千发相者。自有众生乐观如来毛右旋者。自有众生乐观如来一一孔一毛旋生者。自有众生乐观如来头皮者。自有众生乐观如来肉髻骨者。自有众生乐观如来脑者。自有众生乐观如来耳普垂睡者。自有众生乐观如来耳轮郭相者。自有众生乐观如来耳旋生七毛相者。自有众生乐观如来缺盆骨满相。于彼相中旋生光台者。自有众生乐观如来腋下满相。于其相中悬生五珠。如摩尼珠上跓佛腋者。自有众生乐观如来臂佣纤圆如象王鼻者。自有众生乐观如来肘骨如龙王发婉转相着。文彩不坏。节头槃龙不见其迹。手指参差不失其所。于指节端十二轮现。自有众生乐观如来赤铜爪。其爪八色了了分明。自有众生乐观如来合曼掌相。张时则见[僉　　殳]指不见。如真珠网了了分明。胜阎浮檀金百千万倍。其色明达过于眼界。于十指端各生卍字。卍字点间有千辐轮。众相具足如和合百千莲华。自有众生乐观如来掌文间成如自在天宫。其掌平正人天无类。当于掌中生千辐相。于十方面开摩尼光。于其轮下有十种画。一一画如自在天眼清白分明。然后入掌相中。自有众生乐观如来毛背毛上向靡。如绀琉璃。流出五色光入网曼中者。自有众生乐观如来手足柔软如天劫贝。自有众生乐观如来手内外握自有众生乐观如来胸德字万印相。三摩尼光相者。自有众生乐观如来脐如毗楞伽宝珠。自有众生乐观如来胁助。大小正等婉转相着。自有众生乐观如来诸骨支节。槃龙相结其间密致者。自有众生乐观如来钩锁骨卷舒自在不相妨碍。自有众生乐观如来骨色鲜白。颇梨雪山不得为譬。上有红光间错成文。凝液如脂。自有众生乐观如来伊尼鹿王[跳-兆+專]相者。自有众生乐观如来踝相者。自有众生乐观如来足趺平正相者。自有众生乐观如来足趺上色。阎浮檀金色。毛上向靡。足指网间如罗文彩。于其文间众彩玄黄。不可具名。自有众生乐观如来赤铜爪相。于其爪端有五师子口。自有众生乐观如来脚指端蠡文相。如毗纽羯磨天所画之印。自有众生乐观如来足下平满不容一毛。足下千辐轮相。毂辋具足鱼鳞相次。金刚杵相者。足跟亦有梵王顶相。众蠡不异。如是名乐顺观者。自有众生乐逆观者。从足下千辐轮相。从下观至足指上。一一相一一好一一色。从下至上了了逆观。是名逆观法。自有众生乐观如来金色。佛生阎浮提故作色中上色。如百千日耀紫金山不可得具见。自有众生乐观如来巨身丈六者。自有众生乐观如来圆光一寻者。自有众生乐观如来举身光明者。自有众生乐观如来说法时瑞应相者。自有众生乐观如来脐。上向相下向相者。
观相品第三之一
　　佛告父王。云何名观如来顶。如来顶骨团圆犹如合卷。其色正白。若见薄皮则为红色。或见厚皮则金刚色。发际金色。脑颇梨色。有十四脉众画具足。亦十四光其光如脉分明了了。于脑脉中旋生诸光上冲头骨。从头骨出乃至发际。有十四色围绕众发。发下金色亦生众光。入十四色中。是名如来生王宫中顶脑肉髻。惟其顶上五大梵相生。时摩耶及佛姨母皆悉不见。其五梵相开现光明至于梵世。复过上方无量世界。化成宫台。诸佛境界。十地菩萨之所不见。今为父王说生顶相。若有闻者应当思惟佛胜顶相。其相光明。如三千界大地微尘。不可具说。后世众生若闻是语。思是相者心无悔恨。如见世尊顶胜相光。闭目得见。以心想力了了分明如佛在世。虽观是相不得众多。从一事起复想一事。想一事已复想一事。逆顺反覆经十六反。如是心相极令明利。然后住心系念一处。如是渐渐举舌向齶令舌政住。经二七日。然后身心可得安隐。复当系心还观佛顶。观佛顶法先随毛孔入。
　　佛告父王。及敕阿难。谛听谛听善思念之。如来今者头上有八万四千毛。皆两向靡右旋而生。分齐分明四抓分明。一一毛孔旋生五光。入前十四色光中。昔我在宫乳母为我沐头。时大爱道来至我所。悉达生时多诸奇特。人若问我汝子之发为长几许。我云何答。今当量发知其尺度。即敕我申发。母以尺量。长一丈二尺五寸。放已右旋还成蠡文。欲纳妃时复更沭头。母复敕言。前者量发。正长一丈二尺五寸。今当更量。即申量之。长一丈三尺五寸。我出家时天神捧去。亦长丈三尺五寸。今者父王。欲看发相不。父王白言。唯然天尊。乐见佛发。如来即以手申其发。从尼拘楼陀精舍。至父王宫。如绀琉璃。绕城七匝。于佛发中大众皆见若干色光。不可具说。是一一光普照一切。作绀琉璃色。于琉璃色中有诸化佛不可称数。现是相已敛发卷光。右旋婉转还住佛顶即成蠡文。是名如来真实发相。若有比丘及比丘尼。诸优婆塞优婆夷等。欲观佛发当作是观。不得他观。若他观者名为邪观。名为狂乱。名为失心。名为邪见。名颠倒心。设得定者无有是处。如是父王。佛真发相事实如此。观发相已。次观发际。如赤真珠色。婉转下垂。有五千光间错分明。皆上向靡围绕诸发。从顶上出绕顶五匝如天画师所作画法。团圆正等细如一丝。于其丝间生诸化佛。有化菩萨以为眷属。诸天八部一切色象亦于中现。色如日轮不可具见。是名观佛发际。如此观者名为正观。若异观者名为邪观。佛告父王此名如来发际实观。
　　云何观如来额广平正相。额广平正相中有三相。一者所谓白毛相。佛初生时。王与夫人将太子诣阿私陀仙。令相太子。仙人披氎。初见太子眉间白毛旋生。于白毛边有诸轮郭。随白毛旋。相师舒毛见毛长大。即取尺度量其长短。足满五尺如琉璃筒。放已右旋如颇梨珠。显现无量百千色光。是名菩萨初生时白毫相光。至年八岁。姨母复观悉达年大。其眉间毛亦随年长。今试看之。即舒白毛见毛正直如白琉璃筒。于其毛端出五色光明还入毛孔。母甚怜念情无已已。告语诸人。我子毛相乃至如此。诸人见已。如前右旋甚可爱念。是名菩萨童子时白毫毛相。
　　云何名菩萨纳妃时白毫毛相。耶输陀罗父。自遣相师来相太子。见三十二相炳然如画。惟于白毛其心不了。相师即言。地天太子。其余众相同金轮王。唯此白毛流出众光非我所明。今欲舒看为可尔不。太子告言。随汝所欲。尔时相师以手申毛。其毛流出如牛王乳射相师眼。其眼明净。即于毛中见百千转轮圣王七宝千子皆悉具足。相师惊愕白言。地天太子。我申白毛欲观长短。不知何意。如牛王乳来射我眼。为是实见。为是梦见。为是狂乱。今者悉忘。太子相好一切都尽。惟见百千转轮圣王七宝千子。及四种兵从四面起。我心欢喜。如婆罗门得梵世乐。语已放毛。右旋婉转还复本处。尔时相师名牢度跋多。见此事已。五体投地礼于太子。太子众相不可具见。如我相法。见一相者王四天下快得自在。今太子相如摩醯首罗。自在神力不可记录。当云何知。太子告言。吾不达此。汝自归家往白汝王。尔时相师即还本国。以如上事具向王说。王闻是语驾乘名象导从百千。诣迦毗罗城。到净饭王宫。以水澡太子手。持女上之。因为作礼。地天太子。愿受我女可备洒扫。相师所见上妙毛相。我今欲见。为可尔不。太子告言。随意看之。尔时耶输陀罗父。以手申太子白毛。见其白毛。如颇梨憧。节节相当。于众节间。见有无量百千梵王释提桓因诸胜天子与宫殿俱。了了而见。如于明镜自观面像。见已欢喜。寻复放舍。如前右旋还住眉间。光明赫奕四面布散。入轮郭中不可悉说。是名菩萨纳妃时白毫相。佛告父王。佛涅槃后四部之众。其欲观菩萨为童子时及纳妃时白毫相者。当作是观。如此观者是名正观。若异观者是名邪观。
　　佛告父王。云何名如来出家时白毫相。我欲出家时。父王及母遣诸婇女。常以卫护。门施关键开阖有声。如师子吼。于窗牖间密悬诸铃。金锁相钩。龙鬼夜叉无从得入。尔时四天王。于虚空中遥发声言。地天太子日时已至。宜当学道。我今欲往供养太子。恐殿有声无缘得入。尔时太子以手申毛。至四天王所。色如天缯柔软可爱。时四天王见心甚爱敬。以爱敬故。即于毛中见化菩萨。结加趺坐形如太子。一一菩萨。复有无量诸大菩萨。共为眷属。此相现时。无量诸天龙夜叉等。俱时得入。敕语车匿。汝往后厩被揵陟来。车匿白言。今此地中若举足时。此地振吼如大象声。云何得往。尔时太子复申白毛令车匿见。犹如莲华叶叶相次其白如雪。车匿见已心眼即开。于其叶间见化菩萨结加趺坐。犹如微尘不可称数。是诸化人眉间白毛亦复如是。尔时车匿见宫中地如颇梨色。表里坚实犹如金刚。蹑足无声。疾至后厩被马金鞍牵至殿前。车匿白太子言。诸天颙颙合掌叉手。住在空中。同声赞叹出家功德。太子宜时速疾乘马。尔时太子复舒白毛持拟诸女。令诸侍女身心悦乐。犹如比丘得第三禅。尔时此毛婉转右旋还入眉间。诸天复见太子眉间有百千光。譬如乳河周流一切。于乳河中有化菩萨。乘化莲华。皆共赞叹出家功德。一一化菩萨。眉间乳河流出光明亦复如是。佛告父王。是名菩萨出家时白毛相种种瑞应。若佛灭后诸四部众。欲观如来出家时白毛相者。当作是观。若异观者是名邪观。
　　佛告父王。云何名苦行时白毫毛相。如我踰出宫城已。去伽耶城不远。诣阿输陀树。吉安天子等百千天子。皆作是念。菩萨若于此坐必须坐具。我今应当献于天草。即把天草清净柔软。名曰吉祥。菩萨受已铺地而坐。是时诸天谛观菩萨身相可爱。复见白毛围如三寸。右旋婉转有百千色。流入诸相。是诸天子观白毫时。各作是念。菩萨今者惟受我草不受汝草。时白毛中。有万亿菩萨结加趺坐。各取其草坐此树下。一一天子。各见白毫中有如此相。是时吉安天子。而赞叹言。善哉胜士。修大慈悲。慈悲力故得大人相。于其相中无量变现。能满诸天一切善愿。不生诤讼起菩提心。释梵诸天。见于菩萨坐此树下。各献甘露持用供养。菩萨是时。为欲降伏彼六师故不受彼供。天令左右自生麻米。菩萨不食。诸天皆曰。此善男子。不食多日。气力惙然余命无几。云何当能成办菩提。菩萨是时入灭意三昧。三昧境界名寂诸根。诸天啼泣泪下如雨。劝请菩萨当起饮食。作是请时。声遍三千大千世界。菩萨不觉。有一天子名曰悦意。见地生草穿菩萨肉上生至肘。告诸天曰。奇哉男子。苦行乃尔。不食多时。唤声不闻。草生不觉。即以右手申其白毛。其毛端直。正长一丈四尺五寸。如天白宝中外俱空。天见毛内有百亿光。其光微妙不可具宣。于其光中现化菩萨。皆修苦行如此不异。菩萨不小毛亦不大。诸天见已叹未曾有。即放白毛右旋婉转。与光明俱还复本处。尔时诸天谛观白毛目不暂舍。见白毛中下生五筒。从面门入。流注甘露滴滴不绝。从舌根上流入于身。表里清彻如琉璃山。百千万亿诸大菩萨。于己身内现。诸天见已合掌欢喜。前言愚痴。言此大人命不云远。今见是相。必当成佛了了无疑。无上慧日照世不久。作是语已绕百千匝各还宫殿。如此音声闻六欲天。佛告父王。佛灭度后若四部众。欲观如来苦行时白毫相者。当作是观如此观者是名正观。若异观者名为邪观。
观佛三昧海经卷第二
观相品第三之二
　　佛告父王。云何名菩萨降魔时白毫相光。魔王波旬。遥以天眼观阎浮提。见释迦子弃国如唾。坐道树下肌骨枯槁。形体羸瘠如久病人。唯有金色光明益显其眼陷黑如井底星。骨节相跓失蟠龙文。波旬喜曰。瞿昙体羸骨如腐草。虽有光色余命无几曼道未成。宜往败之。嗔目大怒敕诸夜叉速集军众。吾今欲行下阎浮提往征瞿昙。是时魔子名萨多罗。长跪白父。净饭王子其生之时。万神侍御光彻众天。其人慈悲普覆一切。今为群生坐于道树。父王云何。兴恶逆意。魔即怒曰。汝幼无知。乃言瞿昙有胜道德。瞿昙身羸如枯骨人。竟何所能而言慈悲。子复白言。瞿昙体羸不食故尔。观其光色如金。刚山紫焰流出。恬坐六年心无倾摇。观其面貌曾无畏色。唯愿大王。且住天宫不愿往攻。波旬复言。汝但默然。何须多云。时夜叉主名曰翅陀。即至魔所。头面着地为魔作礼。白言天王。何所敕令。波旬告曰。汝以我声遍敕六天。告下鬼王并诸八部及旷野鬼十八地狱阎罗王神。一切皆集往瞿昙所。是时诸鬼。犹如云起从四面集。或有诸鬼首如牛头有四十耳。于其耳中生诸铁箭。赤焰上起高一由旬。有十八角角端擎山。山上有龙衔热铁丸。复有诸鬼首如狐头有十千眼。眼睫长大如霹雳炎。项上有口口吐炽火。身上诸毛犹如剑树。复有诸鬼倒住空中有十二脚。于其足跟有千刀轮。头如太山。于其头上五百剑树。树头火起。复有诸鬼。婉转腹行负铁围山穹脊而至。复有诸鬼。一颈多头口有千舌。于其舌上生棘刺树。毛鬣上冲毛端雨血。吐刺疾走腾空而至。毗舍阇鬼发大恶声。气踊如云雨热铁丸倏忽而到。鸠槃茶鬼蹲踞土埵现其丑形。富单那鬼其形黑瘦。头戴大镬盛热铁丸。手执刀轮。左脚踏狗。右脚踏狼。奔走而至。诸罗刹王背黑如漆。胸白如月。眼如盛火。头发蓬乱如缚刺束。狗牙上出状如銏剑。手十指爪利如锋芒脚有十爪纵横如剑。以铁羁头疾走而至。旷野鬼神大将军等。一颈六头胸有六面。膝头两面举体生毛状如箭镞。奋身射人。张眼焰赤血出流下。与诸凶类疾走而到。复有诸鬼。首如虎头有十二眼。鼻如象鼻有十三鼻。左肩担山右肩负火。手捉利剑脚蹑师子。哮吼而至。复有诸鬼其身如云。霹雳火起如团云头。于团云边有百千万龙。不见其身但见吐毒。于十方面。一切恶事如云而集。鬼子母神将其诸子。各执一石壁方十里。岩崿可畏竞驰而至。复有诸鬼卷脊挟尾。以鼻嗅地鼻出诸火。火焰上化化生诸鬼。担面而走。是时魔王。顾视夜叉告令诸鬼。今者鬼兵既已云集。瞿昙善人。或能知咒。当兴四兵。以魔王珠化作四兵。象马车步列仗如林。甚可怖畏。直从空下至道树边。魔复更念。如此军众或不能淹降伏瞿昙。复脱宝冠持拟地下。其冠光明迳至下方。当阎罗王化人宫上。高声大呼告敕诸鬼。汝等狱卒及阎罗王。阿鼻地狱刀轮剑戟。火车炉炭。一切都举向阎浮提。欲灭瞿昙掷置其中。阿鼻地狱纵广正等八万由旬。七重铁城。下十八鬲。四面剑林亦十八行。东方复有十八小地狱。以为围绕。南方十八鬲以为围绕。西方十八鬲以为围绕。北方十八鬲以为围绕。地下自然有炽猛火。烧然铁城铁网俱炽一切热焰周回还旋。下过十八鬲。若有众生犯五逆者。身满其中受如此苦。昼夜不息间无空缺。劫欲尽时四门自开。诸罪人等见东门外一切剑林。如清凉林从下鬲起至第二鬲。第二鬲起至第三鬲。乃至于上走趣东门。罗刹狱卒以热铁叉逆刺其眼精。如融铜流出于地即时躄倒遍满十八鬲中。其心迷闷满一小劫。尔乃还起复向南门。如是四方如前无异。昼夜受苦迳一大劫。劫尽更生余小地狱。其余众狱形状大小受报轻重。形类好丑一切杂报。慈三昧中当复广说。时诸狱卒。城东八千。三方亦尔。一一狱卒头发如山。生刀轮剑戟。耳如驴耳有百千种。一一耳中烟焰俱起。唇口牙齿过于罗刹百千万倍。角如牛角角端生剑。五方异见。身体赤黑如癞病狗。有四百尾。于其尾头浓血沸屎。有铁嘴虫缠其身体。手捉铁叉脚下踏轮。刀轮上刺直彻心髓。驶疾如风。各以铁叉叉罪人腰。直上而走。阿鼻地狱如影随形。逐罪人来。俄顷之间到道树边。一时云集欲兴恶逆。菩萨是时俨然不动。入胜意慈。魔王诪张奋武振吼。敕诸兵众。汝等速疾逼害瞿昙。上震天雷雨热铁丸。刀轮武器更相加积交横空中。四面诸鬼同时俱作然。其火箭不近菩萨。是时菩萨。徐举右臂申眉间毛。下向用拟阿鼻地狱。令诸罪人见白毛中流出众水。澍如车轴雨大火上。大火暂灭唯烟气在。令受罪人心得小悟。自忆前世百生千生百千万生所作诸罪。诸狱卒等持大铁叉罪起举人。尽其身力不能得动。忽然自见大铁叉头如白银山。龛室千万。有白师子盘身为座。于其座上生白莲华。有妙菩萨入胜意慈。如是庄严如须弥山。放叉掷地。有七宝华生叉根下。有白色光明。照诸地狱及狱卒身。令阎罗王及诸狱卒作白银山。犹如电光暂时得见。诸受罪人。六情诸根猛火速起。节头火然筋脉生钉。暂得一起。合掌叉手向白毫相。即时心开。见白毛中人如己无异。坐莲华林。以水浇灌诸罪人顶。令心热恼暂得清凉。即皆同时称南无佛。以是因缘。受罪毕讫直生人中。诸情完具正见出家。既出家已。破二十亿洞然之结。成须陀洹。魔见是相。憔悴懊恼却卧床上。魔有三女长名悦彼。中名喜心。小名多媚。时魔三女至父王所。长跪叉手为父作礼启言。父王。今日何故愁悴乃尔。其父答言。沙门瞿昙结誓深重。今坐道树要坏我民。是故愁耳。女白父言。我能往乱。愿父莫愁。即自庄饰着杂宝冠。容媚挺特过踰魔后。百千万倍。眄目作姿现诸妖冶。璎珞晃耀光翳六天。乘羽宝车。安施宝帐垂诸天华。于华须头诸化玉女。手执乐器鼓乐弦歌声万种音凡在世人之所喜乐。一一玉女。从五百女以为侍御。缯盖幢幡如云而下。身毛孔中香烟芬馥。有百千色。玄黄昱烁甚适人目。安庠徐步至菩萨所。下车合掌礼敬菩萨。旋绕七匝。白菩萨言。太子生时。万神侍御七宝来臻何弃天位来此树下。我是天女盛美无比。颜貌红辉六天无双。今以微身奉上太子。供给左右可备洒扫。我等善能调身按摩。今欲亲附愿遂下情。太子坐树身体疲懈。宜须偃息服食甘露。即以宝器献天百味。太子寂然身心不动。以白毫拟。令天三女自见身内脓囊涕唾。九孔筋脉一切根本。大肠小肠生藏熟藏。于其中间。回伏婉转踊生诸虫。其数满足有八千户。户有九亿诸小虫等。虫游戏时走入小肠。皆有四口张口上向。大虫游戏入大肠中。从大肠出复入胃中。冷病起时胃管闭塞。虫不得入故食不消。脾肾肝肺心胆喉咙。肺腴肝鬲。如是中间复生四虫。如四蛇合。上下同时唼食诸藏。滓尽汁出。入眼为泪。入鼻为涕。聚口成唾。放口涎流。薄皮厚皮。筋髓诸脉悉生诸虫。细于秋毫数甚众多不可具说。其女见此即便呕吐从口而出。无有穷尽。即自见身。左生蛇头。右生狐头。中首狗头。头上化生九色死尸。如九相观。九相观者。一者新死相。或见死人。身体正直无所复知。想我此身亦当复尔与此无异。故曰新死相。二者青淤相。或见死人。一日至于七日。身体青膖瘀黑相。我所爱身亦当复尔与此无异。故曰青瘀相。三者脓血相。或见死人。身已烂坏血流涂漫。极为可恶不可瞻视。我所爱身亦当复尔。故曰脓血相。四者绛汁相。或见死人。身体纵横黄水流出状似绛汁。我所爱身亦当复尔。故曰绛汁相。五者食不消相。或见死人。为乌鸟所食。虫狼所啖。为蝇所蛆。其肉欲尽或半身在。我所爱身亦当复尔。故曰食不消相。六者筋缠束薪相。或见死人。皮肉已尽止有筋骨相连。譬似束薪。由是得成而不解散。我所爱身亦当复尔。故曰筋缠束薪相。七者骨节分离相。或见死人。筋已烂坏骨节纵横不在一处。我所爱身亦当复尔。故曰骨节分离相。八者烧燋可恶相。或见死人。为家火所烧。野火所焚。燋缩在地。极为可恶不可瞻视。我所爱身亦当复尔。故曰烧燋可恶相。九者故骨相。或见久昔干骨。若五十岁。至百岁二百岁三百岁时。骨还变白。日曝彻中。火从骨上焰焰而起。火烧之后风吹入地还归于土。是名略说九相。是为菩萨始在树下初开不净观门。时三魔女。自见背上。复负老母。发白面皱。唇口喎僻。手脚缭戾。颜色津黑。犹如僵尸。胸前复抱一死小儿。于六窍中流出诸脓。脓中生虫正似蛔虫。诸女见此愕然惊嗥。却行而去。低头视脐脐生六龙。龙吐水火。耳出诸风体坚如铁。自见女形。丑状鄙秽。乃当如是。于其鄙处有诸小虫。虫有四头二上二下。唼食女身。口出五毒。毒有五脉上至心下乃至咽喉。从六根中生诸脉根。九十有九。直下流注至诸虫顶。共相灌注彻诸虫心。诸女人等。从无数世造诸邪行。恶业因缘获得如是不净丑身。复有诸虫如手臂钏。团栾相持而有众口。口生五毒唼食女根。诸女人等先世之时。邪淫行故。获臭恶身以为庄严。诸女见已心极酸苦如箭入心。却行之时匍匐而去。如羸驼步。初举足时节节火起。其发黄黑如刺棘林。以自缠身。呼嗟叹息至魔王前。魔王心怒。奋剑竖色即欲直前。魔子谏曰。父王无辜。自招疮疣菩萨行净难动如地。云何可坏。作是谏时。菩萨复以白毫光拟。令魔眷属身心安乐。譬如比丘入第三禅。饿鬼见白毛。毛端皆有百千万亿诸大菩萨。是诸菩萨亦入胜意慈心三昧。各以右手将左指头。爪端生乳洒灭猛火。猛火灭已即得清凉。自然饱满身心踊悦。发菩提心。因是心故舍饿鬼苦。是诸鬼等自见其身。如似白玉。似琉璃山。似颇梨山。似黄金山。似马瑙山。身诸毛孔似真珠贯。眼目明净似明月珠。身诸烟焰如杂宝云。所执刀杖似七宝台。七宝台内重铺綩綖安置丹枕。左右自然有化梵王。见化菩萨坐于花台。各各异说诸罪人报。汝等前世坐作恶业故。获如此可恶之形说是语时。是诸鬼神有发无上菩提心者。有种声闻辟支佛因缘者。有于来世当生人天胜乐处者。是时魔王忽然还宫。白毫随从直至六天。于其中间。无数天子天女。见白毛孔通中皆空。团圆可爱如梵王幢。于其空间。有百千万恒河沙微尘诸宝莲华。一一莲华。无量无边诸妙白色以为其台。台上有化菩萨。放白毫大人相光。亦复如是。诸菩萨顶有妙莲华其华金色。过去七佛在其华上。是诸化佛。自说名字与修多罗。等无差别。复有诸天宿善根者。见化菩萨一毛孔中生一菩萨。菩萨顶上皆有化佛。如前不异。时诸化佛眉间出华百宝庄严诸天世间无色可比。有化光台。台上化佛如前不异。诸化菩萨身毛孔中。化出一切十方众生所希见事。化人足下有化光台。生诸天宫。胜过六欲魔王宫殿。亦胜大梵俨身之宫。诸梵顶相从化菩萨足辋间生。如是白毛上至无色。遍照一切无量无边诸天世界。皆如白宝颇梨明镜。诸天见此胜瑞相已。不乐天乐发菩提心。魔王八万四千天女。视波旬身状如死狗。亦似燋木。但瞻菩萨白毫相光。心意悦乐无以为譬。怒恚波旬前所为事。规欲坏他自失军众。作是语时百千无数天子天女。复发无上菩提道意。佛告大王。如是种种诸胜相事。但从菩萨眉间白毫而生此耳。不劳其余身分功德。佛灭度后诸四部众。若能暂时舍离散乱。系心正观菩萨降魔白毫相者。灭无数劫黑业恶障。亦除十恶诸烦恼障。能于现世见佛影像了了分明。如是种种观相境界不可具说。如我灭后。欲观如来降伏魔时白毛相者。当作此观。如是观者名为正观。若异观者名为邪观。
　　云何名为如来成佛时大人相。觉人相。不动人相。解脱人相。光明人相。满智慧人相。具足诸波罗蜜相。首楞严等诸三昧海相。菩萨摩诃萨。从胜意慈三昧起。入灭意定。从灭意定起。还入首楞严。从首楞严起。入慧炬三昧。从慧炬三昧起入诸法相三昧。从诸法相三昧起。入光明相三昧。从光明相三昧起。入师子音声三昧。从师子音声三昧起。入师子奋迅三昧。从师子奋迅三昧起。入海意三昧。从海意三昧起。入普智三昧。从普智三昧起。入陀罗尼印相三昧。从陀罗尼印相三昧起。入普现色身三昧。从普现色身三昧起。入法界性三昧。从法界性三昧起。入师子吼力王三昧。从师子吼力王三昧起。入灭诸魔相三昧。从灭诸魔相三昧起。入空慧三昧。从空慧三昧起。入解空相三昧。从解空相三昧起。入大空智三昧。从大空智三昧起。入遍一切处色身三昧。从遍一切处色身三昧起。入寂心相三昧。从寂心相三昧起。入菩萨摩诃萨金刚相三昧。从金刚相三昧起。入金刚顶三昧。从金刚顶三昧起。入一切三昧海。从一切三昧海起。入一切陀罗尼海三昧。从一切陀罗尼海三昧起。入一切佛境界海三昧。从一切佛境界海三昧起。入一切诸佛解脱解脱知见海三昧。从解脱解脱知见海三昧起。然后方入无量微尘数诸三昧海门。从诸三昧海门起。入寂意灭意三昧。从寂意灭意三昧起。入金刚譬定大解脱三昧相门。
　　尔时道场地化似金刚。满八十里其色正白。不可具见。此相现时。菩萨眉间白毫相光。端洁正直矗然东向。长一丈五尺。有十楞现。弥迦女人同类五女。无数万亿天龙鬼神。弥勒贤劫诸菩萨等。跋陀波罗等。无量无边阿僧祇微尘数诸大菩萨。亦见此相。此相现时佛菩提树。白毛力故根下自然化生宝华。纵广正等四十由旬。其华金色金刚为台。佛眉间光照此华台。其光直下至金刚际。于金刚际自然化生二金刚座。互相掁触。声振三千大千世界。令此大地六种振动。其金刚座上冲莲华。至莲华根。其莲华根亦是金刚。三种金刚共相掁触。直还下过至金刚际往旋十返。白毫光明围绕十匝。令金刚座铿然不动。佛坐此坐。消除三障成菩提道。佛心境界说不可尽。若广说者。一切众生至十地菩萨。亦不能知亦非所解。是故于此白毫相中。隐而不说。如是白毛光明力故。令菩提树。金刚为茎。根亦金刚。楷七宝成。楷上生光。各各有七围绕佛身。化成宝缦。树叶金色。华百宝色。华上有光百千宝色。诸天宝光不得为譬。果白宝色。夜摩天上微妙白宝不得为比。其果光明化摩尼网弥覆树上。于其网间犹如白丝。婉转下垂。化成宝铃。
　　铃四角头有大宝台。其台高显过于上方无量世界。过是界已。复更化成诸大宝台。其台高妙不可具说。光显微妙。譬如和合百千万亿诸须弥山。于其台上有大宝盖纯金刚成。杂色间错微妙光明。光明下垂化成幡帐。于幡帐中雨宝盖云。宝盖云中雨幢幡云。幢幡云中雨妓乐云。妓乐云中雨宝光云。宝光云中雨诸香云。诸香云中雨师子座云。师子座云中雨华鬘云。华鬘云中雨妙音云。妙音云中雨偈颂云。偈颂云中雨诸珍宝供养具云。如是等种种供具。皆从菩提树白毫相光明中出。时白毛光下垂照地。令道场边金刚地上化作七池。池生德水。水有七色七色分明。色有十光上照树王。其池四岸众宝合成。一岸百宝所共合成。一宝流出百亿光明。池底纯是金刚摩尼以为底沙。水生诸华纯黄金叶。叶上千光化成光轮。池有七渠水自涌出。池口生华叶叶相次。于莲华须流出诸水。如琉璃珠映彻分明。于渠两边列生诸华。八万四千。众宝严饰。此渠中水更相灌注。当水流时光亦随转。映菩提树。此树光中。一一叶上生宝莲华。其华遍布一切世界。于其华上化白宝台。遍至十方无量世界。其白毫光从佛眉间出。宝莲华团圆正等满一由旬。如是相次过于上方。无量无边不可算数。微尘世界。华华相次。一一华上见一佛坐。身黄金色方身丈六。结加趺坐坐莲华台。其金刚座及菩提树。如上所说等无有异。乃至十方亦复如是。于白毫中复出宝华。胜前宝华百亿万倍。华上有佛。如释迦文等无有异。一华须头复有一佛身亦丈六。入深禅定心不倾动。如是光明。照于东方无量无数百千世界。令诸世界皆作金色。彼众生见化佛毛孔开现光明。亦复如是。出无量百千宝光。一一光中。复有无量百亿化佛。时诸天龙鬼神夜叉乾闼婆等。睹此光明绕佛千匝。照十方国见十方国。高下大小了了分明。如执明镜自见面像。是诸大众。波旬眷属八万亿众。诸鬼神天龙夜叉等。各见白毫端直丈五。十方光见。映蔽众目如万亿日。不可具见。但于光中。见无量无数百亿千万化释迦文。眉间白毛正长丈五。一一毛中出无量光。一一光中无量化佛。化佛眉间亦复如是。是白毫光轮郭之中。流出众光上至佛额。显发额广平正之相。额上诸毛毛皆上靡。其毛根下梵摩尼色。适众生心。毛端流光如融紫金。光相上靡入于发际。婉转垂下至耳轮边。然后布散上入发间。围绕蠡文数百千匝。从枕骨生。如金莲华叶日照开敷。莲华叶间及莲华须。如帝释画了了分明。众色异现。于其色间无量化佛。一佛七菩萨诸天以为侍者。手执宝华白中白者。华有五光五色分明。随从化佛不失其所。此名如来初成佛时白毫相光。因白毫光初生项光。生王宫时此光如日。见不了了。圆光一寻别自当说。时诸八部睹白毫光所见不同。有见白毛犹如诸佛。有见白毫如诸菩萨。有见白毛如己父母。一切世间可尊敬事。悉于毛端了了得见。见已欢喜。有发无上菩提心者。有发声闻缘觉心者。如是诸鬼见白毛者。自然慈心无诸恶意。佛告父王。如来白毛。自从初生乃至成佛。于其中间微细小事可得观见。既成佛已。白毫光明众相具足。诸修多罗中佛已广说。白毫相光究竟之处。十地菩萨尔乃得见。先说小者。应诸世间此事易见。
　　佛告父王及敕阿难。谛听谛听善思念之。传语后世诸弟子等皆令得知。若我灭后诸比丘等。若问是事。此白毫相。菩萨本昔修何行得。汝当答言。佛白毫相从无量劫舍心不悭。不见前相不忆财物。心无封着而行布施。以身心法摄身威仪。护持禁戒如爱双目。然其心内豁然虚寂。不见犯起及舍堕法。心安如地无有动摇。设有一人。以百千刀屠截其身。设复有人。以诸棘刺鞭挞其身。菩萨初无一念嗔恚。设复有人头有千舌舌出千言。种种异辞骂辱。菩萨颜色不变。如净莲华。心无所著身心不懈。无疲惓意如救头然。如身毛孔生那利疮。求觅良医昼夜精进。心无染污如琉璃珠表里俱净。摄身敛意。闭目叉手。端坐正受其心如海湛然不动。如金刚山不可沮坏。虽作是意不随禅生。灰心灭智。无所适莫。亦无觉观非不观法。心智猛利摄诸方便不见有法若大若小。有细微相。如是众多名波罗蜜。亦从三十七助菩提法。复从十力四无所畏大慈大悲三念处诸妙功德。得此白毫。若我灭后佛诸弟子。舍离诸恶。去愦闹相。乐少语法。不务多事。昼夜六时。能于一时。于一时中分为少分。少分之中能须臾间。念佛白毫令心了了。无谬乱想分明正住。注意不息念白毫者。若见相好若不得见。如是等人。除却九十六亿那由他恒河沙微尘数劫生死之罪。
　　设复有人。但闻白毛心不惊疑。欢喜信受。此人亦除却八十亿劫生死之罪。若诸比丘比丘尼。优婆塞优婆夷。犯四根本罪。不如等罪及五逆罪。除谤方等。如是众人若欲忏悔。昼夜六时身心不懈。譬如人在深草中行。四面火起。猛风吹来欲烧其身。此人作念。若火烧我。未死之间支节解散。我当云何得灭此火。若不设计命必不济。谁有智者多诸方便能救我命。设命全济于彼人所无所吝惜。作是思惟已。如太山崩。五体投地号泣雨泪。合掌向佛。赞叹如来种种德行。作是赞已诵忏悔法。系念在前。念佛眉间白毫相光。一日至七日。前四种罪可得轻微。三七日时罪相渐灭。七七日后。然后羯磨。事在他经。若比丘。犯不如罪。观白毫光闇黑不现。应当入塔观像眉间。一日至三日。合掌啼泣一心谛观。然后入僧说前罪事。此名灭罪。前五种罪。念白毫光经八百日。然后复有别羯磨法。
　　佛告父王如来有无量相好。一一相中。八万四千诸小相好如是相好。不及白毫少分功德。是故今日。为于来世诸恶众生。说白毫相大慧光明消恶观法。若有邪见极重恶人。闻此观法具足相貌。生嗔恨心。无有是处。纵使生嗔。白毫相光亦复覆护。暂闻是语除三劫罪。后身生处生诸佛前。如是种种百千亿种。观诸光明微妙境界。不可悉说。念白毫时自然当生。如此观者名为正观。若异观者名为邪观。
　　云何名观额广平正额广平正相。二轮光明。光明轮郭。千辐毂辋。成摩尼珠。形如毗纽羯磨天画。于画中流出上妙金色之光。来入白毫。绕毫七匝。上入额上诸毛孔中。乃至发际诸色相中。婉转下垂至于耳轮。上散入发。绕发七匝。从枕骨出绕前莲华相。团圆七匝七画分明。画有七色色生七华。华有一佛有七菩萨以为侍者。恭敬围绕右旋而转。如是额广平正三相。发际相。头诸毛孔相。脑中相。脑中亦有十四光。现诸脉中。中外俱彻明显可爱。踊出白光红紫间错。其色微细从枕骨出。亦绕前者三匝。一一画间有一佛坐。有二菩萨以为侍者。益更明显胜前数倍。
　　云何观如来眉相。左右二眉形如月初。卷生诸毛稀稠得所随月形转。其色艳紫。毛端绀青。琉璃妙光色无与比。眉光两靡散入诸发。既入发已上至发杪。其光蠡起。蜂翠孔雀色无以类。犹如聚墨比琉璃光。亦复下垂从枕骨出。右旋宛转绕光四匝。一一画中出一化佛。有二菩萨及二比丘。翼侍左右。皆悉住立莲华须上。明显可爱胜前数倍。眉下三画及眼眶中。旋生四光青黄赤白。上向艳出入眉骨中。出眉毛端亦如前法。从枕骨出绕光四匝。四色分明。黄色化佛身黄金色。白色化佛身白银色。青色化佛身金精色。赤色化佛身车磲色。如是右旋益更明显胜前数倍。
　　云何观如来眼睫相。如来眼睫。上下各生有五百毛。柔软可爱如优昙华须。于其毛端流出一光。如颇梨色入前众相。光明色中绕头一匝。从枕骨生围绕前光。纯生微妙诸青莲华。莲华台上有青色盖。有梵天王手执是盖。此相现时佛眼青白。白者过于白宝。百亿万倍。青者胜青莲华及绀琉璃。百亿万倍。上下俱眴如牛王眼。眼双眦头旋出二光。如青莲华极为微细。绕发一匝从枕骨出。映饰诸华令华开敷。光明益显。如是胜相无量功德。名如来眼。若有欲观如来眼者。当作此观。作此观者减损诸恶。闭目端坐正观佛眼。一日至七日。于未来世常得见佛。终不盲冥。亦不生于边地邪见无佛法处。慧眼恒开不生愚痴。佛告父王。是故智者为除盲冥。当观佛眼。佛有五眼。此观法中先说肉眼。明净光现观眼心利。傍生境界不可具说。谛观佛眼于少时间及观像眼。未来世中经五生处。眼常明净眼根无病。除却七劫生死之罪。佛告阿难。敕诸四众。勤观佛眼慎勿休废观佛眼者必获无量微妙功德。发际额广及发蠡文。眼眶眼眉。眼睫眼画。如是等众相光明。若能暂见。除六十劫生死之罪。未来生处必见弥勒。贤劫千佛威光所护。心如莲华而无所著。终不堕于三涂八难。若坐不见当入塔观。入塔观时。亦当作此诸光明想。至心合掌胡跪谛观。一日至三日心不错乱。命终之后生兜率天。面见弥勒菩萨色身端严。应感化导。既得见已身心欢喜入正法位。佛告父王。如是观者名为正观。若异观者名为邪观。
观佛三昧海经卷第三
观相品第三之三
　　佛告父王。云何观佛耳。佛耳普垂埵旋生七毛轮郭众相。及生王宫初穿耳时。令两耳孔内外生华。此莲华中及耳七毛。流出诸光有五百支。支五百色。色出五百化佛。佛五菩萨。有五比丘以为侍者。绕光右旋其数五匝。上下正等映照佛耳。佛耳可爱。如宝莲华悬处日光。佛在世时。一切大众咸见是相。是名佛耳色相光明。佛告父王。若四部众远离愦闹。正念思惟佛耳相者。此人生处耳根清净无诸秽恶。耳常得闻无上微妙十二部经。闻已信解如说修行。除灭八十劫生死之罪。若不见者。如前入塔谛观像耳。一日至十四日。亦得如向所说功德。是故智者当勤修集正观佛耳。勿使废失。若病苦时倚侧偃卧。亦当观佛清净耳相。如是观像耳。如前所想心不懈退。后身生处亦常得与陀罗尼人以为眷属。闻法忆持譬如贯珠。如是观者名为正观。若异观者名为邪观。
　　云何观如来方颊车相。如来颊上六画中。左右正等有妙光色。辉艳倍常。阎浮檀金光色遍照。令佛面相如净金色。譬如和合百千日月。是名如来方颊车相。佛灭度后佛诸弟子。系念思惟作是观者。除灭百劫生死之罪。面见诸佛了了无疑。如是观者名为正观。若异观者名为邪观。
　　云何观如来师子欠相。佛张口时如师子王口方正等。口两吻边流出三光。其光金色过踰前光百千万倍。上入耳光围绕诸发。从枕骨出绕前圆光。一一画间有三化佛。一一化佛有二梵王以为侍者。是名如来师子欠相。佛灭度后四部弟子作是观者。除灭十劫生死之罪。后身生处。口中恒有优钵华香。有所宣说人皆信受。譬如帝释三十二天一切信用。如是观者是名正观。若异观者名为邪观。
　　云何名观如来鼻相。如来鼻高修而且直当于面门。如来鼻端如鹰王嘴。鼻孔流光上下灌注。上者上入眼眉白毫相发际。如是直入顶肉髻骨。譬如金幢。从枕骨出变成众华。华上皆有天诸乐神手执乐器。遍入一切诸化佛间。以为导从绕光十匝。下者直至入佛髭中。围绕髭毛。令髭毛根有华开敷。如稊米粒。流入唇齶至诸齿间映饰咽喉。下至佛胸成光明云。表里清净无诸尘翳。如琉璃器成金光焰。是名如来真净鼻相。佛灭度后佛诸弟子如是观者。除灭千劫极重恶业。未来生处。闻上妙香心意了了不着于香。常以戒香为身璎珞。如是观者名为正观。若异观者是名邪观。
　　云何观如来髭。诸髭毛端开敷三光紫绀红色。如是光明。直从口边旋颈上照。围绕圆光作三种画。其画分明。色中上者。一一画间生一宝珠。其珠光明有百千色。珠下白华茎茎相跓。满三匝已。然后彼光还入髭中。是名如来髭毛光相。佛灭度后作是观者。除三十劫生死之罪。后身生处身诸毛孔有自然光。心不乐着家居眷属世间之乐。常乐出家修头陀行。如是观者名为正观。若异观者名为邪观。云何观如来唇色赤好如频婆果相。于上下唇及与龂齶。和合出光。其光团圆。犹如百千赤真珠贯。从佛口出入于佛鼻。从佛鼻出入于白毫。从白毫出入诸发间。从发间出入圆光中映饰诸华。口四十齿印上生光。其光红白光光相照。照四十齿。令四十齿根。自然齐白如颇梨壁。上下齐平无参差者。齿间文画流出诸光亦红白色。如是众色。佛在世时映耀人目。佛灭度后。当以心眼观见此色。佛诸弟子作此观者。除二千劫生死之罪。后身生处唇口微妙齿不疏缺。得色中上色。虽得是色心不贪着。常见诸佛声闻缘觉。为之说法令心不疑如是观者名为正观。若异观者名为邪观。
　　云何观如来广长舌相。如来舌者。是十波罗蜜十善报得。其舌根下及舌两边。有二宝珠。流注甘露渧舌根上。诸天世人。十地菩萨。无此舌相亦无此味。舌上五画如宝印文。如此上味入印文中。流注上下入琉璃筒。诸佛笑时动其舌根。此味力故舌出五光五色分明。绕佛七匝还从顶入。佛出舌时。如莲华叶。上至发际遍覆佛面。舌下亦有众杂色脉。如此上味。流入脉中。其味力故变成众光。有十四色。二光上照无量世界。一一光间有一光台。其色众妙不可具名。一一光台龛室无数。一一龛中。无量化佛结加趺坐。声闻菩萨一切大众。皆悉围绕。过于上方无量世界。化为一佛。佛身高显如须弥山。如是诸佛其数无量。皆出舌相亦复如是。二光下照至阿鼻狱。令阿鼻狱如黄金色。佛舌力故令受苦人暂得休息。自慨前世所作恶事。如是下过无量世界。一一界中化宝华树。叶如佛舌。舌相放光。光光相照变成化佛。其化佛身纯白银色身相具足。一一化佛出广长舌。舌相光中有诸化佛。如是化佛其数无量。化佛光明成一银山。其山高大无量无边。于其山间。纯生银树金华银果。树下皆有白玉莲华。华上复有白玉化人。玉人脐中化生六龙。其龙口黑。龙色纯白。是化玉人其数无量。复更下过照无量界。见白玉树。从下方出至娑婆界。复更蓊蔚至三界顶。枝条扶疏其叶有色。色九十八。一一树叶遍覆三界。其诸叶间复有龙象虎狼师子毒虫恶兽猫狸鼷鼠。无事不有。其余境界。坐者自见。见一光照东方。令东方地皆作金色。山河树木一切火烧。火光金光各不相障。于金光端有诸化佛。佛佛相次。乃至东方无量世界。譬如稻麻间无空缺。一佛皆有无量菩萨。以为侍者。是诸菩萨亦出舌相与佛正等。如是舌相。无量光明化成光云。于光云中。如微尘等无量化佛结加趺坐。如是光明其数无量。时火焰端有五夜叉手执利剑。头有四口吸火而走。如是诸鬼其数无量。乃至东方亦复如是。一光照南方无量世界。令其世界作琉璃色。琉璃地上生黄金华。黄金华上生马脑华。马脑华上生车磲华。车磲华上生玫瑰华。玫瑰华上生虎魄华。虎魄华上生珊瑚华。珊瑚华上生金精华。金精华上生金刚华。金刚华上生摩尼光华。摩尼光华一一叶间。有无量色百亿宝华。一一华须。有无量释迦牟尼。结加趺坐。菩萨大众以为围绕。时诸大众身毛孔中亦出此华。一一华上现希有事。亦如上说。是诸化佛出广长舌相开现光明。倍胜是相百千万倍。于诸华间有妙宝座。高显可观如梵王床。一一床上有大菩萨。身相端严犹如弥勒。亦出广长舌相。其舌光明作摩尼网。覆诸化佛及与大众。摩尼网间出大宝光。其宝光端。复有无量无边化佛。一一化佛。各有无数比丘侍从。时诸比丘坐金莲华身黄金色。安禅合掌入念佛定。身诸毛孔出金色光。此一一光化成化佛。犹如金山。围绕比丘。有化比丘亦围绕佛。如是众多数不可说。一光照西方。令梨西方地作颇梨色。颇地上有金刚云。金刚云中有白宝云。白宝云中有赤真珠云。赤真珠云中有白真珠云。白真珠云中有紫真珠云。紫真珠云中有绿真珠云。绿真珠云中有红真珠云。红真珠云中有阎浮檀金沙云。金沙云中有金刚摩尼微尘云。金刚摩尼微尘云中有一切宝色微尘云。如是一一云中。有五十六亿色。微妙鲜好过于眼界。惟有寂心可与此合。如是诸相。复有无量微尘化佛。一一化佛。无量微尘诸化弟子。诸尘不大。诸佛不小。端严微妙如释迦文。亦出舌相。一光照北方。令北方地作车磲色。车磲地上有金刚塔。一一佛塔百千妙塔以为围绕。其数无量。塔极小者。高五十亿那由他由旬。一一塔中。复有百亿尘数龛窟。一一窟中。无量无边诸宝色水自然踊出。是诸水上有大莲华开现光明。其光现时香气微妙。胜海此岸栴檀之香。百千万倍。是香变为微妙光明。诸光明中有诸化佛。身色微妙。宝中上者。一切众宝从舌相出。时一一窟无量光明。一一光明无量化佛。一一化佛复出舌相。光明无量。亦成香塔。过于北方无量世界。不可穷尽。但从念佛三昧海生。一光照东南方。令东南方其地马瑙色。马瑙地上有虎魄山。虎魄山上生七宝林。七宝林间有十泉水。水十宝色。水色放光。普照东南方无量世界。光所照处有大宝山。一一山间一一树下。生曼陀罗华摩诃曼陀罗华。于华台上有一化佛。纯琉璃色内外清彻不可具名。杂宝色光绕身千匝。一一光中无量化佛。一一化佛无量大众皆琉璃色以为围绕。一一化佛。出舌相光明化成宝山。如是宝山。复过东南方无量世界。
　　一光照西南方无量世界。令西南方地纯珊瑚色。珊瑚地上生碧玉楼。楼极下者高五十亿由旬。楼一亿柱。此一一柱百亿宝色。一一宝放无数光。此一一光。化为无量千亿宝树。一一树下有六泉水。其水从树根入从树条出。流出之时有六宝色。一一水中生一莲华。其华鲜白。华上复有一白化佛。其身极白过踰一切。白色之上有五百色。微妙光明围绕佛身。一一光明化无数佛。一一化佛有无数菩萨。楼阁诸柱皆放光明。一一光中无数化佛。青色化佛。在于珊瑚地上经行。白色化佛。在于青玉楼上经行。楼阁龛室。皆有如是无数化佛。亦出舌相放大光明。其光微妙。照西南方无量世界。不可穷尽。
　　一光照西北方。令西北方作虎魄地。于虎魄地上生真珠山。真珠山上有珊瑚树。白玉叶摩尼华。黄金果金精须。树下自然有大师子其身七宝。师子眼中放大光明。照虎魄地。令虎魄地生一大莲华。其华周圆无量无边。一一华上有光明云。其云紫色。云上有网绿真珠色。真珠网间生金莲华。金莲华上有一化佛。身紫金色。青黄赤白五色光明。以为围绕。一一光中无数化佛。一一化佛无量大众。是诸化佛出广长舌相。亦复如是。如是遍照西北方无量世界。舌相光明不可穷尽。
　　一光照东北方。令东北方地纯金刚色。于金刚地上生华。七宝合成。华上生幢阎浮金色。幢头有华。其华无量百千宝色。有无数叶。一一华叶。化为无量百千宝帐。一一帐角有七宝幢一一幢头有七宝盖。其盖弥覆东北方地一切世界。盖有五幡纯黄金成。幡有万亿无量宝铃。铃出妙音。赞叹佛名。赞叹礼佛。赞叹念佛。赞叹忏悔。出是声已。宝帐下地大光踊出。其光微妙无数千亿。一一光中无量化佛结加趺坐。坐宝帐内。复有踊身住虚空中。东踊西没西踊东没。南踊北没北踊南没。边踊中没中踊边没。或现大身满虚空中。大复现小身如芥子。于虚空中行住坐卧。身上出水身下出火。身下出水身上出火。履地如水履水如地。水中生莲华大如车轮。华上有佛结加趺坐。如是化佛无量无边。同时见佛踊身空中作十八变。火上生一金须弥山。星宿日月七宝庄严。诸龙夜叉及大海水。如是众多须弥山。左右一切诸有皆悉出现。如是众山其数无量。山顶有佛亦出舌相。舌相光明。遍照东北方无量世界。不可穷尽。
　　一光上照从阎浮提四天王宫。令四天王皆见释迦牟尼世尊。人中之日乘七宝台。与诸大众往彼天上。诸天见已发菩提心。乃至无色界一切诸天皆见是相。了了分明心不谬乱。令无色天不谤涅槃起菩提想。一光下照诸阿修罗。诸夜叉等。诸乾闼婆。诸迦楼罗。诸紧那罗。诸摩睺罗伽。诸龙。诸罗刹。诸富单那。诸金毗罗。诸啖人精气鬼。诸鸠槃茶。诸吉遮。诸旷野鬼。诸饿鬼。诸食吐鬼。诸食涕唾鬼。诸食脓血鬼。诸食屎尿鬼。诸山神。诸树神。诸水神。如是等若干百千诸鬼神等。其身暂时作天身色柔软悦乐。譬如比丘入第三禅。是诸鬼等各随业行。自发三种菩提之心。诸饿鬼等。舌相光现时。犹如冷水灭节间火。火既灭已。融铜堕地直陷入地。时诸饿鬼皆悉张口唱言饥饥。于千万岁不曾见水。今遇此水除热清凉。是谁力耶。空中声曰。愚痴饿鬼。有佛世尊放舌光明。其光照汝。令汝苦毒悉得休息。作是语已。一一鬼前见一慈母坐莲华台。譬如慈母抱持婴儿与乳令饮。使鬼饱满。既饱满已发菩提心。既发心已。一一慈母化成一佛。时一一佛亦放舌相救诸饿鬼。佛摄舌相。此光千色绕佛千匝。光有千佛从佛顶入。入已。佛身严显。三十二相八十随形好。皆悉明耀遍体流光。晃晃昱昱胜于百千无数亿日。佛告父王。如来舌相及舌功德。观舌境界其事如是。佛灭度后。念佛心利观佛舌者。心眼境界如向所说。作是观者。除去百亿八万四千劫生死之罪。舍身他世。值遇八十亿佛。于诸佛所。皆见诸佛广长舌相。放大光明。亦复如是。然后得受菩提道记。佛告阿难。汝持佛语莫令忘失。告诸弟子。正身正意端坐正受观广长舌者。如我在世等无有异。若有众生闻此说者。心不惊疑不生诽谤。不恼念佛者。劝进念佛者。供养恭敬尊重赞叹。如是等人虽不念佛以善心故除却百劫极重恶业。当来生处值遇弥勒。乃至楼至佛。于千佛所闻法受化。常得如是观佛三昧。佛告父王。如是观者名为正观。若异观者名为邪观。
　　云何观如来颈相。缺盆骨满相。臆德字相。万字印相。是众字间出生圆光。颈佣圆相如琉璃筒。悬好金幢。咽喉上有点相。分明犹如伊字。一一点中流出二光。其一一光绕前圆光。足满七匝众画分明。一一画间有妙莲华。其莲华上有七化佛。一一化佛有七菩萨以为侍者。一一菩萨二手皆执如意宝珠。其珠金光青黄赤白及摩尼色皆悉具足。如是围绕诸光画中。是名佛颈出圆光相。胸德字文。万字印中。缺盆满相。腋下珠相。是诸相中。一一胜相。有五百色杂色光明。共相映发各不相妨。一一色光围绕颈光足五百匝。一一画中五百化佛。一一化佛五百菩萨。以为侍者。五百比丘手执白拂侍立左右。诸化佛光。化菩萨光。化比丘光。于众光中皆悉显现。大须弥山四天王宫。诸天宫殿。日月星辰。龙宫神宫。阿修罗宫。十宝山神。四海水神。及诸水性乾闼婆等。诸婆罗门所尊敬事。九十五种神仙异术。父母所亲历世因缘。如是等神。于佛光中悉皆显现。复有百亿无量鬼神。影现圆光。为阎浮提人说孝养事。此影化人。见众人时。皆自说言。我是汝父。我是汝母。无量世中。汝字某甲。我名某甲。如是众多无量大众。皆是众生所尊敬事。于佛圆光了了如画如镜见面。如是众相名为圆光。围绕佛颈。上亦一寻下亦一寻。左亦一寻右亦一寻。足满八尺。于圆光中流出化佛。一切众生所希见事。皆于中现了了分明。于圆光上有金色艳。如摩尼珠严显可爱。摩尼艳间化生华树。其树金色。百千万亿阎浮檀金。不得为比。一一树下有宝莲华。华上化佛真黄金色。如琉璃盖以覆佛上。显发金颜分齐分明。如是化像其数无量。佛在世时。世尊行时。此光照地前一由旬纯黄金色。后一由旬纯黄金色。左一由旬纯黄金色。右一由旬纯黄金色。有人近佛左右行者。其人臭秽皆悉不现。人远望之同为金色。佛坐树下此光赫奕。如众金华散祇树间。有人谛观佛项光者。前行看者见佛在前。从后看者见佛在后。左边看之见佛在左。右边看之见佛在右。八方人来遥见项光。各作是言。瞿昙沙门。在金山中游行自在。来向我所。如是众人各各异见。是名项光。见此光时。佛顶肉髻生万亿光。光光相次。乃至上方无量世界。诸天世人十地菩萨。亦不能见其发右旋上妙蠡文。蜂翠孔雀色不得比。有千光明赫奕而起。此光起时佛肉髻骨及佛头中。一切妙相皆悉映现。满足面相光明可爱。人天净国报得妙华。不得为譬。佛面光明益更明显。佛颈佛胸及以佛臂。胜前数倍光更明显佛膝出光。其光白色。分为四支。随身上转化作白华入项光下。脐出五光光有二支。支有五色入胁骨中。如白玉筒盛众色水从两肩后自然踊出。如金摩尼焰焰相跓。诸摩尼光有妙莲华。一一莲华上有七化佛。如画如印。随佛身转不相障碍。鹿王[跳-兆+尃]。钩锁骨。蟠龙结间。如是中间出诸金光。此一一光从一节出入一节间。如是和合成一大光。如金摩尼。住佛肘后艳至顶光。赤铜爪。足指缦网各各有光。其光赫奕琉璃颇梨。备七宝色从佛足趺。副称佛身如摩尼珠。亦如前光上至圆光。足下轮相及长足跟。各生一华。其华微妙。犹如净国优钵罗华。佛足跟出围绕诸光。满足十匝。华华相次。一一华中有五化佛。一一化佛五十菩萨以为侍者。一一菩萨。其顶上生摩尼珠光。此相现时。佛身毛孔一一孔中。旋生八万四千微细诸小光明。严饰身光极令可爱。如是种种杂色。名为常光。名适意光。亦名随诸众生所乐见光。亦名施众生眼光。此光一寻其相众多。瞿师罗观佛。此光随小。乃至他方诸大菩萨。观佛之时此光随大。如杂华说。佛告父王。及敕阿难。吾今为汝悉现具足身相光明。作是语已。佛从坐起告阿难言。汝诸比丘。并诸释子。皆悉起立合掌向佛。谛观如来。从顶光明下至足光。从顶肉髻下至足下平满之相。复敕比丘。复从足下平满相。上乃至肉髻。亦观如来身光项光。复敕。从佛一一毛孔尽一身分。一一事观皆令了了。如人执镜自观面像。若生垢恶不善心者。若有毁犯佛禁戒者。见像纯黑犹如炭人。释子众中五百释子。见佛色身犹如炭人。比丘众中有一千人。见佛色身如赤土人。优婆塞众中有十六人。见佛色身如黑象脚。优婆夷众中二十四人。见佛身色犹如聚墨。如是四众各各异见。比丘尼众中有比丘尼。见佛色身如白银色。优婆夷众中有优婆夷。见佛色身如蓝染青色。如是四众观佛色身所见不同。时诸四众闻佛是语。啼哭雨泪合掌白佛。我等今者不见妙色。五百释子自拔头发。举身投地鼻中血出。佛生我家。佛初生时。众人皆见纯黄金色。唯有我等。恒见佛身犹如炭人。亦如羸瘦诸婆罗门。我等宿世有何罪咎惟愿佛日。为我解说。说是语已。自拔头发。号哭如前婉转自扑。尔时慈父出梵音声。安慰诸释及诸四众。善男子等。如来佛日出现世间。正为除灭汝等罪咎。汝等还起。佛自知时当为汝说。尔时大众从地起已。绕佛三匝礼世尊足。五百释子诣阿难所。敬礼阿难白言。尊者。我之与汝俱生释家。汝独聪明总持佛语。犹如泻水置于异器。我宿罪故不见佛身。何况闻法。说是语已对阿难哭。尔时如来以梵音声告诸释子。及敕大众。诸兄弟等。勿复号哭。过去有佛。名毗婆尸如来应供正遍知。出现于世教化众生。度人周讫般涅槃后。于像法中有一长者。名日月德。有五百子。聪明多智。广知世间一切文艺。星宿历数无不贯练。其父长者信敬佛法。常为诸子说观佛心。亦说甚深十二因缘。诸子闻已疑惑不信。言父老耄。为诸沙门之所诳惑。我诸书籍都无是义。父今何处求觅得此。时父长者愍诸子故。隐匿佛法不为宣说。是时诸子同遇重病。父观诸子命不支久。到诸子所。一一儿前泣泪合掌。语言。汝等邪见不信正法。今无常刀割切汝身。汝心烦闷为何所怙。有佛世尊名毗婆尸。汝可称之。诸子闻已敬其父故。称南无佛。父复告言。汝可称法。汝可称僧。未及三称其子命终。以称佛故得生天上四天王处。天上寿尽。前邪见业堕大地狱。地狱受苦。狱卒罗刹。以热铁叉刺坏其眼。受是苦时忆父长者所教诲事。以念佛故从地狱出。还生人中贫穷下贱。尸弃佛出亦得值遇。但闻佛名不睹佛形。毗舍佛出亦闻佛名。拘楼孙佛出亦闻其名。拘那含牟尼佛出亦闻其名。迦叶佛出亦闻其名。以闻六佛名因缘故。与我同生。虽生此处。我今身相端严乃尔。汝见我身如羸婆罗门。我身金色。阎浮檀金色不得比。汝见我色犹如炭人。佛告诸释子。汝今可称过去佛名。为佛作礼。并称汝父。礼过去佛。亦称我名敬礼于我。未来有佛号曰弥勒。亦当敬礼。说汝先世邪见之罪。今佛现世沙门大众一切云集。汝当向诸大德众僧发露悔过。随顺佛语忏悔诸罪。佛法众中。五体投地如太山崩。向佛忏悔心眼得开。见佛色身端严微妙。如须弥山光显大海。既见佛已心大欢喜。白佛言。世尊。我今见佛三十二相八十种好。身黄金色。一一相好无量光明。作是语已寻时得道。成须陀洹。白父王言。我等今者。欲于佛法出家学道。父王告言。汝自白佛。佛听汝不。即往佛所。白言。世尊。我欲出家。佛告释子。善来比丘须发自落即成沙门。身所著衣化成法服。合掌礼佛称南无佛。未举头顷成阿罗汉。三明六通皆悉具足。
　　佛告父王。大王今者。见诸释子忏悔除罪成罗汉不。父王白佛。唯然已见。佛告父王。是诸比丘前世之时。以恶心故谤佛正法。但为父故称南无佛。生生常得闻诸佛名。乃至今世遭值我出。见佛色身及见众僧。闻佛所说忏悔众罪。因忏悔故诸障消除。诸障除故成阿罗汉。佛告阿难。我涅槃后诸天世人。若称我名及称南无诸佛所获福德无量无边。况复系念念诸佛者。而不灭除诸障碍耶。佛告诸比丘。汝等所以见佛色身如赤土者。汝等前世于燃灯佛末法之中出家学道。既出家已于师和上起不净心。然其和上得罗汉道。知弟子心。告言。法子。汝于和上及众僧所莫起疑意。若起疑意。于诸净戒永无得理。时诸比丘闻和上说心生嗔恨。是时和上知弟子心。渐渐自制不为其说。时千弟子。随寿修短各欲命终。和上犹存而不涅槃。是时和上到弟子所。而说是言。汝诸比丘。初受法时疑师疑戒虚食信施。汝等今者欲何所怙。诸人闻是心惊毛竖。白言。和上。为我说法。和上告曰。汝今事切。不宜余处教汝忏悔。汝今但当称然灯佛如来应供正遍知十号具足。尔时诸比丘用和上语。咸皆称言南无诸佛。既称佛已寻即命终。乘善心故得生天上。上生忉利封受自然。毕天之寿下生世间坐前世罪虚食信施。堕饿鬼中烊铜灌咽。寿命长远八万四千岁。饿鬼罪毕生畜生中。畜生罪毕还生人中。贫穷下贱以为庄严。既生人中闻诸佛名。因于前世出家力故。信心内发如前。宿识称南无佛。以称佛名因缘功德。八千世中常值佛世。而眼不睹诸佛色身。况复闻法。乃至今日遭值我世。见我身体状如赤土。
　　佛告诸比丘。汝等先世。于不疑处横生疑见。于可信处横生不信。以是罪故。不见诸佛不闻正法。如我今者现生王宫。我色真正色中最上。汝见赤土。时诸比丘闻佛此语。各自悔责。偏袒右肩合掌向佛。而作是言。我于前世无量劫时。邪见疑师虚受信施。此因缘故堕地狱中。今虽得出。于无量世不见诸佛但闻其名。今见世尊身赤土色正长五尺。是时世尊。披僧祇支示胸德字。令比丘读诵德字已。知佛功德智慧庄严。于万字印中。说佛八万四千诸功德行。比丘见已。赞叹佛言。世尊甚奇特。但于胸字说无量义。何况佛心所有功德。说是语已向佛忏悔。五体投地如太山崩。悲号雨泪对佛啼哭。
　　是时世尊。软言安慰。令诸比丘心得欢喜。既欢喜已。犹如风吹重云四散。显发金颜三十二相炳然睹见。既见佛已。心大欢喜发菩提心。佛告父王。此千比丘殷勤求法心无懈息。于未来世过算数劫。当得作佛。号南无光照如来应供正遍知十号具足。其作佛时。地纯金色七宝行树。妙宝楼阁以为庄严。其土众生。皆是惭愧忏悔之徒。纯是菩萨发无上意。如是千佛次第出世。亦如贤劫千菩萨等次第成佛。
　　佛告大王。是诸比丘疑师疑僧。获大重罪如向所说。称南无佛所得果报。今于我世现前受记。何况正念思惟佛者。诸比丘尼见佛银色。从座而起偏袒右肩。为佛作礼。白言世尊。如来今者自说身色。除诸众生无量重罪。我等何故从生出家。乃至今日见佛银色银华银光。诸庄严具悉皆是银。我等云何。不见如来金光赫艳。亦不见佛三十二相果报功德。是时如来闻诸尼语。即便微笑。有金色光从面门出。绕佛银身足满十匝。此光现时。诸尼见佛身紫金色三十二相。光明显照不可具说。诸尼见已。观眉间白毫相右旋婉转。见已欢喜。应时即成阿罗汉道。三明六通具八解脱。
　　诸比丘尼自识宿命。曾于前世无量劫时。有佛出世。亦名释迦文。彼佛灭后有诸弟子出家学道。僧中一人游行教化。见五百童女在山泽中欢娱自乐。时彼比丘摄持威仪。安庠徐步至诸女所。敷尼师檀在地而坐。诸女见已各各欢喜。而作是言。此空闲处神仙所游忽然有此胜士比丘。来在此坐此必非凡。我宜供养。各脱银镮散比丘上。比丘精进德行纯备。后必成佛。愿我见之时。如所散镮。汝等贪着银宝色故。生生常在白银山中。受银山神宝女之身。以礼沙门奉献银镮。今遭我世沐浴清化成阿罗汉。尔时比丘则我身是。时诸女者汝身是也。汝于前世供养沙门礼诸佛故。从是已来恒值诸佛。佛告父王。佛人中宝祐利处多。若闻名者。礼拜供养获大重报。何况系念思佛正颜。
　　优婆塞众中见佛世尊如黑象脚者。即从坐起偏袒右肩。合掌向佛。而作是言。我生此国。我国王子出家成佛。阿私陀仙见三十二相。即为我说。地天太子成佛无疑。我闻是语归依于佛。从是以来恒随佛后。受三归依。受持八斋。受五戒法。然我罪咎。但闻佛声不见佛形。每见佛时如黑象脚。何酷之甚。说是语已。举手推胸号泣躄地。是时如来以梵音声。犹如慈父安慰其子。告诸优婆塞言。法子还坐。佛当为汝除断疑悔灭诸障碍。说是语已。告诸优婆塞。汝等先世无量劫时。于阎浮提各作国王。王领诸国快得自在。有诸沙门为利养故。为汝邪说不顺佛教。法说非法。非法说法。汝等诸人皆信用之。是人以此诸恶教故。命终之后堕阿鼻地狱。汝等随顺恶友教故。命终亦堕黑闇地狱。由前闻法善心力故。今遭我世受持五戒。汝今应当佛法僧前说汝邪见邪友所教诚心忏悔。诸优婆塞闻佛此语。称南无佛。称南无法。称南无僧。说诸罪咎诚心忏悔。时佛即放眉间大人相光。照诸人心心意开解。同时即得须陀洹道。诸优婆塞既得道已。见佛色身。端严微妙世间无比。求佛出家成阿罗汉。
　　优婆夷众中见佛色身犹如聚墨者。即从坐起合掌向佛。雨泪号哭悲不能言。举手拍头。气绝躄地。是时世尊见是事已。以梵音声安慰诸女。告言。诸女。何故愁忧乃至如是。是时诸女闻佛语声。诸情根开。即起合掌。白世尊言。佛日出世普照一切。众人皆见如月盛满。唯我不见。佛说法时诸人皆闻八种音声。我独不闻如生聋人。尊者舍利弗。为我授戒。乃闻其说有五戒法。每至佛会见佛世尊犹如聚墨。唯愿天尊。大慈悲故除我罪咎。令我得见。是时世尊。于师子座还坐申脚。出千辐轮相以示诸女。诸女但见众妙莲华从轮相出。华上化佛犹如墨人。复更合掌向佛作礼。白言世尊。为佛弟子已经多时。惟有今日见妙莲华。见诸化佛犹如墨涂。宿有何罪眼闇乃尔。佛告诸女。谛听谛听善思念之。如来今者为汝分别。过去久远无量世时。时世有佛。号一宝盖灯王如来应供正遍知。彼佛灭后。于像法中有诸比丘。入村乞食执钵持锡威仪不犯。至淫女家。时诸淫女取比丘钵。盛满钵饭戏比丘言。汝释种子。颜色可恶犹如聚墨。身所著衣状如乞人。汝之可恶天下无比。自言无欲谁当念汝。尔时比丘闻此语已。掷钵空中飞腾而去。诸女见已惭愧忏悔。而作是言。我等今者施沙门食。愿于来世身得自在犹如沙门。佛告诸女。尔时诸女饭罗汉者。今汝等是。汝以善心施比丘食。二千劫中常不饥渴。坐前恶骂淫欲因缘。六十小劫堕黑闇狱。由前发愿善心不灭。今遭我世得受五戒。乃是供养阿罗汉故。见舍利弗。不见我身。
　　尔时世尊说是语已。即于脐中出大莲华。其大莲华化成光薹。其光台中有百千无数声闻比丘。如舍利弗目健连等。于佛光台神通自在作十八变。诸女见已心生欢喜。应时即以智慧火烧二十亿洞然之结得须陀洹道。诸优婆夷既得道已。见佛色身端严微妙。惟不见佛白毫相光。佛告父王。戏弄恶口。乃至得道所见不明。是故诸人当勤护口。专心正意观佛三昧。以见佛故获无量福。是时世尊。欲令大众见佛色身了了分明。佛即化精舍如白玉山。高妙大小犹如须弥。百千龛窟于众龛窟影现诸像与佛无异。时佛前地有大莲华。其华千叶。叶有千光。光千化佛。佛千弟子以为侍者。佛告阿难。佛灭度后。佛诸弟子。若能割捐诸事。捐弃诸恶。系念思惟佛常光者。佛不现在亦名见佛。以见佛故。一切诸恶皆得消除。随其所愿于未来世当成三种菩提之道。佛告阿难。如此观者是名正观。若异观者名为邪观。
观佛三昧海经卷第四
观相品第三之四
　　佛告父王。云何观如来放常光相。如来今者。为未来世诸凡夫人。当现少光。彼诸凡夫当学是观。如是观者亦如今日见佛光相无有异也。尔时世尊放肉髻光。其光千色。色作八万四千支。一一支中。八万四千诸妙化佛。其化佛身身量无边。化佛顶上亦放此光。光光相次乃至上方无量世界。于上方界有化菩萨。如云微尘从空而下围绕诸佛。此光现时。十方微尘世界诸佛亦悉得见。此光直照诸佛顶上。诸佛放光。其光亦照释迦文顶。佛告阿难。众生欲观释迦文佛肉髻光明。当作是观。作是观者若心不利。梦中得见。虽是心想能除无量百千重罪。如是观者。现身必见诸大菩萨。见菩萨故闻其说法。闻说法故得陀罗尼。其陀罗尼名旋忆持。如是观者名为正观。若异观者名为邪观。
　　佛告父王。云何名为观于如来眉间光明。如来今者。为此后世诸众生故。当少现于白毫相光。作是语时。时佛眉间即放白毫大人相光。其光分为八万四千支。亦八万四千色。遍照十方无量世界。一一光色化一金山。一一金山无量龛窟。一一窟中有一化佛。结加趺坐入深禅定。声闻菩萨百千大众。以为眷属。时佛窟中有诸化佛。皆放白毫大人相光。亦照十方无量世界。皆如金色金色地上有金莲华。金莲华上皆有化佛。亦皆同号名释迦文。诸佛眉间。亦放此光。其光遍照十方世界。犹如百千亿须弥山王共合一处。诸须弥山映现诸佛。佛身高显与山正等。是等化佛眉间光明绕诸化佛满七匝已。还入释迦牟尼眉间。此光入时。佛身毛孔一毛孔中有一化像。一一化像身毛孔中。化成八万四千妙像。皆是三千大千世界。一切众生所希见事。是名如来八十好中一好光明。如是八十随形好光。说不可尽。如来少现白毫光明。父王所将众中有八千人。远尘离垢得法眼净。佛告阿难。如来白毫相光。诸修多罗中佛已广说。如是妙光惟佛佛见。十地菩萨见不明了。是故此中少分而说。说少分者为凡夫人。佛灭度后。如是观者名为正观。若异观者名为邪观。此光除罪如向所说。惟见光者心得了了见百亿佛。见白毛者是心想见。
　　云何观如来额广平正相。如来面上三轮相。发际相。如是众相。一一相中皆出金光。其金色光化成金床。一一床上有千菩萨。拘楼孙驮为始下逮楼至。是千菩萨皆放光明坐金床上。如是百亿千万菩萨。百亿千万金床。其金床上皆有宝帐。一一宝帐有千光明。一一光明成千宝幢。一一幢上千万宝盖。众宝盖下有诸宝幡。诸宝幡中无量化佛。是诸化佛皆说苦空无常无我。说此偈时。一切化佛亦皆说此。释迦文佛方身丈六。在行者前举其右手。而作是言。善哉善哉。善男子。汝今能观诸佛相好。我等先世行菩萨道。与汝无异。汝今能观诸佛境界。此境界者。但是汝心妄想所生。作是语已即灭不现。额上诸光复更明显。其光流出有百千亿。一一光明照宝床上诸菩萨面。彼菩萨面亦出光明。照释迦文。此相现时。行者真观佛面了了无疑。佛告阿难。佛灭度后。佛诸弟子。能如是观真见佛面。与我住世等无有异。作此观者。除却一亿劫生死之罪。后身生处面见诸佛生诸佛家。诸佛菩萨以为眷属。如是观者名为正观。若异观者名为邪观。
　　云何观如来鼻出光明。鼻出光明分为四支上入佛眼佛眉佛睫。出大光明。其光叆叇如龙象形。遍照十方无量世界。入诸佛眼。此相现时十方大明。是时行者见十方界地及虚空。诸佛满中。一一佛眼眉睫鼻孔放大光明。亦复如是。佛眼两光其明遍照入诸佛眼。于虚空中化成光台。其光台上纯是光云。光云青白世界无比。于青光中有青色化佛。于白光中有白色化佛。此青白色佛左右分明。百宝色光以为其云。如神通人飞腾云间。身诸毛孔犹如华树。一一华树上至梵世。诸华叶间。有百千亿声闻比丘。一一比丘着千纳衣。千纳千色。一一色中百千化佛。皆纯金色。是诸比丘。踊身云中亦随佛后。如大龙象行其子随从。佛告阿难。佛灭度后佛诸弟子。若能正心观佛眼光。即于现世重障得除。于当来世常得观佛不离佛日。虽处母胎常入三昧。在母胎时见十方佛。皆放眼光来照其身。胎[穀-禾+卵]中时常受妙法。况出于外。如是观者名为正观。若异观者名为邪观。
　　鼻出二光。其光遍照十方世界。其一一光化成大水。其水住空流入诸光。此水入时一切光明惟更明显。一一光间出颇梨山。颇梨山间生七宝华。其华台上踊出众水。其水金色犹如金幢。其金幢内有百千万无量化佛。一一化佛方身丈六。身毛孔中八万四千上妙宝色。诸宝色中复放光明。其光微妙有恒沙色。佛告阿难。佛灭度后佛诸弟子。作是观者。除却千劫极重恶业。后世生处心无所著。不处胞胎恒常化生。既化生已身光具足不离诸佛。如是观者名为正观。若异观者名为邪观。
　　云何观如来面门光明。其光白色犹如宝山内外俱净。于宝山内无量化佛真金精色。时诸化佛面门出光。其光五色遍照十方入诸佛面门。此相现时。行者行住坐卧。恒闻如来说四念处身受心法。并说境界令行者闻。闻已忆持闭目思惟。此光力故即得四念处法。时十方佛及释迦文。于三昧中各申右手摩行者顶。而作是言。善哉善哉。善男子。汝能真实行念佛定。如是观者名为正观。若异观者名为邪观。
　　云何观如来耳。耳出五光其光千色。色千化佛。佛放千光。如是光明遍照十方无量世界化成一华。其华甚大量不可知。除佛心力无能知者。是莲华中。百千万亿无量佛刹皆于中现。百千万亿诸大菩萨坐一莲华须。华须不大菩萨不小亦不相妨。如是菩萨耳普垂睡。如金莲华悬处日光。亦于耳中旋生五光。此相现时。佛耳中毛如帝释树众所喜见。佛告阿难。佛灭度后佛诸弟子作是观者。常闻百亿千佛及诸菩萨说众妙法不坏耳根。如是观者名为正观。若异观者名为邪观。
　　云何观如来颈相。颈相出二光其光万色。遍照十方一切世界。有诸众生善根熟者遇斯光明。悟十二缘成辟支佛。此光照诸辟支佛颈。此相现时。行者遍见十方一切诸辟支佛。掷钵虚空作十八变。诸辟支佛一一足下皆有文字。其字演说十二因缘。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。一字一光一光十二音。一音说苦空无常无我。一音演说十二因缘。如是辟支佛足下光中皆有是字。逆顺往复凡十二遍。是名生死之根本也。此光照诸辟支佛已。还入佛颈。作此观者。不生人中生兜率天。值遇一生补处菩萨为说妙法。既闻法已身心欢喜。学诸菩萨观缘起法。如是观者名为正观。若异观者名为邪观。
　　云何观如来缺盆骨满相。满相光明遍照十方作虎魄色。若有众生遇此光者。自然兴发声闻道意。是诸声闻见此光明。分为十支。一支千色。十千光明光有化佛。一一化佛有四比丘以为侍者。一一比丘皆说苦空无常无我。分别四谛。说八人义。说四果相。说三三昧。令彼众生于此法中求出家法。出家不久成阿罗汉。如是光明遍照十方诸罗汉顶。照顶之时。如人执瓶灌药入顶。其状色貌犹如醍醐。从顶入已贯彻表里。尔时行者身心安隐。其心恬然无有恶相。不见诸使及结相貌。如是霍然成阿罗汉。此光复变作金色盖其数无量。一一盖中百千七佛。一一七佛有四比丘以为侍者。一一比丘入四大定。四大定中遍现一切结使相貌。八万户虫宛转而出。小虫种类亦皆随从。此相现时火大先起。火大起者初如芥子。从毛孔出后渐渐长。遍烧诸身身如火聚。诸虫鸣吼如师子声。此声出时行者心怖迷闷躄地。出定见身。如野火行傍树为燋。此相现时。复当起心作一药想。先作身想。身想既成。开顶令空作梵王想。作帝释想。作诸天手持宝瓶想持药灌想。药入顶时。遍入四体及诸脉中。见脉及身如琉璃筒。但见诸虫如萎死华。尔时诸脉更相流注。惟有众水。水至之处火则随灭。是时行者。节节水出如人仰射。水至梵际水水相次至于梵天。见身中水如四大海。但见诸虫头萎摧茹手折足戾。惟心生火分为十支。火入众水不相消灭。水光上冲。火光随逐。水火二光皆从心出。互相交错。上极三界顶。下至阿鼻狱。尽一世界际。纯见水火流。东西南北火亦随走。尔时心端自然生一黑毛。于其毛端出大黑风。其风四色随心根起。如旋岚风。状如烟焰。其风遍吹一切诸水。其水波动沫聚成[卄/積]。火亦入中。得火力故沫坚如冰。复有风来。吹诸尘秽九十八种恶不净物。持置冰上冰力弱故。随不净败着处即解。此冰解时八人执刀。斫冰段取各持而去。尘土坌污心闷而卧。风火水等合聚一处。火力大故烧坏众物。有四恶蛇含一宝珠。从火焰出凌虚飞逝。有六大龙。迎四小螭吞吸而走。龙顶生树至无色界。有一小草细若秋毫。色正金色。从树[禾　　(此/白)]生下入树根。从树根生上入树茎。从树茎生散入枝叶。其华白色亦有红赤。其果欲熟犹作四色。至八月半纯黄金色。如此光明照诸声闻。变化无量百千境界。如是观者名为正观。若异观者名为邪观。
　　若有比丘入此定时。身如芭蕉无有坚实。出定之时。身体支节悉皆疼痹。若不服药发狂而死。应当随时众药消息。作是观者除无数劫生死之罪。如大水流不久当得阿罗汉道。佛告阿难。汝持佛语真实莫忘。为诸比丘当广宣说。说是语时。五百比丘得四大定。同时皆得四沙门果。
　　云何观如来胸德字万字相。腋下摩尼珠皆放光明。其光红紫中有金华。其华开敷。化为无量百千万亿无数众华。一一华上有无量佛。是诸化佛各有千光。光一化佛。其光五色。若有众生遇此光明。狂者得正。乱者得定。病者得愈。贫穷者自然得宝。盲者得视。聋者得听。哑者能言。癃跛疥癞皆得除愈。遍入十方诸佛顶上。入已诸佛胸中有百千光。从万字生。一一光中歌百千偈。演说檀波罗蜜。如是众光演说六波罗蜜。其偈无量。行者正坐闻无量佛皆说是法。一一化佛遣一化人。端严微妙状如弥勒。安慰行者而作是言。善哉善哉。善男子。汝系念故见诸佛光。诸佛光中说无相施。说无相戒。说无相忍。说无相精进。说无相定。说无相慧。汝闻此法慎勿惊怖。过去诸佛系念思惟。亦闻是法。亦解是相。解是相已不畏生死。处大地狱阿鼻猛火盛不能烧。虽处地狱如游天宫。是故万字名实相印。诸佛如来无量无边阿僧祇劫学得此印。得此印故不畏生死。不染五欲。佛告阿难。佛灭度后佛诸弟子。见佛胸相光者。除却十二万亿劫生死之罪。若不能见胸相分明者入塔观之。如是观者名为正观。若异观者名为邪观。
　　云何观如来臂佣纤圆如象王鼻相。手十指合鞔掌千辐理。各各皆放百千光明。一一光明分为千支纯作红色。如是众光遍照十方无量世界。照世界已化成金水。金水之中有一妙水如水精色。饿鬼见者除热清凉。畜生见者自识宿命。狂象见者为师子王。师子见之为金翅鸟。诸龙见之为金翅鸟王。是诸畜生各见所尊。心生恐怖合掌恭敬。以恭敬故命终生天。众人见者如梵天王。或如日月星辰。见已欢喜。命终生兜率天。行者见之心眼即开。时十方界满中化佛。一一化佛手出光明入行者眼。闭目开目恒见诸佛。自观身相如妙宝瓶中有不净。如是见者虽未得通。遍至十方历侍诸佛。见一一佛出手光明亦复如是。如是观者名为正观。若异观者名为邪观。
　　云何观如来脐相。如来脐中有万亿宝华。一一宝华。万亿那由他叶。一一叶万亿那由他色。一一色万亿那由他光。此相现时。一切大众见佛心相。如来心者如红莲华。金华映蔽。妙紫金光以为间错。妙琉璃筒悬在佛胸。见佛身内万亿化佛。是诸化佛游佛心间。佛脐出光。其光叇然如须弥山。众山中间有无量宝山。如须弥山。此众华上皆有化佛。严显可观如须弥山。其光千种有十千色。分为十亿支。亿亿支照下方。亿亿支照上方。亿亿支照东方。亿亿支照南方。亿亿支照西方。亿亿支照北方。亿亿支照东南方。亿亿支照西南方。亿亿支照西北方。亿亿支照东北方。如是十方各有诸华。华极小者犹如百亿须弥山大。一须弥上有百亿万诸大菩萨。身极小者如须弥山。诸化菩萨脐中各生一大莲华。其诸莲华遍覆三千大千世界。一一华间有金色光。其光犹如阎浮檀金。一一金光化微尘数释迦牟尼。一一释迦脐中光明亦复如是。如是众光合成光台其众光台亦有无量微尘恒沙诸大化佛。佛佛相次放脐光明。其光大盛直照上方无量世界。复过是界。如是众界数如三千大千世界无量微尘。是世界中皆有琉璃颇梨亿宝以为佛窟。是众窟中各有万亿无量诸佛。诸佛脐中各各皆生一大莲华。与前无异。是诸光明照诸一切十地菩萨。是诸菩萨遇斯光已。即入微妙首楞严门。复得入于金刚譬定。诸天遇者深发无上正真道意。心眼开明见诸佛相。如此光明照菩萨已。令诸菩萨身诸毛孔。一毛孔中出阿僧祇诸供养云及众供具。盖极小者覆阎浮提。如是众多杂宝供具不可悉说。此诸供具从首楞严海生。佛告阿难。若善男子善女人。作是思惟时。如是忆想者。梦见此事者。生生之处恒常值遇普贤文殊。是法王子。为众行者梦中恒说过去未来三世佛法。说首楞严三昧般舟三昧。亦说观佛三昧。以为璎珞。觉已忆持无所忘失。此人现世功德天女以为给使。除却十万亿劫生死之罪。如是观者名为正观。若异观者名为邪观。亿亿光照下方。令下方地如阎浮提水色。于众水中有恒沙宝楼。众宝楼下有一宝城如乾闼婆城。于宝楼上有大宝树。其树枝叶一切火起。其火光焰上下俱烧。烧此众水化成琉璃。琉璃地上复生诸树。树有四龙。其龙顶上有如意珠。其珠光明遍照龙身。令龙及树纯黄金色。其龙奋迅龙诸毛孔出金色光。其光直照下方无量世界。复过下方。复照无量世界。令下方地皆作金色。金色地上有金刚华。金刚华上有金天女。一一天女百千天女以为眷属。是诸天女皆赞慈心三昧海。从下方出直至上方迦毗罗城。其声如雷赞说慈心。说是语时诸龙毛端出诸宝云。一一云中有恒沙佛刹。一一刹中尘数化佛。一一化佛出此光明。此光现时。下方世界有百万金山。于其岩间百亿宝窟。如云踊起。是众窟中纯诸白佛。白妙菩萨及声闻众以为侍者。金精宝光在佛左右。犹如断山众宝映错。有妙宝盖如须弥山无量宝成。一一宝间百亿光明。回旋宛转。于众光中有百亿师子座。一一师子座上有百亿那由他菩萨大众结加趺坐。时彼菩萨身毛孔中有阿僧祇光。一一光中有一化佛。其身修圆如须弥山。是诸化佛以百千偈。赞说不杀慈为根本。慈是妙药除生死患。慈为净目导诸天人。是诸化佛赞叹慈已。各作变化为琉璃山。于其山内百亿菩萨。一一菩萨有万梵王以为侍者到行者前。于宝山内异口同音皆说是法。告言。善男子。汝于念佛海应修慈心。诸佛菩萨以慈心故。得佛大慈。汝今应当修不杀戒行大慈悲。尔时亦有天龙八部一切众生。遇此光者。闻是语者。命终之后必生梵世。佛告阿难。汝持此语慎勿忘失。告诸比丘令行是事。佛灭度后佛诸弟子。若闻是语思是法者。有正念者。有正受者。三昧不动者。心不懈退者。发大乘者。当知是人恒于梦中见此光明。亦闻化佛说慈心法。觉已忆持深解义趣。思其义故即得慈定。如是观者名为正观。若异观者名为邪观。佛灭度后佛诸弟子。思是法者。持是法者。当知是人其心清净如诸佛心。除却亿劫生死之罪。常生梵世值遇诸佛请转法轮。既闻法已发菩提心。于未来世必成佛道。
　　亿亿光照东方。乃至东方无量世界。令东方地白如雪山。于众山上有白宝云。其白宝云状如宝台。众宝罗网宝铃万亿。众铃网间有一亿白光。是诸白光化成金台。一金台上有四化佛。一一化佛四亿菩萨以为侍者。佛与菩萨皆说慈法赞叹不杀。凡千亿偈。如是观者名为正观。若异观者名为邪观。佛告阿难。佛灭度后佛诸弟子。如是观者。除半亿劫生死之罪。
　　亿亿光照南方。令南方地皆作红色。此红色光乃至南方无量世界变成白云。红白分明。于众云间有诸化佛。白真珠色。毗琉璃光。上妙金华以为佛座。于金华上百亿菩萨。皆黄金色。百亿宝光映蔽白云。一一光中五百化佛。是诸化佛异口同音亦赞不杀及大慈悲。如是观者名为正观。若异观者名为邪观。佛告阿难。佛灭度后佛诸弟子。闻是法者。思是法者。观是法者。此人恒于梦中见释迦文放脐光明持以照之。此光明相如向所说。其人生处不处胞胎恒生净国。若生天上自然化生。
　　亿亿光照西方乃至西方无量世界。其光杂色如月如星。众星月间有七宝珠。一珠出水。一珠出火。一珠生树。其树七宝金刚为果。一珠生华。于月光中有梵宫殿。梵王眷属及梵众宝皆悉具足。其星光中。有摩醯首罗宫及其眷属。一一天宫百万亿梵王。一一梵王。无量无数诸天大众以为眷属。摩醯首罗等数不可知。是诸宝珠出琉璃光。琉璃光内有真金像。其真金像坐白宝座。项佩赤真珠光。赤真珠光中有绿真珠化佛。是诸化佛及诸天众。异口同音赞说不杀。劝进行者行大慈悲。佛告阿难。如是观者名为正观。若异观者名为邪观。佛灭度后佛诸弟子。有忆想者。有思惟者。如此观者。常于梦中梦见诸佛为说慈法。除却七亿劫生死之罪。
　　亿亿光照北方。乃至北方无量世界。令北方地皆珊瑚色。虎魄玫瑰真珠马瑙颇梨等宝以为间错。一一宝中有一亿光。一一光化作一师子。师子背上有七宝盖。其盖高妙如须弥山。琉璃为竿。杂宝彩华以为庄严。一一华上有百亿化佛。一一佛面如阎浮檀金色。发绀琉璃色。身百亿宝色。臂红真珠色。爪真金色。手中相白莲华色。鹿王[跳-兆+專]优昙华色。足下相毗楞摩尼色。从足下放五色光上至发际。身诸毛孔皆有化光。一毛孔中有一亿菩萨。一一菩萨脐有一大莲华。其华高大如须弥山百宝所成。华上有佛其佛高大。与华正等亦出脐光。此相现时。众宝师子奋迅若惊。师子众毛。一一毛端有百亿佛刹。一一佛刹。无量百亿众宝莲华以为庄严。其莲华上亦有百千大菩萨众。是诸菩萨亦出脐相如上菩萨。如是菩萨众色光明合成一山。其山高显如真金台。其台四角有四梵幢。幢端皆有四亿佛刹。一一刹中有百千塔。塔极小者。从阎浮提至于梵世。无数众妙一切宝像以为庄严。是诸宝塔及化菩萨。皆共赞叹喜舍二法。若有众生遇斯光者得大智慧如舍利弗。总持不失犹如阿难。佛告阿难。佛灭度后佛诸弟子。欲见是相者。当发慈心修不杀戒。普为十方一切众生行是行者。虽不坐禅恒于梦中得见众色如向所说。佛告阿难。持是语者即持佛心。作是观者能观佛心。诸佛如来以大慈悲而以为心。戒定慧解脱解脱知见而以为身。十力四无所畏。十八不共法。大悲三念处而自庄严。如是观者名观佛心。佛告阿难。此脐相中略而解之。佛心境界后自当说。如是观者名为正观。若异观者名为邪观。佛灭度后佛诸弟子。思是法者。持是法者。观是法者。此人现世恶业罪障皆悉清净。
　　亿亿光照东南方。乃至东南方无量世界。化成金轮。一一金轮七宝随从。一一金轮百亿转轮圣王。一一转轮圣王。千子四兵皆悉具足。其神珠宝出大光明如烟如云。一一光中有大莲华华华相合。合华之中出大日光。一一日光有金色象。菩萨化乘。乘象之时万亿瑞应不可宣说。诸菩萨光合成一佛。其佛金色身量无边。亦出脐相。脐相光明亦如上说。诸光中人皆赞五戒。说十善法。诸转轮王手执金轮宣十善法。佛告阿难。如是观者。名为正观。若异观者名为邪观。佛灭度后佛诸弟子。忆想是者。思惟是者。观是法者。除却二十万亿劫生死之罪。常生天上。闻十善教。
　　亿亿光照西南方。乃至西南方无量世界。至彼界已其光如雨。似杂色珠。一一珠中出百亿光。一一光合成宝台。一一台角有十二须弥山。一一须弥山龛室无量。一一龛中有无量化佛。一一化佛有无量菩萨以为眷属。是众化佛及化菩萨。亦皆赞叹说十善法。如是观者名为正观。若异观者名为邪观。佛告阿难。佛灭度后佛诸弟子。忆想是者。思惟是者。观是法者。除十二亿劫生死之罪。若欲往生他方净刹随意无碍。
　　亿亿光照西北方。乃至西北方无量世界。其光玉色。颇梨红紫更相映饰。一一光中百亿宝车。白车白马。紫车紫马。红车红马。诸马毛鬣皆真金色。如是车上有七宝轩。轩上皆悉有盖。其盖十层于轩盖中有千光明。宝鬘垂下光明随流回入车中化成化佛。佛身高显万亿由旬。一一佛脐中出无数光。其光遍照无量化佛。遇此光者永脱三涂无三恶患。此光回旋正立空中如云上升。一一云间百千化佛。一一化佛百亿弟子。如大迦叶。勤修十二头陀苦行。心无所著厌离世间。如是观者名为正观。若异观者名为邪观。佛告阿难。佛灭度后佛诸弟子。想是法者。思惟是法者。观是法者。当知此人常见诸佛速成大乘。除却十亿劫生死之罪。
　　亿亿光照东北方。乃至东北方无量世界。其光清净无诸浊秽。如颇梨镜内外俱现。于彼光中见十方佛。皆出脐相。一一佛脐。光明遍照十方无量诸佛刹土。一一佛刹有微尘数化佛。一一化佛。微尘数菩萨以为眷属。如是菩萨脐相光明。犹如金柱其金柱端。万亿天衣宝箱宝箧。譬如云台从空而下。一一箱筐万亿光明。一亿光明合成一佛。一佛身中。无量微尘无数化光。于诸光端有诸化佛。犹如芥子。此小佛身亦出脐相。如上所说。此脐光明遍照十方入诸佛脐。从诸佛脐出入诸菩萨胸。从诸菩萨胸出入诸声闻顶。从诸声闻顶出。譬如大云。无量金色众宝间错。入佛足下。入足下已。足下千辐轮相中出大光明。其光如华。华华相次绕佛亿匝。从赤铜爪足趺毛孔乃至顶髻。佛身诸毛如莲华敷。一毛孔中有八万四千莲华。一莲华上八万四千化佛一一化佛。八万四千诸大菩萨以为眷属。一一菩萨眉间众光。出妙音声赞佛色身。释迦文佛现此光已。告大王言。如来色身分别色相。除佛心已其余境界。如向所现。佛说是已。尔时父王即从坐起。正衣服为佛作礼。绕佛七匝。胡跪合掌白佛言。世尊。如来身色一切睹见。惟佛心内有何境界。有何相貌。修行何事。佛心所念为是何物。佛心光明何所像类。是时如来即便微笑。其舌相光如上所说。绕佛七匝从佛顶八。尔时如来入解脱相三昧。令父王见。如琉璃窟。成真金像。真金像内。于佛胸中如琉璃筒。从佛咽喉下。见如来心如红莲华。金华映饰。红华金光。不开不合团圆如心。八万四千脉。一一脉如天画师所画之脉。一一画中八万四千光明。一一光明八万四千种色。一一色中无量微尘数化佛。一一化佛坐金刚台。其金刚台放金色光明。其光无数不可具说。一一光中亦有化佛。数如上说。是诸化佛皆出广长舌相上至发际。一一佛舌有一亿光。其光合聚为十千段。一一光上有百亿化佛。结加趺坐。入普现色身三昧。十方诸佛微妙色身。入此三昧海中。当佛入此三昧时。迦毗罗城及尼拘楼陀精舍。并阎浮提如大宝华。于华台上有颇梨幢。颇梨幢端有颇梨镜。十方无量诸佛净国皆于中现。时会大众睹见诸佛。或见佛身量同虚空纯黄金色。或见佛身如须弥山四宝所成。或见佛身毗琉璃色长十丈者或见佛身作白。银色长百千丈。见释迦文身故长丈六。或见七尺。或见三尺。或见遍至梵世。或见七寸。见入钵支。诸鬼神等见如微尘。见如芥子。见如金粟。诸鬼见已。小身鬼等皆大欢喜。
观佛三昧海经卷第五
观佛心品第四
　　尔时佛心如红莲华。莲华叶间有八万四千诸白色光。其光遍照五道众生。此光出时受苦众生皆悉出现。所谓苦者。阿鼻地狱。十八小地狱。十八寒地狱。十八黑闇地狱。十八小热地狱。十八刀轮地狱。十八剑轮地狱。十八火车地狱。十八沸屎地狱。十八镬汤地狱。十八灰河地狱。五百亿剑林地狱。五百亿刺林地狱。五百亿铜柱地狱。五百亿铁机地狱。五百亿铁网地狱。十八铁窟地狱。十八铁丸地狱。十八尖石地狱。十八饮铜地狱。如是等众多地狱。
　　佛告阿难。云何名阿鼻地狱。阿言无。鼻言遮。阿言无。鼻言救。阿言无间。鼻言无动。阿言极热。鼻言极恼。阿言不闲。鼻言不住不闲不住名阿鼻地狱。阿言大火。鼻言猛热。猛火入心名阿鼻地狱。
　　佛告阿难。阿鼻地狱纵广正等八千由旬。七重铁城七层铁网。下十八鬲周匝七重皆是刀林。七重城内复有剑林。下十八鬲。鬲八万四千重。于其四角有四大铜狗。其身广长四十由旬。眼如掣电牙如剑树。齿如刀山舌如铁刺。一切身毛皆出猛火。其烟臭恶。世间臭物无以可譬。有十八狱卒。头罗刹头。口夜叉口。六十四眼。眼散迸铁丸如十里车。狗牙上出高四由旬。牙头火流烧前铁车。令铁车轮一一轮辋化为一亿火。刀锋刃剑戟。皆从火出。如是流火烧阿鼻城。令阿鼻城赤如融铜。狱卒头上有八牛头。一一牛头有十八角。一一角头皆出火聚。火聚复化成十八辋。火辋复变作火刀轮。如车轮许。轮轮相次在火焰间满阿鼻城。铜狗张口吐舌在地。舌如铁刺。舌出之时化无量舌满阿鼻地。七重城内有七铁幢。幢头火踊如沸踊泉。其铁流迸满阿鼻城。阿鼻四门。于门阃上有八十釜。沸铜踊出从门漫流。满阿鼻城。一一鬲间有八万四千铁蟒大蛇。吐毒吐火身满城内。其蛇哮吼如天震雷。雨大铁丸满阿鼻城。此城苦事八万亿千。苦中苦者集在此城。五百亿虫。虫八万四千嘴。嘴头火流如雨而下满阿鼻城。此虫下时。阿鼻猛火其焰大炽。赤光火焰照八万四千由旬。从阿鼻地狱上冲大海沃燋山下。大海水滴如车轴许。成大铁尖满阿鼻城。
　　佛告阿难。若有众生杀父害母。骂辱六亲。作是罪者命终之时。铜狗张口化十八车。状如金车宝盖在上。一切火焰化为玉女。罪人遥见心生欢喜。我欲往中我欲往中。风刀解时寒急失声。宁得好火在车上坐然火自爆。作是念已即便命终。挥霍之间已坐金车。顾瞻玉女。皆捉铁斧斩截其身。身下火起如旋火轮。譬如壮士屈伸臂顷。直落阿鼻大地狱中。从于上鬲如旋火轮。至下鬲际身遍鬲内。铜狗大吼啮骨唼髓。狱卒罗刹捉大铁叉。叉头令起遍体火焰满阿鼻城。铁网雨刀从毛孔入。化阎罗王大声告敕。痴人狱种。汝在世时。不孝父母邪慢无道。汝今生处名阿鼻地狱。汝不知恩无有惭愧。受此苦恼为乐不耶。作是语已即灭不现。
　　尔时狱卒复驱罪人。从于下鬲乃至上鬲。经历八万四千鬲中。[打-丁+聿]身而过至铁网际。一日一夜尔乃周遍。阿鼻地狱一日一夜。此阎浮提日月岁数六十小劫。如是寿命尽一大劫。五逆罪人无惭无愧造作五逆。五逆罪故临命终时。十八风刀如铁火车。解截其身。以热逼故便作是言。得好色华清凉大树。于下游戏不亦乐乎。作此念时。阿鼻地狱八万四千诸恶剑林。化作宝树。华果茂盛行列在前。大热火焰化为莲华在彼树下。罪人见已。我所愿者今已得果。作是语时。疾于暴雨坐莲华上。坐已须臾。铁嘴诸虫从火华起。穿骨入髓。彻心穿脑。攀树而上。一切剑枝削肉彻骨。无量刀杖当上而下。火车炉炭十八苦事。一时来迎。此相现时陷坠地下。从下鬲上身如华敷。遍满下鬲。从下鬲起。火焰猛炽至于上鬲。至上鬲已身满其中。热恼急故张眼吐舌。此人罪故。万亿融铜百千刀轮。从空中下头入足出。一切苦事。过于上说。百千万倍。具五逆者。其人受罪足满五劫。复有众生犯四重禁虚食信施。诽谤邪见不识因果。断学般若毁十方佛。偷僧祇物。淫泆无道。逼略净戒诸比丘尼。姊妹亲戚不知惭愧。毁辱所亲造众恶事。此人罪报临命终时。风刀解身。偃卧不定如被楚挞。其心荒越发狂痴想。见己室宅男女大小。一切皆是不净之物。屎尿臭处盈流于外。
　　尔时罪人即作是语。云何此处无好城郭及好山林使吾游戏。乃处如此不净物间。作是语已狱卒罗刹以大铁叉。擎阿鼻狱及诸刀林。化作宝树及清凉池。火焰化作金叶莲华诸铁嘴虫化为凫雁。地狱痛声如咏歌音。罪人闻已。如此好处吾当游中。念已寻时坐火莲华。诸铁嘴虫从身毛孔唼食其躯。百千铁轮从顶上入。恒沙铁叉挑其眼睛。地狱铜狗化作百亿铁狗。竞分其身取心而食。俄尔之间身如截华。满十八鬲。一一华叶八万四千。一一叶头身手支节。在一鬲间。地狱不大此身不小。遍满如此大地狱中。此等罪人堕此地狱。经历八万四千大劫。此泥犁灭。
　　复入东方十八鬲中。如前受苦。此阿鼻狱南亦十八鬲。西亦十八鬲。北亦十八鬲。谤方等经。具五逆罪。破坏僧祇。污比丘尼。断诸善根。如此罪人具众罪者。身满阿鼻狱。四支复满十八鬲中。此阿鼻狱。但烧如此狱种众生。劫欲尽时东门即开。见东门外。清泉流水华果林树一切俱现。是诸罪人从下鬲见。眼火暂歇。从下鬲起婉转腹行。[打-丁+聿]身上走到上鬲中。手攀刀轮。时虚空中雨热铁丸。走趣东门既至门阃。狱卒罗刹手捉铁叉逆刺其眼。铁狗啮心闷绝而死。死已复生。见南门开如前不异。如是西门北门亦皆如是。如此时间经历半劫。阿鼻狱死生寒冰中寒冰狱死生黑闇处。八千万岁目无所见。受大虫身婉转腹行。诸情闇塞无所解知。百千狐狼牵掣食之。命终之后生畜生中。五千万身受鸟兽形还生人中。聋盲喑哑疥癞痈疽。贫穷下贱。一切诸衰以为严饰。受此贱形迳五百身。后复还生饿鬼道中。饿鬼道中。遇善知识诸大菩萨。呵责其言。汝于前身无量世时。作无根罪。诽谤不信。堕阿鼻狱。受诸苦恼不可具说。汝今应当发慈悲心。时诸饿鬼闻是语已称南无佛。称佛恩力。寻即命终生四天处。生彼天已。悔过自责发菩提心。诸佛心光不舍是等。摄受是辈。慈哀是等。如罗睺罗。教避地狱如爱眼目。
　　佛告大王。欲知佛心光明所照。常照如此无间无救诸苦众生。佛心所缘常缘此等极恶众生。以佛心力自庄严故。过算数劫。令彼罪人发菩提心。佛告阿难。云何名十八寒地狱。寒地狱者八方冰山。山十八鬲。复有十八诸小冰山。如颇梨色。此等寒冰满冰山间。如凡莲华。高十八由旬。上有冰轮。纵广正等十二由旬。如天雨雹从空而下。世间自有无慈心者。劫夺无道。抄盗剥脱。冻杀众生。此人罪报。欲命终时。一切刀风化为热火。罪人作念。我今云何不卧冰上。为火所逼。作是念时。狱卒罗刹手执冰轮。如白鹤翔蹑虚而至。罪人见已除热清凉。心便爱念。气绝命终生冰山上。既生之后。十八冰山如以扇扇。一切寒冰从毛孔入。十八鬲中遍满一鬲。剖裂擗坼如赤莲华。冰轮上下遍覆其身。八方冰山一时俱合。更无余辞。但言阿罗啰。尔时罪人即作是念。我于何时。当免寒冰生热火中。
　　尔时空中有诸铁鸟。口嘴吐火从空中下。破头啄脑。罪人即死。命终之后。狱卒复以铁叉打地。唤言活活。应声即稣。起已思念。我今身上大火猛炽。愿得前冰以灭此火。狱卒复以冰轮迎接。置与狱中。如是十八鬲中无不经历。此寒地狱寿命岁数。如四天王日月八千万岁。罪既毕已。生贱人中贫穷鄙陋。五百世中为人奴婢。衣不蔽形食不充口。此罪毕已遇善知识发菩提心。
　　佛告阿难。云何名黑闇地狱。黑闇地狱者。十八重黑山。十八重黑网。十八重铁床。十八重铁缦。一一山高八万四千由旬。一一缦亦厚八万四千由旬。一一缦间。十八重黑铁围山。罗列如林荫闇此山。世间自有愚痴众生。偷佛法僧灯明。偷盗父母师长和上。谤说法者。亦毁世俗论义师等。不忌尊卑不知惭愧。以此罪故命欲终时。眼有电光睒睒不停。即作是念。我有何罪常见是火。即闭两目。不愿欲见及日月光。命欲终时。狱卒罗刹擎大铁床。张大铁伞。如大队云乘空而至。
　　尔时空中无形有声。此处黑闇汝欲往不。罪人闻声寻即起心欲往彼所。气绝命终坐铁床上。如雁王翔落黑闇处。既入中已。刀轮上下斩剉其身。有大铁乌嘴距长利。从山飞来摷啄罪人。痛急疾走求明不得。足下蒺蔾穿骨彻髓。如是慞惶经五百万亿岁。亦如四天王日月岁数。彼人头打诸黑闇山。脑流眼出。狱卒罗刹以铁叉叉还安眼眶。罪毕乃出为贫穷人。眼目角睐盲冥无见。或被癞病人所驱逐。如是罪报经五百身。过是以后。遇善知识发菩提心。
　　佛告阿难。云何名为十八小热地狱。十八小热地狱者。如阿鼻狱亦七重城。七重铁网。无量诸恶以为庄严。自有众生。不顺师教兴恶逆心。不知恩养盗师害师。污师净食坐师床座。捉师钵盂。藏弃不净。作五种恶。云何为五。所谓骂师谤师打师杀师。以诸毒药持以饮师。若沙门婆罗门。作诸非法害师谤师。此罪恶人无有惭愧。剥像破塔劫法宝物。杀伯叔父母兄弟姊妹。如是罪人命欲终时。阿鼻地狱十八狱卒。各以铁叉擎一鬲狱。如是众狱如大宝盖。雨微细雨雨渧如华。此人罪报热恼入心。如火烧已见雨清凉。即作念言。愿我得坐荫盖之下。凉雨洒我不亦乐耶。作是语已气绝命终。如掷鞠顷。即便坐于大剑床上。百亿剑刃。刃皆出火烧刺其身。空中宝盖化为火轮。从上而下直劈其顶。其身碎裂为数千段。上雨铜丸从毛孔入。狱卒罗刹以大铁叉刺罪人眼。或以铁箭射其心者。闷绝而死。须臾还活坐剑床上。旋岚猛风吹堕地狱。既入狱已。时阎罗王与宫殿俱在虚空中。告言狱种。汝作众恶。杀师谤师。汝今生处名拔舌阿鼻。汝在此狱当经三劫。作是语已即灭不现。此狱苦痛如上所说。
　　佛告阿难。云何名十八刀轮地狱。刀轮地狱者。四面刀山。于众山间积刀如[土　　尃]。虚空中有八百万亿极大刀轮。随次而下犹如雨渧。自有众生。乐苦恼他杀害众生。命终之时患逆气病。心闷烦满心坚如石。即作是愿。得一利刀削此诸患不亦快乎。是时狱卒顶戴刀轮翳令不现。至罪人所卑言逊辞。我有利刀能割重病。罪人欢喜即自念言。惟此为快。气绝命终生刀轮上。如醉象走堕刀山间。是时四山一时俱合。四种刀山割切其身。不自胜持闷绝而死。狱卒罗刹驱蹙罪人令登刀山。未至山顶刀伤足下乃至于心。畏狱卒故匍匐而上。既至山顶。狱卒手执一切刀树。扑杀罪人。未死之间铁狗啮心。楚毒百端。铁虫唼食肉皆都尽。寻复唱活。脚着铁轮从空而下。一日一夜六十亿生六十亿死。如是众多凡十八种。此人罪故遂更增剧。如四天王寿八千万岁。罪毕生世堕在畜生。五百世中身供众口。复五百世受卑贱形。然后乃遇大善知识发菩提心。
　　佛告阿难。云何名剑轮地狱。剑轮地狱者。纵广正等五十由旬。满中剑树。其树多少数如稻麻竹苇。一一剑树高四十由旬。八万四千剑轮为叶。八万四千剑轮为华。八万四千剑轮为果。八万四千沸铜为枝。世间自有愚痴众生。乐杀无厌。如此罪人临命终时。遇大热病。即作念言。我今身体时热时寒。举身坚强犹如铁砧即作愿言。得金刚剑割却此患。乐不可言。是时狱卒即自化身。如己父母亲友之形。在其人前而告之言。我有秘法。如卿所念当用相遗。罪人闻已心甚爱念。急急欲得。气绝命终。如马奔走生剑华中。无量剑刃削骨破肉。碎如豆许。复有铁鸟从树上下挑眼啄耳。有大罗刹手捉铁斧破头出脑。铁狗来舐死已唱活。驱令上树。未至树端身碎如尘。一日之中身经诸树。一夜之中复经诸树。一日一夜杀身如尘不可称数。杀人罪故受如此殃。经八万亿岁生畜生中。身常负重死复剥皮。经五百世还生人中。贫穷短命多病消瘦。过是已后遇善知识发菩提心。佛告阿难。云何名火车地狱。火车地狱者。一一铜镬纵广正等四十由旬。满中盛火。下有十二轮。上有九十四火轮。自有众生为佛弟子。及事梵天九十六种。出家徒众及在家者。诳惑邪命谄曲作恶。如此罪人欲命终时。风大先动身冷如冰。即作是念。何时当得大猛火聚。入中坐者永除冷病。作是念已。狱卒罗刹化作火车如金莲华。狱卒在上如童男像手执白拂鼓舞而至。罪人见已心生爱着。如此金华光色显赫。照我令热必除寒冷。若得坐上快不可言。作是语已气绝命终。载火车上支节火然。堕火聚中身体焦散。狱卒唱活应声还活。火车轹身凡十八返。身碎如尘。天雨沸铜遍洒身体即便还活。如是往返。上至汤际下堕镬中。火车所轹一日一夜。九十亿死九十亿生。此人罪毕。生贫贱家为人所使。系属于他不得自在。偿利养毕尔乃得脱。由前出家善心功德。遇善知识为其说法。心开意解成阿罗汉。
　　佛告阿难。云何名沸屎地狱。沸屎地狱者。八十由旬十八铁城。一一铁城有十八鬲。一一鬲中四壁皆有百亿万剑树。地如刀刃刃厚三尺。于其刃上百千蒺梨不可称计。一一蒺梨及剑树间。生诸铁虫其数无量。一一铁虫有百千头。一一头有百千嘴。嘴头皆有百千蛔虫口吐热屎。沸如融铜满铁城内。上有铁网铁乌。世间自有众生破八戒斋。污沙弥戒沙弥尼戒。污式叉摩尼戒。自污净戒。污比丘戒比丘尼戒。污优婆塞戒优婆夷戒。诸比丘比丘尼。诸优婆塞及优婆夷。沙弥沙弥尼。式叉摩尼。如是七众及余一切。污僧净饭。污父母食。偷窃先啖。不净手捉。及僧知事以自恃故污僧净食。四部弟子以不净身坐僧祇床。犯偷兰遮久不忏悔。虚食僧食坐僧众中与僧布萨。如是众多无量不净恶业罪人。临命终时。举身皆香如麝香子。不可堪处。即作是念。当于何处不闻此香。如此香气犹如狂风来熏我心。作此念已。狱卒罗刹自化己身。犹如画瓶中盛粪秽。至罪人所以手摩触。令彼罪人心生爱着。气绝命终。犹如风吹堕沸屎中。堕已麋烂众虫唼食。东西走时削骨彻髓饥渴逼故饮热沸屎。蛔虫疽虫唼其舌根。一日一夜。九十亿生九十亿死。罪毕乃出生贫贱家。系属于他不得自在。设生世时。恒值恶王属邪见主。种种恶事逼切其身。瘿瘇恶疮以为衣服。宿世闻法善因缘故。遇善知识出家学道成阿罗汉。三明六通具八解脱。
　　佛告阿难。云何名十八镬汤地狱。镬汤地狱者。有十八镬。一一镬纵广正等四十由旬。七重铁网满中沸镬。五百罗刹。鼓大石炭烧其铜镬。此石火焰焰焰相承。经六十日火不可灭。阎浮提日满十二万岁。如是镬沸上涌如星。化成火轮还入镬中。自有众生毁佛禁戒。杀生祠祀。为啖肉故焚烧山野伤害众生。生燖众生以火焚烧。如此罪人。欲命终时身心烦闷。失大小便不自禁制。或热如汤或冷如冰。即作是念。得大温水入中沐浴不亦乐乎。狱卒罗刹化作僮仆。手擎汤瓮至罪人所。罪人心喜爱乐此瓮。气绝命终生镬汤中。速疾消烂惟余骨在。铁叉摷出。铁狗嗗之呕吐在地。寻复还活。狱卒。驱蹙还令入镬。畏镬热故攀剑树上。骨肉断坏落镬汤中。杀生罪故一日一夜。恒河沙死恒河沙生。罪毕乃出生畜生中。猪羊鸡狗短命之处。无不经历。如是受身八千万岁。命终之后还生人中。受二种报。一者多病。二者短命。短命多病以为眷属。过算数劫遇善知识。受持五戒行六波罗蜜。
　　佛告阿难。云何名灰河地狱。灰河地狱者。长二百由旬广十二由旬。下有利刀。岸上剑树满中猛火。厚十二丈。复有融灰以覆火上。厚四十丈。世间自有无惭众生。偷盗父母。偷盗师长。偷盗善友兄弟姊妹。如是痴人无有惭愧。不识恩养心无反复。贪利欲得不识殃祸。不顺师教。此人罪报欲命终时。气满心腹喘息不续。即作是念。我心如泥气满胸中。得一微火爆我身者不亦快乎。狱卒罗刹。应念即至化作妻子。手擎火炉微灰覆上。至罪人所。是时罪人心大欢喜。以欢喜故气绝命终生灰河中。诸剑树间有一罗刹。手执利剑欲来伤害。是人恐怖走于灰河。举足下足刀伤其脚。剑树雨刀从毛孔入。罗刹以叉叉其心出。躄地闷死寻复还活。是人偷盗师长父母罪因缘故。一日一夜五百亿生五百亿死。饥渴逼故张口欲食。剑树雨刀从舌头入。劈腹裂胸闷绝而死。由前闻佛法僧名故。罪毕之后得生人中贫穷下贱。觉世非常出家学道。世无佛时成辟支佛。世若有佛成阿罗汉。
　　佛告阿难。云何名剑林地狱。剑林地狱者。八千由旬满中剑树。有热铁丸以为其果。如此剑树高二十四由旬。自有众生。不孝父母不敬师长。作恶口业。无慈爱心刀杖加人。此人罪报临命终时。心如胡胶处处生着。即作此念。我心缚着触事不舍。耽酒嗜色。身虽遇患心犹不息。得一利刀割截此爱。狱卒罗刹。应声即至化为侍者。执明镜示语罪人言。汝心多着可观此镜。观此镜时。见于镜中有利剑像。即作是念。我今体羸不堪欲事。得此利剑割断我心不亦快乎。作此念时气绝命终。受饿鬼身。诸剑树间忽然化生。生已铁丸从顶上入从口而出。肠胃焦烂躄地。狱卒复以铁叉打扑驱令上树。上一树已铁嘴虫啖。以恐怖故踊身上树。如是展转悉经剑林。一日一夜八万生八万死。罪毕之后生饥馑世及疾疫劫。为人卑贱口气恒臭人所恶见。过算数劫遇善知识发菩提心。
　　佛告阿难。云何名五百亿刺林地狱。刺林地狱者。八千由旬满中铁刺。一一刺端有十二剑。树上复有大热铁钳。世间自有愚痴众生。恶口两舌绮语不义语。调戏无节枉说是非。说经典过。毁论义师。如此罪报命欲终时。咽燥舌干。即作此念。得一利刺刺颈出血。令众脉间流注众水不亦快乎。作是念时。狱卒罗刹。化作父母手执月珠。珠头生刺持用拟口。如水欲渧。罪人欢喜。我所愿者今已得果。作是念已气绝命终。如大电顷生刺林间。既生之后狱卒罗刹。手执铁钳拔舌令出。八十铁牛有大铁犁耕破其舌。刺林诸树有风吹来扑打其躯。一日一夜六百生六百死。过是已后得生人中。唇咃面皱语言蹇吃。如此罪人。体生诸创脓血盈流。经五百世人所恶见。过是已后。虽有所说人不信受。遇善知识发菩提心。
　　佛告阿难。云何名五百亿铜柱地狱。铜柱地狱者。有一铜柱状如大山。高六百由旬。下有猛火。火上铁床上有刀轮。诸刀轮间有铁嘴虫。铁乌在傍。世间自有愚痴众生。贪惑滋多染爱不净。犯邪淫行。非处非时行不净业。设有比丘比丘尼。婆罗门等诸梵行者。若于非时非处犯不净法。乃至一切犯邪行者。作不净业。如此罪人临命终时。举身反强振掉不定。犹如弓弩不自胜持。即作此念。得一坚大铜铁柱者。缚此身体令不动摇。狱卒罗刹应时即至。化作僮仆手执铁杖。至罪人所。白言长者。汝今身强余物皆弱。可捉此杖。心即欢喜气绝命终。如弄杖顷生铜柱头猛火焰炽焚烧其身。惊怖下视。见铁床上有端正女。若是女人见端正男心生爱着。从铜柱上欲投于地。铜柱贯身铁钢络颈。铁嘴诸虫唼食其躯。落铁床上。男女俱时六根火起。有铁嘴虫从眼而入。从男女根出。若污戒者。别有九亿诸小虫辈。如瘭疽虫有十二嘴。嘴头出火唼食其体。此邪淫报。一日一夜九百亿生九百亿死。罪毕乃出生鸠鸽中。受鸠鸽身经五百世。复生龙中经五百身。后生人中。无根二根及不定根。黄门之身经五百世。设得为人。妻不贞良。子不慈孝。奴婢不顺。过是已后。遇善知识发菩提心。佛告阿难。云何名五百亿铁机地狱。铁机地狱者。有一铁床纵广正等四百由旬。上安诸[撼-咸+巳]。[撼-咸+巳]间皆有万亿铁弩。铁弩镞头百亿锋刃。世间自有愚痴众生。为贪欲故。不孝父母。不敬师长。不顺善教。杀害众生食诸奸人。此人罪报命欲终时。身体振动。身诸六窍汁自流出。如此罪人。见自己床如兜罗绵。即生是念。何时得一坚冷之处。安身卧眠不亦快耶。作是念时狱卒罗刹。以叉擎床。敷大榻[登　　毛]至罪人所。罪人见已心生欢喜。欲卧榻[登　　毛]。气绝命终生铁机上。万亿铁[撼-咸+巳]关从下动。铁[撼-咸+巳]低昂。无量铁弩同时皆张。一一铁箭射罪人心。一日一夜六百亿生六百亿死。如是罪人受罪毕已。生畜生中经五百世。还生人间。贫穷下贱为人所使。多堕刑狱恒受鞭挞。过是已后。遇善知识发菩提心。
　　佛告阿难。云何名铁网地狱。铁网地狱者。八十九重诸铁罗网。一一网间百亿铁针。一一铁针施五关[撼-咸+巳]。世间自有虚妄众生。邪心谄曲妖媚惑人。心怀呓贼昼夜恶念。刹那刹那顷成就恶念。此人罪报临命终时。身体搔痒。即作此念。得一束针镵刺疥虫不亦乐乎。作是念时。狱卒罗刹化为良医。手执利针唱言治病。罪人心喜。气绝命终生铁网间。[打-丁+聿]身下过众[撼-咸+巳]皆动。无量诸针射入毛孔。如是婉转诸铁网间。刹那顷死刹那顷生。罪毕乃出生于边地无佛法处。亦不闻说世间善语。何况正法。虽生人中三恶道摄。过算数劫遇善知识。虽得闻法心不解了。
　　佛告阿难。云何名铁窟地狱。铁窟地狱者。饿鬼道中最上苦法。有一铁山纵广正等二十五由旬。山上复有五百万亿大热铁丸。一一铁丸团圆正等十三由旬。山间复有百千刀剑。是时彼山东向开张有一小孔。如摩伽陀斗口但出黑烟。世间自有愚痴众生。悭贪缚着心如金刚。但乐求索无有厌足。父母妻子悉不给与。师长教授视如粪秽。奴婢亲友不施衣食。如是悭人不虑无常。护惜财物犹如眼目。此人罪报命欲终时。诸情闭塞口噤不语。心中默念。我死之后是诸恶人。食我财物如啖铁丸。居我屋宅如处闇室。作是念已。狱卒罗刹化为悭人。幻收财物至罪人所。以火焚之。罪人心喜气绝命终生火山上。犹如融铜铸铁窟中。既入窟中剑虫刀虫唼食其躯。烟熏其眼不见火炎。周慞惶怖东西驰走。头打铁山铁丸上下。从顶而入从足而出。一念顷死一念顷生。罪毕乃出生饿鬼中。其身长大数十由旬。咽如针筒腹如大山。东西求食融铜灌咽。经八千岁乃得苦毕。生食唾鬼食脓鬼食血鬼中。罪毕复生厕神猪狗。罪毕复生贫穷卑贱无衣食处。遇善知识发菩提心。
　　佛告阿难。云何名铁丸地狱。铁丸地狱者。八十由旬满中铁城八十八鬲。一一鬲中有五刀山持用覆上。下有十八大恶铁蛇。蛇皆吐舌舌出铁剑。剑头火然。世间自有愚痴众生。毁辱布施言施无报。劝人藏积。如是痴人。向国王大臣沙门婆罗门及一切众说施无因亦无果报。如此罪人临命终时。颈强脉缩回转不语。不喜见人低视而卧。心中但念。我积财宝得与我俱快不可言。狱卒罗刹化作其妻。捉热铁丸化作宝器。在其人前语言。我随汝死婉转相着终不相离。气绝命终生铁城中。东西驰走铁蛇出毒缠绕其身。节头火然。即作是念。愿天爱我降注甘雨。应念即雨大热铁丸。从顶而入足下而出。罪毕乃为贫穷孤独喑哑之人。是人岁数如铁窟说。遇善知识发菩提心。
　　佛告阿难。云何名尖石地狱。尖石地狱者。有二十五石山。一一石山有八冰池。一一冰池有五毒龙。世间自有愚痴众生。比丘比丘尼。沙弥沙弥尼。式叉摩尼。优婆塞优婆夷。九十五种诸梵志等。法说非法。非法说法。或犯轻戒久不忏悔。心无惭愧犹如猿猴。此人罪报命欲终时。心下气满腹胀如鼓。饮食噎吐水浆不下。即作是念。得一石尖塞我咽喉不亦快乎。作是念时。狱卒罗刹化作良医。幻捉石尖作大药丸。着其口中告言闭口。心生欢喜。气绝命终生石山间。无量尖石从背上入从胸前出。狱卒复以铁叉叉口以石内中。一日一夜六十亿死六十亿生。此是生报。从此命终堕黑绳地狱。黑绳地狱者。八百铁锁八百铁山。竖大铁幢两头系锁。狱卒罗刹驱蹙罪人。令负铁山铁绳上走。不胜落地堕镬汤中。罗刹驱起。渴急饮铁吞石而走。一日一夜经历是苦凡十万遍。罪毕生世为人僮仆。遇善知识为说实法。如好白氎易染受色。得阿罗汉。三明六通。具八解脱。
　　佛告阿难。云何名十八饮铜地狱。饮铜地狱者。千二百种杂色铜车。一铜车上六千铜丸。自有众生。悭贪嫉妒邪见恶说。不施父母妻子眷属及与一切。心生悭嫉。见他得利如箭入心。如是罪人欲命终时。多病消瘦昏言呓语。口中自说欲得果食。作是语时狱卒罗刹。化己铜车满车载果至罪人所。罪人得已心生欢喜。即作念言。得此美果食不知厌。甚适我愿欢喜踊跃。气绝命终。未经几时生铜车上。不久即往生铜山间。铜车轹颈。狱卒罗刹以钳[木　　宅]口饮以烊铜。饮烊铜已迷闷躄地。唱言饥饥。寻时狱卒擘口令开。以铜铁丸置其口中。吞十八丸节节火然。东西驰走经于一日。尔乃命终。狱卒唱言。汝前身时谄谀邪见悭贪嫉妒。以是因缘受铁丸报。或曾出家毁犯轻戒久不悔过。虚食信施。以此因缘食诸铁丸。此人罪报亿千万岁不识水谷。受罪毕已还生人中。五百世中言语[口　　蹇]吃不自辩了。以宿习故。食后啖炭及啖土块。过是以后。遇善知识发菩提心。
观佛三昧海经卷第六
观四无量心品第五
　　尔时世尊。说是语时佛心力故。十种白光从佛心出。其光遍照十方世界。一一光中无量化佛乘宝莲华。时会大众见佛光明。如颇梨水或见如乳。见诸化佛从佛胸出入于佛脐。游佛心间乘大宝船。经往五道受罪人所。一一罪人见诸化佛。如己父母善友所亲。渐渐为说出世间法。是时空中有大音声告诸大众。汝等今者应观佛心。诸佛心者是大慈也。大慈所缘缘苦众生。
　　佛告阿难。云何名慈心。慈心者。应当系念缘苦众生。苦众生者。谓三恶道极苦恼者。佛说是语时会大众。见于地狱饿鬼畜生。解脱相三昧力故。令诸众生自识宿命。见受苦者。皆是前世无量劫中。父母师徒诸善亲友。见已啼泣。为佛作礼白言。世尊。我等今者因佛力故见苦众生。悉是我等父母师长。佛告大众。三界众生轮回六趣。如旋火轮。或为父母兄弟宗亲。三界一切无不是汝所亲之者。云何起意生杀嫉心。作是语已。净饭王等一切大众白佛言。世尊。云何名为慈心三昧。惟愿世尊为我略说。
　　佛告大众。夫慈心者。应当起想先缘所亲。系念之时。念己父母受诸苦恼。有不孝者。念己妻子所爱众生受诸苦恼。有见众生癞病[病-丙+(雍-〦)]疮。见已作念当云何救。一想成已应作二想。二想成已应作三想。三想成已满一室想。一室想成已满于僧坊。一僧坊成已满一由旬。一由旬成已满一阎浮提。阎浮提成已满弗婆提。弗婆提成已满三天下。如是渐广满十方界。
　　见东方众生尽是其父。见西方众生悉是其母。见南方众生悉是其兄。见北方众生悉是其弟。见下方众生悉是妻子。见上方众生悉是师长。其余四维悉是沙门婆罗门等。见是众生皆受苦恼。或遇重病。或见在于刀山剑树火车炉炭。一切苦事见已悲泣欲拔其苦。自作我想。乘宝莲华诣诸人所。调身按摩为洗癞疮。见地狱火忧悲雨泪欲灭其火。见诸饿鬼。刺身出血化作乳想。供给饿鬼令得饱满。既饱满已为其说法。赞佛赞法赞比丘僧。作是赞已益更忧悲心无暂舍。如是慈心极令通利。事事广说如慈三昧。如是慈心名习慈者。既习慈已次当行悲。悲者见众受苦。如箭入心如破眼目。心极悲苦遍体雨血欲拔彼苦。如此悲者有百亿门。广说如大悲三昧。行慈悲已次行大喜。见诸众生安隐受乐。心生欢喜如己无异。既生喜已次行舍法。是诸众生无来去相从心想生。心想生者。因缘和合假名为心。如此心想犹如狂华从颠倒起。苦从想起乐从想生。心如芭蕉中无坚实。广说如经十譬。作是观时不见身心。见一切法同如实性。是名菩萨身受心法。依因此法广修三十七助菩提分。若取证者是声闻法。不取证者是菩萨法。作是语已佛身光明益更明显。从佛心端诸光明中生诸宝华。一一宝华恒沙宝华以为眷属。一一华上无量无边微妙化佛。方身丈六如释迦文此相现时。佛身毛孔八万四千诸宝莲华。一一华上八万四千诸大化佛身量无边。如是化佛身诸毛孔。及心光明亦如向说。
　　如是光明遍照十方从佛顶入从佛眉间白毫相出。从白毫出遍照十方犹如金幢。令十方地作真金色。卷诸化佛入佛口中。从佛口出亦照十方来入佛胸。从佛胸出复照十方来入佛脐。此光入时佛身之内如琉璃水澄清不动。三界五道一切众生映现佛心。见诸化佛乘大宝台。犹如宝船游佛身间。一一化佛赞说不杀。赞叹念佛。赞叹念法。赞叹念僧。赞叹念戒。赞叹念施。赞叹念天。赞六和敬。赞慈三昧。如此六念能生善法。此六念者是诸佛因。佛心者是六念心。因六和敬而得此法。欲成佛道当学佛心。
　　说是语已。如来身光倍更明显。佛身化佛及宝莲华数不可知。一一华光如杂华说。如是观者名为正观。若异观者名为邪观。佛灭度后佛诸弟子。修六念者名念佛心。念佛心者除十二亿劫生死之罪。作是观者生生之处。终不邪见心不僻谬。恒得值遇无生菩萨。如是之人若生边地无佛法处。念佛功力自然悟解成辟支佛。尔时世尊说是语已。还摄身光如本无异。
　　佛告父王。如大人相白毫光明及一切相。有能逆观顺观分别观者。全观圆光及丈六者。但发是心如见不见除却众罪。如向所说。设有施主具五神通。得如意珠飞遍十方。十方世界一一世界。众生之数不可得知。但以无量无边总为其数。如是众生皆是罗汉。是大施主尽算数劫。供养贤圣四事无乏。是人得福宁为多不。父王白言。但使供养一方罗汉得福无量。何况十方无量罗汉。
　　佛告父王。正使有人成熟邪见众生。数如上说。皆令彼人得罗汉道。三明六通具八解脱。不如发心趣向佛慧念佛须臾。佛说是语时。释子众中一亿释子。发阿耨多罗三藐三菩提心。自誓不求声闻辟支佛道。白佛言。世尊。诸佛身分乃至一毛无量化佛。诸声闻身如燋败种。为何所益。
观四威仪品第六之一
　　尔时世尊于大众中。即便起行足步虚空。父王观见心甚欢喜亦随佛行。佛举足时足下千辐相轮。一一轮相皆雨八万四千众宝莲华。一一莲华复化八万四千亿那由他华。一一莲华化为一台。一一华台一一华叶。遍覆十方无量世界。一一莲华八万四千叶。释迦牟尼足步虚空悉雨宝华。如是众华复有无量微尘数佛足步虚空。父王见已心大欢喜得阿那含。五体投地为佛作礼。时会大众皆睹此事白佛世尊。十方世界无数化佛。何者真佛谁是化佛。
　　佛告大众。诸佛如来入空寂处。解脱三昧随意自在。无有真化。所以者何。佛心空寂。复入空寂解脱光明王三昧。此定力故。诸佛如来化无边身。无边身者是萨婆若。萨婆若者名无著三昧。无著三昧故如来现行。若现乞食若或经行。如是二法饶益众生。若有众生。佛在世时见佛行者。步步之中见千辐轮相。除却千劫极重恶罪。佛去世后。三昧正受想佛行者。亦除千劫极重恶业。虽不想行。见佛迹者见像行者。步步亦除千劫极重恶业。佛告阿难。汝从今日持如来语遍告弟子。佛灭度后。造好形像令身相足。亦作无量化佛色像。及通身光及画佛迹。以微妙彩及颇梨珠安白毫处。令诸众生得见是相。但见此相心生欢喜。此人除却百亿那由他恒河沙劫生死之罪。说此语已如来还坐。
　　父王复问佛。出世间有何利事。能令众生得安乐耶。尔时世尊。告大王言。舍卫城中须达长者。有一老母名毗低罗。谨勤家业。长者敕使守执库钥。出内取与一切委之。须达长者请佛及僧供给所须。时病比丘多所求索。老母悭贪嗔嫌佛法及与众僧。而作是言。我家长者愚痴迷惑受沙门术。是诸乞士多求无厌。何道之有。作是语已复发恶愿。何时当得不闻佛名不闻僧名。不见剃发染衣之人。如是恶声一人闻已复闻二人。展转遍满舍卫城中。末利夫人闻此语已而作是言。云何须达如好莲华人所乐见。云何复有毒蛇护之。作是语已敕须达言。遣汝妇来吾欲与语。阿那邠坻驰诣王宫。到作礼毕却住一面。末利夫人命令就座。坐已语言。汝家老婢恶口诽谤。何不驱摈。阿那邠坻跪白。夫人。佛日出世多所润益。鸯掘摩罗大恶之人。尼提贱人气嘘栴陀罗佛能调伏。何况老婢而不能调。末利夫人闻是语已。心大欢喜。我欲请佛汝遣婢来。明日食时请佛及僧于宫供养。长者遣婢持满瓶金摩尼珠盖。劝助王家供养众僧。告言可信。汝持此物贡上王家。婢闻是语欢喜踊跃持宝瓶走。末利夫人见彼婢来。此邪见人佛当教化。我见此人受化之时必获法利。
　　尔时世尊从正门入。难陀在左阿难在右。罗睺佛后。老母见佛心惊毛竖。可恶此人随我后至。即时欲退从狗窦出。狗窦即闭。四方小巷一时闭塞。惟正路开。老母覆面以扇自障不喜见佛。佛在其前。令扇如镜无所障碍。回头东视东方有佛。南视南方有佛。西视西方有佛。北视北方有佛。举头仰看上方有佛。低头伏地地化为佛。以手覆面时手十指皆化为佛。老母闭目心眼即开。见虚空中一切化佛满十方界。此相现时舍卫城中。有二十五旃陀罗女。五十婆罗门女及诸杂类。并末利夫人宫中合五百女。心生诽谤不信佛法。见佛如来足步虚空。为于老母现无数身。心大欢喜裂邪见网。头脑顶礼世尊足下。
　　尔时世尊。以梵音声。安慰诸女告言。诸女。汝今可称释迦牟尼。称我名故观我身相可得解脱。作是语已诸女同声称南无佛。佛放眉间白毫相光照诸女心。女见佛行威仪详序。足下雨华犹如华盖。化佛如林不可称计。诸女见已发阿耨多罗三藐三菩提心。老母见佛邪见不信。犹能除却八十万亿劫生死之罪。况复善意恭敬礼拜。尔时老母。以得见佛巷陌还开。疾走归家白大家言。我于今日遇大恶对沙门瞿昙。在王宫门多众之前。作诸妖幻。身如金山众华映饰。目踰青莲有万亿光不可具见。沙门善幻世间无比。大家年少可不喜见。作是语已入木笼中。以百张皮覆木笼上。白氎缠头却卧闇处。尔时世尊还只陀林。末利夫人白言。世尊。愿化邪女莫还精舍。佛告末利。此女罪重于佛无缘。于罗睺罗有大因缘。佛今日行为其除罪。作是语已即还精舍。告罗睺罗。汝诣须达大长者家度恶老母。作是语时千二百五十沙门皆作是言。我等今日愿欲随从。
　　尔时罗睺。承佛威神入如意定。礼拜既毕绕佛七匝。即自化身作转轮圣王。阿难侍左难陀侍右。千二百五十比丘化为千子。阿难为典藏臣。难陀为主兵臣。七宝四兵皆悉具足。时金轮宝在虚空中乘莲华台。径往须达大长者家。夜叉唱言。圣王出世摈诸恶人。宣扬善法。老母闻已心大欢喜。圣王出者有如意珠。无所求索此当可言。
　　尔时圣王。椎钟鸣鼓乘大宝舆至须达家。老母见已甚大欢喜。圣王出世多所润益。识别善恶。必当不为沙门所惑。从木笼出敬礼圣王。圣王即遣主宝藏臣往至女所告言。姊妹。汝宿有福应王者相。圣王今者欲以姊妹为玉女宝。老母白言。我身卑贱犹如粪秽。圣王顾问喜庆无量。何所堪任应玉女宝。若见念者敕我大家。放我令脱所赐已多。
　　尔时圣王告须达言。卿家老女众相巍巍。吾今欲以充玉女宝。须达白言。惟命是从愿上大王。老婢闻放喜悦非常。圣王即便以如意珠照耀女面。令女自见如玉女宝。倍大欢喜而作是言。诸沙门等高谈大语。自言有道无一效验。圣王出世弘利处多。令我老弊如玉女宝。作是语已五体投地礼于圣王。时典藏臣宣王优令扬十善法。女闻十善心大欢喜。即作是念。圣王所说义无不善。为王作礼悔过自责心即调伏。时罗睺罗还复本身。老母举头见千二百五十比丘。即作此言。佛法清净不舍众生。如我弊恶犹尚化度。作是语已求受五戒。时罗睺罗。为说三归受五戒法。母闻此法未举头顷成须陀洹。地神欢喜从地踊出告须达言。善哉长者。裂邪见网。如来出世正为此耳。
　　时罗睺罗将此老母诣只陀林。到已见佛身相紫金。欢喜合掌为佛作礼。忏悔前罪求佛出家。佛告罗睺。汝将此母诣憍昙弥。未至中间罗睺为说苦空非常无我等法。老母闻已头发自落成比丘尼。三明六通具八解脱。身升虚空作十八变。波斯匿王末利夫人。见此变化心大欢喜。善哉佛日出现世间破无明闇。能令邪见得应真道。作是语已为佛作礼白言。世尊。如此老母宿有何罪。生卑贱处为人婢使。复何福庆值遇世尊。如好白氎易受染色。应时即得阿罗汉道。
　　佛告大王。谛听谛听善思念之。如来为王分别解说。过去久远无数劫时。有佛世尊名一宝盖灯王如来十号具足。彼佛灭后于像法中。有王名曰杂宝华光。其王有子名曰快见。求欲出家父即听许。王子诣山到僧坊中求欲出家。时有比丘聪明多智深解实相。受为弟子。复有比丘名德华光。善说法要诱进初学。王子比丘虽复出家犹怀憍慢。和上为说甚深妙法般若波罗蜜大空之义。王子闻已谬解邪说。比丘灭后即作此言。我大和上空无智慧。但能赞叹虚无空事。愿我后生不乐见也。我阿阇梨智慧辩才。愿于生生为善知识。王子比丘作是语已。法说非法非法说法。教诸徒众皆行邪见。虽持禁戒威仪不缺。以谬解故命终之后。如射箭顷堕阿鼻狱。八十亿劫恒受苦恼。罪毕乃出为贫贱人。五百身中聋痴无目。千二百身恒为人婢。佛说是时。末利夫人有五百婢。忏悔自责发菩提心。愿于来世解深空法。
　　佛告大王。尔时和上者今我身是。阿阇梨者今罗睺罗是。王子比丘此老母是。徒众弟子今日邪见女等。发菩提心者是。佛说此时。舍卫城中二万优婆塞。发菩提心得念佛定。常于定中见佛说法。佛告父王。邪见恶人见佛行时。尚得如此无量福德。何况观佛行及像行者。
　　父王白佛。佛母摩耶生忉利天。佛今光相神通具足。云何当往为母说法。佛告大王。如来当如转轮圣王足行之法。从阎浮提上忉利天。问讯檀越为说妙法。
　　尔时会中有菩萨摩诃萨。名曰持地。即从座起入首。楞严三昧。三昧力故从金刚际。金刚为轮。金刚为根。金刚为花。花花相次出阎浮提。时四龙王难陀。跋难陀。阿耨达多。娑伽罗龙王等。各持七宝诣持地所。奉上七宝。为佛世尊作三道宝阶。左白银右颇梨中黄金。从阎浮提金刚地际上忉利宫。一一宝阶七重栏楯。是诸栏楯百亿宝成。百亿光明。一一光明百亿宝花。一一花中无量乐器自然踊出。尔时持地。以恒河沙七宝莲华敷佛蹈处。于阶道侧竖诸宝幢。无量宝幡悬其幢头。百亿宝盖弥覆其上。忉利诸天雨曼陀罗华。摩诃曼陀罗华。曼殊沙华。摩诃曼殊沙华。严饰其间。时梵天王手擎香炉。与万梵俱侍立阶侧。一一香烟如琉璃云。弥满虚空。于其云中百千妓乐不鼓自鸣。难陀龙等。持海此岸栴檀末香漫散道中。香光上出如金光焰。高一多罗树化为金台。无量诸天。持天璎珞严饰阶道。如是供具不可称计。
　　尔时世尊于阎浮提执持三衣。告敕阿难。难陀。罗睺罗等。五百比丘。足步大地。始举足时地六种动。下足之时。地生宝宫如梵王宫。宫宫相次悬在空中。随映佛后在阶道侧。持地菩萨并弥勒等一千菩萨一时合掌。以万亿音歌咏如来无量德行。尔时梵王无数百千诸梵天等。手擎香炉无量妓乐。以供养佛立侍左阶。释提桓因无数天子百千天女。鼓乐弦歌亦立左阶。无数声闻菩萨大众侍立右阶。尔时世尊放大光明照阶道边。其光如云百千亿色犹如重阁。佛处其中八万四千化佛围绕。五百分身诸佛与佛政等。执持衣钵威仪详序。分身诸佛亦有阿难难陀。以为侍者。时魔波旬。于虚空中与诸魔众。赞诵妙偈叹如来功德。释提桓因白摩耶言。如来世雄。为报恩故来至此处。摩耶夫人。闻佛已来遣诸天女。持诸天宝及天妓乐曼陀罗华。在阶道边以迎世尊。
　　尔时如来。举足下足无数宫殿。一一宫殿五百化佛结加趺坐。一一如来五百菩萨以为侍者。
　　尔时五百分身诸释迦文入忉利天宫。诸天欢喜而说此偈。
　　毗婆尸佛　　吉祥中尊　　亦放光明
　　来至此处　　尸弃如来　　大吉祥尊
　　化身无数　　来至此处　　毗舍满月
　　放白毫光　　普照一切　　来至此处
　　拘楼孙佛　　面门出光　　照十方界
　　来至此处　　迦那含佛　　化身无数
　　放大光明　　来至此处　　迦叶世尊
　　身如宝台　　足步虚空　　来至此处
　　释迦牟尼　　分身五百　　无数化佛
　　照耀一切　　来至此处
　　弥勒菩萨　　贤劫尊者　　亦放光明
　　当至此处　　此处吉祥　　安隐无为
　　诸佛所游　　牟尼生地　　名涅槃窟
　　慧者智度
　　尔时世尊。入忉利宫即放眉间白毫相光。其光化作七宝大盖覆摩耶上。七宝饰床奉摩耶坐。佛母摩耶见佛入宫。合掌恭敬为佛作礼。五百化佛一时申手。诸天扶持不听礼敬。八万四千诸化如来皆悉起立。尔时摩耶夫人宫中。自然踊出五百亿光。此光明中有大宝台。一一台上有十方佛。如是诸佛。自说名字安慰佛母。东方善德佛持妙宝花。散释迦牟尼及摩耶上。化成花盖。此花盖中百亿化佛。合掌起立问讯佛母。南方栴檀德佛持宝莲花。散释迦牟尼及散佛母上。化成花盖。于花盖中无数化佛。合掌起立问讯佛母。西方无量明佛以宝莲花。散释迦牟尼及佛母上。化成花盖。无数化佛合掌起立问讯佛母。北方相德佛以宝莲花。散释迦牟尼及佛母上。化成花盖。无数化佛合掌起立问讯佛母。东南方无忧德佛。西南方宝施佛。西北方花德佛。东北方三乘行佛。上方广众德佛。下方明德佛。如是等佛各以宝花。散释迦牟尼佛上及散佛母。化成花盖。一一盖中无数化佛。合掌起立问讯佛母。时忉利宫满中化佛。佛母摩耶顶上自然出众供具。无量幢幡供养诸佛。时幢幡中有妙音声。赞佛赞法赞比丘僧。佛告阿难。是名如来从阎浮提升忉利宫。色相光明诸神化事。佛灭度后佛诸弟子。若如是观是名正观。若异观者名为邪观。作此观者。除一亿劫生死之罪。临命终时见十方佛。必生他方净佛国土。佛告阿难。汝持是语。为未来世诸众生等当广宣说。闻此语者思是义者。当知是人十方诸佛之所覆护。命终必当生诸佛前。
　　佛告父王。云何名如来从忉利天。下阎浮提时光相变应。我初下时。无数天子百千天女侍从世尊。独见一佛圆光一寻放千光明。足步虚空蹑阶而下。时佛光中七佛像现。从佛光出导佛前行。时优填王。恋慕世尊铸金为像闻佛当下。象载金像来迎世尊。莲华色比丘尼化作琉璃山。结加趺坐在山窟中。无量供具奉迎世尊。尔时金像。从象上下犹如生佛。足步虚空足下雨华。亦放光明来迎世尊。时铸金像。合掌叉手为佛作礼。尔时世尊。亦复长跪合掌向像。时虚空中百千化佛。亦皆合掌长跪向像。
　　尔时世尊而语像言。汝于来世大作佛事。我灭度后。我诸弟子以付嘱汝。空中化佛。异口同音咸作是言。若有众生于佛灭后造立形像。幡花众香持用供养。是人来世必得念佛清净三昧。若有众生知佛下时种种相貌。系念思惟必自得见。佛告阿难。佛灭度后佛诸弟子。知佛如来下忉利天及见佛像。除却千劫极重恶业。如是观者名为正观。若异观者名为邪观。
观佛三昧海经卷第七
观四威仪品第六之余
　　佛告阿难。云何如来至旷野泽伏鬼大将。我从舍卫只陀精舍。放金色光照舍卫城令作金色。舍卫国内有一长者名曰财德。长者有子年始三岁。父教其子令受三归。散脂鬼神饥火所逼。入舍卫城接取婴儿。尔时婴儿称南无佛。以称佛故鬼王口噤不能得食。但眼出火以怖婴儿。婴儿见鬼形状丑恶胸有三面。脐有二面两膝二面。面如象面狗牙上出。眼复出火火皆下流。童子惊怖称南无佛南无法南无僧。尔时世尊。天耳远闻独将阿难足步虚空。阿难在后从佛不及。佛以神力化作宝华。其华光明接取阿难。阿难坐华见阎浮提满中化佛。一一化佛身满三千大千世界。是诸化佛说三乘法。劝进菩萨修行念佛。阿难见闻即忆过去九十亿佛所说经藏。忆持不失。
　　尔时世尊到旷野泽。放眉间白毫大人相光。其光直照怖小儿身。小儿见光。如见父母心无惊惧。时旷野鬼。举一大石厚十二丈。欲掷世尊。眼出雷电雨雹如雨。一一雹下如赤鸡子从空而下。未至佛上化成化佛。一一化佛入火光三昧。诸火光明烧旷野泽。大地洞然鬼王不怖。掷石住空化成宝台。台中复有百亿化佛。异口同音赞叹慈心。鬼犹不伏。时金刚神。手奋金杵挥大利剑。髭如剑竦眼如电光。以金刚杵拟鬼王额。攘臂大叫声振天地。鬼王惊怖抱持小儿。长跪上佛白言。沙门唯愿慈爱救我生命。时金刚神化金刚杵为大铁山。四面火起绕鬼七匝。猛火炎炽焚烧鬼身。婴儿举手敕鬼王言称南无佛。我称佛故从死得生。汝今可称南无诸佛。尔时鬼王。惊怖失声称南无佛。白言瞿昙可救护我。
　　尔时世尊。以梵音声犹如慈父安慰诸子。抚慰鬼王亦复如是。密迹金刚敕鬼王言。汝今速伏归依佛法及与众僧。汝若不伏碎汝眷属万亿八千令如微尘。时旷野鬼以惊怖故。五体投地为佛作礼白言。世尊。我恒啖人。今者不杀当食何物。佛敕鬼王汝但不杀。我敕弟子常施汝食乃至法灭。以我力故令汝饱满。鬼王闻已欢喜合掌受佛五戒。受五戒已见诸火山。焰焰相次变成化佛满旷野泽皆是化佛。一一佛后有一阿难。一一化佛异口同音皆说五戒。时旷野鬼白金刚神。因大德故得服甘露无上法味。时金刚神掷杵空中。佛神力故令金刚杵犹如百亿金须弥山。一一须弥百亿龛室。一一龛室百亿化佛游步经行。是诸化佛举足下足。足下自然生七宝台。一一台上恒沙化佛结加趺坐。佛告大王。佛灭度后佛诸弟子。欲知如来伏旷野鬼自在神通。如是观者名为正观。若异观者名为邪观。佛灭度后若有众生。思是法者观是法者得此想者。除百千亿劫生死之罪。生生之处不受鬼身。值遇诸佛间无空缺。设无佛时遇辟支佛。无辟支佛恒遇仙人为说正道。佛告阿难。汝今持是境界念想。为未来世一切众生当广宣说。是名诸佛神通境界。若失此事则名谤佛断菩提种。持是法者鬼魅不着。恒为诸佛之所护助。
　　佛告阿难。云何名如来到那干诃罗国。古仙山薝卜华林。毒龙池侧青莲华泉北。罗刹穴中阿那斯山岩南。尔时彼穴有五罗刹。化作女龙与毒龙通。龙复降雹罗刹乱行。饥馑疾疫已历四年。时王惊惧。祷祠神祇于事无益。召诸咒师令咒毒龙。罗刹气盛咒术。不行。王作是念。得一神人。驱此罗刹降是毒龙。唯除我身其余无惜。时有梵志聪明多智。白言。大王。迦毗罗城净饭王子。其生之日万神侍御七宝降瑞。阿私陀相。处国当为转轮圣王。若不乐天下成自然佛。今者道成号释迦文。巨身丈六三十二相八十种好。足蹑莲华项佩日光。身相端严如真金山。王闻是语心大欢喜。向佛生地自归作礼。若梵志语审实不虚。有佛出世名释迦文。然我相法。却后九劫乃当有佛名释迦文。云何今日佛日已兴。云何不哀至此国界。空中有声告言大王。汝莫疑。佛释迦牟尼精进勇猛超越九劫。闻是语已。复更长跪合掌赞叹。佛通明慧应知我心。愿屈慈悲光临此国。尔时香烟至佛精舍。如白琉璃云。绕佛七匝化作金盖。其盖有铃出妙音声。其声请佛请比丘僧。尔时如来敕诸比丘。诸得六通者随从佛后。受那干诃罗王弗巴浮提请。
　　摩诃迦叶徒众五百化作琉璃山。山上皆有流泉浴池七宝行树。树下皆有金床银光。光化为窟。摩诃迦叶坐此窟中常坐不卧。敕诸弟子行十二头陀。其山如云疾于猛风诣古仙山。大目揵连徒众五百。化百千龙盘身为座。龙口吐火化成金台七宝床座。宝帐宝盖及诸幢幡皆悉备足。目连处中。如琉璃人表里清彻。诣那干诃舍利弗以神通力。化作雪山白玉为窟。均提等五百沙弥。坐七宝窟围绕雪山。时舍利弗坐白玉窟。如黄金人放金色光。其光杂色映耀雪山。敷扬大法沙弥听受。往诣彼国。
　　摩诃迦栴延与其眷属五百比丘化作莲华。犹如金台比丘处上。身下出水化为流泉。流诸华间水不渧地。上有金盖弥覆比丘。亦往彼国。如是千二百五十大弟子。各有五百比丘作诸神通。如舍利弗目揵连等。踊身虚空如雁王翔。往诣彼国。
　　尔时世尊着衣持钵敕语阿难持尼师檀。尔时世尊足步虚空。佛举足时。四天王释提桓因梵天王无数天子百千天女绕佛七匝。为佛作礼侍从佛后。
　　尔时世尊。放项金光化作一万八千诸大化佛。一一化佛复放光明。如此项光亦复化作一万八千诸大化佛。佛佛相次满虚空中。如雁王翔往至彼国。始到国界王出奉迎为佛作礼。尔时龙王见世尊来。父子徒党十六大龙兴大云雷震吼雨雹。眼中出火口亦吐火。鳞甲身毛俱出烟焰。五罗刹女现丑恶形。眼如掣电住立佛前。时龙王子。见虚空中满中化佛。白其父言。父王吐火欲害一佛。试看空中有无数佛。时龙吐毒心意猛盛诃责其子。惟有一佛何处有多。时金刚神手把大杵化身无数杵头火然如旋火轮。轮轮相次从空中下。火焰热炽犹如融铜。烧恶龙身龙王惊怖。无走遁处走入佛影。佛影清凉如甘露洒。龙得除热仰头视空。满空中佛一一如来放无数光。一一光中无量化佛。一一化佛亦放无数百千光明。时诸光中一切皆是执金刚神奋金刚杵。龙见诸佛极大欢喜。见诸金刚极大惶怖。合掌恭敬为佛作礼。五罗刹女亦礼如来。时诸天子雨曼陀罗花摩诃曼陀罗花曼殊沙花摩诃曼殊沙花。而以供养天鼓自鸣。诸天叉手空中立侍。时彼国王眷属五千。烧众名香头面礼佛请佛就座。时彼龙王从龙池出。献七宝床手擎敷置白佛。世尊。惟愿救我。莫使力士伤害我身。
　　尔时如来以梵音声。犹如慈母抚恤婴儿令彼龙王及罗刹女受法王化。请佛就座。尔时国王。复敷高床[毯-炎+瞿]氀毾[毯-炎+登]极细软者。张白氎缦。真珠罗网弥覆其上。请佛世尊令处缦中。
　　尔时世尊。举足欲行佛鹿王腨腨出五光。光有五色绕佛七匝。如天妙花化成花帐。众花叶间百千无数诸化菩萨。合掌赞偈有万亿音。空中化佛放腨光明亦复如是。十六小龙手执山石。霹雳起火来至佛所。大众惊怖入佛光中。
　　尔时世尊。出金色臂张合曼掌。指网曼间雨大宝花。大众皆见化成化佛。唯诸龙见是金翅鸟欲搏噬龙。龙畏金翅走入佛影。为佛作礼叩头求救。佛至缦前敕阿难言。敷尼师檀。是时阿难即入缦中。先举右手从左肩上取尼师檀。时尼师檀即复化成五百亿金台。七宝校饰。欲敷之时即复化成五百亿莲华七宝庄严。政四角时。一角生五百亿七宝莲华。行行相次遍满缦内。
　　尔时世尊。就七宝床结加趺坐。诸莲花上皆有佛坐。时诸比丘见佛坐已。为佛作礼右绕七匝。各敷坐具比丘坐具。皆悉化成琉璃之座。比丘就座时琉璃座放琉璃光作琉璃窟。诸比丘等。入火光三昧身作金色。时彼国王。见佛神变欢喜合掌。绕佛七匝为佛作礼。睹佛神化。应时即发阿耨多罗三藐三菩提心。敕诸臣下皆使发心。尔时龙王。怖畏金刚大力士故。亦发阿耨多罗三藐三菩提心。五罗刹女亦发菩提心。
　　尔时大王。为佛及僧欲设中膳。佛告大王。但办食器余无所须。王受佛敕具诸宝器。佛神力故令诸器内天须陀昧自然盈满。时诸大众食是食已。自然得入念佛三昧。见十方佛身量无边。复闻说法微妙音声。其音纯赞念佛念法念比丘僧。亦有广说六波罗蜜。三十七品助菩提法。闻是语已倍更欢喜。绕佛千匝。
　　尔时国王请佛入城。龙王怒曰。汝夺我利吾灭汝国。佛告大王。檀越先归佛自知时。尔时国王。为佛作礼逡巡而退。尔时龙王及罗刹女。五体投地求佛授戒。佛即如法为说三归五戒之法。龙王闻已心大欢喜。龙王眷属百千诸龙。从池而出为佛作礼。如来应时随龙音类为其说法。闻法欢喜。佛敕目连为其受戒。
　　尔时目连入如意定。即自化身作百千亿金翅鸟王。一一鸟王足蹑五龙住在虚空。时诸小龙而作是言。佛敕和上为我受戒。和上云何作恐怖像。目连告曰。汝于多劫不恐怖中横生怖想。于无嗔恚生嗔恚想。于无害所横生害想。我实是人。汝恶心故见我是鸟。尔时龙王以恐怖故。自誓不杀不恼众生以发善心。目连即时还复本身为说五戒。
　　尔时龙王。长跪合掌劝请世尊。唯愿如来常住此间。佛若不在我发恶心无由得成阿耨多罗三藐三菩提。唯愿如来留神垂念常在于此。殷勤三请如是不止。时梵天王。复来礼佛合掌劝请。愿婆伽婆。为未来世诸众生故。莫独偏为此一小龙。百千梵王异口同音皆作是请。
　　尔时如来即便微笑。口出无量百千光明。一一光中无量化佛。一一化佛万亿菩萨以为侍从。时彼龙王于其池中。出七宝台奉上如来。唯愿天尊受我此台。尔时世尊告龙王曰。不须此台。汝今但以罗刹石窟持以施我。时梵天王无数天子先入窟中。时彼龙王以诸杂宝以庄挍窟。佛告阿难。汝教龙王净扫石窟。诸天闻已。各脱宝衣竞以拂窟。尔时如来还摄身光。卷诸化佛来入佛顶。尔时如来。敕诸比丘皆在窟外。唯佛独入自敷坐具。敷坐具时。令此石山暂为七宝。时罗刹女及以龙王。为四大弟子尊者阿难。造五石窟。
　　尔时世尊。坐龙王窟不移坐处。亦受王请入那干诃城。耆阇崛山。舍卫国迦毗罗城。及诸住处皆见有佛。时虚空中莲华座上无量化佛。一切世界满中化佛。龙王欢喜发大誓愿。愿我来世得佛如此。佛受王请经七日已。王遣一人乘八千里象。持诸供具遍一切国供养众僧。到处皆见释迦文佛。信反白王。如来世尊。不但此国余国亦有。余国诸佛皆说苦空无常无我六波罗蜜。王闻是语。豁然意解得无生忍。
　　尔时世尊。还摄神足从石窟出。与诸比丘游履。先世为菩萨时。两儿布施处。投身饿虎处。以头布施处。剜身千灯处。挑目布施处。割肉代鸽处。如是诸处龙皆随从。是时龙王。闻佛还国啼哭雨泪。白言。世尊。请佛常住。云何舍我我不见佛。当作恶事坠堕恶道。尔时世尊安慰龙王。我受汝请坐汝窟中。经千五百岁。时诸小龙合掌叉手。劝请世尊还入窟中。诸龙见佛坐已窟中。身上出水身下出火作十八变。小龙见已。复更增进坚固道心。释迦文佛踊身入石。犹如明镜人见面像。诸龙皆见佛在石内映现于外。尔时诸龙合掌欢喜。不出其池常见佛日。
　　尔时世尊。结加趺坐在石壁内。众生见时。远望则见近则不现。诸天百千供养佛影。影亦说法。时梵天王合掌恭敬。以偈颂曰。
　　如来处石窟　　踊身入石里
　　如日无障碍　　金光相具足
　　我今头面礼　　牟尼救世尊
　　尔时世尊。化五百宝车。佛处车中分身五百。尔时宝车。住虚空中回旋自在。车毂辋间百千光明。一一光明无数化佛。不动不转到迦毗罗城。坐师子座如入三昧。一毛孔中有一佛出。一毛孔中还一佛入。如是出入满虚空中。无量化佛结加趺坐。是名如来坐时境界。佛灭度后佛诸弟子。若欲知佛行者。如向所说。若欲知佛坐者当观佛影。观佛影者先观佛像作丈六想。结加趺坐敷草为座。请像令坐见坐了了。复当作想作一石窟高一丈八尺深二十四步清白石想。此想成已见坐佛像住虚空中足下雨花。复见行想入石窟中。入已复令石窟作七宝山想。此想成已复见佛像踊入石壁。石壁无碍犹如明镜。此想成已如前还想三十二相。相相观之极令明了。此想成已见诸化佛。坐大宝花结加趺坐。放身光明普照一切。一一坐佛身毛孔中。雨阿僧祇诸七宝幢。一一幢头百千宝幡。幡极小者。纵广正等如须弥山。此宝幡中。复有无数百千化佛。一一化佛。踊身皆入此石窟中佛影脐里。此想现时如佛心说。如是观者名为正观。若异观者名为邪观。佛灭度后。如我所说观佛影者。是名真观如来坐。观如来坐者。如见佛身等无有异。除百千劫生死之罪。若不能见。当入塔观一切坐像。见坐像已忏悔障罪。此人观像因缘功德。弥勒出世。见弥勒佛初始坐于龙华树下结加趺坐。见已欢喜。三种菩提随愿觉了。
　　云何名观如来行。诣拘尸那时降诸力士。佛告父王。如来不久。当于彼国入般涅槃。尔时五百力士除妨路石。尽力士力不能令去。尔时世尊化作沙门。以手挑石石飞住空中。力士惊怖。此石设堕走避无所。仰看空石皆成化佛。犹如金山诸佛围绕。力士见已心大欢喜。时化沙门。倚卧树下如人昼眠。有日光明从左胁出。如百亿日入右胁中。一一日中有二宝树。有大宝床诸佛卧上。如是光明遍照十方无量世界。一一世界无量诸佛。倚卧树下皆有光明。从右胁入左胁而出。如是光明变成宝台。行者悉见十方世界有一宝台。此宝台上有一大佛。身量巨小与十方等。倚卧台侧。尔时彼佛。左胁流水如琉璃珠。一一宝珠如须弥山。一一山内百千卧佛。一一卧佛出大光明。亦如上说。右胁复出万亿乳河流注于下。渧渧化成百千化花。花有化佛卧莲花上。各以右手洒甘露雨。令一切众皆得服食。饿鬼众生见此相时自然饱满。
　　尔时空中有妙音声。赞四无量心。然后分别空无境界。无心心想寂灭境界。作是观者名观如来卧。观如来卧者。先当观卧像。见卧像已当作是念。佛在世时所以现卧。诸佛如来体无疲惓。但为降伏刚强力士及诸邪见不善众生。或复慈愍诸比丘故现右胁卧。如来卧者是大悲卧。欲观佛卧当行慈心。行慈心者。缘一切众生见受苦时。不惜身分成熟安乐。受苦众生令得无患。大悲心者。见诸众生受苦恼时。如己父母师长善友。生悲哀心泪如猛雨。如是等心名为大悲。见他受乐心生欢喜。譬如比丘得第三禅。是名为喜。
　　舍者。一切众生无众生相。作是观时先观自身。地大是众生耶。水火风大是众生耶。色是众生耶。受想行识是众生耶。空是众生耶。非空是众生耶。如是众生耶。非如是众生耶。实际是众生耶。非实际是众生耶。有为空是众生耶。无为空是众生耶。如是分别解析时。不见众生不得众生无众生想。心无所著亦无志求。解如是等清净法者。名为行舍。
　　佛告阿难。若有众生乐观佛卧者。是则真观清净慈定。若有众生闻佛卧法。及诸比丘。随顺佛语不坏威仪。右胁卧者。当知是人。着惭愧衣服忍辱药。如此比丘现世坐禅。见十方佛为说大法。若不坐禅不毁戒故。于未来世见十方佛。十方诸佛为说大法。闻法易悟。犹如壮士屈申臂顷。应时即得阿罗汉道。三明六通具八解脱。如来卧者饶益众生。以饶益故名慈悲喜舍。此四法者。出生诸佛诸菩萨母。说是语已。佛于众中举身放光。前八万四千。左八万四千。右八万四千。后八万四千。项八万四千。是诸毛孔一一毛孔一毛旋生。一一毛端有百万亿尘数莲花。一莲花上无量无数微尘化佛。诸化佛身高显庄严。如千万亿诸须弥山。一一佛脐中有五百万亿师子。一一师子吐五百万亿诸供养具。一一供具有五百万亿七宝花云。一一宝花云有五百万亿诸偈颂云。声声相次犹如雨渧。
　　尔时如来。复更明显八十种好。金色光明从白毫出。一一光明遍照十方化成诸佛。是诸世尊。行者无数住者无数坐者无数卧者无数。是诸化佛说大慈悲。说三十七品助菩提分法。说六波罗蜜。说佛如来十力无畏十八不共。此相现时一亿诸释。心无所著悟无生忍。佛为授记于未来世。过算数劫当得作佛。号三昧胜幢如来应供正遍知十号具足。次第作佛凡有一亿。彼佛出时娑婆世界清净庄严。犹如圣伏幢世界光明佛刹。等无有异。是诸菩萨得佛道时。国土无有毁禁乱意不善之名。纯是菩萨。虽有声闻不谤大乘。时诸释子。闻佛授记心大欢喜。各脱璎珞以散佛上。是诸璎珞。当佛上住化成花树。一一花树有恒沙花。一一花上有恒沙宝楼。一一楼中有恒沙化佛。一一化佛演说八万四千诸波罗蜜。
　　复有化佛教诸声闻数息安般。流光白骨白骨流光。心净想心不净想。起结使想灭结使想。断使支想杀使根想。如是诸想九百亿尘数。如数息安般。说是名声闻法。菩萨法者唯有四法。何等为四。一者昼夜六时说罪忏悔。二者常修念佛不诳众生。三者修六和敬心不恚慢。四者修行六念如救头然。
　　佛告父王。如是等名未来世观佛三昧。亦名分别佛身。亦名知佛色相。亦名念佛三昧。亦名诸佛光明覆护众生。说是语时。天龙夜叉八部鬼神。十二亿众。发阿耨多罗三藐三菩提心。自发誓愿。愿于来世常入三昧。见佛色身如今无异。
　　时梵天王释提桓因无数天子。为佛作礼长跪合掌而白佛言。世尊。我等今者得见如来色中上色。愿当来世浊恶众生。系念思惟见佛色身此愿不虚。我今所说及我所见真实不虚。愿令我等及诸天众犹如佛身。作是语时。自见心中百万光出。一一光明化成无量百千化佛。自见己身身真金色。犹如难陀等无有异。
　　时诸梵天白佛言。如来世雄出现于世。必当利益一切众生。昔弘誓愿今已得满。不舍众生此语不虚故。我自见心想境界未来众生亦当如是想佛真身。佛告梵天。如汝所说真实不虚。未来众生但发是念。得无量福身相具足。何况忆想。佛说是语时。净饭王及诸释子。比丘尼优婆夷。同时俱起礼佛而退。
　　尔时父王还至宫中。为诸婇女说佛相好。千二百五十婇女。闻佛白毫相心生欢喜。除百万亿那由他生死之罪。空中有声告诸女言。汝闻佛相除诸罪咎。应发无上三菩提心。闻是语已。即见空中无量诸佛。见诸佛已。亦皆同时得念佛定。时诸比丘。即从坐起敬礼佛足。绕佛七匝却住一面。
　　尔时阿难偏袒右肩。合掌长跪白佛言。世尊。佛说三十二相余有一相。如来云何不显说耶。尔时世尊。敕诸比丘各令还坐。尔时世尊。自化左右作五百亿宝山。一一宝山有四佛坐。四佛世尊赞叹念佛。佛即微笑。口五色光舌十四光。如此光明化成一佛。其佛脐中流出五水。其色各异。一一色中有九亿菩萨。一一菩萨顶上皆有梵摩尼光。光中皆有恒沙化佛。一一化佛脐中出水亦复如是。如是众水流入佛脐。是诸化佛并化菩萨皆入佛脐。是时佛身表里俱净。过于净妙胜琉璃珠。于佛身内有师子座。一一师子座如须弥山。一一座上有一如来。九十亿菩萨以为侍者。是诸菩萨顶上诸佛如须弥山。如是十方无量诸佛脐中出水。皆与水俱来入释迦文佛脐。时诸佛不大释迦不小。释迦不大诸佛不小。释迦文佛身内心中有无量佛。一一佛不相障翳。举身毛孔说念佛法。时诸化佛。各申右手摩阿难顶。汝今善持观佛三昧。莫使忘失一心忆念。为未来众生开光明目。作是语时。过去七佛像住立空中。各申右手摩阿难顶。嘱累是事。时虚空中有无数光。一一光中有无数化佛。异口同音嘱累斯法。
观佛三昧海经卷第八
观马王藏品第七
　　佛告阿难。未来众生云何当观如来阴马藏相。阴马藏相者。我在家时。耶输陀罗及五百侍女咸作是念。太子生世多诸奇特。唯有一事于我有疑。婇女众中有一女子名修曼那。即白妃言。太子者神人也。毗陀经说。若有神人质性清净。以梵行故身根平满。太子今者似梵行人。纳妃多载其诸婇女奉事历年。不见身根况有世事。复有一女名曰净意。白言大家我事太子经十八年。未见太子有便利患。况有诸欲。尔时诸女各各异说。皆谓太子是不能男。太子昼寝。皆闻诸女欲见太子阴马藏相。是时太子。誓愿力故应诸女人。安徐转身内衣被发。见金色身光明晃耀双膝暂开。咸睹圣体平如满月。有金色光犹如日轮。诸女欢喜。如此神人实可敬爱。但于我等世情望绝。作是语已悲泣雨泪。尔时太子。于其根处出白莲华。其色红白上一下二三华相连。诸女见已复相谓言。如此神人有莲华相。此人云何心有染着。作是语已噎不能言。是时华中。忽有身根如童子形。诸女见已更相谓言。太子今者现奇特事。忽有身根如是渐渐如丈夫形。诸女见此满已。情愿不胜悦喜。现此相时罗睺罗母。见彼身根花花相次如天劫贝。一一花上乃有无数大身菩萨。手执白花围绕身根。现已还没如前日轮。此名菩萨阴马藏相。如来今者成菩提道。是大丈夫具男子身。复当为汝显现男相。
　　佛告阿难。汝未出家时摩偷罗王。有一乳母名头牟婆。乳养彼王经十五载王既长大。合掌长跪从王求愿。白言大王。我虽卑贱。乳养大王勤劬历年。伏惟大王乞赐一愿。王白乳母欲求何等。乳母即言。在王宫中如功德天。一切无乏唯阙一事。所谓女人情愿所幸。王白乳母。当以乳母配一大臣义同伉俪。乳母不愿。白言大王。贵人多事非我所乐。愿敕国内一切男子。十五已上三十已还皆悉从我。若能来者。我施彼人一大金钱。形丑陋者当施银钱。时彼国王。报乳母恩造一高楼。宣令国内敕诸男子。如上所愿皆悉来集。经历年岁乳母衰老。多招诸女遂有五百。一一女人复买诸婢。种种庄饰数满八千。时彼国王遘疾崩亡。太子绍位。智臣白言。先王报恩恣此老婢。令王国土加淫女村。损辱国望实自不少。用此何为宜时摈徙。白已出外。焚烧高楼驱逐诸女。诸女惶怖诣舍卫国。既到舍卫于四衢道造立淫舍作妖如前。舍卫大国多诸人众。凑诸女家经一宿者输金钱二百。国有长者名如闾达。积财百亿。长者有子名曰华德。兄弟三人游荡无度竞奔淫舍。始初一往各各皆输金钱十五。日日夜夜恒输金钱过倍常人。经一月中一藏金尽。其父长者案行诸藏。见一藏空问守藏者。此藏中金为何所在。典藏白言。大家诸子。日日持金往淫女舍。若不制止用金当尽。长者闻已椎胸大哭。呜呼贼子破我家居。手执大杖打儿母头。其归号哭。呜呼贼子。生儿无益偷金藏尽。父无训范素不严敕。见打何为。长者嗔恚号哭诣王。腹拍王前白言。大王国内荒乱。摩偷罗国诸罗刹女。来住此城破我家业。王语长者。汝甚大富金藏犹尽。况余凡下宁不困耶长者白王。唯愿大王速诛恶人。王告长者。吾受佛戒犹不伤蚁况欲杀人。长者闻此。举手拍头白言。大王。臣闻王者诛罚恶人为国除患当有何罪。今日大王与恶为伴。纵诸淫女坏乱正法。国荒民穷戒将安存。
　　王告长者。如来出世多所调伏。鸯掘摩罗气嘘旃陀罗。大力鬼王罗刹魁脍。一切皆化今当诣佛启白此事卿可小忍。安慰臣已。驾乘名象。与诸侍从往诣祇洹。为佛作礼绕佛三匝合掌长跪白言。世尊。摩偷罗国诸淫女等。今来此间惑诸年少。愿佛化之。佛告大王。却后七日佛自知之。时波斯匿王礼佛而退。
　　佛告摩诃迦叶。汝往须达大长者家可白。檀越却后七日。佛诣试场化诸淫女。须达闻已欢喜踊跃办诸供具。作七宝华高十一丈置佛坐处。悬诸缯盖香汁洒地。其日已至王击金鼓令诸国内。诸论议师皆诣试场。须达长者请诸比丘比丘尼优婆塞优婆夷。一切皆集当设供养。明日时到。王与诸人诣论议场。长者如闾达。遣旃陀罗唤诸淫女。须达长者亦白时到。是时如来敕千二百五十比丘。汝诸比丘。各随定意现大神通。上座憍陈如与四比丘化作一窟。大如香山百千莲华。一一华上有五比丘结加趺坐。身出金光令身金色。端严可爱犹如弥勒。复有化人作十八变。一一变中有十八比丘。作十八变神通可观。中有入三昧者。中有经行者。光明回旋犹如金山生诸宝华。比丘在窟身心不散。飞到试场坐于上位。郁毗迦叶。踊身空中化作六龙。蟠身相结为比丘座。在其座上作十八变飞至试场。伽耶那提兄弟二人。踊身虚空化作大石窟。入火光定作十八变飞至试场。大德摩诃迦叶。着千纳衣手擎钵盂。执持威仪足步虚空。步步之中化一宝树。一一树下有化迦叶。经行林中作十八变亦至试场。大智舍利弗。踊身空中作十八变。身上出千日光明赫奕不相障蔽。身下出千月如秋满月团圆可爱。作十八变飞至试场。大目揵连。踊身空中。化作八万四千师子座。一一师子闭目伏地白如雪山。大目揵连坐其背上。作十八变飞至试场。尊者优波离踊身空中。于虚空中敷尼师檀。结加趺坐入慈三昧。身诸毛孔流出金光。作十八变飞至试场。大迦旃延踊身空中。化作十五摩醯首罗。一一天子乘一牛王。头上生华。大迦旃延处此华座。作十八变飞至试场。须菩提踊身空中。冥然不现但闻语声。说如是偈。
　　一切法如性　　无我无众生
　　亦无淫欲想　　当复教化谁
　　诸法本无性　　亦无名字相
　　爱着故起欲　　当复教化谁
　　说是语已作十八变飞至试场。时阿那律踊身空中。化万梵王作诸梵宫。比丘处中作十八变飞至试场。罗睺罗难陀。时二比丘踊身空中化作宝楼。比丘处中入深禅定。作十八变飞至试场。如是千二百五十比丘各现异变。亦作十八种神通飞至试场。尔时世尊独将阿难。持尼师檀手执澡罐。世尊在前阿难在后。从佛钵盂中有六莲华。一一莲华放金色光。照舍卫国令作金色。澡罐水中有大金幢。其金幢头有五百光。一一光明化千化佛。三十二相皆悉具足。足步虚空飞至试场。波斯匿王及诸大众。散华烧香为佛作礼。百千天乐不鼓自鸣。歌咏如来无量功德。波斯匿王长跪合掌。劝请如来令化淫女。佛坐华座为诸大众。略说苦空无常诸波罗蜜。诸女不受。时女众中。有一淫女名曰可爱。告诸女言。沙门瞿昙。本性无欲人言不男。故于众中演说苦空毁欲不净。若有身分皆具足者于大众中应去惭愧如尼揵子。出身示我审有此相。我等归伏为其弟子。若无此相虚说不净。此无根人性自无欲。云何不说欲为不净。说是语已。如来尔时化作一象。如转轮圣王象宝。时象脚间出一白华。犹如象支渐渐跓地。诸女见已欢喜大笑。各相谓言。沙门善幻乃化作此。佛复化作一马王像。出马王藏。如琉璃筒下垂至膝。诸女见已弥言是幻。末利夫人见此化相。白诸比丘尼及优婆夷。我等诸女宜各退还。淫女所说不可听闻。世尊大慈。今欲化之必作异变。我等宜避礼佛而退。
　　佛敕阿难。汝告波斯匿王及诸比丘。各自游戏。波斯匿王白诸大德。如来大慈欲化淫女。我等今者宜各远去。作是语已却行而退。唯此千二百五十比丘侍立佛后。佛告憍陈如。将汝徒众经行林中。五百比丘大智舍利弗为众上首。犹故合掌侍佛左右。佛告舍利弗。汝亦随意与诸论师论讲所宜。五百比丘随舍利弗后至华林中。为波斯匿王更说四谛。唯阿难在。佛告阿难。汝留坐具汝亦宜去。作是语已。是时世尊独往女所。是时诸女见佛独在。高声大笑白言。沙门汝今为有身分不耶。佛言我具男身是大丈夫。诸女闻已掩口而笑。尔时世尊。敷尼师檀。金刚地神化作金床。七宝为脚在坐具下。佛坐其上。楪僧伽梨披僧祇支。示胸卍字令女见之。诸女见字。如百千男子年皆盛壮。颜貌奇特甚适女意。佛复披泥洹僧。见佛身体泯然平满。有金色光犹如千日。诸女见已。皆言瞿昙是无根人。佛闻此语。如马王法渐渐出现。初出之时犹如八岁童子身根。渐渐长大如少年形。诸女见已皆悉欢喜。时阴马藏渐渐长大如莲花幢。一一层间有百亿莲华。一一莲华有百亿宝色。一一色中有百亿化佛一一化佛百亿菩萨无量大众以为侍者。时诸化佛异口同音。毁诸女人恶欲过患。而说偈言。
　　若有诸男子　　年皆十五六
　　盛壮多力势　　数满恒河沙
　　持以供给女　　不满须臾意
　　时诸女人闻此语已。心怀惭愧懊憹躄地。举手拍头而作是言。呜呼恶欲。乃令诸佛说如此事。我等怀恶心着秽欲不知为患。乃令诸佛闻如此弊。犹如盛火焚烧我等。说是语时。见虚空中一切化佛。广为诸女说不净观。所谓九想十想三十想数息安般。诸女闻说不净观。法乐禅定乐不乐爱欲。尔时世尊。还摄身光端坐金床。大众云集还到佛所。波斯匿王白言。世尊。如来出世多所利益。乃于此处现大光明。况余身分无量功德。一切诸天在虚空中。亦赞如来百千梵行。如来梵行乃得如此。胜阴马藏没无处所。显出金华化佛无数。是持戒报功德巍巍。时诸女人闻此说已。四千女等发阿耨多罗三藐三菩提心。二千女人远尘离垢得法眼净。二千女人于未来世过十二劫。次第当得辟支佛道。长者如闾达。见佛现化恶魔女人赞言。善哉善哉。如来昔者破波旬军。今化诸女与本无异。此相现时无量诸天发菩提心。波斯匿王所将士众有五百人。求佛出家须发自落。身所著衣变成袈裟。应时即得阿罗汉道。是时大众见马王藏。心欢喜者除五十亿劫生死之罪。礼佛而退。佛告阿难。我昔夏安居时。波罗奈国有一淫楼。楼上有女名曰妙意。昔日于佛有重因缘。我与难陀及将汝。往此淫女舍日日乞食。此女于我不曾恭敬。于难陀所偏生爱着。已经七日女心念言。沙门瞿昙若能遣弟难陀阿难。从我愿言我当种种供养沙门。佛告阿难难陀。汝从今日莫往彼村。世尊自独执钵而行。至女楼所一日至三日。放金色光化诸天人。此女不悟。后日世尊。复将阿难难陀。在楼下行。淫女爱敬二比丘故。遥以众华散佛及二比丘。阿难告言。汝可礼佛。女爱阿难应时作礼。尔时世尊化三童子。年皆十五面貌端正。胜诸世间一切人类。此女见已身心欢喜。为化年少五体投地。敬礼年少白言。丈夫我今此舍如功德天。福力自在众宝庄严我。今以身及与奴婢。奉上丈夫可备洒扫。若能顾纳随我所愿。一切供给无所爱惜。作是语已化人坐床。未及食顷。女前亲近白言。丈夫愿遂我意。化人不违。随己所欲即附近已。一日一夜心不疲厌。至二日时爱心渐息。至三日时白言。丈夫可起饮食。化人即起缠绵不已。女生厌悔白言。丈夫异人乃尔。化人告言。我先世法凡与女通。经十二日尔乃休息。女闻此语如人食噎。既不得吐又不得咽。身体苦痛如被杵捣。至四日时如被车轹。至五日时如铁丸入体。至六日时。支节悉痛如箭入心。女作念言。我闻人说迦毗罗城净饭王子。身紫金色三十二相。愍诸盲冥救济苦人。恒在此城常行福庆。放金色光济一切人。今日何故不来救我。作是念已懊恼自责。我从今日乃至寿终终不贪色。宁与虎狼师子恶兽同处一穴。不贪色欲受此苦恼。作是语已复起饭食。行坐共俱无奈之何。化人亦嗔。咄弊恶女废我事业。我今共汝合体一处不如早死。父母宗亲若来觅我于何自藏。我宁经死不堪受耻。女言。弊物我不用。尔欲死随意。是时化人取刀刺颈血流滂沱。涂污女身萎沱在地。女不能胜亦不得免。死经二日青瘀臭黑。三日膖胀四日烂溃。大小便利及诸恶虫。迸血诸脓涂漫女身。女极恶厌而不得离。至五日时皮肉渐烂。至六日时肉落都尽。至七日时唯有臭骨。如胶如漆粘着女身。女发誓愿。若诸天神及与仙人。净饭王子能免我苦。我持此舍一切珍宝以用给施。作是念时。佛将阿难难陀。帝释在前擎宝香炉烧无价香。梵王在后擎大宝盖。无量诸天鼓天妓乐。佛放常光明耀天地。一切大众皆见。如来诣此女楼。时女见佛心怀惭愧藏骨无处。取诸白氎无量众香。缠裹臭骨臭势如故不可覆藏。女见世尊为佛作礼。以惭愧故身映骨上。臭骨忽然在女背上。女极惭愧流泪而言。如来功德慈悲无量。若能令我离此苦者。愿为弟子心终不退。佛神力故臭骨不现。女大欢喜为佛作礼白佛言。世尊。我今所珍一切施佛。佛为咒愿梵音流畅。女闻咒愿心大欢喜。应时即得须陀洹道。五百侍女闻佛音声。皆发无上菩提道心。无量梵众见佛神变得无生忍。常释所将诸天子等。有发菩提心者。有得阿那含者。
　　佛告阿难。我昔初成道时。伽耶城边住熙连河侧。有五尼揵。第一尼揵名萨阇多五百徒众。余四各有二百五十弟子。时诸尼揵自称得道。来至我所。以其身根绕身七匝。来至我所敷草而坐。即作是语。瞿昙。我无欲故梵行相成。我之身根乃能如此如自在天。我今神通过踰沙门百千万倍。沙门作一我当作二。即于地中化作一树。以其身根绞绕着树满七匝已。令树云雾如龙王气。高声大唤举手唱言。瞿昙。我梵行相事验如此。汝称男子言大丈夫。以何为证。尔时世尊化作宝枷。宝枷两头有十四珠。一一明珠有千光明。一一光明化成化佛。作十八变住立空中。世尊现化。倒住空中脚在枷上。时佛二足出千莲华。一一莲华万亿光明。一一光中有百亿宝台。一一台中无数化佛。一一化佛各摄一脚。犹如卷琉璃令脚不现。一切化佛及释迦文。悉悬一脚倒住空中。唯诸尼揵见佛倒住。无量天龙八部鬼神。见佛世尊安坐讲堂敷演大法。所谓无相无我等法。时空有声告诸尼揵。佛已作一汝可作二。时诸尼揵即自腾掷。手搏树枝抱树而立。尽尼揵术不能倒立。树神现身手搏其耳。骂言狂人汝如小虫。敢与兽王师子共战。汝向大唤。佛若作一我当作二。佛今已住大神通力汝何不为。树神骂已。地神坚牢即从地出住立空中。以大铁锁锁尼揵脚倒悬空中。有五夜叉以杖挝之。尼揵痛急目掣坠地。未至地顷有一尼揵称南无佛。世尊以手接取尼揵令身不痛。时诸尼揵既至地已。妒心不歇语地神言。汝无慈心偏为瞿昙。汝宿罪故受夜叉身在此地下。今日复更无慈普爱。但为瞿昙困苦我等。时恒河神飞住空中。手执大石告言。尼揵。如汝痴人。服食牛粪石灰涂头。令发褫落裸形无耻。犹如驴马亦如贫龙不能润益。如来佛日普照一切。汝今云何持黑闇身与日争光。尔时水神唱是语已。劝请世尊伏诸尼揵。尔时世尊告诸尼揵。汝等不知如来身分。若欲见者随意观之。如来积劫修行梵行。在家之时无邪欲想。心不染累故得斯报。犹如宝马隐显无常。今当为汝少现身分。尔时世尊从空而下。即于地上化作四水如四大海。四海之中有须弥山。佛在山下正身仰卧放金色光。其光晃耀映诸天目。徐出马藏绕山七匝如金莲华。华华相次上至梵世。从佛身出一亿那由他杂宝莲华。犹如华幢覆蔽马藏。此莲华幢有十亿层。层有百千无量化佛。一一化佛百亿菩萨。无数比丘以为侍者。化佛放光照十方界。尼揵见已大惊心伏。佛梵行相乃至如此不可思议。形不丑恶犹如莲华。我今顶礼佛功德海。佛智无边不可穷尽。受我忏悔摄取我等。作此语已五百尼揵。合掌叉手长跪在地。求佛出家。佛言。善来比丘。佛敕迦叶为办衣服。迦叶尔时至仙人所告大仙人。今日世尊伏诸尼揵。唯愿仙士施少衣裳。时诸仙人取好树皮多罗树叶裁缝为衣。时诸仙人师名曰光目。合掌叉手告诸弟子。佛德无量弘誓周普。乃摄受此着邪见人。我宜办衣给裸形者。亦敬佛宝可脱诸苦。说是语已从迦叶后至世尊所。五百仙人见莲华台从佛身出如众莲华。围绕须弥上至梵世。时诸仙人见此事已。欢喜合掌敬礼世尊。谛观世尊目不暂舍。见佛眉间白毫相光右旋宛转。及见佛身一切众相。作是思惟。此相好者。必从前世无缚无著无我无作无心无识无人无物无施无受清净檀波罗蜜生。亦随一切平等无相大智空慧般若波罗蜜生。思是义已应时即逮无生法忍。五百尼揵着僧伽梨。为佛作礼未举头顷。应时即得阿罗汉道。三明六通具八解脱。一一尼揵誓愿当度。五百尼揵。现此相时。无量诸天龙夜叉众。见佛梵行清净果报。身心欢喜发阿耨多罗三藐三菩提心。
　　佛告阿难。佛灭度后天众龙众夜叉众。沙门众婆罗门众。问佛世尊过去世时清净无欲修诸梵行得何果报。汝当答言。佛有马王藏相。与身平等七合盈满。如金刚器中外俱净。为度众生出现是相。化佛光明妙莲华云其数无量。如此身者。从无数世无染安隐善持戒慧尸波罗蜜生。佛敕阿难。佛灭度后佛诸弟子。欲观如来阴马藏相。当作是观。如是观者是名正观。若异观者名为邪观。佛灭度后佛诸弟子。若有系心正念思惟佛梵行相化佛光明者。常于梦中见十方佛。此人生生恒修梵行。除却二十万劫生死之罪。说是相时。夜叉众中八千夜叉身心欢喜。赞叹如来无量德行。应时即发阿耨多罗三藐三菩提心。
观佛三昧海经卷第九
本行品第八
　　佛告阿难。如来有三十二大人相八十种随形好金色光明。一一光明无量化佛。身诸毛孔一切变现。及佛色身略中略者。我今为此时会大众及净饭王。略说相好。佛生人间示同人事。同人相故。说三十二。胜诸天故说八十好。为诸菩萨说八万四千。诸妙相好佛实相好。我初成道摩伽陀国寂灭道场。为普贤贤首等诸大菩萨。于杂华经已广分别。此尊法中所以略说。为诸凡夫及四部弟子。谤方等经作五逆罪。犯四重禁偷僧祇物。淫比丘尼破八戒斋。作诸恶事种种邪见。如是等人。若能至心一日一夜系念在前。观佛如来一相好者。诸恶罪障皆悉灭尽。是故如来名婆伽婆。名阿罗呵。名三藐三佛陀。名功德日。名智满月。名清凉池。名除罪珠。名光明藏。名智慧山。名戒品河。名迷衢导。名邪见灯。名破烦恼贼。名一切众生父母。名大归依处。若有归依佛世尊者。若称名者。除百千劫烦恼重障。何况正心修念佛定。
　　佛告阿难。如来往昔无量无边阿僧祇劫。以智慧火烧烦恼薪。修无相定不非时证。是故获得如是胜相。一一相中无量化佛。何况多相。若能系心观一毛孔。是人名为行念佛定。以念佛故。十方诸佛常立其前。为说正法。此人即为能生三世诸如来种。何况具足念佛色身。如来亦有无量法身。十力无畏三昧解脱诸神通事。如此妙处非汝凡夫所学境界。但当深心起随喜想。起是想已当复系念念佛功德。念佛功德者。所谓戒定智慧解脱解脱知见。金色三十二相。八十随形好。十力四无所畏。十八不共法。大悲三念处是。若有众生一闻佛身如上功德相好光明。亿亿千劫不堕恶道。不生邪见杂秽之处。常得正见勤修不息。但闻佛名获如是福。何况系念观佛三昧。尔时世尊说此语时。于虚空中有七宝台。一一台上有亿宝盖。天雨宝华供养释迦牟尼佛。时文殊师利法王子。结加趺坐坐宝台中。与十亿菩萨住虚空中。赞言。善哉善哉。释迦牟尼大悲世尊。说佛身相示佛威仪。现佛光明显诸化佛。为未来世凡愚众生不见佛者。作见佛因。善哉阿难慈悲法子。汝名欢喜依名定实。善持佛语慎勿忘失。未来众生闻汝说者即是见佛。思此义者具足见佛微妙色身。尔时文殊说此语已。与诸菩萨眷属大众从空而下。敬礼佛足绕佛七匝却住一面。
　　佛告文殊。佛子。汝今在座作此观时。地生莲华纵广正等满一由旬。文殊师利及诸菩萨坐莲华上。尔时文殊师利法王子。既已坐竟白佛言。世尊。我今自欲说于往昔本生因缘。唯愿世尊加我威神。
　　佛告文殊。速说勿疑。文殊师利告诸大众。对尊者阿难。阿难当知。我念过去无量数劫。复倍是数不可思算阿僧祇劫。彼世有佛名宝威德如来应供正遍知明行足善逝世间解无上士调御丈夫天人师佛世尊。彼佛出时众生弊恶与今无异。彼佛世尊亦长丈六身紫金色。说三乘法如释迦文。尔时彼国有大长者。名一切施。长者有子名曰戒护。在母胎时母信敬故。豫为其子受三归依。子既生已年至八岁。父母请佛于家供养。童子见佛安行徐步足下生华有大光明。见已欢喜为佛作礼。礼已谛观目不暂舍。一见佛已即能除却百万亿那由他劫生死之罪。从是已后。恒得值遇百亿那由他恒河沙佛。于诸佛所殖众德本。是诸世尊皆说如是观佛三昧。亦赞白毫大人相光。劝多众生忏悔系念。过是已后复得值佛。名摩尼光多陀阿伽度阿罗呵三藐三佛陀。摩尼光佛出现世时。常放光明以作佛事度脱人民。如是二万佛皆同一号名摩尼光。时诸世尊皆以化佛微妙光明诱接众生。次复有佛名栴檀摩尼光。十号具足。如是百亿佛皆号摩尼光。是诸世尊誓愿力故。正以眉间白毫相光。覆护众生除灭众罪。复有佛出名栴檀海如来应供正遍知。如是百万佛皆同一字名栴檀海。是诸世尊。以胸德字卍字印光化度众生。时彼童子亲侍诸佛间无空缺。礼拜供养合掌观佛。观佛功德因缘力故。复得值遇百万阿僧祇佛。彼诸世尊亦以身色化度众生从是已后即得百千亿念佛三昧。得百万阿僧祇旋陀罗尼。既得此已诸佛现前说无相法。须臾之间得首楞严三昧。时彼童子受三归依。一礼佛故谛观佛相心无疲厌。由此因缘值无数佛。何况系念具足思惟观佛色身。时彼童子岂异人乎。今我身是。
　　尔时世尊赞文殊师利言。善哉善哉。文殊师利。乃于昔时一礼佛故。得值尔许无数诸佛。何况未来我诸弟子勤观佛者。佛敕阿难。汝持文殊师利语。遍告大众及未来世众生。若能礼拜者。若能念佛者。若能观佛者。当知此人与文殊师利等无有异。舍身他世。文殊师利等诸大菩萨为其和上。说是语时菩萨众中有一佛子。名曰财首。即从座起绕佛七匝恭敬礼拜。亦礼文殊师利足。以天曼陀罗华。摩诃曼陀罗华。曼殊沙华。摩诃曼殊沙华。而散佛上。及散文殊师利上。亦散尊者阿难。是诸天华当于佛上化为华台。于华台内有十方佛结加趺坐。
　　东方善德佛告大众言。汝等当知我念过去无量世时。有佛世尊。名宝威德上王如来应正遍知。彼佛出时亦如今日说三乘法。时彼佛世有一比丘有九弟子。与诸弟子往诣佛塔礼拜佛像。见一宝像严显可观。既敬礼已目谛视之说偈赞叹。随寿修短各自命终。既命终已生于东方宝威德上王佛国土。在大莲华结加趺坐忽然化生。从此已后恒得值遇无量诸佛。于诸佛所净修梵行。得念佛三昧海。既得此已诸佛现前即与授记。于十方面随意作佛。东方善德佛者则我身是。南方栴檀德佛。西方无量明佛。北方相德佛。东南方无忧德佛。西南方宝施佛。西北方华德佛。东北方三乘行佛。上方广众德佛。下方明德佛。如是等十佛世尊。因由礼[土　　答]一赞偈故。于十方面得成为佛。岂异人乎。我等十方佛是。时十方佛从空而下放千光明。显现色身白毫相光。各各皆坐释迦佛床。各伸右手摩阿难顶告言。法子。汝师和上释迦牟尼。百千苦行无数精进。求佛智慧报得是身。光明色相今为汝说。汝持佛语为未来世天龙大众比丘比丘尼优婆塞优婆夷。广说观佛法及念佛三昧。说是语已然后问讯释迦文佛起居安隐。既问讯已放大光明各还本国。
　　时会大众见十方佛。及诸菩萨国土大小。如于明镜见众色像。财首菩萨所散之华。当文殊上即变化成四柱宝台。于其台内有四世尊。放身光明俨然而坐。东方阿閦。南方宝相。西方无量寿。北方微妙声。时四世尊以金莲华散释迦佛。未至佛上化为华帐。有万亿叶。一一叶间百千化佛。化佛放光。光中复有无数化佛。宝帐成已四佛世尊从空而下。坐释迦佛床赞言。善哉善哉。释迦牟尼。乃能为于未来之世浊恶众生。说三世佛白毫光相。令诸众生得灭罪咎。所以者何。我念昔曾空王佛所出家学道。时四比丘共为同学。习学三世诸佛正法。烦恼覆心。不能坚持佛法。宝藏多不善业当堕恶道。空中声言。汝四比丘。空王如来虽复涅槃汝之所犯谓无救者。汝等今当入塔观佛。与佛在世等无有异。我从空声入塔观像眉间白毫相。即作是念。如来在世光明色身与此何异。佛大人相愿除我罪。作是语已如大山崩五体投地。忏悔诸罪观佛眉间。忏悔因缘从是已后。八十亿阿僧祇劫不堕恶道。生生常见十方诸佛。于诸佛所受持甚深念佛三昧。得三昧已诸佛现前授我记别。东方有国。国名妙喜。彼土有佛。号曰阿閦。即第一比丘是。南方有国。国名日欢喜。佛号宝相。即第二比丘是。西方有国。国名极乐。佛号无量寿。第三比丘是。北方有国。国名莲华庄严。佛号微妙声。第四比丘是。时四如来。各申右手摩阿难顶告言。法王子。汝持佛语广为未来诸众生说。三说此已各放光明还归本国。财首菩萨所散诸华住阿难上者。化成华云遍满十方。一一云间无数化佛。各申右手摩阿难顶告言。法王子。诸佛如来所有化身。亦如我等等无有异。汝今亲见。当为未来一切众生广分别说。令诸众生修行念佛。若念佛者。得见化佛与今无异。若有众生闻汝所说。则为见佛除无量罪。
　　尔时财首菩萨白佛言。世尊。我念过去无量世时。有佛世尊亦名释迦牟尼。彼佛灭后有一王子名曰金幢。憍慢邪见不信正法。知识比丘名定自在。告王子言。世有佛像众宝严饰极为可爱。可暂入塔观佛形像。时彼王子。随善友语入塔观像。见像相好白言比丘。佛像端严犹尚如此。况佛真身。作是语已比丘告言。汝今见像若不能礼者。当称南无佛。是时王子合掌恭敬称南无佛。还宫系念念塔中像。即于后夜梦见佛像。见佛像故心大欢喜。舍离邪见归依三宝。随寿命终。由前入塔称南无佛因缘功德。恒得值遇九百万亿那由他佛。于诸佛所常勤精进。逮得甚深念佛三昧。三昧力故诸佛现前为其授记。从是以来百万阿僧祇劫不堕恶道。乃至今日获得甚深首楞严三昧。尔时王子今我财首是也。如是等诸大菩萨其数无量。各说本缘依念佛得。如本生经说。
　　尔时世尊告诸大众。我念过去无数劫时。尔时有佛号栴檀窟庄严如来应供正遍知明行足善逝世间解无上士调御丈夫天人师佛世尊。十号具足。在阎浮提诸德山中。于彼山中出家学道。足满七劫成阿耨多罗三藐三菩提。尔时彼世有二童子。多闻无厌游行国界问诸婆罗门。时有一婆罗门名牢度叉伽。告言。童子。世间有佛名栴檀窟。汝等二人可诣彼所求论义法。时二童子长者名为一切喜见。第二童子名勇猛铠。共诣佛所各持天华共散如来。尔时世尊寂然禅定。入三昧王三昧身心不动。普现一切诸佛色身。光明无数如般若波罗蜜说。时二童子见佛色身及见光明。即时超越那由他恒河沙阿僧祇劫生死之罪。恒得值遇无量无数百千诸佛。于诸佛所修行甚深念佛三昧。现前得见十方诸佛。为其演说不退法轮。尔时第一童子岂异人乎。今弥勒菩萨是。第二童子今我释迦牟尼是。我与贤劫诸菩萨。曾于过去栴檀窟佛所。闻是诸佛色身变化观佛三昧海。以是因缘功德力故。超越九百万亿阿僧祇劫生死之罪。于此贤劫次第成佛。最后楼至如来。亦于此处说观佛三昧。
　　佛告阿难。此观佛三昧。是一切众生犯罪者药。破戒者护。失道者导。盲冥者眼。愚痴者慧。黑闇者灯。烦恼贼中是勇健将。诸佛世尊之所游戏。首楞严等诸大三昧始出生处。佛告阿难。汝今善持慎勿忘失。过去未来三世诸佛。是诸世尊皆说如是念佛三昧。我与贤劫诸大菩萨。因是念佛三昧力故。得一切智威神自在。如是十方无量诸佛。皆由此法成三菩提。
　　尔时尊者阿难。佛神力故。自识宿命无数劫事。白佛言。世尊。我念过去无数亿劫。有佛世尊名日月灯明。十号具足。我于彼世见佛如来放大光明。其光遍照十方世界。皆作金色。一一光中有诸化佛。我见是已身心欢喜称南无佛。从是以来常得值遇百千诸佛闻佛说法。犹如泻水置之异器忆持不忘。是故我今得见世尊亲自供侍。作是语已说诸偈颂。赞叹诸佛微妙色身。尔时空中有无数佛皆现光明。身身毛孔中所出化佛如释迦文。皆告阿难言。法子。汝今持是观佛三昧。广为一切大众分别。令诸凡夫种见佛因。说是语已化佛不现。尔时世尊为嘱累此事故。住立空中威仪自在。作十八变显一切光。告阿难言。若有众生欲观佛者。当如此观。佛说此语时。十二亿天子得念佛三昧。现前受记。
观像品第九
　　尔时会中有菩萨摩诃萨名曰弥勒。即从座起偏袒右肩顶礼佛足。脱身璎珞奉上如来。以真珠华散佛世尊及文殊师利。所散璎珞自然踊住于虚空中。化成八万亿宝台。一一台中有百亿释迦文佛。皆放光明普现色身。山林河海一切众生所有妙色。星宿日月诸须弥山。诸天龙神及诸宫殿亦于中现。五通神仙百亿咒术。九十五种诸邪见道。医方技艺工巧文咏。皆于一毛显现此事。世间邪见秽欲众生所希见者。亦于光明悉自踊出。地狱畜生诸阿修罗。八难四倒诸不祥事。受报好丑亦于此相自得觉知。所散珠华住佛上者。化作百亿白色光明。住文殊上者。化作百千亿微妙色光。此诸光明互相交络。如大龙王蟠身相向。一一光中五亿宝光。如僧伽梨割截分明。以金色光缝持令住。缕出入处生四宝华。一一华中贤劫菩萨结加趺坐。十方诸佛及诸化佛坐宝莲华。为此贤劫诸大菩萨说般舟甚深三昧。亦赞观佛最初因缘惟无三昧念佛境界金刚譬定。说是法已是诸如来各申右手摩阿难顶告言。法子。汝今应当善持佛语慎勿忘失。尔时弥勒菩萨白佛言。世尊。惟愿天尊大慈大悲。怜愍一切未来世中。多有众生造不善业。佛不现在何所依怙可除罪咎。佛告弥勒。阿逸多。谛听谛听善思念之。如来灭后多有众生。以不见佛作诸恶法。如是等人当令观像。若观像者。与观我身等无有异。说是语时空中有华。十方诸佛住立空中。叉手合掌赞言。善哉佛子善问此事。惟释迦文救世苦者。为诸末后盲冥众生说观像法。今正是时慎勿疑虑。弥勒菩萨重更殷勤劝请世尊说观像法。
　　尔时世尊放常光明照尼拘楼陀精舍及十方国。皆作金色。佛神力故令金色地分为二分。一一分中五百亿佛。从下方界皆自踊出住立空中。合掌赞叹弥勒菩萨摩诃萨言。善哉佛子。乃能怜愍未来众生生末法者。劝请世尊说观像相。时诸化佛说此语已。踊身虚空作十八变。释迦文佛即自微笑。笑时口中生大莲华。其华有光如合百亿日月星宿。众宿月间百亿化佛。结加趺坐坐师子床。
　　尔时释迦文佛告弥勒菩萨言。谛听谛听善思念之。如来今者为未来世五苦众生。犯禁比丘不善恶人。五逆诽谤。行十六种恶律仪者。为如是等说除罪法。尔时阿难白佛。世尊。佛涅槃后此等愚人。无依无怙无归依处。云何如来说除罪法。
　　佛告阿难。汝于佛法心未具解。如我在世归依我者。名归依佛名归依法名归依僧。佛灭度后浊恶世中。诸众生等欲除罪咎。欲于现世得须陀洹至阿罗汉。欲发三菩提心。欲解十二因缘。当勤修习观佛三昧。阿难白佛言。世尊。如来在世众生现见。观佛相好。观佛光明。尚不了了。况佛灭后佛不现在。当云何观。
　　佛告阿难。佛灭度后现前无佛当观佛像。观佛像者。若比丘比丘尼优婆塞优婆夷天龙八部一切众生欲观像者。先入佛塔以好香泥及诸瓦土涂地令净。随其力能烧香散华供养佛像。说已过恶礼佛忏悔。如是伏心经一七日。复至众中涂扫僧地除诸粪秽。向僧忏悔礼众僧足。复经七日。如是供养心不疲厌。若出家人应诵毗尼极令通利。若在家人孝养父母恭敬师长。调心令软。心若不软。当强折伏令心调顺。如调象马不令失御。心柔顺已住于靖处烧众名香。礼释迦文而作是言。南无大德我大和上应正遍知大悲世尊。愿以慈云覆护弟子。作是语已五体投地泣泪像前。从地而起齐整衣服结加趺坐。系念一处随前众生。系心鼻端。系心额上。系心足指。如是种种随意系念专置一处。勿令驰散使心动摇。心若动摇举舌拄齶。闭口闭目叉手端坐。一日至七日令身安隐。身安隐已然后想像。
　　乐逆观者。从像足指次第仰观。初观足指系心令专。缘佛足指经一七日。闭目开目令了了见金像足指。渐次复观两足趺上令了了见。次观鹿王[跳-兆+專]。心既专已次第至髻。从髻观面若不明了。复更忏悔倍自苦策。以戒净故见佛像面。如真金镜了了分明。作是观已观眉间毫。如颇梨珠右旋宛转。此相现时见佛眉眼。如天画师之所画作。见是事已次观顶光令分明了。如是众相名为逆观。
　　顺观像者。从顶上诸蠡文间。一一蠡文系心谛观。令心了了见佛蠡文。犹如黑丝右旋宛转。次观佛面观佛面已。具足观身渐下至足。如是往返凡十四遍。谛观一像极令了了。观一成已出定入定。恒见立像在行者前。见一了了复想二像。见二像已次想三像。乃至想十皆令了了。见十像已想一室内满中佛像间无空缺。满一室已复更精进烧香散华。扫塔涂地澡浴众僧。为父母师长案摩调身。洗浴身体上涂足油。四方乞食得好美者。先上师长分奉父母。作是行已发大誓愿。我今观佛。以此功德不愿人天声闻缘觉。正欲专求佛菩提道。发是愿已若实至心求大乘者。当行忏悔。行忏悔已次行请佛。行请佛已次行随喜。行随喜已次行回向。行回向已次行发愿。行发愿已正身端坐系念在前。观佛境界令渐广大。一僧坊中满中佛像。方身丈六足下莲华圆光一寻。及通身光摩尼焰相。及众化佛化佛侍者。光明众色皆令了了一僧坊已。令心复广一顷地中满中佛像。此想成已心得安隐身体悦乐。若行若止心想利故。见一顷地满中佛像。香华供具及诸幢幡。皆随像行。以心利故。左右前后尽见像行。心渐广大见百顷地满中佛像。开目闭目皆令心想。想想不绝心心相续。如渴思饮。此想成已见一由旬满中佛像。渐增广远满百由旬。见一切像三十二相八十随形好皆悉炳然。此想成已想一阎浮提八千由旬满中佛像。此想成已次想东方弗婆提界八千六十由旬满中佛像。此想成已复想西方瞿耶尼界广八千九百由旬满中佛像。此想成已复观北方郁单越界一万六千由旬满中佛像。此想成已复更广远见百阎浮提满中佛像。此想成已见百亿四天下满中佛像。此想成已唯除食时除便转时。一切时中恒见佛像。虚空及地满中佛像。像像相次间无空缺。念想成已身心欢喜。倍加精进。顶戴恭敬十二部经。于说法者起大师想。于佛法僧起父母想。令心调柔不起嗔想。设嗔恚时当于般若波罗蜜前五体投地诚心忏悔。如上所说五法次第应行。念想成已闭目叉手端坐正受。更作远想。满十方界见一切像。身纯金色放大光明。若有犯戒作不善者。先身犯戒及以今身。见诸佛像或黑或白。以忏悔故渐见红色。见红色已渐见金色。见金色已身心欢喜。劝请诸像使放光明。起此想时念想利故见一切像。举身毛孔皆放光明。一一光明百亿宝色。一一色中无量杂色。微妙境界悉自踊出。此念想成名观立像。
　　佛告阿难。如是观者名为正观。若异观者名为邪观。余相现者别境界出。当疾除之。作是观者。除却六十亿劫生死之罪。亦名见佛。于未来世心想利故值遇贤劫千佛世尊。为其和上。于佛法中次第出家。一一佛所见佛身相了了分明。闻佛说法忆持不忘。于星宿劫光明佛所现前受记。粗心观像尚得如是无量功德。况复系念观佛眉间白毫相光。说是语时大梵天王无量梵众。持诸天华奉散世尊。脱身璎珞以奉上佛。其华如云在空中住。所上璎珞变成金台。于金台中有金色光。其光变为七佛尊像。端严微妙色相悉具。蠡髻梵王长跪合掌。劝请世尊而作是言。如来大悲慈愍众生。愿为来世盲冥众生。具足演说观像相法。令诸众生依佛所说恒得值遇诸佛世尊得念佛三昧。三昧力故令诸众生远离罪恶。以罪灭故现见诸佛。佛告梵王如是如是如汝所说。
　　尔时世尊复为来世诸众生故。更说观像坐法。观像坐者。至心系念令前立像足下生华。此华生时当起想念。令此大地作黄金色作七宝色。随想而现。一一宝色黄金为界。一一界间生宝莲华。作此想时有宝莲华千叶具足。应想而现。既见花已请诸想像令坐宝华。众像坐时大地自然出大白光。如琉璃色白净可爱。众白光间百亿菩萨白如雪山。从想像身毛孔中出。一一菩萨身毛孔中。出金色光其光如山。百千金色阎浮檀金。光明赫奕数不可知。应想而现。一一山顶有一想像高显可观。阎浮檀金色其光大盛。照十方界皆作金色。见地及空亦作金色。满中金像金光金盖金台金华金幡。见想菩萨纯白玉色。手执白拂有执白华。当起想念极令鲜白。若余杂想异境界现当疾除灭。若不除灭随逐余想。随他境界喜发风病。此念佛想。是大甘露利益众生。观佛三昧。如服良药利益四大。服此药者不老不死。
　　佛告阿难。若有众生欲观像坐。当如是观。作是观者名为正观。若他观者名为邪观。若有众生观像坐者。除五百亿劫生死之罪。未来值遇贤劫千佛。过贤劫已星宿劫中。值遇诸佛数满十万。一一佛所受持佛语。身心安隐终不谬乱。一一世尊现前授记。过算数劫得成为佛。
　　尔时世尊告阿难言。若有众生观像坐已当观像行。观像行者。见十方界满中像行。虚空及地见一一像从座而起。一一像起时五百亿宝华。一一华中有无数光。一一光中无数化佛随心想现。坐像起立未起中间。当动身时眉间白毫旋舒长短。犹如真佛放白光明。为百千色映饰金光。众白光间无数银像身白银色银光。银华银盖银幡银台。悉皆是银。时众金像与银像俱动身欲起。诸像脐中各生莲华。其莲华中踊出无数百千化佛。一一化佛放金色光照行者身。是时行者。入定之时自见己身三十六物恶露不净。不净现时当疾除灭。而作是念。三世诸佛身心清净。我今学佛真净法身。此不净观从贪爱生。虚伪不实用此观为。作是念已当自观身。使诸不净变为白玉。自见己身如白玉瓶内外俱空。作是观时。宜服酥药勿使身虚。此想成时。诸像皆起如前立住。见像立时当作想念请像令行。像既行已步步之中。足下生华成莲华台。见十方界满中行像供具妓乐。诸天大众恭敬围绕。行像放光照诸大众令作金色。银像放光照诸大众皆作银色。白玉菩萨放白玉光。令诸大众作白玉色。杂色诸像放杂色光映饰其间。此想成已更起想念请诸行像。皆令以手悉摩我头。尔时诸像各申右手摩行者头。是时众像放大光明照行者身。光照身时。行者自见身黄金色。此想成已出定欢喜。复更至心礼敬诸佛修诸功德。以是功德回向菩提。
　　尔时复当更起想念。我今想见众多金像。行坐随意未见神通。起心作想请诸行像。及菩萨像作十八变。应念即作十八种变。见满十方一切众像。踊身空中作十八变威神自在。普现色身令行者见。见已欢喜请一切像令转法轮。应念即时一一众像异口同音。赞叹持戒赞叹念佛。想闻此已心大欢喜复加精进。以精进故心想得成。心想成时见十方界。一切大地山河石壁皆悉变化为金刚地。金刚地上踊出白光。众白光间无数化佛坐宝莲华。一一化佛放无数亿百千光明。一一光明复化无数百千化佛。此想现时行者自见身诸毛孔出金色光遍照一切。若余境起当疾除灭。如此心想疾于猛风。须臾之顷见无数化佛。行者心利如明眼人执颇梨镜自观面像。行者观像亦复如是。此想成已当作是念。诸佛世尊住大寂灭。身心清净无来无去。如我身者。四大五阴所共合成。如芭蕉树中无坚实。如水上沫。如水中月。如镜中像。如热时焰如野马行。如乾闼婆城。作是想已诸像寻灭有金色光。于金光间有金佛影。如镜中像。行住坐卧四威仪中现一切色。此想成时当念如来戒身。念戒身时见诸佛影。眉间光明犹如白丝。空中清净至行者前。行者见已当作是念。释迦牟尼多陀阿伽度阿罗诃三藐三佛陀。过去世时以大戒身而自庄严。是故今日得戒定慧解脱解脱知见。作此念时释迦文佛坐琉璃窟。身紫金色端严微妙。与诸比丘菩萨大众以为眷属。住行者前告言。法子。汝修观佛三昧力故。我以涅槃相力示汝色身令汝谛观。汝今坐禅不得多观。汝后世人多作诸恶。但观眉间白毫相光。作此观时所见境界如上所说。尔时一念情无所著心大欢喜。应时即得念佛三昧。念佛三昧者。见佛色身了了分明。亦见佛心一切境界。亦如上来观佛心说。亦见佛身一切光明。亦如上观佛身光说。亦见佛身一切毛孔。一一毛孔悉生八万四千莲华。一一华中复有八万四千化佛。佛佛相次满十方界。
　　尔时释迦牟尼佛即申右手摩行者顶。一切化佛亦申右手摩行者顶。得此观者。名佛现前三昧。亦名念佛三昧。亦名观佛色身三昧。尔时诸佛异口同音。各各皆为行者说法。虽未得道。见佛闻法总持不失。此名凡夫念佛三昧。得此三昧者。刹那刹那顷恒见诸佛。于念念顷闻佛说法。所谓大乘方等经典。一日一夜即得通利。父母生身恼浊恶世。以念佛故得闻总持。舍身他世必得见佛。于诸佛所得千万亿旋陀罗尼。得陀罗尼已八十亿佛各申右手摩行者顶。一一诸佛皆说决言。汝念佛故过星宿劫得成为佛。身相光明与我无异。说是语已八十亿佛一时放光。光中复有无量化佛。一一化佛皆说是语。
　　佛告阿难。如是众法名观像法。若观像时。自当更有无量百千诸胜境界。如是观者名为正观。若异观者名为邪观。
观佛三昧海经卷第十
念七佛品第十
　　佛告阿难。若有众生观像心成。次当复观过去七佛像。观七佛者当勤精进。昼夜六时勤行六法。端坐正受当乐少语。除读诵经广演法教。终不宣说无义之语。常念诸佛心心相续。乃至无有一念之间不见佛时。心专精故不离佛日。过去久远有佛世尊名毗婆尸佛。身高显长六十由旬。其佛圆光百二十由旬。身紫金色八万四千相。一一相中八万四千好。一一好中无数金光。一一光中有恒沙化佛。一一化佛有恒沙色光。一一光中无数诸天声闻比丘菩萨大众。以为侍者。人人各持一大宝华。华上皆有百千亿宝摩尼网艳。网艳相次高百千丈以为佛光。是时佛身益更明显。如百千日照紫金山。光明艳起化佛无数。一一化佛犹如百亿日月俱出。令行者见。毗婆尸佛偏袒右肩。出金色臂摩行者顶告言。法子。汝行观佛三昧。得念佛心故我来证汝。汝今可观我真色身。从一一相次第观之。汝当至心立金刚誓。我等先昔行佛道时与汝无异。
　　尔时毗婆尸佛慰行人已。即时化作大宝莲华如须弥山。佛在华上结加趺坐为于行者说念佛念法。及说百亿旋陀罗尼。行者见已倍加欢喜敬礼彼佛。彼佛告曰。若有众生闻我名者礼拜我者。除却五百亿劫生死之罪。汝今见我消除诸障。得无量亿旋陀罗尼。于未来世当得作佛。
　　佛告阿难。尔时行者见毗婆尸心欢喜故。我与六佛现其人前。上座毗婆尸。为此法子说念佛三昧。尸弃世尊身长四十二由旬。身紫金色。圆光四十五由旬。通身光明一百由旬。其光网中无数化佛。及诸菩萨声闻大众。诸天眷属以为围绕。随从佛后右旋宛转。是时行者见尸弃佛。复更增益无量百千陀罗尼门。复更增广得见百千无数化佛。于未来世过算数劫。于其中间恒得值遇诸佛世尊生菩萨家。说是语时复有无数百千天子。闻是事已见佛色身端严微妙。同时皆发三菩提心。
　　毗舍世尊举身放光住行者前。其佛身长三十二由旬。圆光四十二由旬。通身光六十二由旬。身紫金色光明威相如前无异。见此佛已复更增进诸陀罗尼三昧门。于未来世必定不疑生诸佛家。
　　拘留孙佛亦放光明住行者前。其佛身长二十五由旬。圆光三十二由旬。通身光五十由旬。相好具足如紫金山。见此佛者。常生净国不处胞胎。临命终时。诸佛世尊必来迎接。
　　拘那含牟尼佛放大光明住行者前。其佛身长二十由旬。圆光三十由旬。举身光长四十由旬。光相具足。见此佛者。即得百亿诸三昧门无数陀罗尼。若出定时。常得诸佛现前三昧。如此三昧证明行者。所以名诸佛现前三昧者。得此三昧。出定入定行住坐卧。恒得睹见一切诸佛。以妙色身现其人前。
　　迦叶世尊放大光明住其人前。佛长十六丈。身紫金色相好具足。见此佛者得寂灭光无言相三昧。于未来世恒住大空三昧海中。
　　释迦牟尼佛身长丈六。放紫金光住行者前。弥勒世尊身长十六丈。如是诸佛各入普现色身三昧。现其人前令其行者心得欢喜。以欢喜故是诸化佛各申右手摩行者顶。见七佛已见于弥勒。见弥勒已贤劫菩萨一一次第逮及楼至。各放光明住行者前。时千菩萨各各赞叹念佛三昧。及为行者说诸菩萨性。说诸菩萨解脱。说诸菩萨慧。是名因观像心得念佛三昧。佛告阿难。佛灭度后佛诸弟子。如是观者是名正观。若异观者名为邪观。修此三昧者。虽具烦恼不为烦恼之所使也。以是念佛三昧力故。十方诸佛放大光明现其人前。光明无比三界特尊。佛说是语已。时梵天王复更劝请。愿佛世尊。说十方佛住行者前光明色相。
念十方佛品第十一
　　佛告阿难。云何行者观十方佛。观十方佛者。东方为始。东方有世界。国名宝安隐。无量亿宝有亿千色以用合成。佛号善德。亦放无数光普照百千国。亦与无数亿分身诸化佛住于行者前。身色如金山端严甚无比。坐大金刚窟。无数杂宝光庄严为堂阁。一一堂阁前无量微尘数百亿诸宝树。一一宝树下八万四千师子座。一一师子座有一分身佛。结加趺坐三昧坐于宝树下。善德佛世尊。身长二百五十亿那由他由旬。一一身毛孔无数亿微尘一切胜相好。一一相好中有无数化佛。一一化佛高显巍巍如须弥山。放大光明坐宝莲华住虚空中。分身诸佛各各开现微妙光明。显出无数百千化佛。一一化佛坐宝莲华。一一莲华有千幢幡。一一幢幡演出百亿微妙音声。是诸声中教观十方无数佛身。此相现时。见十方界犹如金刚。百亿宝色不灭不坏。见此相已于诸佛前受法王子位。如是境界名性地菩萨。
　　南方栴檀德佛身相高显。其佛国土琉璃为地恒沙宝色。于佛光中亦有无数百千堂阁。宝树行列敷师子座。座上诸佛结加趺坐。宝幢幡盖说法音声。如佛海三昧说。西方无量明佛。国土清净黄金为地。五百亿宝色佛身光明。重阁讲堂宝树行列宝师子座。分身诸佛结加趺坐坐宝树下。宝幢幡中亦说念佛海。北方相德佛。其地颇梨色。有五百亿宝光。宝树行列。宝师子座重阁讲堂幢幡光明。与向无异。
　　东南方无忧德佛。其地七宝色。一一色上有七百亿杂色。宝树行列重阁光明百亿万种。一一光明。说佛功德海。如佛海说。
　　西南方宝施佛。其地五宝色。一一宝上五百亿光明。一一光明化为五百亿莲华云。一一莲华云上有百亿重阁。一一重阁如百千万亿梵王宫。一一梵王宫中无数床座。光明莲华所共合成。是诸座上有诸分身佛结加趺坐。演说诸佛大慈悲法。光明幢幡亦说佛海。
　　西北方华德佛。其佛国土琉璃颇梨色。一一色上有无数百千光。一一光化为五百亿宝窟。一一窟中无数宝盖。一一盖中百亿光明。一一光中无数分身佛。结加趺坐放大光明。其光明中说念佛三昧。因念佛三昧中。复更得见无数诸佛。
　　东北方三乘行佛。其佛国土纯白银色百亿万光。光有千色。庄严国界极令清净。分身化佛宝树幢幡。行列庄严数不可知。
　　上方广众德佛。其地五百亿宝色。一一宝色无数光明。一一光明化为无数百亿化佛。一一佛光中无量宝树行列庄严。一一树下百亿宝师子座。诸佛在上结加趺坐。无数菩萨以为侍者。一切大众皆悉住佛光明云中。下方明德佛。其地金色金光金云。于光云中无数金堂七宝楼阁。百宝行树罗列庄严。宝幢幡盖数亿千万。一一树下百亿宝座诸堂楼阁。无数坐具状如宝华。无数分身一切诸佛。坐宝树下琉璃座上。众华色间无数佛会。是诸世尊皆悉讲说菩萨行法。如是十方无数化佛。一一化佛显现光明。时十方佛。各各悉坐金刚窟中。身量光明如善德佛及诸化佛。威神国土令行者见。如于明镜自见面像。了了分明见十方佛。心欢喜故不染诸法住于初心。时十方佛广为行者。各说相似六波罗蜜。闻是法已于初地下十心境界无有疑虑。见此事者。必闻诸佛说般若波罗蜜。闻第一义空心不惊疑。于诸法中得入空三昧。是名相似空相三昧。
　　佛告阿难。佛灭度后佛诸弟子。欲观十方佛者。于念佛三昧中但知粗相。当自然知无量妙相。如是观者是名正观。若异观者名为邪观。得此观者见佛无数不可限量。入此定者名见一切诸佛色身。亦得渐渐入三空门。游此空者诸佛力故心不着空。于未来世当成阿耨多罗三藐三菩提得不退转。是名不忘菩提之心正顺佛道。说观十方佛时。十方佛坐金刚山百宝窟中。各申右手摩阿难顶告言。法子。汝持佛语。为未来世诸众生等。当广宣说慎勿妄传。当为坚发三菩提心行念佛定正受者说。
　　佛告阿难。此念佛三昧若成就者。有五因缘。何等为五。一者持戒不犯。二者不起邪见。三者不生憍慢。四者不恚不嫉。五者勇猛精进如救头然。行此五事。正念诸佛微妙色身令心不退。亦当读诵大乘经典。以此功德念佛力故。疾疾得见无量诸佛。见诸佛者。独一心净不与他共。应当供养十方诸佛。云何供养。是人出定入塔见像念持经时。若礼一佛当作是念。正遍知诸佛心智无有限碍。我今礼一佛即礼一切佛。若思惟一佛即见一切佛。见一一佛前有一行者。接足为礼皆是己身。若以一华供养佛时。当作是念。诸佛法身功德无量。不住不坏湛然常安。我今以华奉献诸佛愿佛受之。作是念已复当起想。我所执华从草木生。持此供养可用拟想。即当作想身诸毛孔。令一毛孔出无数华云。以此华云运想拟意供一切佛。一一佛上化成华台诸佛受之。于十方界施作佛事。供养香时亦复如是。香烟香云于十方界施作佛事。作佛事已还成金台在行者前。若凡夫人欲供养者。手擎香炉执华供养。亦当起意作华香想。当发是愿。愿此华香满十方界。供养一切佛化佛并菩萨无数声闻众。受此香华云以为光明台。广于无边界无边作佛事。礼佛若坐禅起是供养心。常当发是愿。缯盖幢幡音乐偈颂。当作是愿。我今设此少分供具。愿此供具遍供十方一切诸佛。诸佛受之。于幢幡中化光明云。于妓乐中偈颂之中演妙法音。作是愿已坐时应想。令身毛孔一一孔中。作无量幢幡想。一一幢幡中。作无量偈颂云想。作是想时心如香炉。流出金色香烟香云。身毛孔中如好华树。踊出阿僧祇无量杂华云。是诸华云。于十方界诸佛之上。化为一切诸供养具。尔时当于身心分中。起一切供养具想。若得食饮。若施人一钱。当起空无我想檀波罗蜜。如是等无量供养。皆当起心从心想出。供养十方一切诸佛。是名坐时无量功德从心想海生。如是坐时。入深禅定无量境界诸三昧海。但于心中。出息入息念念想想相续不绝。于一心中运其心意。作无数供具云。上供诸佛下施一切。作是念者名学普施。此想成时。渐渐减消诸烦恼结。观法无相无相力故。当得甚深六波罗蜜。
密行品第十二
　　佛告阿难。未来众生其有得是念佛三昧者。观诸佛相好者。得诸佛现前三昧者。当教是人密身口意。莫起邪命莫生贡高。若起邪命及贡高法。当知此人是增上慢破灭佛法。多使众生起不善心。乱和合僧显异惑众。是恶魔伴如是恶人。虽复念佛失甘露味。此人生处。以贡高故身恒卑小。生下贱家贫穷诸衰。无量恶业以为严饰。如此种种众多恶事。当自防护令永不生。若起如是邪命业者。此邪命业。犹如狂象坏莲华池。此邪命业亦复如是。坏败善根。
　　佛告阿难。有念佛者。当自防护勿令放逸。念佛三昧人。若不防护生贡高者。邪命恶风吹憍慢火烧灭善法。善法者。所谓一切无量禅定。诸念佛法从诸心想生。是名功德藏。
　　佛告阿难。譬如长者多财饶宝。唯有一子。长者自知将死不久。以诸库藏委付其子。其子得已随意游戏。忽于一时值有王难。无量众贼从四面来。竞取藏物不能遮护。惟有一金乃是阎浮檀那紫金。重十六两。金挺长短亦十六寸。此金一两价直余宝百千万两。为贼所逼无奈金何。即以秽物缠裹真金。置泥团中。众贼见已不识是金脚践而去。贼去之后财主得金心大欢喜。念佛三昧亦复如是。当密藏之。
　　复次阿难。譬如有人贫穷薄福。依诸豪贤以存性命。时有王子。遇行出游执大宝瓶。于宝瓶内藏王印绶。是时贫者诈来亲附。得王宝瓶擎持逃走。王子觉已。遗六大兵乘六黑象。手执利剑疾往追之。时持瓶人。走入深草空野泽中。见旷野泽满中。毒蛇。四面吐毒吸持瓶者。时贫穷人慞惶惊怖。驰走东西蛇亦随之无藏避处。于空泽中见一大树。蓊蔚扶疏甚适其意。头戴宝瓶攀树而上。既上树已六兵乘象。駃疾如风寻复来至。贫人见已吞王宝印。持瓶冠头以手覆面。坐贪惜故不忍见之。时六黑象以鼻绞树令树倒躄。贫人落地身体散坏。唯金印在宝瓶现光。诸蛇见光四散驰走。佛告阿难。住念佛者心印不坏亦复如是。
　　复次阿难。譬如长者多饶财宝。无诸子息唯有一女。是时长者年过百岁。自知朽迈将死不久。我此财宝无男儿故财应属王。作是思惟唤其女子。密告之言。今有妙宝宝中上者当用遗汝。汝得此宝密藏令坚莫令王知。女受父敕。持摩尼珠及诸珍宝藏之粪秽。室家大小皆亦不知。值世饥馑女夫告妻。我家贫穷困于衣食。汝可他行求自活处。妻白夫言。我父长者临命终时。以宝赐我今在某处君可取之。时夫掘取大获珍宝并如意珠。持如意珠。烧香礼拜先发愿言。为我雨食。随语即雨百味饮食。如是种种随意得宝。时夫得已告其妻言。卿如天女能赐我宝。汝藏此宝我尚不知。况复他人。佛告阿难。念佛三昧坚心不动。亦复如是。
　　复次阿难。譬如有王暴虐违道。民罹其毒人怨神怒。国大亢旱求请神祇不能得雨。有臣白言。大王当知。今此境内林薮之中。有一仙士五通无碍。王可祈请令其咒龙。大王闻已欣踊无量。遣人诣林祈请仙人。神仙飞往大王殿前。高声唱言。大王无道。诸天龙神皆四散去不护王国。云何使我令请雨也。王闻此语极怀惭愧。改悔先行所作恶事。仙人知王心已软善。应念诵咒。神通力故天降甘露地出涌泉润泽一切。佛告阿难。欲念佛者如王弃恶。得念佛者如善咒人。
　　复次阿难。譬如力士自恃大力数犯王法。王遣五人收捕力士幽闭囹圄。五处枷锁极令牢固。奋力大怒举体血现。枷锁摧折踰墙逃逝到海岸边。解髻明珠持雇船师。船师语言。如此白石海中无数我用是为。力士长跪白船师言。我此明珠有六种色。即以黄缯裹珠置之水中水即金色。复还收珠以白缯裹置之水中水即变白。收取复以绿缯裹置之水中。水色变作绿琉璃色。收取以碧缯裹置之水中。水即变作真金精色。收取复以绛缯裹置之水中。水即变作车磲色。收取复以紫缯裹置之水中。水即变成天金刚色。水上复有紫摩尼光。船师见已。即取宝珠以大宝舆。舆勇猛士置大船上。望风举帆疾如射箭。到于彼岸到彼岸已。心意泰然安隐无惧。大取珍宝报船师恩。佛告阿难。行念佛者如大力士。[打-丁+勉]心王枷锁到慧彼岸。复次阿难。譬如劫欲尽时。二日并出山林树木河池枯涸。三日出时众色火起。四日出时大海消减三分留一。五日出时大海竭尽。六日出时须弥崩倒。七日出时大地烔然乃至色界。唯金刚山不可摧破还住本际。念佛三昧亦复如是。行是定者。住过去佛实际海中。
　　佛告阿难。吾今欲与十方诸佛报念佛三昧恩。尔时世尊说是语已。及十方诸佛贤劫菩萨。入一切色身光明三昧。时诸佛身一一毛孔。踊出众多不可称数妙化佛云。是诸化佛结加趺坐住立空中。如是无数一切化佛。各申右手摩阿难顶。及敕释提桓因。汝等二人持是妙法慎莫忘失。为未来世浊恶众生。灭众罪障故。如来正遍知今于大众中说一切佛身相。尔时尊者阿难即从座起。顶礼佛足白佛言。世尊。当何名此经。此法之要当云何持。
　　佛告阿难。此经名系想不动。如是受持。亦名观佛白毫相。如是受持。亦名逆顺观如来身分。亦名一一毛孔分别如来身分。亦名观三十二相八十随形好诸智慧光明。亦名观佛三昧海。亦名念佛三昧门。亦名诸佛妙华庄严色身。亦名说戒定慧解脱解脱知见十力四无所畏十八不共法果报所得微妙色身经。汝好受持慎勿忘失。佛说是语时。比丘比丘尼优婆塞优婆夷。及菩萨大众。天龙八部一切鬼神。闻佛说是微妙身相。有得须陀洹斯陀含阿那含。有得阿罗汉者。有种辟支佛道因缘者。有发阿耨多罗三藐三菩提心者。有得无生法忍者。数甚众多不可称说。时诸大众闻佛说法恭敬顶礼。奉行佛语作礼求退。是时阿难即从座起。合掌长跪白言世尊。如来今者一切身相皆已说竟。唯不显说无见顶相。唯愿天尊。少说顶相光明瑞应。令未来世凡愚众生知佛胜相。尔时世尊即入顶三昧海。令佛顶上肉髻之中一一毛孔踊出琉璃光。其光如水蠡文右旋。遍满十方无数世界。如百亿世界微尘数海。如是八万四千诸毛发中。皆出是水相。一一水相复过是百千万倍数不可知。是诸琉璃水上。生众多天宝莲华。华有无数百千亿叶。叶作无数百千亿宝色。叶极小者遍覆三千大千世界。如是华上一一须间。有无量阿僧祇百千万亿恒河沙化佛。一一化佛顶肉髻相。流出众光亦复如是。时诸佛身量同虚空不可得知。如是诸佛。佛佛相次尽世界海际。此相现时。于十方面。各有百亿微尘数菩萨。身升虚空现大神变。至释迦牟尼佛所。时诸菩萨以佛神力故。暂见一毛孔中少分瑞相。应时即得无量百千金刚相陀罗尼。佛现是相时。贤劫千菩萨及十方诸佛皆现此相。时会大众见此少分相者。须陀洹人如刹那顷成阿罗汉。观因缘者不缘诸缘成阿罗汉。发心菩萨超越境界。增进甚深三昧海门。住于性地。无生菩萨倍加增进无量胜法。住首楞严三昧。
　　佛告阿难。佛灭度后浊恶世中。若有众生闻佛胜相。心不惊疑不生怖畏。当知是人能灭一切烦恼业障。闻佛胜相生随喜者。除却千亿劫极重恶业。后世生处。不落三涂不生八难处。佛说是语时。长老憍陈如等诸大比丘。弥勒等诸大菩萨。无量大众闻佛所说。皆大欢喜顶戴奉行。

 
