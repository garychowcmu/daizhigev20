优婆夷净行法门经二卷


大乘单译经
优婆夷净行法门经二卷
出安公凉土录失译师名


　　

优婆夷净行法门经卷上
修行品第一
　　如是我闻。一时佛住舍卫国。弥伽罗母弗婆罗园欢喜殿中。于是毗舍佉母。与千五百清信优婆夷。来诣佛所。稽首佛足却住一面。尔时佛告毗舍佉。何缘晨朝而来至。毗舍佉母白佛言。世尊。已闻如来先所略说甚深难解无上之法。名曰优婆夷净行。唯愿世尊。哀愍我等。广演分别微妙法相。令我等辈闻此法已。当来长夜安隐快乐。天上人中乃至菩提。佛语毗舍佉母。善哉善哉。善女人。汝于往昔无量劫中常乐闻法。与诸眷属曾于我所贪求广说。毗舍佉母闻佛所说往昔因缘。欢喜踊跃而白佛言。世尊。唯愿如来。为我宣说令得开解。
　　佛告毗舍佉。谛听谛听。我当为汝分别略说。善女人。过去久远无量劫中。尔时有国名波罗奈。王号梵与。其王夫人名跋陀罗。王有一女名曰莲华。形貌端正禀性儒贤。聪慧明了志乐多闻。精勤勇猛常修善行。于世技艺善能通达。恒为父母之所爱重。
　　尔时雪山有一梵志名那罗驮。勤修梵行得五神通。恒为大众广说诸法。名闻远彻流于四方。尔时彼女从善友所。闻赞梵志神通如是功德难量。常为大众宣扬妙法。心生欢喜便自念言。善人难见法亦难闻身命难保。是故我今宜应速往礼拜问法。作是念已。往父母所而自启曰。闻人称叹梵志修行道德巍巍。唯愿父母。听许我等往诣梵志听受法味。父母答言。汝今年幼生长深宫。禀性柔软初未曾出。雪山玄远路险艰难。汝今云何当能到彼。吾国多有耆旧梵志神智无二。善能宣说甚深妙法。我当为汝请入宫内。讲论道法恣汝所问。勿须去也。女又请曰。波罗奈国耆旧梵志。皆悉尊重推其道术。唯愿听许得闻法要。王以爱念不违其愿勉而许之。尔时父王即敕四臣及宫中婇女。庄严供养皆使具足。臣白王言。大王所敕皆悉已办。于是王女心自念言。我求听法今正是时。便与宫中婇女眷属千五百人。赍持香华往诣梵志而便听法。
　　佛告毗舍佉。尔时王女者汝身是也。雪山梵志者即我身是。汝于往昔曾求广说。今亦如是。我当为汝分别演说净行法门。毗舍佉母白佛言。善哉世尊。如来大慈哀愍众生。愿为解说我当修行。
　　佛告毗舍佉。汝等谛听。我今为汝广演分别优婆夷净行法门。如是法者。乃是诸佛之所护念。汝今应当精勤修学。毗舍佉。若善女人舍恶知识亲近善友。应供养者而供养之。是则名为优婆夷净行。
　　宿因所感处好国土善安置身。亦名净行。供养父母奉事夫主瞻视儿息。亦名净行。
　　勿于小罪而生轻想。所应作者次第作之。亦名净行。
　　常乐布施修习作法爱念亲友。亦名净行。远离饮酒不为众恶常修爱语。亦名净行。多闻技艺善学威仪。研寻所闻不令废忘。亦名净行。
　　恭敬尊重少欲知足受恩能报。亦名净行。不为八法之所动转颜貌怡悦。亦名净行。心不忧戚常得安隐。若能如是一切无退众务休息。亦名净行。能于善法不生懈怠。疾证无上解脱涅槃。亦名净行。
　　忍辱随语乐见沙门。身行正直猗于大荫。亦名净行。
　　能以智火烧灭烦恼。具足善法勇猛无退。亦名净行。
　　不毁谤人不行杖楚。善护诸根摄心不乱。亦名净行。
　　直心不贪常乐静处。精勤修习永无退转。亦名净行。
　　于菩提道进而不退。厌恶三界犹如死尸。深观如此亦名净行。
　　心常乐舍难舍之身。善能护持难持禁戒。乐修禅定而不散乱。亦名净行。无量众生于菩提道而生退想。而我能进一切进者而我不退。行住亦尔是名净行。
　　一切众生烧灭善根。而我生之。人所乐生我今灭之。生死无极我得其边。亦名净行。
　　毗舍佉母闻佛所说。欢喜踊跃得未曾有。而白佛言世尊。优婆夷法门复有几行。佛告毗舍佉。有十行法。汝应修学。何谓为十。一者见悭贪过乐修行施。二者见五根过乐持禁戒。三者见在家过乐欲出家。四者见疑惑过乐修智慧。五者见懈怠过乐勤精进。六者见嗔恚过乐行忍辱。七者见妄语过而乐忠信。八者见乱心过常乐禅定。九者见罪苦过而乐慈悲。十者见苦乐过乐行舍心。尔时世尊欲重宣此义。而说偈言。
　　从施得大富　　能舍所爱身
　　离欲乐出家　　持戒摄诸根
　　修学得智慧　　精进断懈怠
　　忍辱除嗔恚　　实语不虚妄
　　若遇世八法　　安住心不动
　　心常乐禅定　　永无有散乱
　　慈悲利众生　　修舍离苦乐
　　若能行此法　　是名大勇猛
　　得度法海岸　　而证菩提道
　　毗舍佉母闻佛所说心生欢喜白佛言。世尊。初有几事应当远离。复有几法应当亲近。佛告毗舍佉。有五十八法。应当修学亦应远离。何谓也。谓离一切不净之法亲近净法。应离恶法亲近善法。不应育养不将养之。不应往处勿往亲近。所应往者即便应往。不应作者终不妄作。所应作者方便应作。非法求得不应用之。如法而得应当受用。善调身心常乐静处。舍离欺诳行于正语。厌离懒惰乐行精进。善摄诸根不令放逸。先意谦敬舍于贡高。常行忍辱不生嗔恚。自不诤讼善和合众。舍不覆藏住于覆地。舍无义语住于义语。舍于邪命正命自活。善能量身受于饮食。不乐多求住于少欲。舍于刚强住调柔地。修习软语远离粗言。舍不安乐住安乐处。舍不同见共等类住。舍无问处往咨问处。厌离三界住不乐三界。舍一切作住无所作。舍于我见修学空法。毗舍佉。此五十八初法如是。汝应修行。尔时世尊重说偈言。
　　若一切所学　　初后无有余
　　应远离亲近　　已作得安乐
　　一切法学已　　所愿皆具足
　　舍爱身命故　　而证无上道
　　若有如是学　　于净行法门
　　非声闻缘觉　　亦非证菩萨
　　于无量劫中　　称叹其功德
　　佛说偈已。毗舍佉母心大欢喜。更增上问世尊。净行法门复有几种。名为大行。佛言。有三大行。汝应修行。何者名三大行。一者大信心。二者大精进。三者大智慧。世尊。云何大信心。
　　佛言。大信心者。信佛是。佛是婆伽婆阿罗呵三藐三佛陀明行足善逝世间解无上士调御丈夫天人师佛世尊。是名大信心。何者大精进。若能于中成精进行。一切恶法弃舍远离。一切善法应当摄取。于善法中勇猛不息。是名大精进。何者大智慧。若人以智慧眼见生灭法。圣人所度无常苦尽。是名大智慧。是则名为三种大行尔时世尊重说偈言。
　　共大信心　　深着不离　　诸行具足
　　而求菩提　　共大精进　　坚固难舍
　　勤修已满　　而求菩提　　共大智慧
　　究竟明了　　具波罗蜜　　而求菩提
　　初法增已　　知大名闻　　增长尽已
　　随所修行　　以此知故　　解过人法
　　佛说偈已。毗舍佉母心生欢喜。更增上问世尊。优婆夷净行法门。进趣佛地复有几行。佛告毗舍佉。更有四行而取佛地。何谓为四。一者翘勤精进二者无惑智慧。三者逝定不退。四者行慈利益众生。毗舍佉。以此四法进趣佛地。尔时世尊重说偈言。
　　翘勤乐精进　　智慧无迷惑
　　逝定不退转　　行慈利众生
　　以此四法故　　而证萨婆若
　　佛说偈已。毗舍佉母心生欢喜。更增上问世尊。复于几法安住得观。云何法集无有分散。初合法者复有几事。佛告毗舍佉。于四法中安住得观。谓慈悲喜舍。其中法集无有分散。谓得声闻智辟支佛智萨婆若智佛智。初合法者。有三十二观法。所谓念佛念法念僧念戒念施念天。阿那念般那念。观灭想。观身想。观寂静想。观地水火风想。观青黄赤白想。观虚空想。观识处想。观膖胀想。观臭秽想。观穿漏想。观烂坏想。观处处分散想。观骨肉纵横想。观骨湿想。观白骨色想。观一切无常想。观一切法无我想。是名三十二观法四无量心。是名安住得观声闻智辟支佛智萨婆若智佛智。是名法集无有分散。尔时世尊重说偈言。
　　若以下观　　得声闻智　　善修中观
　　得缘觉智　　上观满足　　得菩提智
　　佛说偈已。毗舍佉母心大欢喜。更增上问世尊。于不净法门云何心住。疾离烦恼通达六门。佛告毗舍佉。有三十二法门。于不净中心所乐住。疾离烦恼便通六门。何者三十二法门。谓身中有发毛爪齿皮肉筋骨肪膏髓脑心肾肝胆大肠小肠脾肺肚胃脓血痰汗涕唾涎泪屎尿不净。毗舍佉。是为三十二不净之观。令心乐住净行法门。疾舍烦恼得通六门。尔时世尊重说偈言。
　　犹如江流　　聚入大海　　于法门中
　　流观亦尔　　善观粗细　　净以不净
　　无上智法　　佛悉通达
　　佛说偈已。毗舍佉母心大欢喜。更增上问世尊。菩萨于净行法门。有几恋着住于世间不得解脱。佛告毗舍佉。净行法门。前诸菩萨。有七缚着住于世间。何谓为七。一者若我得度。世间未度我欲度之。二者若我得脱。世间未脱我欲脱之。三者若我已觉。世间未觉我欲觉之。四者若我已调。世间未调我欲调之。五者若我已安。世间未安我欲安之。六者若我成道。世间未道我欲导之。七者若我已得涅槃。世间未得我欲令其入于涅槃。毗舍佉。是为菩萨七种恋着住于世间不得解脱。尔时世尊重说偈言。
　　已度度众生　　已脱脱众生
　　已觉觉众生　　已调调众生
　　已安安众生　　已导导众生
　　我已得涅槃　　令众生涅槃
　　三界如火宅　　贪欲如泥网
　　一切灭断之　　而证菩提道
　　尔时世尊说此偈已。毗舍佉母心大欢喜。更增上问世尊。净行法门。修几善行一切法满。佛言。修三善行令一切法满。何谓为三善行法。一者身善行。二者口善行。三者意善行。此三善行满令一切法满。所谓得布施满。得持戒满。得出家满。得智慧满。得精进满。得忍辱满。得真实满。得誓愿满。得慈悲喜舍满。得四思满。得四定满。得四神足满。得五根满。得五力满。得七菩提满。得八正道满。得九智满。得十力智满。得须陀洹道智满。得须陀洹果智满得斯陀含道智满。得斯陀含果智满。得阿那含道智满。得阿那含果智满。得阿罗汉道智满。得阿罗汉果智满。得四智满。所谓法智未知智名字智他心智满。得尽智满。得无生智满。得双神力满。得大慈三昧智满。得一切智满。得无碍智满。毗舍佉。是名修三善行满令一切法满。尔时世尊而说偈言。
　　修三善行已　　一切法皆满
　　满一切法已　　而证菩提道
　　佛说偈已。毗舍佉母心大欢喜。更增上问世尊。净行法门。有几大人念。佛言。有八大人念。何谓为八。一者少欲非不少欲。二者知足非不知足。三者寂静非不寂静。四者远离非不远离。五者精进非不精进。六者禅定非不禅定。七者智慧非不智慧。八者无碍非不无碍。毗舍佉。是名八大人念。尔时世尊重说偈言。
　　善定诸念　　念非善法　　若毁此念
　　而生厌离　　善定诸念　　念非善法
　　观练法相　　得进无上
修学品第二
　　佛说偈已。毗舍佉母心大欢喜。更增上问世尊。初学菩萨于净行法门。云何修学而得菩提。佛言。初学菩萨有五十修学而得菩提。何者五十。所谓深入法性。不舍不减不堕不退。修学舍心。修学多闻。修学威仪。修学降伏众魔。修学光明。修学佛相好。修学禁戒。修学三昧。修学波若。修学大波若。修学善行。修学大善行。修学色相。修学无二语。修学如意足。修学上如意足。修学大如意足修学妙如意足。修学意行。修学已意行。修学大意行。修学佛所王领。修学自在。修学佛心相。修学满心相。修学神通。修学大神通。修学真实。修学王领正法令得久住。修学至极处。修学佛刹土。修学佛寿命。修学菩提树。修学莲华。修学佛说法。修学大法轮。修学转法轮。修学善知识。修学不舍众生。修学手圆满。修学劫波树衣。修学师子座。修学右胁卧床。修学佛所食味。修学毗膻阇。修学如来水相。毗舍佉。是为五十学法。初行菩萨应当修学深入不舍不减不堕不退。汝应当知。尔时世尊而说偈言。
　　一切行具足　　而求寂静法
　　光明照佛刹　　为慈众生故
　　引导诸众生　　得度三界难
　　一切法无穷　　如来已到彼
　　尔时世尊。说此偈已。毗舍佉母心大欢喜。更增上问世尊。如来有几光明。初学菩萨云何修行。佛告毗舍佉。如来有六种光明。何谓为六。一者青光。二者黄光。三者赤光。四者白光。五者红光。六者光色照明。毗舍佉。是名如来六种光明。初学菩萨云何修行得此光明。毗舍佉。菩萨为得青光明故。恒以青华青涂香末香青氎青宝。而以供养。若入禅定常观青色。作已而愿当来之世愿得青光。云何菩萨修学黄光。恒以黄华黄涂香末香黄[疊　　毛]黄宝。而以供养。若入禅定常观黄色。作已而愿当来之世愿得黄光。云何菩萨修学赤光。恒以赤华赤涂香末香赤[疊　　毛]赤宝。而以供养。若入禅定常观赤色。作已而愿当来之世愿得赤光。云何菩萨修学白光。恒以白华白涂香末香白[疊　　毛]白宝。而以供养。若入禅定常观白色。作已而愿当来之世愿得白光。云何菩萨修学红光。恒以红华红涂香末香红[疊　　毛]红宝。而以供养。若入禅定常观红色。作已而愿当来之世愿得红光。云何菩萨修学光色照明。恒以光明华光明涂香末香光明[疊　　毛]光明宝。而以供养。若入禅定常观光明。作已而愿当来之世愿得光明照曜。毗舍佉。是名菩萨修学如来六种光明。尔时世尊而说偈言。
　　佛光有六种　　青色黄色光
　　赤白及红色　　光相最照明
　　若有智慧人　　常当勤修行
　　若乐妙色光　　应学广大行
　　华香灯供养　　恒施无上尊
　　修学六种行　　所愿皆成就
　　佛说偈已。毗舍佉母心大欢喜。更增上问世尊。大人之相凡有几种。初学菩萨云何修学。佛言。大人之相有三十二。菩萨所修有二十行。与大人相合得成二道无有余也。何谓二道。若在家者得作转轮圣王。王四天下降伏诸国七宝随从。一金轮宝。二白象宝。三白马宝。四摩尼宝。五玉女宝。六藏臣宝。七主兵宝。复有千子勇健威猛能伏怨敌。尽大海际以法降伏不用兵仗。若出家者。得成为佛天上人中最尊第一。具三十二大人之相。何者三十二相。所谓身黄金色。圆光一寻犹如融金。梵身方直。项后日光。顶有肉髻。其发绀青。佛身圆满如尼俱律树。眉间毫相如兜罗绵。上下俱眴目睫绀青。舌能覆面。梵音八种如迦陵频伽声。口四十齿。齿白齐密。师子颊。皮肤细薄不受尘垢。一一孔一毛生。绀色细软皆起右旋。师子臆。胸有卍字。七合处满。手足合鞔网。指纤长。手内外握。立手过膝。阴马藏。脚佣直鹿腨肠奁底相。千辐轮。足跟长。是名三十二大人之相身。
　　毗舍佉。何者二十事修大人相。如来往昔作凡人时。于善法中成就坚固不易受持。身作善行口为善行心念善行。一切布施与众生共。坚持禁戒恒住布萨。供养父母沙门婆罗门耆旧宿德六亲眷属。于诸善法皆悉行已。修集满足积聚高广。生死无量。乃至一生补处。如意自在常受天乐。寿命色力王位名闻色声香味触。受天乐已。下生人间得大人相。成足下平。蹈地皆着举足俱上。脚趺隆起犹如龟背。以此相故。若在家者得作转轮圣王。若出家者得成阿耨多罗三藐三菩提。永断生死。得常乐涅槃。内外怨家梵魔沙门婆罗门所不能坏。是名为佛。尔时世尊重说偈曰。
　　于诸法调柔　　恒持斋禁戒
　　布施心平等　　深观无常法
　　一切所行业　　坚固心受持
　　以此行业故　　常生天人中
　　受天上乐已　　还生于人中
　　受世间福报　　而得足下平
　　蹈地皆悉着　　随蹈地起迎
　　若在家出家　　皆有如是相
　　若梵天魔王　　沙门婆罗门
　　一切诸怨家　　皆悉已降伏
　　出家行学道　　断绝生死源
　　众行已满足　　得成无上尊
　　复次毗舍佉。云何修行千辐轮相。如来往昔作凡人时。荷负众生除其恐怖施无畏乐。凡所布施悉共众生。积业高广不可称计。于此命终。往生天上常受妙乐。如是展转无量无边下生世间。得大人相足下千辐轮。轮相具足如真金轮。得此相已。若在家者。作转轮圣王王四天下。七宝随从。常为沙门婆罗门居士大臣长者及诸四兵之所围绕。若出家者。得成为佛大众围绕。比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽等。恭敬尊重。尔时世尊重说偈言。
　　我于无量世　　展转三界中
　　荷负众生乐　　为除怖畏处
　　善护不休息　　以此功德业
　　常生人天中　　至一生补处
　　两足千辐轮　　光曜如金轮
　　千行业所感　　记成人中尊
　　得大众围绕　　降伏诸魔怨
　　若获刹利种　　得成转轮王
　　若出家学道　　得成无上尊
　　天人阿修罗　　摩睺罗伽等
　　四足及非人　　皆恭敬供养
　　名闻满十方　　众生良福田
　　复次毗舍佉。云何修行三大人相。如来往昔作凡人时。不害众生舍杀生想。不行杖楚。一切器仗悉不畜之。恒生惭愧修习慈悲。积业高远不可思议。生死无量。乃至一生补处。下生人间得三大人相。一者足跟长。二者指纤长。三者梵身圆直。以此相故。记寿命长现久住相。亦护寿命终不中夭。若出家者得成为佛。寿命长远。一切世间天人沙门婆罗门无有能害如来寿命。尔时世尊而说偈言。
　　一切畏死怖刀仗　　以己为喻勿行杖
　　是故远离不思念　　以此善行生天上
　　受天果报无量乐　　寿尽下生得三相
　　指足跟长梵身满　　安置地上如金龟
　　柔软纤长如金杵　　身体光曜如须弥
　　三相记成天人尊　　亦表如来寿命长
　　复次毗舍佉。云何修行七处满相。如来往昔无量劫中作凡人时。恒作施主。肴膳饮食种种甘果香美诸浆。勤修布施。积集高广不可称计。乃至一生补处。常受天乐。下生世间得七处满相。肩颈臂脚皆悉圆满。以此相故。若在家者得作转轮圣王。世间上味具足而得。若出家者得成为佛。所受饮食于天上人间味中最上。尔时世尊而说偈言。
　　食瞰舐尝无上味　　施主恒修如是行
　　以此善行无有量　　难陀园中受快乐
　　业报一生下世间　　得大人相七处满
　　手脚柔软无有比　　以此相故得上味
　　在家出家皆如是　　如来永断三界漏
　　是故得成无上尊
　　复次毗舍佉。云何修行手足柔软合鞔网相。佛于往昔作凡人时。常以四摄摄取众生。布施爱语利益同事。有所求索不违众生。积业高广乃至一生补处。常受天乐。下生世间得二大人相。一手足柔软。二手足合鞔网。以此相故。若在家者。作转轮圣王摄四天下。若出家者。得成法王。善摄一切无量众生。比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。尔时世尊而说偈言。
　　修布施爱语　　行利益同事
　　恒以四摄法　　摄众无有余
　　以此行业故　　常生天人中
　　下生于世间　　得二大人相
　　手足悉柔软　　俱有合鞔网
　　微妙极细薄　　外黄里红色
　　以此二相故　　在家转轮王
　　若以善法化　　一切皆顺行
　　坚受持不犯　　欢喜赞圣王
　　施恩无有比　　慈润于四方
　　若弃舍五欲　　出家得成佛
　　为众生说法　　闻者悉顶受
　　复次毗舍佉。云何修行如来脚相佣直身毛旋起。佛告毗舍佉。我于往昔作凡人时。恒以善法饶益众生。常行法施初未曾说无义之语。以此业故增长广大。乃至一生补处。下生世间得二大人相。一脚佣直踝骨不现。二者毛端旋起。以此相故。若在家者。得作转轮圣王。人中最尊高妙上胜。于五欲中欢喜快乐。七宝千子随从侍卫。若舍家业入山学道。得成为佛。天上人中最尊最上无有二者。一切众生恭敬尊重。尔时世尊而说偈言。
　　恒以善法　　利益众生　　恒以善语
　　教导众生　　恒以善力　　将侍众生
　　欢喜快乐　　恒行法施　　无有嫉妒
　　以此业故　　积行无量　　下生人间
　　得大人相　　一脚佣直　　踝骨不现
　　二毛端起　　悉皆右旋　　若在家者
　　作转轮王　　王四天下　　若出家者
　　得成为佛　　天上人中　　最尊最上
　　复次毗舍佉。云何修行鹿膞肠相。如来于昔无量劫中作凡人时。善勤教人一切典籍威仪工巧医方咒术。教持禁戒悉皆具足。恒自思惟。云何令人善解义趣速得通达。不生疲惓厌恶之心。以此业故勤积高广。乃至一生补处常受天乐。下生世间得大人相成鹿膞肠。若在家者。作转轮圣王王四天下。一切所须供养之具随念速得。若出家者得成为佛。天上人中所须供养皆悉疾得。尔时世尊重说偈言。
　　诸典悉教学　　工巧及咒术
　　医方察众病　　恒自作思念
　　云何令速成　　于学不疲惓
　　展转教余人　　以此行业故
　　积聚不可量　　至一生补处
　　成大人相好　　而得鹿膞肠
　　纤好成圆满　　皮细薄柔软
　　毛起皆右旋　　以此大人相
　　记成人中尊　　在家转轮王
　　所求皆速得　　若出家作佛
　　一切诸供养　　随念悉具足
　　复次毗舍佉。云何修行皮肤细软不受尘垢。佛于往昔作凡人时。若沙门婆罗门刹利居士。来至我所而问我言。大德何者名善行。何者名不善。何者应亲近。何者应远离。何者行业得受安乐。何者行业而受苦恼。我于往昔为人分别。是法应作是不应作。是法应行是不应行。是法得快乐是法不安乐。以此业故。积行无量。乃至一生补处受天福乐。下生人间得大人相。皮肤细软不受尘水。譬如莲华虽在水中水不能污。如来身相亦复如是。以此相故。若在家者。作转轮圣王聪明智慧。于诸世间沙门婆罗门刹利居士无有及者。若出家学道得成为佛。智慧广大利疾智慧最上最胜。诸天世人梵魔沙门婆罗门诸有智慧无能及者。尔时世尊而说偈言。
　　佛于无量世　　凡人时修行
　　若有来问者　　勤教令速成
　　恒在出家地　　善分别义趣
　　以此行业故　　若天上人中
　　常得大智慧　　一生下人中
　　得皮肤细软　　以此相好故
　　成就大智慧　　若获刹利种
　　在家转轮王　　若不乐在家
　　出家得成佛　　获一切种智
　　天上及人中　　无有能及者
优婆夷净行法门经卷下
修学品第二之余
　　复次毗舍佉。云何修行身黄金色光明照耀犹如金山。如来往昔无量劫中。常乐修善不嗔不恚。若有众生恶骂捶打。悉皆能忍不生嗔恨。恒自惭愧生大悲想。皆是过去先业所报。常自克责复行布施。柔软氍氀刍摩劫贝憍奢耶衣。如是等衣恒以施人。如是展转无量世中积功高大。常受天乐。下生人间。得大人相身黄金色。于诸金色最上最胜。以此相故。若在家者。作转轮圣王王四天下。于四天下。若有柔软氍氀敷具刍摩劫贝憍奢耶衣钦婆罗衣一切世间柔软之物。王悉得之。若出家者得成为佛。人中细软衣服卧具劫贝刍摩钦婆罗衣。如是等物如来悉得。尔时世尊重说偈言。
　　不生嗔恚心　　恒惭愧克责
　　布施细妙衣　　上氎无价物
　　恒施与众生　　施已心欢喜
　　踊跃无吝惜　　譬如人失火
　　出物大欢喜　　积业无有量
　　生天受快乐　　从此生人间
　　而得大人相　　身体黄金色
　　犹如金山王　　在家转轮王
　　善护四天下　　大得柔软触
　　一衣直千万　　若学道成佛
　　化天人龙神　　衣服亦如是
　　复次毗舍佉。云何修行阴马藏相。如来于过去无量劫中作凡人时。常乐修行善和合众。若与父母男女兄弟姊妹亲戚眷属善友知识。乃至畜生。若有别离乐和合者。悉随所乐善能和合令其欢喜。以此业故所积高广。常生天上受天福乐。下生人间。如是展转无量无边。至一生补处得阴马藏。以此相故。记成千子作转轮王王四天下。千子勇健能伏怨敌。若出家者得成为佛。从法生子过于千万。勇猛多力能却魔怨。尔时世尊而说偈言。
　　我于无量世　　本作凡人时
　　常为和合众　　令得安乐住
　　若父母男女　　兄弟及姊妹
　　亲戚诸眷属　　善友知识等
　　若离别苦者　　善和合安乐
　　以此行业故　　常生天人中
　　受天上快乐　　下生于人间
　　得阴马藏相　　现成得千子
　　勇健无有比　　能降伏怨敌
　　恒供养父母　　令得欢喜乐
　　若出家作佛　　法子有千万
　　戒定神通力　　能摧伏魔怨
　　复次毗舍佉。云何修行梵身圆满如尼俱律树。立身正直手得摩膝。如来往昔作凡人时恒修弘慈。善能观察善恶粗细等不等法。此是智慧此是愚痴。此是精进此是懈怠。此是嗔恚此是忍辱。如是分别。随其等类而教导之。以此业故。展转无量天上人中。乃至一生补处。下生人间得二大人相。一者梵身圆满如尼俱律树。二者立身正直手得摩膝。以此相故。若在家者。作转轮王王四天下。财富无量。金银琉璃车磲马瑙珊瑚琥珀真珠等宝。五谷丰熟库藏盈溢。若出家者得成为佛。具足七财信戒施闻慧惭愧。如来亦有如是等物无量无边。尔时世尊重说偈言。
　　我于过去世　　善称量众生
　　选择分别已　　观察悉平等
　　能常别众生　　随类应施与
　　以此行业故　　常生天人中
　　下生于人间　　立身直不曲
　　两手得摩膝　　犹如尼俱树
　　从地生方圆　　佛身亦如是
　　从无量劫来　　行业地所生
　　二相现财富　　令天下太平
　　在家受五欲　　得成转轮王
　　舍五欲出家　　得成无上尊
　　复次毗舍佉。云何修行三大人相。一者师子臆。二者项出日光。三者肩颈团圆。如来过去作凡人时。恒利益众生乐安乐住。信心持戒多闻慧施。财谷田宅奴婢牛羊象马车乘妻妾男女侍从左右眷属亲戚。令得增长。以此业故常生天上。下生人间。得三大人相。一者师子臆。二者项出日光。三者肩颈团圆。以此相故。若在家者。作转轮王王四天下。法常增长财物田宅五谷丰熟。妻子眷属奴婢侍从善友知识。一切具足无有减少。若出家者。得成为佛七财具足。四部眷属亦无减少尔时世尊重说偈言。
　　信心持戒　　多闻慧施　　奴婢象马
　　牛羊田宅　　妻子眷属　　善友知识
　　恒作善念　　云何令其　　色力安乐
　　得大增长　　以此业故　　常生天上
　　下生人间　　得大人相　　半师子臆
　　项出日光　　肩颈圆直　　三相记成
　　若在家者　　眷属妻子　　奴婢象马
　　悉皆兴盛　　若出家者　　得成为佛
　　眷属增长　　得无减法
　　复次毗舍佉。云何修行胸有卍字。如来于往昔作凡人时。不恼众生不行杖楚亦不笼系。以此业故。积行高广常生天上。下生人间。得大人相胸有卍字。若在家者。作转轮王无诸疾病。四时调适不寒不热。若出家者。得成为佛亦无诸病。常得调和不冷不热。身体轻利堪入三昧。尔时世尊重说偈言。
　　不笼系众生　　亦不行杖楚
　　不以诸刀杖　　加害于众生
　　以此行业故　　常生天人中
　　受天上快乐　　至一生补处
　　下生于人间　　而得大人相
　　胸字有万数　　以此相好故
　　无有诸疾病　　若在家出家
　　常得受快乐　　若获刹利种
　　得王四天下　　若出家学道
　　得成无上尊　　纯受上妙乐
　　复次毗舍佉。云何修行。眼下绀色如青莲华。目睫卷起绀色光明。佛于过去无量劫中。作凡人时恒修善行。不以恶心张眼低目弃视众生。不以欲心眄睐看之。恒以喜心离嗔爱痴直视众生。以此业故。常生天上受天快乐。下生人间得二大人相。一者眼下绀青上下俱眴。二者目睫细软卷起纤长绀色光焰。以此相故。若在家者。作转轮王王四天下。一切人民沙门婆罗门刹利居士妻子眷属群臣侍人观视无厌。若出家者得成为佛。为诸四众比丘比丘尼优婆塞优婆夷天人阿修罗摩睺罗伽乾闼婆等一切众生善心欢喜。瞻仰如来无有厌足。尔时世尊而说偈言。
　　佛于过去世　　本作凡人时
　　恒修诸善行　　不以嗔恚心
　　张眼低弃视　　亦不以爱染
　　欲心看众生　　眼净离垢浊
　　欢喜心直视　　以此行业故
　　常生天人中　　至一生补处
　　下生于人间　　得眼睫绀色
　　目如青莲华　　上下俱眴明
　　以此大人相　　记聪明智慧
　　一切诸众生　　乐视无厌足
　　在家转轮王　　成就大智慧
　　七宝悉具足　　能伏四天下
　　出家得成佛　　而获一切智
　　复次毗舍佉。云何修行。顶有肉髻。头发绀青。如来于过去世作凡人时。于功德中恒在人前。身口意业布施持戒。月修六斋。供养父母沙门婆罗门亲友眷属耆旧宿德。复有善行不可称计。以此行故。积聚无量常受天乐。乃至一生补处。下生人间得二大人相。一者顶有肉髻。二者头发绀青。以此相故。若在家者。作转轮王王四天下。为诸人民之所依凭。若出家者。得成为佛。为诸四众比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人等所归依处。尔时世尊而说偈言。
　　我于过去世　　修善中导首
　　恒修持梵行　　为人所依凭
　　命终生天上　　受诸天快乐
　　下生于人间　　得二大人相
　　顶上有肉髻　　头发卷绀青
　　在家转轮王　　而王四天下
　　以五戒十善　　覆护于人民
　　若出家学道　　得成无上尊
　　恒以戒定慧　　教授诸众生
　　常为诸天人　　龙神夜叉等
　　乾闼阿修罗　　而作归依处
　　复次毗舍佉。云何修行。一一毛孔一毛生。眉间白毫如兜罗绵。佛于往昔作凡人时。修不妄语舍离妄语。恒修实语护持实语。正心实语亦不绮语。发言柔软随顺众生。以此业故。常生天上受天快乐。下生人间得二大人相。一者一一毛孔一毛生。其毛细软皆起右旋不受尘水。二者眉间白毫光明鲜泽如兜罗绵。以此相故。若在家者。作转轮王王四天下。一切人民炽盛增长快乐无极。若出家者。得成为佛。增长比丘比丘尼优婆塞优婆夷四部眷属。无量无边充满世界。尔时世尊而说偈言。
　　我于过去世　　恒修不妄语
　　口初未曾说　　空诳不实语
　　随顺于世间　　发言无过失
　　以此行业故　　常生天人中
　　下生于人间　　得二大人相
　　眉间白毫光　　柔软如兜罗
　　毛孔无二生　　一一皆右旋
　　以此二相故　　在家转轮王
　　普王四天下　　令人民增长
　　若舍家学道　　得成大法王
　　教授诸天人　　令正法增长
　　复次毗舍佉。云何修行。口四十齿。齿白整密。如来于往昔无量劫中。恒修不两舌。弃舍两舌。远离两舌。从此闻已不向彼说。从彼闻已不向此说。彼此闻已。利益欢喜乃为说之。以此业故常受天乐。下生人间得二大人相。一者口四十齿。二者齿白齐密。以此相故。若在家者。作转轮王王四天下。无有盗贼。眷属清净坚固无坏。若出家作佛。得四部众比丘比丘尼优婆塞优婆夷。坚固受持如来法藏。不为四魔之所能破。尔时世尊重说偈言。
　　如来过去世　　修行不两舌
　　不斗乱众生　　善能和合众
　　行业生天上　　受诸天快乐
　　下生于人间　　得二大人相
　　口有四十齿　　齿白净齐密
　　若获刹利种　　在家王四地
　　王有四兵众　　坚固难沮坏
　　刹利婆罗门　　常不能动转
　　若出家作佛　　四部众亦尔
　　当为诸天人　　所恭敬尊重
　　复次毗舍佉。云何修行。广长舌相出梵音声如迦陵频伽声。佛于往昔作凡人时。不行粗语弃舍粗语远离粗语。恒修善语柔软之语。能入其心令其乐闻。大慈悲语不舍语弘恩语。人所爱念。以此业故。勤积高广常受天乐。下生人中得二大人相。一者广长舌出能覆面。二者梵音柔软如迦陵频伽声令人乐闻。以此相故。若在家者。作转轮王王四天下。有所言说一切人民皆悉乐闻欢喜受持。若不乐在家出家学道得成为佛。若有所说比丘比丘尼优婆塞优婆夷天龙夜叉人非人等。皆悉顶受欢喜奉行。尔时世尊重说偈言。
　　佛于过去世　　恒修行善语
　　不嗔亦不恚　　不斗乱粗语
　　常修慈悲语　　决定正柔软
　　如是一味语　　然后乃发言
　　以此行业故　　得舌广长相
　　梵音清柔软　　如迦陵鸟声
　　以二大人相　　在家转轮王
　　若有所言说　　人民皆受行
　　出家得成佛　　能转无上轮
　　若所说妙法　　天人阿修罗
　　龙神夜叉等　　闻者皆奉行
　　复次毗舍佉。云何修行师子颔。佛于过去世作凡人时。恒修不绮语弃舍绮语远离绮语。应时而语义语法语威仪语常住语有边语。以此业故。积功无量常受天乐。下生人间得大人相师子颔。以此相故。若在家者。作转轮王王四天下。一切人民无能伐者。若出家者。得成为佛。天人阿修罗梵魔沙门婆罗门。内外怨家无有能得伐如来者。尔时世尊而说偈言。
　　我于过去世　　恒修不绮语
　　亦不自称誉　　及以诸杂语
　　断截无义语　　常修应时语
　　发言令喜乐　　利益诸众生
　　以此行业故　　常受天人乐
　　下生于人间　　成就师子颔
　　在家转轮王　　威伏四天下
　　以此大人相　　现无有伐者
　　出家得成佛　　沙门梵魔王
　　大人阿修罗　　罗睺紧那罗
　　内外诸怨家　　无有能伐者
　　复次毗舍佉。云何修行四牙齐密白净光明。佛于往昔作凡人时。舍离恶活正命自活。亦不行于斗秤欺诳。不以威势横取人物。以虚伪物欺诳于人。变形诳爱诳触诳精进诳。如是一切欺诳之法皆悉断灭。以此业故。积聚高广命终生天。于天人中十处受乐。何谓为十。一者天寿。二者天妙色。三者天乐。四者天名闻。五者天王。六者天色。七者天声。八者天香。九者天味。十者天触。是名为十。受天乐已。下生人间得大人相。一者齿无大小。二者牙色白净以此相故。若在家者作转轮圣王王四天下四部兵众婆罗门众刹利众。聚落城邑大臣长者妃后婇女。及诸千子皆悉严净。若出家者得成为佛。亦有四众比丘比丘尼优婆塞优婆夷天人阿修罗乾闼婆等。皆亦清净。尔时世尊。而说偈言。
　　我于过去世　　舍离诸恶活
　　以清净法利　　修正命自活
　　能除众生苦　　令其得安乐
　　以此行业故　　受天十种乐
　　常为诸天人　　所尊重赞叹
　　娱乐快乐已　　下生于人间
　　积业之所感　　得二大人相
　　齿无有粗细　　牙色光白净
　　若获刹利种　　在家转轮王
　　四兵众围绕　　清净无垢秽
　　若出家作佛　　常为诸四众
　　比丘比丘尼　　优婆塞婆夷
　　天人阿修罗　　龙神夜叉等
　　清净无垢浊　　悉恭敬围绕
　　毗舍佉。是名二十修行得三十二大人之相。以此相故。庄严如来微妙之身。
　　复次毗舍佉。佛身复有八十种好。云何名为八十种好。一者指甲红赤。二者指甲隆起。三者指甲滑净。四者指甲满足。五者指团圆。六者指纤直。七者指间密。八者指净洁。九者手足肥腻。十者手足里赤。十一者手足平等。十二者手足内满。十三者掌文深现。十四者掌文端直。十五者掌文纤长。十六手足润泽。十七掌文不乱。十八踝骨不现。十九膝头圆满。二十膝次第满足。二十一行步齐正。二十二师子王行。二十三鹅王行。二十四龙王行相。二十五牛王行相。二十六行不顾视。二十七行步不乱。二十八半身正直。二十九佛身过人。三十一切满足。三十一佛身皆好。三十二身体平正。三十三身体满足。三十四身体正直。三十五身体滑泽。三十六身次第大小。三十七身体净洁。三十八身体柔软。三十九身体寂静。四十身体紧细。四十一身体紧密。四十二身体端严。四十三诸根方正。四十四身色不黑。四十五身体无黡。四十六身毛净洁。四十七腹相团圆。四十八腹无横文。四十九身体明净见诸色像。五十脐深。五十一脐孔团圆。五十二脐文右旋。五十三脐孔不凹。五十四脐口不长。五十五脐口不短。五十六脐毛下连。五十七得龙牙相。五十八牙不过唇。五十九四牙团圆。六十四牙锋利。六十一四牙纤长。六十二四牙齐密。六十三舌广柔软。六十四舌色赤好。六十五梵声深妙。六十六象王声。六十七迦陵频伽声。六十八齿根肉满。六十九鼻不下垂。七十鼻高修长。七十一鼻孔净洁。七十二鼻修方广。七十三目好广大表里滑净。七十四眼睛黑光。七十五目睫次第。七十六眉如半月圆廓修长。七十七眉毛黑泽长短随次。七十八眉毛纯色滑净光明。七十九耳普垂埵内外俱净。八十头发细软右旋不乱次第纤长一切皆好。毗舍佉。是名如来随相之好有八十种。尔时世尊。而说偈言。
　　长夜受持　　一切禁戒　　无量苦行
　　名大梵志　　三十二相　　八十随好
　　璎珞其身　　天人中尊　　光明赫烈
　　照曜无极　　青黄赤白　　更相入间
　　宛转旋起　　遍满虚空　　放大光明
　　照无量界　　中光照曜　　三千世界
　　如来常光　　照于一寻　　若放大光
　　日月隐蔽　　犹如日出　　众星不现
　　若放中光　　照于世界　　日光如月
　　月色如星　　万行所感　　得如是身
　　为诸众生　　之所乐见　　欢喜瞻仰
　　无有厌足
瑞应品第三
　　尔时世尊说此偈已。毗舍佉母欢喜踊跃而白佛言。世尊。菩萨处胎初生之时。有几奇特微妙之相现于世间。佛告毗舍佉。菩萨生时有十六种奇特瑞相。何谓十六种相。所谓菩萨舍兜率天身。忆念分明而处母胎。是为一未曾有奇特之法。菩萨舍天身已处胎之时。自然光明照于世间。世界中间幽冥之处。日月星光所不能照。悉皆大明。其中众生各得相见。咸作是言。此中云何忽生众生。一切世间梵魔沙门婆罗门。所有光明无能及者。又复三千大千世界六种震动。诸须弥山震动不停。是为二未曾有奇特之法。菩萨处胎。有四天子执持威仪。四方侍卫守护菩萨及菩萨母。不令世间人非人等之所恼害。是为三未曾有奇特之法。菩萨处胎。能令其母自然持戒不杀盗淫妄语饮酒。是为四未曾有奇特之法。菩萨处胎。其母清净无有欲心。外人见之亦不生染。是为五未曾有奇特之法。菩萨处胎。常令其母大得利养。色香味触自然而至。是为六未曾有奇特之法。菩萨处胎。母常安乐。无诸疾病饥渴寒热疲极之患。菩萨亦然。菩萨胎中母常见之。譬如真摩尼毗琉罗宝。八楞清净内外明彻一切具足。以五色缕而以贯之。明眼之人执在手中。见珠八楞及五色缕。青黄赤白了了分明。菩萨处胎亦复如是。母见其身头目手足一切身分。悉皆无有障碍。是为七未曾有奇特之法。毗舍佉。菩萨生七日已。其母命终生兜率天受天快乐。是为八未曾有奇特之法。凡人受胎或九月日。或至十月而便产生。菩萨不尔。要满十月然后乃生。是为九未曾有奇特之法。世间女人临欲产时。身体苦痛或坐或卧。不安其所然后乃生。菩萨生时其母安乐无诸疾恼。欢喜游戏举手立生。是为十未曾有奇特之法。菩萨出胎天人承接。后为世人之所捧持。是为十一奇特之法。世人受已。有四天子捧接敬受置于母前。心大欢喜俱发声言。善哉夫人。生大威德勇健之子。是为十二奇特之法。菩萨初生无有水血及以胎膜诸不净物。其身清净如摩尼珠。以加私国氎而以裹之。不相染着。何以故。彼此净故。菩萨初生亦复如是。清净无染如摩尼珠。其母鲜净亦如彼[疊　　毛]。是为十三奇特之法。菩萨生时。于虚空中自然而有二飞流水。一冷二暖浴菩萨身。是为十四奇特之法。菩萨生已北行七步。尔时空中自然白伞覆菩萨身。行七步已遍观十方发师子吼。唱如是言。一切世间唯我为上。天人中尊我为最大。从此生尽无复后生。是为十五奇特之法。菩萨生时于三千大千世界。一切众生蠕动之类皆大欢喜。是为十六奇特之法。毗舍佉。是名如来处胎初生有十六种奇特之法。尔时世尊。而说偈言。
　　兜率天命终　　下生于人间
　　处胎及初生　　清净无所染
　　十六种奇特　　微妙未曾有
　　胎中及生时　　不与众生共
　　生时无迷惑　　名闻最第一
　　现相非一种　　佛生瑞如此
　　尔时世尊。说此偈已。毗舍佉母心大欢喜。更增上问。世尊。菩萨生时有几瑞相一时俱现。佛告毗舍佉。菩萨生时有三十二瑞相一时俱现。何谓三十二瑞。一者三千大千世界地大震动。自然大明光照世界。二者一切乐器自然音乐。三者不鼓自鸣。四者一切疾病自然除愈。五者一切系缚自然解脱。六者一切冤家生慈悲心。七者生盲得眼能见诸色。八者生聋得耳能闻音声。九者生跛能行随意游戏。十者生狂得念忆想分明。十一者喑哑能言。十二者乘船漂落还得本处。十三者地及虚空所有七宝自然光明。十四者众川万流停住不行。十五者一切飞鸟有翅之属欢喜而住。十六者风不动摇一切寂然。十七者一切众生相啖食者皆生慈心。十八者一切诸天还其宫殿喜笑快乐。十九者阿鼻地狱猛火自灭。二十者饥得饱满。二十一者一切饿鬼无有渴乏。二十二者于四天下普兴大云等注大雨。二十三者月光明曜。二十四者众星昼现。二十五者日盛清明。二十六者一切华树即便生华。二十七者一切果树自然成果。二十八者三千大千世界。出大天香无有臭秽。二十九者菩萨生时即行七步。三十者虚空白伞自然荫覆。三十一者行七步已顾视十方。三十二者作师子吼。毗舍佉。是名菩萨初生之时三十二法一时俱现。
　　毗舍佉母白佛言。世尊。菩萨生时以何因缘震动三千大千世界。佛告毗舍佉。菩萨生时地大震动者。菩萨现此生尽无复烦恼。一切众生应得道者烦恼将灭。是故地动。毗舍佉。菩萨生时自然光明照世界者。菩萨为得三达智故。毗舍佉。菩萨生时世间乐器自然鸣者。菩萨为得八三昧故。毗舍佉。菩萨生时不鼓自鸣者。菩萨为欲击大法鼓故。毗舍佉。菩萨生时一切系缚自然解脱者。菩萨为欲度脱一切众生老病死故。毗舍佉。菩萨生时一切怨家生慈心者。菩萨为得四无量心故。毗舍佉。菩萨生时疾病除愈者。菩萨为欲灭除一切烦恼病故。毗舍佉。菩萨生时盲得眼者。菩萨为得圣智眼故。毗舍佉。菩萨生时聋得耳者。菩萨为得圣天耳故。毗舍佉。菩萨生时跛能行者。菩萨为得四神足力故。毗舍佉。菩萨生时狂得念者。菩萨为得安那般那念故。毗舍佉。菩萨生时哑能言者。菩萨为得通达如来所知法故。毗舍佉。菩萨生时漂船还者。菩萨为得八直正道开示众生故。毗舍佉。菩萨生时地及虚空七宝光明者。菩萨为得四无碍智故。毗舍佉。菩萨生时众川万流住不行者。菩萨为得烦恼四流已停住故。毗舍佉。菩萨生时一切飞鸟欢喜住者。菩萨为欲破诸邪见故。毗舍佉。菩萨生时风不动摇者。菩萨为得常乐灭尽三昧故。毗舍佉。菩萨生时众生相啖生慈心者。菩萨为得四部眷属尊卑贵贱得和合故。毗舍佉。菩萨生时诸天还宫喜笑住者。菩萨成佛时。诸善男子及善女人。出家学道得阿罗汉。所作已办断绝三界生死之源。弃舍重担无为无欲。常乐静处熙怡喜笑。各相谓言。我等今者已得度脱生老病死。更不受胎处于生死。清净无染犹如水渧在莲荷上无所染着。毗舍佉。菩萨生时阿鼻地狱猛火灭者。菩萨为欲灭除众生三毒烦恼炽然火故。毗舍佉。菩萨生时饥得饱满者。菩萨为得身念三昧故。毗舍佉。菩萨生时饿鬼渴乏无渴乏者。菩萨为得解脱水故。毗舍佉。菩萨生时大云注雨者。菩萨为欲雨大法雨普润众生故。毗舍佉。菩萨生时月光曜者。菩萨成佛时为诸众生欢喜瞻仰故。毗舍佉。菩萨生时众星昼现者。菩萨成佛时。为令声闻弟子现于世间故。毗舍佉。菩萨生时日光赫烈者。菩萨为得六通大声闻故。毗舍佉。菩萨生时华树生华者。菩萨为令声闻弟子得解脱华故。毗舍佉。菩萨生时果树生果者。菩萨为令声闻弟子得四沙门果故。毗舍佉。菩萨生时大千世界出天香者。菩萨为得如来戒香遍满世间故。毗舍佉。菩萨生时蹈地七步者。菩萨为得七菩提道故。毗舍佉。菩萨行时白伞荫覆者。菩萨为得涅槃荫故。毗舍佉。菩萨行已示东方者。为诸众生作导首故。毗舍佉。示南方者。为诸众生作良福田故。毗舍佉。示西方者。我生已尽是最后身故。毗舍佉。示北方者。于一切众生我得阿耨多罗三藐三菩提故。毗舍佉。示下方者。为欲破魔兵众令其退散故。毗舍佉。示上方者。为诸天人之所归依故。毗舍佉。作师子吼者。于天人中最尊最上。一切众生无能及者故。尔时世尊。而说偈言。
　　世间之导首　　无上大圣尊
　　生时现瑞相　　众生良福田
　　轮转三界中　　此为最后生
　　于世间智慧　　如来最第一
　　破魔兵众已　　应供大名闻
　　世间未曾有　　天人所归依
　　世尊初生时　　三十二瑞应
　　微妙奇特相　　悉皆一时现
　　菩萨从胎出　　地六种震动
　　自然大光明　　遍照于十方
　　令众生毛竖　　各各相谓言
　　愿速得成佛　　当雨大法雨
　　洗除烦恼垢　　令我得解脱
　　是故我今者　　归命无上尊
　　尔时世尊说此偈已。告毗舍佉。诸佛如来不可思议。佛所说法不可思议。诸善男子及善女人。信佛所说亦不可思议。所得果报亦不可思议。譬如大雨润泽一切人非人等皆得充足。及诸草木亦得生长。如来法雨亦复如是。普润一切无量众生。应得度者闻此法已皆得道果。若于人天受果报者。随其所愿皆悉得之。是故汝今应当专心受持此法。于未来世令诸四辈皆得修行。说是法时六万天人得法眼净。余诸天龙阿修罗乾闼婆迦楼罗紧那罗摩睺罗伽人非人等皆悉奉行。毗舍佉。母得法眼净。所将眷属千五百人。于佛法僧得坚固信无有退转。皆大欢喜作礼而去。

 
