诸法最上王经一卷


大乘单译经
诸法最上王经一卷
隋天竺三藏法师阇那崛多译


　　

诸法最上王经
　　复次说此法时。婆伽婆。游于王舍竹林迦兰陀精舍。与大比丘众一千二百五十人俱。旧结发优楼频螺迦叶为首。悉阿罗汉诸漏已尽。应作者作所作已办。弃舍重担得到自利。尽诸有结。正智心好解脱。皆心自在到第一岸。唯除一人。谓命者阿难陀。
　　时婆伽婆。于十五日当作布萨露地而坐。诸比丘僧围绕恭敬面皆向佛。尔时有一比丘。出家未久彼日受具足戒。来诣佛所到已顶礼佛足。右绕三匝合掌白言。世尊。我近出家今日受戒。愿为我说。云何受聚落食而名善食。云何食已为净福田。当得第一利益。时彼比丘向佛说此伽他。
　　我出家未久　　今日受具戒
　　世尊为我说　　云何得净施
　　我为此故行　　舍家不畜家
　　如是净于施　　彼义复为说
　　如是语已。佛言比丘。善听善作正念。当为汝说。如比丘不虚受聚落食。食已净施。是故善家子善家女。舍家不畜于家。行无上行。当得究竟胜处。如是比丘入僧中。见僧业。合僧利。具此三法不虚受聚落食。食已净施。当得第一利益。尔时世尊说此伽他。
　　众生若入僧　　亦念于僧业
　　复合于僧利　　彼能净施福
　　时彼比丘。白言世尊。我今闻佛如是略教。不解其义。世尊。云何比丘入僧中。见僧业。合僧利。时彼比丘说此伽他。
　　云何入于僧　　而见于僧业
　　为我说僧利　　闻已我等知
　　如是语已。佛言比丘。善作心听。我今为汝说僧及以僧业僧利。比丘白言。甚善世尊。如是乐闻。佛言比丘。云何名僧。僧者四双八辈富伽罗。是名为僧。当善与食向其合掌。是能净施名为福田。诸天及人皆须供养。尔时世尊说此伽他。
　　我今说四双　　八辈富伽罗
　　是等名为僧　　无上胜福田
　　比丘。云何名为僧业。其僧业者。四念处。四正断。四神足。五根五力。七觉分。八圣道。是名僧业。尔时世尊说此伽他。
　　常勤最胜道　　所谓八圣分
　　如彼所说僧　　彼业正如是
　　比丘。云何名为僧利。其僧利者。四沙门果。何者为四。一者须嚧多阿般那果。二者塞讫利陀伽弥果。三者阿那伽弥果。四者阿罗汉果。是名僧大利。尔时世尊说此伽他。
　　大身有大利　　彼僧富伽罗
　　如沙门四果　　能净于施福
　　如是语已。比丘白言。世尊。如世尊所说。入僧中见僧业合僧利。彼人善受聚落施食。食已得净施福到第一利。世尊。若复有人发于大乘。为知遍智舍家出家。彼富伽罗僧中见不。见僧业不。合僧利不。如是语已。佛言甚善比丘。汝于如来应正遍知。乃能念问是义。比丘。汝大吉祥辩才胜妙。善问是义。比丘。汝善思念故。能问如来是义。比丘。此皆佛威神力。令汝今生如是辩才。欲得问此句义。亦是汝宿愿力能如是问。是故比丘。善听善念我为汝说。比丘白言。甚善世尊。我今乐闻。佛言比丘。汝意所云。彼富伽罗发于大乘。为知遍智舍家出家。彼富伽罗僧中见不。见僧业不。见僧利不。比丘彼富伽罗僧中不见。僧业僧利皆亦不见。尔时世尊说此伽他。
　　彼僧中不见　　僧业亦不见
　　僧利亦不见　　彼发菩提故
　　如是语已。比丘白言。世尊。何因何缘听彼富伽罗等出家。听彼受聚落食。而彼富伽罗僧中不见。僧业僧利皆亦不见。世尊。云何彼类富伽罗能净施福。而彼富伽罗僧中不见。僧业僧利皆亦不见。如是语已。佛言比丘。汝何须以此问而问。彼比丘复言。世尊。彼富伽罗。云何能净施福。佛复告言。汝何须以此问而问。彼比丘复言世尊。彼富伽罗僧中不见。僧业僧利皆亦不见。云何能净施福。尔时世尊见彼比丘三度请已。即现微笑。便作神通。依如是类神通作已。眉间毫相出大光明。其光复有无量百千种种异色。此光威力遍照三千大千世界。乃至诸大海内所有众生。彼皆未曾见闻是光。今见光故心惊毛竖。其非想非非想天。彼等亦悉于一念时。以佛力故。知此光明佛眉间出。见此光已心惊毛竖。时三千大千世界。四天王天。乃至色界无色界天。悉诣王舍大城竹林迦兰陀精舍。到已顶礼佛足。右绕无量百千匝已。在于佛前正念合掌恭敬曲躬。不动不倚目未曾瞬。生尊重心爱心喜心跃心堪心软心净心无障碍心。乐欲听法却住一面。时此三千大千世界。大神力诸天等。诸龙夜叉罗刹犍闼婆阿修罗迦留茶紧那罗摩睺罗伽人非人等。诸天主龙主夜叉主犍闼婆主阿修罗主迦留茶主紧那罗主摩睺罗伽主人非人主等。从于地下乃至有顶。无有一竖杖处而不充满。彼时三千大千世界。所有比丘比丘尼优婆塞迦优波斯迦。及诸世间依地行住杂类众生。以佛神力悉见佛光。心惊毛竖。譬如大力丈夫屈申臂顷。如是彼皆以佛威力。于一念时。向王舍城竹林迦兰陀精舍。到已顶礼佛足右绕三匝。在于佛前正念合掌。恭敬曲躬。生尊重心爱心喜心跃心堪心软心净心无障碍心。目未曾瞬瞻仰世尊。其身不动于一面住。时此三千大千世界。若城内外及障隔间。有大小河诸水生处。彼皆依法顺流少声。又复所有诸障隔内。及虚空里众鸟等声。以佛神力各相应和。如是象马牛羊乃至山牛水牛等。以佛神力皆安本处。及诸大海众生。亦以佛力各住自分不相触恼。时此世界所有诸天。以佛神力皆默然住。及天音乐亦悉无声。时此世界诸恶众生。严炽毒心乐造众恶。乃至作诸逆等。皆以佛力于一念时各各相爱犹如亲友。生利益心乐心软心能作业心喜心净心无障碍心。笑颜先语眉不嚬蹙。语则柔滑不急不粗。其所发言令人爱乐。老少中年各得其所。当于尔时。此大千界乃至无有謦欬等声。以佛神力众生默住。所有风气温柔且香。众生乐观莫不欢喜。亦不吹动诸树枝叶及药草等。皆以佛力有如是事。如第八人入灭尽定无出入息。此诸大众默然而住亦复如是。以彼比丘宿愿功德胜住持力故。及佛功德胜住持力故。
　　尔时命者奢利弗知皆默然。承佛神力从座而起。一肩郁多罗僧伽作已。右膝着地合掌曲躬一心瞻仰。为令大众安隐利益。心净无障欲闻法门。如彼比丘所问佛义及佛放光。诸天人等来集因缘。白言世尊。非无因缘如来现笑及放光明。今者瑞相有何因缘。乃至诸大众集默然而住。时奢利弗说此伽他。
　　诸佛最胜非无因　　胜人何故现瑞相
　　世尊今速说此义　　何缘作是大神通
　　百千多众生　　及那由多等
　　今来于此集　　以见神通故
　　世尊此何因　　世尊此何缘
　　何故大众身　　今日来集此
　　佛能知此义　　何缘故众集
　　世尊慈愍我　　为我说是义
　　诸天及世人　　普皆起尊重
　　合于十指掌　　瞻仰二足尊
　　悉舍天宫殿　　天子等来此
　　尊重乐听法　　瞻仰二足尊
　　舍离于龙宫　　无量龙来集
　　世尊当说何　　如是神变义
　　舍离夜叉宫　　无量夜叉集
　　佛今当说何　　如是神变义
　　时奢利弗说此伽他已。默然而住。
　　是梵音丈夫　　雷鼓声大吼
　　为奢利弗说　　如是神变义
　　其彼新比丘　　今日受具戒
　　奢利彼问我　　以为诸菩萨
　　彼云何出家　　彼业复何以
　　受于聚落食　　云何得净施
　　奢利是义故　　出眉间毫光
　　此光大威力　　遍照于世界
　　奢利是义故　　诸天众悉集
　　合于十指掌　　瞻仰二足尊
　　奢利是义故　　龙夜叉来集
　　欲吼云雷声　　至于如来所
　　奢利是义故　　不思亿众集
　　皆得阿罗汉　　漏尽到涅槃
　　奢利是义故　　不思亿众集
　　悉当发是意　　为独觉因缘
　　奢利是义故　　不思亿众集
　　铠甲当自严　　为于佛智故
　　奢利是义故　　不思亿众集
　　于大乘不退　　得最胜菩提
　　闻此句义已　　因是故佛记
　　刚志悔恶行　　亿众得如是
　　闻此句义已　　于后末世时
　　千亿数众生　　住于最胜道
　　除彼菩萨已　　于后末世时
　　若能持此经　　终无有是处
　　除彼菩萨已　　于后末世时
　　若闻此经者　　无智者不信
　　彼众生少信　　不能发菩提
　　若闻此经时　　数数生疑惑
　　若不信此经　　常住于生死
　　泥黎为行处　　畜生是园林
　　彼于天人道　　皆破无有分
　　不破此经者　　于后末世时
　　彼诸天人等　　皆得阿罗汉
　　若在彼前说　　彼亦生疑心
　　若得独觉道　　满于十方界
　　若在彼前说　　彼心亦生疑
　　无有不修善　　得闻如是说
　　若健成就义　　乃能听此道
　　为于菩萨故　　我说此经法
　　于中修行已　　当成二足尊
　　尔时世尊说此伽他已。告奢利弗言。彼新比丘出家未久今日受戒。彼来问我。发大乘人。云何受聚落食而名善食。食已能净施福。奢利弗。以彼比丘问是义故。无量阿僧祇百千俱致那由多众生来集。皆欲闻我解说是义。奢利弗。我今若欲解说显示分别是义令浅易解。彼无量众得大利益。如是语已。奢利弗白言。世尊。今正是时愿为解说。佛言。奢利弗。我今若说此句义时。或有众生其心迷闷。何以故。此大施主不可思。施戒忍精进定智。大师子吼皆不可思。此大众生不可思法。其诸凡夫及二乘等。不能分别信入解知。唯除不退菩萨摩诃萨等。奢利弗。我见此故。彼虽三请犹默不说。奢利弗复言。婆伽婆如来应正遍知。愿为解说。乃至令多众生当得正信。佛言。奢利弗。我若解说此句义时。众生迷闷。何以故。施等诸法皆不可思。乃至我见此故。彼虽三请犹默不说。奢利弗复言世尊。为多众生利益安乐。慈怜彼等愿为说之。于未来世。有菩萨摩诃萨发大乘者。闻此句义生爱重心。当得正信修种种业。以大铠甲而自庄严。尔时世尊。见奢利弗三度请已。告奢利弗言。菩萨摩诃萨不须净施。何以故。菩萨摩诃萨从初发心乃至成道。毕竟常净施故。何以故。菩萨摩诃萨于诸众生是无上福田故。若诸众生以诸乐具供养菩萨。犹不能报菩萨作恩。尔时世尊说此伽他。
　　若有发心者　　为佛智因缘
　　从初发心来　　彼即净于施
　　若有发心者　　为佛道因缘
　　彼不须净施　　本来净施讫
　　诸天及世人　　常须精勤意
　　承事彼健者　　大智慧菩萨
　　彼诸天人道　　皆由菩萨成
　　智者一发心　　已能净诸施
　　不依欲色界　　及于无色界
　　以无依倚心　　诸施皆已净
　　尔时世尊说此伽他已。告奢利弗言。奢利弗。为汝说喻令此义满。何以故。我说喻者。令诸智人正知义故。奢利弗。假使菩萨受诸众生所奉衣服。大如阎浮洲等。从初发心日日受用。如是衣服皆能净施。何以故。菩萨于诸众生。是无上福田故。奢利弗。假使菩萨受诸众生所奉饭食。大如须迷留山等。从初发心日日受用。如是饮食皆能净施。何以故。菩萨于诸众生。是无上福田故。奢利弗。假使菩萨受诸众生所奉床座。广四天下高须迷留山。亦如彼山七宝庄饰。敷以天衣其衣细软。从初发心日日受用。如是妙座。皆能净施。何以故。菩萨于诸众生。是无上福田故。奢利弗。若有如是重阁宝殿。及以无量楼阁窗牖。幡盖铃网杂色庄严。七宝垣墙七重围绕。譬如他化自在天宫。亦有无量诸劫波树。诸音乐树香华果树璎珞树等。处处安置无量香瓶。满诸华池具八分水。美而清冷无秽无泥。诸华覆上金沙布底。水色彻净。犹如鞞琉璃夜。七宝栏楯七重周匝。四方正齐有四阶道。诸华池中皆有宝殿。复有宝池七行围绕。悬诸缯彩及安宝瓶。杂色庄严甚可爱乐。其中床座七宝所成。无量百千那由多数。东西南北随方而敷。烧香散华覆以宝帐。奢利弗。假有斯等宝殿宝床。众生悉以奉上菩萨。菩萨取之。从初发心日日受用皆能净施。何以故。菩萨于诸众生。是无上福田故。奢利弗。汝今当知。世及出世所有善法。悉由菩萨而得出生。所谓刹帝利大家。婆罗门大家。长者大家。若王若转轮王。若四天王天三十三天须夜摩天。删兜率多天善化天。他化自在天及色界无色界天。若住初果乃至四果。若趣独觉及得独觉。若得无上正遍知道。转正法轮。若人闻彼所说正法。如闻能行。行已即住声闻四果。乃至或发求独觉意。或发无上正遍知心。若闻说施即修施业。修已得生刹帝利婆罗门长者等家。乃至或得转轮王位。若闻说戒即修戒业。修已得生四天王天乃至他化自在天。若闻演说四无量意。如闻能行。行已得生色无色界。奢利弗。是故当知此等悉由菩萨出生。奢利弗。譬如阿那婆怛簸多龙王。以其威力出四大河。何者为四。所谓恒伽。辛豆。薄叉。私多。如是四河一一皆有五百小河以为眷属。恒伽大河及其眷属。流入东海令彼海满。辛豆大河及其眷属。流入南海令彼海满。薄叉大河及其眷属。流入西海令彼海满。私多大河及其眷属。流入北海令彼海满。于意云何。此四大河及其眷属。次第入海其所行处。四方众生有利益不。奢利弗言世尊。于诸众生作无边益。若人非人悉蒙大润。所有近河稻麻豆麦种种田苗皆得其润。佛言奢利弗。于意云何。彼四大海谁能满之。奢利弗言世尊。此四大河令彼海满。佛言奢利弗。于意云何。彼四大海。于诸众生有利益不。奢利弗言。与诸水陆所有众生作大利益。所谓龟鱼等类及捕鱼人。复有夜叉罗刹阿修罗。毕奢遮龙蛇。摩睺罗伽等。并余无量杂类众生。若是众生宫舍住处种种宝满。所谓珊瑚鞞琉璃夜帝释青宝。车磲摩尼珠贝等珍。并余无边诸宝住处。皆出大海。与诸杂类而作利益。人得受用其益甚多。佛言奢利弗。于意云何。四大河水从何而出。奢利弗言世尊。从阿那婆怛簸多池出。佛言奢利弗。其阿那婆怛簸多龙王免于三怖。何者为三。所谓金翅鸟怖。热沙烧怖。行淫欲时作蛇形怖。如是三怖悉已免之。奢利弗。其阿那婆怛簸多龙王宫舍。唯是神通禅定者居。若有入者若有见者。皆不被烧。奢利弗言世尊。彼大龙宫。具足希有奇特胜法。所谓诸龙怖者。彼大龙王悉无是事。彼处所生诸众生等。及入彼者亦无是怖。以是神通有威德者所居处故。世尊。阿那婆怛簸多大龙王。乃有无量功德具足。出四大河趣四方海。利益众生当得安乐。佛言。如是如是。奢利弗当知。菩萨摩诃萨亦复如是。奢利弗。如阿那婆怛簸多大龙王得免三怖。菩萨摩诃萨亦免三怖。何者为三。所谓泥犁耶怖。畜生怖。阎摩世怖。奢利弗。如阿那婆怛簸多大池。出四大河四方流注。如是菩萨以四摄事摄取众生。何者为四。所谓布施爱语利行同事。奢利弗。如彼大海从阿那婆怛簸多大池所出。如是诸佛遍智从菩萨生。奢利弗。如彼大海无量百千那由多俱致诸众生等之所依住具足安乐。当知如是三有诸所生类。皆依诸佛遍智而住。所谓欲有色有及无色有。奢利弗。以是义故。当知所有三千大千世界诸安乐具。悉由菩萨而得出生。何以故。菩萨发心便有修行。既修行已便有受记。既受记已。便得阿耨多罗三藐三菩提。得菩提已便转法轮。如是法轮于先未转。若沙门若婆罗门。若天若魔若梵。及以余众无能转者。彼为众生转法轮时。其所说法初中后善。义味具足淳一清净。说于梵行令四众知。何者为四。所谓比丘比丘尼优婆塞迦优波斯迦。以是因缘。无量无数诸众生等。受天人乐无有断时。永绝众苦不离诸乐。奢利弗。于意云何。如是乐法从何处生。奢利弗言世尊。从菩萨生。奢利弗。于意云何。汝见三有所出诸法从谁而生。奢利弗言世尊。从菩萨生。奢利弗。于意云何。三有所出诸供养具。以此供具供养菩萨。能报菩萨于先所作利益恩不。奢利弗言。不也世尊。何以故。从彼生故。世尊。如有贫人贫无财物。更有富人发大慈悲。乃以百千无量无数诸财宝等与彼贫人。复有第二第三贫人亦如是与。乃至以诸财宝。与彼百千无量无数诸众生等皆使富足。若有惊怖斗诤系缚等苦悉令免脱。复免所有恶道众苦。令具无量诸天人乐。其众生中若有一人。以水精珠破为百分。于百分中取其一分。将至彼先得恩人所。语彼人言。汝先与我作利益事。我今故来报汝此事。世尊。彼于众生作大利益。一人但以一分水精。与彼丈夫是为报不。佛言不也。奢利弗言。如是婆伽婆。如是修伽多。当知彼菩萨者。如彼丈夫于诸众生作大利益。一人但以一分水精不能报恩。如是世尊发大乘人。众生若以随意乐具。乃至命尽常逐供养。虽作是事不能报恩。佛言。甚善甚善。奢利弗。善顺佛教。如佛弟子所为作事。奢利弗。若诸众生。以己皮肉筋血骨髓。或舍其身乃至百千。欲报菩萨所为利益。于百分中不报一分。乃至俱致百千分阿僧祇分算数譬喻。亦不能报。何以故。奢利弗。若发阿耨多罗三藐三菩提心者。于诸众生作大利益。奢利弗。譬如此阎浮洲有栴檀那树。若牙生时童男童女所有患者。与此树牙悉差其患。若叶出时丈夫妇人童男童女。所有患者。与此树叶悉差其患。若树大时入其阴者。众生诸患亦皆除愈。于后成果其光遍照十方世界。若有众生念此光者。彼亦当得无老病死。若斫此树取其木者不畏贫穷。彼木破已犹有此益。若取其木将作宅舍。入其内者诸怖悉除。亦皆无有寒热饥渴。如是奢利弗。其栴檀那树牙叶华果长大时。乃至斫取或种为舍。无不皆与诸众生等作大利益。如是奢利弗。当知菩萨摩诃萨发阿耨多罗三藐三菩提心时。以四摄法摄取众生。何者为四。所谓布施爱语利行同事。令彼众生悉得安乐。令彼乐已。便能顺入三解脱门。何者为三。所谓空无相无愿。彼既增长便得具足无生法忍。乃至究竟得遍智果。既得果已。当于无余大涅槃界而取灭度。于灭度时。自碎舍利如芥子许。亦作住持。奢利弗。如栴檀那树。斫取其木诸方将去。入彼木舍诸欲热恼后不复发。如来舍利亦复如是。奢利弗。以是义故。当知若善家子善家女等。发阿耨多罗三藐三菩提心者。乃得报彼先所作恩。何以故。奢利弗。若发阿耨多罗三藐三菩提心者。彼即不断如来教行。不断声闻独觉等地。能断众生所有诸苦及人天苦。奢利弗。于意云何。更有余人共彼人相似不。奢利弗言。不也世尊。彼人若人若天若魔若梵。若沙门若婆罗门。若复余众。以诸乐具与彼菩萨。无能报彼先所作恩。奢利弗。若以一劫若减一劫。若百劫若千劫。若百千劫若百千俱致那由多劫。与诸乐具能得报不。奢利弗言。不也世尊。佛言。是故奢利弗。若善家子善家女等。欲得报彼所作恩者。当发阿耨多罗三藐三菩提心。然可共彼相似一等报其先恩。奢利弗言如是世尊。当知如彼所与。还须似彼所与而报。若于世间无等人。所欲报恩者还发无上无与等心。于未来佛欲作无上报者。彼善家子善家女等。亦须发阿耨多罗三藐三菩提心。如是乃得名为报恩。奢利弗。有二种富伽罗。以无上供供养如来。何者为二。有富伽罗到诸漏尽。有富伽罗发阿耨多罗三藐三菩提心。尔时世尊说伽他言。
　　二种富伽罗　　彼能供养佛
　　漏尽发觉心　　是名为二种
　　三有诸世间　　亦无有财施
　　欲与彼大士　　而能报其恩
　　诸色香味等　　所爱及称心
　　而施于彼人　　亦不名供养
　　若发菩提心　　为于菩提果
　　此乃无所求　　而名上供养
　　诸天及世人　　及以诸魔世
　　所须者皆与　　亦不名报恩
　　彼无所乏少　　彼亦不生欲
　　故于大士所　　不名为供养
　　若有人欲得　　供养于佛者
　　彼须发是欲　　当求于菩提
　　若欲作功德　　数数无有量
　　彼须发菩提　　当疾作尊重
　　若欲求诸禅　　欲修无量念
　　彼须生精进　　为佛智因缘
　　若欲得诸乐　　破坏于诸苦
　　彼须发是欲　　为于佛菩提
　　若欲见无量　　阿僧祇诸佛
　　作尊重心已　　喜乐发菩提
　　若人欲诣彼　　无边诸世界
　　须发大精进　　喜乐发菩提
　　若人心喜乐　　过去佛菩提
　　须发菩提心　　当修菩萨行
　　若人疾欲见　　未来诸佛者
　　须发菩提心　　当修菩萨行
　　若人欲得见　　现在诸佛者
　　彼须常喜乐　　为修于菩提
　　若人起慈意　　欲遍诸众生
　　须生是欲心　　为佛菩提故
　　若欲于众生　　令脱诸苦者
　　数数当须学　　彼无上智慧
　　若欲与众生　　无量无边乐
　　彼须发是欲　　求胜佛菩提
　　若人欲舍彼　　所有诸恶趣
　　彼须发是欲　　为求于菩提
　　彼功德无边　　不能具尽说
　　若发如是意　　当觉上菩提
　　佛说伽他已。奢利弗白言世尊。说是法门。几许众生发阿耨多罗三藐三菩提心。佛言奢利弗。汝今何须问如是义。何以故。奢利弗。如来大智若说是者。无边众生心皆迷惑。何以故。奢利弗。如来所有戒定智通悉无有量。奢利弗。于意云何。有人能知虚空边不。奢利弗言。不也世尊。何以故。虚空边际过去世中无有知者。未来现在亦无人知。佛言如是奢利弗。如来大智诸有众生声闻独觉。去来现在悉无知者。何以故。奢利弗。此是佛智非诸声闻独觉地境。奢利弗。白言世尊。未曾有也。彼诸众生发阿耨多罗三藐三菩提心者。当得如是善决了智。佛言。奢利弗。如是如是。如汝所言。彼诸众生菩萨摩诃萨当得如是善决了智。奢利弗白言世尊。彼菩萨摩诃萨云何当得善决了智。佛言奢利弗。于意云何。此阎浮洲所有众生。若陆若水若空若地。渐次修行悉得人身。若复有人教持五戒或住十善。奢利弗。是善家子善家女。以此因缘功德多不。奢利弗言。甚多婆伽婆。甚多修伽多。乃至不可为喻。佛言奢利弗。我今更说令汝乐闻。其阎浮洲所有众生。悉教五戒具十善道。其人于此所得功德。复有一人唯教一人住信行地。此善家子善家女功德多彼。奢利弗。于意云何。若有教一阎浮洲中所有众生住信行地。功德多不。奢利弗言。甚多婆伽婆。甚多修伽多。彼人功德不可为喻。无量无边多于前者。又奢利弗。若有善家子善家女。唯教一人住法行地。功德多彼。教诸众生住法行地。若教一人住八人地。功德多彼。教诸众生住八人地。若教一人住于初果。功德多彼。教阎浮洲所有众生住于初果。若教一人住第二果。功德多彼。教阎浮洲所有众生住第二果。若教一人住第三果。功德多彼。教阎浮洲所有众生住第三果。若教一人住第四果。功德多彼。教阎浮洲所有众生住第四果。若教一人住独觉道。功德多彼。教阎浮洲所有众生住独觉道。若教一人住阿耨多罗三藐三菩提心。功德多彼。教阎浮洲所有众生住阿耨多罗三藐三菩提心。若教一人住不退法。功德多彼。教阎浮洲所有众生住不退法。若教一人疾得遍智。功德多彼。教阎浮洲所有众生疾得遍智。若复有人于此法门生菩萨智。破魔罗业。舍五聚不共界。离诸入坏烦恼。摄助白法灭助黑法。以此诸法最上王经为他广说。所得功德多彼无量。奢利弗。置阎浮洲乃至四洲。如是若千世界。若二千世界。若三千大千世界。乃至东方恒伽河沙数等世界众生。若有色若无色。若有想若无想。若非有想非无想。若水若陆。卵生胎生湿生化生。如是等类渐次修行悉得人身。乃至十方世界众生。亦渐次行悉得人身。若人尽教住于五戒具十善道。奢利弗。于意云何。彼人所得功德多不。奢利弗言。甚多婆伽婆。甚多修伽多。无量无边不可为喻。佛言奢利弗。若有善家子善家女。于此诸法最上王经。闻而不谤。若更增听。若受若持若读若诵。若为他说。以先功德。于百分中不及一分。千分百千分俱致分。百千那由多俱致分。乃至算数譬喻所不能及。又奢利弗。若教十方世界诸众生等。悉住信行法行八人四果独觉等地。乃至发心住不退法无生法忍。疾得遍智。若有善家子善家女。于此诸法最上王经。受持读诵为他广说。此功德聚于前功德。为最胜。为最上。为最多。为最妙。为最微妙。为无比。为无上。为无上上。为无相似。于无似中得无似福。奢利弗。以是义故。应当知彼众生有是善决了智。发阿耨多罗三藐三菩提心。闻此法门生信心者。奢利弗。如是众生当云不退转。当云解脱。当云度当云寂。当云大寂。当云澡浴当云调伏。当云无上当云无上上。当云到涅槃当云已灭度。当云能说法当云能说义。当云说实当云说真。当云如语而作。当云舍重担。当云离欲当云离嗔。当云离痴当云无垢。当云洗已清净。当云到彼岸当云闻者。当云吐欲当云吐嗔当云吐痴。当云荡诸恶。当云佛子当云福田。当云猛健当云健丈夫。当云胜色分。当云降伏他军。当云师子当云丈夫。当云大丈夫。当云胜丈夫。当云无畏丈夫。当云有志丈夫。当云大有志丈夫。当云调顺丈夫。当云丈夫牛王。当云超越丈夫。当云能降健丈夫。当云人师子当云人牛。当云龙当云天。当云天中天。当云婆罗门。当云离恶当云无碍。当云无缚当云无悭。当云无毒当云不愚。当云不共当云不离。当云不杂言。当云正念言。当云无上言。当云无上上言。当云最胜言。当云不染言。当云不着言。当云不缚言。当云决了言。当云所言皆实。当云所言皆真。当云具诸功德。当云应作者作。当云作者已办。当云诸作者达。当云具足惭愧。当云多作。当云多作利益。当云慈。当云具诸功德法。当云弃诸非功德。当云诸事具足。当云不染。当云普不染。当云不怯。当云不怖。当云不惊。当云不恐。当云不弱。当云不驰散。当云无量无边功德法行具足。当云山。当云须迷留山。当云迷留山。当云轮山。当云大轮山。当云不可动。当云施者。当云施主。当云所有皆舍。当云善施。当云和颜悦色。当云具施。当云持戒。当云忍。当云精进。当云定当云智。当云修神通。当云神通已达。当云到诸处。当云大势至。当云力至。当云到安隐处。当云已度彼岸。当云学诸佛。当云不断佛行。当云于诸佛法悉得愿满。当云破魔罗怨。当云摧诸毒刺。当云令魔罗力弱。当云散魔罗军众。当云令魔罗傥坏。当云坐佛道场。当云已却毒刺。当云除魔罗敌。当云随顺觉。当云令顺流者逆流。当云岸。当云能度。当云已度。当云自得脱教。当云破暗。当云月当云日。当云无边光。当云无碍光。当云不可思光。当云难称光。当云不可量光。当云至诸处光。当云普光。当云不着欲界。当云不着色界。当云不着无色界。当云泥犁耶解脱。当云畜生解脱。当云阎魔世解脱。当云令泥犁耶清凉。当云令畜生清凉。当云令阎魔世清凉。当云能与所须。当云弃舍诸衰。当云灭诸苦。当云示诸乐。当云转轮王。当云世间父。当云出世间。当云世间解脱。当云免世间。当云示伏藏。当云建立菩萨。当云发起菩萨。当云开伏藏。当云示昔诸佛秘藏。当云不可思处能思。当云无边无际功德法具足。
　　尔时世尊以无数劫净心庄严。所出言音具足功德。所谓最上者。示教他者。顺义者。甚深者。不可伏者。微妙者。可闻者喜者。清净者。悦耳者。向心者。可爱者。满足者。多人喜爱者。滑泽者。不涩者。善度前后际者。爱如己子者。善出者。善合者。可入者。文字相续决了者。善断诸疑者。淳直行者。膏润者。似梵天音者。雷声妙者。真善决了者。似迦陵频伽鸟声者。净直行者。能净直友者。断无量疑惑者。无依倚者。能安慰他者。可念者。能薄诸使者。诸入圆者。断诸诤论者。前际已来不诈善者。非句真出者。多种百千相应者。智慧赞叹令世间爱及安乐者。与第一义门者。无过失者。共相应者。与善时相应者。能鸣者。善分别字句者。决了诸净句者。灭多欲刺者。灭多嗔刺者。灭多痴刺者。能示多义者。证无边义者。离六趣者。离说道者。离诸道言论者。说天句者。说龙句者。说夜叉句者。说犍闼婆句者。说阿修罗句者。说伽留茶句者。说紧那罗句者。说摩睺罗伽句者。说意慈忍令喜信教者。不谄者。无处不行者。无处著者。无颠倒者。自重不挑者。常实法定者。无曲者。无偏者。离暗瘁者。成利善相应者。教授具足者。最胜信者。能破流转暗者。离恶违失句者。能出分别诸句者。除诸外论句者。能决疑惑者。灭诸苦法没处者。最上如如净自然行者。与诸善法相应令喜者。说诸善法与寂相应者。离诸垢者。纯净第一义相应者。断多疑相应者。净如心净相应者。所言不与非义相应者。诸言辩才能说相应者。随其所欲而为广引者。以诸世语令众生喜者。多人爱敬者。相应者。解脱者。善解脱者。最胜者。声王者。说安隐声善相应者。摄诸白法相应者。善究竟者。无边光者。作无边光者。能释所问无边法智者。善能度者。说诸乐法相应者。说毕竟字句善究竟者。说义字句相应者。说字句无毕相应者。说知足字句相应者。说示乐具字句相应者。示无量善根者。说无量善根相应者。以佛庄严而庄严相应者。说无边句相应者。说不去不来字句端正者。说无碍字句善究竟者。说诸天阿修罗言教不绝相应者。说字句相应不阙少者。说字句相应不杂乱者。说字句相应不缓者。示明者。作明者。示明及作明者。示超越者。过超越者。示超越及过超越者。说善持衣钵行者。于阿遮梨夜尊重勤摄相应者。于优波弟耶夜尊重勤摄相应者。常净法智净已复能净者。勤摄第一字句者。善说陀罗尼修多罗王者。善说三轮修多罗菩萨藏般若波罗蜜出生者。善说流转摩尼藏华者。善说八万四千法聚。复示现百千者。发起菩萨令发菩提心者。如愿得三世诸佛法不著者。已脱毕竟脱者。声至梵天者。梵音者。鸣音者。离欲声者。离嗔者。离痴者。诸佛随喜者。诸佛叹可者。如是等类所出言音。世尊。持三十二相法王轮。如来具足八分最为第一。无量千种而以赞叹。当于尔时说此伽他。
　　若发菩提心　　此人决定到
　　不须生疑惑　　我不得如来
　　此人所有福　　不可譬喻比
　　此人所有福　　得出生菩提
　　无量无有边　　所有众生界
　　此人福胜彼　　如我前所说
　　此人所得福　　于彼最胜上
　　发于菩提心　　无有福胜此
　　余经决定说　　不上于此经
　　从此经学者　　是名为福利
　　若闻此经者　　佛子随顺教
　　福田及调伏　　我说是寂静
　　若闻此经者　　是天龙师子
　　健人无恐怖　　名解脱调柔
　　信向是经时　　大经无有上
　　天中天上天　　众生中无上
　　何况得闻之　　能说及尊重
　　彼所有辩才　　不可得穷极
　　得闻是经者　　如是彼辩才
　　亦如于虚空　　无有得其尽
　　若持此经者　　具忍无有嗔
　　戒行无怯弱　　大智慧明眼
　　若信此经者　　是智彼边得
　　爱重于教师　　亦如爱父母
　　能持此经者　　菩萨大智慧
　　不倚于欲界　　色界及无色
　　能持此经者　　菩萨摩诃萨
　　疾得趣向彼　　无上菩提场
　　能持此经者　　菩萨大智慧
　　已怖波卑众　　证无上菩提
　　能持此经者　　菩萨大智慧
　　当转于法轮　　世所不能转
　　能持此经者　　菩萨大智慧
　　世尊与其记　　当见如三佛
　　能持此经者　　菩萨大智慧
　　当云已灭度　　无余如诸佛
　　佛说伽他已。奢利弗白言。希有婆伽婆。如来为诸菩萨略说教法。所谓菩萨摩诃萨阿僧祇劫修菩萨行。而未觉无上正遍知道。亦未得无上正遍知智。世尊。于此经中说无有上。彼诸众生极得善利。现于佛前得闻说此最上经名。所谓诸法上王法门。甚善世尊。如此法门今更说之。何以故。如我解佛所说义意。诸过去佛已灭度者。为诸众生所说正法以此为上。所谓诸法上王法门。诸未来佛。亦以此经为说法上。所谓诸法上王法门。我亦于世尊所。闻说无量法门。于义文字决定得解。如我曾闻无胜此者。甚善婆伽婆。数数为我广说此胜法门。佛言奢利弗。随彼时节。随彼众生心所信解。随彼众生心所思惟而摄受之。奢利弗。此是佛智。非诸声闻独觉地境。说此法门时八万四千人发阿耨多罗三藐三菩提心。六万众生发菩提心。七十俱致欲行天。未曾发阿耨多罗三藐三菩提心者。今悉发心。三十俱致众生得无生法忍无量地居诸天龙等未曾发菩提心者。今悉发心。奢利弗。以是义故。今更广说此胜法门。复于此时。有无量千众生比丘比丘尼优婆塞迦优波斯迦。向佛合掌瞻仰尊颜默然而住。
　　尔时世尊即便微笑。诸佛笑时。法从面门出杂色光无量百千种色。所谓青黄赤白紫色颇梨色等。普照三千大千世界靡不周遍。蔽诸日月乃至梵世。还来到此。绕佛三匝从佛顶入。时奢利弗。见佛神通即从坐起。一肩郁多罗僧伽作已。右膝着地合掌白言。大德世尊。有何因缘而现此笑。诸佛非无因缘而笑。佛言奢利弗。汝见比丘比丘尼优婆塞迦优波斯迦。向我合掌目未曾瞬不。奢利弗言。如是婆伽婆。如是修伽多。佛言奢利弗。彼四众者。悉发大乘心欲闻菩萨行。奢利弗。于中如来心行智慧。若如来。过去不可得。未来不可得。现在不可得。是名菩萨行。奢利弗。若不得菩提。若不得心。是名菩萨行。奢利弗。不得聚。不着界。不取入。是名菩萨行。当随顺行。说此菩萨行时。此三千大千世界六种震动。尔时魔罗波卑惶怖倒地。及魔罗众天等亦皆倒地。以是因缘而说伽他言。
　　破我及军众　　走避不能脱
　　如今最胜上　　世依之所言
　　云何魔烦恼　　诸力皆已失
　　今到无力处　　闻此空法故
　　魔怖迷闷死　　闻此无作法
　　无将去无行　　何处有死者
　　尔时魔罗天子等。从倒处起而作是言。甚善婆伽婆。甚善大龙。甚善大慈。作悲益心于诸众生。今日世尊令我稣息。世尊大悲。勿令我等非时横死。尔时世尊说伽他言。
　　汝魔着大铠　　如来所说是
　　信我者甚少　　住此富伽罗
　　尔时魔罗波卑。得如来慰喻已。欢喜踊跃还得本心。身及眷属皆隐不现。

 
