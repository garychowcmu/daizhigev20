中阴经二卷


大乘单译经
中阴经二卷
姚秦凉州沙门竺佛念译



中阴经卷上
如来五弘誓入中阴教化品第一
　　如是我闻。一时佛在迦毗罗婆兜双树北四十九步耶维处。八日夜半明星出时。尔时如来忽然离碎身舍利。如诸佛五弘誓法。当生之时天地六反震动。十方诸佛皆来扶助。是谓一弘誓法。云何为六反震动。东踊西没。西踊东没。北踊南没。南踊北没。四面都踊则中央没。中央踊则四面没。当其如来初举一足行七步天下大动。十方诸佛皆来扶助。是谓二弘誓法。如来往诣菩提树下结跏趺坐。吾不成佛不起于坐。尔时天地大动。十方诸佛皆来扶助。是谓三弘誓法。如来之名波旬虽闻心不怯弱。誓愿力故天地大动。十方诸佛皆来扶助。是谓四弘誓法。如来舍身寿命现取灭度。入于中阴教化众生。尔时天地大动。十方诸佛皆来劝赞。是谓五弘誓法。尔时世尊入火炎三昧。离碎身舍利去地七仞坐宝莲华。使无量无限那由他众生。天龙鬼神阿修罗甄陀罗乾闼婆迦留罗鸠槃荼富单那人非人。皆见如来坐宝莲华。尔时世尊向舍利。而说颂曰。
　　于无数劫中　　养汝地种界
　　吾今离汝去　　如蛇脱皮乐
　　五道生死中　　无处不有汝
　　权时得相离　　寂灭无所著
　　威神接地种　　非汝不得度
　　咄嗟别离苦　　生死牵连着
　　诸佛威神接　　所度阿僧祇
　　尔时世尊说此颂已。从脚心上至肉髻放八十四千亿光。普照三千大千世界。上至虚空界。其中众生皆见光明。或有寻光来者。或有诸佛遣诸菩萨。来至忍界者。尔时世尊内自思惟。此中阴形极为微细。唯佛世尊独能睹见。然此众生有学无学。一住二住乃至九住。非彼境界所能睹见。吾今以佛威神入照明三昧。令四部众比丘比丘尼优婆塞优婆夷睹此微形。尔时世尊次入无碍定。观此空界众生生者灭者。如诸如来所行禁戒。虚无寂寞观不净想。百七十行苦本因缘。乃至生死十二缚着。尔时世尊复说颂曰。
　　今当入微妙　　极细中阴形
　　化彼众生类　　倍于阎浮提
　　常相无所著　　乐相空无定
　　建立道德根　　舍寿无所染
　　本从阿僧祇　　济彼难度人
　　况此微妙形　　无过此最难
　　吾今弘誓心　　无杂无所染
　　菩提道德根　　梵行究竟法
　　尔时世尊说此颂已。复放眉间白毫相光。普照东方无量无限那由他世界。南方西方北方亦尔。尔时世尊还摄光明。绕佛七匝从顶上入。尔时弥勒菩萨即从坐起。偏露右臂右膝着地。合掌叉手前白佛言。快哉世尊。昔所未闻昔所未见。中阴众生形质极细。寿命长短饮食好丑。为何等类。愿乐欲闻。世尊告曰。谛听谛听善思念之。吾当与汝一一分别。云何弥勒。阎浮提儿生堕地。乃至三岁。母之怀抱为饮几乳。弥勒答曰。饮乳一百八十斛。除母腹中所食血分。东弗于逮儿生堕地乃至三岁。饮乳一千八百斛。西拘耶尼儿生堕地乃至三岁。饮乳八百八十斛。北郁单曰儿生堕地坐着。陌头行人授指[口　　束]指。七日成人彼土无乳。中阴众生饮吸于风。阎浮提众生寿命百岁。东弗于逮寿命五百岁。西拘耶尼寿命二百五十岁。北郁单曰寿命千岁。中阴众生寿命七日。阎浮提人面上广下狭。弗于逮人面正圆。拘耶尼人面上狭下广。郁单曰人面正方。中阴众生面状如化自在天。自此以还释迦牟尼名号已灭。妙觉如来出现于世。如来应供正遍知明行足善逝世间解无上士调御丈夫天人师佛世尊。在虚空中坐宝莲花。放舌相光明照东方八十七亿恒河沙数。彼国名化。佛名坚固。十号具足一乘教化。见此光明告诸菩萨诸族姓子。汝等见此光明不乎。对曰唯然已见。世尊不审。此光何佛光明照此世界。彼佛告曰。西方去此八十七亿恒河沙数。世界名娑呵。佛号释迦牟尼。今取灭度舍身舍利。欲入中阴教化。是妙觉如来光明。汝等欲往今正是时。尔时彼土菩萨百三十亿。受佛教诫来至忍界。佛告之曰。汝到彼土礼事供养勿怀懈慢。持吾名号问讯妙觉如来。兴居轻利游步强耶。菩萨受教礼彼佛足。右绕七匝忽然不现。来至娑呵世界。南方去此八十七亿恒河沙数。世界名解脱。佛号真净如来。十号具足。告诸菩萨。汝等见此光明不乎。对曰。唯然见之。不审此光是何佛光照此世界。彼佛告曰。北方去此八十七亿恒河沙数。世界名娑呵。佛号释迦牟尼。今取灭度舍身舍利。欲入中阴教化。是妙觉如来光明。汝等欲往今正是时。尔时彼土菩萨百三十亿。受佛教诫来至忍界。佛告之曰。汝到彼土亲事供养勿怀懈慢。持吾名号问讯妙觉如来。兴居轻利游步强耶。菩萨受教礼彼佛足。右绕七匝忽然不现。来至娑呵世界。北方去此八十七亿恒河沙数。世界名琉璃。佛号雷音如来。十号具足。告诸菩萨。汝等见此光明不乎。对曰。唯然已见。不审此光是何佛光明照此世界。彼佛告曰。南方去此八十七亿恒河沙数。世界名娑呵。佛号释迦牟尼。今取灭度舍身舍利。欲入中阴教化。是妙觉如来光明。汝等欲往今正是时。尔时彼土菩萨百三十亿。受佛教诫来至忍界。佛告之曰。汝到彼土礼事供养勿怀懈慢。持吾名号问讯妙觉如来。兴居轻利游步强耶。菩萨受教礼彼佛足。右绕七匝忽然不现。来至娑呵世界。东北方去此八十七亿恒河沙数。世界名空净。佛号虚空藏。十号具足。菩萨百三十亿。东南方去此八十七亿恒河沙数。世界名炽然。佛号广显如来。十号具足。菩萨百三十亿。西南方去此八十七亿恒河沙数。世界名星宿。佛号月光如来。十号具足。菩萨百三十亿。西北方去此八十七亿恒河沙数。世界名坏魔。佛号勇猛伏如来。十号具足。菩萨百三十亿。上方去此八十七亿恒河沙数。世界名海迹。佛号上妙如来。十号具足。菩萨百三十亿。下方去此八十七亿恒河沙数。世界名通达。佛号无畏如来应供正遍知明行足善逝世间解无上士调御丈夫天人师佛世尊。告诸菩萨。汝等见此光明不乎。对曰。唯然已见。不审此光明是何佛光明照此世界。彼佛告曰。上方八十七亿恒河沙数。世界名娑呵。佛号释迦牟尼。今取灭度舍身舍利。欲入中阴教化。是妙觉如来光明。卿等欲往今正是时。彼佛土菩萨百三十亿。受佛教诫来至忍界。佛告之曰。汝到彼土礼事供养勿怀懈慢。持吾名号问讯妙觉如来。兴居轻利游步强耶。菩萨受教礼彼佛足。右绕七匝忽然不现。来至娑呵世界。礼事供养妙觉如来。头面礼足各一面坐。尔时妙觉如来出广长舌左右过耳。如优钵赤莲花色。吾从无数阿僧祇劫。行至清净无有虚妄。吾所度众生因缘已毕。如弃尸骸在旷野中。今复造缘更始立行。今此菩萨有立根得力。有初发意者。复有四众未践迹者。当以佛力威神接引。令彼大众。知过去当来今现在。佛不可思议难有之法。尔时世尊即说颂曰。
　　世多愚惑人　　不入无漏捡
　　还在五道中　　染污不净行
　　我虽于忍界　　拔济五欲苦
　　善哉昔所愿　　今日已成办
　　如人唾于地　　智者谁能饮
　　吾从无数劫　　修佛清净行
　　舍身复受身　　非一劫二劫
　　若有明智者　　把土画舍利
　　况复睹我形　　有不解脱者
　　生死昼夜长　　愚在五道长
　　断灭无道长　　求佛泥洹长
　　本号释迦文　　留身舍利化
　　今当入空界　　中阴度萌类
　　尔时世尊说是颂时。八万四千那由他众生。厌患生死。皆发无上正真道意。复有七十亿众生。诸尘垢尽得法眼净。魔界菩萨七千万众。即从坐起收摄衣服。摩诃而去。
妙觉如来将诸菩萨入中阴教化品第二
　　尔时妙觉如来至真等正觉。察众坐定纯一无杂。应入中阴受禁戒法。多所饶益所度无量。建立弘誓施行佛事。尔时妙觉如来入无见顶三昧。使诸大众无数亿千那由他恒河沙数诸菩萨众。皆同一色如妙觉如来无有差别。尔时阎浮提大迦叶。诸比丘比丘尼。优婆塞优婆夷。天龙鬼神迦留罗甄陀罗摩睺罗乾闼婆鸠槃荼富单那人非人。八国王八亿百千众生。以神足力将入中阴。尔时世尊于其中间。而说颂曰。
　　中阴迷惑等　　迷荒无三尊
　　转身向五道　　随行所牵往
　　或堕二善道　　或入三恶趣
　　善哉可愍伤　　今日如来至
　　此类既得度　　我愿亦成办
　　无形受形教　　断想断灭本
　　三世诸佛等　　无不行此法
　　色法自炽然　　灭以定意道
　　如来真实相　　无生无起灭
　　观身内外空　　解知非常法
　　行由痴爱本　　如灰覆火上
　　愚者谓为灭　　火本犹常存
　　心为人毒本　　善恶随其形
　　行善即趣善　　行恶即趣恶
　　如人作恶行　　自谓后无报
　　临其报至时　　非亲所能代
　　犯戒无法行　　自称世无双　
　　裸形食果蓏　　奉事日月神
　　自坠三恶趣　　不虑劫数期
　　此等非佛子　　虽近离我远
　　尔时妙觉如来说此颂已。即以神力入中阴中。化作七宝讲堂七宝高座。悬缯幡盖金银梯梐琉璃为地。后园浴池皆七宝成。凫雁鸳鸯异类奇鸟悲鸣相和。尔时世尊复以神力。使彼众生应七日终者。六日五日四日三日二日一日终者。尽令住寿。尔时世尊观彼众生心所趣向。欲得分别各住在一面。四向四得各在一面。初发意九住各在一面。向辟支佛得辟支佛各住一面。尔时世尊化作七百亿那由他七宝高座。一一高座尽有化佛。一一化佛尽说四非常偈。
　　一切行无常　　识为外尘法
　　起者必有尽　　彼灭最为乐
　　不生老病死　　亦不处三有
　　永处虚空界　　诸佛之堂室
　　无畏无点污　　不为欲爱染
　　香熏及五欲　　永尽无有余
　　若断百八爱　　集法亦复然
　　前灭后不生　　及生道果证
　　佛法总要之　　三十七道品
　　无愿无相空　　诸佛之径路
　　利根众生等　　一闻不再受
　　断以智慧剑　　如火焚山野
　　难觉众生类　　亿佛在前立
　　罪根深坚固　　虽愍而难济
　　中阴受身等　　将导随言教
　　虽非本发心　　闻法则得度
　　尔时化佛说此颂时。七十八亿百千那由他中阴众生。起无上正真道意。发菩提心。尔时妙觉如来。最在中央升无畏座。十方诸神通菩萨。在左面坐。阎浮提摩诃迦叶。并四部众比丘比丘尼优婆塞优婆夷。在右面坐。诸天龙鬼神及大国王。在佛后坐。从四天王忉利天王。炎天兜术天廅天波利陀天廅波魔那天阿会豆修天首呵天波利陀首呵天须滞天须滞只耨天乃至阿迦腻叱天在虚空中。散华供养作天伎乐。中阴众生在如来前听受法教。尔时世尊以佛威神。令众生等心自念言。唯佛为我说法不为余者。尔时世尊而说颂曰。
　　如来无量觉　　神变不可量
　　出入山石壁　　如鸟游虚空
　　本我阿僧祇　　积行累功德
　　度彼不自为　　使发菩提心
　　泥洹无去来　　亦不见受者
　　本我双树间　　转身来适此
　　我初发道心　　誓度众生类
　　一人不度者　　吾要终不舍
　　观此中阴人　　各有上中下
　　但以三句义　　四谛真如法
　　淫怒痴虽薄　　要须禅定除
　　八百疮痏病　　八万四千垢
　　施惠持戒忍　　精进禅智慧
　　善权巧方便　　拔断三毒根
　　色本非我有　　谁造此色本
　　了知色无形　　可谓梵志行
　　吾本未成佛　　为色之所惑
　　堕四颠倒法　　没陷生死海
　　今方究色本　　观色非真实
　　受想行识法　　秽污非真道
　　阴入十八界　　二十二根法
　　一一悉分别　　寂然无所著
　　欲界中阴人　　尘垢悉微薄
　　犹如新成衣　　尘土所污染
　　有目智慧人　　抖擞尘悉去
　　中阴众生类　　譬之亦如是
　　淫怒痴微薄　　闻法即得悟
　　一向心不移　　即得须陀洹
　　三转十二法　　复得斯陀含
　　坐上下分灭　　即得不还道
　　苦尽痴爱灭　　得成阿罗汉
　　道迹八十亿　　频来得道人
　　八万四千亿　　不还得道人
　　百万二千亿　　罗汉二恒沙
　　六通身清彻　　趣向各佛者
　　八万四千亿　　趣向菩萨心
　　其数如微尘　　吾本阎浮提
　　苦行不可数　　国财妻子施
　　头目血髓骨　　意坚如金刚
　　不为魔所动　　快哉大福报
　　何愿而不成
　　尔时坐上众生作是念言。佛独为我说法不为余者。趣声闻道者。得声闻道者。趣辟支佛道者。得辟支佛道者。趣菩提道者。得菩提道者。
妙觉如来入中阴分身品第三
　　尔时座上有菩萨名定化王。即从坐起偏露右臂右膝着地。长跪叉手前白佛言。善哉世尊。快说斯义晓了众生。音响所趣闻法易度。复有难度者。观见众生有淫怒痴薄者。无淫怒痴薄者。或在有对法者。或在无对法者。或在可见法者。或在不可见法者。或在有漏法者。或在无漏法者。或在有为法者。或在无为法者。或在可记法者。或在不可记法者。或在欲界法者。或在不可解法者。或在色界法者。或在无色界法者。或在中阴微形法者。或在中阴非微形法者。或在五色识法者。或在五色非识法者。或在非想非不想识法者。或不在非想非不想识法者。或在一住至九住者。有在一住非一住者。有在九住非九住者。唯愿世尊一一敷演。令诸菩萨永无犹豫。众生之类闻法解脱。尔时世尊以梵净柔濡之音。赞定化王菩萨曰。善哉善哉。族姓子。乃能于如来前作师子吼。今当与汝一一分别。谛听谛听善思念之。汝所问者。可见法不可见法者。为眼见色。为色入眼。定化王菩萨言。亦不眼见色亦不离眼。亦不色入眼亦不离色。佛告定化王菩萨。族姓子。眼非色色非眼。何者是观。定化王菩萨白佛言。识法实住观法乃起。佛告定化王菩萨。云何族姓子。识为有法。识为无法。定化王菩萨白佛言。识非有为不离有为。识非无为不离无为。佛告定化王菩萨。何谓有为。何谓无为。定化王菩萨白佛言。起者有为。住者无为。于第一义法。不见有起。不见在住。法性清净无色无识。于泥洹法无所染着。眼非色色非眼。无可见法无不可见法。过去眼过去色过去识。未来眼未来色未来识。现在眼现在色现在识。非有眼色识。非无眼色识。是谓泥洹清净法。尔时定化王菩萨。今欲闻如来说有对无对法。佛告定化王菩萨曰。族姓子。声为有对耶。无对耶。定化王菩萨白佛言。声亦有对亦无对。佛告定化王菩萨。声亦不有对亦不无对。云何族姓子。此声彼应为有为无为虚为实。云何族姓子。虚空可画得成字不。对曰。唯然世尊。不可得也。何以故。如来习行于阿僧祇劫。亦不见有亦不见无。亦不见有三世。亦不见无三世。乃至非想非不想。亦复如是。尔时定化王菩萨白佛言。上诸法观一一悉知。唯愿如来至真应供正遍知明行足善逝世间解无上士调御丈夫天人师佛世尊。说三微妙法。何者最妙中阴形耶。五色识形耶。非想非不想识耶。尔时世尊知众会心皆有疑即于座上。而说颂曰。
　　吾受三界苦　　愚惑痴爱心
　　经历阿僧祇　　在有亦在无
　　破坏生死劫　　今乃得成佛
　　以本弘誓愿　　度于不度者
　　佛力无等伦　　三界无比尊
　　一向无二心　　自誓得成佛
　　吾从政炷佛　　初发无等心
　　欲缚所缠裹　　坚固难可拔
　　空定无相愿　　分别三三昧
　　先念出入息　　分别善恶道
　　执心擎油钵　　行步不失仪
　　犹人见劫烧　　焚烧重罪者
　　福升光音天　　轻者于他方
　　三品众生类　　中阴受形者
　　受化不思议　　非我谁能说
　　五色识众生　　不同于三界
　　如来最胜尊　　入彼识教化
　　一一分别说　　不遭百八爱
　　应成须陀洹　　为说须陀洹
　　应成斯陀含　　为说斯陀含
　　应成阿那含　　为说阿那含
　　应成阿罗汉　　为说阿罗汉
　　应成辟支佛　　为说辟支佛
　　应菩萨道者　　为说菩萨法
　　得须陀洹者　　三十二亿人
　　得斯陀含者　　四十二亿人
　　得阿那含者　　五十二亿人
　　得阿罗汉者　　六十二亿人
　　得辟支佛者　　七十二亿人
　　得菩萨道者　　八十二亿人
　　尔时世尊重说颂曰。
　　本我无心法　　现以教化众
　　见烟知有火　　见云知有雨
　　行步知君子　　见星知有月
　　吾我心尽断　　不有我无我
　　经历劫数期　　非月非日数
　　佛以思惟得　　非凡夫所及
　　善哉大圣尊　　普服诸十方
　　去离欲界法　　处中阴教化
　　此诸佛教法　　处阴不见阴
　　此等众生类　　发愿各各异
　　吾我自缚着　　我本彼亦尔
　　佛以思惟本　　思惟本末观
　　一意一念顷　　断垢不为难
　　垢本胜于我　　坠我于三趣
　　今我胜于垢　　灭汝入涅槃
　　善哉大圣尊　　独步无二迹
　　见我一迹者　　阎浮人得度
　　身行有三事　　口行有四事
　　意行有三事　　尘垢生死海
　　九众生居处　　识之所经历
　　分别我无我　　无我亦无彼
　　诸佛世尊等　　心普无有边
　　一意念众生　　所受不可限
　　身净不行恶　　口言常清净
　　心净如佛心　　是诸佛之法
　　身为苦器法　　此非三世有
　　非我谁能知　　谁知免此苦
　　如来之功德　　诸相佣髀等
　　师子胸臆相　　一一毛孔光
　　掌相千辐理　　示以善恶道
　　舌齿声光清　　济度阿僧祇
　　眼耳鼻及发　　肉髻顶无见
　　虚空犹可穷　　佛相不可量
　　尔时世尊说此颂已。八十亿中阴众生于无余泥洹界发金刚心。一一成佛与妙觉如来皆同一号。佛告定化王菩萨。所问有漏无漏。有对无对。可见不可见。当来过去现在法。当与汝说。定化王菩萨白言。世尊。愿乐欲闻。佛告定化王菩萨。谛听谛听善思念之。吾当与汝一一分别。云何定化王。何者是缘尽。何者非缘尽。六入尘垢重。染我痴爱法。观内外出入息法。八万四千度无极。生生不可灭。念念成其形。有漏八万四千。无漏三十七。有为无为法。此非泥洹道。身净不犯恶。口言无有失。心净与定合。四等遍一切。是谓菩萨行。
贤护菩萨问事品第四
　　尔时贤护菩萨即从坐起。偏袒右臂右膝着地。长跪叉手前白佛言。善哉世尊。欲色无色三分众生。其识难量。何者有漏量。何者无漏量。何者有为量。何者无为量。何者有色无色量。何者有欲无欲量。何者有记无记量。尔时世尊闻贤护菩萨所问事。即说颂曰。
　　处在胞胎中　　受形多种类
　　前灭后已生　　其如恒沙数
　　三分识众生　　尘垢非一等
　　或闻声而度　　或见形得道
　　今我妙觉佛　　降神入中阴
　　一一分别了　　有漏无漏法
　　得道成果证　　五色识易度
　　斯等一部界　　不在有无漏
　　众生在中阴　　如我身无异
　　苦痛五阴形　　如转轮无尽
　　吾我本无字　　声响亦无名
　　观身三十六　　欲界有量法
　　三分留二分　　此中阴众生
　　五色识众生　　不染三界苦
　　无明痴爱惑　　隐相非不相
　　有漏苦谛本　　断结不及色
　　集谛二十八　　寂然尘垢除
　　三十七道品　　道谛为实果
　　贤护汝今知　　有漏无漏法
　　记法无记法　　今当与汝说
　　有记善恶行　　无记痴盲法
　　坠堕于生死　　非我无能济
　　当佛世尊说此语时。九十一亿众生。皆发无上道意。四十七亿那由他众生。尽得阿罗汉果。
道树品第五
　　尔时座上有菩萨名曰树王。即从坐起偏露右臂右膝着地。长跪叉手前白佛言。善哉世尊。如来所说甚奇甚特。未知如来欲说有漏耶无漏耶。唯愿世尊。句句说之。何者有漏。何者无漏。佛告之曰。有生有灭是谓有漏。无生无灭是谓无漏。有我有身是谓有漏。无我无身是谓无漏。眼是色对是谓有漏。无眼无色是谓无漏。有识有想有形是谓有漏。无识无想无形是谓无漏。三识处所住有身者。是谓有漏。一识一处有一形者。是谓无漏。有形非想非非想是量法有用。不用处三禅地。厌患生死故名不用。有愿不愿始发初禅。快哉斯乐心不倾动。念净喜安自守五行。成就有想有灭。斯出入法喜行。百八爱一念。一亿行中间。想想不可尽。况彼现在身。无彼无我想。吾从无数劫舍此就此。三识所经处非有亦无我。甚哉三界苦。受身生死难。譬如工幻法。以拳诳小儿。识神无形法。起灭无常定。我则无我身。况有识形法。想亦无想法。亦不见有识。四阴竟何在。由识而分别。苦阴有五行。非我非汝有。吾从无数劫。经历三识处。除天鬼神龙。何处无妙觉。我行众善法。誓度阿僧祇随形而教化。受化不可量。如来清净行。广普无边崖。神通内外照。观察于三世。有形无形类。思惟十想结。无复尘垢患。虚空无边际。不见有往来。心无中间念。忍辱功德成。积一成佛道。寂灭泥洹乐。起亦不见起。生亦不见生。况有起灭者。诸天世人民。能断至彼岸。缚着染三界。经历生死海。贪欲自缠裹。为色之所惑。永处三有中。佛力无所畏。威神接得度。为彼不自为。功德不可量。恒以四意止。五根五力。七觉意宝华。三十七助道法。空无相愿三昧。善权化生死。六度至彼岸。不以劫数期。周旋虚空界。度脱未脱者。得道如微尘。无我无彼想。一音演微法。受化无边崖。道心观察法。不见起灭者。分别内外身。系于安般息。息长亦知长。息短亦知短。乱想亦知乱。定想亦知定。一向无乱想。清净行正法。尔时世尊即说颂曰。
　　佛力之所行　　普润天世人
　　学无学众生　　下及凡夫人
　　心念断众相　　皆到无畏处
　　分别空无相　　清净修道场
　　庄严佛道树　　皆令同一色
　　转无上法轮　　阐扬法鼓音
　　非魔部界分　　之所能转者
　　甘露法藏开　　普润一切众
　　济度阿僧祇　　无量无等类
　　最胜所接度　　无能量度者
　　善哉不思议　　所度不可量
　　我本所造行　　唯佛能称量
　　不见吾我法　　法利利益人
　　功勋过三界　　得入泥洹界
　　清净无尘秽　　如月星中明
　　尔时世尊说此颂时。八十四亿那由他百千亿中阴众生。诸尘垢尽得法眼净。复有十千亿五色识众生。发心向菩提不退转道。
中阴经卷下
神足品第六
　　尔时妙觉如来。即以神足化此三千大千刹土。上至非想非非想天。下至无救地狱皆悉金色。皆如妙觉如来而无有异。三十二相八十种好圆光七尺。皆坐宝莲华高座上。坐演出梵音声闻三千大千刹土。一一诸佛说八万四千杂行。其睹光明者。淫怒痴病皆自消灭。异口同音而说颂曰。
　　经法本无体　　灭已今复兴
　　断除有漏法　　独步于三界
　　生死无数劫　　遭遇良福田
　　金色普遍照　　蒙光得解脱
　　神力不可尽　　观了本无形
　　大慈大悲心　　拔济无明等
　　五阴苦本源　　流浪得济渡
　　四使生死河　　法船渡彼岸
　　善权无碍道　　入彼无为境
　　吾昔发誓愿　　要度未度者
　　修身清净行　　口言无虚妄
　　心念济八难　　诸恶何由生
　　尔时有菩萨即从坐起。偏露右臂右膝着地。长跪合掌叉手前白佛言。快哉世尊。神足无量不可思议。今欲所问。若见听者乃敢陈启。妙觉如来告彼菩萨。善哉善哉。族姓子。恣尔所问。吾当一一分别说之。时彼菩萨白佛言。世尊。如来神足不可究畅。令此三千大千世界烔然金色。是何三昧有此神变。佛告菩萨。此神变者。是三昧王三昧。唯有诸佛乃能变现。非声闻辟支佛所能。修行此三昧王三昧。将从八万四千。或有三昧名虚空藏。或有三昧名升法堂。或有三昧名月光清净。或有三昧名破有入无。或有三昧名一意不乱。或有三昧名除去尘雾。或有三昧名拔三毒根本。或有三昧名灭过去当来今现在病。或有三昧名开甘露法门。尔时世尊欲解斯义。宣说颂曰。
　　道力清净行　　身口意不犯
　　誓愿阿僧祇　　没溺生死者
　　金刚难败坏　　非二乘所及
　　观身苦根本　　思惟四果证
　　积行不退转　　闲静坐道场
　　一切入定意　　二三至七劫
　　地燋过劫烧　　其心亦不动
　　坏破魔部界　　悉成无上道
　　三昧定意力　　福报不可量
　　令三聚众生　　得成无上道
　　观察众生心　　难度易度者
　　不令在没溺　　流滞生死海
　　我本无此色　　紫磨金光体
　　历劫勤苦行　　修定成此形
　　尔时妙觉如来说此颂时。诸佛世尊同时举手赞妙觉如来。以偈颂曰。
　　丈夫二足尊　　世雄不可量
　　拔离三界苦　　淡然为一色
　　今闻如来说　　定意神足道
　　其闻法性相　　相相不可量
　　八种清净音　　十六特胜法
　　三十二行业　　利益一切人
　　天人尊无比　　光明照众生
　　久在饥渴道　　饮以八解脱
　　无欲清净池　　化以七觉花
　　不着五阴本　　犹如青莲华
　　香熏远普闻　　如来五分身
　　无处不流布　　吾昔求佛道
　　誓愿同一时　　今日得果证
　　不违昔所愿　　一相无相道
　　分别微妙慧　　晓了善权道
　　当时世尊说此颂时。有百亿希望中阴众生。求佛身色紫磨金形。如我今日神变无量。要当来世皆当成佛。悉同一号号妙觉如来应供正遍知明行足善逝世间解无上士调御丈夫天人师佛世尊。
破爱网品第七
　　尔时妙觉如来。将欲破爱结使。欲使四众自见证验。即入不动三昧。欲令彼众知欲爱色爱无色爱。尔时世尊重自思惟。此欲界众生。亦爱非爱。亦有漏无漏。亦有为无为。亦可记不可记。色界众生。非有非无。非想非不想识可见法。三界欲最重。染着不可离。中阴众生等要须圣教。五识众生有前有后。非想非非想识众生。有取涅槃无取涅槃者。云何中阴众生遇圣得证。彼有一病计无我。命恒计无常。前生非后生。后生非前生。此圣人语非本发心意。要须圣人如声闻法。五色识者根本未成。见佛识佛一一所著。多受福地堕者非一。不计吾我身是法非法行。三界为网所覆。欲出难得脱。犹如掷线丸。绪在犹复还。三界众生等。舍此复还此。尔时世尊即说颂曰。
　　三界为火宅　　火炎极炽盛
　　爱心所染着　　将入三恶道
　　前生非后生　　爱有轻重法
　　五色识法者　　今世后易度
　　生死八难道　　与泥洹对门
　　无彼无此法　　最胜无等侣
　　神足接众生　　见者无不度
　　当来过去人　　乾闼阿须伦
　　天龙鬼神等　　无不得济度
　　善哉三界尊　　善说微妙法
　　令受苦众生　　得至无为岸
　　去身口意病　　寂然无移动
　　如饥者得食　　如渴者得饮
　　止观除爱结　　三脱甘露门
　　我发无上道　　除爱无渴想
　　于火炎拔济　　得成于世雄
　　过去无数佛　　当来现在等
　　如我今日化　　不计彼我想
　　正法除邪法　　尘垢永已除
　　无碍总持法　　思惟分别观
　　于亿百千劫　　游戏诸三昧
　　四空定意法　　往来不疲极
　　诸佛所游处　　多益无减损
　　举足下足顷　　所度不可量
　　当我下足处　　有几众生等
　　随类而得度　　遍满三界中
　　随心得三道　　如是无穷已
　　八解无碍法　　离舍寿命根
　　不计三界想　　害彼五逆结
　　汝生知汝生　　汝灭知汝灭
　　汝上知汝上　　汝下知汝下
　　中间无脱处　　过者何处去
　　当知佛力大　　遍入总持法
　　由本誓愿故　　未度者令度
　　四等慈悲舍　　遍满诸十方
　　佛指出甘露　　如慈母爱子
　　又母非父慈　　又父非母慈
　　三界四颠倒　　难化如金刚
　　如物初入炉　　尘恶先燋灭
　　真者不移动　　如淤生莲华
　　佛道实真正　　无畏无所著
　　不有想念累　　心亦无往来
　　尔时座上有一菩萨名曰炎光。即从坐起偏露右臂右膝着地。长跪合掌叉手前白佛言。如今世尊说真实之法。或言有法。或言无法。或言有为。或言无为。或言有记。或言无记。今众生受化者。以何法化而得度脱。尔时世尊以颂报曰。
　　诸法正有一　　无二亦无三
　　爱识非爱识　　永离于胞胎
　　破一缚着爱　　使众生爱尽
　　如来神德力　　自识宿命本
　　或在王天宫　　转轮王治处
　　或在贫贱处　　下至无救狱
　　一一分别了　　众生垢着心
　　尔时世尊说此颂时。六十八亿那由他中阴众生。即从坐起偏露右臂右膝着地。长跪合掌叉手前白佛言。咄嗟此苦乃是大苦。于众苦中此爱最苦。唯愿世尊听为出家。尔时世尊默然听之。尔时中阴众生闻佛说法。即得阿罗汉果。
三世平等品第八
　　尔时座上有菩萨名不厌患劫。即从坐起偏露右臂右膝着地。合掌叉手前白佛言。善哉最胜如来神力。极微妙不可思议。如来神德广长舌。不犯众生过。今此三聚众生。过去当来今现在。为过去耶。为未来现在耶。尔时世尊告不厌患劫菩萨曰。善哉善哉。汝之所问。于三聚众生。多所饶益多所润。及断无明本。身业得清净。非一佛所说。尔时世尊即说颂曰。
　　人本在胎时　　自识本宿命
　　舍彼今就此　　三世炳然定
　　前识非今识　　前身非今身
　　但为愚惑迷　　不知趣道门
　　念此在四使　　发起若干想
　　咄嗟老病死　　坠堕在三世
　　尔时世尊欲解斯义。即说颂曰。
　　本我无此色　　受想识亦然
　　我虚彼亦无　　岂有识想受
　　无色名色法　　众生乱想法
　　九品有差别　　分别三世道
　　上上最妙道　　非去非未来
　　上中最微细　　上下无觉观
　　中上断三结　　中中灭三垢
　　中下豁然悟　　此名为佛子
　　下上虽为重　　如彼水上泡
　　一生而一灭　　下中众生类
　　苦本最为深　　非我谁能知
　　下下众生类　　经历于劫数
　　吾亦就彼化　　不见漏失者
　　人心有若干　　座上心不悟
　　或愿当来佛　　或愿现在者
　　此等众生类　　难可济度者
　　人本无形生　　还入虚空中
　　生死相牵连　　何者名泥洹
　　若言有众生　　身口意行净
　　寂然入灭度　　无有老病患
　　弘誓发一心　　亦不自为己
　　虚空不可获　　何者名虚实
　　如来梵天音　　分别实相法
　　解了空无慧　　三界独步尊
　　有觉空意法　　观身不恋着
　　无觉在三禅　　进取不退道
　　自我成佛来　　以此为本业
　　成佛亦由此　　泥洹亦复然
　　所以积功勤　　未获于实相
　　闻四不离四　　此是诸佛印
　　尔时世尊说此颂已。无量无限那由他众生。及中阴五色识。非想非非想众生。欲得去离不乐三世。尔时世尊重说颂曰。
　　过去非今有　　现在亦复然
　　当来弥勒身　　教化无差别
　　我今说少少　　如人爪上尘
　　欲说世界尽　　谁能究尽者
　　今虽处中阴　　移坐无想天
　　地狱对门人　　闻法乃得悟
　　尔时世尊。即以神力接中阴众生。至非想非非想识天。尔时世尊复以神力到彼。至非想非非想识界。施设庄严七宝高座皆有化佛。一一化佛皆有四众。一一众者。威仪法则悉皆成就。此众生中或有诵经说义。贤圣默然或有入定出定。尔时妙觉如来。复以神足十力接彼非想非非想识众生。如中阴形无有差别。尔时世尊。如诸佛常法威仪法则。令无量化佛合为一佛。或以一身变为无量。或在树下演说法教。或入初禅定意不乱。或在高岩闲静寂处。或坐处空作十八变。身下出火身上出水。身上出火身下出水。履地若空无有挂碍。或取灭度亦无灭度。或现无常身体膖胀。烂臭如白鸽色。或现手足各在异处。尔时非想非非想识众生。见此变易心怀恐怖。我本生心。谓呼定是泥洹。无病无老无诸痛苦。今观此法有生有老有病死痛。今遇如来降神在此。若不顺者。无择地狱即我舍宅。吾本宿世同要之人。先生彼识阿难陀迦兰陀。见佛礼拜善哉世尊。尊中无比降神此界。如遇优昙钵华。若佛不降神此者。我等永处边地。杀害无量迦兰陀身。复自宣白。今遭大圣如日消雪。若不遭圣。彼当堕坠作飞狸身。飞走尽害无有脱者。以此本誓愿得脱苦际。虚空无量界神德三界尊。辟支声闻等眼之所能见。尔时迦兰陀作是念。我等同生。生此识界罪福未分。或堕邪见受飞狸身。我本造身。不独三界。中阴五色及无色形。已生此念非想识众皆生苦心。我等诸人虽生此处。非得泥洹。非安隐处。今遇如来说真实法。断拔千万门。不去亦不来。贪欲本生我。我今还灭汝。为过所覆非。今世后世。生有老病苦。如影重有影。如月树叶影现于水。野干饮之终竟无获。我今三世尊。有实无实法化不变易。生者非有生。善哉世微法难度而度。世间愚痴人。计我为身实。当其舍寿时。钩锁骨相连。分别彼身中。何者命与寿。生死缠裹苦。舍彼复受此。处胎冷热苦。出有生灭忧。母虽乐育我。不生谁有患。落漠如水泡。识神染其形。轮转五趣中。所往无脱处。生死五道海。无往而不经。心为杀身本。汝灭我何患。虚空无本末。谁知常无常。彼无想之识。见阿兰迦兰陀。一为边地王。一为着翅虫。三界最为苦。本处非泥洹。如游旷野指东谓为西。今遭大圣。于一切众苦都得解脱。尔时非想非无想识众生。即于佛前寻声。而说颂曰。
　　吾本事五火　　烧炙身体烂
　　卧在荆棘上　　身被髑髅衣
　　翘足向日月　　无神不奉事
　　今生非非想　　得见如来身
　　自耻本所行　　在此无脱处
　　特知正法化　　如来自降神
　　得脱无择门　　永在安隐处
　　五欲生死垢　　缠缚四流中
　　心惑着三有　　烧以智慧火
　　四趣五道人　　不见生本末
　　着识吾我者　　如我今无异
　　尔时妙觉如来。复以颂报曰。
　　卿等本谓真　　八万四千劫
　　无常生死本　　彼死还生此
　　汝等众生类　　未曾老病死
　　守一求泥洹　　此非真实法
　　垢尽识不灭　　还在三恶中
　　非我汝不悟　　谁能脱此难
　　吾从无量劫　　誓度生老死
　　非我前身造　　亦非后身受
　　本得金刚定　　今乃教化汝
　　地不可作空　　空不可作地
　　水不可作火　　火不可作水
　　一切愚惑人　　万物皆我有
　　愚痴无明法　　谓为正真道
　　如彼疲倦人　　懈息须臾间
　　虽居八万四　　视之如一日
　　为五苦众生　　何处不有我
　　分别身法相　　分别空无法
　　生者不见生　　死亦不见死
　　问生根本道　　由行之所造
　　三恶之重者　　痴病是其源
　　名色六入法　　此是世之常
　　触入更色法　　爱入更乐乐
　　一切众生惑　　不识十二缘
　　如蛾投火光　　妙觉如来说
　　由汝垢重故　　则我心垢重
　　如我成佛身　　经历不度界
　　破坏心垢重　　识别想非想
　　结使之根源　　无常谓为常
　　以苦言是乐　　计空以为有
　　无我以为我　　此想非想类
　　习颠倒来久　　如蛾贪火光
　　不避灭身难　　迷惑堕六趣
　　生此非想天　　譬如斫伐树
　　根在由复生　　迷惑四颠倒
　　无明之所裹　　今开甘露门
　　圣谛真如有　　拔苦之根本
　　永尽无有余　　四使长流海
　　生生生不断　　我今破三界
　　将到至彼岸　　安隐无畏处
　　尔时世尊说此颂时。非想非非想识众生。皆发无上正真道意。于无余泥洹而不般泥洹。或有应生天者。与说十善法。应生人中为说五戒。或趣三恶道者。与说刀山剑树火车炉炭。如此等类。三百三十六亿那由他。厌患劫寿。闻清净法即成道果。尔时世尊。复以神足十力无畏。接彼非想非非想识众生。将至五色识界众生。修治道树庄严刹土放大光明。一一光明皆有化佛。一一化佛皆坐七宝高座。三十二大人之相。说六度无极。彼五色众生见如来变化。心垢缚着坦然除尽。不复愿乐染着生死。尔时世尊以清净梵音。而说颂曰。
　　苦本生死怨　　除之以善权
　　四等大慈心　　超越无量界
　　今此利根人　　一闻不再受
　　睹佛色形相　　普入寂灭度
　　乃知贤圣道　　无量难思议
　　灭垢不复生　　尽同圣贤道
　　当其世尊说此颂时。无限无量五色识众生。尽同一号于当来世。号普广如来应供正遍知明行足善逝世间解无上士调御丈夫天人师佛世尊。
无生灭品第九
　　尔时妙觉如来。将欲移到诸佛刹土。告三聚众生。发心趣向求泥洹道。今我现在与汝说法。若有所疑即来问我。泥洹有生有灭不耶。尔时三聚众生。闻如来语前白佛言。从欲界上至非想非非想。发意趣大乘不思议法。未曾闻有有为无为法。何者有余。何者无余。何者是上人法。何者非上人法。尔时世尊与三聚众生。分别句义字义及无相义。如来神力有三十二法。何者为三十二。亿本宿命中根本所生。知本所从一一所生。彼死生此此死生彼。以眼识通观察如掌中观珠。以耳通蝇行蚁步及微细声皆悉闻之。本有三界今无三界。汝等受道证。发心各各异。中间等变易。何者是三界。何者非三界。尔时世尊说此语时。三聚众生重生狐疑。尔时世尊知彼众生心之所念。欲得与说无相法观。以颂说曰。
　　何者名为头　　何者名为足
　　何者名为华　　何者名为果
　　人命在于头　　灭如灰土尘
　　百草树木根　　拔去不复生
　　观此众相法　　无头亦无足
　　有余无余法　　等此而可知
　　若言有泥洹　　我身命现在
　　若言无泥洹　　何处有三聚
　　佛以神力故　　令汝知有无
　　我观三界苦　　此亦有亦无
　　前念非后念　　前形非后形
　　吾从无数劫　　举足及中间
　　其中起大悲　　非二乘所及
　　当我起大悲　　三涂受苦者
　　如慈母乳子　　无不饱满者
　　吾本一把施　　今得随所愿
　　七宝众琦珍　　随念即时得
　　何况四等具　　六度济众生
　　此者谁能别　　唯佛佛知之
　　今当与汝说　　分别有余无
　　欲得观我界　　吾以神足从
　　到彼逮作佛　　名曰释迦文
　　七十二恒沙　　西南土庄严
　　尽以一道化　　无辟支声闻
　　其土甚快乐　　所念即在前
　　不似此土界　　为淫怒痴缚
　　一音遍四方　　闻者寻得度
　　彼土七宝树　　风吹树叶时
　　叶叶共相向　　皆说度无极
　　我彼刹土中　　住寿阿僧祇
　　现取灭度时　　遗法十二劫
　　欲知劫长短　　贤劫为一日
　　计此日月数　　以成十二劫
　　汝等三聚人　　知我功德不
　　适彼东方土　　八十亿由他
　　其土名不终　　佛号名灭界
　　我现弟子学　　剃除被袈裟
　　长跪受圣法　　彼佛知我心
　　彼等众生类　　见我着法服
　　不乐于世欲　　同心乐出家
　　威仪礼节具　　不失禁戒法
　　当我屈伸时　　见者衣毛竖
　　此皆本宿命　　同共誓愿者
　　离欲无所著　　无有生灭相
　　尽修于梵行　　以我佛神力
　　于死得脱死　　念此无记等
　　不解生以灭　　轮转于五道
　　四圣甘露法　　充饱一切人
　　当其世尊说此颂时。见此初学弟子剃除须发受圣教。百七十亿众生。愿乐欲得思惟法观。不乐在家出为沙门。佛告三聚众生。我今东北方无限无量恒河沙数。彼有刹土名曰清明。佛名明月。彼土人民无淫怒痴。亦无憍慢我慢不如慢。彼土众生恒乐安静。独坐无为系念在前。初无乱想。雷电霹雳心无倾动。尔时妙觉如来。适彼刹土遇地而坐。彼众生见坐禅者悉共效之。佛以神力以无想法观。回众生心如手转物。令彼众生知有常无常。知生老病死苦。或有众生令知有念。或有众生令知有持。或有众生令知有安或有众生令知自守。佛将欲现四禅功德。即于三聚众生前。从初禅出入二禅三禅四禅。从四禅起入三禅二禅初禅。从初禅至三禅。从第四至第二禅。此名师子奋迅三昧。尔时世尊现此神足三昧定意。度无限无量那由他众生。皆共同发无上正真道。有愿乐须陀洹斯陀含阿那含阿罗汉。法眼净得辟支佛道。当于尔时妙觉如来忽然不现。
空无形教化品第十
　　尔时妙觉如来。舍中阴形入虚空藏三昧。以佛吼而吼出八种音声。何谓为八。非男声。非女声。非长声。非短声。非豪贵声。非卑贱声。非苦声。非甘露声。尔时世尊隐形不现。演出八万四千诸度无极。何谓八万四千度无极。想非想有爱入结使患本。如月云覆。一切众生为欲所牵。有四百病一生而一灭。人犯五逆欲离泥犁。去见八地狱衣毛皆竖。南西方北东亦尔。以闻响众生故演此诸法。当于尔时三聚众生。闻虚空语声无色无形。于其中间演出诸法。善哉诸佛。教无色形。难可思议。尔时三聚众生异形同音。以颂仰问虚空曰。
　　如来本在此　　三十二相具
　　慈悲愍一切　　所润难可量
　　为我说微妙　　八等圣道支
　　隐形闻圣音　　万物皆无常
　　如来黄金色　　本有今不见
　　但闻音响声　　佛无我岂有
　　计我生死本　　流转而不住
　　但为色所惑　　福灭而罪生
　　如来大圣尊　　示人行诸法
　　忽然离形相　　音响来教化
　　以本宿缘故　　形逝音接我
　　老病生忧悲　　四蛇唼我身
　　地种骨肉是　　水种润泽是
　　火种枯燥是　　风种散法是
　　无著三乘法　　离有故在有
　　心垢久已离　　四种故存在
　　如来大圣尊　　无彼此四大
　　正言有四种　　亦复无四种
　　正言无四种　　亦复有四种
　　此是不定法　　谁能究竟者
　　尔时如来答彼音声。即说颂曰。
　　佛子知空不　　一切法无常
　　人生非本生　　岂有本生缘
　　我音及汝音　　可得不可得
　　吾从无数劫　　不为一众生
　　一念一息顷　　度少不以愁
　　所度阿僧祇　　亦不以喜悦
　　我本为一人　　闲静不度人
　　后缘而对人　　不失本誓愿
　　处此阎浮提　　四姓刹利胜
　　除彼婆罗门　　余姓最不如
　　以本法界观　　生老病死苦
　　我无彼亦空　　何者有生死
　　生者言有本　　生者从何至
　　设知生死本　　泥洹在我前
　　解知泥洹法　　无佛亦无我
　　法从何处生　　去至何处灭
　　佛以真实法　　现以有无相
　　此生此灭处　　愚惑得见正
　　言有亦非有　　言无亦非无
　　轮转生死海　　为五欲所缚
　　无驱无鞭策　　自坠生死渊
　　尔乃知罪福　　知悔不悔者
　　尔时世尊说此颂时。八十七亿那由他三聚众生。解无形相法。发无上正真道意。
有色无色品第十一
　　尔时座上有菩萨。闻空中有如来声。仰观空中叹曰。甚哉。但闻其声不见其形。此色非本色。余阴亦复尔。此欲界众生难可免度。要须智剑剔除令无余。我本修梵行。非身口意造。非一非二。欲我从汝生。由汝堕三涂。一念欲灭众想。亦无去来今。过去诸如来教化群生类。说过去不说今未来。说未来不说过去现在。说现在不说过去未来。或言有三世。或言无三世。尔时世尊欲重解斯义。而说颂曰。
　　生老病死本　　诸如来尘垢
　　要入中拔济　　何为地狱人
　　不似妙觉尊　　在中阴教化
　　于妙妙中最　　下劣所不及
　　如人持钵乞　　随彼所施与
　　持钵者思惟　　是有是无耶
　　未证自谓证　　邪见之根本
　　正法言非法　　流转五道渊
　　正法分别法　　不失于法性
　　若不失法性　　此是诸佛教
　　法性无三事　　亦无去来今
　　若言是现在　　现在何者是
　　若言是过去　　过去何者是
　　若言是未来　　未来何者是
　　人能解此法　　晓了三世尊
　　解本无杂想　　顺一大乘行
　　有缘众生善　　济此无不度
　　犹如负债人　　偿毕欲欢喜
　　内外悉通达　　周旋不怯弱
　　尔时大势至观世音菩萨。承佛威神音响教化。即以神口而说颂曰。
　　生老病死本　　诸如来尘垢
　　要入中拔济　　何处不往反
　　我师无量寿　　永劫不灭尽
　　本我所誓愿　　何为地狱人
　　不似妙觉尊　　在中阴教化
　　于妙妙中最　　下劣所不及
　　愿我后成佛　　如妙觉无异
　　尔时观世音说此颂时。三亿众生发无上正真道意。
欢喜品第十二
　　尔时妙觉如来入寂灭三昧。将欲游行他方世界顾见所度。不可计众生心怀踊跃。犹如比丘入四禅法。心意淡然无饥无渴。善哉教化不失本愿心怀自庆。而说颂曰。
　　如来神足力　　离苦不善有
　　处处分身化　　要度有缘者
　　贤劫千佛等　　所度无有异
　　亦在三聚中　　正法除非法
　　甘露法门开　　掩闭三恶道
　　称扬大智慧　　拔出愚痴根
　　诸法自璎珞　　内外悉清净
　　慈悲四等心　　无方不遍满
　　摄持身口意　　超越生老死
　　尔时世尊说此颂时。群方三千大千世界满中三聚众生。承虚空中教。皆发无上正真道意。欢喜奉行作礼而去。
