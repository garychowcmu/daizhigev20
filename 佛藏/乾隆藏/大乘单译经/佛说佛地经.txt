佛说佛地经一卷


大乘单译经
佛说佛地经一卷
唐三藏法师玄奘奉诏译


　　

佛说佛地经
　　如是我闻。一时薄伽梵。住最胜光曜七宝庄严。放大光明普照一切无边世界。无量方所妙饰间列周圆无际。其量难测超过三界所行之处。胜出世间善根所起。最极自在净识为相。如来所都。诸大菩萨众所云集。无量天龙人非人等常所翼从。广大法味喜乐所持。作诸众生一切义利。灭诸烦恼交横缠垢。远离众魔过诸庄严。如来庄严之所依处。大念慧行以为游路。大止妙观以为所乘。大空无相无愿解脱为所入门。无量功德众所庄严。大宝花王众所建立。大宫殿中。是薄伽梵最清净觉。不二现行趣无相法。住于佛住。逮得一切佛平等性到无障处。不可转法所行无碍。其所成立不可思议。游于三世平等法性。其身流布一切世界。于一切法智无疑滞。于一切行成就大觉。于诸法智无有疑惑。凡所现身不可分别。一切菩萨正所求智。得佛无二住胜彼岸不相间杂。如来解脱妙智究竟证无中边。佛地平等极于法界。尽虚空性穷未来际。
　　与诸无量大声闻众俱。一切调顺皆是佛子。心善解脱慧善解脱。戒善清净趣求法乐多闻闻持。其闻积集善思所思善说所说善作所作。捷慧速慧利慧出慧。胜决择慧大慧广慧及无等慧慧宝成就。具足三明。逮得第一现法乐。住大净福田。威仪寂静大忍柔和成就无减。已善奉行如来圣教。复有无量菩萨摩诃萨。从诸佛土俱来集会。皆住大乘游大乘法。于诸众生其心平等。离诸分别及不分别种种分别。摧诸魔怨远离一切声闻独觉系念分别。广大法味喜乐所持。超五怖畏一向趣入不退转位。息诸众生一切苦恼所逼迫地而现在前。妙生菩萨而为上首。
　　尔时世尊告妙生菩萨。妙生当知。有五种法摄大觉地。何等为五。所谓清净法界。大圆镜智。平等性智。妙观察智。成所作智。
　　妙生当知。清净法界者。譬如虚空。虽遍诸色种种相中。而不可说有种种相。体唯一味。如是如来清净法界。虽复遍至种种相类。所知境界。而不可说有种种相。体唯一味。
　　又如虚空虽遍诸色不相舍离。而不为色过所染污。如是如来清净法界。虽遍一切众生心性。由真实故不相舍离。而不为彼过所染污。
　　又如虚空含容一切身语意业。而此虚空无有起作。如是如来清净法界。含容一切智所变化利众生事。清净法界无有起作。
　　又如空中种种色相现生现灭。而此虚空无生无灭。如是如来净法界中。诸智变化利众生事现生现灭。而净法界无生无灭。
　　又如空中种种色相现增现减。而此虚空无增无减。如是如来净法界中。显示如来甘露圣教有增有减。而净法界无增无减。
　　又如空中十方色相无边无尽。是虚空界无边尽故。而此虚空无去无来无动无转。如是如来净法界中。建立十方一切众生利益安乐。种种作用无边无尽。清净法界无边尽故。而净法界无去无来无动无转。
　　又如空中三千世界现坏现成。而虚空界无坏无成。如是如来净法界中。现无量相成等正觉。或复示现入大涅槃。而净法界非成等觉非入寂灭。又如依空种种色相。坏烂烧燥变异可得。而虚空界非彼所变亦无劳弊。如是依止如来净界众生界内。种种学处身语意业毁犯可得。而净法界非彼变异亦无劳弊。
　　又如依空大地大山。光明水火帝释眷属。乃至日月种种可得。而虚空界非彼诸相。如是依止如来净界。戒蕴定蕴慧蕴解脱解脱智见诸蕴可得。而净法界非彼诸相。
　　又如空中种种因缘展转生起。三千大千无量世界周轮可得。而虚空界无所起作。如是如来净法界中。具无量相诸佛众会周轮可得。而净法界无所起作。
　　复次妙生。大圆镜智者。如依圆镜众像影现。如是依止如来智镜。诸处境识众像影现。唯以圆镜为譬喻者。当知圆镜如来智镜平等平等。是故智镜名圆镜智。
　　如大圆镜有乐福人悬高胜处无所动摇。诸有去来无量众生。于此观察自身德失。为欲存德舍诸失故。如是如来悬圆镜智。处净法界无间断故无所动摇。欲令无量无数众生观于染净。为欲取净舍诸染故。
　　又如圆镜极善磨莹。鉴净无垢光明遍照。如是如来大圆镜智。于佛智上。一切烦恼所知障垢永出离故。极善磨莹为依止定。所摄持故鉴净无垢。作诸众生利乐事故。光明遍照。
　　又如圆镜依缘本质。种种影像相貌生起。如是如来大圆镜智。于一切时依诸缘故。种种智影相貌生起。
　　如圆镜上非一众多诸影像起。而圆镜上无诸影像。而此圆镜无动无作。如是如来圆镜智上。非一众多诸智影起。圆镜智上无诸智影。而此智镜无动无作。
　　又如圆镜与众影像。非合非离。不聚集故。现彼缘故。如是如来大圆镜智。与众智影非合非离。不聚集故不散失故。
　　又如圆镜周莹。其面于一切处。为诸影像遍起依缘。如是如来大圆镜智。不断无量众行善莹。为诸智影遍起依缘。谓声闻乘诸智影像。独一觉乘诸智影像。无上大乘诸智影像。为欲令诸声闻乘人依声闻乘而出离故。独一觉人依独觉乘而出离故。大乘之人依无上乘而出离故。
　　如圆镜中大影可得。所谓大地大山大树大宫舍影。而是圆镜不等彼量。如是如来圆镜智上。从极喜地乃至佛地。智影可得。及与一切世出世法。智影可得。而圆镜智非彼分量。
　　又如圆镜非处障质影像起缘。如是如来大圆镜智。非恶友摄闻不正法。障碍众生智影起缘。彼非器故。
　　又如圆镜非处闇质影像起缘。如是如来大圆镜智。非处乐恶愚暗众生智影起缘。彼非器故。
　　又如圆镜非处远质影像起缘。如是如来大圆镜智。非处不净感匮法业。不信众生智影起缘。彼非器故。
　　复次妙生。平等性智者。由十种相圆满成就。证得诸相增上喜爱。平等法性圆满成故。证得一切领受缘起。平等法性圆满成故。证得远离异相非相。平等法性圆满成故。弘济大慈。平等法性圆满成故。无待大悲。平等法性圆满成故。随诸众生所乐示现。平等法性圆满成故。一切众生敬受所说。平等法性圆满成故。世间寂静皆同一味。平等法性圆满成故。世间诸法苦乐一味。平等法性圆满成故。修殖无量功德究竟。平等法性圆满成故。
　　复次妙生。妙观察智者。譬如世界持众生界。如是如来妙观察智。任持一切陀罗尼门三摩地门。无碍辩说诸佛妙法。
　　又如世界是诸众生。顿起一切种种无量相识因缘。如是如来妙观察智。能为顿起一切所知。无碍妙智种种无量相识因缘。
　　又如世界种种可玩。园林池等之所庄严。甚可爱乐。如是如来妙观察智。种种可玩波罗蜜多菩提分法。十力无畏不共佛法之所庄严。甚可爱乐。又如世界洲渚。日月四天王天。三十三天及夜摩天。睹史多天乐变化天。他化自在梵身天等。妙饰间列。如是如来妙观察智。世及出世衰盛因果。声闻独觉菩萨圆证。无余观察妙饰间列。
　　又如世界为诸众生广大受用。如是如来妙观察智。示现一切诸佛众会。雨大法雨为令众生受大法乐。
　　如世界中五趣可得。所谓地狱饿鬼畜生人趣天趣。如是如来观察智上。无边因果五趣差别具足显现。
　　如世界中欲色无色诸界可得。如是如来观察智上。无边因果三界差别具足显现。
　　如世界中苏迷卢等。大宝山王显现可得。如是如来观察智上。诸佛菩萨威神所引。广大甚深教法可得。
　　如世界中广大甚深。不可倾动大海可得。如是如来观察智上。一切天魔外道异论。所不倾动。甚深法界教法可得。
　　又如世界大小轮山之所围绕。如是如来妙观察智不愚一切自相共相之所围绕。
　　复次妙生。成所作智者。如诸众生勤励身业。由是众生趣求种种殉利务农勤工等事。如是如来成所作智勤身化业。由是如来示现种种工巧等处摧伏诸伎傲慢众生以是善巧方便力故。引诸众生令入圣教成熟解脱又如众生受用身业。由是众生受用种种色等境界。如是如来成所作智受身化业。由是如来往诸众生种种生处。示同类生而居尊位。由其示现同类生故。摄伏一切异类众生。以是善巧方便力故。引诸众生令入圣教成熟解脱。
　　又如众生领受身业。由是众生领受所作善恶业果。如是如来成所作智领身化业。由是如来示现领受。本事本生难修诸行。以是善巧方便力故。引诸众生令入圣教成熟解脱。
　　又如众生庆慰语业。由是众生展转谈论递相庆慰。如是如来成所作智庆语化业。由是如来宣畅种种随所乐法文义巧妙。小智众生初闻尚信。以是善巧方便力故。引诸众生令入圣教成熟解脱。
　　又如众生方便语业。由是众生展转指授。务专所作毁恶赞善更相召命。如是如来成所作智。所起方便语变化业。由是如来立正学处。毁诸放逸赞不放逸。又复建立随信行人随法行等。以是善巧方便力故。引诸众生令入圣教成熟解脱。
　　又如众生辩扬语业。由是众生展转开示。所不了义宣讽诸论。如是如来成所作智。辩语化业。由是如来断诸众生无量疑惑。以是善巧方便力故。引诸众生令入圣教成熟解脱。
　　又如众生决择意业。由是众生决择可作及不可作。如是如来成所作智决意化业。由是如来决择众生八万四千心行差别。以是善巧方便力故。引诸众生令入圣教成熟解脱。
　　又如众生造作意业。由是众生造作种种诸所起业。如是如来成所作智造意化业。由是如来观诸众生所行之行。行与不行。若得若失为令取舍。造作对治。以是善巧方便力故。引诸众生令入圣教成熟解脱。
　　又如众生发起意业。由是众生发起诸业。如是如来成所作智发意化业。由是如来为欲宣说彼对治故。显彼所乐名句字身。以是善巧方便力故。引诸众生令入圣教成熟解脱。
　　又如众生受领意业。由是众生受领苦乐。如是如来成所作智受意化业。由是如来于定不定。反问置记为记别故。随其所应受领去来现在等义。以是善巧方便力故。引诸众生令入圣教成熟解脱。
　　尔时妙生菩萨摩诃萨白佛言。世尊。为独如来于净法界。受用和合一味事智。而诸菩萨亦能如是。佛告妙生菩萨。亦能受用和合一味事智。
　　妙生菩萨复白佛言。何等菩萨受用和合一味事智。佛告妙生。证得无生法忍菩萨。由彼菩萨无生法中。得忍解时对治二想。由遣自他二种想故得平等心。从此已上。彼诸菩萨自他异想不复现前。受用和合一味事智。妙生菩萨复白佛言。唯愿如来广说譬喻。令诸菩萨悟甚深义。随所化缘广宣流布。令诸众生闻已疾悟无生法忍。佛告妙生。譬如三十三天未入杂林终不能于若事若受无我我所和合受用。若入杂林即无分别随意受用。由此杂林有如是德。能令诸天入此林者。天诸果报若事若受。无所思惟和合受用。如是菩萨若未证得无生法忍。终不能得平等之心平等之舍。乃与一切声闻独觉无有差别。有二想故。彼不能住受用和合一味事智。若已证得无生法忍。遣二想故得平等心。遂与声闻独觉差别。由平等心而能住舍。受用和合一味事智。复次妙生。譬如种种大小众流。未入大海各别所依。异水少水水有增减。随其水业所作各异。少分依持水族生命。若入大海无别所依。水无差别水无限量。水无增减所作业一。广大依持水族生命。如是菩萨。若未证入如来清净法界大海。各别所依异智少智智有增减。随其智业所作各异。少分众生成熟善根之所依止。若已证入如来清净法界大海。无别所依智无差别。智无限量智无增减。受用和合一味事智。无量众生成熟善根之所依止。尔时世尊而说颂曰。
　　一切法真如　　二障清净相
　　法智彼所缘　　自在无尽相
　　普遍真如智　　修习证圆满
　　安立众生二　　诸种无尽果
　　身语及心化　　善化方便业
　　定及总持门　　无边二成就
　　自性法受用　　变化差别转
　　如是净法界　　诸佛之所说
　　时薄伽梵说是经已。妙生菩萨摩诃萨等诸大声闻。世间天人阿素洛等。一切大众闻佛所说。皆大欢喜信受奉行。

 
