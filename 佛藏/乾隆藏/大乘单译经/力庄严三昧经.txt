力庄严三昧经三卷


大乘单译经
力庄严三昧经三卷
隋三藏法师那连提耶舍译


　　

力庄严三昧经卷上
　　如是我闻。一时婆伽婆。住舍婆提城只陀林树给孤独园。与比丘众五百人俱。一切皆是大阿罗汉。诸漏已尽无复烦恼。心得好解脱。慧得好解脱。其心柔和犹调伏象。内外清净究竟。断除五阴重担。所作已办。不受后有。犹如诸佛解脱无为。不为有为生死迁动。唯除一人在于学地。所谓长老阿难比丘。一切皆得寂灭之法。一切皆得调伏之法。一切具足最胜之法。一切不住于意识中。一切皆得种种解脱。一切皆得自在神通。
　　复有八十百千菩萨摩诃萨等而为上首。所谓文殊师利童子。智轮大海辩才童子。莲华藏光一切众生眼童子。无边心广义慧童子。天宝炎光善照耀幢童子。难可譬喻善色爱见童子。观诸众生眼视不瞬童子。大愿不虚见童子。深远雷震鼓音响声童子。离障碍一切众生眼童子。宝藏炎轮广德童子。多福德众生见胜幢童子。胜妙无边香光童子。无边力精进善大奋迅童子。牢固精进无边智光幢童子。一切差别德胜智童子。不可破坏能常最胜童子。成就一切自在导师童子。相好庄严清净福行善名称童子。一切众生最爱乐童子。如是等众诸童子俱。一切皆得不退转道。以金刚铠大愿庄严。心常寂静尽诸有边。不坏法中得大清净。最胜清净彼岸清净。一切清净行皆清净。
　　尔时世尊。于彼后夜第一分中入于三昧。此之三昧名力庄严。入三昧已。悉知过去现在未来。一切众生生死业行。佛神力故。是时此处只陀树园地及虚空一切。皆满天衣宝帐交络网缦。天盖幢幡閦塞周遍。又垂种种杂妙流苏细蕊。天花缤纷乱坠。林树间错七宝厕填。种种庄严布散于地。天诸香叶天弥那罗。天桂郁金及熏香等。烟云微密叆叇氛氲。时卷时舒可爱可乐。时只陀树如是种种天宝庄严。广博净故有大威德。具众光明照耀虚空。尽十方面现此难量。诸庄严已有师子座自然而出。殊特妙好胜天报成。以座庄严光因缘故。令此三千大千世界。一切赫耀皆光照明。譬如夜中然大炬火。一切暗冥悉灭无余。
　　尔时此三千大千世界。娑婆国土所有秽恶丘陵埠阜。崖岸川原砾石土砂。高下坑坎陂池沟壑。泉井江湖小河大河。小海大海须弥海岛。尼民陀罗仙圣所居十宝诸山。斫迦婆罗及大斫迦婆罗山等。悉皆平坦无诸荆棘。并余丛林清净端平如琉璃掌。又有种种七宝庄严。天曼陀花遍覆于地。天叶藕根天多摩罗。天桂郁金香熏云气。普皆周遍绕虚空中。又有诸天无量音乐百千万亿那由他种。自然出声悉说妙法。
　　时此三千大千世界。满虚空中种种七宝莲花庄严。最胜香光皆作金色。纯青琉璃用以为茎。台广七肘皆高七寻。莲花开敷甚可喜乐。天栴檀树曼陀花树天龙花树。其树各各高七多罗。枝叶扶疏色香具足。青黄赤白皆如莲花。如是庄严三千大千一切地界至有顶天。悉如天宫净妙国土。现是变已是时一切无量众生。以佛力加故无障碍。此彼彻见犹净琉璃。难可思量佛境界故。尔时此三千大千世界地住诸天。乃至一切迦腻吒天。并及五百罗汉比丘。八十百千菩萨众等。作如是念。此是如来力庄严力。此是如来人中师子。此是如来最大奋迅。此是如来师子奋迅。此是如来大大师子奋迅踊跃。此是如来大大神通庄严之事。不可思议不可赞叹。如是见已。天及声闻诸菩萨等一切大众。皆于佛所生大信心。胡跪合掌一心低头供养而住。尔时东方过如恒河沙等世界。彼有佛刹名一切光。其中有佛号无边光多陀阿伽度阿罗呵三藐三佛陀。与大比丘众八千万。比丘尼三千万。菩萨摩诃萨八十百千万。优婆塞八十八万。优婆夷七十千万。亦有最大威德天人。皆于彼众围绕佛座听说法要。
　　尔时南方过如恒河沙等世界。彼有佛刹名曰大光。其中有佛号无边精进多陀阿伽度阿罗呵三藐三佛陀。与大比丘众十千万人俱。菩萨摩诃萨四十千万。优婆塞六十千万。亦有最大威德天人。皆于彼众围绕佛座听说法要。
　　尔时西方过如恒河沙等世界。彼有佛刹名曰普光。其中有佛号曰普见多陀阿伽度阿罗呵三藐三佛陀。与大比丘二亿众俱。三亿比丘尼。九亿六千万菩萨摩诃萨众。八亿优婆塞。六亿优婆夷。亦有最大威德天人。皆于彼众围绕佛座听说法要。
　　尔时北方过如恒河沙等世界。彼有佛刹名曰大灯。其中有佛号曰作光多陀阿伽度阿罗呵三藐三佛陀。与大比丘六亿众俱。四万比丘尼。八亿菩萨摩诃萨众。九亿优婆塞。八亿优婆夷。亦有最大威德天人。皆于彼众围绕佛座听说法要。
　　尔时东北方过如恒河沙等世界。彼有佛刹名曰金光照耀。其中有佛号金色光多陀阿伽度阿罗呵三藐三佛陀。与大比丘七亿众俱。三亿比丘尼。八亿菩萨摩诃萨众。九亿优婆塞。八亿优婆夷。亦有最大威德天人。皆于彼众围绕佛座听说法要。
　　尔时东南方过如恒河沙等世界。彼有佛刹名大炬光。其中有佛号不可思议日光多陀阿伽度阿罗呵三藐三佛陀。与大比丘八亿四千万。一亿八千万比丘尼。九亿六千万菩萨摩诃萨。八亿八千万优婆塞。八亿优婆夷。亦有最大威德天人。皆于彼众围绕佛座听说法要。
　　尔时西南方过如恒河沙等世界。彼有佛刹名善胜光。其中有佛号曰大光多陀阿伽度阿罗呵三藐三佛陀。与大比丘众九亿六千万。八亿比丘尼。九亿二千万菩萨摩诃萨。九亿优婆塞。九亿六千万优婆夷。亦有最大威德天人。皆于彼众围绕佛座听说法要。
　　尔时西北方过如恒河沙等世界。彼有佛刹名宝智意。其中有佛号宝藏光多陀阿伽度阿罗呵三藐三佛陀。与大比丘八亿众俱。二亿比丘尼。八亿菩萨摩诃萨众。八亿八千万优婆塞。七亿优婆夷。亦有最大威德天人。皆于彼众围绕佛座听说法要。
　　尔时上方过如恒河沙等世界。彼有佛刹名日月光。其中有佛号月幢光多陀阿伽度阿罗呵三藐三佛陀。与大比丘十亿众俱。三亿比丘尼。八亿菩萨摩诃萨众。九亿二千万优婆塞。九亿优婆夷。亦有最大威德天人。皆于彼众围绕佛座听说法要。
　　尔时下方过如恒河沙等世界。彼有佛刹名离垢光。其中有佛号普眼见多陀阿伽度阿罗呵三藐三佛陀。与大比丘众九亿六千万。四亿比丘尼。九亿四千万菩萨摩诃萨。八亿优婆塞。七亿优婆夷。亦有最大威德天人。皆于彼众围绕佛座听说法要。
　　尔时文殊师利童子及一切众生最爱乐童子。如是众等二十童子。一时俱起到于佛所。到佛所已。时释迦佛在三昧中。百福庄严寂然不动。时诸童子各各默然。偏袒右臂顶礼佛足。右绕如来绕三匝已。譬如壮士屈伸臂顷。各往十方。
　　尔时文殊师利童子智轮大海辩才童子。向于东方度如恒河沙等国土。彼有世界名一切光。其中有佛号无边光如来应供正遍知。十号具足。为诸大众说微妙法。时二童子到彼刹已。为佛作礼坐于众中。
　　尔时莲花藏光一切众生眼童子。无边心广义慧童子等。向于南方度如恒河沙等国土。彼有世界名曰大光。其中有佛号无边精进如来应供正遍知。十号具足。为诸大众说微妙法。时二童子到彼刹已。为佛作礼坐于众中。
　　尔时天宝炎光善照耀幢童子。难可譬喻善色爱见童子等。向于西方度如恒河沙等国土。彼有世界名曰普光。其中有佛号曰普见如来应供正遍知。十号具足。为诸大众说微妙法。时二童子到彼刹已。为佛作礼坐于众中。
　　尔时观诸众生眼视不瞬童子。大愿不虚见童子等。向于北方度如恒河沙等国土。彼有世界名曰大灯。其中有佛号曰光作如来应供正遍知。十号具足。为诸大众说微妙法。时二童子到彼刹已。为佛作礼坐于众中。
　　尔时深远雷震鼓。音响声童子离障碍一切众生眼童子等。向东北方度如恒河沙等国土。彼有世界名金光照。其中有佛号金色光如来应供正遍知。十号具足。为诸大众说微妙法。时二童子到彼刹已。为佛作礼坐于众中。
　　尔时宝藏炎轮广德童子。多福德众生见胜幢童子等。向东南方度如恒河沙等国土。彼有世界号大炬光。其中有佛号不可思议日光如来应供正遍知。十号具足为诸大众。说微妙法。时二童子到彼刹已。为佛作礼坐于众中。
　　尔时胜妙无边香光童子。无边力精进善大奋迅童子等。向西南方度如恒河沙等国土。彼有世界名善胜光。其中有佛号曰大光如来应供正遍知。十号具足。为诸大众说微妙法。时二童子到彼刹已。为佛作礼坐于众中。
　　尔时牢固精进无边智光幢童子。一切差别德胜智童子等。向西北方度如恒河沙等国土。彼有世界名宝意慧。其中有佛号宝藏光如来应供正遍知。十号具足。为诸大众说微妙法。时二童子到彼刹已。为佛作礼坐于众中。
　　尔时不可破坏能常最胜童子。成就一切自在导师童子等。向于上方度如恒河沙等国土。彼有世界名日月光。其中有佛号宝幢光如来应供正遍知。十号具足。为诸大众说微妙法。时二童子到彼刹已。为佛作礼坐于众中。
　　尔时相好庄严清净福行善名称童子。一切众生最爱乐童子等。向于下方度如恒河沙等国土。彼有世界名离垢光。其中有佛号普眼见如来应供正遍知。十号具足。为诸大众说微妙法。时二童子到彼刹已。为佛作礼坐于众中。
　　尔时无边光如来应正遍知。为诸大众知而故问文殊师利童子。智轮大海辩才童子等言。汝二大士。从何所来。时二童子报彼佛言。世尊。此刹西方过如恒河沙等世界。国名娑婆。佛号释迦牟尼如来多陀阿伽度阿罗呵三藐三佛陀。以大庄严入于三昧。我等从彼佛世尊所。恭敬顶礼三绕毕来。
　　尔时无边精进如来应供正遍知。为诸大众知而故问莲华藏光一切众生眼童子。无边心广义慧童子等言。汝二大士。从何所来。时二童子报彼佛言。世尊。此刹北方过如恒河沙等世界。国名娑婆。佛号释迦牟尼如来多陀阿伽度阿罗呵三藐三佛陀。以大庄严入于三昧。我等从彼佛世尊所。恭敬顶礼三绕毕来。
　　尔时普见如来应正遍知。为诸大众知而故问天宝炎光善照曜幢童子。难可譬喻善色爱见童子等言。汝二大士从何所来。时二童子报彼佛言。世尊。此刹东方过如恒河沙等世界。国名娑婆。佛号释迦牟尼如来多陀阿伽度阿罗呵三藐三佛陀。以大庄严入于三昧。我等从彼佛世尊所。恭敬顶礼三绕毕来。
　　尔时大灯如来应正遍知。为诸大众知而故问观诸众生眼视不瞬童子。大愿不虚见童子等言。汝二大士从何所来。时二童子报彼佛言。世尊。此刹南方过如恒河沙等世界。国名娑婆。佛号释迦牟尼如来多陀阿伽度阿罗呵三藐三佛陀。以大庄严入于三昧。我等从彼佛世尊所。恭敬顶礼三绕毕来。
　　尔时金色光如来应正遍知。为诸大众知而故问深远雷震鼓音响声童子。离障碍一切众生眼童子等言。汝二大士从何所来。时二童子报彼佛言。世尊。此刹西南方过如恒河沙等世界。国名娑婆。佛号释迦牟尼如来多陀阿伽度阿罗呵三藐三佛陀。以大庄严入于三昧。我等从彼佛世尊所。恭敬顶礼三绕毕来。
　　尔时不可思议日光如来应正遍知。为诸大众知而故问宝藏炎轮广德童子。多福德众生见胜幢童子等言。汝二大士从何所来。时二童子报彼佛言。世尊。此刹西北方过如恒河沙等世界。国名娑婆。佛号释迦牟尼如来多陀阿伽度阿罗呵三藐三佛陀。以大庄严入于三昧。我等从彼佛世尊所。恭敬顶礼三绕毕来。
　　尔时善光如来应正遍知。为诸大众知而故问胜妙无边香光童子。无边力精进善大奋迅童子等言。汝二大士从何所来。时二童子报彼佛言。世尊。此刹东北方过如恒河沙等世界。国名娑婆。佛号释迦牟尼如来多陀阿伽度阿罗呵三藐三佛陀。以大庄严入于三昧。我等从彼佛世尊所。恭敬顶礼三绕毕来。
　　尔时宝藏光如来应正遍知。为诸大众知而故问牢固精进无边智光幢童子。一切差别德胜智童子等言。汝二大士从何所来。时二童子报彼佛言。世尊。此刹东南方过如恒河沙等世界。国名娑婆。佛号释迦牟尼如来多陀阿伽度阿罗呵三藐三佛陀。以大庄严入于三昧。我等从彼佛世尊所。恭敬顶礼三绕毕来。
　　尔时宝幢光如来应正遍知。为诸大众知而故问不可破坏能常最胜童子。成就一切自在导师童子等言。汝二大士从何所来。时二童子报彼佛言。世尊。此刹下方过如恒河沙等世界。国名娑婆。佛号释迦牟尼如来多陀阿伽度阿罗呵三藐三佛陀。以大庄严入于三昧。我等从彼佛世尊所。恭敬顶礼三绕毕来。
　　尔时普眼见如来应正遍知。为诸大众知而故问相好庄严清净福行善名称童子。一切众生最爱乐童子等言。汝二大士从何所来。时二童子报彼佛言。世尊。此刹上方过如恒河沙等世界。国名娑婆。佛号释迦牟尼如来多陀阿伽度阿罗呵三藐三佛陀。以大庄严入于三昧。我等从彼佛世尊所。恭敬顶礼三绕毕来。
　　尔时十方诸佛世界。闻此释迦牟尼如来多陀阿伽度阿罗呵三藐三佛陀十号名已。彼十方刹一切佛土皆大震动。动。遍动等遍动。震。遍震等遍震。踊。遍踊等遍踊。如是动已。时彼十方诸佛侍者。各各合掌白于佛言。世尊。何因缘故令此三千大千世界如是大动。时十方佛皆即告其自侍者言。善男子。从此刹西过如恒河沙等世界。彼有国土名曰娑婆。佛号释迦牟尼如来多陀阿伽度阿罗呵三藐三佛陀。于今现在入力庄严三昧。为诸四众围绕而坐。欲说甚深平等之法。以是事故此处三千大千世界地皆震动。如是次第乃至下方。诸刹震动亦复如是。
　　时十方佛复告大众诸比丘等作如是言。汝等当知。佛出世难如优昙花。出已值遇倍难。于是如是难中。比此释迦牟尼如来亿倍甚难。何以故。彼佛世尊。往昔因缘誓愿力故。生于杂秽五浊刹中。如是最难。诸比丘。又彼如来名不虚唱。若十方国佛刹之中一切众生。闻此释迦牟尼如来勇猛精进难行苦行。及过去世发大誓愿。菩萨行中诸难作者。种种功德名号具足一切皆得。如是闻已。十方一切诸佛刹中。不可算数无量众生。皆得受于阿耨多罗三藐三菩提记。何况其余得须陀洹斯陀含阿那含阿罗汉果者。是故比丘。说此释迦牟尼如来大名称时。十方世界恒河沙等。三千大千诸国土中一切诸佛。皆各如是赞叹释迦牟尼如来多陀阿伽度阿罗呵三藐三佛陀无量功德。其声复闻余处十方恒河沙等世界之外。复有国土。更尔许数恒河沙等世界佛刹。是诸佛等复各出声。为其大众称说释迦如来名号。时彼佛刹诸大菩萨。如是闻已各白佛言。希有世尊。我今欲往娑婆世界。见于释迦牟尼如来。礼拜供养听所未闻。时彼诸佛各各告其大菩萨言。善哉善哉。善男子。宜知是时随逐二大童子俱往。何以故。彼佛世尊。难遭难睹闻法听受。及彼众中同会共坐甚为难矣。
　　尔时释迦牟尼多陀阿伽度阿罗呵三藐三佛陀。从力庄严三昧而起。安庠徐步犹若鹅王。瞻视端平趣师子座。到已登上手自展设于尼师坛铺已。俨然结加趺坐。一切大众四面围绕。
　　尔时文殊师利童子。智轮大海辩才童子等。从东方还。共无量阿僧祇千万亿诸大菩萨摩诃萨众。俱来到于释迦牟尼佛世尊前。彼二童子及余菩萨。各各头面顶礼佛足。礼毕皆退坐莲花座。
　　尔时莲花藏光一切众生眼见童子。无边心广义慧童子等。从南方还。共无量阿僧祇千万亿诸大菩萨摩诃萨众。俱来到于释迦牟尼佛世尊前。彼二童子及余菩萨。各各头面顶礼佛足。礼毕皆退坐莲花座。
　　尔时天宝善光照耀幢童子。难可譬喻善色爱见童子等。从西方还。共无量阿僧祇千万亿诸大菩萨摩诃萨众。俱来到于释迦牟尼佛世尊前。彼二童子及余菩萨。各各头面顶礼佛足。礼毕皆退坐莲花座。
　　尔时观诸众生眼视不瞬童子。大愿不虚见童子等。从北方还。共无量阿僧祇千万亿诸大菩萨摩诃萨众。俱来到于释迦牟尼佛世尊前。彼二童子及余菩萨。各各头面顶礼佛足。礼毕皆退坐莲花座。
　　尔时深远雷震鼓音响声童子。离障碍一切众生眼童子等。从东北还。共无量阿僧祇千万亿诸大菩萨摩诃萨众。俱来到于释迦牟尼佛世尊前。彼二童子及余菩萨。各各头面顶礼佛足。礼毕皆退坐莲花座。
　　尔时宝藏炎轮广德童子。多福德众生见胜幢童子等。从东南还。共无量阿僧祇千万亿诸大菩萨摩诃萨众。俱来到于释迦牟尼佛世尊前。彼二童子及余菩萨。各各头面顶礼佛足。礼毕皆退坐莲花座。
　　尔时胜妙无边香光童子。无边力精进善大奋迅童子等。从西南还。共无量阿僧祇千万亿诸大菩萨摩诃萨众。俱来到于释迦牟尼佛世尊前。彼二童子及余菩萨。各各头面顶礼佛足。礼毕皆退坐莲花座。
　　尔时牢固精进无边智光幢童子。一切差别德胜智童子等。从西北还。共无量阿僧祇千万亿诸大菩萨摩诃萨众。俱来到于释迦牟尼佛世尊前。彼二童子及余菩萨。各各头面顶礼佛足。礼毕皆退坐莲花座。
　　尔时不可破坏能常最胜童子。成就一切自在导师童子等。从上方还。共无量阿僧祇千万亿诸大菩萨摩诃萨众。俱来到于释迦牟尼佛世尊前。彼二童子及余菩萨。各各头面顶礼佛足。礼毕皆退坐莲花座。
　　尔时相好庄严清净福行善名称童子。一切众生最爱乐童子等。从下方还。共无量阿僧祇千万亿诸大菩萨摩诃萨众。俱来到于释迦牟尼佛世尊前。彼二童子及余菩萨。各各头面顶礼佛足。礼毕皆退坐莲花座。
力庄严三昧经卷中
　　尔时佛告长老阿难。汝今可唤诸比丘集。是时阿难受佛教已。即历处处告诸比丘说如是言。汝等当知。世尊导师。今命于汝。汝等当往。时诸比丘闻是语已。一切皆往见佛坐于师子座上。光颜挺特威德最尊。合掌低头顶礼佛足。礼毕右绕各向莲华座中而坐。尔时三千大千世界。一切遍满诸妙莲华。其华开敷皆如宝座。又此世界天栴檀树。曼陀罗树天众香树。是诸林木一切皆各高七多罗。彼树枝叶悉是莲华。诸莲华中皆满菩萨结加趺坐。及此五百罗汉声闻。皆亦结加坐莲华座乃至有顶一切天龙宫殿林苑悉有莲华亦各皆坐莲华之上时此三千大千世界如是种种天香栴檀。和合普熏芬芳充遍。闻者爱乐悦乐熙怡。香风触身清凉调适。能令众生各皆欢喜。
　　尔时如来在师子座。入于影现三昧之中。以是三昧神力因缘。东方一切诸佛刹中所有众生皆作是念。如来世尊。今独对我怜愍于我。知于我心解我言语。以知我心怜愍我故。称于我心为我说法不为余人。如是南方西方北方四维上下一切众生。乃至有顶诸天龙神皆如是念。佛独对我不对余人。说法知心亦复如是。
　　尔时文殊师利童子于莲华上恭敬起立。偏袒右肩向于如来。一心顶礼长跪合掌。而白佛言。大圣世尊。一切世间愚痴众生。不信如是深妙之语。如来世尊多陀阿伽度阿罗诃三藐三佛陀菩提觉了得如来智。自在智。不可量智。无等等智。不可数智。阿僧祇智。大智。佛智。一切种智。佛言。如是如是。文殊师利。一切世间不可思议。如是多陀阿伽度阿罗呵三藐三佛陀菩提觉了。及如来智乃至一切种智亦复如是不可思议。谛听谛听。文殊师利。譬如世间有于一人。以如恒河沙等三千大千世界土地尽末作尘。如是诸尘合为一聚。以口一吹各令旧尘还复本刹。如先不异无有亏盈。于意云何。文殊师利。是可信不。文殊师利白佛言。世尊。是事难信。世间众生实无信者。佛告文殊师利。如是如是。我今说言多陀阿伽度阿罗呵三藐三佛陀菩提觉已。此如来智乃至一切种智亦复如是。一切世间众生难信。
　　复次文殊师利。譬如世间有于一人。以恒河沙等三千大千诸世界中所有灾水。其波涛涌乃至二禅。尽皆掬取悉内于一小藕孔中。既内中已而是藕根不大不破。于意云何。文殊师利。是可信不。文殊师利白佛言。世尊。是事难信。世间众生实无信者。佛告文殊师利。如是如是。我今说言多陀阿伽度阿罗呵三藐三佛陀菩提觉已。此如来智乃至一切。种智亦复如是。一切世间众生难信。
　　复次文殊师利。譬如世间有于一人。以恒河沙等三千大千诸世界中所有劫火。其炎猛炽乃至梵天。彼一切火并其烟炎。尽皆吸取内自腹中。如是竟已。或复食于一个小枣。或一胡麻及一粳米。寿命住世迳恒沙劫。身不被烧又亦不死。于意云何。文殊师利。是可信不。文殊师利白佛言。世尊。是事难信。世间众生实无信者。佛告文殊师利。如是如是。我今说言多陀阿伽度阿罗呵三藐三佛陀菩提觉已。此如来智乃至一切种智亦复如是。一切世间众生难信。
　　复次文殊师利。譬如世间有于一人。以恒河沙等三千大千诸世界中所有一切四方四维及以上下。毗岚猛吹一切风轮尽皆和合。以手遮取置于一个小芥子中。而是芥子不大不宽不迮不毁。于意云何。文殊师利是。可信不。文殊师利白佛言。世尊。是事难信。世间众生实无信者。佛告文殊师利。如是如是。我今说言多陀阿伽度阿罗呵三藐三佛陀菩提觉已。此如来智乃至一切种智亦复如是。一切世间众生难信。
　　复次文殊师利。譬如世间有于一人。以恒河沙等三千大千诸世界中一切虚空。其人欲一结加趺坐满此虚空。或一劫住。或半劫住。于意云何。文殊师利。是可信不。文殊师利白佛言。世尊。是事难信。世间众生实无信者。佛告文殊师利。如是如是。我今说言多陀阿伽度阿罗呵三藐三佛陀菩提觉已。此如来智乃至一切种智亦复如是。一切世间众生难信。
　　复次文殊师利。譬如世间有于一人。以恒河沙等三千大千诸世界中所有一切诸众生心。是人如是以一念顷。合此无量众生之心。置于一处令成一心。于意云何。文殊师利。是可信不。文殊师利白佛言。世尊。是事难信。世间众生实无信者。佛告文殊师利。如是如是。我今说言多陀阿伽度阿罗呵三藐三佛陀菩提觉了。此如来智乃至一切种智亦复如是。一切世间众生难信。
　　尔时智轮大海辩才童子。于华座上偏袒右肩。胡跪合掌复白佛言。世尊。多陀阿伽度阿罗呵三藐三佛陀。阿耨多罗三藐三菩提觉已。如来智。自在智。不可思议智。不可量智。无等等智。不可数智。阿僧祇智。大智。佛智。一切种智。其义云何。佛告智轮大海辩才童子言。善男子。谛听谛听。善思念之。我当为汝分别解说。善男子。一切众生平等故。一切法亦平等。此如来智一切法平等故。一切众生亦平等。此如如不异如如实如如。智轮童子。当知此名如来智。是智因缘故。如来处智。非处智。处非处智。如来实知。
　　复次智轮大海辩才童子。如来知一切众生自在生故。一切法亦自在生。一切法因缘自生故。一切众生亦因缘自生。此如来智。何以故。一切众生非自作非他作。非过去现在及以当来。推求不得。何以故。作者无故。无作者故。一切众生过去世空。现在世空。当来亦空。众生如是无作者故。一切法亦如是。无过去当来及现作者。何以故。作者悉无。若有说言有作者者。当知是人虚诳妄语。智轮童子。当知此名如来自在智。是智因缘故。一切行业所趣如来实知。
　　复次智轮大海辩才童子。如来知一切众生不可思议智故。如一切众生不可思议智。如是一切法亦不可思议智故。如一切法不可思议智。如是一切众生不可思议知。亦一切法不可思议知。何以故。非一切众生彼意识可见可知。犹如虚空无有别异不可觉知。一切众生真实体性不可思量。如是一切众生实义因缘不可思议故。一切法亦不可思议。如一切法不可思议故。如是一切众生亦不可思议。智轮童子。当知此名如来不可思议智。是智因缘故。过去现在及以当来。一切垢净因缘果报如来实知。
　　复次智轮大海辩才童子。如来知一切众生不可量故。一切法亦不可量智。一切法不可量故。一切众生亦不可量智。何以故。非一切众生心意识。不可见不可知。如虚空不可称。如一切众生实义不可量。如是一切众生不可量故。一切法亦不可量。一切法不可量故。一切众生亦不可量。智轮童子。当知此名如来不可思量智。是智因缘故。一切众生根精进。差别众生如来实知。
　　复次智轮大海辩才童子。如来知一切众生平等故。一切法平等智。一切法平等故。亦一切众生平等智。何以故。若涅槃体性与一切众生有异者。则是譬喻不相应。当知涅槃众生一不二故。如一切众生体性不异涅槃故。非不异如如。一切众生平等故。一切法亦平等。一切法非平等故。亦一切众生非平等智。智轮童子。当知此名如来无等等智。是无等等智因缘故。一切众生无量界种种界如来实知。
　　复次智轮大海辩才童子。如来知一切众生不可数因缘故。亦一切法不可数智。一切法不可数因缘故。亦一切众生不可数智。如法界体性不可数。如是智轮大海辩才童子。一切众生离自分故不可数。如是一切法亦不可数。亦一切众生不可数故。一切法不可数。乃至一切众生不可数。智轮童子。当知此名如来不可数智。是不可数智因缘故。如来一切众生种种乐心如来实知。
　　复次智轮大海辩才童子。如来知一切众生阿僧祇因缘故。一切法阿僧祇智。如一切法阿僧祇因缘故。一切众生阿僧祇智。亦一切众生阿僧祇因缘故。一切法阿僧祇智。智轮童子。当知此名如来阿僧祇智。是阿僧祇智因缘故。如来一切禅定解脱。及三摩提三摩跋提。烦恼寂灭起动断除如来实知。
　　复次智轮大海辩才童子。如来知一切众生大故。亦一切法大智。一切法大智故。亦一切众生大智离于障碍。离障碍者此名一切众生名字。又离障者名为离暗。离于暗者。此名体性照耀光明。照耀明者于诸境界无有尘垢。无尘垢故名离障碍。众生大界一而无异。此名众生体性大界。一切众生大界因缘故。亦一切法离于尘垢不异故大。亦一切法大故。一切众生大可知。离尘垢一切法离暗。若有说言一切有暗生者无有是处。智轮童子。此名如来离暗大智。亦大智因缘故。如来天眼见一切众生生死。现在当来天人中生。地狱畜生饿鬼中生。余业因缘众生受生。如来实知。
　　复次智轮大海辩才童子。如来知过去现在未来一切众生因缘故。亦过去现在未来一切法如来智。亦过去现在未来一切法因缘故。亦过去现在未来一切众生如来智。智轮。如过去现在未来三世法界叵见。尔时过去现在未来三世众生界亦不可见。如过去现在未来众生界叵见。尔时过去现在未来一切法界亦不可见。此不可见法性法体一切佛身。及非佛身众生身等一种无异。智轮童子。当知此名如来佛智。是智因缘故。一切三世所有生死如来实知。
　　复次智轮大海辩才童子。如来知一切众生一切智故。如来一切法一切种智。如来一切法一切智故。如来一切众生一切种智。一切众生一切智故如来智。如来智因缘故。一切众生一切智如来智。智轮童子。如一切众生一切智故如来智。如是如来智。一切众生一切智。如是一切法一切智因缘故。如来一切智因缘故。乃至一切法一切智。如是智轮。此过去当来现在佛。如来过去一切智。当来一切智。现在一切智。是智一切故。如来过去生义智。亦当来生义智。亦现在生义智。智轮。是名如来一切种智。是一切种智因缘故。如来漏尽智实智。云何是智。过去世空。当来世空。现在世空。三世皆空。无生无尽。无住无异。非如非异。如如名如来智。作因缘无名自在智。离心意识诸境界故名不可思议智。虚空无异故名不可量智。无等因缘故名无等等智。法界无数故名不可数智。阿僧祇阿僧祇因缘故名阿僧祇智。无障碍因缘故名为大智。过去当来现在佛因缘故名为佛智。过去现在及以当来一切诸有智因缘故是名如来一切种智。此一切智一切智处及名味句。一切字语和合因缘。我今字字如是略说。一切处顺如来多陀阿伽度阿罗呵三藐三佛陀胜阿耨多罗三藐三菩提智。此名如来智。自在智。不可思议智。不可量智。无等等智。不可数智。阿僧祇智。大智。佛智。一切种智。
　　尔时智轮大海辩才童子白佛言。世尊。云何众生力因缘生故。如来力亦生。如来力生故。众生力亦生。佛言。如是。智轮童子。如来力众生力。此之二力一不异故名为一界如。众生力因缘如来力生。如来力因缘众生力生。是故如来一切智觉。
　　尔时智轮大海辩才童子白佛言。世尊。云何如来多陀阿伽度阿罗呵三藐三佛陀一切种智生。佛言。十二因缘生故。智轮童子。如来多陀阿伽度阿罗呵三藐三佛陀一切种智生。智轮童子。十二因缘者。所谓眼色耳声鼻香舌味身触意法。此因缘智故一切种智生(言因缘智故恐因缘生故)。
　　尔时智轮大海辩才童子白佛言。世尊。无量如来多陀阿伽度阿罗呵三藐三佛陀。一切智眼。一切智色。一切智耳。一切智声。一切智鼻。一切智香。一切智舌。一切智味。一切智身。一切智触。一切智意。一切智法。如是问已。佛报智轮大海辩才童子言。无量一切众生。一切众生眼。一切众生色。一切众生耳。一切众生声。一切众生鼻。一切众生香。一切众生舌。一切众生味。一切众生身。一切众生触。一切众生意。一切众生法。如是智轮童子。如来多陀阿伽度阿罗呵三藐三佛陀。一切智眼。一切智色。一切智耳。一切智声。一切智鼻。一切智香。一切智舌。一切智味。一切智身。一切智触。一切智意。一切智法。无量如来一切智眼。一切智色。一切智耳。一切智声。一切智鼻。一切智香。一切智舌。一切智味。一切智身。一切智触。一切智意。一切智法。如是一切众生亦一切智眼。一切智色。一切智耳。一切智声。一切智鼻。一切智香。一切智舌。一切智味。一切智身。一切智触。一切智意。一切智法。佛告智轮。于汝意云何。颇有一色不为众生眼见者不。智轮言。世尊。无有一色不为众生眼所见者。但令是色悉皆睹见。佛言。智轮。而世间中有如是色。亦为众生眼不见不。智轮言。世尊。无如此色众生不见。佛言。智轮。无如此色于世间中亦一切智眼不见者。智轮童子。此之方便当知无量一切众生眼。如是一切智眼。无量一切众生色。如是一切智色。
　　复次智轮大海辩才童子。于世间中颇有一声亦为一切众生耳识不闻者不。智轮言。世尊。无如是声不为众生耳不闻者。佛言。智轮。无如是声于世间中亦一切智耳不闻者。智轮童子。此之方便当知无量一切众生耳。如是一切智耳。无量一切众生声。如是一切智声。
　　复次智轮大海辩才童子。于世间中颇有一香亦为一切众生鼻中不嗅者不。智轮言。世尊。无如是香不为众生鼻不嗅者。佛言。智轮。无如是香于世间中亦一切智鼻不熏者。智轮童子。此之方便当知无量一切众生鼻。如是一切智鼻。无量一切众生香。如是一切智香。
　　复次智轮大海辩才童子。于世间中颇有一味亦为一切众生舌中不尝者不。智轮言。世尊。无如是味不为众生舌不尝者。佛言。智轮。无如是味于世间中亦一切智舌不尝者。智轮童子。此之方便当知无量一切众生舌。如是一切智舌。无量一切众生味。如是一切智味。
　　复次智轮大海辩才童子。于世间中颇有一触亦为一切众生身中不觉者不。智轮言。世尊。无如是触不为众生身不觉者。佛言。智轮。无如是触于世间中亦一切智身不觉者。智轮童子。此之方便当知无量一切众生身。如是一切智身。无量一切众生触。如是一切智触。
　　复次智轮大海辩才童子于世间中颇有一法亦为一切众生意中不知者不。智轮言。世尊。无如是法不为众生意不知者。佛言。智轮。无如是法于世间中亦一切智意不知者智轮童子此之方便。当知无量一切众生心。如是一切智心。无量一切众生。法如是一切智法。如是一切众生心者。一切智心者。一切众生法者。一切智法者此之二种一无有异。
　　复次智轮大海辩才童子。如一切众生眼。一切众生色。乃至一切众生意。一切众生法。一切智眼。一切智色。乃至一切智意。一切智法。如是二边是一法界。智轮。如是无量一切众生眼。如是一切智眼。乃至无量一切众生意法。如是一切智意法。如是如来多陀阿伽度阿罗呵三藐三佛陀。眼智。眼烦恼智。眼寂灭智。眼烦恼寂灭智。色智。色烦恼智。色寂灭智。色烦恼寂灭智耳智。耳烦恼智。耳寂灭智。耳烦恼寂灭智。声智。声烦恼智。声寂灭智。声烦恼寂灭智。鼻智。鼻烦恼智。鼻寂灭智。鼻烦恼寂灭智。香智。香烦恼智。香寂灭智。香烦恼寂灭智。舌智。舌烦恼智。舌寂灭智。舌烦恼寂灭智。味智。味烦恼智。味寂灭智。味烦恼寂灭智。身智。身烦恼智。身寂灭智。身烦恼寂灭智。触智。触烦恼智。触寂灭智。触烦恼寂灭智。意智。意烦恼智。意寂灭智。意烦恼寂灭智。法智。法烦恼智。法寂灭智。法烦恼寂灭智。一无有异。以无异故。一切众生眼者。一切智眼者。乃至一切众生法者。一切智法者。是一法界。智轮童子。譬如世间智慧之人。自知于苦。自知于乐。自知不苦。自知不乐。何以故。身自受故。智轮童子。如是如来多陀阿伽度阿罗呵三藐三佛陀一切众生眼智。色智耳智。声智。鼻智。香智。舌智。味智。身智。触智。意智。法智。烦恼智。寂灭智。亦烦恼寂灭智尽知。何以故。一切种智得故。一切众生十二入智。此名如来。名一切众生入。此如来色。如来一切身业三世随智慧行。如来一切口业一切意业亦三世随智慧行。如来一切受一切种智现前悉知。如来一切智正知。一切种智正知。如来以一切种智知有为行。如来一切智。一切种智知已。彼中亦一切众生四阴离色。此名如来。名亦一切众生色阴。此名如来色。以如是名色故。如来多陀阿伽度阿罗呵三藐三佛陀。名一切智一切见一切触一切觉。
力庄严三昧经卷下
　　尔时佛告智轮大海辩才童子言。善男子。汝见一切如来身不。智轮童子即白佛言。世尊。我见。佛问智轮。汝言见者所见何等。智轮言。世尊。我见一切诸佛如来。若恒河沙等所有世界。于是国土亦见恒河沙等诸佛如来。一切皆于自刹土中各各说法。如是第二及以第三佛如是问。智轮童子亦如是答。时佛复更问智轮言。善男子。汝见如来右手掌不。智轮言见。佛言。智轮。汝言见者所见何等。智轮言。世尊。我见一切诸佛如来右手指掌。各于其刹等说诸法亦复如是。智轮童子。如是方便。当知一切诸众生等心意及法。此如来名一切众生眼色耳声鼻香舌味身触。此如来色。此如来名。此色名如来一切智。亦名一切见。
　　尔时智轮大海辩才童子白佛言。世尊。如来所说不可思议多陀阿伽度。微妙最大不可思议如来境界。佛言。如是如是。智轮童子。不可思议多陀阿伽度。微妙最大不可思议如来境界。智轮童子。我于阿说他树下端坐思惟。阿耨多罗三藐三菩提觉已。得一切种智。智轮童子。我发是心不可思议。微妙最大不可思议。此是诸佛如来境界。我于尔时作是不可思议念已。从阿说他树下而起。不近不远对于此树。一心谛观熟视不瞬。得欢喜食离余饮食。如是迳于七日七夜。见阿说他菩提之树。我此树下如是坐已。一切世间无能信佛。得如来智。得自在智。得不可思议智。得不可量智。得无等等智。得不可数智。得阿僧祇智。得大智。得佛智。得一切种智。复次智轮。对阿说他菩提之树。即彼处所有塔名为不瞬眼视。是我不可思议之心。见阿说他菩提树下起眼不瞬。乃至七日得欢喜食离余食想。彼大支提。常为天人之所供养。智轮童子。如此方便当知即是不可思议。诸佛如来甚深境界。复次智轮。汝今莫作如是思念。独谓如来菩提觉已。对阿说他以不瞬眼看于彼树。得欢喜食离余饮食。七日夜住。智轮童子。慎勿如此起于是心。何以故。过去一切十方诸佛。多陀阿伽度阿罗呵三藐三佛陀。今已入于寂灭涅槃。彼诸如来亦各坐于菩提树下。坐已皆得阿耨多罗三藐三菩提及一切种智。悉发是心不可思议。最大不可思议。诸佛甚深如来境界。彼佛亦各起如是心不可思议。彼菩提树从树下起至于余处。以不瞬眼直视此树。得欢喜食离于余食。七日夜住亦复如是。智轮童子。若当来世一切十方诸佛如来。亦菩提树下坐得阿耨多罗三藐三菩提。及得一切种智不可思议。乃至最大不可思议如来境界。彼佛如来亦发不可思议之心。念菩提树。观树以起不瞬眼睹。得欢喜食离余食想。七日夜住亦复如是。智轮童子。若今现在一切十方诸佛住世。乃至说法。彼佛如来亦菩提树下坐得阿耨多罗三藐三菩提及一切种智已。亦如是念。乃至最大不可思议如来境界。彼佛如来得不可思议心已。从菩提树下起。以不瞬眼观菩提树。得欢喜食离余饮食。七日夜住亦复如是。
　　尔时智轮大海辩才童子复白佛言。世尊。云何如来及一切佛多陀阿伽度阿罗呵三藐三佛陀。菩提树下得阿耨多罗三藐三菩提及一切种智已。作如是念。不可思议亦如是观。对菩提树不瞬眼视。得欢喜食离余饮食。或二七日住于是处。佛告智轮童子言。善男子。非一切多陀阿伽度阿罗呵三藐三佛陀。对菩提树七日七夜不瞬眼住。智轮童子。有诸佛如来得阿耨多罗三藐三菩提觉已。乃至入于无漏涅槃。于此时间不可思议。念佛境界不可思议。智轮童子。此之方便如是当知。诸佛常念不可思议诸佛境界。最大不可思议如来境界。智轮童子复白佛言。世尊。如来多陀阿伽度阿罗呵三藐三佛陀所有境界多少云何。佛告智轮。诸佛境界依如一切众生境界。智轮童子复白佛言。世尊。一切众生境界多少。佛告智轮。如是一切诸佛境界。此名一切众生境界。又复智轮。汝今当知诸佛境界及以一切众生境界。此二境界是一法界无有差别。智轮童子复白佛言。世尊。云何名佛。何者是法。佛告智轮。汝今当知一切众生名为佛法。智轮复问。众生何者云何是名佛。佛告智轮。众生界者当知此义是佛境界。佛告智轮。我今问汝。随汝意答。云何名心。何因缘故如来得阿耨多罗三藐三菩提。智轮童子答言。世尊。一切众生自体性故。多陀阿伽度阿罗呵三藐三佛陀。尔时世尊复更重问智轮童子言。智轮。汝意云何。汝知如来智慧云何。智轮童子即答佛言。一切众生境界知故。多陀阿伽度阿罗呵三藐三佛陀智慧具足。佛告智轮。汝当知此如是方便。无量诸佛如来境界。与诸众生境界一种。若有一切众生境界即佛境界。如是一切如来境界。及以一切众生境界。是一境界无二无别。
　　尔时智轮大海辩才童子白佛言。世尊。如我解佛所说义趣。知于诸佛不异众生。一切众生亦即如来。佛时印可智轮童子言。善哉善哉。智轮童子。汝今善知如来语义。又亦曾于过去无量恒河沙等佛世尊所植众德本。闻佛所说微妙法门。日夜长修般若波罗蜜。恒于生世得义辩才。得法辩才。得辞辩才。得乐说辩才。为诸众生问答无碍。
　　尔时智轮大海辩才童子复白佛言。世尊。云何如来及诸菩萨摩诃萨等能作如是。得如来智。自在智。不可思议智。不可量智。无等等智。不可数智。阿僧祇智。大智。佛智。一切种智。达了觉知。如是问已佛即告言。智轮童子。我于般若波罗蜜中不乱心行。智轮童子。以不乱心行般若故。菩萨摩诃萨能作如是。得如来智。自在智。不可思议智。不可量智。无等等智。不可数智。阿僧祇智。佛智。大智。一切种智。如是觉知。智轮童子复白佛言。世尊。云何如来及诸菩萨摩诃萨等。于般若波罗蜜中行行已。亦不舍想不想中行亦非想证。佛告智轮。此中菩萨摩诃萨等。行般若波罗蜜时。眼中行。色中行。耳中行。声中行。鼻中行。香中行。舌中行。味中行。身中行。触中行。意中行。法中行。智轮童子言。云何眼中行。色中行。耳中行。声中行。鼻中行。香中行。舌中行。味中行。身中行。触中行。意中行。法中行。佛言。智轮。菩萨摩诃萨眼色中行。当知此眼为色作碍。耳为声碍。鼻为香碍。舌为味碍。身为触碍。意为法碍。智轮言。云何眼为色碍。乃至云何意为法碍。佛言。智轮。眼缘色故心生欢喜。或生苦恼。或生舍受。心取着故起贪嗔痴。因缘和合造身口意种种诸业。造此业已。生于地狱饿鬼畜生及阿修罗天人六道为依止处。彼中眼色果报出生受此报故。愚痴之人于当来世苦恼增广。如是去来循环不息。以是果故众苦不断。何以故。于流转中不见出道。凡夫众生愚痴颠倒。不知如是耳因缘声。乃至不知意因缘法。广说如上。智慧之人应当至心谛观。此眼眼为是谁。何者是眼。推觅眼义及非眼义。如是色义色非色义。乃至耳声鼻香舌味身触意法义及非义。一切皆觅都无所见。智者如是谛思惟已。眼义不见非眼义亦不见。眼非眼义一切不见。乃至色义不见。非色义亦不见。色非色义一切不见。如是耳声鼻香舌味身触意法。如是法义不见。非法义亦不见。法非法义亦复不见。时彼行人不见眼。已离于眼义。亦复不见是眼非眼。不见是色不见离色。亦复不见是色非色。如是耳非耳。耳非非耳。声非声声非非声。鼻非鼻鼻非非鼻。香非香香非非香。舌非舌舌非非舌。味非味味非非味。身非身身非非身。触非触触非非触。意非意意非非意。法非法法非非法。又复眼者不觉。非眼者亦不觉。眼非眼亦不觉。如是色不觉。非色亦不觉。色非色亦不觉。耳不觉。非耳亦不觉。耳非耳亦不觉。声不觉。非声亦不觉。声非声亦不觉。鼻不觉非鼻亦不觉。鼻非鼻亦不觉。香不觉。非香亦不觉。香非香亦不觉。舌不觉。非舌亦不觉。舌非舌亦不觉。味不觉。非味亦不觉。味非味亦不觉。身不觉。非身亦不觉。身非身亦不觉。触不觉。非触亦不觉。触非触亦不觉。意不觉。非意亦不觉。意非意亦不觉。法不觉。非法亦不觉。法非法亦不觉。如是舍离眼因缘故则色不生。色不生故离眼及色。既离眼色则无有爱及以不爱。如是离于爱不爱故。何处更有爱不爱生。离爱不爱故无和合。和合无故名为不着。亦名无碍。当知即是无障碍智。云何名为无障碍智。无碍智者无量一切众生眼。如是一切智眼。无量一切众生色。如是一切智色。如是一切众生眼者。一切智眼者。一切众生色者。一切智色者。此二种法是一无异。此非觉故。如是耳声乃至鼻香舌味身触意法一切不生。因缘离故则无有爱。无有爱故法中不行。法不行故故无障碍。离障碍故无有染着。无染着故是故离障。以离障故无碍智生。智因缘故无量一切众生心。如是一切智心。无量一切众生法。如是一切智法。如是一切众生心。一切智心。如是一切众生法一切智法。此二种法是一无异。智轮童子。般若波罗蜜中如是行非想中行。亦非离想中行。非想中证。亦非离想中证。智轮童子。此名一切众生心。一切众生法。一切智心。一切智法平等智相。
　　尔时智轮大海辩才童子白佛言。世尊。无生法者如来眼耳鼻舌身意。此六种识其义云何。佛告智轮言。无生者眼识等空本无有物。其中推觅一个物无。是故不生。以不生故故空无物。智轮童子。譬如虚空本来不生。不生故无灭。灭无故无物。可离故名虚空。如是一切众生。一切众生法亦不生。不生故无灭。亦无离物故一切众生一切众生法。犹如虚空一种无异。智轮童子。一切众生一切众生法。犹如虚空。不生不灭。不动不乱。非彼非此。不染烦恼。非寂灭离。如是不生不灭。不动不乱。非彼非此。不染烦恼。非寂灭离。非一非异。虚空如是。智轮童子。一切众生一切众生法。不生不灭。非动非乱。非彼非此。不染烦恼。非寂灭离。如是过去当来现在诸佛如来。非生非灭。不动不乱。非彼非此。不染烦恼。非寂灭离。此名法住。亦名法行。如如非异。如如非不异。如如湛然常住无有迁动同一法界。
　　尔时智轮大海辩才童子复白佛言。世尊。几许如来已过于世。佛告智轮童子。如恒河沙等。智轮又问。几许如来当来出生。佛言。智轮如恒河沙。智轮又问。几许如来现在说法。佛言。智轮童子。亦如恒河沙等。智轮童子重白佛言。世尊。过去如来已入涅槃实难再睹。当来诸佛未出世间不可预见。现在世尊正住教化未入涅槃。彼佛如如。非异如如。非不异如如。常恒常常住不异法。其义云何。作是问已。佛答。智轮。此是佛智。智轮。当知如是言说是世间法非第一义。真如法中有是言说。亦非言说所可觉知。是佛智力之所知觉。智轮童子。此名佛智。云何力智。如一切众生平等故一切法平等。一切法平等故一切众生平等如如。不异如如。非不异如如。此名菩萨摩诃萨第一如来力。是力因缘故。处非处如实知。云何名为是处非处。有因缘处此名为处。离于因缘是名非处。又复智轮童子。于汝意云何。如过去世已皆尽灭。不可得见不可得知。过去众生造三业行。亦复过去为有为无。智轮童子答佛言有。佛告智轮。汝意云何。当来世中诸法未生。不可得见不可得知。无有一物。彼当来中三种行业众生有不。智轮童子答佛言有。佛告智轮。汝意云何。现在世中现有众生可见可知。彼三业行众生有不。智轮童子答佛言有。佛告智轮。云何为有。智轮童子言。世尊。过去之世虽复灭谢。然诸众生所造三种业行不亡。又复当来虽复未有未生未见不觉不知。以因缘故。未来世中有三业行。今现在世因缘起故。众生生故。三业作故。如是种种有诸业行。佛言。如是。智轮童子。过去世中一切种智故有过去佛。当来世中一切种智故有当来佛。现在世中一切种智诸因缘故现在有佛。又复云何是处非处。离依止故无处非处。佛言。智轮童子。于汝意云何。如过去虚空悉皆尽灭无去异去。智轮童子言。不也世尊。何以故。离依止故。过去虚空处非处尽故。不净故。不异故不动不动法故。佛言。智轮童子。于汝意云何。如当来虚空未生未睹不见不记。智轮童子言。不也世尊。何以故。如是离依止故处非处。当来不异去不动不动法故。如是现在虚空不尽不异不灭不动不动法。智轮童子。如是过去诸佛如来不依止故。不尽不去不异不灭不动不动法。如是当来诸佛如来不依止故。未生未有亦非相随。和合而有非余处。有非动非动法。如是现在诸佛如来住真实行。了达见常常住不动。是处非是处如实悉知。智轮童子。菩萨摩诃萨当知。此名诸佛第一处力。是力因缘佛智所觉。智轮童子复白佛言。世尊。一切世间无有能信如来此事。又佛种智犹如虚空一种无异。不生不老。不死不乱。非当来生。非烦恼。非寂灭。法界体性真实中住如如平等。此如是法佛转法轮。见诸众生生老病死故。彼处生烦恼寂灭业因业果。作是问已。佛答智轮童子言。如是如是。智轮童子。一切世间无有能信真实难信。此中唯独如来证知。又不退转诸大菩萨摩诃萨等。曾于过去无量佛所。植众德本乃能信此。智轮童子。此处如是最大难信。若有如来阿耨多罗三藐三菩提觉已。如来智。自在智。不可思议智。不可量智。无等等智。不可数智。阿僧祇智。大智。佛智。一切种智。智轮童子。此名如来一切世间不可信如虚空无有异。一切众生一切法如来说法及转法轮说于有生。其中亦无有生可说。说于老事亦无有老。说于患事亦无有患。说于死事亦无有死。说于漏事亦无有漏。说非彼生非彼生事亦复是无说染烦恼染事亦无。说于寂灭寂灭亦无。说于涅槃亦无众生入涅槃者。智轮童子。此是如来一切世间叵信难信。一切众生本无有名假名故说。本无言语假说置言。本无文字假立文字。何以故。文字句说一切世间种种差别能得知故。智轮童子。是一切法名字句味。一切先无今假说有。智轮童子。如来法轮亦复如是先无今有。智轮童子。诸佛如来转于法轮。为二大事因缘故转。何者是二大事因缘。如来世尊转法轮时。一众生加二者法加。智轮童子。于汝意云何。众生有生此可说不。智轮童子言。不也世尊。时佛复告智轮童子。于汝意云何。若诸众生是不生者。法是可生可说以不。智轮童子言。不也世尊。佛告智轮童子。众生名离因缘。众生相亦非生。众生相非生故。一切法一切法相亦复不生。此不生法名一切智。以是一切智慧力故。闻于释迦如来名已。此三千大千世界六种震动。当于是时十方一切诸佛刹土悉皆震动。如是世界诸佛众中。出大莲华各各遍覆。智轮童子。无量一切众生眼。如是一切智眼。无量一切众生色。如是一切智色。如是一切众生眼。一切智眼。如是一切众生色。一切智色。此之二种当知是一非二。法界如是。一切众生受。一切众生想。一切众生行。一切众生识。一切众生名。此名如来名。无量一切众生色入于色阴名如来色。此色名一切智。亦名一切见。亦名一切识一切智。是故一切种智不取智相。亦不着智。是名一切智。亦名一切识。亦名一切见佛眼。如是见一切色亦不取相。我眼能见彼。如是色乃至心法识亦如是。如来不作是念是非识。不如是念是我识。何以故。眼非觉故。色非觉故。亦非觉事乃至非觉心故。非觉法故。一切眼见事如来见者一切知见。耳中一切响应者一切声闻。鼻中一切气熏者一切香嗅。舌中一切尝者一切味知。身中一切摩触者一切觉知。意中一切识缘者一切法得。又复如来如是念者。眼中一切诸色皆见。眼中一切诸声皆闻。眼中一切诸香皆嗅。眼中一切诸味皆尝。眼中一切诸触皆觉。眼中一切诸法皆缘。如是智轮。如来心中一切色见。一切声闻。一切香嗅。一切味尝。一切触觉。一切法缘。一切众生顺故。一切种智能如是作智因缘故。智轮童子。如是方便。当知如来亦一切智。亦一切见。亦一切识。
　　尔时智轮大海辩才童子白佛言。世尊。如我解佛所说义趣。眼亦如来一切种智。色亦如来一切种智。如是耳声鼻香舌味身触意法。亦悉如来一切种智。是故如来一切识。一切见。一切智。
　　尔时佛告智轮大海辩才童子言。善男子。汝见如来一切身。一切智。法平等智。何者是因缘。菩萨摩诃萨一切众生眼智。眼烦恼智。眼寂灭智。眼烦恼寂灭智。耳智。耳烦恼智。耳寂灭智。耳烦恼寂灭智。鼻智。鼻烦恼智。鼻寂灭智。鼻烦恼寂灭智。舌智。舌烦恼智。舌寂灭智。舌烦恼寂灭智。身智。身烦恼智。身寂灭智。身烦恼寂灭智。意智。意烦恼智。意寂灭智。意烦恼寂灭智。佛说是经已。一切比丘一切菩萨。天人阿修罗乾闼婆。一切大众闻佛说法。欢喜奉行。

 
