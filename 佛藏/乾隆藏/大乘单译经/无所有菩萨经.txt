无所有菩萨经四卷


大乘单译经
无所有菩萨经四卷
隋天竺三藏阇那崛多等译


　　

无所有菩萨经卷第一
　　如是我闻。一时婆伽婆。住王舍城毗富罗山中。与大比丘众满足百千人俱。复有百千诸菩萨众。及比丘尼诸优婆塞及优婆夷。天龙夜叉乾闼婆紧那罗摩睺罗伽迦楼罗等。复有欲界诸天子色界净居诸天子等。围绕在前而为说法。
　　尔时众中有一菩萨。名无所有。在彼会坐。然彼众中有诸菩萨。心怀疑惑。悔作恶者。住颠倒者。有业障者。有法障者。及诸众生为障所障不能问佛。然彼欲为彼等众生净业障故。欲问世尊。观此诸众。多有菩萨欲悔先恶。而心焦恼不能听法。复见菩萨。心不悔恼能一心听。观彼心行多有苦恼。多有忧患多有秽杂。多生老死忧悲苦恼。多怨憎会多爱别离。当欲成就阿耨多罗三藐三菩提。而为如是等无量缠缚。云何当于阿僧祇劫行菩萨行。既自有缚。云何当能解众生缚。尔时无所有菩萨。如是念已即自思惟。若世尊教听我请问。为于此众一切众生。作恶疑悔令远离故。
　　尔时世尊。知无所有菩萨摩诃萨并及彼等诸菩萨众心所念已。告无所有菩萨摩诃萨言。汝无所有。我亦不为诸菩萨说有染有著有缚有系有犯犯处。所以者何。一切着处。一切染处。一切缚处。一切障处。一切犯处。欲令超越远离诸相。行不和合。诸法不杂。不可得故。证阿耨多罗三藐三菩提。如是一切诸法不缚。诸法不染。诸法不着。不系不障。不犯不得。是故当成一切种智。善男子。有一切智发心之处不得众生。于彼处中无法可缚可染可着可系可障可犯可得可知处所。汝无所有。汝应当为诸菩萨问。如诸菩萨摩诃萨等不倦不污无著无缚无障虚空。离虚空想无有障碍。于阿耨多罗三藐三菩提速成就故。于一切处当为开显。
　　尔时无所有菩萨。既为如来教请加持及己智力。于多佛所种善根故。能于般若波罗蜜中。无有疑惑。隐身不现而无所著。欲为摄化诸菩萨故。而复欲显诸福德故。复为着心诸众生等。为取着覆行在于相。远善知识为恶知识之所摄取。诸菩萨辈。知一切法皆不可得。欲令无著欲令觉故。即以无量种种名花或水陆生或金银花普散佛上。以精诚意欢喜胜妙无有缺减。令诸众生生欢喜故。赞叹世尊。以偈问曰。
　　菩萨游何处　　何者是父母
　　住止于何处　　何等为眷属
　　尔时世尊。即以偈颂。报彼无所有菩萨言。
　　勇猛空游处　　般若母佛父
　　佛塔为住处　　诸菩萨眷属
　　游六波罗蜜　　菩提心父母
　　三昧为住处　　诸福为眷属
　　尔时无所有菩萨。从佛世尊闻此偈已欢喜随顺。复以偈颂问世尊曰。
　　善能说此言　　一切智无碍
　　随喜于此言　　复问人中上
　　以何为因缘　　用何方便智
　　触证于何法　　当觉知云何
　　尔时世尊以偈报彼无所有菩萨言。
　　勇猛菩提缘　　方便摄众生
　　证诸法空已　　智者觉菩提
　　尔时无所有菩萨闻此偈已欢喜随顺。以偈称赞。而复问曰。
　　善能说此言　　一切智无碍
　　随喜于此言　　复问人中上
　　何故不堕恶　　大炽可畏处
　　舍一切恶处　　速至于善处
　　尔时世尊。以偈报言。
　　不造一切罪　　是故舍恶处
　　恒常为法行　　是故至善处
　　尔时无所有菩萨闻此偈已随喜称赞。而复问曰。
　　善说此语言　　一切智无碍
　　随喜于此言　　复问人中上
　　云何彼多罪　　无智处造作
　　一切能速灭　　尽灭无遗余
　　尔时世尊。复以偈颂。报彼无所有菩萨言。
　　众生求解脱　　此等愿菩提
　　菩提不得故　　诸罪皆灭尽
　　尔时无所有菩萨。闻此偈已。随顺欢喜。复以偈颂。而复问曰。
　　善能说此言　　一切智无碍
　　随喜于此言　　复问人中上
　　云何诸爱着　　流转烦恼苦
　　成就菩提时　　皆尽无有余
　　尔时世尊。以偈报言。
　　常乐我净处　　颠倒取虚空
　　如实真觉已　　渴爱皆当尽
　　无我慢渴爱　　取等如虚空
　　不住于内外　　彼等无得处
　　尔时无所有菩萨随喜此偈。而复称赞。以偈问曰。
　　善能说此言　　一切智无碍
　　随喜于此言　　复问人中上
　　当作何业已　　彼种子云何
　　彼等多有财　　恒常无有尽
　　复能施一切　　舍施无悭吝
　　身肉财头等　　彼皆悉能舍
　　尔时世尊闻此问已。为无所有而为解释。复说偈言。
　　恒常于三宝　　供养不疲倦
　　若复断世间　　彼智者供养
　　所发菩提心　　为乐众生故
　　彼荷担菩提　　为他说受用
　　一切一切智　　为与众生说
　　是故彼有财　　一切时无尽
　　作如是业已　　种如是子已
　　一切所生处　　福饶多有财
　　若粗若细食　　饮已净如法
　　若得新衣服　　先他后自着
　　是故生生中　　一切具足胜
　　不加用功力　　而得无尽财
　　是故一切施　　舍施无悭吝
　　身肉及与头　　彼等无不施
　　尔时无所有菩萨闻此偈已随喜称叹。复以偈问。
　　善说此语言　　诸智具足体
　　随喜于此言　　复问人中上
　　云何离热恼　　身口及与意
　　云何有上色　　无垢最清净
　　尔时世尊复为敷演。而说偈言。
　　受斋戒无阙　　常说空无缺
　　知一切皆空　　忍诸打骂辱
　　身口及与意　　是故无热恼
　　当得最上色　　一切众生爱
　　略说一切善语中　　一切诸问解释中
　　彼等云何坚精进　　于一切处不违背
　　彼云何得有诸乘　　若在世间及出世
　　尔时世尊。以偈报言。
　　作事不怯弱　　分别心行中
　　故精进及智　　所生中常有
　　尔时无所有菩萨。复以偈颂。问世尊曰。
　　善说此语言　　诸智具足体
　　随喜于此言　　复问人中上
　　彼云何有智　　世间中决定
　　彼云何有力　　众生无能伏
　　尔时世尊。以偈报言。
　　常问诸佛法　　不诽谤诸法
　　求诸巧方便　　故彼有上智
　　五种味常施　　施众生无畏
　　是故彼有力　　众生无能伏
　　尔时无所有菩萨。以偈问曰。
　　善说此语言　　诸智具足体
　　随喜于此言　　复问人中上
　　彼云何胜色　　于世间最上
　　云何得长寿　　多百亿数岁
　　尔时世尊。以偈报言。
　　若闻虚实过　　不传向他说
　　常赞叹三宝　　名闻至十方
　　不恼诸众生　　不随喜杀者
　　是故得长寿　　多百亿数岁
　　尔时无所有菩萨。复以偈问于世尊曰。
　　善说此语言　　诸智具足体
　　随喜于此言　　复问人中上
　　云何得梵音　　迦陵频伽声
　　若有得闻者　　闻已得欢喜
　　尔时世尊。以偈报言。
　　说法时赞叹　　无复毁訾言
　　不破坏和合　　是故得上音
　　护四种口过　　常说利益言
　　自过能发露　　是故得上音
　　螺鼓等音声　　和合众伎乐
　　供养诸佛已　　是故得上音
　　尔时无所有菩萨。以偈问曰。
　　善说此语言　　诸智具足体
　　随喜于此言　　复问人中上
　　云何彼身腹　　而得于平正
　　所有诸眷属　　而得相随顺
　　尔时世尊。以偈报言。
　　毒药及非药　　不与不教他
　　应病施汤药　　是故腹平正
　　善友及怨仇　　平等于光明
　　于彼等心已　　是故腹平正
　　所有众生界　　无有数量者
　　爱念如自身　　是故腹平正
　　父母于一子　　常起怜愍意
　　于众生如是　　故得腹平正
　　菩萨及父母　　供养不疲倦
　　是故彼眷属　　常顺如自身
　　世尊诸长宿　　及有尊上者
　　若承事彼等　　调柔心谦下
　　是故彼眷属　　随顺如自身
　　彼无有分别　　一切平等心
　　以四摄摄他　　能摄多众生
　　是故彼眷属　　当得如自身
　　教行诸善利　　于不思众生
　　是故彼眷属　　随顺如自身
　　和合菩提心　　于不思众生
　　是故彼眷属　　随顺如自身
　　彼等无不舍　　于诸众生所
　　故彼眷属等　　随顺如自身
　　于诸众生等　　当共同一事
　　是故诸众生　　常共为眷属
　　己所有爱物　　能以施于他
　　不念失分别　　是故多眷属
　　尔时无所有。复以偈颂。问世尊曰。
　　善说此语言　　诸智具足体
　　随喜于此言　　复问人中上
　　云何彼念净　　当有趣无边
　　云何彼乐法　　亦不离正法
　　尔时世尊。以偈报曰。
　　乐法者为说　　失法者令念
　　不恼于众生　　故彼正念行
　　尔时无所有菩萨。复以偈问于世尊曰。
　　善说此语言　　诸智具足体
　　随喜于此言　　复问人中上
　　云何闻法已　　常无有疑惑
　　若得五通已　　云何当不失
　　尔时世尊。以偈报言。
　　令众生无惑　　最上佛法中
　　彼等闻无疑　　当得不失通
　　尔时无所有菩萨。复以偈颂。问世尊曰。
　　善说此语言　　诸智具足体
　　随喜于此言　　复问人中上
　　云何诸菩萨　　常在诸佛前
　　贪嗔一切种　　亦不能降伏
　　云何生烦恼　　依何而对治
　　复能有惭愧　　生已能寂静
　　尔时世尊。以偈报言。
　　恒常念诸佛　　亦无有所念
　　不得于众生　　彼等言菩提
　　是故名菩萨　　恒常在佛前
　　亦不坏烦恼　　亦不离诸佛
　　犹如智慧人　　仰观上虚空
　　于中无身心　　彼无有别处
　　何时彼智人　　观看上虚空
　　彼时无余念　　若身若心中
　　如是护菩提　　彼于诸佛所
　　不动身心等　　亦不远诸佛
　　无物妄分别　　发起欲等患
　　无物不分别　　是故不可破
　　有念现前生　　无念故无障
　　舍已无实故　　觉已此等舍
　　尔时无所有菩萨复以偈颂。问世尊曰。
　　善说此语言　　诸智具足体
　　随喜于此言　　复问人中上
　　何缘当化生　　菩萨常有乐
　　诸佛说法时　　生诸莲花中
　　尔时世尊。以偈报言。
　　所有诸功德　　生死中有乐
　　众生于中生　　教诸佛法中
　　所有波罗蜜　　于中一切教
　　世间及出世　　令觉一切法
　　一切诸法相　　无相无持者
　　诸法如是住　　于中教众生
　　于空及无相　　无生中亦然
　　世间无行处　　于中教众生
　　是故彼化生　　菩萨常有乐
　　诸佛说法时　　生诸莲花中
　　如是修功德　　菩萨不毁者
　　彼等不为难　　诸乐不思议
　　修是功德已　　无能毁菩萨
　　诸法中巧智　　彼无所不知
　　于诸法自在　　决定见无疑
　　为于众生说　　摄取众生故
　　尔时无所有菩萨闻此偈已。随喜此言称叹世尊。以偈问曰。
　　善说此语言　　诸智具足体
　　随喜于此言　　复问人中上
　　何缘妇人见　　变身为丈夫
　　端正人喜见　　众生皆爱乐
　　尔时世尊。以偈报言。
　　所有妇人念　　妇人攀缘处
　　妇人歌咏声　　于彼不共住
　　皆不喜见闻　　不触如毒器
　　远离如毒蛇　　常恐怖妇人
　　不触于诸女　　不劝受女身
　　教转女身故　　彼见成男身
　　如是行行已　　正住于此行
　　是故妇人见　　即变身为男
　　尔时无所有菩萨闻说此已。随喜此言复以偈问。
　　善说此语言　　诸智具足体
　　随喜于此言　　复问人中上
　　何缘众生见　　能发菩提心
　　而得不退转　　乃至菩提座
　　尔时世尊。以偈报言。
　　不说于小处　　唯说胜菩提
　　是故众生见　　即发菩提心
　　若少分所有　　想行中众苦
　　如实无有处　　为诸众生说
　　尔时无所有。复以偈颂。问世尊曰。
　　善说此语言　　诸智具足体
　　随喜于此言　　复问人中上
　　何缘见病者　　于此发慈心
　　尔时世尊。复以偈报。
　　观身是虚妄　　于中无所著
　　此是世间药　　是故脱众患
　　由此病者见　　须臾得除差
　　于彼起慈心　　是故除诸患
　　尔时无所有菩萨。复问世尊。而说偈言。
　　善说此语言　　诸智具足体
　　随喜于此言　　复问人中上
　　何缘众生见　　所有诸饥渴
　　皆悉能除愈　　饱满身充悦
　　尔时世尊。以偈报曰。
　　常施多饮食　　复为说上法
　　是故众生见　　饥虚自然灭
　　尔时无所有菩萨。复问世尊。以偈颂曰。
　　善说此语言　　诸智具足体
　　随喜于此言　　复问人中上
　　何缘能离着　　断灭及常等
　　彼于中边中　　亦复无依住
　　尔时世尊。以偈报言。
　　不攀缘分别　　超越世语言
　　知诸法平等　　彼得无染着
　　尔时无所有菩萨。复以偈颂。问世尊曰。
　　善说此语言　　诸智具足体
　　随喜于此言　　复问人中上
　　何缘见恶行　　能缚此世间
　　舍一切诸趣　　能净业思报
　　尔时世尊。以偈报曰。
　　当近善知识　　若发菩提心
　　是故离恶行　　当净于佛智
　　尔时无所有菩萨。复以偈赞。问世尊曰。
　　善说此语言　　诸智具足体
　　随喜于此言　　复问人中上
　　何缘想行智　　一切皆无有
　　真实空法中　　彼当得无疑
　　何缘得辩才　　能分别诸句
　　知于众生行　　如是为说法
　　云何四轮中　　常得于彼住
　　彼不堕八难　　当得此闲处
　　当取何头陀　　当行何苦行
　　彼无有恶悔　　又复无烦恼
　　尔时世尊。以偈报曰。
　　众生着想行　　说如阳焰义
　　觉空无我已　　当解诸辩才
　　觉实最胜义　　彼当离八难
　　当满四种轮　　菩萨善巧智
　　抖擞诸有得　　不得上苦行
　　知自我空已　　无复有疑悔
　　诸法如虚空　　知已不着世
　　觉颠倒义已　　当成佛菩提
　　尔时无所有菩萨。随喜此言。复问世尊。以偈颂曰。
　　善说此语言　　诸智具足体
　　随喜于此言　　复问人中上
　　闻已到闲处　　当无所可住
　　云何发菩提　　而名为最上
　　尔时世尊。复为解释。而说偈言。
　　如是闻已发　　发已而不住
　　彼上胜众生　　当行胜菩提
　　若行如是行　　彼无处可住
　　当速觉菩提　　如人上射箭
　　此是三行说　　若当觉如实
　　如本性寂静　　彼不行菩提
　　若有为声中　　所说于世间
　　一切声无故　　当知不为实
　　无实中无发　　行亦不可得
　　若能如是知　　彼行菩提行
　　无行以行取　　亦不浅开敷
　　无所觉知已　　彼行不可得
　　尔时无所有菩萨。以偈问曰。
　　善说此语言　　诸智具足体
　　随喜于此言　　复问人中上
　　何缘舍诸身　　当无一切苦
　　平等到诸界　　当舍寿命行
　　若复右胁卧　　若结加趺坐
　　或复起立住　　或复当合掌
　　说甚深法时　　般若波罗蜜
　　一切诸佛法　　不住寂诸法
　　或见成佛时　　或赞叹诸法
　　所有说诸法　　定意于彼听
　　当舍故身体　　后生新身体
　　从家至于家　　生发菩提心
　　不迷调伏念　　一念正住定
　　云何当舍命　　当复现神通
　　为我解此问　　无边智聚者
　　于中略当知　　如调伏所说
　　所有诸功德　　无量不思议
　　一切胜具足　　彼等当成就
　　教师为我说　　如有实如相
　　若闻是功德　　一切当供养
　　当护十善已　　无疑于空法
　　具四种梵行　　一切皆成就
　　不得于六根　　及一切三界
　　一切得自在　　所闻不生疑
　　所有有为法　　当知皆如影
　　应当如是知　　其影无有为
　　无有为无影　　无说无分别
　　无思无言说　　无悭无有施
　　无为无影中　　无说无分别
　　无思无言中　　无持戒破戒
　　无为无影中　　无说无分别
　　无思无言中　　无诤无忍者
　　无为无影中　　无说无分别
　　无思无言中　　无懈无精进
　　无为无影中　　无说无分别
　　无思无言中　　无乱无禅定
　　无为无影中　　无说无分别
　　无思无言中　　无愚无智慧
　　于时无影已　　更无有所见
　　彼无所见已　　故言为无影
　　亦非无有眼　　其眼净无垢
　　彼中无有物　　无物盲不见
　　清净当无物　　无名无清净
　　如是净眼者　　清净无所见
　　所有影无有　　无有亦无有
　　其空于空中　　于诸烦恼等
　　现无当亦无　　若男若女二
　　今无当亦无　　此等如虚空
　　无思无分别　　若知如此者
　　彼无有所著　　离诸身有住
　　当求诸佛法　　如虚空无边
　　彼无所可住　　无住无攀缘
　　随意去而去　　如是摩诃萨
　　当觉此方便　　不着于三界
　　当行菩提行　　心及与身口
　　常行为众生　　不知体空虚
　　犹如压油轮　　彼等见行时
　　不得于边际　　令住不动法
　　无所有住处　　数数见众生
　　受诸苦恼时　　于彼起悲心
　　当行菩提行　　为诸众生说
　　如实真如相　　汝等离有为
　　应觉于真实　　颠倒无智故
　　无牢起牢思　　无牢身体中
　　愚痴等味着　　此身常日别
　　以饮食买赎　　彼不为自他
　　虚妄受疲倦　　常与受乐时
　　亦无念恩德　　无恩念羸弱
　　宜应速舍去　　生死中受苦
　　处所无有边　　今亦不可得
　　当亦不可得　　生死中多饮
　　处所无有边　　今亦不可得
　　当亦不可得　　生死受戏乐
　　处所无有边　　今亦不可得
　　当亦不可得　　生死多受喜
　　处所无有边　　今亦不可得
　　当亦不可得　　承事此身已
　　处所无有边　　今亦不可得
　　当亦不可得　　生死流转中
　　处所无有边　　今亦不可得
　　当亦不可得　　生死中多睡
　　处所无有边　　今亦不可得
　　当亦不可得　　令此身受乐
　　处所无有边　　今亦不可得
　　当亦不可得　　令此身受苦
　　处所无有边　　今亦不可得
　　当亦不可得　　养育于此身
　　处所无有边　　今亦不可得
　　当亦不可得　　此身起我所
　　处所无有边　　今亦不可得
　　当亦不可得　　爱欲等流转
　　处所无有边　　今亦不可得
　　当亦不可得　　如无实无物
　　颠倒常欺诳　　痴惑诸有为
　　如是诳痴世　　犹如痴小儿
　　为他所欺诳　　如是愚无智
　　以虚事所诳　　无实诳愚蒙
　　不知无实故　　当受虚妄苦
　　痴意起毒想　　自然于自身
　　自然自合苦　　犹如恶行故
　　后自受形首　　心思已出言
　　身作非善事　　其思无所有
　　言说亦无事　　其声无过去
　　过去亦复无　　过去我何说
　　亦无有实相　　若有如是知
　　身心如是触　　彼即戒行具
　　不生诸恶道　　此等四种偈
　　旧作十亿数　　往昔别生中
　　求胜菩提故　　我闻此等偈
　　未曾堕恶道　　当逢事诸佛
　　无量人中雄　　我过去次第
　　值遇燃灯佛　　彼时触如是
　　于后我得记　　我为众生说
　　于后住佛智　　我无所可取
　　愚痴不受教　　呜呼众生钝
　　盲冥痴无智　　能尽苦因缘
　　授之不肯欲　　无智不肯取
　　乐小法众生　　不取于大法
　　若得世间乐　　及解脱世间
　　常生世间眼　　授彼而不取
　　得闻于此偈　　若如是住已
　　于世无分别　　我于世间中
　　寂静无所著　　当脱一切苦
　　而得不动乐
　　尔时众中。有不调伏怨仇害人者。在彼众中从坐而起。偏袒右边整衣服已。作如是念。当以何事供养世尊。其世尊者。具足法身。不可少物而用供养。如是大德具足法身。然我今者。于世间中先有暗障。今见世尊。及无所有菩萨所问。世尊解释得闻法要。我已得于一切法中无有障碍。已灭黑暗照曜世间。我今自见已生天眼已得五通。我今已得脱诸苦恼。我见自身所著衣服皆有血污。我于今者。若以此衣覆世尊上。唯恐不任如来所受。愿佛威神令我更得胜物奉施。供养世尊当用奉事。如是最胜大德法身。如此众生具足难有。是恶心难调怨仇害人者。起如是愿。欲信入佛如来大德神通。念时彼左手中。自然而有一箧天花。柔软润泽过于诸天。众香自烧于右手中。上衣下衣自然而生。欢喜踊跃遍满其身。更于诸佛大德神通更求信入。彼时即见十方无量世界诸佛皆放光明。尔时彼复作如是念。呜呼诸佛不可思议。大德神通不可称量无有等等。愿诸众生信佛大德。自身触已皆得行愿。即以上衣及以下衣而覆佛上。以彼天花如是再三散于佛上。于虚空中茎上叶下而成花盖。然彼复生第二花箧。亦生第二上衣下衣。彼复欢喜踊跃无量遍满其身。即作是念。若佛听我以此花散此无量佛。及以此等上衣下衣覆诸佛上。愿我生信。诸佛世尊愿勿令我当有悔意而不成施。则闻空中如是声言。汝善男子。汝应普散此诸如来。善男子。一切诸佛同一法身。诸佛世尊于诸法中。于诸物中无嫉妒意。善男子。诸佛世尊受用果报。于诸物中无染着故。彼作是念。今者世尊已听许我。即以诸花及上下衣。遥散无量诸佛世尊。见彼花衣于诸佛上。在虚空中作盖而住。及见彼衣在诸佛前。即生爱乐欢喜踊跃。四支投地礼世尊足。舐世尊足而为顶礼。彼复见身顶礼诸佛。及释迦牟尼佛。时彼诸世尊。及释迦牟尼佛。皆以右手摩其头言。起善男子。汝今已生无量福聚。彼则起已。唯见释迦牟尼如来。彼则问言。世尊。彼等无量诸佛世尊。今何所在我不复见。佛言。善男子。此是诸佛大德法身。具足无所得故。汝今应信。彼作是念。呜呼诸佛不可思议。有如是色见大法体。顶礼佛足右绕三匝。在一面住合掌向佛。白言世尊。我是恶心难调怨仇杀人害者。唯然世尊。如我先作令此众知。世尊。我为此众生等故如是说。此等闻已。当起厌离如是等恶。如先所有毒害严炽。若诸众生。有见我时恐怖驰走。世尊。我于今朝。取合死者十丈夫杀。啮坏彼项即饮彼血。世尊。我时以人血醉。恶心更增更求害人。然我求时在王舍城。渐渐游行至东北分。于时我见王舍城中。有多人众游行在路。我则背面在远而住。恐彼见我生怖回还。世尊。时彼人众出王舍城。皆共往诣毗富罗山。到已上山。我时复见多有俱致那由他百千诸天遍满不得边际。世尊。我于彼时不见有一能于世尊功德光明。众相诸色形貌长短。若宽广等能有胜者。世尊。我自见身最为卑贱。我于尔时即于自身生秽恶想。生轻弱想不如物想。我于尔时毁辱自身。我今无利我今恶活。我于如是多人众中。最为下贱最为秽恶。最为不如最为严炽。世尊。我于尔时厌恶自身如是羞愧。若此大地容受我者即便入中。唯然世尊。我于尔时则闻空中如是声言。汝善男子。但信诸佛大德法身。汝当得离此下类身。我于尔时如是思惟。正念根中念于诸佛大德法身。如是念时复闻虚空如是声言。善男子。汝当莫瞬谛观世尊。汝观察时即当得入诸佛体中。当信当得。世尊。我于彼时合掌不瞬瞻仰世尊。即见世尊诸毛孔中出大莲花。众宝所成有无量色。金色无边色。诸莲花等大如车轮从身中出。彼花台中皆有诸佛。如释迦如来诸相具足。皆于中坐遍满虚空。无有众生能障碍者。于日光明亦无能障。世尊。我于彼时即生最胜欢喜踊跃。此是诸佛神通之力。我于彼时生清净已见佛世尊。如是观时即见所有诸世界中无佛出处。即住彼间而为说法摄诸菩萨。无著无作。无有热恼。空无所有。无言无说。无有所住。于彼时中多有俱致那由他等百千众生发菩提心。离颠倒法信无言空。于多亿劫住菩提中。我如是知。亦不知昼亦不知夜。不知半月一月年节。我如是知。于彼时中。我闻般若波罗蜜法。无染着处。无言无说。我于彼时闻如是法。所有法相无有染着。无有言说。闻是法已不见自身。无知无得。亦无处所。当于彼时有如来像出现我前。于彼时间即自见身及见诸佛。还复来入于世尊身。不见世尊身。不见世尊身有增减。不见世尊住处有暗。佛告彼言。汝善男子。此是彼等诸佛如来大神通力。彼难调者而白佛言。唯然世尊。我今于佛大神通力更无有疑。我无疑故见于无量诸菩萨等。身皆金色有三十二大人之相。持诸音乐种种香花甚可悦乐。礼拜世尊奉献供养。以彼香花散佛上已闻无所有所问法已。欢喜踊跃遍满其身。即自称叹欣庆而去。世尊。我于彼时作如是念。此是诸佛神通之力。无有众生得边际者。我于彼时还入思惟诸佛神通。思求此时见此听众比丘比丘尼。优婆塞优婆夷。天龙夜叉乾闼婆阿修罗紧那罗摩睺罗伽等一切大众。而说偈言。
　　无比知寂已　　处所无染着
　　当脱一切苦　　而得不动乐
无所有菩萨经卷第二
　　世尊。我于彼时。复见彼诸听法大众。以天人花及众宝物。而散佛上及诸菩萨而听法已。复更出生种种音乐杂色衣服。供养世尊。以诸衣服覆世尊上。还坐本处而共听法。世尊。我于彼时复作是念。呜呼诸佛神通无碍。思惟信入随顺而行。世尊。我闻此说无碍法声。即入觉知。而说偈言。
　　我觉寂静时　　无有障碍处
　　即脱一切苦　　而得不动乐
　　世尊。我于彼时复于空中。见如来身闻说是言。汝善男子。汝莫舍意。汝应更信诸佛神通勤求信入。汝善男子。汝于长夜无智愚痴。恒为欺诳受苦恼故。世尊。我于彼时闻是语已。复生恐怖身毛皆竖。一心思惟求佛神通。我思惟时。即见三千大千世界。所有草木树林花果皆悉开敷。好色香洁甚可爱乐。世间天人阿修罗等以花散佛。而供养已还没不现。复有诸果香洁无比。复见世尊左手执钵。以取诸果满于钵中。又见世尊于脐中出诸化菩萨。从于钵中而取果已。遍至十方阿僧祇等诸世界中。授与无量诸佛世尊。彼世尊钵皆悉盈满。我见彼佛世尊食时。脐中复出诸化菩萨。身皆金色众相庄严。从身出已我复见彼诸世界中。有诸菩萨及诸众生。以彼诸果奉献供养。既奉献已见彼食时。彼等食已皆悉得成如来形相。至余世界无佛之处。于彼演说般若波罗蜜法要。教化成熟无量众生住于菩提。诸佛法中勤修不断。为说法故彼等还没。如来钵中果还盈满。复见此果从钵出已。供养一切世间众生。充润自身皆至佛所。顶礼佛足右绕三匝。合掌恭敬却住一面。从世尊所闻无所有解释法相。一心听受更无所见。更无有智。世尊。我亦如是听入随顺如所说行。我如是知我身与佛。及此大众空无可说。如是念时有一佛像。起语我言。汝善男子。此是诸佛大德神通。我于彼时所得诸想我想不行。亦无欢喜亦不怯弱。我唯信入诸佛神通。如是思惟。愿诸众生未入者入。未度者度。我发是心。愿诸众生于佛神通圆满无缺。我时亦复无众生想。然我于佛大神通不可破坏。为诸众生及此大众令成熟故。作如是言。呜呼诸佛大德神通。如是希有我今乃见。然佛神通亦无增减。彼时复见空中有佛。作如是言。汝善男子。更求信入诸佛神通。世尊。我于彼时一心信入诸佛神通。一心念时即见诸佛神通力故。一切众生即一众生一众生即一切众生。然彼一切我亦不见。世尊。我于彼时作如是念。诸佛神通不可思议。如我见佛大神通等。我于彼时更求诸佛。大德神通亦无厌足。我求彼时更转信入更复专念。思惟触证令增广故。世尊。我于彼时见此三千大千世界四方所有毗富罗山。佛及四众天人修罗。诸世界等皆成大海。清净无浊更无余相。世尊。我于彼时复作是念。呜呼诸佛神通如是。世尊。我念佛神通时即见世尊。坐彼水中而水不着。我复见有庵摩罗果。及菩提果无所缺坏。绕佛三匝住在佛前。佛为说法。复说诸佛大神通等。为说法时成菩萨形。顶礼佛已即没不现。复见世尊在毗富罗山为众说法。如是略说乃至成火。又成萤火。又复成风大毗罗果。是则成地如大母指。一切世间即一世间。一世间即一切世间。彼诸世间复成无智彼则真体。我于彼时于佛神通如是触证。思惟是已不生疑惑。亦不恐怖心虑不行。尔时有一如来形像在我前住。而谓我言。汝善男子。于几时行六波罗蜜。而能信此佛大神通广思惟证。世尊。我于彼时白彼佛言。如所言六波罗蜜者。为是何谓。彼告我言。所谓檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。般若波罗蜜。汝善男子。如是名为六波罗蜜。行已当得证入诸佛大神通中。汝已成佛大神通已。我时白言。是故世间诸天及人阿修罗等听我今说。现今世尊为我证明。于诸法中得无碍智。世尊现知如我今说。我未曾行六波罗蜜。而得证于佛大神通。我今始闻六波罗蜜。我本前际堕黑闇中不可得知。今见世尊及无所有菩萨所问。世尊解释。我既闻已于诸法中无复黑闇。于诸阴聚分别法中得无所著。而说偈言。
　　我得寂静智　　无复有所著
　　今已脱诸苦　　现得不动乐
　　寂静无比智　　寂无有所寂
　　为何事布施　　多百尔所劫
　　我无布施行　　已证无比寂
　　布施中何作　　彼施不为寂
　　寂静无比智　　寂无有寂处
　　为何事持戒　　多百尔所劫
　　我今不持戒　　已证无比寂
　　寂中无持戒　　戒亦不为寂
　　已知无比寂　　所寂无寂处
　　为何事修忍　　多百尔所劫
　　我今不修忍　　已证无比寂
　　寂中何所忍　　忍亦不为寂
　　已知无比寂　　所寂无寂处
　　为何而精进　　多百尔所劫
　　我不行精进　　已证无比寂
　　寂中用进为　　寂灭无精进
　　已知无比寂　　所寂无寂处
　　为何而修禅　　多百尔所劫
　　我今不修禅　　已证无比寂
　　于中用禅为　　寂中无禅定
　　已知无比寂　　所寂无寂处
　　为何修智慧　　多百尔所劫
　　我未修智慧　　已知无比寂
　　于中用智为　　寂中无智慧
　　何用施戒忍　　精进及禅定
　　智慧等诸度　　何用多所行
　　我以无智故　　已知寂无比
　　于中智何作　　寂中无用智
　　愿为我解释　　所有诸法中
　　一切智自在　　尊无不知者
　　彼问此义已　　两足尊为释
　　如实真如等　　不散亦不合
　　不取亦不舍　　汝今应当知
　　于中及自他　　当更无有疑
　　知佛神通已　　则离于我想
　　亦复无言说　　自身舍无上
　　觉佛神通已　　一切罪皆灭
　　灭已无热恼　　故名持戒者
　　闻佛神通已　　彼言大神通
　　如实无思虑　　彼名忍辱者
　　觉佛神通已　　彼心无怯弱
　　更复生精进　　故名精进者
　　觉佛神通已　　彼心不散乱
　　舍一切诸相　　故名禅定者
　　觉佛神通已　　彼不着三界
　　越超诸障碍　　故名智度者
　　是行一切处　　诸度调伏者
　　觉知一切佛　　是名佛神通
　　尔时恶心难调害人者。白佛言。世尊。一一诸佛法教难觉。微少智者更深思惟。而说偈言。
　　若有闻触证　　云何觉神通
　　彼当能满足　　是等诸六度
　　及助菩提法　　何谓佛神通
　　有何实体相　　彼有何色住
　　云何而得证
　　尔时世尊。以偈报彼恶心难调害人者言。
　　若有自觉知　　自已无众生
　　一切法中智　　彼是佛神通
　　众生有着心　　教于空法中
　　如是教众生　　当得佛神通
　　众生有着心　　当一心普觉
　　亦不当发心　　此是佛神通
　　所有诸佛刹　　即知一佛刹
　　彼此不相入　　此是佛神通
　　知诸法不生　　能发菩提心
　　诸众生一生　　故言佛神通
　　忍言为神通　　忍法体亦尽
　　入于一切法　　亦无有所住
　　彼住佛神通　　一切法无疑
　　无疑无生法　　故彼得授记
　　成熟众生故　　当清净佛刹
　　于多劫修行　　当得佛智故
　　觉知诸佛空　　一切最为上
　　度佛法彼岸　　成熟众生故
　　佛声及神通　　文义皆能证
　　于秘密教中　　即得度彼岸
　　无边不可取　　亦无遍知者
　　如是佛神通　　无复有边际
　　若自此证已　　即是胜布施
　　一切施中上　　更不生恶处
　　能行一切施　　彼常行施时
　　无有分别知　　亦无有所住
　　觉知是教已　　彼无物不舍
　　于一切生中　　是故舍一切
　　若闻此法已　　能舍于我想
　　取已无所著　　是为最上檀
　　闻已无热恼　　身心得寂静
　　是为最上戒　　更无有胜者
　　于一空法中　　无忍无诤竞
　　是为最胜忍　　于中无上者
　　知诸法空已　　无有怯弱心
　　是为胜精进　　于中无过者
　　于空常不乱　　一切心发觉
　　此是快禅定　　唯声中示现
　　若于空不怖　　一切智无想
　　离睡眠无知　　是智为最上
　　是等诸度行　　入于是教中
　　若知无言说　　彼即度诸度
　　不坏于诸法　　亦无有逼恼
　　彼即知正法　　无功用智定
　　不坏于诸法　　亦无有逼迫
　　无知寂静故　　度于施彼岸
　　若不坏诸法　　亦不逼诸法
　　此是最胜戒　　一切戒中上
　　若不破坏物　　于非法亦然
　　如是无疑已　　更不堕恶道
　　若忍无尽故　　觉一切有为
　　此是最胜忍　　断一切斗诤
　　常习近是忍　　昼夜不休息
　　如是身触证　　当得可喜色
　　若修习空时　　不生劳倦意
　　是即上精进　　舍一切懈怠
　　如是彼精进　　若能身触已
　　即名上精进　　一切无过者
　　不着于空法　　及与禅寂灭
　　此是最胜空　　远离诸觉观
　　是中禅喜者　　彼舍诸烦恼
　　如是身触已　　即无有轻躁
　　若于内外法　　无所有依着
　　此是最胜智　　无有智能散
　　当观一切法　　若无有智处
　　如是触知已　　不染着诸世
　　如是如实知　　常能一切施
　　亦无一切施　　彼无有所取
　　诸法无所有　　即是诸法体
　　彼无所触已　　名为财富者
　　若思能清凉　　善修于平等
　　无有诸怯弱　　断疑遍普照
　　清净住戒中　　彼无有热恼
　　若无有所证　　彼戒无所转
　　解脱如虚空　　更无有所见
　　如虚空清净　　故彼无恶作
　　无所见诸法　　而求无上道
　　为诸众生故　　所起烦恼处
　　不见彼彼身　　不见彼身时
　　烦恼无缚处　　解脱皆如梦
　　更无所复见　　彼无亦不见
　　是故名如梦　　如是诸言说
　　有无等差别　　声觉观分别
　　如空不可取　　持戒与破戒
　　善趣及恶趣　　痴虚妄分别
　　是处无真实　　犹如镜中像
　　分别故见彼　　于彼无所有
　　色体实如是　　如是内计我
　　士夫不可得　　内既无所有
　　外亦不可得　　此是如如教
　　是故言为空　　若能知空者
　　彼当证寂灭　　色从因缘生
　　彼色无实体　　若缘彼无有
　　彼无无有因　　无因故不生
　　本性空寂静　　无取亦无舍
　　无弃亦无似　　若证是无二
　　一切根能忍　　若得如是忍
　　彼当速成佛　　我如是知已
　　得见燃灯佛　　于后授我记
　　汝往当成佛　　若有善男子
　　及以善女人　　彼觉如是等
　　则亦当不难　　若有善女人
　　欲转于女身　　应如是知身
　　即得具足愿　　好色甚端正
　　见者生欢喜　　丈夫富伽罗
　　觉知如是教　　正行正念者
　　闻持已能思　　名智慧丈夫
　　为众决疑网　　若有多众生
　　疑惑无定意　　欲求于智慧
　　彼能为断疑　　若住不正道
　　令彼住正路　　幽冥诸众生
　　能为彼照明　　所有受生处
　　一切处得明　　为众生爱乐
　　觉知此教故　　寿命得长远
　　诸根悉具足　　常生胜族姓
　　眷属皆随顺　　随何等生处
　　为一切利益　　并余众生等
　　悉令住菩提　　若闻是等法
　　能速自证见　　诸众生应当
　　常恭敬奉事　　应当作福田
　　堪受一切施　　常为善丈夫
　　为世间支提　　住于诸佛前
　　于一切胜施　　无上世尊边
　　彼等堪施主　　降伏诸世间
　　当为作福田　　若闻如是法
　　能勤修速证　　一切诸佛教
　　此修多罗说　　如是觉菩提
　　如如无分别　　为此益法教
　　当行菩提行　　阿僧祇劫数
　　闻是教法故　　若于人天中
　　欲受诸果报　　而能闻是法
　　应勤修速证　　彼无能降伏
　　调御诸众生　　能于诸余众
　　彼恒有威德　　彼智善得利
　　善得于寿命　　得值佛出世
　　能闻此教故　　所有诸佛法
　　彼知不思议　　彼为作声闻
　　复得僧功德　　舍于一切法
　　复舍内自身　　应听修多罗
　　闻已应觉知　　此法无不说
　　是处无所说　　如是等诸法
　　此中如是说　　不取亦不舍
　　亦无有得失　　无处可持来
　　是法无住处　　所有过去佛
　　彼如是说法　　若有当来佛
　　彼当如是说　　于十方世界
　　现在两足尊　　彼所说法教
　　亦如是无二　　若有众生欲
　　能说是法者　　当如我所说
　　如是当觉知　　若不觉此法
　　而当得涅槃　　终不能触证
　　及当住菩提　　此彼皆具足
　　此是诸佛见　　所有如是法
　　及如是见处　　众生界求时
　　难得于出现　　若觉此诸法
　　真实体空寂　　诸法无有实
　　诸法亦无有　　若无有法想
　　一切有寂静　　此彼如实知
　　诸法无得处　　无所有所问
　　无所有所说　　时彼摩诃萨
　　名曰无所有　　以念于如来
　　复问人中上　　所说如是法
　　不可见而说　　谁能觉如是
　　不可觉知者　　是等多亿天
　　及诸四部众　　合十指爪掌
　　寂意而听闻　　彼闻已欣庆
　　而无有所得　　无智及得处
　　多众住是意　　若有未知者
　　彼等起欲乐　　发勤精进意
　　当得闻已知　　如是闻真义
　　真智无分别　　如己无不如
　　真复如是说　　闻诸佛妙法
　　所见大神通　　皆发欢喜意
　　当得上菩提　　多有俱致天
　　及百那由他　　已觉自证知
　　如我之所说　　今我此众生
　　所有闻法者　　倍有百千数
　　已触证真法　　皆已共和合
　　昔恒沙佛所　　已闻觉是法
　　彼闻今触证　　彼此当作佛
　　如我今所在　　当如是说法
　　无有于增减　　是杀害人者
　　于往昔生处　　曾闻如是法
　　昔所未曾有　　彼于今得闻
　　无所有解释　　已入佛神通
　　今知于闻义　　见是等大众
　　即厌于自身　　自见最下类
　　知佛神通故　　复更信深入
　　不可思议等　　彼入已即得
　　非法非非法　　此是佛神通
　　诸世间无上　　觉无分别已
　　无所无不得　　此害人利根
　　如所闻闻已　　利根向我说
　　诸佛之法体　　众生心顽钝
　　为痴网所覆　　虽复多时闻
　　不知佛神通　　我昔曾见佛
　　证作人中上　　觉是大神通
　　于后得授记　　过去八十四
　　阿僧祇劫中　　我值燃灯佛
　　以知有为法　　以有所得故
　　为得之所覆　　而着于我想
　　为诸烦恼惑　　不觉佛神通
　　以有于执着　　流转生死中
　　数不得边际　　自余若不觉
　　如是佛神通　　菩萨摩诃萨
　　彼着亦多时　　是诸菩萨等
　　欲速证菩提　　寂静佛神通
　　应速愿觉入　　如是难调伏
　　名为害人者　　还得利智根
　　故彼得不难
　　尔时众中。无烦天子。即以诸天曼陀罗花而散佛上。合掌恭敬而白佛言。世尊。以何因缘。是恶心难调杀害人者。如是利根智慧微妙。乃能如是速疾决了。说是语已。尔时佛告无烦天子言。天子谛听是恶心难调杀害人者。于过去世曾五百生。受毒蛇身见即害物。受彼身已于日夜中。多有众生为彼所害。以饥恼故皆食彼尽犹不能足。食已消灭皆成灰烬。彼以求食不得眠睡。身不安隐恶心更增。或经日夜半月一月。或经年岁。因恶心故而取命终。即便堕于阿鼻地狱。生彼处已受大苦恼。百千俱致那由他岁。若舍彼身还复生于见毒蛇中。如是次第经五百世。常当受于见毒蛇身。若舍彼身还复生于阿鼻地狱。以彼恶集如是起故。于最后生彼毒蛇母爱所缚故。杀若干虫与彼令食。食已饱满身得安乐。便得睡眠昼夜不觉。彼睡眠时。其母即为多杀诸虫或至千数。断其命已置其左右周匝围绕。复置口边皆成大聚。彼睡觉已食彼诸虫润身饱满。还得安隐寻复睡眠经七日夜。彼母复于七日夜中杀百千虫。置其口边而为大聚。彼睡觉已。食彼虫聚而犹未尽。即见其母更杀诸虫。持来聚集更为一聚。彼即生念。奇哉我母能为难事。为爱我故求尔许虫与我令食。然我于今不知厌足。然不食尽不知边际。我今不应如是求食。而令我母为爱我故为我求食。我今于母能作何报。彼于母所起慈爱心。知有益处知有恩义。即生爱心生饶益心。彼资润身。复以于母生慈念心稍有柔润。于即睡眠身心安乐。彼时遇有取薪草人皆共见之。即以利斧断其命根。彼命终已。有旃陀罗名曰气嘘。生彼子家还有恶心。彼时祖父气嘘死后。气嘘之子复当刑杀。复于后时彼气嘘子身复命终。既命终已遂绝此业。有合死者无人刑杀。尔时大臣启白王言。大王当知。其主刑者名曰气嘘。其命已终。其彼有子身亦命终。大王当知。今无有人杀合死者。
　　尔时彼王告大臣言。彼气嘘门颇有种族。受彼世业资生已不。臣白王言。彼气嘘门现有孤子受其世业。王敕臣言。汝等可往将彼孤子而来见我。大臣受敕将来见王。王敕之言。童子。汝今既受气嘘世业资生。云何而不习于刑杀合死之人。彼答王言。敬如王教。我有亲属不听我杀。王今若遣伏从来命。我蹔还家须臾复来。王言。童子。汝可知时宜应速来。彼至家已。所有妻子及诸眷属。皆断命已还至王所。而白王言。大王当知。我之亲属皆已杀尽。更无有人遮我杀者。唯愿大王敕我所作。于是即付刀杖杀具。彼仍不受。王复敕言。汝今何故不受刀杖。彼报王言。大王。我今既名知刑杀害之人。自有牙齿不假刀杖。大王当知。若无齿力彼须刀杖。我有牙齿有合死者。我用齿啮而断彼命。饮彼血已资润我身增益气力。于是即取合死之人。以齿啮项而断其命即饮其血。饮其血已倍增气力。严炽威势倍更增恶。善男子。彼难调伏杀害人者。于彼时间多杀众生皆饮其血。恶心严炽心智猛利。如是利智得闻菩萨名无所有。请问世尊空义断漏。不起烦恼颠倒分别。断嗔恚意悭贪妒嫉。无恩义处悉能破除。得无言说。从佛所闻解说之时。闻已更复增益利智。复入诸佛大神通事。故得如是胜利功德。
　　尔时复有教示菩萨摩诃萨。从坐而起整理衣服。偏袒右边右膝着地。合掌向佛欲有所问。彼合掌时佛神力故。水陆所生种种妙花有开敷者。色香微妙满其手中。即生欢喜踊跃无量。以欢喜意用彼诸花而散佛上。再三散已而白佛言。世尊。今此难调杀害人者。已曾发于菩提心耶。时佛告言。汝善男子。宜应还问此难调伏杀害人者。是善男子。当为汝说。
　　尔时教示菩萨。还复合掌而问之言。汝善男子。已曾发于菩提心耶。彼即答言。善男子。知我今即是发菩提心清净无浊。如我闻佛大神通已即断诸恶。而复得闻此无所有菩萨所问世尊解释。闻已信受念持观察无有疑网。于世尊说一切诸法空无有我。无生无灭无有境界。无境界处无虚空处。汝善男子。于如此处欲起何心而有所闻。教示菩萨复问彼言。汝善男子。汝于众生几所成熟于菩提耶。彼即答言。善男子。我于无量不思议等不可嗔恚诸众生者。成熟安置菩提种子。于无边劫当更成熟所有众生。善男子。譬如虚空多所容受。佛法亦尔容受无量。若有信受彼能成熟。亦可成熟一切众生。不着邪径当作恶业。善男子。我已为一切众生利益安乐而为攀缘。今向汝说无有虚妄。佛自证知。若佛世尊不授记者。我于菩提我即自记。所以者何。我已信入菩萨种子。已住信忍无疑无惑。于此诸佛大神通中。此是一切诸菩萨等无有所著。发菩提心而为根本。若增长已次第能证菩提之果。及一切智一切佛法当觉当知。次第成熟无量众生。于菩提道亦当成就。住于菩萨不动法中。善男子。如是如是无异无别。能如是者愿生诸相。然诸众生有厌离想得无疑惑。愿当入佛大神通处自见于我少分。所以者何。其佛神通有无量故。善男子。诸佛世尊于大神通能决了见。诸菩萨等若未得忍唯以信行。若诸菩萨有得忍者。于佛神通少分已入。尔时以佛神通力故。于此大地六种震动安乐润泽。无一众生有惊怖者。一切音乐不鼓自鸣。上虚空雨优波罗花。钵头摩花。拘勿头花。分陀利花。于虚空中自然而有。种种天衣悬垂而现。烧众天人所有诸香。彼一切众所有三千大千世界。彼菩萨等不知边际。彼等皆悉掬于此花。以散佛上。如是再三及散此众。于时复有十六俱致百千那由他等莲花。犹如车轮从地踊出。彼花台中有菩萨坐。皆悉具足三十二相。彼诸菩萨各从花下。还以此花而散佛上。花供养已。合掌礼敬向佛而住。
　　尔时教示菩萨。承佛威神。而问彼等诸菩萨言。善男子等汝从何来。彼菩萨言。我从十方阿僧祇等诸世界中。奉侍礼敬阿僧祇佛。听闻法已而来至此。教示菩萨复问之言。善男子等汝闻何法。彼答之言。我等亦闻有菩萨名无所有问佛为解释。亦如此间释迦如来所解说法。亦复如是无有增减。彼菩萨亦名无所有。于问彼佛。彼佛世尊亦如是说。不起烦恼令断疑惑。令作光明令近诸佛。及一切智无等等法。
　　尔时大众生希有心。皆作是念。彼诸人等善得人身善得寿命。值佛出世随顺诸佛。闻无所有菩萨所问。如是等法信入奉行。无相无得不起烦恼。世尊。我今善得大利。善得人身善得寿命。我等今者。闻无所有菩萨所问佛解释时。闻于耳根如闻信解。无有疑惑有所触证。我今得知一切智已。亦当如是为诸众生。而作利益得善普覆。我等今者。假使能以一切珍宝。满此三千大千世界持用布施。以如是等犹不能报是无所有菩萨之德。而不现身能问如来寂静之法。能断无量众生疑惑颠倒之意。我等于今当以何事而供养此不现身者。尔时无所有菩萨作如是言。诸善男子。汝等若闻如是等法能信解者。即为已作上妙供养。一切诸佛及诸菩萨。我今所问佛为解释。汝等若得无疑惑处。无热恼处。成菩提时。为诸众生作利益故。众生执著令解脱故。亦为化彼恶心怨仇害人者故。唯若干事以是故问劝请如来。我今已显诸佛法教。已照一切无明黑闇。
　　尔时恶心难调怨仇杀害人者。见于如是大神通已。如彼所知不取上下。心得调顺无有喜怒。说此语时。难调怨仇即于彼处踊身虚空。而作是言。诸善男子。一切诸法犹如幻化。无有真实分别所作。诸法实体。如如不动无有颠倒。是故汝等所有诸想住持建立。如是等想无有实想。是颠倒想非有实想。是故汝今已得至于无疑惑处。亦当得于无碍辩才。汝等已脱诸疑惑故。求菩提时不由于他。常当自体一切开悟。时世尊言。汝善男子。善哉善哉。如汝所说。尔时难调恶心怨仇而白佛言。世尊。我今即是授记以蒙世尊称叹善哉。虽然世尊但与我记。为此大众令得踊跃。心意欢喜更发胜心不怯弱故。世尊。我今不见彼法欢喜踊跃。世尊。一切诸法无有思念。无有真实。分别所起。以分别故而有庄严。犹如幻化如梦所见如旋火轮。我于彼等如实觉知。如佛世尊为无所有菩萨解释。我亦随顺无随顺故。
无所有菩萨经卷第三
　　尔时世尊即便微笑。有金色光从佛口出。上至梵世遍照三千大千世界。绕佛三匝还从顶入。尔时众中有一菩萨名曰不染。从坐而起整理衣服。偏袒右边右膝着地。合掌向佛白言。世尊。以何因缘今现微笑。诸佛如来若微笑者非无因缘唯愿解说令众欢喜。尔时佛告不染菩萨。善男子。是难调怨仇杀害人者。于未来世过八十九百千阿僧祇劫已后。当得作佛。号曰利上功德如来阿罗诃三藐三佛陀当出于世明行足善逝世间解无上士调御丈夫天人师佛世尊。善男子。而此难调恶心怨仇前害人者。于此命终已后。当生兜率天上弥勒菩萨所。随彼住寿。弥勒菩萨当下生时。彼于尔时作大长者财福无量。一切果报悉皆开现。即于二十昼夜。供养弥勒世尊及声闻众。彼见弥勒世尊佛刹庄严之事即生愿求。为欲成就庄严佛刹故。与诸眷属请彼弥勒如来世尊。及声闻众前后围绕。以诸供养一切乐具。三月奉献恭敬尊重承事供养即以素衣长八十肘。用画弥勒如来形像。及彼佛刹庄严之相。既图画已奉彼弥勒如来世尊。即发愿言。藉此功德愿我当得如是佛刹庄严之事。亦如今者弥勒世尊阿罗诃三藐三佛陀所有具足庄严之相。愿我佛刹诸声闻众智慧具足。愿我佛刹诸菩萨等。无量智慧皆悉具足。作是愿已。以金银华散于弥勒如来世尊。复作是言。我等当作如是精进。亦当成就如是佛刹庄严之事。如昔释迦牟尼世尊释种胜王。为我示现光明显照。而于彼时成熟无量多数众生于菩提中。亦如弥勒如来世尊多菩萨众。彼利上功德如来。于初会时菩萨无量。于授记中皆悉得忍。于第二会。诸菩萨众复倍无量。于第三会复倍无量。如是方便。彼利上功德如来阿罗诃三藐三佛陀。当有如是诸菩萨众。而彼利上功德如来。示教利喜诸菩萨众令行誓愿。得初心已。皆令成就于一切智乃至菩提。善男子。此难调怨仇先害人者。值弥勒佛出世已后。一切生处寿命无量。唯除一生补处时中寿二十岁。而于彼处于一日中。自身具受一切恶业无量苦恼。从是已后乃至菩提当更修习。觉菩提已寿命无量。佛灭度后正法住世。于无量时无有恶世。如我今日谄恶众生。有恶口者无智慧者。难入道者魔所持者。我今于中说法教化。此等众生难解难入。此善男子。无有如是诸患难事。善男子。彼佛刹中无有诸魔及魔事者。所有利根通敏众生皆集于彼。是故彼佛利上功德如来说法少用功力而得开解。
　　尔时众中有菩萨名无障净月。即从坐起整理衣服。右膝着地合掌向佛欲自决疑。及为此众令断疑故。即以偈颂问世尊曰。
　　我问世间灯　　智聚无碍者
　　为欲自断疑　　及于此众故
　　何缘此众见　　然今利根者
　　于先杀害人　　复得记菩提
　　大龙愿为说　　彼往昔行业
　　既为亿数劫　　常作恶趣地
　　多劫数积聚　　为痴盲覆故
　　于多百亿劫　　常受多种苦
　　流转生死中　　地狱火炽然
　　大呼阿毗支　　观彼业如是
　　复倍生死中　　受恶毒蛇身
　　见即能杀害　　多百亿生死
　　受多种苦已　　多百亿数劫
　　得生人道中　　复作杀害人
　　今得见世尊　　即生于利根
　　速断诸烦恼　　发意向菩提
　　蒙佛为授记　　于阿僧祇劫
　　当成世间灯　　名利上功德
　　彼往昔之事　　人上为解说
　　如是作业事　　苦恶之果报
　　以是亿数劫　　已受多种苦
　　若所有善业　　教师亦为说
　　昔所行诸行　　恶业与不善
　　世灯悉照知　　唯愿为我说
　　断疑大丈夫　　为我及众生
　　及与未来等　　能闻此教者
　　若有怀疑惑　　于此法有疑
　　教师今为断　　现在两足尊
　　摄受众生故　　于是善男子
　　如此往昔行　　大名称愿说
　　尔时佛告无障净月菩萨言。善哉善哉。善男子。汝今欲为一切大众断除疑故。能问如来如是之义。汝善男子。谛听谛听善思念之。当为汝说。彼善男子。如彼往昔所作诸业。如此多数经于百千那由他劫受诸苦恼。汝等闻已当信如来勿生恐怖。一向奉持如教而说。
　　尔时无障净月菩萨而白佛言。唯愿世尊。为我解说。佛言。善男子。我念往昔。然灯如来阿罗诃三藐三佛陀灭度之后。过九十亿那由他劫。有佛出世。名曰法意喜王如来应供正遍知明行足乃至佛世尊。彼佛寿命六十八千岁。初会声闻众有六十二俱致百千。菩萨摩诃萨其数复倍。彼佛世界名曰梵主。劫名净意。彼法意喜王如来生于彼劫。何故彼劫名清净意。彼劫常有如来出世及诸菩萨。是故彼劫名清净意。善男子。于彼法意喜王如来住世劫中。此难调怨仇善男子。尔时为王名曰降怨。请彼如来及比丘僧诸菩萨众。以一切乐具。三月供养于彼如来。从其闻法。发阿耨多罗三藐三菩提心。彼殖善根复得值遇十千诸佛。于一切处常修梵行。常得多闻。发勤精进得四禅定。由此善根复值如来。名金刚焰光。于彼佛所。出家修道。行于梵行。发勤精进行头陀法。常在兰若空闲之处。诵修多罗满十千部。皆是大乘。亦得四禅及五神通四无色定。善男子。彼金刚焰如来阿罗诃三藐三佛陀。有十俱致诸比丘众。皆阿罗汉。复有八十四俱致那由他百千诸菩萨众。常随世尊皆得等忍及陀罗尼。转不退轮善解深法。已入无边陀罗尼门。已能巧入无边法界海印三昧。游戏神通心得决定。显现诸佛住持身体。于诸众生常行慈悲。善男子。尔时彼佛菩萨众中。有一菩萨比丘上首法师。名利益上。善说法义示教利喜。令诸菩萨得不思议具足功德。为彼世尊而作侍者恒随游止。犹如今日阿难比丘。皆能受持诸修多罗。善男子。如是彼利益上菩萨。于自在王如来所说那由他百千修多罗悉能受持能为彼诸那由他等百千菩萨解说其义。善男子。尔时自在王如来阿罗诃三藐三佛陀。于二万岁为诸菩萨诸声闻众及诸众生。说法教化满二万岁。然后乃于一切菩萨。及比丘众诸天魔梵。沙门婆罗门等大众之中。告彼利益上菩萨言。善男子。汝当受持此不思议那由他等百千俱致所修阿耨多罗三藐三菩提法。于后末世为诸天人。增长善根护持此法。光显如来菩提教法。令久住故受持解说。善男子。是夜过半诸佛如来当般涅槃。
　　尔时彼利益上菩萨。闻佛涅槃悲泣雨泪。从坐而起整理衣服。偏袒右边右膝着地。合掌向佛。而说偈言。
　　愿两足尊住一劫　　利益世间天人等
　　我今劝请世间眼　　愿说妙法以教示
　　深智无恼之导师　　胜行住于诸功德
　　普眼调伏天人者　　大神通尊愿久住
　　若闻导师入涅槃　　诸天人等心忧恼
　　导师愿愍彼等故　　唯愿住世见教示
　　我及百千诸众生　　众苦逼切生忧恼
　　皆由导师唱灭度　　世亲今欲入涅槃
　　能调于人调御者　　唯愿普眼尊久住
　　利益世间天人故　　我今劝请佛世尊
　　尔时世尊为欲利益诸天世人。以偈报彼利益上菩萨言。
　　我已为世作利益　　说如是等诸法教
　　我已充满诸菩萨　　令住诸佛无漏中
　　即于此夜后分时　　我当入般于涅槃
　　我今付汝此法教　　世尊灭后令久住
　　彼众闻作是语已　　彼诸菩萨皆合掌
　　咸共瞻仰彼如来　　悲泣雨泪作是言
　　唯愿两足尊慰喻　　我及百千众生等
　　尊灭度后谁作佛　　世尊于诸世间上
　　哀愍软语而告言　　慰喻世间天人等
　　我灭比丘莫怀怖　　我后复当佛出世
　　有菩萨名功德分　　修行得至无漏智
　　于未来世当作佛　　名曰智焰两足尊
　　我今劝请汝当知　　为欲摄持此法故
　　如此法教广开显　　为于世间天人等
　　闻于世尊如是说　　即时安慰复发言
　　大神通力此甚难　　无摄受法摄受故
　　我为导师尊重故　　我今摄受于正法
　　我当广宣此法教　　我当舍身及寿命
　　不护己身寿命等　　乃可守护如来法
　　若不尝爱己身者　　彼即能护教师法
　　善男子。尔时彼佛慰喻彼诸一切大众令欢喜已。说法教诲与威力已。于夜后分入于涅槃。善男子。彼时世尊入涅槃后。彼菩萨说满足八十千数法门。如是随顺成就众生。多那由他百千众生。当得成熟于阿耨多罗三藐三菩提中。况复住于声闻乘者。辟支佛乘者。况复流转于生死中种善根者。善男子。彼佛如来般涅槃后。正法灭已于像法中多有比丘。说有可得说有可灭。彼等于是诸修多罗不乐受持复生诽谤。善男子。于彼时中此阎浮提。有一人王名勇健力。果报广大。尔时彼利益上菩萨比丘。至彼王所为说佛法。说于如来秘密之教。彼王闻已。即于上利益比丘生敬重心。即发阿耨多罗三藐三菩提心供养比丘。而彼比丘。欲教化彼诸众生故。于一切处受诸供养。不生厌悔不生倦心。彼王供养彼比丘已。满足三月。及于八万四千采女。各自庄严持诸香华及诸音乐众宝璎珞涂香衣服。如是等事供养比丘。及彼比丘所有门徒。八千五百常相随顺。一切皆得不退转于阿耨多罗三藐三菩提。善男子。于彼之时难调怨仇杀害人者。而为比丘。名曰寂定威仪。善说法要多闻总持。满足十千修多罗等。诵持通利。能广分别诸修多罗。常说少欲知足法义。而彼比丘已得四禅。复得五通四无色定。而彼寂定威仪比丘多有徒众。其数五百共相随逐。亦有如是威仪胜行。
　　尔时寂定威仪比丘。见彼利益上菩萨比丘。不喜不悦生于恶心。发嗔恚意现于恶色。在众人前说如是言。如此比丘。何处有于菩提之行。何处有于诸佛之法。如是杂行。于世间行威仪尚无。况复当有证于胜智。而彼众人一向唯信。利益上菩萨比丘无能坏者。尔时寂定威仪比丘。复增嗔恨转更增上。从彼地方背面而去。我不复喜见是恶事。若此比丘行于邪见。令诸人众皆行颠倒。至兰若处欲入三昧。以有嗔恨彼彼三昧不能顺入。况复能定。彼有如是强力行故。所有禅定三摩拔提。及五神通一切皆失。彼以如是恚恶心故得大重病。尔时彼利益上菩萨比丘。作如是念。希有乃至如此比丘。生大不善嗔恚浊意。我于今者应生怜愍。为作利益闻深法故。
　　尔时利益上菩萨比丘。及五千菩萨诸眷属众。飞腾虚空于彼住已。而说偈言。
　　居家自性说菩提　　欲无分别无破坏
　　若觉此行演说者　　彼觉菩提无上安
　　嗔行自性如菩提　　世师智者已为说
　　若觉如是法行者　　彼觉菩提二足上
　　愚痴示现菩提等　　菩提愚痴无异性
　　此示现痴以一行　　当觉菩提无上道
　　若有已说诸见行　　及彼菩提胜上觉
　　于此二行中说者　　见行不得于菩提
　　诸佛之法甚深妙　　不以有得能知见
　　离于分别有所依　　善巧智者觉菩提
　　若能舍离诸分别　　及以持戒我慢见
　　依恃多闻而自矜　　舍是等已觉菩提
　　宁处居家乐贪欲　　若闻此法不惊疑
　　信解导师所说法　　能于一行广演说
　　不用此教中出家　　有所得见在闲处
　　于我想中常系着　　起念我当证菩提
　　所有动念所演说　　彼等皆是魔罗网
　　若知诸法如虚空　　彼则无有于动念
　　诸如来有如是法　　诸普眼等说一行
　　烦恼菩提二无二　　不得烦恼及菩提
　　若不分别欲及嗔　　亦不分别于痴等
　　舍离彼此于二者　　彼觉菩提诸导师
　　若不住于有所得　　亦不有念及不动
　　不起我想无依处　　彼觉菩提无上安
　　若舍分别于分别　　谄曲幻伪与嫉妒
　　乐行头陀戒福德　　彼觉菩提无量眼
　　若闻此法无所舍　　于广说时亦不疑
　　彼当速成两足尊　　世间无上智自在
　　甚深诸法最妙胜　　不可思量寂无流
　　若不开发我见者　　难觉于多俱致劫
　　善男子。尔时彼利益上菩萨比丘。说此偈时。于上空中。六十六那由他诸天得无生法忍。复有六十二千众生。发阿耨多罗三藐三菩提心。尔时寂定威仪比丘。闻是偈已无喜乐意。心生热恼遍身皆肿。于是人所反生慈心。思惟于此一慈心故余皆嗔恨。于彼时间大地开裂。彼现身堕阿鼻地狱。住于彼中亿那由他百千岁数受大极苦。于彼命终即受生于见毒蛇中。如是次第经于多亿那由他等百千生中。二恶处行。大阿鼻狱大叫唤狱。还复生彼见毒蛇中。以彼如是不善根故。满足经于六十二亿那由他等百千劫数。以彼往昔于上利益菩萨。生一慈心以眼观视。以彼善根从彼处终得受人身。由彼慈心有熏习故。又复以彼见毒蛇母。而于彼所起慈心故。复闻如是深妙法故。今得如是利智神通。善男子。于意云何。彼时寂定威仪比丘。岂异人乎。今此难调怨仇是也。此于往昔有是业障。善男子。于意云何。彼时利益上菩萨比丘者。莫作异见。我身是也。诸善男子。彼时有王勇健力者。今无所有菩萨是也。诸善男子。此由往昔于菩萨边生如是等嗔恨心故。受如是等难知可畏业障恼患。诸善男子。以如是故。若有菩萨当欲净于诸业障者。于诸菩萨恭敬尊重如教师想。诸善男子。若当欲得不害自身住菩萨者。应如是学。说此往昔出法品时。有九十二那由他等百千众生。得无生忍。三十六亿那由他等诸菩萨。得净业障。尔时难调怨仇先害人者。闻佛授记欢喜踊跃。飞住虚空高七多罗树。而说偈言。
　　若欲住净土　　应如导师说
　　应信于诸佛　　最上大神通
　　觉佛神通已　　知无分别处
　　于世间无有　　而难可得者
　　若闻无所有　　所问经法者
　　能信能触证　　则供养诸佛
　　若学此经已　　能除诸有想
　　得舍已作恶　　当见诸导师
　　若学于此经　　是则见诸佛
　　亲侍诸如来　　如此经广说
　　此则是施度　　净戒所依住
　　忍辱及精进　　智慧等本处
　　若无有所得　　是处不说着
　　如世尊所说　　学如是调伏
　　若闻于此经　　令诸义示现
　　种种诸供养　　力尽无能报
　　不可数多劫　　闇面无所见
　　若闻此经者　　得到诸佛地
　　彼寤于愚痴　　以破无明闇
　　以得一切空　　由闻此经故
　　多种烦恼尽　　少有未尽者
　　犹如于大海　　取于一滴水
　　成熟众生故　　烦恼滴不尽
　　悲愍众生故　　不尽彼烦恼
　　为清净佛刹　　不满于一切
　　彼成熟众生　　彼彼处不灭
　　亦可彼满时　　如授记菩提
　　是故诸水滴　　于瓶中不尽
　　若一切开现　　彼当有佛刹
　　彼即当满足　　无有余熏习
　　如是如是处　　闻有如是经
　　能善解说者　　诸功德具足
　　尔时彼难调怨仇说此偈已。从空而下住于佛前。顶礼佛足合掌而住。尔时世尊而叹彼言。善哉善哉。汝善男子。快说此偈合于义理。无有虚妄无有别异。如是如来神通威力。一切菩萨于中当学。如是学已得众生空。尔时难调怨仇善男子。如是思念。今者世尊称我善哉。我今称庆。当以何事供养世尊。彼即闻于空中声曰。汝可以身供养世尊。即问空言。云何供养。复闻空声。汝善男子。汝今宜可飞腾虚空。令此大众皆悉知见。住于虚空说如是偈。
　　所有诸悭着　　皆由住自身
　　我已舍一切　　今供养导师
　　尔时彼善男子。闻此偈已生欢喜心。以佛神力飞腾虚空一多罗树。而说此偈即自舍身供养如来。于虚空中自舍身已。有千数华柔软香洁未曾见闻。光明香气满一由旬犹如日光。或经一时或经半时。彼诸华等绕佛三匝而供养已。佛神力故于虚空中而成华盖。而于彼中说如是偈。
　　我已舍自身　　供养诸教师
　　我不知自身　　亦不知世尊
　　彼于彼时于一切处。不知身心不知如来。不知众生不知住处。彼于彼时涅槃平等。亦无是念我已得证。于彼时中有一化佛。自然现身而作是言。汝善男子。汝已成就佛刹种子一切开现。于彼佛前合掌而住。心生欢喜踊跃无量。礼敬彼佛而作是言。我今礼佛大神通已。令各种相生善根已。遍住涅槃平等法中。离罪福德如是不住近于善根。诸佛法中彼能亲近无所乏短。劝请令住于菩提中。复说偈言。
　　众生觉如是　　当脱于大苦
　　生死大险道　　所有苦众生
　　彼亦不成就　　所有言苦者
　　彼亦受彼苦　　不觉此教故
　　说此偈已默然而住。
　　尔时无名菩萨告彼善男子言。善男子。汝今已能行一切施。若持自身供养于佛。善男子。汝更不得言我自在。汝以此身已用施佛。善男子。譬如有人施他财已后不得言还是我物。彼于彼财不得自在。如是善男子。汝今以身已施于佛。汝今既作如是之言。我当来世当得作佛得忍授记。善男子。汝于今者更欲何作。彼闻此已即生疑念。我今云何我今云何。如是思念。彼时即复闻无所有菩萨声言。善男子。汝今莫作。善男子。汝应还念诸佛神通。如汝信解。应如是报彼向无名菩萨所问。闻此言声即生辩才。明见前来无有身心。无言无说。无施无戒。无忍无进。无禅无智。无断无常。无声闻无菩萨。无发菩提心。无如来无如来法。无涅槃无涅槃声。无有信者。无有所住。无有所取。无有所言。无有缚者。无有所闻。无所闻者。无有所有。无所有者。无所承揽。无所承望。一切胜相皆悉具足。教化众生开现具足。成就佛刹与涅槃等。平等无二无有名说。如无可说亦不欲生。如无言中如如是住。如是如如亦无所行。彼于诸佛大神通中无复疑惑。
　　尔时无名菩萨。赞彼善男子言。善哉善哉。善男子。汝今善住佛大神通。汝今如是辩才成就。辩说如是。彼即答言。善男子。我亦不住佛神通中。其佛神通无能作者。一切诸法真体无名。不可得故。彼无可入。无可出处。无可知处。如是信已无有住处。其佛神通无住处故。彼无有人能说名字。但无名中我今问汝莫生疲倦。其有智者难可承事。彼即答言。善男子。汝今但问我所知者当为解释。彼难调言摩诃萨埵。汝今何故名为无名。彼即答言。我于是处不得言说。亦如汝所名字示现。彼即答言。善哉善哉。汝善男子。汝今以度佛大神通。离于名字。彼无名言。善男子。于平等中无法可离。无有可断无可建立。无去无来无平等相。善男子。若一切法彼平等者无有别离。其平等处亦无处所。云何断离。若平等法而别有者乃可断离。
　　尔时众中有一菩萨名不自在。而白佛言。世尊。何因何缘。是无所有菩萨名为无所有。佛告彼言。善男子。汝应还问是无所有菩萨因缘。彼当报汝。尔时不自在菩萨摩诃萨。问无所有菩萨摩诃萨言。善男子。汝今云何名无所有。彼即答言。善男子。我今不见自身能为一切众生作利安故。能问如来如是等处彼不自在菩萨问言。彼所问处与身合耶为不合耶。无所有言。我所问处不与身合。彼复问言。善男子。汝今云何不与身合。成就所问无所有言。善男子。我以三处发问如来。何等为三。谓身口意。此等三处我问如来。善男子。是身口意无和合义。彼复问言。善男子。汝见何意而不现身。彼则答言。我今亦汝当信我言。我为安乐诸众生故而不现身。彼菩萨言。我以肉眼故不能见。无所有言。以天眼看。彼言。天眼亦复不见。无所有言。以法眼看。彼菩萨言。善男子。所有法行彼亦不离于一切眼。于彼处中无法可见。无所有言。汝云何闻。彼复答言。彼处无有和合可闻。善男子。我见如如。无所有言。善男子。于如如中无有三眼。不自在言。汝云何见。时无所有默然而住。不自在言。善男子。于无能见一切法中何故默住。其于虚空岂无容受。虚空悉能容受诸法。无所染着所入无碍。于一切法无有假借。彼处不着应有解说。善男子。汝以何缘默无有说。彼即答言。我今求彼所有语言。能解释处皆不可得。我以是故默而不答。然善男子。汝听我说。以何因缘名不自在。善男子。我念亿劫。已曾知为诸众生等离无益语。为诸众生所作利益。柔软生乐皆悉美妙。欢喜踊跃无有粗涩。依时利益不生嗔恨。说如是言。无有众生怨恨于我。善男子。以是因缘我得无畏。善男子。一切众生无有所畏。所以者何。诸有语言无有自在善男子。汝今观是诸语言法无有自在。我今所说此语言中有成就者。彼于三界所不容受。所有一切众生言说。若合若散。有益无益。若杂不杂。若念若起。若为众生令净烦恼令舍烦恼。我见彼等皆悉平等。若智若愚皆得一名。彼言。善哉善哉。善男子。如汝往昔曾供诸佛。得是合实语言解释。善男子。汝见何利而不现身。彼即答言。汝今应当问于世尊。
　　尔时无畏菩萨。而白佛言。世尊。是无所有菩萨。见何等利而不现身。佛告彼言。善男子。唯除我身。于此三界无有众生。如是身相与其等者。唯除神通所化胜身。成就如是业果报故。勿令一切诸妇人见。必于此处染着乱意。不能听法不作诸事。弃舍本夫饮食无欢。染爱迷着多受苦恼。是无所有。见如是等诸过患故。而不现身。
　　尔时无畏菩萨及彼大众。皆生疑惑咸作是念。是无所有菩萨身相何如。而今世尊作如是说。
　　尔时众中有诸女人。一名解染。二名宝璎。三名解华。四名宝华。五名普香。六名香自在。七名金华。八名作爱。九名不染。十名善住意。十一名作光明。十二名甜味。十三名阿那罗梨耶。十四名住持。十五名无垢。十六名海。十七功德上。十八名无过夫。十九名调顺。二十名诸天供养。二十一名坏上。二十二名普照明。二十三名不背。二十四名善住持精进。二十五名善住。二十六名安乐。二十七名王。二十八名悲。
　　如是等类二十八女。与姊妹俱从坐而起。脱身璎珞供养世尊。右膝着地皆共合掌。而白佛言。世尊。所说无所有菩萨功德如是。愿于我等承佛威神得见其身。成就如是实业果报。莫以别身而示我等。我今欲见菩萨实身。尔时佛告善女人等。汝今欲见无所有菩萨成就色身。今欲见耶。彼等答言。唯然世尊。我等有疑。愿为开解。佛言。诸女汝等今者。见彼身已有何利益。汝今勿有还家之意当舍眷属。若见彼身安住具足一切功德。彼诸女言。我等今者一切能舍。决定当见彼菩萨身。尔时世尊。告彼菩萨无所有言。汝无所有。此等诸女欲见汝身。彼言。世尊。已言许可。彼姊妹等示现我身。佛言。善男子。我已许之。多人意喜欲见汝身。当有利益。得胜身心。得妙身心。得净身心。若见汝身。即当决定于阿耨多罗三藐三菩提。得转女身成丈夫身。汝今已有如是净愿。于多诸佛以百千身种诸善根。住是愿中于三界中。愿我当得最胜佛身。所有众生见我身者。彼等决定住于菩提。所有女人悉转女身。若于我所种善根已。思惟如是甚深法已得忍本性。愿当入于真如法中。愿当具足诸菩萨法。开现亲近于诸佛法。彼无所有菩萨。闻佛此说作如是言。如是世尊。如世尊教。即于手中一一指端皆放光明。一一光明至王舍城。于彼人家皆悉出现。彼诸光明有诸众生。见于彼等从地踊出。化成诸华纵广一尺。昔所未见色香具足。
无所有菩萨经卷第四
　　尔时王舍城中。频婆娑罗王。而有一女欲出游时。频婆娑罗王。敕诸侍女其数一千。汝等已为我女眷属。共相围绕于彼之处。王所饮食汝等常食。汝等常饮。彼王舍城。多有妇女其数一千。闻此语已种种璎珞庄严自身。彼诸妇女。见是希有可喜诸花。身心喜悦不能自胜。欲取彼华遂不能取不能远离。申手欲取去华一尺而不能及。见彼诸华皆悉向于毗福罗山去而不住。
　　尔时众人及千妇女。及与频婆罗王女。从王舍城次第而出。彼诸华等在众人前微行而进。众亦不知行与不行。彼诸人众作如是念。此华近手而不能取。时彼诸华一切皆上毗福罗山。彼诸男女亦上彼山。既上山已。见于如来阿罗诃三藐三佛陀无量百千大众围绕而为说法。
　　尔时二十八女姊妹。合掌佛前劝请世尊。时频婆娑罗王女。及见彼等一切诸女。亦见彼等诸女姊妹劝请世尊。作如是言。此诸妇女。何故合掌在世尊前。何所求请欲求何愿。即闻空声而语之曰。此等欲见无所有菩萨身。唯除佛身于三界中无能胜者。彼等同声咸作是言。我等愿见彼菩萨身。说是语已彼诸华等。即便在彼众人手中。即以此华散如来上。作如是言。唯愿世尊。示于我等无所有菩萨身。尔时世尊。告无所有菩萨言善男子。汝可示现圆满自身。令多众生见汝身已种菩提因。亦当如汝于多百千诸如来所当种善根。
　　尔时无所有菩萨。即现其身。尔时大地皆悉震动。安隐润泽无有众生恐怖毛竖。一切音乐不鼓自鸣。于虚空中雨众天华。于一切处天香人香皆自然烧。尔时无所有菩萨。示现如是具足色身。彼现身时。诸女人众皆生爱乐。一一妇人皆作是念。是无所有菩萨。唯与于我共相娱乐。各现于前。亦复不知彼神通化。各称其愿。于毗福罗山丛林树下。我于此处欢喜受乐。我等未曾得闻如是诸妙音声诸色香等。我等今者荷世尊恩。彼诸女等各一树下。七宝赞舆一切果报。皆悉具足欢喜受乐。一切所须悉皆备足。不复更念归还之想。彼等如是受欢喜乐七日七夜。
　　尔时世尊。为诸众生更说法要。若有不见彼菩萨身。皆由善根未得成熟。虽望欲见终不可得莫知何事。彼等见者过七日已。见彼菩萨身渐毁坏无有精光。受用果报皆没不现唯见一树。彼等菩萨渐渐不现亦无住处。彼即闻于空中声言。诸善男子。此是诸行真实体性。汝等不应起常有想。汝等可舍女人身想。应当愿求丈夫之身。无等等身诸佛之身。汝等可发阿耨多罗三藐三菩提心受丈夫身。彼诸女人闻是声已。于刹那时心住寂静。见如来像具三十二大人之相。彼等见已皆作是言。愿我当得如是妙身。无有染着无染着处。如此佛身寂静无恼。彼诸女人说是语时。彼诸女人悉转女身得丈夫身。唯除往昔发愿供养是无所有菩萨等者。乃至道场。然后我当转于女身。以如是故不转女身。所有转身得男身者端正可喜。世间天人皆悉爱敬。
　　尔时佛像忽然不现。唯见世尊释迦牟尼。尔时诸女得男身者。而白佛言。希有世尊。甚奇甚特。乃有如是幻化戏者昔未曾闻。诸凡夫等心意迷惑。未曾安定如压油轮。彼不能住近善知识。世尊。若有亲近于善知识供养承事。以善知识威神力故。我于今者转离女身得五神通。世尊。我今忆念往昔多千佛所。与善知识同种善根自舍身命。为令我等生诸善根。复示彼等诸佛世尊。为说在家诸过患事。方便赞叹出家功德。诸胜妙事。我等已经尔许多时近善知识。从尔已来未曾复生诸恶趣中。我于过去未逢教师教示我故。恒常流转人天驰逐受诸苦恼。世尊。我今假使能以恒河沙等诸世界中用满七宝。或已自身具足满已施善知识。虽作是事犹不能报善知识恩。所以者何。由是神力而令我等。当于世间而得作佛。开现成就我等佛刹。皆因此等善知识故。教示我等诣诸佛所种诸善根。教行种种疾利方便。教我等入深法行中。或出爱语。或示诃责。或言清凉。或说热恼。或有逼迫如是教示。一切乐具一切利养皆悉舍已。彼等众生难得值遇。彼等众生未有所辩。若不得是善知识者。唯除如来。我等无有别善知识。如无所有菩萨摩诃萨者。
　　尔时无所有菩萨摩诃萨。告诸女人转男身者。善男子等。我今非但独为汝等作善知识我亦为于一切众生作善知识。善男子等。若有众生能知无所有菩萨。为众生作利益成就。彼等众生更不承事诸余师友。彼等众生即忘饮食。不生疑退无有爱欲。而于我所昼夜亲近。所以者何。我今教于一切众生和合善根。令住一切世间出世具足事中。令入无量波罗蜜中。令入一切诸功德中。令住无浊无障净处无颠倒处。不现一切诸有相中住无行处。乐修一切身心薰习具足法中。我已曾令无量众生。住如是法善巧智中。我今实语无有异言。佛自证知。诸天世人而作证明。佛言。善男子。如是如是如汝所言。尔时大众。佛神力故即见东方。南西北方有千诸佛。
　　尔时世尊。告诸大众作如是言。诸善男子。汝今见此诸佛已不。彼言。世尊。我等皆见。佛复告言。此等已令此善男子。成熟如是阿耨多罗三藐三菩提。彼等更复欢喜踊跃。作如是言。世尊。我等今世现转女身已得男身。世尊。是故我今深信此事。解知此事念持此事无有疑惑。世尊。我今已得入于佛大神通。渐次小分。皆由于是无所有菩萨神通力故。愿我当得诸佛神通皆悉开现。愿当共此于诸佛所种诸善根。当得一切功德具足。
　　尔时彼诸菩萨摩诃萨。心作是念。所有身者五阴聚合。不可得以名字所说而有可闻。我等云何而能共彼种于善根。
　　尔时世尊知彼菩萨心之所念。告无所有菩萨摩诃萨言。善男子。汝今应为此诸菩萨摩诃萨等说五阴聚和合身事。汝今应为此等菩萨显示五阴和合之身。此等闻已当坏我见。更复当近于佛菩提。
　　尔时众中有一菩萨名曰爱语。而白佛言。世尊。今者见何事故。如来阿罗诃三藐三佛陀。自不解释。而当劝彼无所有菩萨解释。佛言。善男子。此众如是于无所有。长夜随顺流注归向。是故我今劝此菩萨摩诃萨说。
　　尔时无所有菩萨白佛言。世尊。我今欲说如我所见。如佛色空我色亦尔。如佛色一切众生色亦尔。如众生色一切树林药草色亦尔。如一切树林药草色。彼一切界和合聚色亦尔。所有空色及我色。如来色一切众生色。一切树林药草等色。一切界和合聚色。无有二相。无知无动无生。无等无有等等。无行无说。非法非非法。非法界非不法界所摄。非空非非空。众生愚痴不知不觉。虚妄贪着悭吝嫉妒。不能拔出虚妄毒箭。于悭妒中忘失恩义。无明网覆远善知识多有疑惑。于如此法不能听受当作障碍。不能受持读诵修行而有触证。有诸菩萨智慧善巧。犹如虚空无所著者。于诸世间所有法中不得法想。况复余想。彼等能入于此法行。诸少智者于无色中或作是想。悕望欲入此法行中。于无色中妄起行想。略说乃至受想行识中。如是作如色所作。如虚空识我识亦尔。如彼识如来识亦尔。如如来识。彼识一切众生识亦尔。如一切众生识。彼识一切树林药草识亦尔。如一切树林药草识。一切界和合识亦尔。其虚空识及以我识。如来识一切众生识。一切树林药草识。一切界和合识。无二相。不可知。不可分别。不生。无等等。无行。不可作名字。非法非非法。非法界非非法界所摄。非虚空非非虚空。众生愚痴不觉不知。无智少智少闻。嫉妒悭贪或着。妒嫉结缚无明网覆。为恶知识之所摄者各自迷惑。欲闻是法而作障碍。不能受持读诵修行而有解证。有诸菩萨善巧智慧无所住着。于一切法不得法想何况余想。彼等能于此行中行诸小智等。于此法行所不能知。说此五种色等平等出离诸行无有坏散无别法。时大地震动虚空雨华。
　　尔时难调菩萨摩诃萨白佛言。世尊。何因何缘大地震动虚空雨华。佛告难调菩萨摩诃萨言。善男子。此是由彼说五阴空。无二无别。无有所住。无可言说。无有藏积。无有散坏。无有边量。不乐颠倒。说是诸佛自在处时。有百千亿那由他数诸天。皆得无生法忍。于此众中。诸比丘比丘尼。优婆塞优婆夷五千人等。皆亦得于无生法忍。于未来世当得作佛。号曰不可说阴聚所生如来应供正遍知。当出于世。劫名无住。以此因缘大地震动而雨众华。
　　尔时女人得男身者。皆共同声。而说偈言。
　　虚妄非虚妄　　虚妄虚妄爱
　　如实知此等　　是故皆授记
　　我等知如是　　一切皆虚妄
　　今得丈夫身　　我等皆具足
　　我闻虚妄已　　知解不生疑
　　如是还虚妄　　实无有知说
　　无实无实中　　诱诳诸众生
　　不知无实故　　无所有教说
　　于中无所减　　亦无有增益
　　于中无示现　　但以假名说
　　平等无危险　　说无有散处
　　既无有等等　　何况有胜者
　　其色似色形　　其色色色故
　　若知色虚妄　　无有可实者
　　受似于触形　　以受故为受
　　知受虚妄已　　彼无有可实
　　想为欲想者　　其识以想现
　　知想虚妄已　　彼无真实处
　　诸行无自在　　假名示现行
　　知诸行虚妄　　彼无有真实
　　识以了知义　　是故示现识
　　若知识虚妄　　恒常如虚空
　　如是皆虚妄　　所有世忧愁
　　彼愚辈不知　　以住我见故
　　彼等无所安　　彼等无所遣
　　彼无有住处　　愚辈而不知
　　此法不易知　　寂灭句难解
　　住懈怠我想　　为恶作所覆
　　不见无所有　　不闻彼所说
　　无所可说处　　于中无所置
　　尔时诸女转男身者。说此偈已。供养佛故五体投地。顶礼佛足。而说偈言。
　　南无最大力　　一切世无上
　　世尊有大恩　　其等无所著
　　说是偈已。礼敬世尊合掌而住。尔时世尊告长老阿难。汝受持此无所有所问。我今说法广为人说光显此法。阿难。汝为何等众生。当令闻此法本之者。彼等闻已能广解义文句庄严。彼等皆当决定阿耨多罗三藐三菩提。若虽得闻而不解义。于后渐次亦当如是。解其义趣修行触证。于多百千那由他数诸如来所种诸善根。所以者何。其无所有菩萨有如是愿。
　　尔时众中。有诸女等住于大乘。而白佛言。世尊。何用劝请阿难受持此法。所以者何。我今已受如此法本。习诵通利。世尊。我今闻此法本。于未来世当为他说。于阿僧祇百千那由他劫中光显此法。
　　尔时众中。有百比丘。六百比丘尼。二百优婆塞优婆夷。复有那由他数诸天子等。以诸杂华散世尊已。作如是言。世尊。此修多罗而能照明。一切诸法如实显示。世尊。我今得闻此法本已。即能受持读诵通利。犹如明镜见其面像。如是如是。我等受持此法本已。是故世尊。我等于今及未来世。如此法本。于阿僧祇那由他劫。广为人说光显是行。当令证觉为诸众生。令知我等如是利益。我住菩提。云何当作为诸众生。一切利益具佛法故。世尊。我等不贪利养及名闻等。而受此法为众生说。亦复不为己自身命。但为一切诸众生等。欲与众生诸乐具故。欲令近于诸佛法故。为于无量诸众生等。除灭爱着诸烦恼故。佛言。善哉善哉。善男子等。汝今一切善说此法。尔时海姊妹白佛言。世尊。此无所有菩萨。不起亦不说如此等。善男子善女人等。说此法本当光显故。世尊。彼当受持正法。亦为一切过去未来现在诸佛所有法行。彼亦受持读诵通利亦教他人读诵通利。若教令知。
　　尔时无所有菩萨摩诃萨。告海姊妹言。过阿僧祇百千劫中。彼时有劫名曰法宝开敷。于彼劫中满足五百诸佛出世。时有一佛最初出世。名难降幢如来应供正遍知明行足善逝世间解无上士调御丈夫天人师佛世尊。于彼时中亦复多有众生。住于烦恼浊中业障所覆。烦恼增上。贪欲恚痴诸恼增上。含毒所恼。善女人。
　　尔时彼难降幢佛如来应供正遍知。我于尔时亦如是问。彼佛如来亦如是解释。如今世尊释迦牟尼如来应正遍知之所解释。善女人。如是次第五千诸佛。亦如是问如此法本。彼诸世尊亦复为我如是解说。如今世尊释迦牟尼。诸释中王为我解说。善姊。汝今安意。善姊。我从今已于未来世。当于无量阿僧祇数诸佛世尊。亦当如是问此法本。所有如是诸佛刹中。亦有诸浊烦恼众生。或有少者。或复倍多有烦恼者。
　　尔时无所有菩萨摩诃萨说此语时。于刹那顷。彼摩伽陀主频婆娑罗王。有大势力四兵围绕次第渐行。寻彼诸女所行之处来诣佛所。到佛所已顶礼佛足却住一面。佛慰劳已随所敷具而就其坐。彼诸大众亦皆而坐。时频婆娑罗王白佛言。世尊。我有少女与众侍女。出游园林久乃不还。后于园中求觅不得。又闻有说向世尊所。今于此众我复不见。佛告大王。今会当见。王言。世尊。我今未见。佛言。大王。汝今可问无所有菩萨。当示王处。王言。世尊。其无所有菩萨。何者是也。于时世尊。告无所有菩萨言。汝无所有。汝今应报频婆娑罗王。所问诸女行来之处令此众知。
　　尔时无所有菩萨。以不现身。告频婆娑罗王及大众言。大王当知。彼诸女等在此众中。王言大士。我但闻声不见汝形。菩萨告言大王。今者所有诸女闻我名已。一一妇女至于树下。皆取我身随意娱乐。我取身已皆舍女身受丈夫身。彼等诸女既取我身。成丈夫身。我则无身然无所有菩萨。告彼诸女丈夫身者言。汝善男子。各各示现自身之德。尔时诸女得男身者共集一处。具丈夫相端正可喜。作如是言。我等今者舍于女身已。成如是丈夫之身。尔时频婆娑罗王。及诸大众生疑不信。
　　尔时无所有菩萨。复作是言。大王何故及诸人众犹怀疑惑。王今于佛岂不可信。若可信者如来现前。王今宜问。此善男子。如是所说有异不耶。
　　尔时频婆娑罗王白佛言。世尊。如是如是。如虚空声所说以不。而不见身。尔时佛告频婆娑罗王言。如是如是。大王。皆悉如此菩萨所说。大王。今者宜信此语莫生疑惑。王闻是语即起合掌。三称善哉白言。世尊。是谁神力。为是菩萨无所有力。为当是佛威神之力。佛告王言。大王。当知此是诸女往昔愿力。彼于往昔于多千佛。教此诸女种诸善根发菩提心。诸佛法中而得成就。故今我所得满其愿。大王。有诸女人于未来世。亦更教化无量诸女得转女身。
　　尔时佛告无所有菩萨言。善男子。汝今可为于此众人。令此诸女各复本身。尔时无所有菩萨作如是言。如我实说。我于无量无边妇女。令转女身得丈夫身。皆是实故。此等众生还复女身。说是语时多有妇女于彼丈夫前有如是形。有如是色如是行住。还复如先所向来者。彼等各各相共言说如前无异。彼时诸女及频婆娑罗王等生希有心。云何诸女已转女身。今已还复女人身耶。此诸女人为是实身为当化起。佛言。大王。此等妇女非实非化。所以者何。大王。此善男子。于往昔时有如是愿。若诸妇人见我身者。彼见我身即发是愿求转女身。彼诸妇人所有夫主。更取余妇还复如是。不增不减如前妇身。可爱端正不相离别。
　　尔时频婆娑罗王而白佛言。希有世尊。诸菩萨摩诃萨等。能有如是神通善根。世尊。一切诸法不可思议。众生果报不可思议。得禅定者定之境界不可思议。佛言。如是如是。大王。如是如是。大王。此有三种不可思议。何者为三。业幻量幻(梵本少一句)。此善男子。已觉诸幻已证已触。此善男子。即是幻师。是故此等不可取量。
　　尔时世尊令彼大众以无所有和合法义。教化言说令得欢喜。令得威神增长教化。令欢喜已劝言汝等。各自知时还其所至。时诸人众各还本处。其去未久。有一菩萨名曰生疑。而白佛言。世尊。其无所有菩萨。能为此等众生。以神通化还令如旧。而不令彼诸众生等有爱别离。世尊。此等当作何等利益。佛告生疑菩萨言。善男子。此诸人等所在之处。共此诸女曾转根者。语言饮食共相娱乐游行戏乐。种种诸事种种方便。于彼时处令此众人。于菩提中令得发心近佛法中。何以故。善男子。此无所有菩萨。已于往昔诸如来所。以一切乐具供养尊重。种诸善根皆已具足。发如是愿。是故满愿满分别意。此善男子。如是教化成熟众生。教令入于义文字中。所有法体无生之处。无成就处令入令觉。如是教中不令有失。令得成就于佛法故。善男子。此无所有菩萨。教化众生于彼中者。无一众生当向恶趣。无一众生于所教师。过去佛土而不中生。善男子。彼诸众生还当如是成就菩提。亦如今者无所有菩萨所成就者。
　　尔时生疑菩萨从佛世尊闻善说已除诸疑惑。而说偈言。
　　众生闻以得　　于中方便学
　　如是健修习　　名无所有者
　　纯直心柔和　　软意无嫉妒
　　亦无有怯弱　　名无所有者
　　多文字和合　　复说如是义
　　所有无可见　　亦当无所触
　　无二不可取　　无余不可见
　　不可说而说　　法教无有比
　　尔时阇那那修多女告生疑菩萨言。善男子。汝承谁力能说此偈。彼即答言。我身如是知无所有菩萨身中从出是声。善姊当知。今此偈声非我身出。尔时阇那那修多女而白佛言。希有世尊。是无所有菩萨。乃至能得不思议法。皆已具足。能以种种方便开示。彼无所有之处说法。佛告彼言。如是如是。善女人。如汝所说。
　　尔时两时无有出生菩萨而白佛言。世尊。我能辩说无所有所问修多罗。佛言。两时无有出生菩萨。汝今为辩说诸菩萨摩诃萨境界广境界。无碍无可得。无边无畔际。发起多闻与利益故。以善巧智。如诸菩萨摩诃萨。为自境界增长。无著无可得处。无边无畔际处。诸多闻利益。欲于善巧方便法中。教令建立开现处故。当速成就菩提道故。
　　尔时两时无有出生菩萨摩诃萨。而说偈言。
　　善说此经已　　正念入禅定
　　当觉一切法　　显示此经典
　　令觉一切义　　及如文字等
　　所有修多罗　　诸佛之所说
　　显现一切义　　彼此皆相见
　　无量不思议　　皆经善说处
　　此经法知已　　庄严义文字
　　诸法无缺少　　一切不思议
　　阴界诸入等　　当得方便智
　　随顺十二缘　　一切声一声
　　一声一切声　　诸声等和合
　　于此经觉悟　　所有诸心者
　　众生所思觉　　计我所思者
　　一切心所因　　一切皆能知
　　是等诸思觉　　彼无有思处
　　于此经觉悟　　亦无有思者
　　于自及与他　　一切悉能知
　　如心所转行　　照诸法如镜
　　说此修多罗　　于彼此等见
　　彼等还觉此　　一切非为一
　　不见别多说　　一切文句离
　　若见于此经　　彼为众生说
　　众生非此彼　　令彼众生脱
　　住着不动处　　知一切虚妄
　　以虚妄为说　　既知虚妄已
　　不着虚妄中　　无有所生道
　　诸佛见一切　　于此无不觉
　　能觉此经者　　一切功业处
　　咒术医方智　　及时智所生
　　皆此经觉悟　　一切一切智
　　所有不可数　　彼一切次第
　　于此经悉知　　一切见舍已
　　众生所迷惑　　若知于此经
　　不着彼名字　　众生著令脱
　　彼相所覆者　　此经威力故
　　于中得实证　　若学此经者
　　彼得一切报　　天上及人中
　　一切功德具　　此是教师法
　　此即是父母　　和上阿阇梨
　　亦是善知识　　此知足少欲
　　具足诸头陀　　此所修资财
　　皆为彼当作　　若有大众生
　　欲说多种法　　应当学此经
　　学一切法处　　若有大众生
　　欲说多种法　　彼应学此经
　　一切法持处　　生处皆当得
　　少病长寿命　　常得诸禅定
　　随顺此经已　　身常受安乐
　　心亦得常乐　　若能证此经
　　口业悉具足　　如是差别法
　　彼当得随顺　　若能证此经
　　即总持诸经　　若能如是证
　　如此经中说　　彼等皆知经
　　诸佛有所说　　所有诸文字
　　所说诸法者　　若闻于此经
　　则离于文字　　诸法离文字
　　以文字说法　　文字非是法
　　文字非非法　　彼等于此经
　　住于菩提中　　彼等于此求
　　世间最名闻
　　尔时两时无有出生菩萨说此偈已。顶礼世尊右绕三匝。即于佛前没而不现。
　　尔时众中有一菩萨名无所续。而白佛言。世尊。此两时无有出生菩萨。从何而来。佛言。从如所来还如是去。彼菩萨言。世尊。彼云何来。复云何去。佛言。如影幻梦焰响虚空。及与空无相无愿无作。离欲寂灭无实无像。如是等聚分别遣来。汝今语我生于一切。一切众生。一切菩萨。一切诸佛。亦如影幻梦阳焰响虚空。及空无相无愿无作。离欲寂灭涅槃无实。彼等所有一切果报。及彼名字。彼等皆是我等所为。彼等及我一切。非一非二。非多非少。亦非有物不可闻。不共具足。无有能见者。无能知者。无能闻者。是故汝等从我等听。信解思惟欢喜称善。彼等无量阿僧祇数。行无实已皆不可得。汝等亦不可得。汝等莫以虚妄诽谤我等。莫毁呰我。我等既无。有物无相。无有处所。为他何假须说宁不说胜。若有说者。彼还是如彼。此还是如此。如是遣如遣。如是说已如是来。尔时大众得闻如是句义已。无色心。无出入息。无物染着。彼等于世尊所。一切乐具皆悉遍满。彼等得本念已。作如是言。此是本性体真实。无所有。无可证。无所识。如是知已。无知故。如是如是。彼从何处有。不可作名字。
　　尔时于上虚空。有无价宝遍满其间。有菩萨名灭及无出生菩萨。白佛言。世尊。是何瑞相。此无价宝遍满虚空。佛言。善男子等。有若干菩萨等。闻此无所可证法门得出离已。皆悉已得无生法忍。故现此相。
　　尔时彼诸一切大众。皆白佛言。希有世尊。善巧能学巧方便智。为欲解脱诸众生故。世尊。乃能知此一切无动空无所有。无有众生本性寂静。然今如来为诸众生。辩说诸法一切如影。而能勤劳教化众生。佛言。如是如是。诸善男子。如汝所说。诸善男子。若无辩说。云何能知影像幻梦阳焰响声及与虚空无相无愿无作离欲涅槃之法。而为虚妄影像等法。
　　尔时以佛威神力故。于上虚空闻如是声。世尊。何者是彼影形为影。世尊。何者是彼乃至虚妄而为影形。世尊。此一切庄严已具足。法本不假庄严。世尊。譬如画师若画弟子。善学伎能画如来像。具足众相无所缺少。更有金巧师。取最胜金作其金鬘而着顶上。然彼形像倍更端正。为一切众瞻之无厌。世尊。如是如是。如此法本。具足诸相瞻之无厌。世尊今者更倍庄严。说是语已。时佛告彼虚空声言。譬如巧学幻化之师。若幻弟子善于幻化。幻作男女端正可喜。诸根具足皆共和合。而生子息为作名字。影像幻梦阳焰响声。太虚空等不自在也。无相无愿无作离欲寂灭涅槃。彼虚妄等增长成就。所有作事入深山谷。多有人众各发大声。呼诸影像乃至虚空。彼出声已没而不现。于彼空谷无所染着。彼时众人求是声处了不可得。如是一切诸烦恼等。如实求之亦不可得。如彼阳焰动摇似水而不可饮。如是响声阳焰无形像。
　　尔时众中未证法者。闻此说已皆得证法。有二十亿那由他等诸天及人。皆悉得于一切法中无所染着。
　　尔时虚空还复出声。诸天人众皆悉见闻。此唯名字所谓影等。乃至虚妄影像等也。影像幻化其有所问。如来解释于先作证。有二十亿诸天人等。闻此法已。皆得决定住于阿耨多罗三藐三菩提中。当为成熟诸众生故而为之友。
　　尔时闻持菩萨白佛言。世尊。当何名此法本。我等云何受持。佛言。此法本名诸罪无相无舍。如是受持。如来自在。如是名持。无所有菩萨所问。如是名持。说佛大神通。如是名持。恶心难调怨仇悔过。如是名持。无所有法可示现者。如是名持。非不见一切诸法。如是名持。佛说此经时。其无所有菩萨。及难调怨仇。闻持菩萨。及彼大众。天人阿修罗乾闼婆等。闻佛所说欢喜奉行。

 
