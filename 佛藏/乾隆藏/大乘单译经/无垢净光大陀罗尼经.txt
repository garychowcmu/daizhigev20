无垢净光大陀罗尼经一卷


大乘单译经
无垢净光大陀罗尼经一卷
唐天竺沙门弥陀山等译


　　

无垢净光大陀罗尼经
　　如是我闻。一时佛在迦毗罗城大精舍中。与大比丘众无量人俱。复有无量百千亿那由他菩萨摩诃萨。其名曰除一切盖障菩萨。执金刚主菩萨。观世音菩萨。文殊师利菩萨。普贤菩萨。无尽意菩萨。弥勒菩萨。如是等而为上首。复有无量天龙夜叉乾闼婆阿修罗迦楼罗紧那罗摩睺罗伽人非人等。无量大众恭敬围绕而为说法。时彼城中有大婆罗门。名劫比罗战茶。归敬外道不信佛法。有善相师而告之言。大婆罗门汝却后七日必当命终。时婆罗门闻是语已。心怀愁恼惊惧怖畏。作是思惟谁能救我我当依谁。复作是念沙门瞿昙称一切智证一切智。我当诣彼。彼若实是一切智者。必当说我忧怖之事。作是念已即往佛所。于众会前遥观如来。意欲请问而怀犹豫。时释迦如来于三世法无不明见。知婆罗门心之所念。以慈软音而告之言。大婆罗门汝却后七日定当命终。堕可畏处阿鼻地狱从此复入十六地狱。出已复受旃陀罗身。命终之后复生猪中。恒居臭泥常食粪秽。寿命长时多受众苦。后得为人贫穷下贱。不净臭秽丑形黑瘦。干枯癞病人不喜见。其咽如针恒乏饮食。得人捶打受大苦恼。时婆罗门闻是语已。生大恐怖悲泣忧愁。疾至佛所顶礼双足。而白佛言如来即是救济一切诸众生者。我今悔过归命世尊。唯愿救我大地狱苦。佛言大婆罗门此迦毗罗城三岐道处有古佛塔。于中现有如来舍利。其塔崩坏汝应往彼重更修理。及造相轮橖写陀罗尼。以置其中兴大供养。依法七遍念诵神咒。令汝命根还复增长。久后寿终生极乐界。于百千劫受大胜乐。次后复于妙喜世界。亦百千劫如前受乐。后复于诸兜率天宫。亦百千劫相续受乐。一切生处常忆宿命。除一切障灭一切罪。永离一切地狱等苦。常见诸佛恒为如来之所摄护。婆罗门若有比丘比丘尼优婆塞优婆夷善男女等。或有短命或多病者。应修故塔或造小泥塔。依法书写陀罗尼咒。咒索作坛。由此福故命将尽者。复更增寿。诸病苦者皆得除愈。永离地狱畜生饿鬼。耳尚不闻地狱之声。何况身受。时婆罗门闻此语已心怀欢喜。即欲往彼故坏塔所依教修营。时众会中除盖障菩萨。从坐而起合掌白佛言世尊。何者是彼陀罗尼法。而能生长福德善。根佛言有大陀罗尼。名最胜无垢清净光明大坛场法。诸佛以此安慰众生。若有闻此陀罗尼者。灭五逆罪闭地狱门。除灭悭贪嫉妒罪垢。命短促者皆得延寿。诸吉祥事无不成办。时除盖障菩萨复白佛言。世尊愿佛说此陀罗尼法。令一切众生得长寿故。净除一切诸罪障故。为一切众生作大明故。尔时世尊闻是请已。即于顶上放大光明。遍照三千大千世界。遍觉一切诸如来已。还归本处从佛顶入。时佛即以美妙悦意迦陵频伽和雅之音。而说咒曰。
　　南谟飒哆飒怛底(颠以反下同)弊(毗也反唇声一)三藐三佛陀俱胝喃(奴暗反下同二)钵唎戍(输聿反下同)陀摩捺娑(三)薄(去声引)质多钵唎底瑟耻哆喃(四)南谟薄伽跋底阿弥多喻杀写恒他揭怛写(五)晻(引声六)怛他揭多戍第(七)阿喻毗输达儞(八)僧[日　　歇](呵葛反)罗僧喝罗(九)萨婆怛他揭多毗唎耶跋丽娜(十)钵剌底僧喝啰阿喻(十一)萨么啰萨么啰(十二)萨婆怛他揭多三昧焰(十三)菩提菩提(十四)勃地(亭也反下同)毗勃地(十五)菩驮也菩驮也(十六)萨婆播波(引)阿伐喇拏(上)毗戍第(十七)毗揭多末罗佩焰(十八)苏勃驮勃第(十九)虎噜虎噜莎(引)诃(引二十)
　　佛言除盖障此是根本陀罗尼咒。若欲作此法者。当于月八日或十三日。或十四日或十五日。右绕舍利塔满七十七匝。诵此陀罗尼亦七十七遍。应当作坛于上护净。书写此咒满七十七本。尊重法故于书写人。以香花饮食净衣洗浴。涂香熏香而为供养。或施七宝或随力施。当持咒本置于塔中供养此塔。或作小泥塔满足七十七。各以一本置于塔中而兴供养如法作已。命欲尽者而更延寿。一切宿障诸恶趣业悉皆灭尽。永离地狱饿鬼畜生。所生之处常忆宿命。一切所愿皆得满足。则为已得七十七亿诸如来所而种善根。一切众病及诸烦恼咸得消除。
　　若人病重命将欲尽。当为作方坛。于上画作种种形状(所谓轮形金刚杵形蠡形戟形月字形莲花形四角画莲花上安瓶)瓶满香水置于四角。布列香炉烧众名香。以五色钵盛种种食及三白食(谓乳酪粳米饭)复以五钵(各盛香花水及粳米)坛上供养。种种饮食盛满一器。及水一瓶置坛中心。于坛近边画作毗那夜迦像。顶上安灯。将彼病人在于坛西。面向此坛。盛一器食对病人前置于坛上。咒师要须清净如法。咒此病人七十七遍。令将死之人惛冥七日。命续识还如从梦觉。
　　若有护净日别一遍。诵念此咒满足百年。是人命终生极乐界。若一切时常念诵者。乃至菩提恒忆宿命。永离夭寿及诸恶趣。
　　若复有人为于亡者称其名字。至心诵咒满七十七遍。若彼亡人堕恶趣者。应时即得离恶道苦生天受乐。或称彼名依法书写此陀罗尼。置佛塔中如法供养。亦令亡者得离恶趣生于天上。或复得生兜率天宫。乃至菩提不堕恶道。
　　若有善男子善女人。于此佛塔或右绕或礼拜或供养者。当得授记于阿耨多罗三藐三菩提而不退转。一切宿障一切罪业悉皆消灭。不至飞鸟畜生之类。至此塔影当得永离畜生恶趣。若有五无间罪或在塔影。或触彼塔皆得除灭。置塔之处无诸邪魅夜叉罗刹。富单那毗舍阇等。恶兽恶龙毒虫毒草。亦无魍魉诸恶鬼神夺精气者。亦无刀兵水火霜雹饥馑。横死恶梦不祥苦恼之事。于彼国土若有诸恶先相现时。其塔即便现于神变出大光焰。令彼诸恶不祥之事无不殄灭。若复于彼有恶心众生。或是怨仇及怨伴侣并诸劫盗寇贼等类欲坏此国。其塔亦便出大火光。即于其处现诸兵仗。恶贼见已自然退散。常有一切诸天善神守护其国。于国四周各百由旬结成大界。其中男女乃至畜生。无诸疫疠疾苦斗诤。不作一切非法之事。其余咒术所不能坏。是名根本陀罗尼法。善男子今为汝说相轮橖中陀罗尼法。即说咒曰。
　　唵(引一)萨婆怛他揭多毗补罗曳(栘热反下同)瑟[打-丁+致](竹几反下同二)末尼羯诺迦(举佉反)曷喇折哆(上三)毗菩瑟哆曳瑟[打-丁+致](四)杜噜杜噜(五)三曼哆尾噜吉帝(六)萨啰萨啰播跛尾输达尼(七)菩达尼三菩达尼(八)钵啰(上)伐啰(上)曳瑟[打-丁+致]伐囇(九)末尼脱誓(十)鹘噜止啰(上)末罗毗戍第(十一)吽(引)吽莎(引)诃(十二)
　　善男子应当如法。书写此咒九十九本。于相轮橖四周安置。又写此咒及功能法。于橖中心密覆安处。如是作已。则为建立九万九千相轮橖已。亦为安置九万九千佛舍利已。亦为已造九万九千佛舍利塔。亦为已造九万九千八大宝塔。亦为已造九万九千菩提场塔。若造一小泥塔。于中安置此陀罗尼者。则为已造九万九千诸小宝塔。若有众生右绕此塔。或礼一拜或一合掌。或以一花或以一香。烧香涂香铃铎幡盖而供养者。则为供养九万九千诸佛塔已。是则成就广大善根福德之聚。若有飞鸟蚊虻蝇等至塔影中。当得授记于阿耨多罗三藐三菩提而不退转。若遥见此塔或闻铃声或闻其名。彼人所有五无间业。一切罪障皆得消灭。常为一切诸佛护念。得于如来清净之道。是名相轮陀罗尼法。善男子今为汝说修造佛塔陀罗尼法。即说咒曰。
　　唵(引一)萨婆怛他揭多(二)末罗毗输达尼(三)键陀鞞梨钵娜伐囇(四)钵啰底僧塞迦啰(五)怛他揭多驮都达丽(六)达啰达啰(七)珊达啰珊达啰(八)萨婆怛他揭多(九)阿地瑟耻帝莎(引)诃(十)
　　若有比丘比丘尼优婆塞优婆夷。若自造塔若教人造。若修故塔若作小塔。或以泥作或用甎石。应先咒满一千八遍然后造作。其塔分量或如爪甲。或长一肘乃至由旬。以其咒力及至心故。于泥等塔中出妙香气。所谓牛头栴檀赤白栴檀。龙[腦-月+骨]麝香郁金香等及天香气。自作教人皆得成就广大善根福德之聚。命若短促便得延寿。后临终时得见九十九亿百千那由他佛。常为一切诸佛忆念。而与授记生极乐界。寿命九十九亿百千那由他岁。常得宿命天眼天身天耳天鼻。天栴檀香从其身出。口中常出优钵罗花香。得五神通于阿耨多罗三藐三菩提得不退转。若咒香泥下至极少。如芥子许涂此塔上。彼人亦得如上所说大福德聚。
　　若比丘比丘尼优婆塞优婆夷。如法书写陀罗尼法。以清净心尊重供养如佛无异。于书写人亦增上供养。如前所说书咒印已。置于塔中及所修塔内并相轮橖中如法成就。是人当得广大善根福德之聚。佛说此陀罗尼印法时。十方一切诸佛如来同声赞言。善哉善哉释迦牟尼如来应正等觉。乃能善说此大陀罗尼印法。令一切众生皆无空过。获大利益摄大福聚。乃至于阿耨多罗三藐三菩提得不退转。
　　尔时众中天龙八部。及诸菩萨执金刚主。四王帝释梵天王。那罗延摩醯首罗。摩尼跋陀罗补那跋陀。及跋罗神夜摩神婆楼摩神。俱薜罗神婆飒婆神诸仙众等。闻此法已起厌离心。调伏柔软生大欢喜。以大音声互相谓言。希有希有诸佛如来。希有希有真正妙法。希有希有此陀罗尼印法。如来所说甚难值遇。是时劫比罗战茶大婆罗门。闻此大功德殊胜利益大陀罗尼法印。即得明达法性远尘离垢。断诸烦恼灭诸罪障寿命延长。生大欢喜踊跃无量。令一切众生亦皆当得心意清净。
　　尔时除盖障菩萨摩诃萨。持一宝台种种众宝间错庄严。以佛庄严而庄严之。爱乐法故供养如来。右绕三匝顶礼佛足。而白佛言世尊此大陀罗尼坛场法印甚难值遇。世尊说此一切众生妙法库藏镇阎浮提。令诸众生种大善根。施其寿命消灭烦恼。我今亦当为令众生种善根故。供养一切诸如来故。今于佛前说自心印陀罗尼法。即说咒曰。
　　南谟薄伽伐帝纳婆纳伐底喃(一)三藐三佛陀俱胝那庾多设多索诃萨罗(引)喃(二)南谟萨婆儞伐啰拏(去声)毗瑟剑鼻尼(引)菩提萨埵也(三)唵(引四)睹噜睹噜(五)萨婆阿伐啰拏毗戍达尼(六)萨婆怛他揭多摩庾播喇尼(七)毗布丽(八)眤末丽萨婆悉陀南摩塞讫栗帝(九)跋罗跋啰(十)萨婆萨埵缚卢羯尼(十一)吽(引)萨婆尼伐啰拏(上声)毗瑟剑毗泥(十二)萨婆播波毗烧达尼莎诃(引十三)
　　世尊此陀罗尼是九十九亿诸佛所说。若有至心暂念诵者。一切罪业悉皆消灭。若有依法书写此咒。满九十九本置于塔中或塔四周。有人礼拜及以赞叹。或以香花涂香灯烛供养此塔。彼善男女于现生中。灭一切罪除一切障满一切愿。则为供养九十九亿百千那由他恒河沙等诸如来已。亦为供养九十九亿百千那由他恒河沙等舍利塔已。是则成就广大善根福德之聚。若有比丘于月八日十三日。十四日十五日。洗浴护净着鲜洁衣。于一日一夜而不饮食。或时唯食三种白食。右绕佛塔诵此陀罗尼满一百八遍。百千劫罪及五无间皆得除灭。我除盖障即为现身。令其所愿皆悉满足。得见一切诸佛如来。若有诵满二百八遍得诸禅定。若有诵满三百八遍。得净一切障三昧。若有诵满四百八遍。得四大天王常来亲近现身卫护。加其身心增大威德。若有诵满五百八遍。摄得无量阿僧祇不可量诸大善根。若有诵满六百八遍。便得此咒根本法成就。为持咒天仙。若有诵满七百八遍。得大威德具足光明。若有诵满八百八遍得心清净。若有诵满九百八遍得五根清净。若有诵满一千八遍。当得须陀洹果。若诵满二千遍当得斯陀含果。若诵满三千遍当得阿那含果。若诵满四千遍当得阿罗汉果。若诵满五千遍当得辟支佛果。若诵满六千遍当得普贤地。若诵满七千遍当得初地。若满八千遍当得第五地。若满九千遍当得普门陀罗尼。若满十千遍当得不动地。若复满十一千遍当得如来地。成大人相大师子吼。
　　若复有人欲于现生。成就功德大利益者。应修故塔诵咒右绕满百八遍。心中所愿无不成满。时释迦牟尼佛赞除盖障言。善哉善哉善男子。汝能如是随顺如来所演咒法而助宣说。时执金刚大夜叉主。白佛言世尊。此大咒王陀罗尼法。同如来藏亦如佛塔。世尊以此胜法镇阎浮提。令一切众生皆得解脱。能于后时作大佛事。佛言执金刚主。此大咒法若在世时同如来在。以其能作佛所作事。少有所作成大福聚。况多功用所获善根。假使百千亿那由他恒河沙诸佛说不能尽。佛眼所见不可为喻。不可量不可说。执金刚主言。以何因缘少用功力成大福聚。佛言谛听当为汝说。若比丘比丘尼优婆塞优婆夷。欲得满足大功德聚。当依前法书写此四大陀罗尼咒法之王各九十九本。然后于佛塔前。造一方坛牛粪涂地。于坛四角置香水满瓶。香炉布列以供养。钵(盛香花水粳米)置于坛上。及三味食(乌麻菉豆粳米和煮)并三白食。各置瓶中布于坛上。种种果子数满九十九。并四种食一切所须。及诸香花皆置其上。以陀罗尼咒置相轮橖中及塔四周。以咒王法置于塔内。想十方佛至心诵念此陀罗尼。即说咒曰。
　　南谟纳婆纳伐底喃怛他揭多俱胝喃(一)弶伽捺地婆卢迦三摩喃(二)唵(引三)毗补丽毗末丽(四)钵啰伐丽(五)市那(上)伐丽(六)萨啰萨啰(七)萨婆怛他揭多驮都揭鞞(八)萨底(丁耶反)地瑟耻帝萨(引)诃(九)阿(引)那(夷我反下同)咄都饭尼莎(引)诃(十)萨婆提婆那婆阿耶弭(十一)勃陀阿地瑟侘那(上十二)三摩也莎(引)诃(十三)
　　应烧香相续诵此陀罗尼咒二十八遍。即时八大菩萨八大夜叉王。执金刚夜叉主。四王帝释梵天王。那罗延摩醯首罗。各以自手共持彼塔及相轮橖。亦有九十九亿百千那由他恒河沙诸佛。皆至此处加持彼塔。安佛舍利由加持故。令塔犹如大摩尼宝。是人由此则为已造九十九亿百千那由他诸大宝塔。由此当得广大善根。寿命延长身净无垢。众病悉除灾障殄灭。若见此塔者灭五逆罪。闻塔铃声消诸一切恶业。舍身当生极乐世界。若有传闻此塔名者当得阿鞞跋致。下至鸟兽得闻其声。离畜生趣永不复受。当得广大福德之聚。
　　若复有人欲得满足六波罗蜜者。当作方坛先以牛粪涂。后以净土而覆其上。洒以香汤滑净涂拭。五供养钵置于坛上。写前四种陀罗尼咒各九十九本。手作小塔满九十九。于此塔中各置一本。其相轮咒还置小塔相轮橖中。行列坛上以诸香花供养旋绕七遍。诵此陀罗尼曰。
　　南谟纳婆纳伐底喃怛他揭多(一)弶伽捺地婆卢迦(二)俱胝那庾多设多索诃萨啰喃(三)唵(引四)普怖哩(五)折里尼(六)折哩慕(上)哩忽哩(七)社逻跋(上)哩莎(引)诃(八)
　　若依此法而受持者。六波罗蜜悉皆成满。是则同造九十九亿百千那由他恒河沙等七宝塔已。是则供养九十九亿百千那由他如来应正等觉。皆以诸天大供养云。种种庄严诸天宫殿。诸天供具而为供养。彼诸如来皆悉忆念此善男女。令其当得广大善根福德之聚。若有于此咒王。如法书写受持读诵。供养恭敬佩于身上。以咒威力拥护是人。令诸怨家及怨朋党。一切夜叉罗刹富单那等。皆于此人不能为恶。各怀恐怖逃散诸方。若有得共彼人语者。亦得除灭五无间业。若有得闻此人语声。或在其影或触其身。令彼一切宿障重罪皆得消除。所有诸毒不能为害。火不能烧水不能漂。厌祷邪魅不得其便。雷电霹雳无能惊娆。常为诸佛而共加持。一切如来安慰护念。诸天善神增其势力。非余咒术之所能制。是故应当于一切处求此咒法。写已置于当路塔中。令往来众生。下至鸟兽蛾蝇蚁子。皆得永离一切地狱。及诸恶道生诸天宫。常忆宿命至不退转。
　　尔时佛告除盖障菩萨摩诃萨。执金刚主四王帝释梵天王等。及其眷属那罗延天摩醯首罗等言。善男子我以此咒法之王付嘱汝等。应当守护住持拥护。以肩荷担宝箧盛之。于后时中莫令断绝。应善执持应善覆护。授与后世一切众生。令得见闻离五无间。
　　是时除盖障菩萨。执金刚主四王帝释梵天王那罗延天摩醯首罗及天龙八部等。咸礼佛足同声白言。我等已蒙世尊加护。授此咒法及造塔法。咸皆守卫住持读诵书写供养。为护一切诸众生故。于后时分令彼众生悉得闻知。不堕地狱及诸恶趣。我等为报如来大恩。咸共守护令广流通。尊重恭敬如佛无异。不令此法而有坏灭。佛言善哉善哉。汝等乃能坚固守护。住持如是陀罗尼法。时诸大众闻佛说已欢喜奉行。

 
