菩萨生地经一卷


大乘单译经
菩萨生地经一卷
吴月支优婆塞支谦译


　　

菩萨生地经
　　闻如是。一时佛游于迦维罗卫国释氏精庐。尼拘类树下坐。与五百比丘众俱。是时城中有释种长者子。名差摩竭。行诣佛所。稽首毕一面坐。叉手白佛言。菩萨何行。疾得无上正真之道。普具三十二相。从一佛国到一佛国。临寿终时其心不乱。所生不堕八难之处。常知去来之事。悉成诸法周满达事。知一切法无所挂碍。信解空行。得不起法忍。恒以至心欲作沙门。未曾犯戒。不乐居处。佛言。大哉差摩竭。乃问菩萨之行。忍辱为本。以立忍力乃疾得佛。忍有四事。何等为四。一曰若骂詈者默而不报。二曰若挝捶者受而不挍。三曰若嗔恚者慈心向之。四曰若轻毁者不念其恶。佛时颂曰。
　　挝骂不以恚　　轻毁亦不恨
　　菩萨忍如是　　所问悉可得
　　慎言不欺慢　　未曾起乱意
　　不犯不有恶　　是行得佛疾
　　开士常以忍　　敦诚行大慈
　　是用得成佛　　三十二相明
　　从事于恶者　　常喜加捶杖
　　害心施于人　　是不离恶道
　　邪见自贡高　　急憋好嗔恚
　　彼为自投冥　　终不近菩萨
　　愚以贪强梁　　自用无礼敬
　　不知孝父母　　是以有狱苦
　　夫欲疾得佛　　常修戒德本
　　依受善师教　　等心施于人
　　又有四事行疾得佛。何等为四。一曰爱乐明经好菩萨道。尽心护法教诲于人。二曰远离女人不与从事。三曰常好布施沙门梵志。四曰以不睡卧心习空行。佛时颂曰。
　　若以乐沙门　　常勤护经道
　　爱法不远师　　如是人难得
　　深学求佛意　　多闻广开人
　　好施无悭心　　是行得佛疾
　　女人不可亲　　败德乱世间
　　从事于欲者　　未曾近菩萨
　　是以清高士　　常防远女色
　　净修菩萨道　　大悲济天下
　　于是差摩竭。即解身珠宝璎珞用散佛上。佛之威神。令其所散止于虚空化成宝盖。中有五百化人出。亦解身珠宝以散佛上。俱发声言。愿发无上正真道意。差摩竭。见诸化人踊跃欢喜。问佛言。此化所出从天来耶。四方四隅地中出耶。佛报言。是化不从十方来。亦非天亦非龙。亦非神亦非人。亦非地水火风空。非色痛想行识。亦非意非心非作非往非来。亦非今世亦非后世亦非生死。是人名化字无从生号为空。如影现于镜中。无执无舍无由来无所得。无我无人无命无识。若男子女子。见知诸法如化无识。闻此好信而行应者。是即佛子。为已去冥兴世间明。为能降魔成极大德。是为沙门梵志。为清净菩萨大人。为无从生已得授决。为不退转无上之人。信乐此法为如是也。
　　佛告差摩竭。若闻此经。而心惊怪诽谤形笑。当知是辈非沙门梵志。是为外道放逸之人。为无反复恶师之人。为暗蔽无眼诈称菩萨。是为诬罔抵突之人也。于是弊魔来问佛言。信此法者能有几人。佛报魔言。有四百亿欲天及人。皆得无所从生法乐于中立。是时差摩竭得不起法忍。五百比丘及五百清信士二十五清信女。皆得立不退转地。寿终悉当生于西方无量寿佛清净国。常护持无数佛法。教化成就一切人民。使不退转。如是无极恒沙边劫。当于此土以次作佛。魔闻佛言。稍稍却行。而谓佛言。后可不须复说此法也。贤者阿难白佛言。当何名此经。以何奉持之。佛语阿难。是经名为菩萨生地经差摩竭所问。当奉持之。百劫行五度无极。而无大智无菩萨者。不如讽诵此经义以分布为人说。佛时颂曰。
　　若信学生地经　　其功德无有量
　　斯已度三恶道　　后受者福皆然
　　佛说此已。差摩竭及四辈弟子诸天龙神。皆欢喜受持。

 
