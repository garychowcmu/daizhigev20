佛说法常住经一卷


大乘单译经
佛说法常住经一卷
出安祐二录开元录云今附西晋录


　　

佛说法常住经
　　闻如是。一时佛游舍卫国祇树给孤独之园。佛告诸比丘。法者常在。有佛无佛法住如故。如来至真出现世间。因为宣解分别深义敷演至慧。志在小乘。为说四谛苦习尽道。生苦老苦。病苦死苦。求不得苦。举要言之有阴身苦。设无有身当有何患。是曰苦谛。目贪于色。耳鼻身口意亦复如是。由此因缘成其六衰。从来劫数甚大久矣。既谛见斯已。知为恶习悉无益身。因守身行。护其心口十恶。以拔十二因缘根本则灭。灭除三毒。空无相愿由成罗汉。缘十二因知其牵连断其根源辄成缘觉。解身本空。奉六度无极四等四恩。道品之法三十有七。空无相愿无此三事。不为取证。六通善权常济危厄。等心一切无所适莫。故曰菩萨。逮不退转。当成无上正真之道。为最正觉度脱十方。故号为佛道法。常存行者。与合无彼无此。犹如众流未到海时各有本名。以合于海无有异号。道德若兹。去来今佛合一法身行与道合。因为众生分别演说。阴衰诸入十二牵连皆为病疾。诸度无极四等四恩为大法药。疗众生病。净如虚空。明踰日光。德超须弥。神圣巍巍莫能讥谤。众罪消灭无复诸苦。以大慈悲度脱十方。佛说是时。诸比丘众漏尽意解。无数菩萨寻时逮得无所从生法忍。佛说如是。诸比丘及诸菩萨诸天龙神。闻佛所说欢喜奉行。

 
