异出菩萨本起经一卷


大乘单译经
异出菩萨本起经一卷
西晋优婆塞聂道真译


　　

异出菩萨本起经
　　释迦文佛。前世宿命为人时。在夫娄多摩国。世世为善。无数世乃得为佛。佛为菩萨时。名摩纳。居山中。衣鹿皮衣。时入城。城名钵摩诃。王名耆耶。菩萨见城中匆匆。因问道中行者言。今日城中。何以匆匆。行人对言。佛今日当来菩萨闻佛当来到。内独心喜口言。今日见佛来者。欲从佛求我心中所欲愿者。须臾有一女人。名曰俱夷。持应水瓶。有华七枚。华名优钵。菩萨随而呼之曰。大姊且止。俱夷即止待之。菩萨言。请夫人手中优钵华。俱夷言。今日佛当来到。大王在浴室。我当以华上之。华不可得。菩萨言。雇华百钱。俱夷曰。华不可得。菩萨曰。可自更取。俱夷曰。不可得。菩萨复言。雇华五百钱。俱夷心自念。此华才直两三钱。今乃雇五百钱。便以优钵华五枚与之俱夷自留二枚。菩萨探怀中赍钱。适得五百。尽以与之。各自别去。俱夷心念言。此道人。衣鹿皮衣耳。适有五百银钱。尽用雇华。疑此非恒人也。即随而呼之曰。男子男子且止。菩萨即止待之。俱夷曰。卿以诚告我。我以华与卿。不者我夺卿华去。菩萨言。我买华。从百钱上至五百。何故夺我华。俱夷曰。此华王家华。我力势能夺卿。菩萨即以诚告之。我闻佛今日当来到。欲以华上之。从佛求心中所欲愿者。俱夷曰。大善。愿我后生。为卿作妇。卿后生好恶者。我当为卿作妇。必置我心。令佛知之。菩萨曰可。便以手中华二枚。与菩萨令上佛。俱夷言。妇人不能得前。愿以华累卿。菩萨便受之。各自别去。须臾佛来到。国王以下至万民。皆以百种杂华。散佛头上。华皆堕地。菩萨持华五枚。散佛头上。华皆留止。上向成行。如根生不堕地。菩萨持俱夷华。散佛头上。华复留止。上向成行。在两肩不堕地。佛知菩萨至心。佛言。令汝得心中所欲愿者。却后九十劫。劫名拔罗汝当为释迦文佛。菩萨闻佛语。心中大欢喜。即布发令佛足蹈之。故立于佛前踊跃。佛以神接之。即去地四丈九尺。无所播持。从上来下。佛复言。令汝后世得道度世。亦当如我作佛。是时佛者先世佛。号曰题和竭罗佛。佛般泥洹去。菩萨还入山中。寿终以后。即上生第二忉利天上。诸天皆共护视。天上寿尽。即复来下生鸠夷那竭国。为飞行皇帝。主四天下。寿终即复上生第二忉利天。上作帝释。如是终而复始。凡三十六为天帝释。八万四千世。为飞行皇帝。如是寿终以后。即上生第四兜率天上。即复下生迦维罗卫国。迦维罗卫国者。天地之中央也。佛生者。不可边土余国。地为之倾侧。迦维罗卫国王。为人仁贤。即下入王夫人腹中。但有不净故。无所附近。左右群臣。及邻国请可属迦维罗卫国者。闻王夫人有娠。皆来贺大王。前为夫人作礼。太子从腹中见外人。如蒙罗縠中视见外人。外人作礼。太子于腹中。以手攘之。所以攘之者何。不欲烦扰天下人也。夫人怀抱太子时。天上诸神。日持天上饭食。来置夫人前。夫人不知饭食所从来。不能复食王家饭食。王家饭食。苦且辛。太子以四月八日夜半时生。从母右胁生堕地。行七步之中。举足高四寸。足不蹈地。即复举右手言。天上天下。尊无过我者。四天王即来下作礼。抱持太子。置黄金机上。和汤浴形。王与夫人。左右皆惊。太子生时。上至三十三天下至十六泥犁。傍行八极。万二千天地。皆为大明。天地为之振动。乃下为儿。其乳母。以氎布囊授其母。即亦自乳养。名为悉达。悉达生身。有三十二相。明日王与夫人议。吾子生不与人同。国中有大道人。年百余岁。大工相人。字为阿夷。宁可俱行相太子。夫人曰。大善。王与夫人。共行到道人所。王以黄金一囊。白银一囊。以上道人。道人不受金银。即开[疊　　毛]布而视之。太子有三十二相。神光表现。道人即垂泣而悲。王夫人问。道人吾子。将有何不善耶。王今日故相太子。欲知善恶。何以故悲泣。道人曰。昨日天地振动。正为太子。我伤年老。今我当去世。恨不待此人。恨不闻是人经戒。以故悲泣。王闻道人所言。即为太子。选择国中名倡妓。得四千人。令千人一番歌乐。昼夜不休息。又欲宿卫太子。王深知道人工相人。王即为太子。更治宫室门户垣墙。皆令完坚。若欲开之。持门户者。其声当闻四十里中。太子生时。殿中有仓头亦生。有一白马。亦生仓头。名车匿。马名曰鞬德。王令仓头侍太子马为太子养护。当乘骑之。太子生七日。其母终矣。太子年十岁。前白大王。为王太子。未曾出游。王曰大善。即令左右百官。随太子行游。太子乘车。出东城门。第二忉利天王释。即化作病疾人在前。腹大身肿。肌肉尽索。着壁而息。太子问其驭者。是何等人。驭者对曰。是病疾人。太子曰何如为病疾人。驭者对曰。是人宿命为恶。今生为人。食饮不节。卧起无常。中得为病。太子曰。吾国王之子。饮食不节。卧起无常。当复得是病。驭者曰。人皆当得是。太子即回车而还。愁忧不乐。念天下人。悉当病。今我当复病。不复饮食。大王悔令太子出游。复闭宫门。不复使出。还作倡妓乐之。太子甫愁忧益剧。不能饮食。至后稍稍差。复数年所。太子复报大王。今在宫中闭日久。思乐复一出游。大王不忍逆太子意。复可之。豫令国中。太子当出。勿令病人诸不净洁在道傍。皆敕令太子复乘车出南城门。天王释。复化作热病人。头面不理。屎尿相涂。还自卧其上。命在呼吸。太子问驭者。是何等人。驭者对曰。是人宿命为恶。不肯自克。饮食不节。卧起无常。中得是病。命在须臾。太子曰。吾亦饮食不节。卧起无常。当得此病。驭者曰。人皆当病。太子即复回车而还。太子复愁忧。不肯饮食。大王曰。傍臣左右。故先敕令国中。勿令病人诸不净洁者当太子。何故令病人见太子。后为作倡妓乐太子。太子愁不解。不以乐为乐。后稍差。稍差后。复数年所。太子复报大王。闭其宫中不乐。复欲出游。王曰。汝一出来。还常愁忧不乐。不欲复饮食。何为复出游耶。太子曰。我不复尔。王复令国中。太子欲出游。勿令病人诸不净洁当道见。太子乘车。出西城门。天王释。复化作一老人。羸瘦背伛。拄杖而行。太子问驭者。是何等人。驭者曰。是老人。太子曰。何如为老人。驭者曰。人生地上。从年一至竟。寿命欲尽。气力衰微。饮食不能。故曰老人。太子曰。吾亦当复老耶。驭者曰。人生皆当老。太子曰。回车而还。吾亦不久居世间。便复大忧。人皆当复老衰微。饮食消尽。当终亡。我何为久于世间。不肯复饮食。愁忧低头。大王复诱恤谏晓。我独有汝一子耳。当持国付汝。奈何一出。还辄愁忧。不肯饮食。王大为作乐乐之。后复稍稍解。如是久久后。复报王。我欲出游。王答言。汝一出来。还辄愁忧不乐。不肯饮食。发痟瘦。从死还。何为复欲出游。太子曰。我年长大当老。王复遣出北城门。天王释。复化作丧车。中外男女。持幡啼哭。随车而送之。太子问其驭者。是何等人声。驭者曰。是哭声。太子曰。何如为哭声。驭者曰。有人死者。太子曰。何如为死。驭者曰。人生地上。悬命在天。寿有长短。故曰死。死者无所复知。身体皆消尽。终无有期。家室哀痛。随而送之。太子曰。吾亦当死耶。驭者曰。人皆当归死。太子曰。吾不能久居天地之间。吾当复是死。遂回车而还。王问驭者。太子还何以疾。左右白言。太子出游。道见丧车。心为不乐。故还疾。王曰。吾亦不欲令太子出游。太子年二十。王欲为太子娶妇。太子曰。我不娶妇。王为太子。阅一国中女。得数十万女。令太子目阅视之讫。无有可太子意者。最后一女。名曰俱夷。太子曰。吾欲娶是女。王即为太子娶之。为太子娶妇。是女平生可持华卖与菩萨者。宿命时。字俱夷。今生续字俱夷。太子谓妇曰。我两人。同床并首。愿得好华。置我两人间共视。亦好耶。其妇曰。华可得。即取华置中央。夫妻侠之卧。妇人之意。欲附太子。太子固谓妇言。若来附我。必迫此华。此华有汁。流污床席。其妇即自却。久久复谓妇言。我两人。同床并首。愿欲得好[疊　　毛]布。置我两人中央顾视之。不亦好耶。妇曰。[疊　　毛]布可得。即取[疊　　毛]布置中央。妇人之意。意欲身前近太子。太子曰。若来附我。必有汗垢污[疊　　毛]布。其妇即却。不敢大亲太子。意疑太子。坐起常随太子。夜半时。四天王。从天窗中来。呼太子曰。时到可去。太子曰。我欲去不能得去。四天王。即令舞歌者伏鞞瞑。无所复知。其妇卧出太子徐据床。起视其妇。恐妇觉知。太子遂下床而起得去。徐呼同日所生仓头车匿。令鞴白马鞬德于中庭。车匿即鞴马。太子上马欲去。恐门有声故。徘徊中庭。太子马行。蹄声常闻二十里。是门声闻四十里故。太子不敢开门。四天王。即使诸鬼神。抱持马足。踰屋出城。自到王家佃上。止树下。明日王不知太子所在。宫中骚动。王曰。吾子未曾出游。今且在佃舍耳。王即自到佃舍。遥见太子坐树下。日光欲照太子。树曲其枝叶扇之。不得令日光照太子。王恐心且惶。下马为太子作礼。太子亦为王作礼。太子曰。我为王作子。未曾出游。今一出游。今王复追我。我马与奴。续在一傍。愿大王归宫。我数日自归。王即上马而归。谓其妇俱夷。太子今在佃上。数日来归。太子在树下。专精长思惟累劫之事。上至三十三天。下至十六泥犁。无一可者。见田中犁者。出土中虫。或有伤者。或有死者。乌复随而食之。太子叹曰。人生地上。死当入泥犁。不亦苦乎。吾不能久居世间。即上马而去。行十数里。见一男子。名曰贲识。贲识者。鬼神中大神。为人刚憋。左手持弓。右手持箭。腰带利剑。当道而立。贲识所立处者有三道。一者天道。二者人道。三者泥犁恶人之道。太子遥见。心为不乐。直以马前趣之。贲识即惶怖战栗。解剑持弓箭。却路而立。太子问曰。何道可从。贲识即以天道示之。此道可从。太子行数十里。道逢猎者。太子曰。我欲从卿有所债。宁可得耶。猎者言。所索者可得。太子曰。欲得君鹿皮。猎者即以皮与太子。太子亦以珍物与之。太子行数十里。驻马而下。谓车匿。若从是而还。车匿言。我随大天。不可还。太子曰。归谢大王及我舍妻言。我欲入山为道。终身不复还。太子取头上宝冠无利着身珍衣。授与车匿。车匿啼哭受之。其白马。前屈膝垂泪。而舐太子足。车匿步牵马而还。车匿亦啼。白马亦啼。从后望太子。取麏鹿皮着之。欲变其服。妇日望太子当归。反见空马。啼哭自投殿下。前抱马颈。谓车匿太子所在。车匿曰。太子上谢大王及我舍妻言。我入山为道。终身不复还。俱夷曰。我何薄命。如亡我夫。我当于何所求。我夫我夫。在天上地下人间耶。我当行求之。谓白马言。太子与汝俱出。若反空还。左右皆为感动。王闻太子去。泣下交横。谓俱夷。人生地上。皆当归死。吾子学道度世。不亦善耶。欲以解俱夷意。王亦念太子无已。王即请国中贤智之士。得数千人。王复选数千人。得数百人。复于数百人中。得数十人。复于数十人中。选择得五人。王呼五人问言。卿等日夜于家。抱子持孙。亦独乐乎。今吾有一子。未曾出游。不知天下白黑。一旦舍吾。远处行入名山。涉历窈林。趣度溪谷。寒暑饥渴。谁当知之。或有虎狼猛兽吉凶之事。谁当见者。今卿等五人。各遣一子。追求吾子。得者便随侍之。吾子终身不复还。卿等五人。有中道舍吾子去之。吾灭卿等家族。五人即遣。五子追求太子。得之于名山。随而侍之。如是数岁。太子亦不问五人所从来。太子所行者。皆窈林之处。五人患而告之。自相谓言。是王太子。不行学道。病狂痴耳。行不择道。我五人不能随。还者王灭吾家。不如于此而止。五人皆言可。五人所止处者。大水上。其水上有果蓏异类之物。冬夏常有所啖故不饥。五人止留。太子亦不问也。太子遂入深山无人之处。取地高草。于树下正坐。一心自念言。今日饥骨筋髓。皆枯腐。于此不得佛不起。太子便得一禅。复得二禅。复得三禅。复得四禅。便于一夜中。得阿术阇。自知所从何生无数世时宿命。二夜时。得第二术阇。得天眼彻视洞见无极。知人生死所行趣善恶之道。向明时。便得佛。佛自念。我以得佛矣。难得难知难了。得佛道。便到龙水所。龙名文邻。文邻者所止水边有树。佛便正坐自念言。昔往无数劫时。有题和竭罗佛言。我当为释迦文佛。我今日已得佛矣。我从无数劫以来求佛。适今得佛耳。我从无数劫以来所施。为入六波罗蜜。不忘我功德也。今皆得之。佛适念是。便入禅波罗蜜。佛在水边树下。坐禅光景入水彻照龙所居处。龙见佛光。大惊毛甲为竖。文邻龙曾已。更见三佛。一者名拘娄孙佛。二者名拘那含牟尼佛。三者名迦叶佛。皆在树下坐。光景皆入水中。彻照龙所居处。龙见佛光景如前。三佛光景世间得。无复有佛。龙便大喜。出水左右顾视。见佛坐树下。身有三十二相。正金色。端正如日月。佛三十二相。遥见如树有华。文邻龙。便前趣佛。绕佛七匝。龙有七头。便以覆佛上。龙出水侍佛。便风雨七日。佛禅七日。不动不摇。不喘不息。佛意快无极。过七日后。风雨便止。佛用初得道故。欢喜不食七日。龙见佛欢喜。侍佛亦不食七日。七日竟。佛自觉。龙便以作年少婆罗门。长跪叉手。问佛言。得无寒。得无热。得无为虫蛾蚊虻所娆。佛报言。经说言。人在屏处快。昔者所闻。今我皆以更见之是快。居世间不为人所娆亦快。不娆世间人及。蜎飞蠕动之类亦快。过度不复作。世间人不复作天亦快。无有嗔恚淫泆亦快。于世间得佛泥洹之道亦快。龙白佛言。从今以去。我自归佛。自归经。佛语龙言。比后当有众阿罗汉比丘僧。汝亦当复务自归之。畜生中。文邻为于前自归佛。佛神通洞达。诸天集会。皆稽首前谒。佛闲居实处。精念天下众善悼哀万民。意欲教之。当先教谁。吾王遣五人侍我。五人不能及我。今在水上。吾当先教之。佛即复故道而还。五人遥见佛来。不知何人。自相谓。是人来者。慎无作礼。慎无与语。五人皆言可。佛遥闻五人所道者。佛至五人皆惶怖。前为佛作礼。佛言。卿等五人。何故无坚心耶。属自相谓。是人来者。慎无作礼。今何故作礼。五人不敢复语。佛将五人俱去。行数日。佛以手摩五人头须。皆为沙门。有三道人。各教授弟子。一道人教五百弟子。一道人者。教三百弟子。一道人者。教二百弟子。凡为千人。佛将五沙门。到三道人所。诸弟子。皆大喜。皆随佛而去。佛将诸弟子。行至诸国。到城门。钟鼓自作声。琴瑟自鸣。病者得愈。老更少。盲者得视。聋者得听。伛者得伸。跛者得行。百兽相和悲鸣。诸天飞来散花。作乐其上。佛光照无数天。其领三千日月。万二千天地。皆属焉。前后教授弟子。教数千万亿人。皆得道度世。

 
