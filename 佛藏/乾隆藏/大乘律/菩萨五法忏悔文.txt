菩萨五法忏悔文一卷


大乘律
菩萨五法忏悔文一卷
失译师名开元附梁录


　　

菩萨五法忏悔文
　　十方三世佛。五眼照世间。三大无不知。明见罪福相。弟子某甲等。从无数劫来。不遇善知识。造作一切罪。破戒犯四重。六重及八重。谤法断善根。具足一阐提。幸遇诸如来。经法贤圣众。能除众罪者。弟子头面礼。愿诸恶云消。令发无上慧。忏悔竟五体作礼。
　　十方诸佛始登道场。观树经行未转法轮。无明老死长衰可悲。愿设法药救诸疾苦。法雨流布枯槁众生。得道明了。十方现在佛。已度有缘者。众生多懈怠。方便现泥洹。弟子诚心礼。请佛令久住。一切诸菩萨。已发无上意。愿勤加精进。于无佛世界。现成等正觉。普度诸群生。慈哀无过佛。是故至心请。请佛已竟头面作礼。
　　历世怀妒嫉。我慢及恚痴。见人得利如箭射心。闻人得乐如钉入眼。坐此诸罪障。堕落三恶道。常不遇诸佛。今日一心悟。发大随喜心。十方三世佛。及彼弟子众。其数无有量。从初发一念。乃至坐道场。四等大布施。清净持禁戒。定慧及解脱。无量诸知见。弟子悉随喜。慧心朗然明。愚痴暗障灭。一念发随喜。功德满十方。智慧如诸佛。随喜已竟五体作礼。
　　往返生死中。从生故至死。从贵故还贱。惟未得泥洹。法身常清净。波若妙解脱。今当求此利。所可有福业。一切皆和合。回以施众生。共成无上道。广大如虚空。无相如真智。究竟尽法界。金刚空慧常现在前。无行神通有感必应。回向已竟头面作礼。
　　诚心发大愿。行道如誓愿。慧心如猛风。定力如金刚。于此回向后。念念转慈悲。舍离爱着想。欢喜度一切。舍去身命时。佛放光明灭除一切难障。化生兜率天。面睹慈氏尊。修相尽具足。六根普聪彻。闻佛说妙法。即悟无生忍。皆住不退地。乘大神通力周游十方国。供养一切佛。无量妙音声。赞叹佛功德。二十五有中。无时不现身。如日照世界。光明朗十方。一切幽闇处。皆为作灯明。虽得佛道转法轮现泥洹。众生不尽成佛不舍。普贤文殊愿。发愿已竟洗心作礼。

 
