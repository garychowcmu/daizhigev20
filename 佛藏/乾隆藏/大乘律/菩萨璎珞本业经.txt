菩萨璎珞本业经二卷


大乘律
菩萨璎珞本业经二卷
姚秦凉州沙门竺佛念译


　　

菩萨璎珞本业经卷上
集众品第一
　　如是我闻。一时佛重游于洴沙王国道场树下成正觉处。复坐如故。昔始得佛光影甚明。今复放四十二光。光光皆有百万阿僧祇功德光为璎珞。严好佛身弥满法界。湛若虚空凝神照寂。乐常住性穷化体神。大用无方法王法主。于一切众生而作父母。自然百千宝莲华师子之座。古昔诸佛所坐皆尔。道德威仪相好如一。身意清净福行普具。光明所彻金刚宝藏。出化无极照人刹土。去来现在无复障碍。化及一切度法与人三世悉等。圆明独达一切佛等。
　　尔时大会菩萨尽一生补处。神通妙达周遍十方。法身无极导利众生。开佛法藏示现佛性妙果。寂灭无为要教都入人根。以宿命智训化。以渐心入无际。解内外要始终无极。等诸佛土无所分别。以大悲口赞扬佛名不可胜极。六道之事靡不贯达。所化之处至皆叹言。佛念吾等建立大志。乃悉现我诸佛世界所有好恶殊胜之土。佛所游居阐隆导化。光明神足教诲我等开示我意。佛本业璎珞十住十行十向十地无垢地妙觉地。为我说要断我瑕疵及诸疑妄。悉为我现佛土佛身佛神佛力佛定。无量变化四等无畏无罪三业三六不共。一切功德无上道法众事敷教。流入十方一切国土。东去无极有香林刹。佛名入精进。菩萨字敬首。南去无极有乐林刹。佛名不舍乐。菩萨字觉首。西去无极有花林刹。佛名习精进。菩萨字宝首。北去无极有道林刹。佛名行精进。菩萨字慧首。东北无极有青莲刹。佛名悲精进。菩萨字德首。东南无极有金林刹。佛名尽精进。菩萨字目首。西南无极有宝林刹。佛名上精进。菩萨字名首。西北无极有金刚刹。佛名一乘度。菩萨字法首。下方无极有水精刹。佛名大精进。菩萨字智首。上方无极有欲林刹。佛名至精进菩萨字贤首。如是一切法光流入靡不周遍。尔时牟尼佛叹十方诸菩萨等。皆彼国第一。各与无数上人俱来入此大会。顶礼佛足坐千宝莲华座。时彼土众中第一菩萨。名曰敬首。以佛圣力叹言。快集此会观其所止。佛国清净至于法服。如来德式修行妙善。四十二贤圣之因。演说经法得佛变通。随刹清浊度人无极。分流道化靡不周匝。于是他方佛国亦说璎珞本业无二无别。所开道法与今释迦所说无异。是时敬首菩萨入十方刹诸佛神力大师子吼。发问一切佛一切菩萨无量大宝藏海金刚璎珞法门。
　　尔时释迦牟尼佛初至树下。观视十方法界众生根缘现故。放大光明悉照佛界上至四空一时来下入法会中。十八天六天四天皆悉集会。无量国土。其一国者一须弥山日月围绕照四天下。东弗于逮南阎浮提西句耶尼北郁单越。大海铁垣围绕国界。上有二十八天。如此者为一小国。周匝十方合有百亿国土。是时佛光悉现其中。及四天王忉利天焰天兜术天不憍乐天化应声天。梵天梵众天梵辅天大梵天。水行天水微天水无量天水音天约净天无相天遍净天净光明天守妙天微妙天极妙天福果天果胜天大静天空住天识住天无所有住天非想非无想住天。如是诸天皆有大池水莲华中生。故名水天。四非色众生皆以化生下至五轮际。是为一佛刹。名为大忍法界。释迦文佛分身百亿悉遍其中。为彼国说贤圣本业璎珞之行。时诸大众天人。视彼小国佛及菩萨。若近相见皆来集此金刚寂灭道场树会。
贤圣名字品第二
　　尔时他方敬首菩萨以佛神力故。复以大众皆是龙王师子王。二十八天王众皆大根大行。受佛神通力故发小问问佛。大师。本何修行成佛圣道。身口意净金刚不坏。一切众生不得其过。内性明照常住不灭。过一切菩萨之上。出生端正色相无比。圆极自然无为清净。二种常身度人无量。现六道中常为释梵所敬。除闇昧如烛火。明天地如日月。度天人如船师。竖过三界为妙觉尊。欲成斯道当如何行。一切贤圣名字何等。
　　尔时释迦牟尼佛。以金刚口告敬首菩萨言。佛子。谛听谛听善思念之如法修行。我先天上人中广开一切菩萨无量行愿。是法亦是十方三世诸佛快说。决定了义璎珞佛所行道。今当为此大众十四那由他一切人根。开璎珞本业。汝心可念。志愿高远极大悲化。慈及十方一切众生。佛言。佛子。欲成斯道当先正三业。习三宝教信向因果。然即所问悉可得入一切佛教。为菩萨者得佛不久。必谛受学四十二贤圣名门决定了义。十方三世一切诸佛皆共同说一而无二。
　　佛子。所谓留伽度(秦言发心住)留谛迦度(秦言治地住)留罗伽(秦言修行住)留摩阿(秦言生贵住)安婆沙(秦言方便具足住)毗跋致(秦言正心住)阿毗跋致(秦言不退住)必叉伽(秦言童真住)必阿罗(秦言法王子住)流止迦(秦言灌顶住)度伽阿(秦言欢喜行)度安尔(秦言饶益行)度只罗(秦言无嗔恨行)度和差(秦言无尽行)度利他(秦言离痴乱行)度生婆谛(秦言善现行)度沙必(秦言无著行)度阿诃(秦言尊重行)度佛何(秦言善法行)度叉一婆(秦言真实行)罗谛流沙(秦言救护一切众生回向)罗昙沙(秦言不坏回向)必白伽(秦言等一切佛回向)法必他(秦言至一切处回向)佛度陀(秦言无尽功德藏回向)罗叉必(秦言随顺平等善根回向)师罗叉伽(秦言随顺等观一切众生回向)波诃谛(秦言如相回向)波罗提弗陀(秦言无缚解脱回向)达摩边伽(秦言法界无量回向)鸠摩罗伽(秦言逆流欢喜地)须阿伽一波(秦言道琉璃离垢地)须那迦(秦言流照明地)须陀洹(秦言观明炎地)斯陀含(秦言度障难胜地)阿那含(秦言薄流现前地)阿罗汉(秦言过三有远行地)阿尼罗汉(秦言变化生不动地)阿那诃(秦言慧光妙善地)阿诃罗弗(秦言明行足法云地)摩诃一和沙(秦言无相无垢地)娑伽婆伽婆佛陀(秦言妙觉者无上地)
　　佛子。是故名门摄一切功德行。佛及菩萨无不入此名门。一切神通一切因果一切境界亦入此名门。佛子。是名门十方诸佛所说道同。不增不减决定师子吼说。当以誓自誓受持读诵解释义味。愿一切众生同入我法同我等佛。应如是修学。
　　佛告敬首菩萨。佛子。吾今略说名门中一贤名门。所谓初发心住。未上住前有十顺名字。菩萨常行十心。所谓信心念心精进心慧心定心不退心回向心护心戒心愿心。佛子。修行是心。若经一劫二劫三劫。乃得入初住位中。住是位中增修百法明门。所谓十信心。心心有十。故修行百法明门。常发无量有行无行大愿。得人习种性中广行一切愿。
　　发住贤人　　发广大愿　　今生至佛
　　一切愿入　　在我愿中　　无不成就
　　自致得佛　　已愿为本　　我今行施
　　当愿众生　　舍贪欲意　　入空道位
　　法戒常行　　当愿众生　　摄行不破
　　得正解脱　　六忍常奉　　当愿众生
　　得无诤心　　寂法忍住　　大精进力
　　当愿众生　　常行不住　　入自觉果
　　住禅定心　　当愿众生　　具足神通
　　无为自安　　修正法智　　当愿众生
　　入慧海流　　绍菩萨位　　行无相愿
　　当愿众生　　一切愿满　　流入佛海
　　大慧方便　　当愿众生　　法河无碍
　　到二谛际　　大力神通　　当愿众生
　　变化在我　　得无所畏　　边际智满
　　当愿众生　　金刚智成　　登道场果
　　入无垢地　　当愿众生　　坐佛道树
　　教化一切　　我今已觉　　当愿众生
　　解相续假　　灭计断心　　觉照法化
　　当愿众生　　悟法缘成　　灭计常心
　　我得满体　　当愿众生　　悟相待法
　　灭计我心　　无缘大悲　　当愿众生
　　解假因生　　灭见盗心　　第一灭度
　　当愿众生　　悟实法缘　　灭戒盗心
　　得十力果　　当愿众生　　悟二谛照
　　灭邪见心　　以金刚力　　当愿众生
　　悟十二缘　　灭疑见心　　独照无方
　　当愿众生　　识法无常　　灭贪悭心
　　五眼三达　　当愿众生　　修三明觉
　　灭痴闇心　　无碍和合　　当愿众生
　　绍三宝解　　灭嗔诤心　　得大明慧
　　当愿众生　　入一切空　　灭无明藏
　　三十二相　　当愿众生　　相相严好
　　灭依报果　　得应身用　　当愿众生
　　乘大法船　　入佛法海　　我因果愿
　　悉已具足　　一切行愿　　摄在其中
　　二十四愿　　摄无量行　　信愿始门
　　终大慧本　　今于诸佛　　前受大愿
　　愿今已满　　修进余行　　其中功德
　　行百千劫　　我愿乃舍　　入无量界
　　一切菩萨　　若入是愿　　无不得入
　　萨婆若海
　　佛子。住是位中发大愿已。过外一切凡夫行十信者。今复修行无量功德。所谓十波罗蜜三空无相无作有无空空观成就。即除我人主者众生渐舍诸见。常乐我净三界系缚无明渐破。伏断一切业习故。厚集一切善法八万四千般若波罗蜜。一切诸法门摄我心中念念不去心。
　　佛子。有十不可悔戒。应受应持。一不杀人乃至二十八天诸佛菩萨。二不盗乃至草叶。三不淫乃至非人。四不妄语乃至非人。五不说出家在家菩萨罪过。六不沽酒。七不自赞毁他。八不悭。九不嗔乃至非人。十不谤三宝。若破十戒不可悔过入波罗夷。十劫中一日受罪八万四千。灭八万四千生故不可破。是故佛子。失发心住乃至二住三位十地一切皆失。是故此戒是一切佛一切菩萨行之根本。若一切佛一切菩萨。不由此十戒法门得贤圣果者。无有是处。是初住相习种性中第一人。如是下九人法行渐渐增广。乃至九住十行十向十地无垢地。亦渐增广不可思议行。佛子。吾今略说如海一渧。
贤圣学观品第三
　　尔时敬首菩萨白佛言。云何菩萨学观名字义相。及心所行法复当云何。佛言。佛子。汝之所问。同十方佛土中一切佛皆坐道场时能问者。皆名敬首所问无异。谛听谛听思念正观如法修行。佛子。一切诸佛皆说六明焰三三昧门。我亦如是说。六种性者。是一切菩萨功德璎珞。严持菩萨二种法身。菩萨所著百万阿僧祇功德行为璎珞。若一切菩萨不入璎珞功德门。得入正位者。无有是处。
　　佛子。性者。所谓习种性性种性道种性圣种性等觉性妙觉性。复名六坚。亦名坚信亦名坚法亦名坚修亦名坚德亦名坚顶亦名坚觉。复名六忍。信忍法忍修忍正忍无垢忍一切智忍。复名六慧。闻慧思慧修慧无相慧照寂慧寂照慧。复名六定。习相定性定道慧定道种慧定大慧定正观定。复名六观。住观行观向观地观无相观一切种智观。佛子。一切菩萨及佛。无不入此六种明观决定了义实相法门。
　　佛子。汝先言名字者。所谓铜宝璎珞。菩萨字者。所谓习性种中有十人。其名发心住菩萨治地菩萨修行菩萨生贵菩萨方便具足菩萨正心菩萨不退菩萨童真菩萨法王子菩萨灌顶菩萨。
　　佛子。银宝璎珞。菩萨字者。性种性中有十人。其名欢喜菩萨饶益菩萨无嗔恨菩萨无尽菩萨离痴乱菩萨善现菩萨无著菩萨尊重菩萨善法菩萨真实菩萨。
　　佛子。金宝璎珞。菩萨字者。道种性中有十人。其名救护一切众生离众生相菩萨不坏菩萨等一切佛菩萨至一切处菩萨无尽功德藏菩萨平等善根菩萨顺观众生菩萨如相菩萨无缚解脱菩萨法界无量菩萨。
　　佛子。琉璃宝璎珞。菩萨字者。圣种性中有十人。其名欢喜菩萨离垢菩萨明慧菩萨焰光菩萨难胜菩萨现前菩萨远行菩萨不动菩萨慧光菩萨。法云菩萨。
　　佛子。如是百万阿僧祇功德璎珞。严持菩萨二种法身。是四十人名为学行。入法流水中以自灌注。
　　佛子。摩尼宝璎珞。菩萨字者。等觉性中一人。其名金刚慧幢菩萨。住顶寂定。以大愿力住寿百劫。修千三昧已入金刚三昧。同一切法性二谛一谛一合相。复住寿千劫学佛威仪。象王视观师子游步。复修佛无量不可思议神通化导之法。是故一切佛法皆现在前。入佛行处坐佛道场超度三魔。复住寿万劫化现成佛。入大寂定等觉诸佛二谛界外。非有非无无心无色因果二习无有遗余。现同古佛但有应名。现诸色心教化众生。现同古昔诸佛常行中道。大乐无为而生灭为异。而实非佛现佛神通常住本境。佛子。水精璎珞内外明彻。妙觉常性湛然明净。名一切智地。常处中道一切法上超过四魔。非有非无一切相尽。顿解大觉穷化体神。二身常住为化有缘。是故佛子。吾今略说贤圣名字。汝等受持现行化人。
　　佛子。汝先言云何心所行法者。所谓十心。一发心住。二治地心住。三修行心住。四生贵心住。五方便心住。六正心住。七不退心住。八童真心住。九法王子心住。十灌顶心住。
　　复次即十观心所观法者。一厚集一切善根。所谓四弘誓。未度苦谛令度苦谛。未解集谛令解集谛。未安道谛令安道谛。未得涅槃令得涅槃。
　　佛子。二修习无量善行。所谓四念处观。身受心法。若四皆空四倒则无不坏。假名一切法故。皆如幻化者。五阴色识受想行六大识空。四大一切法。无自相无他相如虚空故。
　　佛子。三善习佛道法。所谓观十一切入。四大四色空处识处。皆如宝相故。佛子。四一切佛前受法而行。所谓八胜处。内实五阴中广相略相二胜处。外假众生法中广相略相二胜处。四大法广略四胜处。如是观一切法空无相故。
　　佛子。五修诸清白法。所谓八大人觉。少欲知足寂静精进正念正定正慧不诤论。顺一切法故。
　　佛子。六为诸佛所护。所谓八解脱观。闻慧得内假外假二相不可得故。一解脱思慧。内五法外一切法不可得故。二解脱修慧。六观具足色界五阴空。三解脱四空五阴及灭定观皆不可得故。五解脱如相故。
　　佛子。七广正法。所谓六和敬。三业同戒同见同行。同入此法和。毕竟空故。住不退位故。
　　佛子。八信喜大法。所谓三空。一切因空故无作。一切果空故无相。因空果空复空故空空。如是法如虚空故。
　　佛子。九心住四等法。所谓化众生教四谛法。三界非乐为苦。无明习因受生无穷。三空道品无为寂灭。四谛无二一合相故。
　　佛子。十好求佛功德。所谓六念。佛法僧戒舍天。得一切佛功德。念念入不幻三昧。常所习现前修故。佛子。吾先忉利天说十观名。初十住凡夫行。若一切菩萨无不入此门向萨婆若海。
　　佛子十行心者。一欢喜心行。二饶益心行。三无嗔恨心行。四无尽心行。五离痴乱心行。六善现心行。七无著心行。八尊重心行。九善法心行。十真实心行。
　　复次即十观心所观法者。一为自得一切种智故。所谓四正法。善法未生方便令生。善法已生方便令增广。恶法未生方便令不生。恶法已生方便令断。菩萨尔时为求佛果故。
　　佛子。二为得自身有大力故。所谓四如意足。念守境。精进驰求。定检摄。慧照境。得法无生自在法故。
　　佛子。三愿无畏具足故。所谓五根。信念精进定慧。皆无相故。
　　佛子。四求具足三宝故。所谓五分法身。戒除形非。定无心乱。慧悟想虚。解脱无累。无累知见一切众生无缚。为知见解脱故。诸法虚空无二故。
　　佛子。五为化一切众生故。所谓八正道。从师生慧名正知见。得法生思名正思惟。策励不倦名正精进。出家受道得三道分。名正语正业正命。入法性空名正定正慧。于无生无二观一合相故。
　　佛子。六得大慈悲故。所谓七观择法念法精进法护法喜法定法慧法是名观门入一相故。佛子。七为得四无碍故。所谓五善根。正观暖观顶观忍观三界空第一观。能生十地无相大明慧故。圣人胎未变故。第一空平等故。佛子。八入一切佛国中行故。所谓四化法。法辩议辩语辩乐说辩。是四名慧性。照一切法无生。入第一义谛中行故。
　　佛子。九为于一念中照一切法故。所谓三世十二因缘。过去二无明诸行。现在识名色六处触受爱取有。未来生灭。皆假合会成。性实不可得故。
　　佛子。十为自在转大法轮故。所谓菩萨三宝。菩萨尔时于第一义中道。智为觉宝。一切法无生动与。则用为法宝。常行六道与六道众生和合。故名僧宝。转一切众生流入佛海故。
　　佛子。吾于焰天。为诸天说凡夫十行。今于此众略说法要汝等受持。一切佛亦同是说。
　　佛子。十回向心者。一救护一切众生离相回向心。二不坏回向心。三等一切佛回向心。四至一切处回向心。五无尽功德藏回向心。六随顺平等善根回向心。七随顺等观一切众生回向心。八如相回向心。九无缚解脱回向心。十法界无量回向心。
　　复次十观心所观法者。一二谛正直。所谓学习第一义谛。观一切法相如不可得故。以慈悲喜舍教授六天人。剃头被三宝衣。出家菩萨共一切僧佛法无二故。第一清净故。
　　佛子。二深第一义智。所谓五神通。是慧性差别用故天名神心。是以天身通。天眼见三世中一切法。见微细色等。天耳得闻十方声等。天他心智知一切人心故。天宿命智知三世六道命分故。以无生智见一切法故。
　　佛子。三淳至。所谓于无生慧中四不坏净。于佛法僧戒中。信不坏故。
　　佛子。四量同佛力。所谓三相。诸法本无假名生。已有还无假名灭。不空有法假名住。是故一切通达空而不二。名世谛相空。空一谛相故。
　　佛子。五善计量众生力。所谓五阴色者。异空色集。成大色分故。色相空。刹那刹那成心故。心相空。受想行识无集无散。一相无相故。
　　佛子。六佛教化力。所谓十二入。外六境到内六根。为识所入处。故名为入。其慧观者。不在内不在外不在中间。一切法无自无他故。
　　佛子。七趣向无碍智。所谓十八界。六境六根六识一合相。一切法亦一合相故。
　　佛子。八随顺自然智。所谓因果。善恶名因。苦乐名果。所由为因。所起为果。由起相待通为因果故。因果二空无生无灭。皆一合相故。
　　佛子。九能受佛法僧故。所谓二谛空。因缘集故谓之有非。曰有是有。因缘散故谓之无非。曰有是无。故有无无。无般若解脱无二相故。佛子。十以自在慧化一切众生。所谓中道第一义谛。般若处中而观达一切法而无二。其观慧转转入圣地。故名相似第一义谛观。而非真中道第一义谛观。其正观者。初地已上有三观心入一切地。三观者。从假名入空二谛观。从空入假名平等观。是二观方便道。因是二空观。得入中道第一义谛观。双照二谛心心寂灭。进入初地法流水中。名摩诃萨圣种性。无相法中行于中道而无二故。
　　佛子。是三十心入一乘信。一乘因法非近行可得。广行大心三阿僧祇劫行伏道忍方始满足。
　　佛子。若退若进者。十住以前一切凡夫法中发三菩提心。有恒河沙众生。学行佛法信想心中行者。是退分善根。诸善男子。若一劫二劫乃至十劫。修行十信得入十住。是人尔时从初一住至第六住中。若修第六般若波罗蜜。正观现在前。复值诸佛菩萨知识所护故。出到第七住常住不退。自此七住以前名为退分。
　　佛子。若不退者。入第六般若修行。于空无我人主者。毕竟无生必入定位。佛子。若不值善知识者。若一劫二劫乃至十劫。退菩提心。如我初会众中有八万人退。如净目天子法才王子舍利弗等。欲入第七住。其中值恶因缘故。退入凡夫不善恶中。不名习种性人。退入外道。若一劫若十劫乃至千劫。作大邪见及五逆无恶不造。是为退相。佛子。吾先第四天中广开此凡夫十向法。今在此树下略说法要。汝诸人等善自受行。
　　佛子。十地心者。一四无量心。二十善心。三明光心。四焰慧心。五大胜心。六现前心。七无生心。八不思议心。九慧光心。十受位心。
　　复次十观心所观法者。一欢喜地住中道第一议谛慧。所谓二十欢喜心。十无尽愿。现法身入十方佛土。作五神通入如幻三昧。现作佛化无量功德。不受三界凡夫时果。常入一乘位一心四谛集苦道灭。二种法身变易受生。三观现前常修其心入百法明门。所谓十信一信十故。百法明门十三故。烦恼毕竟不受。心心寂灭法流水中。自然流入萨婆若海。
　　佛子。二金刚海藏法宝。所谓自行十善。教人行十善。赞叹行十善者。赞叹十善法。现千佛土教化一切众生。无相达观皆成就故。
　　佛子。三入如幻三昧。所谓十二门禅。初觉观喜乐一心五支为因。第六默然心为定体。喜乐倚一心四支为因。第五默然心为定体。乐护念智一心五支为因。第六默然心为定体。不苦不乐护念一心四支为因。因名方便。第五默然心为定体。禅名支林。定名捡摄。经劫不散故名为定。四空定同有五支。体用相似故方便道同。支者想护正观一心五支为因。第六默然心为定体。从定生四无量心。名四无量定。圣人现同凡夫法故。以自在力。复过是法入无量定。百千佛土教化一切众生故。
　　佛子。四遍行法宝藏。所谓身受心法正进如意足根力八正七觉。是菩萨大行。现亿法身化一切众生故。
　　佛子。五入法界智观。所谓十六谛。有谛无谛中道第一议谛。苦谛集谛灭谛道谛。相谛差别谛视成谛。说谛事谛生起谛。尽无生谛入道谛如来智谛。五明论一切法。尽在一念心中一时行。现无量身一切佛土。受佛法化故。佛子。六达有法缘故起智。所谓十十二因缘十种照。一我见十二缘。二心为十二缘。三无明十二缘。四相缘由十二缘。五助成十二缘。六三业十二缘。七三世十二缘。八三苦十二缘。九性空十二缘。十缚生十二缘。逆顺观故现无量身。入一切佛土化一切众生故。
　　佛子。七尽果报无障无碍智。所谓以三空智观三界二习。色心果报灭无遗余。一切行功德功用造作以竟。一切变通所为所作不一不二。无不满足修行开发。一切功德行功用开发。乃至上地一切功德行已修竟。开发功用亦悉具足一切行根本已。十度为本。施戒忍进定慧愿方便通力无相慧。十度行法功用已竟无为无作法流水中心心寂灭。自然流入萨婆若海故。
　　佛子。八不思议无功用观。所谓无相大慧方便大用。无有色习无明亦尽。百万劫事无量佛土事。已一念心一时行。现如佛形一切众生形。一念心中一时行已。无功用故。
　　佛子。九入法际智。所谓四十辩才一切功德行皆成就。心习已灭无明亦除。一切佛藏一切变通藏。已一心中一时行。无量大千世界中。作佛形作众生形。教化无量众生法故。
　　佛子。十无碍智观。所谓无量法云雨澍及一切众生。二习无明今已尽灭受大职位。神变无量不可具说。现同如佛无相用故。
　　佛子。如是一切贤人。同入此门修行成觉。
　　佛子。吾先第六天说十地导化天人。今故略开。汝等受行。
　　佛子。第四十一地心者。名入法界心。复次心所行法者。所谓勇伏定入法光三昧。入此定中修行十法。一学佛不思议变通。二集菩萨眷属。三重修先所行法门。四顺一切佛国问讯一切佛。五与无明父母别。六入重玄门。七现同如佛现一切形相八二种法身具足。九无有二习。十登中道第一义谛山顶。是故无垢菩萨从发心住来。至此一地经无量劫。修四十心无量功德法门。复从喜地修行二种法身无量功德。经百千劫法藏始满。入相尽三昧成就一切智位。常行佛行故。佛子。吾先于第三禅中集八禅众。说一生补处菩萨入佛华三昧定百万亿偈。今以略说一偈之义。开众生心。汝等受持。
　　佛子。第四十二地名寂灭心妙觉地常住一相。第一无极湛若虚空。一切种智照达无生有谛始终。唯佛穷尽众生根本有始有终。佛亦照尽乃至一切烦恼一切众生果报。佛一心念称量尽原。一切佛国一切佛因果。一切佛菩萨神变。亦一念一时知住不可思议二谛之外独在无二。
　　佛子。吾先在此树下说法界海时。有八万无垢菩萨现身得佛故。今为此大众略开佛果行处。汝应顶受。
　　敬首菩萨白佛言。世尊。从初地至后一地。有果报神变二种法身。一法性身。二应化法身。为何色相为何心相。佛言。
　　佛子。出世间果者从初地至佛地。各有二种法身。于第一义谛法流水中。从实性生智故。实智为法身。法名自体集藏为身。一切众生善根。感此实智法身故。法身能现应无量法身。所谓一切界国土身。一切众生身。一切佛身。一切菩萨身。皆悉能现不可思议身。国土亦然。
　　佛子。土名一切贤圣所居之处。是故一切众生贤圣。各自居果报之土。若凡夫众生住五阴中为正报之土。山林大地共有名依报之土。初地圣人亦有二土。一实智土前智住后智为土。二变化净秽经劫数量应现之土。乃至无垢地土亦如是。一切众生乃至无垢地。尽非净土住果报故。唯佛居中道第一法性之土。是故我昔于普光堂上。广为一切众生说净土之门。
　　佛子。初地一念无相法身智身。成就百万阿僧祇功德法。双照二谛心心寂灭法流水中。不可以凡夫心识思量二种法身。何况二地三地乃至妙觉地。但就应化道中。可以初地有百身千身万身乃至无量身。有缚有解。其法身处心心寂灭法流水中。上不见一切佛法一切果报可求。下不见无明诸见可断众生可化。但以世谛应化法中。见佛可求诸见可断众生可化。佛子。亦可得言修三坚法入圣人位。但法流水中心心寂灭。自然流入妙觉大海。佛子。乃至三贤十地之名。亦无名无相。但以应化故。古佛道法有十地之名。佛子。汝应受持一切佛法等无有异。
　　佛子。世间果报者。所谓十住。铜宝璎珞铜轮王。百福子为眷属。生一佛土受佛学行教二天下。银宝璎珞银轮王。五百福子为眷属。生二佛国中受佛教行化三天下。金刚宝璎珞金轮王。千福子为眷属。入十方佛国中化一切众生。处四天下。
　　欢喜地。百宝璎珞七宝相轮四天王。万子为眷属百法身为百佛国中化十方天下。千宝璎珞八宝相轮忉利王。二万子为眷属。万宝璎珞九宝相轮焰天王。眷属亦然不可称数。亿宝璎珞十宝相轮兜率陀天王。眷属亦然不可称数。天光宝璎珞十一宝相轮化乐天王。眷属亦然。摩尼宝光璎珞十二宝相轮他化天王。眷属亦然。千色龙宝光慧璎珞十三宝相轮梵天王。眷属亦然。梵师子宝光璎珞大应宝相轮光音天王。眷属亦然。不可思议宝光璎珞白云光宝相轮净天王。眷属亦然。百万神通宝光璎珞无畏珠宝相轮静居天王。眷属亦然。千万天色宝光璎珞觉德宝光相轮三界王。一切菩萨为眷属。无量功德藏宝光璎珞千福相轮法界王。一生补处菩萨为眷属。佛子。是上璎珞相轮。一切佛及菩萨。动止俱游常随其身。亦化一切众生。故有如是果报之名数法。佛子。三贤菩萨。伏三界烦恼粗业道粗相续果。亦不起粗。是见道喜忍伏三道业道。离忍伏人中业道。明忍伏六天业道。焰忍伏诸见业道。胜忍伏疑见业道。现忍伏因业道。无生忍伏果业道。不动忍伏色因业道。光忍伏心因业道。寂灭忍伏心色二习业道。无垢忍伏习果道。习前已除而果不败亡。是故佛子。三贤名为伏断喜忍。以上亦伏亦断。一切烦恼觉忍现时。法界中一切无明顿断无余。
　　佛子。无明者。名不了一切法。迷法界而起三界业果。是故我言。从无明藏起十三烦恼。所谓。邪见我见常见断见戒盗见果盗见疑见。七见。见一切处求故说见。从见复起六着心。贪爱嗔痴欲慢。于法界中一切时起。
　　佛子。一切烦恼以十三为本。无明与十三作本。是以就法界中别为三界报。佛子。见着二业。迷法界中一切色欲心。所起报故。分为欲界报。
　　佛子。见着。二业迷法界中一切色心故。色心所起报。分为色界报。
　　佛子。见着二业迷法界中一切定心故。定心所起报分为无色界报。
　　是故于一法界中。有三界报。一切有为法。若凡若圣若见着若因果法不出法界。唯佛一人在法界外。然后为复来入法界藏中。为无明众生。示一切善恶道果报差别无量。
　　佛子。前三贤伏三界无明。而用粗业。何以故。当受生时。善为缘子爱为润业故。受未来果故名息用而不断爱用。又十一人亦伏法界中三界业果故。初地乃至七地。三界业果俱伏尽无余。八地乃尽故。从此以上示现作佛。王宫受生。出家得道。转法轮灭度。亦现一切佛界。故无子爱三界之报。唯有无明习在。以大愿力故变化生。是以我昔天中。说生不生义业生变生。佛子。圣位中二种业。一慧业。无相无生智。心心缘法性而生无照。是名慧业。二功德业。实智出有谛中。有为无漏集百万阿僧祇功德。故名为功德业从初圣以上而现受生。以变易故毕故不造新。以愿力故住寿百劫千劫变化生一切。
菩萨璎珞本业经卷下
释义品第四
　　佛告敬首菩萨。汝先言义相云何者。所谓十住十行十向十地无垢地妙觉地义相今当说。佛子。是金刚海藏璎珞经中。释贤圣相义。义出体。体者菩萨体。义名功德如是二法。一切菩萨为体为义。故名体义。
　　佛子。发心住者。是人从始具缚凡夫。未识三宝圣人。未识好恶因之以果。一切不识不解不知。佛子。从不识始凡夫地。值佛菩萨教法中起一念信便发菩提心。是人尔时住前。名信想菩萨。亦名假名菩萨。亦名名字菩萨。其人略行十心。所谓信心进心念心慧心定心戒心回向心护法心舍心愿心。复行十心。所谓十善法五戒八戒十戒六波罗蜜戒。是人复行十善。若一劫二劫三劫修十信。受六天果报。上善有三品。上品铁轮王化一天下。中品粟散王。下品人中王。具足一切烦恼。
　　集无量善业亦退亦出。若值善知识学佛法。若一劫二劫方入住位。若不尔者常没不出。住退分善根如上说。佛子。发心住者。是上进分善根人。若一劫二劫一恒二恒三恒佛所。行十信心信三宝。常住八万四千般若波罗蜜。一切行一切法门皆习受行。常起信心。不作邪见十重五逆八倒。不生难处常值佛法。广多闻慧多求方便。始入空界住空性位。故名为住。空理智心习古佛法。一切功德不自造。心生一切功德故。不名为地但得名住。佛子。治地住者。常随空心净八万四千法门。清净白故。名治地住。佛子。长养一切行故。名修行住。佛子。生在佛家种性清净故。名生贵住。佛子。多习无量善根故。名方便具足住。佛子。成就第六般若故。名正心住。佛子。入无生毕竟空界。心心常行空无相愿故。名不退住。佛子。从发心不生倒。不起邪魔破菩提心故。名童真住。佛子。从佛王教中生解。当绍佛位故。名法王子住。佛子。从上九观空。得无生心最上故。名灌顶住。
　　是故佛子。从灌顶心进入五阴法性空位。亦行八万四千般若波罗蜜。故名中十行佛子。就中始入法空。不为外道邪论所倒入正位故。名欢喜行。佛子。得常化一切众生皆法利众生故。名饶益行。佛子。法实得法忍心无我无我所故。名无嗔恨行。佛子。常住功德现化众生故。名无尽行。佛子。命终之时无明鬼不乱不浊不失正念故。名离痴乱行。佛子。生生常在佛国中生故。名善现行。佛子。于我无我乃至一切法空故。名无著行。佛子。三世佛法中常敬顺故。名尊重行。佛子。说法授人动成物则故。名善法行。佛子。二谛非如非相非非相故。名真实行。
　　是故佛子。从真实心。入众生空无我空。二空平等无别。一观相一合相。学习百万亿般若波罗蜜空观故。回易前后心心。观唯明明寂灭。长养上地明观法故。回因向果。复以无量心不舍不受故。十向法如是。佛子。常以无相心中。常行六道而入果报。不受而受诸受。回易转化故。名救护一切众生离众生相回向。佛子。观一切法但有受但有用但有名。念念不住故。名不坏回向。佛子。三世诸佛法。一切时行故。名等一切佛回向。佛子。以大愿力入一切佛国中。供养一切佛故名至一切处回向。佛子。以常住三宝授与前人故。名无尽功德藏回向。佛子。习行相善无漏善而不二故。名随顺平等善根回向。佛子。以观善恶父母无二。一相一合相故。名随顺等观一切众生回向。佛子。常照有无二谛一切法一合相故。名如相回向。佛子。以诸法无二般若无生二谛平等。过去一合相现在一合相未来一合相故。名无缚解脱回向。佛子。觉一切法第一义谛中道无相一切法皆一照相故。名法界无量回向。佛子是三十心义释无量无边。非一切凡智所能思量。十方诸佛一切菩萨之所游路。
　　佛子。汝先言云何名地。佛子。地名持。持一切百万阿僧祇功德。亦名生。成一切因果故名地。佛子。舍凡夫行生在佛家。绍菩萨位入圣众中。四魔不到。有无二边平等双照大信始满。习学无生中道第一义谛观。上至二地三地乃至十一地。明观法门心心寂灭法流水中。一相无相二身无方通同佛土故。名欢喜地。佛子。以正无相善入众生空。现万佛世界六通变化空同无为故。名离垢地。佛子。光慧信忍。修习古佛道。所谓十二部经。修多罗。祇夜。毗伽罗那。伽陀。忧陀那。尼陀那。阿波陀那。伊帝目多伽。阇陀伽。毗佛略。阿浮陀达摩。忧波提舍。以此法度众生。光光变通故名明地。佛子。大顺无生起忍。观一切法二谛相。上观佛功德。下观六道众生。大慈观故说法授乐。大悲观救三苦众生。大喜观喜前人受乐。大舍观一切众生。皆入平等入七观法。故名焰地。佛子。顺忍修道。三界无明疑见。一切无不皆空。八辩功德入五明论。所谓四辩因果内道外道辩。五论者内外方道因果鬼师无不通达。故名难胜地。佛子。上顺诸法。观过去一切法一合相。现在一切法一合相。未来一切法一合相。法界因缘寂灭无二。故名现前地。
　　佛子。无生忍诸法。观非有烦恼非无烦恼。一生一灭一果。三界最后一身一入一出。集无量功德。常向上地念念寂灭。故名远行地。佛子。是故菩萨无生观。舍三界报变易果。用入中忍无相慧。出有入无化现无常。自见己身当果。诸佛摩顶说法。身心别行不可思议。故名不动地。佛子。复入上观光光佛化无生忍道。现一切佛身。故名妙慧地。
　　佛子。菩萨尔时入中道第一义谛。大寂忍下品中行。行佛行处。坐千宝相莲华。受佛记位学佛化功。二习伏断大信成就。同真际等法界。二谛一相。具一切功德入众生根。无量璎珞功德。一时等现一切形相。故名法云地。
　　佛子。菩萨尔时住大寂门中品忍观。功行满足登大山台。入百千三昧。集佛仪用唯有累果。无常生灭心心无为。行过十地解与佛同坐佛坐处。其智见二常无常一切法境。当知如佛名为学佛。下地一切菩萨。于此菩萨不能别知。于佛名菩萨。于下菩萨名佛。所以者何。是菩萨以大变力。住寿百劫万劫现作佛化。初生得道转法轮。入无余灭度。说八法轮。似佛非佛。一切佛等故。威仪进止一切法同。住是百千三昧中。如是佛行。故入金刚三昧。一相无相寂灭无为。故名无垢地。佛子。妙观上忍大寂无相。唯以一切众生缘生善法。亦自持一切功德。故名佛藏而寂照一切法。自佛以下一切菩萨照寂。是故佛子。吾昔第四禅中为八亿梵天王。说寂照如来无心。无色而寂照一切法。佛子。吾今略说义句。为此大众开善法行。
佛母品第五
　　尔时敬首菩萨白佛言。佛及菩萨二。初照智从何而生。寂照寂照之义复云何。二谛法性为一为二。为有为无。第一义谛复当云何。佛言。佛子。所谓有谛无谛。中道第一义谛。是一切诸佛菩萨智母。乃至一切法。亦是诸佛菩萨智母。所以者何。诸佛菩萨从法生故。佛子。二谛者。世谛有故不空。无谛空故不有。二谛常尔故不一。圣照空故不二。有佛无佛法界不变故不空。第一无二故不有。无佛有佛法界二相故不一。诸法常清净故不二。诸佛还为凡夫故不空。无无故不有。空实故不一。本际不生故不二。不坏假名诸法相故不空。诸法即非诸法故不有。法非法故不二。非非法故不一。佛子。二谛义者。不一亦不二。不常亦不断。不来亦不去。不生亦不灭。而二相即圣智无二。无二故是诸佛菩萨智母。佛子。十方无极刹土诸佛。皆亦如是说。吾今为是大众略说明月璎珞经中二谛要义。
　　尔时敬首菩萨白佛言。诸佛菩萨大方便平等慧照诸法界。为顿等觉。为渐渐云何。无明藏与心。为一为异。劫量久近复当云何。佛言。佛子。汝于过去七佛法中一一已问。非为不知。直为此大众十四亿人。于此法中便欲令得决了故问。佛子。吾今为十四亿大众。以金刚口说决定了义。佛子。我昔会有一亿八千无垢大士。即坐达法性原。顿觉无二一切法一合相。从法会出各各坐十方界。说菩萨璎珞大藏。时坐大众见一亿八千世尊。名顿觉如来。各坐百宝师子吼座。时无量大众亦坐一处。听等觉如来说璎珞法藏。是故无渐觉世尊。唯有顿觉如来。三世诸佛所说无异。今我亦然。
　　佛子。汝先言。无明心一者。是事不然。苦解与无明诸见一相者。应无缚解凡佛非二。所以者何。烦恼同一体相故。何以故。而共一心生灭一时。不别不异故。佛子。若缚解一相者。四大可为一。六味应不异。而大异而味异故。缚解亦如是。佛子。一切菩萨为凡夫时具足一切结。而断时粗分先去细分后除。若一心烦恼一者。不应明闇有二。佛子。复以近况远。凡夫善心中尚无不善。何况无相心中而有无明。佛子。而言善恶一心者。是洴沙王国中外道安陀师偈。明闇一相善恶一心。
　　佛子。我法正义。而可得言善恶同一行者。有缚有解有凡有佛。相续百劫同一行者。而不得善恶同一心。古佛常说。无相智火灭无明闇。而善恶二别。而言同一果者。亦无是处。一切善受佛果。无明受有为生灭之果。是故善果从善因生。是故恶果从恶因生。故名善不受生灭之果。唯受常佛之果。佛子。若凡夫圣人一切善。皆名无漏不受漏果。而言受漏果者。佛化众生行善背恶故。缘因而发有为果报。非为无漏。因者无明业受果故。是名三受三苦。苦苦行苦坏苦。苦受乐受舍受。二受善缘因果。苦受恶因果。一切皆苦无明为本。佛子。汝先言。一切菩萨行道劫数久近者。譬如一里二里乃至十里石。方广亦然。以天衣重三铢。人中日月岁数。三年一拂此石乃尽。名一小劫。若一里二里乃至四十里。亦名小劫。又八十里石方广亦然。以梵天衣重三铢。即梵天中百宝光明珠为日月岁数。三年一拂此石乃尽。名为中劫。又八百里石方广亦然。以净居天衣重三铢。即净居天千宝光明镜为日月岁数。三年一拂此石乃尽。故名一大阿僧祇劫。佛子。劫数者。所谓一里二里乃至十里石尽。名一里劫二里劫。五十里石尽。名五十里劫。百里石尽名百里劫。千里石尽名为千里劫。万里石尽名为万里劫。佛子。一切贤圣入是数量。修一切法门。时节久近得佛果。其数百劫乃得等觉。若一切众生入是数者得佛不久。若不入者不名菩萨。佛子。法门者。所谓十信心。是一切行本。是故十信心中。一信心有十品信心。为百法明门。复从是百法明心中。一心有百心故。为千法明门。复从千法明心中一心有千心。为万法明门。如是增进至无量明。转胜进上上法故。为明明法门。百万阿僧祇功德。一切行尽入此明门。
因果品第六
　　敬首菩萨白佛言。贤圣正法已说具足。因果二相复当云何。佛言。佛子。三世诸佛所行之因。所谓十般若波罗蜜是百万阿僧祇功德本。佛及菩萨亦摄在中。是故十法为金刚智慧海藏。出一切光明功德之行。
　　佛子。十般若波罗蜜者。从行施有三缘。一财。二法。三施众生无畏。戒有三缘。一自性戒。二受善法戒。三利益众生戒。忍有三缘。一忍苦行。二忍外恶。三第一义谛忍。精进有三缘。一起大誓之心。二方便进趣。三勤化众生。禅有三缘。一定乱相不起。二定生一切功德。三定利众生。慧有三缘。一照有谛。二无谛。三中道第一义谛。愿有三缘。一自行愿。二神通愿。三外化愿。方便有三缘。一进趣向果。二巧会有无。三一切法不舍不受。通力有三缘。一报通。二修定通。三变化通。无垢慧有三缘。一无相智。二一切种智。三变化智。佛子。从十智生一切功德行。七财。信施戒闻慧惭愧。资用成佛故说财。四摄。利益濡语施法同事。法辩义辩语辩乐说辩。于此四辩法中无障无碍。故名无碍。从无碍智生智名依故。依了经不依不了经。依法不须人。依义不须语。依智不须识。从智生十力四无畏六通三明百万亿阿僧祇功德。次第生智。能缘八世谛一切法四谛二谛十二缘。诸法缘成。假法无我。有法相待。一切相虚。相续名一。空不可得。因生集起。即法非缘。实实集有名生成法。法假造法。受名起用名聚法。是故八有为法。一切法本智所照处。复从是智能除五盖贪嗔睡掉疑。四食触识思段食。四生卵生胎生湿生化生。十恶五逆。八倒三障。八难十三烦恼。六道三界。六十二见。四流四缚四取。九烦恼七识住四结。一切所除皆名不善。佛子。十智境所除一切功德。皆名佛因。汝应受应行。佛子。汝先言果者。是五贤菩萨修诸道法。证一大果为法性体。其体者。非有非无非大非小。非身非心非相非三世。非天非人非名字。非常乐我净。非六道非六识入。非数量法过一切法相。非福田非鬼神。非动静非生灭。非第一非五色。非六大非土田。非法界非三界。非缚解非明闇非得法。寂然无为一切法外。心行处灭其处难量。就有谛中修劫量行而有果报。佛子。有二法身。一果极法身。二应化法身。其应化法身如影随形。以果身常故应身亦常。佛子。古昔诸佛二身道同。佛子。一切菩萨二身俱是无常身。佛子。一切凡夫亦有二身。一报身二方便身。报身不共有。方便身共一切众生有。佛子。一切菩萨一切众生皆有二身。一切诸如来常作如是说。故名决定了义。佛子。佛义功德身者。诸佛道同果法不异。所谓十号。一如来二应供三正遍知四明行足五善逝六世间解七无上士八调御丈夫九天人师十佛陀。具向十德故。为一切众生所供养。复次十八不共法。所谓身无失。念无失。口无失。无异想。无不定心。无不知已舍。心念无减。欲无减。精进无减。智慧无减。解脱无减。解脱知见无减。身业随智慧行。口业随智慧行。意业随智慧行。智知过去未来现在无碍无障。复有十力。是处非处力业力定力根力欲力性力果力天眼力宿命力结尽力。慈悲喜舍我是一切智人。我漏已尽无漏。出烦恼道烦恼障道。天身天眼天耳漏尽宿命他心。五眼五分法身。无罪三业佛宝法僧。灭谛解脱灵智一乘。金刚宝藏法身藏自性清妙藏。三达三无为三明。一谛一道独法大乐无为。佛子。一切圣果无量功德藏中。不可说不可说果。是果一道。佛子。果体圆满无德不备理无不周。居中道第一义谛清净国土。无极无名无相。非一切法可得。非有体非无体。其一照相一合相一体相一觉相。净明无二。佛子。是果独法圆满常住。一果体相有无量义。义有无量德。德有无量名。义果者。所谓灭谛常乐我净。十八不共一切功德。皆名义果。故名果果。佛子。义德名是三。皆教化故。有如是三句之义。若贤人一切众生。有解是三句者。是人已为三世诸佛受佛职位。佛子。其果不可说不可知。而就名相法中说名相法。是故一果名体。义名果果。是义果者。出圆果故。名果果。佛子。吾说此因果。百千劫说不可尽。汝诸大众。善自受持。
大众受学品第七
　　尔时敬首菩萨敬礼于诸佛。奉承大众教。略问于要义七会之所说。信顺三宝藏。为法法不绝。不为世名利。愿令法久住。白佛言。世尊。佛上已说若因若果若贤若圣一切功德藏。今此大众有十四那由他人。谁能不起此坐受学修道。从始至终一一具行次第。入菩萨位者。时释迦牟尼佛顶髻。放一切佛光一切菩萨光。复集十方各百亿佛土其中佛及菩萨。一切皆集已。即于是众中告文殊师利菩萨。普贤菩萨。法慧菩萨。功德林菩萨。金刚幢菩萨。金刚藏菩萨。善才童子菩萨言。汝见是大众中敬首菩萨。能问三观法界诸佛自性清净道。一切菩萨所修明观法门。汝等七菩萨。各领百万大众。应受观学如是法门。佛子。我今更重说如是明观法。所谓六入次第道。谛听善思修诸智慧。戒敕于众受用伏行。佛子。若一切众生初入三宝海以信为本。住在佛家以戒为本。佛子。始行菩萨若信男若信女中。诸根不具黄门淫男淫女奴婢变化人受得戒。皆有心向故。初发心出家欲绍菩萨位者。当先受正法戒。戒者是一切行功德藏根本。正向佛果道一切行本。是戒能除一切大恶。所谓七见六着。正法明镜。佛子。今为诸菩萨结一切戒根本。所谓三受门。摄善法戒。所谓八万四千法门。摄众生戒。所谓慈悲喜舍化及一切众生皆得安乐。摄律仪戒。所谓十波罗夷。
　　佛子。受戒有三种受。一者诸佛菩萨现在前受。得真实上品戒。二者诸佛菩萨灭度后。千里内有先受戒菩萨者。请为法师教授我戒。我先礼足应如是语。请大尊者。为师授与我戒。其弟子得正法戒。是中品戒。三佛灭度后千里内无法师之时。应在诸佛菩萨形像前。胡跪合掌自誓受戒。应如是言。我某甲白十方佛及大地菩萨等。我学一切菩萨戒者。是下品戒。第二第三亦如是说。佛子。是三摄受三种受戒。过去佛已说。未来佛当说。现在佛今说。
　　过去诸菩萨已学。未来诸菩萨当学。现在诸菩萨今学。是诸佛正法戒。若一切佛一切菩萨不入此法戒门。得无上道果虚空平等地者。无有是处。佛告诸佛子。今正说正戒。善男子善女人当受戒时。先礼过去世尽过去际一切佛。礼未来世尽未来际一切佛。礼现在世尽现在际一切佛。如是三礼已。法僧亦然。佛子。复敬受四不坏信。依止四依法。从今时尽未来际身。归依佛归依法归依贤圣僧归依法戒。如是三说已。佛子。次当教悔过三世罪。若现在身口意十恶罪。愿毕竟不起尽未来际。若未来身口意十恶罪。愿毕竟不起尽未来际。若过去身口意十恶罪。愿毕竟不起尽未来际。如是悔过已。三业清净如净琉璃内外明照。即与授十无尽戒。汝等善听。佛告佛子。从今身至佛身尽未来际。于其中间不得故杀生。若有犯非菩萨行。失四十二贤圣法。不得犯。能持不。其受者答言能。佛子。从今身至佛身尽未来际。于其中间不得故妄语。若有犯非菩萨行。失四十二贤圣法。不得犯。能持不。其受者答言能。佛子。从今身至佛身尽未来际。于其中间不得故淫。若有犯非菩萨行。失四十二贤圣法。不得犯。能持不。其受者答言能。佛子。从今身至佛身尽未来际。于其中间不得故盗。若有犯非菩萨行。失四十二贤圣法。不得犯。能持不。其受者答言能。佛子。从今身至佛身尽未来际。于其中间不得沽酒。若有犯非菩萨行。失四十二贤圣法。不得犯。能持不。其受者答言能。佛子。从今身至佛身尽未来际。于其中间不得故说在家出家菩萨罪过。若有犯非菩萨行。失四十二贤圣法。不得犯。能持不。其受者答言能。佛子。从今身至佛身尽未来际。于其中间不得故悭。若有犯非菩萨行。失四十二贤圣法。不得犯。能持不。其受者答言能。佛子。从今身至佛身尽未来际。于其中间不得故嗔。若有犯非菩萨行。失四十二贤圣法。不得犯。能持不。其受者答言能。佛子。从今身至佛身尽未来际。于其中间不得故自赞毁他。若有犯非菩萨行。失四十二贤圣法。不得犯。能持不。其受者答言能。佛子。从今身至佛身尽未来际。于其中间不得故谤三宝藏。若有犯非菩萨行。失四十二贤圣法。不得犯。能持不。其受者答言能。
　　佛子。受十无尽戒已。其受者过度四魔越三界苦。从生至生不失此戒。常随行人乃至成佛。佛子。若过去未来现在一切众生。不受是菩萨戒者。不名有情识者。畜生无异。不名为人。常离三宝海。非菩萨非男非女非鬼非人。名为畜生名为邪见。名为外道不近人情。故知菩萨戒有受法而无舍法。有犯不失尽未来际。若有人欲来受者。菩萨法师先为解说读诵。使其人心开意解生乐着心。然后为受。又复法师能于一切国土中。教化一人出家受菩萨戒者。是法师其福胜造八万四千塔。况复二人三人乃至百千。福果不可称量其师者。夫妇六亲得互为师授。其受戒者。入诸佛界菩萨数中。超过三劫生死之苦。是故应受。有而犯者胜无不犯。有犯名菩萨。无犯名外道。以是故。有受一分戒名一分菩萨。乃至二分三分四分。十分名具足受戒。是故菩萨十重八万威仪戒。十重有犯无悔。得使重受戒。八万威仪戒尽名轻。有犯得使悔过对首悔灭。一切菩萨凡圣戒尽心为体是故心亦尽戒亦尽。心无尽故戒亦无尽六道众生受得戒。但解语得戒不失。佛子。三世劫中一切佛常作是说。我今在此树下为十四亿人说。住前信想菩萨初受戒法。佛子。是信想菩萨。于十千劫行十戒法。当入十住心。佛子。当先为诸大众受菩萨戒。然后为说璎珞经同见同行。尔时众中有百亿人。即从坐起受持佛戒。其名梵陀首王共无数天子修十戒满足。入初住位。
　　佛子。复从是住修行百法观门所谓十信十进十发趣十乘十金刚十随喜十戒十愿十护十回向。以是百法观达三界空假名皆空。一切法无我无人无受无因皆无定性。即灭十三缚。所谓七见六着。如实相入初行位。佛子。复从是行观修千法明门。所谓十信乃至十向。转转入法。法无我法集法起法道法灭皆无人受法法如虚空如幻如城如焰。一切法无相百千生灭皆不可得。入初回向位。佛子。复从是向明明转照。照智学相似平等观。观名无得。无得假得。喻如然灯有炷。非初焰者非初焰有时中有烧。非离初焰者非初焰无。时中有烧。后亦如之。直以有为诸法二谛皆迭迁。假号故烧故知始焰非今。今燋非始。今燋非始故。于今方有。始焰非今故。于今无烧。无烧于今今烧假烧得平等观亦复如是。非初心有中有得。亦非初心无中有得。后心亦然。是故始心非今心。今起非始起。今起非始起故。于今方有。始心非今心故。于今无得。无得于今。今得假得。中道第一义谛心。念念寂灭入万法明门。从十信乃至十向。自然流入平等道。无得一相真实观。一照相入初地道。
　　佛子。复从是地正观一照智中。入百万阿僧祇功德门。于一相观中一时行。乃至第十地。心心寂灭自然流入无垢地。佛子。复从是地以一照智。了一切业因业果法界无不一观。以智知一切众生识始起一相住于缘。顺第一义谛起名善背第一义谛起名惑。以此二为住地故。名生得善生得惑。因此二善惑为本。起后一切善惑。从一切法缘生善惑名。作以得善作以得惑。而心非善惑。从二得名故善惑二心。起欲界惑名欲界住地。起色界惑名色界住地。起心惑故名无色界住地。以此四住地。起一切烦恼故。为始起四住地。其四住地前更无法起故。故名无始无明住地。金刚智知此始起一相有终。而不知其始前有法无法云何。而得知生得一住地作得三住地。唯佛知始知终。是无垢菩萨一切智齐知自地。常住第一义谛中。自然流入妙觉海地。佛子。住是妙觉地中。唯现化可名。有无量义有无量名其出一体所谓妙果常住清净至若虚空。不可思议不可说不可名数。不可名入界分可得。
　　佛子。我说菩萨次第六入法门无量功德如是六入法门一切菩萨无不入者。我今此座有十四亿人。不离本座入此六入法门。佛子。我本初得道时。在此树间说十世界海法门。有九十亿人亦入此六入明门。复至普光堂说十佛国土。有百万亿人入此六入明门。复至帝释堂说十。住有五百万人入此六入明门。复至焰宝堂说十。行有千万人入此六入明。门复至第四天法光堂说十回。向有十河沙人入此六入明门。复至第六摩尼堂说十地。有百万河沙人入此六入明门。复至祇洹林说入法界品。有十二河沙人入此六入明门。今复至此第八会座。为十方无极大众敬首菩萨一切众。说六入明门一切大众受持若一无二无别。
集散品第八
　　佛告敬首菩萨及此会十四亿那由他人大众。汝闻上四十二贤圣因果明观法门。一切大众皆应发三菩提心。如是三告佛子。应受应持应发心时诸大众中有百千天子。闻是法门发初住心。舍凡夫法修行伏忍。得入十住明观法。复有十千信男信女。入清净十行法门。复有八万大梵天王。得初地明观法。复有八部阿须轮王。各舍本形入十信心行十善行。复有八万第十地人现成正觉。佛子。尔时十方无极佛刹一切大众。闻佛说璎珞中六入法门所谓十住十行十向十地无垢地妙觉地。各各发无上菩提心还归本国。复有色界无色界。各各还修神通归本所住处。转宣菩萨璎珞法门化授天人。复有六欲天人还归本天。广为诸天人说本行无量。时诸大众各各受持读诵解其义味。还本土说菩萨之本行诸佛之本业受持已竟。
　　尔时佛告文殊师利慧海金刚藏道华等八千菩萨。皆为十方诸佛国中第一弟子。汝应为十方无明众生。受持读诵解其义味。为过去未来现在一切众生。开空慧道入法明门。尔时有五十万大菩萨皆一生补处。从座而起受持佛语经劫不灭。复有万梵天王亦即从座起受持佛语。复有无量天女从座而起受持佛语。尔时他方无极刹菩萨此国菩萨。已变化神通入如幻三昧。踊在虚空欢喜无量。得闻受持璎珞功德经。心心受行成佛不舍众贤圣门。时佛复现百万变化神通无量光无量清净身。重嘱此金刚藏海璎珞经。汝诸大众。受持受此经法。是经是过去无量百千佛心中所行法。汝等受持供养。是时一切大众。一时从座放千光明照三千大千世界。欢喜受持菩萨不可思议璎珞经。顶受供养礼佛而退。复有六欲天子十千国王闻佛法座离散。一时号泣涕出流恸声满三千。无不悲泣从座而去。复有八十亿大菩萨。皆以四无量心有无一等无为无相受持佛语。各入无尽法化三昧欢喜而退。复有十千始行贤者。入九观定四禅四空定尽灭定七净十戒心入定见道度疑。正道行知见行断知见。得入法故礼佛而退。
　　尔时座中有八千菩萨各从座起。一金刚华菩萨白佛言。世尊。未来世中说经菩萨法轮下。其听法者受化奉行法用。复当云何。佛言。佛子。快发斯问。佛子。先当为听法者与授菩萨法戒。然后为说菩萨之本行六入法门。佛子。次第为授四归法。归佛归法归僧归戒。得四不坏信心故。然后为授十戒。不杀不盗不妄语不淫不沽酒不说在家出家菩萨罪过不悭不嗔不自赞毁他不谤三宝。是十波罗夷不可悔法。佛子。受十戒已。复为听者教供养法师。常以天上无量华香。百千灯明百千天衣璎珞。百千妓乐百味饮食屋宅经书。一切所须之物皆悉给与。弘通法师。当如敬佛如事父母。如事火婆罗门法。佛子。如事帝释父母师僧。日日三时礼敬为法舍身没命。乃是佛子。如是求法之人。乃可为说菩萨之本行。百千万佛转授璎珞法门。时十亿大众叹言。未来世中无法无三宝无贤人。时劫从恶世起故。其说法者其听法者甚难甚难。复从坐起各各悲泣。号声大恸地转海波。三千倒覆。二十八宿日月不现。是时大众还摄神力佥然而敬。受持读诵解说义句。十劫不灭无穷无尽。各各欢喜奉行。作礼而退。

 
