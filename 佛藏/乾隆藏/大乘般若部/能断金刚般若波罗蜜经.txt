能断金刚般若波罗蜜经二卷


大乘般若部
能断金刚般若波罗蜜经二卷
唐三藏法师玄奘沙门义净译


能断金刚般若波罗蜜多经
唐三藏法师玄奘奉诏译
　　如是我闻：一时，薄伽梵在室罗筏住誓多林给孤独园，与大苾刍众千二百五十人俱。
　　尔时，世尊于日初分，整理常服，执持衣钵，入室罗筏大城乞食。
　　时，薄伽梵于其城中，行乞食已，出还本处。饭食讫，收衣钵，洗足已，于食后时敷如常座，结跏趺坐，端身正愿，住对面念。
　　时，诸苾刍来诣佛所，到已顶礼世尊双足，右绕三匝，退坐一面。具寿善现亦于如是众会中坐。
　　尔时，众中具寿善现从座而起，偏袒一肩，右膝著地，合掌恭敬而白佛言：“希有，世尊！乃至如来、应、正等觉，能以最胜摄受，摄受诸菩萨摩诃萨；乃至如来、应、正等觉，能以最胜付嘱，付嘱诸菩萨摩诃萨。世尊，诸有发趣菩萨乘者，应云何住？云何修行？云何摄伏其心？”
　　作是语已，尔时，世尊告具寿善现曰：“善哉！善哉！善现，如是，如是，如汝所说：乃至如来、应、正等觉，能以最胜摄受，摄受诸菩萨摩诃萨；乃至如来、应、正等觉，能以最胜付嘱，付嘱诸菩萨摩诃萨。是故，善现，汝应谛听极善作意，吾当为汝分别解说，诸有发趣菩萨乘者，应如是住，如是修行，如是摄伏其心。”
　　具寿善现白佛言：“如是，如是，世尊，愿乐欲闻！”
　　佛言：“善现，诸有发趣菩萨乘者，应当发趣如是之心：‘所有诸有情，有情摄所摄——若卵生、若胎生、若湿生、若化生、若有色、若无色、若有想、若无想、若非有想非无想，乃至有情界施设所施设，如是一切，我当皆令于无余依妙涅槃界而般涅槃。虽度如是无量有情令灭度已，而无有情得灭度者。’何以故？善现，若诸菩萨摩诃萨有情想转，不应说名菩萨摩诃萨。所以者何？善现，若诸菩萨摩诃萨，不应说言有情想转，如是命者想、士夫想、补特伽罗想、意生想、摩纳婆想、作者想、受者想转，当知亦尔。何以故？善现，无有少法名为发趣菩萨乘者。
　　“复次，善现，若菩萨摩诃萨不住于事应行布施，都无所住应行布施，不住于色应行布施，不住声、香、味、触、法应行布施。善现，如是菩萨摩诃萨如不住相想应行布施。何以故？善现，若菩萨摩诃萨都无所住而行布施，其福德聚不可取量。”
　　佛告善现：“于汝意云何？东方虚空可取量不？”
　　善现答言：“不也，世尊。”
　　“善现，如是南西北方、四维、上下，周遍十方，一切世界虚空可取量不？”
　　善现答言：“不也，世尊。”
　　佛言：“善现，如是，如是，若菩萨摩诃萨都无所住而行布施，其福德聚不可取量亦复如是。善现，菩萨如是如不住相想应行布施。”
　　佛告善现：“于汝意云何？可以诸相具足观如来不？”
　　善现答言：“不也，世尊。不应以诸相具足观于如来。何以故？如来说诸相具足即非诸相具足。”
　　说是语已，佛复告具寿善现言：“善现，乃至诸相具足皆是虚妄，乃至非相具足皆非虚妄，如是以相非相应观如来。”
　　说是语已，具寿善现复白佛言：“世尊，颇有有情于当来世，后时、后分、后五百岁、正法将灭时、分转时，闻说如是色经典句生实想不？”
　　佛告善现：“勿作是说：‘颇有有情，于当来世后时、后分、后五百岁、正法将灭时、分转时，闻说如是色经典句，生实想不？’然复，善现，有菩萨摩诃萨于当来世，后时、后分、后五百岁、正法将灭时、分转时，具足尸罗，具德具慧。
　　“复次，善现，彼菩萨摩诃萨非于一佛所承事供养，非于一佛所种诸善根。然复，善现，彼菩萨摩诃萨于其非一、百、千佛所承事供养，于其非一、百、千佛所种诸善根，乃能闻说如是色经典句，当得一净信心。善现，如来以其佛智悉已知彼，如来以其佛眼悉已见彼。善现，如来悉已觉彼一切有情，当生无量无数福聚，当摄无量无数福聚。何以故？善现，彼菩萨摩诃萨无我想转、无有情想、无命者想、无士夫想、无补特伽罗想、无意生想、无摩纳婆想、无作者想、无受者想转。善现，彼菩萨摩诃萨无法想转，无非法想转，无想转亦无非想转。所以者何？善现，若菩萨摩诃萨有法想转，彼即应有我执、有情执、命者执、补特伽罗等执；若有非法想转，彼亦应有我执、有情执、命者执、补特伽罗等执。何以故？善现，不应取法，不应取非法，是故如来密意而说筏喻法门。诸有智者，法尚应断，何况非法！”
　　佛复告具寿善现言：“善现，于汝意云何？颇有少法，如来、应、正等觉证得阿耨多罗三藐三菩提耶？颇有少法，如来、应、正等觉是所说耶？”
　　善现答言：“世尊，如我解佛所说义者，无有少法，如来、应、正等觉证得阿耨多罗三藐三菩提，亦无有少法，是如来、应、正等觉所说。何以故？世尊，如来、应、正等觉所证、所说、所思惟法，皆不可取，不可宣说，非法，非非法。何以故？以诸贤圣补特伽罗皆是无为之所显故。”
　　佛告善现：“于汝意云何？若善男子或善女人，以此三千大千世界盛满七宝持用布施，是善男子或善女人，由此因缘所生福聚宁为多不？”
　　善现答言：“甚多，世尊！甚多，善逝！是善男子或善女人，由此因缘所生福聚其量甚多。何以故？世尊，福德聚福德聚者，如来说为非福德聚，是故如来说名福德聚福德聚。”
　　佛复告善现言：“善现，若善男子或善女人，以此三千大千世界盛满七宝持用布施；若善男子或善女人，于此法门乃至四句伽陀，受持、读诵、究竟通利，及广为他宣说开示、如理作意，由是因缘所生福聚，甚多于前无量无数。何以故？一切如来、应、正等觉阿耨多罗三藐三菩提皆从此经出，诸佛世尊皆从此经生。所以者何？善现，诸佛法诸佛法者，如来说为非诸佛法，是故如来说名诸佛法诸佛法。”
　　佛告善现：“于汝意云何？诸预流者颇作是念‘我能证得预流果’不？”
　　善现答言：“不也，世尊。诸预流者不作是念‘我能证得预流之果’。何以故？世尊，诸预流者无少所预，故名预流；不预色、声、香、味、触、法，故名预流。世尊，若预流者作如是念‘我能证得预流之果’，即为执我、有情、命者、士夫、补特伽罗等。”
　　佛告善现：“于汝意云何？诸一来者颇作是念‘我能证得一来果’不？”
　　善现答言：“不也，世尊。诸一来者不作是念‘我能证得一来之果’。何以故？世尊，以无少法证一来性，故名一来。”
　　佛告善现：“于汝意云何？诸不还者颇作是念‘我能证得不还果’不？”
　　善现答言：“不也，世尊。诸不还者不作是念‘我能证得不还之果’。何以故？世尊，以无少法证不还性，故名不还。”
　　佛告善现：“于汝意云何？诸阿罗汉颇作是念‘我能证得阿罗汉’不？”
　　善现答言：“不也，世尊。诸阿罗汉不作是念‘我能证得阿罗汉性’。何以故？世尊，以无少法名阿罗汉，由是因缘名阿罗汉。世尊，若阿罗汉作如是念‘我能证得阿罗汉性’，即为执我、有情、命者、士夫、补特伽罗等。所以者何？世尊，如来、应、正等觉说我得无诤住最为第一。世尊，我虽是阿罗汉永离贪欲，而我未曾作如是念‘我得阿罗汉永离贪欲’。世尊，我若作如是念‘我得阿罗汉永离贪欲者’，如来不应记说我言：‘善现，善男子得无诤住最为第一’。以都无所住，是故如来说名无诤住无诤住。”
　　佛告善现：“于汝意云何？如来昔在燃灯如来、应、正等觉所，颇于少法有所取不？”
　　善现答言：“不也，世尊。如来昔在燃灯如来、应、正等觉所，都无少法而有所取。”
　　佛告善现：“若有菩萨作如是言：‘我当成办佛土功德庄严。’如是菩萨非真实语。何以故？善现，佛土功德庄严佛土功德庄严者，如来说非庄严，是故如来说名佛土功德庄严佛土功德庄严。是故，善现，菩萨如是都无所住应生其心，不住于色应生其心，不住非色应生其心，不住声、香、味、触、法应生其心，不住非声、香、味、触、法应生其心，都无所住应生其心。”
　　佛告善现：“如有士夫具身大身，其色自体假使譬如妙高山王。善现，于汝意云何？彼之自体为广大不？”
　　善现答言：“彼之自体广大，世尊！广大，善逝！何以故？世尊，彼之自体，如来说非彼体故名自体，非以彼体故名自体。”
　　佛告善现：“于汝意云何？乃至殑伽河中所有沙数，假使有如是沙等殑伽河，是诸殑伽河沙宁为多不？”
　　善现答言：“甚多，世尊！甚多，善逝！诸殑伽河尚多无数，何况其沙！”
　　佛言：“善现，吾今告汝，开觉于汝：假使若善男子或善女人，以妙七宝盛满尔所殑伽河沙等世界，奉施如来、应、正等觉。善现，于汝意云何？是善男子或善女人，由此因缘所生福聚宁为多不？”
　　善现答言：“甚多，世尊！甚多，善逝！是善男子或善女人，由此因缘所生福聚其量甚多。”
　　佛复告善现：“若以七宝盛满尔所沙等世界，奉施如来、应、正等觉；若善男子或善女人，于此法门乃至四句伽陀，受持、读诵、究竟通利，及广为他宣说开示、如理作意，由此因缘所生福聚，甚多于前无量无数。
　　“复次，善现，若地方所，于此法门乃至为他宣说开示四句伽陀，此地方所尚为世间诸天及人、阿素洛等之所供养如佛灵庙，何况有能于此法门具足究竟、书写、受持、读诵、究竟通利，及广为他宣说开示、如理作意！如是有情成就最胜希有功德。此地方所大师所住，或随一一尊重处所若诸有智、同梵行者。”
　　说是语已，具寿善现复白佛言：“世尊，当何名此法门？我当云何奉持？”
　　作是语已，佛告善现言：“具寿，今此法门，名为《能断金刚般若波罗蜜多》，如是名字汝当奉持。何以故？善现，如是般若波罗蜜多，如来说为非般若波罗蜜多，是故如来说名般若波罗蜜多。”
　　佛告善现：“于汝意云何？颇有少法如来可说不？”
　　善现答言：“不也，世尊。无有少法如来可说。”
　　佛告善现：“乃至三千大千世界大地微尘宁为多不？”
　　善现答言：“此地微尘甚多，世尊！甚多，善逝！”
　　佛言：“善现，大地微尘，如来说非微尘，是故如来说名大地微尘。诸世界，如来说非世界，是故如来说名世界。”
　　佛告善现：“于汝意云何？应以三十二大士夫相观于如来、应、正等觉不？”
　　善现答言：“不也，世尊。不应以三十二大士夫相观于如来、应、正等觉。何以故？世尊，三十二大士夫相，如来说为非相，是故如来说名三十二大士夫相。”
　　佛复告善现言：“假使若有善男子或善女人，于日日分舍施殑伽河沙等自体，如是经殑伽河沙等劫数舍施自体；复有善男子或善女人，于此法门乃至四句伽陀，受持、读诵、究竟通利，及广为他宣说开示、如理作意，由是因缘所生福聚，甚多于前无量无数。”
　　尔时，具寿善现闻法威力，悲泣堕泪，俯仰扪泪而白佛言：“甚奇希有，世尊！最极希有，善逝！如来今者所说法门，普为发趣最上乘者作诸义利，普为发趣最胜乘者作诸义利！世尊，我昔生智以来，未曾得闻如是法门。世尊，若诸有情闻说如是甚深经典生真实想，当知成就最胜希有。何以故？世尊，诸真实想真实想者，如来说为非想，是故如来说名真实想真实想。
　　“世尊，我今闻说如是法门，领悟信解未为希有。若诸有情于当来世，后时、后分、后五百岁、正法将灭时、分转时，当于如是甚深法门领悟信解、受持、读诵、究竟通利，及广为他宣说开示、如理作意，当知成就最胜希有。何以故？世尊，彼诸有情无我想转、无有情想、无命者想、无士夫想、无补特伽罗想、无意生想、无摩纳婆想、无作者想、无受者想转。所以者何？世尊，诸我想即是非想，诸有情想、命者想、士夫想、补特伽罗想、意生想、摩纳婆想、作者想、受者想即是非想。何以故？诸佛世尊离一切想。”
　　作是语已，尔时，世尊告具寿善现言：“如是，如是，善现。若诸有情闻说如是甚深经典，不惊不惧，无有怖畏，当知成就最胜希有。何以故？善现，如来说最胜波罗蜜多，谓般若波罗蜜多。善现，如来所说最胜波罗蜜多，无量诸佛世尊所共宣说故，名最胜波罗蜜多。如来说最胜波罗蜜多，即非波罗蜜多，是故如来说名最胜波罗蜜多。
　　“复次，善现，如来说忍辱波罗蜜多，即非波罗蜜多，是故如来说名忍辱波罗蜜多。何以故？善现，我昔过去世曾为羯利王断支节肉，我于尔时都无我想、或有情想、或命者想、或士夫想、或补特伽罗想、或意生想、或摩纳婆想、或作者想、或受者想，我于尔时都无有想，亦非无想。何以故？善现，我于尔时若有我想，即于尔时应有恚想；我于尔时若有有情想、命者想、士夫想、补特伽罗想、意生想、摩纳婆想、作者想、受者想，即于尔时应有恚想。何以故？善现，我忆过去五百生中，曾为自号忍辱仙人，我于尔时都无我想、无有情想、无命者想、无士夫想、无补特伽罗想、无意生想、无摩纳婆想、无作者想、无受者想，我于尔时都无有想，亦非无想。是故，善现，菩萨摩诃萨远离一切想，应发阿耨多罗三藐三菩提心，不住于色应生其心，不住非色应生其心，不住声、香、味、触、法应生其心，不住非声、香、味、触、法应生其心，都无所住应生其心。何以故？善现，诸有所住则为非住。是故，如来说诸菩萨，应无所住而行布施，不应住色、声、香、味、触、法而行布施。
　　“复次，善现，菩萨摩诃萨为诸有情作义利故，应当如是弃舍布施。何以故？善现，诸有情想即是非想，一切有情，如来即说为非有情。善现，如来是实语者、谛语者、如语者、不异语者。
　　“复次，善现，如来现前等所证法、或所说法、或所思法，即于其中非谛非妄。善现，譬如士夫入于闇室都无所见，当知菩萨若堕于事，谓堕于事而行布施，亦复如是。善现，譬如明眼士夫过夜晓已，日光出时，见种种色，当知菩萨不堕于事，谓不堕事而行布施，亦复如是。
　　“复次，善现，若善男子或善女人，于此法门受持、读诵、究竟通利，及广为他宣说开示、如理作意，则为如来以其佛智悉知是人，则为如来以其佛眼悉见是人，则为如来悉觉是人，如是有情一切当生无量福聚。
　　“复次，善现，假使善男子或善女人，日初时分以殑伽河沙等自体布施，日中时分复以殑伽河沙等自体布施，日后时分亦以殑伽河沙等自体布施，由此异门经于俱胝那庾多百千劫以自体布施；若有闻说如是法门不生诽谤，由此因缘所生福聚，尚多于前无量无数，何况能于如是法门具足毕竟书写、受持、读诵、究竟通利，及广为他宣说开示、如理作意！
　　“复次，善现，如是法门不可思议、不可称量，应当希冀不可思议所感异熟。善现，如来宣说如是法门，为欲饶益趣最上乘诸有情故，为欲饶益趣最胜乘诸有情故。善现，若有于此法门受持、读诵、究竟通利，及广为他宣说开示、如理作意，即为如来以其佛智悉知是人，即为如来以其佛眼悉见是人，则为如来悉觉是人。如是有情一切成就无量福聚，皆当成就不可思议、不可称量无边福聚。善现，如是一切有情其肩荷担如来无上正等菩提。何以故？善现，如是法门，非诸下劣信解有情所能听闻，非诸我见、非诸有情见、非诸命者见、非诸士夫见、非诸补特伽罗见、非诸意生见、非诸摩纳婆见、非诸作者见、非诸受者见所能听闻。此等若能受持、读诵、究竟通利，及广为他宣说开示、如理作意，无有是处。
　　“复次，善现，若地方所开此经典，此地方所当为世间诸天及人、阿素洛等之所供养、礼敬、右绕如佛灵庙。
　　“复次，善现，若善男子或善女人，于此经典受持、读诵、究竟通利，及广为他宣说开示、如理作意，若遭轻毁、极遭轻毁。所以者何？善现，是诸有情宿生所造诸不净业应感恶趣，以现法中遭轻毁故，宿生所造诸不净业皆悉消尽，当得无上正等菩提。何以故？善现，我忆过去于无数劫复过无数，于燃灯如来、应、正等觉先复过去曾值八十四俱胝那庾多百千诸佛，我皆承事，既承事已皆无违犯。善现，我于如是诸佛世尊皆得承事，既承事已皆无违犯。若诸有情，后时、后分、后五百岁、正法将灭时、分转时，于此经典受持、读诵、究竟通利，及广为他宣说开示、如理作意。善现，我先福聚于此福聚，百分计之所不能及，如是千分、若百千分、若俱胝百千分、若俱胝那庾多百千分、若数分、若计分、若算分、若喻分、若邬波尼杀昙分亦不能及。善现，我若具说当于尔时是善男子或善女人所生福聚，乃至是善男子、是善女人所摄福聚，有诸有情则便迷闷心惑狂乱。是故，善现，如来宣说如是法门不可思议、不可称量，应当希冀不可思议所感异熟。”
　　尔时，具寿善现复白佛言：“世尊，诸有发趣菩萨乘者，应云何住？云何修行？云何摄伏其心？”
　　佛告善现：“诸有发趣菩萨乘者，应当发起如是之心：‘我当皆令一切有情于无余依妙涅槃界而般涅槃，虽度如是一切有情令灭度已，而无有情得灭度者。’何以故？善现，若诸菩萨摩诃萨有情想转，不应说名菩萨摩诃萨。所以者何？若诸菩萨摩诃萨不应说言有情想转，如是命者想、士夫想、补特伽罗想、意生想、摩纳婆想、作者想、受者想转，当知亦尔。何以故？善现，无有少法名为发趣菩萨乘者。”
　　佛告善现：“于汝意云何？如来昔于燃灯如来、应、正等觉所，颇有少法能证阿耨多罗三藐三菩提不？”
　　作是语已，具寿善现白佛言：“世尊，如我解佛所说义者，如来昔于燃灯如来、应、正等觉所，无有少法能证阿耨多罗三藐三菩提。”
　　说是语已，佛告具寿善现言：“如是，如是，善现，如来昔于燃灯如来、应、正等觉所，无有少法能证阿耨多罗三藐三菩提。何以故？善现，如来昔于燃灯如来、应、正等觉所，若有少法能证阿耨多罗三藐三菩提者，燃灯如来、应、正等觉不应授我记言：‘汝摩纳婆于当来世名释迦牟尼如来、应、正等觉。’善现，以如来无有少法能证阿耨多罗三藐三菩提，是故燃灯如来、应、正等觉授我记言：‘汝摩纳婆于当来世名释迦牟尼如来、应、正等觉。’所以者何？善现，言如来者，即是真实真如增语；言如来者，即是无生法性增语；言如来者，即是永断道路增语；言如来者，即是毕竟不生增语。何以故？善现，若实无生，即最胜义。
　　“善现，若如是说‘如来、应、正等觉能证阿耨多罗三藐三菩提’者，当知此言为不真实。所以者何？善现，由彼谤我起不实执。何以故？善现，无有少法，如来、应、正等觉能证阿耨多罗三藐三菩提。善现，如来现前等所证法，或所说法、或所思法，即于其中非谛非妄，是故，如来说一切法皆是佛法。善现，一切法一切法者，如来说非一切法，是故如来说名一切法一切法。”
　　佛告善现：“譬如士夫具身大身。”
　　具寿善现即白佛言：“世尊，如来所说士夫具身大身，如来说为非身，是故说名具身大身。”
　　佛言：“善现，如是，如是。若诸菩萨作如是言：‘我当灭度无量有情。’是则不应说名菩萨。何以故？善现，颇有少法名菩萨不？”
　　善现答言：“不也，世尊。无有少法名为菩萨。”
　　佛告善现：“有情有情者，如来说非有情，故名有情。是故如来说一切法无有有情、无有命者、无有士夫、无有补特伽罗等。善现，若诸菩萨作如是言：‘我当成办佛土功德庄严。’亦如是说。何以故？善现，佛土功德庄严佛土功德庄严者，如来说非庄严，是故如来说名佛土功德庄严佛土功德庄严。善现，若诸菩萨于无我法无我法深信解者，如来、应、正等觉说为菩萨。”
　　佛告善现：“于汝意云何？如来等现有肉眼不？”
　　善现答言：“如是，世尊，如来等现有肉眼。”
　　佛言：“善现，于汝意云何？如来等现有天眼不？”
　　善现答言：“如是，世尊，如来等现有天眼。”
　　佛言：“善现，于汝意云何？如来等现有慧眼不？”
　　善现答言：“如是，世尊，如来等现有慧眼。”
　　佛言：“善现，于汝意云何？如来等现有法眼不？”
　　善现答言：“如是，世尊，如来等现有法眼。”
　　佛言：“善现，于汝意云何？如来等现有佛眼不？”
　　善现答言：“如是，世尊，如来等现有佛眼。”
　　佛告善现：“于汝意云何？乃至殑伽河中所有诸沙，如来说是沙不？”
　　善现答言：“如是，世尊。如是，善逝。如来说是沙。”
　　佛言：“善现，于汝意云何？乃至殑伽河中所有沙数，假使有如是等殑伽河，乃至是诸殑伽河中所有沙数，假使有如是等世界，是诸世界宁为多不？”
　　善现答言：“如是，世尊。如是，善逝。是诸世界其数甚多。”
　　佛言：“善现，乃至尔所诸世界中所有有情，彼诸有情各有种种，其心流注，我悉能知。何以故？善现，心流注心流注者，如来说非流注，是故如来说名心流注心流注。所以者何？善现，过去心不可得，未来心不可得，现在心不可得。”
　　佛告善现：“于汝意云何？若善男子或善女人，以此三千大千世界盛满七宝，奉施如来、应、正等觉，是善男子或善女人，由是因缘所生福聚，宁为多不？”
　　善现答言：“甚多，世尊！甚多，善逝！”
　　佛言：“善现，如是，如是。彼善男子或善女人，由此因缘所生福聚其量甚多。何以故？善现，若有福聚，如来不说福聚福聚。”
　　佛告善现：“于汝意云何？可以色身圆实观如来不？”
　　善现答言：“不也，世尊。不可以色身圆实观于如来。何以故？世尊，色身圆实色身圆实者，如来说非圆实，是故如来说名色身圆实色身圆实。”
　　佛告善现：“于汝意云何？可以诸相具足观如来不？”
　　善现答言：“不也，世尊。不可以诸相具足观于如来。何以故？世尊，诸相具足诸相具足者，如来说为非相具足，是故如来说名诸相具足诸相具足。”
　　佛告善现：“于汝意云何？如来颇作是念‘我当有所说法’耶？善现，汝今勿当作如是观。何以故？善现，若言如来有所说法，即为谤我，为非善取。何以故？善现，说法说法者，无法可得，故名说法。”
　　尔时，具寿善现白佛言：“世尊，于当来世后时、后分、后五百岁、正法将灭时、分转时，颇有有情闻说如是色类法已，能深信不？”
　　佛言：“善现，彼非有情，非不有情。何以故？善现，一切有情者，如来说非有情，故名一切有情。”
　　佛告善现：“于汝意云何？颇有少法，如来、应、正等觉现证无上正等菩提耶？”
　　具寿善现白佛言：“世尊，如我解佛所说义者，无有少法，如来、应、正等觉现证无上正等菩提。”
　　佛言：“善现，如是，如是，于中少法无有无得，故名无上正等菩提。
　　“复次，善现，是法平等，于其中间无不平等，故名无上正等菩提。以无我性、无有情性、无命者性、无士夫性、无补特伽罗等性，平等故名无上正等菩提。一切善法无不现证，一切善法无不妙觉。善现，善法善法者，如来一切说为非法，是故如来说名善法善法。
　　“复次，善现，若善男子或善女人集七宝聚，量等三千大千世界其中所有妙高山王，持用布施。若善男子或善女人，于此般若波罗蜜多经中乃至四句伽陀，受持、读诵、究竟通利，及广为他宣说开示、如理作意。善现，前说福聚于此福聚，百分计之所不能及，如是千分、若百千分、若俱胝百千分、若俱胝那庾多百千分、若数分、若计分、若算分、若喻分、若乌波尼杀昙分亦不能及。”
　　佛告善现：“于汝意云何？如来颇作是念‘我当度脱诸有情’耶？善现，汝今勿当作如是观。何以故？善现，无少有情如来度者。善现，若有有情如来度者，如来即应有其我执，有有情执，有命者执，有士夫执，有补特伽罗等执。善现，我等执者，如来说为非执，故名我等执，而诸愚夫异生强有此执。善现，愚夫异生者，如来说为非生，故名愚夫异生。”
　　佛告善现：“于汝意云何？可以诸相具足观如来不？”
　　善现答言：“如我解佛所说义者，不应以诸相具足观于如来。”
　　佛言：“善现，善哉！善哉！如是，如是，如汝所说，不应以诸相具足观于如来。善现，若以诸相具足观如来者，转轮圣王应是如来。是故不应以诸相具足观于如来，如是应以诸相非相观于如来。”
　　尔时，世尊而说颂曰：
　　“诸以色观我，以音声寻我，
　　彼生履邪断，不能当见我。
　　应观佛法性，即导师法身，
　　法性非所识，故彼不能了。”
　　佛告善现：“于汝意云何？如来、应、正等觉以诸相具足现证无上正等觉耶？善现，汝今勿当作如是观。何以故？善现，如来、应、正等觉不以诸相具足现证无上正等菩提。
　　“复次，善现，如是发趣菩萨乘者，颇施设少法若坏若断耶？善现，汝今勿当作如是观，诸有发趣菩萨乘者，终不施设少法若坏若断。
　　“复次，善现，若善男子或善女人，以殑伽河沙等世界盛满七宝，奉施如来、应、正等觉；若有菩萨于诸无我、无生法中获得堪忍，由是因缘所生福聚甚多于彼。
　　“复次，善现，菩萨不应摄受福聚。”
　　具寿善现即白佛言：“世尊，云何菩萨不应摄受福聚？”
　　佛言：“善现，所应摄受不应摄受，是故说名所应摄受。
　　“复次，善现，若有说言：‘如来若去、若来、若住、若坐、若卧。’是人不解我所说义。何以故？善现，言如来者，即是真实真如增语，都无所去、无所从来，故名如来、应、正等觉。
　　“复次，善现，若善男子或善女人，乃至三千大千世界大地极微尘量等世界，即以如是无数世界色像为墨如极微聚。善现，于汝意云何？是极微聚宁为多不？”
　　善现答言：“是极微聚甚多，世尊！甚多，善逝！何以故？世尊，若极微聚是实有者，佛不应说为极微聚。所以者何？如来说极微聚，即为非聚，故名极微聚。如来说三千大千世界，即非世界，故名三千大千世界。何以故？世尊，若世界是实有者，即为一合执。如来说一合执，即为非执，故名一合执。”
　　佛言：“善现，此一合执不可言说、不可戏论，然彼一切愚夫异生强执是法。
　　“何以故？善现，若作是言：‘如来宣说我见、有情见、命者见、士夫见、补特伽罗见、意生见、摩纳婆见、作者见、受者见。’于汝意云何？如是所说为正语不？”
　　善现答言：“不也，世尊。不也，善逝。如是所说非为正语。所以者何？如来所说我见、有情见、命者见、士夫见、补特伽罗见、意生见、摩纳婆见、作者见、受者见，即为非见，故名我见乃至受者见。”
　　佛告善现：“诸有发趣菩萨乘者，于一切法应如是知、应如是见、应如是信解，如是不住法想。何以故？善现，法想法想者，如来说为非想，是故如来说名法想法想。
　　“复次，善现，若菩萨摩诃萨以无量无数世界盛满七宝奉施如来、应、正等觉；若善男子或善女人，于此般若波罗蜜多经中乃至四句伽陀，受持读诵，究竟通利，如理作意，及广为他宣说开示，由此因缘所生福聚，甚多于前无量无数。云何为他宣说开示？如不为他宣说开示，故名为他宣说开示。”
　　尔时，世尊而说颂曰：
　　“诸和合所为，如星翳灯幻，
　　露泡梦电云，应作如是观。”
　　时，薄伽梵说是经已，尊者善现及诸苾刍、苾刍尼、邬波索迦、邬波斯迦，并诸世间天、人、阿素洛、健达缚等，闻薄伽梵所说经已，皆大欢喜，信受奉行。
能断金刚般若波罗蜜多经
唐三藏沙门义净奉制译
　　如是我闻：一时，薄伽梵在名称大城战胜林施孤独园，与大苾刍众千二百五十人俱，及大菩萨众。
　　尔时，世尊于日初分时，著衣持钵，入城乞食，次第乞已，还至本处。饭食讫，收衣钵，洗足已，于先设座跏趺端坐，正念而住。
　　时，诸苾刍来诣佛所，顶礼双足，右绕三匝，退坐一面。
　　尔时，具寿妙生在大众中，承佛神力即从座起，偏袒右肩，右膝著地，合掌恭敬白佛言：“希有，世尊！希有，善逝！如来、应、正等觉，能以最胜利益益诸菩萨，能以最胜付嘱嘱诸菩萨。世尊，若有发趣菩萨乘者，云何应住？云何修行？云何摄伏其心？”
　　佛告妙生：“善哉！善哉！如是，如是，如汝所说，如来以胜利益益诸菩萨，以胜付嘱嘱诸菩萨。妙生，汝应谛听，极善作意，吾当为汝分别解说。若有发趣菩萨乘者，应如是住，如是修行，如是摄伏其心。”
　　妙生言：“唯然，世尊，愿乐欲闻！”
　　佛告妙生：“若有发趣菩萨乘者，当生如是心：‘所有一切众生之类——若卵生、胎生、湿生、化生，若有色、无色、有想、无想、非有想非无想，尽诸世界所有众生，如是一切，我皆令入无余涅槃而灭度之。虽令如是无量众生证圆寂已，而无有一众生入圆寂者。’何以故？妙生，若菩萨有众生想者，则不名菩萨。所以者何？由有我想、众生想、寿者想、更求趣想故。
　　“复次，妙生，菩萨不住于事应行布施，不住随处应行布施，不住色、声、香、味、触、法应行布施。妙生，菩萨如是布施，乃至相应亦不应住。何以故？由不住施福聚难量。妙生，于汝意云何？东方虚空可知量不？”
　　妙生言：“不尔，世尊。”
　　“南西北方，四维、上下，十方虚空，可知量不？”
　　妙生言：“不尔，世尊。”
　　“妙生，菩萨行不住施，所得福聚不可知量，亦复如是。
　　“妙生，于汝意云何？可以具足胜相观如来不？”
　　妙生言：“不尔，世尊。不应以胜相观于如来。何以故？如来说胜相，即非胜相。”
　　“妙生，所有胜相皆是虚妄，若无胜相即非虚妄，是故应以胜相无相观于如来。”
　　妙生言：“世尊，颇有众生于当来世后五百岁正法灭时，闻说是经，生实信不？”
　　佛告妙生：“莫作是说：‘颇有众生于当来世后五百岁正法灭时，闻说是经，生实信不？’妙生，当来之世有诸菩萨，具戒，具德，具慧，而彼菩萨非于一佛承事供养植诸善根，已于无量百千佛所而行奉事植诸善根，是人乃能于此经典生一信心。
　　“妙生，如来悉知是人，悉见是人，彼诸菩萨当生当摄无量福聚。何以故？由彼菩萨无我想、众生想、寿者想、更求趣想，彼诸菩萨非法想、非非法想、非想、非无想。何以故？若彼菩萨有法想，即有我执，有情执、寿者执、更求趣执。若有非法想，彼亦有我执，有情执、寿者执、更求趣执。妙生，是故菩萨不应取法，不应取非法。以是义故，如来密意宣说筏喻法门。诸有智者，法尚应舍，何况非法！
　　“妙生，于汝意云何？如来于无上菩提有所证不？复有少法是所说不？”
　　妙生言：“如我解佛所说义，如来于无上菩提，实无所证，亦无所说。何以故？佛所说法，不可取，不可说，彼非法，非非法。何以故？以诸圣者皆是无为所显现故。”
　　“妙生，于汝意云何？若善男子、善女人，以满三千大千世界七宝，持用布施得福多不？”
　　妙生言：“甚多，世尊。何以故？此福聚者，则非是聚，是故如来说为福聚福聚。”
　　“妙生，若有善男子、善女人，以满三千大千世界七宝，持用布施；若复有人能于此经乃至一四句颂，若自受持为他演说，以是因缘所生福聚极多于彼无量无数。何以故？妙生，由诸如来无上等觉从此经出，诸佛世尊从此经生。是故，妙生，佛法者，如来说非佛法，是名佛法。
　　“妙生，于汝意云何？诸预流者颇作是念‘我得预流果’不？”
　　妙生言：“不尔，世尊。何以故？诸预流者，无法可预，故名预流；不预色、声、香、味、触、法，故名预流。世尊，若预流者作是念‘我得预流果’者，则有我执，有情、寿者、更求趣执。”
　　“妙生，于汝意云何？诸一来者颇作是念‘我得一来果’不？”
　　妙生言：“不尔，世尊。何以故？由彼无有少法证一来性，故名一来。”
　　“妙生，于汝意云何？诸不还者颇作是念‘我得不还果’不？”
　　妙生言：“不尔，世尊。何以故？由彼无有少法证不还性，故名不还。”
　　“妙生，于汝意云何？诸阿罗汉颇作是念‘我得阿罗汉果’不？”
　　妙生言：“不尔，世尊。由彼无有少法名阿罗汉。世尊，若阿罗汉作是念‘我得阿罗汉果’者，则有我执，有情、寿者、更求趣执。世尊，如来说我得无诤住中最为第一。世尊，我是阿罗汉离于欲染，而实未曾作如是念‘我是阿罗汉’。世尊，若作是念‘我得阿罗汉’者，如来即不说我妙生得无诤住最为第一；以都无所住，是故说我得无诤住得无诤住。”
　　“妙生，于汝意云何？如来昔在燃灯佛所，颇有少法是可取不？”
　　妙生言：“不尔，世尊。如来于燃灯佛所实无可取。”
　　“妙生，若有菩萨作如是语‘我当成就庄严国土’者，此为妄语。何以故？庄严佛土者，如来说非庄严，由此说为国土庄严。是故，妙生，菩萨不住于事，不住随处，不住色、声、香、味、触、法，应生其心。应生不住事心，应生不住随处心，应生不住色、声、香、味、触、法心。
　　“妙生，譬如有人身如妙高山王。于意云何？是身为大不？”
　　妙生言：“甚大，世尊。何以故？彼之大身，如来说为非身，以彼非有，说名为身。”
　　“妙生，于汝意云何？如殑伽河中所有沙数，复有如是沙等殑伽河，此诸河沙宁为多不？”
　　妙生言：“甚多，世尊。河尚无数，况复其沙！”
　　“妙生，我今实言告汝，若复有人以宝满此河沙数量世界，奉施如来，得福多不？”
　　妙生言：“甚多，世尊。”
　　“妙生，若复有人于此经中受持一颂并为他说，而此福聚胜前福聚无量无边。妙生，若国土中有此法门，为他解说乃至四句伽陀，当知此地，即是制底，一切天、人、阿苏罗等，皆应右绕而为敬礼，何况尽能受持读诵！当知是人则为最上第一希有。又此方所即为有佛及尊重弟子。
　　“妙生，于汝意云何？颇有少法是如来所说不？”
　　妙生言：“不尔，世尊。无有少法是如来所说。”
　　“妙生，三千大千世界所有地尘是为多不？”
　　妙生言：“甚多，世尊。何以故？诸地尘，佛说非尘，故名地尘。此诸世界，佛说非界，故名世界。”
　　“妙生，于汝意云何？可以三十二大丈夫相观如来不？”
　　妙生言：“不尔，世尊。不应以三十二相观于如来。何以故？三十二相，佛说非相，是故说为大丈夫相。”
　　“妙生，若有男子、女人以殑伽河沙等身命布施，若复有人于此经中受持一颂并为他说，其福胜彼无量无数。”
　　尔时，妙生闻说是经，深解义趣，涕泪悲泣而白佛言：“希有，世尊！我从生智以来，未曾得闻如是深经。世尊，当何名此经？我等云何奉持？”
　　佛告妙生：“是经名为《般若波罗蜜多》，如是应持。何以故？佛说般若波罗蜜多，则非般若波罗蜜多。”
　　“世尊，若复有人闻说是经生实想者，当知是人最上希有。世尊，此实想者，即非实想，是故如来说名实想实想。世尊，我闻是经，心生信解，未为希有；若当来世有闻是经能受持者，是人则为第一希有。何以故？彼人无我想、众生想、寿者想、更求趣想。所以者何？世尊，我想、众生想、寿者想、更求趣想即是非想。所以者何？诸佛世尊离诸想故。”
　　“妙生，如是，如是。若复有人得闻是经，不惊、不怖、不畏，当知是人第一希有。何以故？妙生，此最胜波罗蜜多，是如来所说诸波罗蜜多，如来说者即是无边佛所宣说，是故名为最胜波罗蜜多。
　　“妙生，如来说忍辱波罗蜜多，即非忍辱波罗蜜多。何以故？如我昔为羯陵伽王割截肢体时，无我想、众生想、寿者想、更来趣想，我无是想，亦非无想。所以者何？我有是想者，应生瞋恨。妙生，又念过去于五百世，作忍辱仙人，我于尔时无如是等想。是故应离诸想发趣无上菩提之心，不应住色、声、香、味、触、法，都无所住而生其心；不应住法，不应住非法，应生其心。何以故？若有所住，即为非住，是故佛说菩萨应无所住而行布施。妙生，菩萨为利益一切众生，应如是布施。此众生想即为非想，彼诸众生即非众生。何以故？诸佛如来离诸想故。
　　“妙生，如来是实语者、如语者、不诳语者、不异语者。妙生，如来所证法及所说法，此即非实非妄。
　　“妙生，若菩萨心住于事而行布施，如人入闇，则无所见。若不住事而行布施，如人有目，日光明照，见种种色。是故菩萨不住于事应行其施。
　　“妙生，若有善男子、善女人，能于此经受持读诵为他演说，如是之人佛以智眼悉知悉见，当生当摄无量福聚。
　　“妙生，若有善男子、善女人，初日分以殑伽河沙等身布施，中日分复以殑伽河沙等身布施，后日分亦以殑伽河沙等身布施，如是无量百千万亿劫以身布施；若复有人闻此经典不生毁谤，其福胜彼，何况书写、受持读诵、为人解说！
　　“妙生，是经有不可思议、不可称量无边功德，如来为发大乘者说，为发最上乘者说。若有人能受持读诵广为他说，如来悉知悉见是人，皆得成就不可量、不可称、不可思议福业之聚，当知是人则为以肩荷负如来无上菩提。何以故？妙生，若乐小法者，则著我见、众生见、寿者见、更求趣见，是人若能读诵受持此经，无有是处。
　　“妙生，所在之处若有此经，当知此处则是制底，一切世间天、人、阿苏罗，所应恭敬作礼围绕，以诸香华供养其处。
　　“妙生，若有善男子、善女人，于此经典受持读诵演说之时，或为人轻辱。何以故？妙生，当知是人于前世中造诸恶业应堕恶道，由于现在得遭轻辱，此为善事，能尽恶业，速至菩提故。
　　“妙生，我忆过去过无数劫，在燃灯佛先得值八十四亿那庾多佛，悉皆供养承事无违背者。若复有人于后五百岁正法灭时，能于此经受持读诵、解其义趣、广为他说，所得功德，以前功德比此功德，百分不及一，千万亿分、算分、势分、比数分、因分乃至譬喻亦不能及。
　　“妙生，我若具说受持读诵此经功德，或有人闻，心则狂乱，疑惑不信。妙生，当知是经不可思议，其受持者应当希望不可思议所生福聚。”
　　复次，妙生白佛言：“世尊，若有发趣菩萨乘者，应云何住？云何修行？云何摄伏其心？”
　　佛告妙生：“若有发趣菩萨乘者，当生如是心：‘我当度脱一切众生，悉皆令入无余涅槃，虽有如是无量众生证于圆寂，而无有一众生证圆寂者。’何以故？妙生，若菩萨有众生想者，则不名菩萨。所以者何？妙生，实无有法，可名发趣菩萨乘者。
　　“妙生，于汝意云何？如来于燃灯佛所，颇有少法是所证不？”
　　妙生言：“如来于燃灯佛所，无法可证而得菩提。”
　　佛言：“如是，如是，妙生，实无有法如来于燃灯佛所有所证悟得大菩提。若证法者，燃灯佛则不与我授记：‘摩纳婆，汝于来世当得作佛，号释迦牟尼。’以无所得故，燃灯佛与我授记，当得作佛号释迦牟尼。何以故？妙生，言如来者，即是实性真如之异名也。妙生，若言如来证得无上正等觉者，是为妄语。何以故？实无有法如来证得无上正觉。妙生，如来所得正觉之法，此即非实非虚，是故佛说一切法者即是佛法。妙生，一切法一切法者，如来说为非法，是故如来说一切法者即是佛法。
　　“妙生，譬如丈夫其身长大。”
　　妙生言：“世尊，如来说为大身者，即说为非身，是名大身。”
　　佛告妙生：“如是，如是，若菩萨作是语‘我当度众生令寂灭’者，则不名菩萨。妙生，颇有少法名菩萨不？”
　　答言：“不尔，世尊。”
　　“妙生，是故如来说一切法无我、无众生、无寿者、无更求趣。妙生，若有菩萨言：‘我当成就佛土严胜。’佛土严胜者，如来说为非是严胜，是故如来说为严胜。妙生，若有信解一切法无性一切法无性者，如来说名真是菩萨菩萨。
　　“妙生，于汝意云何？如来有肉眼不？”
　　妙生言：“如是，世尊，如来有肉眼。”
　　“如来有天眼不？”
　　“如是，世尊，如来有天眼。”
　　“如来有慧眼不？”
　　“如是，世尊，如来有慧眼。”
　　“如来有法眼不？”
　　“如是，世尊，如来有法眼。”
　　“如来有佛眼不？”
　　“如是，世尊，如来有佛眼。”
　　“妙生，于汝意云何？如殑伽河中所有沙数，复有如是沙等殑伽河，随诸河沙有尔所世界，是为多不？”
　　妙生言：“甚多，世尊。”
　　“妙生，此世界中所有众生种种性行其心流转，我悉了知。何以故？妙生，心陀罗尼者，如来说为无持，由无持故心遂流转。何以故？妙生，过去心不可得，未来心不可得，现在心不可得。
　　“妙生，于汝意云何？若人以满三千大千世界七宝布施，是人得福多不？”
　　妙生言：“甚多，世尊。”
　　“妙生，若此福聚是福聚者，如来则不说为福聚福聚。
　　“妙生，于汝意云何？可以色身圆满观如来不？”
　　“不尔，世尊。不应以色身圆满观于如来。何以故？色身圆满色身圆满者，如来说非圆满，是故名为色身圆满。”
　　“妙生，可以具相观如来不？”
　　“不尔，世尊。不应以具相观于如来。何以故？诸具相者，如来说非具相，是故如来说名具相。”
　　“妙生，于汝意云何？如来作是念‘我说法’耶？汝勿作是见。若言如来有所说法者，则为谤我。何以故？言说法说法者，无法可说，是名说法。”
　　妙生白佛言：“世尊，于当来世，颇有众生闻说是经生信心不？”
　　佛告妙生：“有生信者，彼非众生，非非众生。何以故？众生众生者，如来说非众生，是名众生。
　　“妙生，于汝意云何？佛得无上正等觉时，颇有少法所证不？”
　　妙生言：“实无有法是佛所证。”
　　佛告妙生：“如是，如是，此中无有少法可得故，名无上正等菩提。
　　“妙生，是法平等，无有高下故，名无上正等菩提。以无我、无众生、无寿者、无更求趣性，其性平等故，名无上正等菩提。一切善法皆正觉了故，名无上正等正觉。妙生，善法者，如来说为非法，故名善法。
　　“妙生，若三千大千世界中所有诸妙高山王，如是等七宝聚，有人持用布施；若复有人于此经中乃至一四句颂，若自受持及为他说，以前福聚比此福聚，假令分此以为百分，彼亦不能及一分，或千分、亿分、算分、势分、数分、因分乃至譬喻亦不能及一。
　　“妙生，于汝意云何？如来度众生不？汝莫作是见，如来度众生。何以故？曾无有一众生是如来度者。若有众生是如来度者，如来则有我见、众生见、寿者见、更求趣见。妙生，我等执者，如来说为非执，而诸愚夫妄为此执。妙生，愚夫众生，如来说为非生，故名愚夫众生。
　　“妙生，于汝意云何？应以具相观如来不？”
　　“不尔，世尊。不应以具相观于如来。”
　　“妙生，若以具相观如来者，转轮圣王应是如来。是故不应以具相观于如来，应以诸相非相观于如来。”
　　尔时，世尊而说颂曰：
　　“若以色见我，以音声求我，
　　是人起邪觐，不能当见我。
　　应观佛法性，即导师法身，
　　法性非所识，故彼不能了。
　　“妙生，诸有发趣菩萨乘者，其所有法是断灭不？汝莫作是见。何以故？趣菩萨乘者，其法不失。
　　“妙生，若有男子、女人，以满殑伽河沙世界七宝布施；若复有人，于无我理不生法中得忍解者，所生福聚极多于彼无量无数。妙生，菩萨不应取其福聚。”
　　妙生言：“菩萨岂不取福聚耶？”
　　佛告妙生：“是应正取，不应趣取，是故说取。
　　“妙生，如有说言‘如来若来、若去、若坐、若卧’者，是人不解我所说义。何以故？妙生，都无去来，故名如来。
　　“妙生，若有男子、女人，以三千大千世界土地碎为墨尘。妙生，于汝意云何？是极微聚，宁为多不？”
　　妙生言：“甚多，世尊。何以故？若聚性是实者，如来不说为极微聚极微聚。何以故？极微聚者，世尊说为非极微聚，故名极微聚。世尊，如来所说三千大千世界，说为非世界，故名三千大千世界。何以故？若世界实有，如来则有聚执。佛说聚执者，说为非聚执，是故说为聚执。”
　　“妙生，此聚执者，是世言论，然其体性实无可说，但是愚夫异生之所妄执。
　　“妙生，如有说云‘佛说我见、众生见、寿者见、更求趣见’者，是为正说？为不正耶？”
　　妙生言：“不尔，世尊。何以故？若有我见如来说者，即是非见，故名我见。”
　　“妙生，诸有发趣菩萨乘者，于一切法应如是知、如是见、如是解，如是解者乃至法相亦无所住。何以故？妙生，法想法想者，如来说为非想，故名法想法想。
　　“妙生，若有人以满无量无数世界七宝持用布施；若复有人能于此经乃至受持读诵四句伽陀令其通利，广为他人正说其义，以是因缘所生福聚极多于彼无量无数。云何正说？无法可说，是名正说。”
　　尔时，世尊说伽陀曰：
　　“一切有为法，如星翳灯幻，
　　露泡梦电云，应作如是观。”
　　尔时，薄伽梵说是经已，具寿妙生及诸菩萨摩诃萨、苾刍、苾刍尼、邬波索迦、邬波斯迦，一切世间天、人、阿苏罗等，皆大欢喜，信受奉行。


