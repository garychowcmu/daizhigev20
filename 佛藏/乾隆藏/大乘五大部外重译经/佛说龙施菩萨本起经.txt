佛说龙施菩萨本起经一卷


大乘五大部外重译经
佛说龙施菩萨本起经一卷
西晋三藏法师竺法护译


　　

佛说龙施菩萨本起经
　　闻如是。一时佛游维耶离奈女树园。与大比丘众千二百五十。五千菩萨。及无央数天人。时佛说经众会皆定。龙施菩萨立于佛前作师子吼。嗟叹大乘说前世行。积功累德不惜身命。不计吾我无所希求。白佛言。过去世时有一般遮旬在丛树下。精进行道心无所著。常愍十方人及蠕动之类。行四等心慈悲喜护。常食果蓏而饮泉水。不慕世荣无所贪惜。得五神通以自娱乐。何等为五。眼能彻视。耳能彻听。身能飞行。了众人根。自知本末。在其山中。诵习经义昼夜不懈。时有毒蛇。见般遮旬昼夜诵经心大欢悦。前诣般遮旬所稽首作礼。取草用扫含水洒地。供事道人不敢懈慢。常在左侧听经不离。般遮旬所说经。毒蛇辄悉讽诵。如是数月之中转向冬寒。树木华果遂复欲尽。般遮旬心念言。冬寒以至华果以尽无所依怙。我今当还止于人间。便取衣钵即欲发去。毒蛇时见悲泣泪出。白道人言。欲何至乎。道人答曰。寒冷且至亦无屋舍。华果复尽无以自活。故相舍去欲入郡国。毒蛇闻之益甚悲哀。白道人言。道人在此如依太山。昼夜乐法其心不倾。今舍我去无所恃怙。愿见愍伤我身可怜。道人答曰。吾有四大常当衣食以自住立。今此山中亦无供具。虽有慈心不能自在。毒蛇白曰。今此山中树木参天泉水流行。百鸟嘤嘤甚可娱乐何为舍焉。唯愿道人勿见弃捐。今虽当去。欲从其后奉侍道人。不敢住留。在此愁思但有死忧。道人答曰。卿为毒蛇众人所憎。见者欲害无有爱乐。或于道中虎狼毒虫。蜚鸟走兽共害汝身。今实悢悢无有已。已虽有是心不得自在。愿卿住此思道念德。精进自守忍诸困厄。若前强健后年复会。道人悲泣收泪而去。毒蛇涕零不能自止。贪见道人无有极已。便即上树遥望道人。观视若行察其所避。道人不现转复上行。适复不现上尽树头。遥望道人遂远不现。毒蛇益悲自责悔言。身罪所致失善道人。前世愚痴多犯众恶。淫劮嗔恚闇冥放逸。懈怠无知不奉精进。迷乱不止其心不一。不值佛世远离正法。失大智慧违远至明。从苦入苦离波罗蜜。堕于五道虫蛾蚤虱。今受蛇身为人所憎。皆是身过不由他人。天上世间豪贵无常。何况我此含毒之身。展转生死譬如车轮。尔时毒蛇自说瑕恶。身意静然但还自责。今此危身不足贪惜。不顾躯命此无所著。便从树上自投于下。未及至地。堕树岐间身绝两分。便即命过生兜术天。得见光明即自思惟。便识宿命。我在世时身为毒蛇。奉侍道人行正远邪。精进不懈伏恶心魔。视其身命譬如土沙。知命非常自投树下。于彼寿终来生此上。便于天上从诸玉女及与天子各持香华散毒蛇上。便自说言。今此蛇身虽为毒恶。于我大厚终不为薄。精进行法心无所著。绝其寿命得上为天。今故来下欲报其恩。便复行诣般遮旬所。稽首作礼供养华香。嗟叹功德皆共称誉。今此道人无有等侣。行大慈悲无有亲疏。教授一切令离三涂。本为毒蛇视如赤子。忧念一切此功德大。欲报其恩何时能达。适说是已便还去上兜术天。
　　皆从诸天人　　行诣弥勒前
　　俱稽首作礼　　其心悉等平
　　见弥勒欢喜　　礼毕住一面
　　弥勒为说法　　皆得无从生
　　天上寿终后　　来生于世间
　　长者须福家　　作女意甚明
　　端名曰龙施　　除去诸欲情
　　时佛来诣舍　　眉间放光明
　　时女在浴室　　志意用愕惊
　　便即上楼观　　见佛功德正
　　诸根悉寂定　　三十二相明
　　女心即欢喜　　今逮得安宁
　　当供养佛法　　便发菩提心
　　时魔闻知之　　心中为愁思
　　此女发道意　　尽我境界人
　　已下变为父　　具说艰恼事
　　佛今现在世　　功德甚尊特
　　菩萨多勤苦　　罗汉疾易得
　　时女即对曰　　父言无义理
　　佛智譬虚空　　罗汉如芥子
　　犹是以观之　　小道无高士
　　佛德如巨海　　度人无极已
　　时魔谓女言　　汝今何愚痴
　　菩萨甚勤苦　　得道无有期
　　假使欲得佛　　当不惜躯命
　　从楼自投地　　乃知女妙英
　　精进无所著　　可得无上正
　　时女住栏边　　向佛叉手言
　　我用一切故　　愿佛知我诚
　　便自投楼下　　逮得无从生
　　变为男子形　　阿难乃怖惊
　　叉手正衣服　　白佛天中天
　　今我意甚怪　　此为何等焉
　　一切皆愚痴　　愿佛现大明
　　时佛告阿难　　汝见此女不
　　自投于虚空　　转作男子身
　　不独今弃躯　　前世亦复尔
　　已更事万佛　　精进无懈止
　　却后当来世　　供养如恒沙
　　便当得作佛　　号名曰龙上
　　在第一大会　　度脱诸天人
　　其数难屡陈　　譬之如浮云
　　尔时佛治世　　快乐无有极
　　饮食皆自然　　譬如忉利天
　　于是龙施身　　住立在佛前
　　报其父母言　　听我作沙门
　　父母即听之　　侍从五百人
　　及八百天神　　皆发无上心
　　尔时魔愁毒　　悔恨无所陈
　　龙施白佛言　　愿愍一切人
　　为断十二海　　除去诸苦辛
　　用众愚痴故　　多说大珍宝
　　时佛便讲法　　五百侍从人
　　皆得无从生　　及八百诸天
　　得不起法忍　　彼时龙施身
　　便住于佛前　　自说过世行
　　求道甚苦勤　　不用己身故
　　但为一切人　　如来之功德
　　不可具说陈　　尔时般遮旬
　　今则是世尊　　其毒蛇之躯
　　今是龙施身　　时五百玉女
　　今是五百人　　八百诸天子
　　共志无等伦　　菩萨所示现
　　犹为有所因　　欲叹其功德
　　终无能尽焉　　彼龙施菩萨
　　作师子吼时　　无数诸天人
　　皆发无上真　　一切皆欢喜
　　作礼于佛前


