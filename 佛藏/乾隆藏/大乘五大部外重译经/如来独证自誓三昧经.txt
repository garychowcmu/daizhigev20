如来独证自誓三昧经一卷


大乘五大部外重译经
如来独证自誓三昧经一卷
西晋三藏法师竺法护译


　　

如来独证自誓三昧经
　　闻如是。一时佛游于句潭弥国大丛树间交露精舍。所止道场名曰独证自誓三昧。初始得佛光景甚明。自然灵瑞宝莲华座。其花清香明彻十方。华有千叶。一一叶上有化菩萨。接侍庠序玄处虚空。各从其位五体投地。各绕千匝当前恭立。俱发洪音叹未曾有。唯然世尊。我等自于本刹见有化灵瑞之树。其树初生光照恒沙诸佛国土。树出洪音其声清净。哀雅慈和畅入众心闻者踊跃。具足平等兴大乘行。六度无极三十七品备悉佛事。尔时恒沙世界。一一如来各遣菩萨。宣扬道教光显大乘。告其菩萨曰。汝等从此佛二度如恒沙等刹。有佛上名曰沙呵(汉言忍界)。其佛名能仁如来无所著至真过四道不受平等觉。以法律神足佛言教作佛事。一一如来手执千叶莲华。授其菩萨而告之曰。汝持吾名致敬无量欣承。正士。功成志就道体备足。降神五浊为众重任。超次趠第在弥勒前。弘慈六度普济群生。兴居轻利道教胜常。今致此华成法供养。愿使一切普会道场。彼诸菩萨承佛威神。各从其刹忽然不现。潜定寂静入观三昧。须臾之间俱到忍界。各离其坐端严恭立。归崇圣化五体投地。退绕七匝却住本位。神足玄处威仪肃然。法服正齐俱发洪音。前白佛言。我等世尊。本土如来致敬无量欣承。功成志就道体备足。降神五浊为众重任。超次趠第在弥勒前。弘慈六度普济群生。兴居轻利道教胜常。今赠此华成法供养。愿使一切普会道场。佛言。善哉正士。欣承彼诸如来慧教不惓三昧通畅。法身空净智明弘备。此彼等一敬嘉所闻光庆无量。尔时能仁如来。手受此华欣然而笑。光从口出普照十方恒沙无量诸佛世界。便以此华等散恒沙无量诸佛。恒沙无量诸佛亦以光明普洞通彻恒沙世界。一一众生蒙佛慈光。皆得慧观达识宿命。展转相照照下地狱。三恶八难天堂人中。尽蒙慈光皆得解脱。百千众生尽同一意。普发无上正真道心。其光寻还绕身三匝灭于顶上。尔时恒沙等诸佛。尽通相见诸佛威神。普使众生普得见佛。现变毕竟廓如常故。于时坐中有菩萨名曰贤儒。即于佛前以偈叹曰。
　　妙哉大圣化　　愍哀群萌类
　　从无央数劫　　积功累德行
　　一一功德行　　有若干百千
　　百福成一相　　愿礼三界尊
　　妙哉大圣化　　慈慧无有边
　　道教清且贵　　释师天中天
　　大智高无上　　法船济群生
　　圣慧净无量　　愿礼无上尊
　　妙哉大圣化　　慈光润恒沙
　　愚冥永已除　　迷悟及浊清
　　惠泽随时宜　　善权接群黎
　　法桥度一切　　愿礼三界尊
　　于是圣师告贤儒曰。诸佛法笑有三因缘。何谓为三。萨云若智深远微妙。明畅三世达众生原。三乘趣向各有本行根信具足。或有菩萨志在弘誓。被大德铠为众重任。断所趣向为世桥梁。专擢六度不舍一切。道住渐着勇猛精进。布施无想戒忍护行。禅定不乱慧智清明向不退转。是等贤儒。佛眼悉见一一授决。非但一佛授其人决。十方现在诸佛皆授其决。是一因缘。复次贤儒。若有菩萨向阿惟颜。积殖德本具足圣慧。供养恒沙无量诸佛一一受决。决决相明明净佛土。等润群生普同一行。招来诸佛贤圣大仁。于四駃流为大法船。竭六欲海枯十二门。入五道净五眼凝神玄寂。处兜术宫集诸菩萨达士正士。净三界行讲不退轮。十方现在诸佛于八部众皆共嗟叹。如此菩萨称扬其德言。当降神作佛不久。十方众生普得解脱。是二因缘。复次贤儒。若有菩萨。于兜术宫毕彼天寿当下降神。便入。究竟广现三昧。净居诸天普观三千大千之刹。国邑宽大众生软和。刹利梵志长者居士。何城何邑百亿之中。有道有德清净淳淑仁和慈慧。转轮圣王正处天竺。议集降神诸天翼从。现居宫中侍女宿卫。现学尽俗观四非常。净居天子劝进出家。入山研精坐贝多树。去发自誓作比丘像。修先佛法以法为师。净居为证。一夜三达降魔官属具足佛事。灵瑞之树普出。恒沙诸佛世界一一如来。于其刹土八部众中。嗟叹坐树菩萨功德。如此各各遣其土菩萨。往赠华致敬赞扬大乘。如此贤儒。十方现在诸佛皆共知之。善庆众生普会道场。是三因缘。是等菩萨来者。皆是如来本因缘人。因此说法皆当逮得无所从生。或向童真。或向了生。向阿惟颜者。故如来一一授决分明具足。当知正士。佛不妄笑。说是语时。七十亿那术菩萨得童真位。六十亿那术菩萨得了生位。三十亿那术菩萨得阿惟颜。百千亿比丘得阿罗汉。九十亿那术人皆得道迹。三界诸天普得法眼。于是圣师而作颂曰。
　　法界一切空　　色身清净真
　　总持度无极　　三昧无有因
　　佛界亦不空　　慧净亦不有
　　哀世表微笑　　正士宜速受
　　于是座中。有眼见光贤菩萨。即起正衣服。偏露右臂下右膝。长跪叉手前白圣师。愿有所问。唯圣师。以无量慧照释未闻。答曰善哉。恣汝所问。今当为汝具敷大要。眼见光贤菩萨曰。何谓正士出家具足道证至萨云若。于是圣师告曰。正士善听着意。诸佛出家要有起发。端坐思闲玄静通微。夫专称念道分有所感。应感者净居天子梵王自在。便敕帝释化四非常老病死像。因此说证离欲苦难念道清净。当处山泽研精行禅。此意方兴四王已下给侍所当诣贝多树。忆念先佛出家之法。以法为师天梵为证。信根内固宿习六度三十七品。具足佛事忽然自悟。帝释便下剃刀授手。于是菩萨。左手执发右手持刀。心自念言。刈习苦垢植无著根。断不退流通泥洹原。发意已来常得去家。坚固之志心无懈惓深不退转。信证具足意思分明。刀未近发忽便自堕肉髻自然。补处菩萨心念。先佛出家去发。应有袈裟法服。捡心方兴此念。净居天子即授净素天缯自然袈裟。菩萨受已被之于体法服齐正。于是恒沙无量世界诸佛尽通相见。各送袈裟授与菩萨。菩萨即受。彼此诸佛普现威神。尽令诸佛所送袈裟合成一服。名曰萨披佛头震越。此衣今在梵天。所以端坐六年以毕宿缘。六年后夜戒证方现。何谓戒证。志在闲寂山泽受法。神真操远持戒行道。不惜寿命弃捐身体。齐等万物不求利养。守空行寂常观净法。慈悲喜护四等四恩具无盖哀明释四禅无瑕无秽无黠念不从他人法。于佛法中得泥洹道。是为真戒沙门。佛告正士。禁戒无形不着三界。无识无吾无我无人。无命无意无名无种。无化无数无作。无所从来无所从去。无形无灭无身无犯。无口无言无心无念。无世事无计无事无所住。亦无有戒无有惑。无所念无败坏。是名禁戒。佛禁戒无瑕秽亦无著戒者。无嗔无恚安定清净。就度世道如是为持戒。不受身形不受寿命。亦不乐五道。悉晓人于佛法中是为持戒。亦不在中亦不在边。亦不着亦不转。譬如虚空中风。是为持戒菩萨。正士。初坐树下净始戒证弃欲苦本。舍分散意意无起想。不动想。不傲想。不我想。不彼想。不中想。不彼此想。不中外想。无道想。无俗想。无灭想。灭无想。无无无想想。无无无想。尽无尽想。如是正士。树下立证净本千八百戒。此数始讫金刚之座忽然从地裂而出。第六魔宫而大倾动。三界诸天不安本位。皆共俱下诣贝多树。供侍所当恒沙世界。忽有洪音。洪音之中云。坐树菩萨是夜启证。众生各各皆闻皆见。如是正士。是为菩萨具足戒证成萨云若。三达六通三十七品十八不共十力四无所畏一切普具。三千世界六反震动。功德降魔光明普照。恒沙世界众生。蒙此慈光一时得安。普发无上正真道意。佛说是时。八百比丘得阿罗汉。三万天人皆得法眼。三千人得阿那含。贤儒正士等逮无所从生。
　　于是圣师。告贤儒曰。昔吾一时游句潭弥国。尔时天魔部党忽与眷属来入大众。作异被服与众同处。动共诤讼更相诽谤两头讴合。生死比丘不闲道体。恚心忿恼各自离群驰散。罗汉真人各之山林。尔时贤儒。夏三月已过岁暮已至。当钵和兰十四日夜明星出时。惟敕阿难鸣揵捶布草蓐。惟与阿难共受岁。尔时净居天子。于虚空中白佛。世尊。今比丘众各共分散。今佛受岁何其独自佛告天子。昔吾出家以汝为证。诣贝多树汝复为证。今我受岁汝复为证。于阎浮利回周三千。无量世界多萨阿竭成萨云若。凡从得佛至于泥曰。汝为三证明体具足。当知天子。多萨阿竭道慧神通。独步三界由复须证。而况一切凡为道者可无师乎。又告净居。末世多人志在清白。道心贞明不乐世俗。隐处山林审有去家坚固之志。若无师友当如摩诃迦叶出家之法。远欲欲舍为证。远俗俗舍为证。远名誉誉舍为证。远形法忘形为证。远内外求舍求为证。如是等天子。摩诃迦叶以此五证。便下须发被袈裟。师自然法净感十方诸佛求哀自陈。仰惟三界诸天自陈如此。此三证分明便成比丘专行十二头陀。一一坚固无起想证。
　　尔时迦叶即于树下具五神通。末后见佛六通即备。如是天子。末世比丘善思此法。莫自贡高求名毁众以望供养。亦不可以苟有此法背众不师于师。此法谓都无比丘众。可为师者慕行此法。若有僧者当求僧为证。佛法众此三宝等于如来。故多萨阿竭称明律比丘僧众以为上头。当知天下。比丘僧中毕有三乘。说是语时。净居天子及八部众闻经欢喜作礼而去。

