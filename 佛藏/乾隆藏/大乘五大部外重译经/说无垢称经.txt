说无垢称经六卷


大乘五大部外重译经
说无垢称经六卷
唐三藏法师玄奘奉诏译


　　

说无垢称经卷第一
序品第一
　　如是我闻。一时薄伽梵。住广严城庵罗卫林。与大苾刍众八千人俱。菩萨摩诃萨三万二千。皆为一切众望所识。大神通业修已成办。诸佛威德常所加持。善护法城能摄正法。为大师子吼声敷演。美音遐振周遍十方。为诸众生不请善友。绍三宝种能使不绝。降伏魔怨制诸外道。永离一切障及盖缠。念定总持无不圆满。建立无障解脱智门。逮得一切无断殊胜。念慧等持陀罗尼辩。皆获第一布施调伏。寂静尸罗安忍正勤静虑般若方便善巧。妙愿力智波罗蜜多。成无所得不起法忍。已能随转不退法轮。咸得无相妙印所印。善知有情诸根胜劣。一切大众所不能伏。而能调御得无所畏。已积无尽福智资粮。相好严身色像第一。舍诸世间所有饰好。名称高远踰于帝释。意乐坚固犹若金刚。于诸佛法得不坏信流法宝光澍甘露雨。于众言音微妙第一。于深法义广大缘起。已断二边见习相续。演法无畏犹师子吼。其所讲说乃如雷震。不可称量过称量境。集法宝慧为大导师。正直审谛柔和微密。妙达诸法难见难知。甚深实义随入一切。有趣无趣意乐所归。获无等等佛智灌顶。近力无畏不共佛法。已除所有怖畏恶趣。复超一切险秽深坑。永弃缘起金刚刀仗。常思示现诸有趣生。为大医王善知方术。应病与药愈疾施安。无量功德皆成就。无量佛土皆严净。其见闻者无不蒙益。诸有所作亦不唐捐。设经无量百千俱胝那庾多劫。赞其功德亦不能尽。其名曰等观菩萨。不等观菩萨。等不等观菩萨。定神变王菩萨。法自在菩萨。法幢菩萨。光幢菩萨。光严菩萨。大严菩萨。宝峰菩萨。辩峰菩萨。宝手菩萨。宝印手菩萨。常举手菩萨。常下手菩萨。常延颈菩萨。常喜根菩萨。常喜王菩萨。无屈辩菩萨。虚空藏菩萨。执宝炬菩萨。宝吉祥菩萨。宝施菩萨。帝网菩萨。光网菩萨。无障静虑菩萨。慧峰菩萨。天王菩萨。坏魔菩萨。电天菩萨。现神变王菩萨。峰相等严菩萨。师子吼菩萨。云雷音菩萨。山相击王菩萨。香象菩萨。大香象菩萨。常精进菩萨。不舍善轭菩萨。妙慧菩萨。妙生菩萨。莲花胜藏菩萨。三摩地王菩萨。莲花严菩萨。观自在菩萨。得大势菩萨。梵网菩萨。宝杖菩萨。无胜菩萨。胜魔菩萨。严土菩萨。金髻菩萨。珠髻菩萨。慈氐菩萨。妙吉祥菩萨。珠宝盖菩萨。如是等上首菩萨摩诃萨三万二千。复有万梵。持髻梵王而为上首。从本无忧四大洲界为欲瞻礼供养世尊及听法故。来在会坐。复有万二千天帝。各从余方四大洲界。亦为瞻礼供养世尊及听法故。来在会坐。并余大威力诸天、龙、药叉．健达缚．阿素洛．揭路荼．紧捺洛．莫呼洛伽．释．梵．护世等。悉来会坐。及诸四众苾刍．苾刍尼．邬波索迦．邬波斯迦。俱来会坐。
　　尔时世尊。无量百千诸来大众。恭敬围绕而为说法。譬如大宝妙高山王处于大海巍然迥出。踞大师子胜藏之座。显耀威光蔽诸大众。时广严城有一菩萨离呫毗种。名曰宝性。与离呫毗五百童子。各持一盖七宝庄严。往庵罗林诣如来所。各以其盖奉上世尊。奉已顶礼世尊双足。右绕七匝却住一面。佛之威神令诸宝盖合成一盖。遍覆三千大千世界。而此世界广长之相悉于中现。又此三千大千世界。所有大宝妙高山王。一切雪山。目真邻陀山。摩诃目真邻陀山。香山宝山。金山黑山。轮围山。大轮围山。大海江河。陂泉池沼。及百拘胝四大洲渚。日月星辰。天宫龙宫。诸尊神宫。并诸国邑王都聚落。如是皆现此宝盖中。又十方界诸佛如来所说正法皆如响应。于此盖内无不见闻。
　　时诸大众睹佛神力。欢喜踊跃叹未曾有。合掌礼佛瞻仰尊颜。目不暂舍默然而住。
　　尔时宝性即于佛前。右膝着地合掌恭敬。以妙伽他而赞佛曰。
　　目净修广妙端严　　皎如青绀莲花叶
　　已证第一净意乐　　胜奢摩陀到彼岸
　　久积无边清净业　　获得广大胜名闻
　　故我稽首大沙门　　开导希夷寂路者
　　既见大圣以神变　　普现十方无量土
　　其中诸佛演说法　　于是一切悉见闻
　　法王法力超群生　　常以法财施一切
　　能善分别诸法相　　观第一义摧怨敌
　　已于诸法得自在　　是故稽首此法王
　　说法不有亦不无　　一切皆得因缘立
　　无我无造无受者　　善恶之业亦不亡
　　始在佛树降魔力　　得甘露灭胜菩提
　　此中非心意受行　　外道群邪所不测
　　三转法轮于大千　　其轮能寂本性寂
　　希有法智天人证　　三宝于是现世间
　　以斯妙法济群生　　无思无怖常安寂
　　度生老死大医王　　稽首无边功德海
　　八法不动如山王　　于善不善俱慈愍
　　心行如空平等住　　孰不承敬此能仁
　　以斯微盖奉世尊　　于中普现三千界
　　诸天龙神宫殿等　　故礼智见功德身
　　十力神变示世间　　一切皆如光影等
　　众睹惊叹未曾有　　故礼十力大智见
　　众会瞻仰大牟尼　　靡不心生清净信
　　各见世尊在其前　　斯则如来不共相
　　佛以一音演说法　　众生随类各得解
　　皆谓世尊同其语　　斯则如来不共相
　　佛以一音演说法　　众生各各随所解
　　普得受行获其利　　斯则如来不共相
　　佛以一音演说法　　或有恐畏或欢喜
　　或生厌离或断疑　　斯则如来不共相
　　稽首十力谛勇猛　　稽首已得无怖畏
　　稽首至定不共法　　稽首一切大导师
　　稽首能断众结缚　　稽首已住于彼岸
　　稽首普济苦群生　　稽首不依生死趣
　　已到有情平等趣　　善于诸趣心解脱
　　牟尼如是善修空　　犹如莲花不着水
　　一切相遣无所遣　　一切愿满无所愿
　　大威神力不思议　　稽首如空无所住
　　尔时宝性。说此伽他赞世尊已。复白佛言。如是五百童子菩萨。皆已发趣阿耨多罗三藐三菩提。彼咸问我严净佛土。唯愿如来哀愍为说净佛土相。云何菩萨修净佛土。作是语已。佛言。宝性。善哉善哉。汝今乃能为诸菩萨。请问如来净佛土相。及问菩萨修净佛土。汝今谛听善思念之。当为汝等分别解说。于是宝性及诸菩萨。咸作是言。善哉世尊。唯愿为说。我等今者皆希听受。尔时世尊。告众菩萨。诸有情土是为菩萨严净佛土。所以者何。诸善男子。一切菩萨随诸有情增长饶益。即便摄受严净佛土。随诸有情发起种种清净功德。即便摄受严净佛土。随诸有情应以如是严净佛土而得调伏。即便摄受如是佛土。随诸有情应以如是严净佛土悟入佛智。即便摄受如是佛土。随诸有情应以如是严净佛土起圣根行。即便摄受如是佛土。所以者何。诸善男子。菩萨摄受严净佛土。皆为有情增长饶益。发起种种清净功德。诸善男子。譬如有人欲于空地造立宫室。或复庄严随意无碍。若于虚空终不能成。菩萨如是。知一切法皆如虚空。唯为有情增长饶益生净功德。即便摄受如是佛土。摄受如是净佛土者非于空也。
　　复次宝性。汝等当知。发起无上菩提心土。是为菩萨严净佛土。菩萨证得大菩提时。一切发起大乘有情来生其国纯意乐土。是为菩萨严净佛土。菩萨证得大菩提时。所有不谄不诳有情来生其国善加行土。是为菩萨严净佛土。菩萨证得大菩提时。发起住持妙善加行一切有情来生其国上意乐土。是为菩萨严净佛土。菩萨证得大菩提时。具足成就善法有情来生其国修布施土。是为菩萨严净佛土。菩萨证得大菩提时。一切能舍财法有情来生其国修净戒土。是为菩萨严净佛土。菩萨证得大菩提时。圆满成就十善业道。意乐有情来生其国修安忍土。是为菩萨严净佛土。菩萨证得大菩提时。三十二相庄严其身堪忍柔和寂静有情来生其国修精进土。是为菩萨严净佛土。菩萨证得大菩提时。诸善勇猛精进有情来生其国修静虑土。是为菩萨严净佛土。菩萨证得大菩提时。具足成就正念正知正定有情来生其国修般若土。是为菩萨严净佛土。菩萨证得大菩提时。一切已入正定有情来生其国四无量土。是为菩萨严净佛土。菩萨证得大菩提时。常住慈悲喜舍有情来生其国四摄事土。是为菩萨严净佛土。菩萨证得大菩提时。诸有解脱所摄有情来生其国巧方便土。是为菩萨严净佛土。菩萨证得大菩提时。善巧观察诸法有情来生其国修三十七菩提分土。是为菩萨严净佛土。菩萨证得大菩提时。通达一切念住正断神足根力觉支道支圆满有情来生其国修回向土。是为菩萨严净佛土。菩萨证得大菩提时。其国具足众德庄严。善说息除八无暇土。是为菩萨严净佛土。菩萨证得大菩提时。其国永离恶趣无暇。自守戒行不讥彼土。是为菩萨严净佛土。菩萨证得大菩提时。其国无有犯禁之名。十善业道极清净土。是为菩萨严净佛土。菩萨证得大菩提时。寿量决定大富梵行。所言诚谛常以软语眷属不离。善宣密意离诸贪欲心无嗔恚。正见有情来生其国。
　　诸善男子。如是菩萨随发菩提心则有纯净意乐。随其纯净意乐则有妙善加行。随其妙善加行则有增上意乐。随其增上意乐则有止息。随其止息则有发起。随其发起则有回向。随其回向则有寂静。随其寂静则有清净有情。随其清净有情则有严净佛土。随其严净佛土则有清净法教。随其清净法教即有清净妙福。随其清净妙福则有清净妙慧。随其清净妙慧则有清净妙智。随其清净妙智则有清净妙行。随其清净妙行则有清净自心。随其清净自心则有清净诸妙功德。
　　诸善男子。是故菩萨若欲勤修严净佛土。先应方便严净自心。所以者何。随诸菩萨自心严净。即得如是严净佛土。
　　尔时舍利子。承佛威神作如是念。若诸菩萨心严净故佛土严净。而我世尊行菩萨时。心不严净故。是佛土杂秽若此。佛知其念即告之言。于意云何。世间日月岂不净耶。而盲不见。对曰不也。是盲者过非日月咎。佛言。如是众生罪故不见世尊佛土严净。非如来咎。舍利子。我土严净而汝不见。
　　尔时持髻梵王语舍利子。勿作是意谓此佛土为不严净。所以者何。如是佛土最极严净舍利子言。大梵天王。今此佛土严净云何。持髻梵言。唯舍利子。譬如他化自在天宫。有无量宝功德庄严。我见世尊释迦牟尼佛土严净。有无量宝功德庄严亦复如是。舍利子言。大梵天王。我见此土其地高下。丘陵坑坎毒刺沙砾。土石诸山秽恶充满。持髻梵言。唯大尊者。心有高下不严净故。谓佛智慧意乐亦尔。故见佛土为不严净。若诸菩萨于诸有情其心平等功德严净。谓佛智慧意乐亦尔。便见佛土最极严净。尔时世尊知诸大众心怀犹豫。便以足指按此大地。即时三千大千世界无量百千妙宝庄严。譬如功德宝庄严佛无量功德宝庄严土。一切大众叹未曾有。而皆自见坐宝莲华。
　　尔时世尊告舍利子。汝见如是众德庄严净佛土不。舍利子言。唯然世尊。本所不见本所不闻。今此佛土严净悉现。告舍利子。我佛国土常净若此。为欲成熟下劣有情。是故示现无量过失杂秽土耳。舍利子。譬如三十三天共宝器食。随业所招其食有异。如是舍利子。无量有情生一佛土。随心净秽所见有异。若人心净便见此土无量功德妙宝庄严。当佛现此严净土时。宝性所将五百童子。一切皆得无生法忍。八万四千诸有情类。皆发无上正等觉心。时佛世尊即摄神足。于是世界还复如故。求声闻乘三万二千诸天及人。知有为法皆悉无常。远尘离垢得法眼净。八千苾刍永离诸漏心善解脱。
显不思议方便善巧品第二
　　尔时广严城中有大菩萨离呫毗种名无垢称。已曾供养无量诸佛。于诸佛所深殖善根。得妙辩才具无生忍。逮诸总持游戏神通。获无所畏摧魔怨力。入深法门善于智度。通达方便大愿成满。明了有情意乐及行。善知有情诸根胜劣。智度成办说法淳熟。于大乘中决定修习。于所作业能善思量。住佛威仪入心慧海。诸佛咨嗟称扬显说。释梵护世常所礼敬。为欲成熟诸有情故。以善方便居广严城。具无尽财。摄益贫穷无依无怙。具清净戒。摄益一切有犯有越。以调顺忍。摄益嗔恨暴嫉楚毒。以大精进。摄益一切懈怠懒惰。安住静虑正念解脱等持等至。摄益一切诸有乱心。以正决择。摄益一切妄见恶慧。虽为白衣而具沙门威仪功德。虽处居家不着三界。示有妻子常修梵行。现有眷属常乐远离。虽服宝饰而以相好庄严其身。虽现受食而以静虑等至为味。虽同乐着博弈嬉戏。而实恒为成熟有情。虽禀一切外道轨仪而于佛法意乐不坏。虽明一切世间书论。而于内苑赏玩法乐。虽现一切邑会众中。而恒为最说法上首。为随世教于尊卑等。所作事业示无与乖。虽不希求世间财宝。然于俗利示有所习。为益含识游诸市衢。为护群生理诸王务。入讲论处导以大乘。入诸学堂诱开童蒙。入诸淫舍示欲之过。为令建立正念正知游诸伎乐。若在长者。长者中尊为说胜法。若在居士。居士中尊断其贪着。若在刹帝利。刹帝利中尊教以忍辱。若在婆罗门。婆罗门中尊除其我慢。若在大臣。大臣中尊教以正法。若在王子。王子中尊示以忠孝。若在内官。内官中尊化正宫女。若在庶人。庶人中尊修相似福殊胜意乐。若在梵天梵天中尊。示诸梵众静虑差别。若在帝释帝释中尊。示现自在悉皆无常。若在护世护世中尊。守护一切利益安乐。是无垢称。以如是等不可思议无量善巧方便慧门饶益有情。其以方便现身有疾。以其疾故。国王大臣长者居士婆罗门等。及诸王子并余官属。无数千人皆往问疾。时无垢称。因以身疾广为说法。言诸仁者。是四大种所合成身。无常无强无坚无力。朽故迅速不可保信。为苦为恼众病之器。多诸过患变坏之法。诸仁者。如此之身。其聪慧者所不为怙。是身如聚沫不可撮摩。是身如浮泡不得久立。是身如阳焰从诸烦恼渴爱所生。是身如芭蕉都无有实。是身如幻从颠倒起。是身如梦为虚妄见。是身如影从业缘现。是身如响属诸因缘。是身如云须臾变灭。是身如电念念不住。是身无主为如地。是身无我为如水。是身无有情为如火。是身无命者为如风。是身无有补特伽罗与虚空等。是身不实四大为家。是身为空离我我所。是身无知如草木等。是身无作风力所转。是身不净秽恶充满。是身虚伪虽假覆蔽饮食将养必归磨灭。是身多患四百四病之所集成。是身易坏如水隧级。常为朽老之所逼迫。是身无定为要当死。是身如怨害周遍毒蛇之所充满。是身如空聚诸蕴界处所共合成。诸仁者。于如是身应生厌离。于如来身应起欣乐。所以者何。如来身者。无量善法共所集成。从修无量殊胜福德智慧所生。从修无量胜戒定慧解脱解脱知见所生。从修慈悲喜舍所生。从修布施调伏寂静戒忍精进静虑解脱等持等至般若方便愿力智生。从修一切到彼岸生。修六通生。修三明生。修三十七菩提分生。修止观生。从修十力四无畏生。从修十八不共法生。从断一切不善法集一切善法生。从修谛实不放逸生。从修无量清净业生。诸仁者。如来之身功德如是。汝等皆应发心求证。汝等欲得如是之身息除一切有情病者。当发阿耨多罗三藐三菩提心。是无垢称。为诸集会来问疾者如应说法。令无数千人皆发阿耨多罗三藐三菩提心。
说无垢称经卷第二
声闻品第三
　　时无垢称作是思惟。我婴斯疾寝顿于床。世尊大悲宁不垂愍。而不遣人来问我疾。尔时世尊知其所念。哀愍彼故告舍利子。汝应往诣无垢称所问安其疾。时舍利子白言。世尊。我不堪任诣彼问疾。所以者何。忆念我昔于一时间。在大林中宴坐树下。时无垢称来到彼所。稽首我足而作是言。唯舍利子。不必是坐为宴坐也。夫宴坐者。不于三界而现身心。是为宴坐。不起灭定而现诸威仪。是为宴坐。不舍一切所证得相。而现一切异生诸法。是为宴坐。心不住内亦不行外。是为宴坐。住三十七菩提分法。而不离于一切见趣。是为宴坐。不舍生死而无烦恼。虽证涅槃而无所住。是为宴坐。若能如是而宴坐者。佛所印可。时我世尊。闻是语已默然而住不能加报。故我不任诣彼问疾。
　　尔时世尊告大目连。汝应往诣无垢称所问安其疾。时大目连白言。世尊。我不堪任诣彼问疾。所以者何。忆念我昔于一时间。入广严城在四衢道。为诸居士演说法要。时无垢称来到彼所。稽首我足而作是言。唯大目连。为诸白衣居士说法。不当应如尊者所说。夫说法者应如法说。时我问言。云何名为如法说耶。彼即答言。法无有我离我垢故。法无有情离情尘故。法无命者离生死故。法无补特伽罗前后际断故。法常寂然灭诸相故。法离贪着无所缘故。法无文字言语断故。法无譬说远离一切波浪思故。法遍一切如虚空故。法无有显无相无形。远离一切行动事故。法无我所离我所故。法无了别离心识故。法无有比无相待故。法不属因不在缘故。法同法界等入一切真法界故。法随于如无所随故。法住实际毕竟不动故。法无动摇不依六境故。法无去来无所住故。法顺空随无相应无愿。远离一切增减思故。法无取舍离生灭故。法无执藏超过一切眼耳鼻舌身意道故。法无高下常住不动故。法离一切分别所行。一切戏论毕竟断故。唯大目连。法相如是岂可说乎。夫说法者。一切皆是增益损减。其听法者。亦复皆是增益损减。若于是处无增无减。即于是处都无可说。亦无可闻。无所了别。尊者目连譬如幻士为幻化者宣说诸法。住如是心乃可说法。应善了知一切有情根性差别。妙慧观见无所挂碍大悲现前。赞说大乘念报佛恩。意乐清净法词善巧。为三宝种永不断绝乃应说法。世尊。彼大居士说此法时。于彼众中八百居士。皆发无上正等觉心。时我世尊。默无能辩。故我不任诣彼问疾。
　　尔时世尊告迦叶波。汝应往诣无垢称所问安其疾。大迦叶波白言。世尊。我不堪任诣彼问疾。所以者何。忆念我昔于一时间。入广严城游贫陋巷而巡乞食。时无垢称来到彼所。稽首我足而作是言。唯大迦叶。虽有慈悲而不能普。舍豪富从贫乞。尊者迦叶。住平等法应次行乞食。为不食故应行乞食。为欲坏彼于食执故应行乞食。为欲受他所施食故应行乞食。以空聚想入于聚落。为欲成熟男女大小。入诸城邑趣佛家想诣乞食家为不受故应受彼食。所见色与盲等。所闻声与向等。所嗅香与风等。所食味不分别。受诸触如智证。知诸法如幻相。无自性无他性。无炽然无寂灭。尊者迦叶。若能不舍八邪入八解脱。以邪平等入正平等。以一搏食施于一切。供养诸佛及众贤圣然后可食。如是食者非有杂染非离杂染。非入静定非出静定。非住生死非住涅槃尔乃可食。诸有施于尊者之食。无小果无大果。无损减无增益。趣入佛趣不趣声闻。尊者迦叶。若能如是而食于食。为不空食他所施食。时我世尊。闻说是语得未曾有。即于一切诸菩萨等深起敬心。甚奇世尊。斯有家士辩才智慧乃能如是。谁有智者得闻斯说而不发于阿耨多罗三藐三菩提心。我从是来不劝有情求诸声闻独觉等乘。唯教发心趣求无上正等菩提。故我不任诣彼问疾。
　　尔时世尊告大善现。汝应往诣无垢称所问安其疾。时大善现白言。世尊。我不堪任诣彼问疾。所以者何。忆念我昔于一时间。入广严城而行乞食次入其舍。时无垢称为我作礼。取我手钵盛满美食。而谓我言。尊者善现。若能于食以平等性。而入一切法平等性。以一切法平等之性。入于一切佛平等性。其能如是乃可取食。尊者善现。若能不断贪恚愚痴亦不与俱。不坏萨迦耶见入一趣道。不灭无明并诸有爱。而起慧明及以解脱。能以无间平等法性而入解脱平等法性无脱无缚。不见四谛非不见谛非得果。非异生非离异生法。非圣非不圣。虽成就一切法而离诸法想。乃可取食。若尊者善现。不见佛不闻法不事僧。彼外道六师。满迦叶波。末萨羯离瞿舍离子。想吠多子。无胜发。[禾　　曷]犎迦衍那。离系亲子。是尊者师依之出家。彼六师堕尊者亦堕。乃可取食。若尊者善现。堕诸见趣而不至中边。入八无暇不得有暇。同诸杂染离于清净。若诸有情所得无诤尊者亦得。而不名为清净福田。诸有布施尊者之食堕诸恶趣。而以尊者为与众魔共连一手。将诸烦恼作其伴侣。一切烦恼自性即是尊者自性。于诸有情起怨害想。谤于诸佛毁一切法不预僧数。毕竟无有般涅槃时。若如是者乃可取食。时我世尊。得闻斯语犹拘重闇迷失诸方。不识是何言。不知以何答。便舍自钵欲出其舍。时无垢称即谓我言。尊者善现。取钵勿惧。于意云何。若诸如来所作化者。以是事诘宁有惧不。我言不也。无垢称言。诸法性相皆如幻化。一切有情及诸言说性相亦尔。诸有智者于文字中。不应执着亦无怖畏。所以者何。一切言说皆离性相。何以故。一切文字性相亦离。都非文字是则解脱。解脱相者即一切法。世尊。彼大居士说是法时。二万天子远尘离垢。于诸法中。得法眼净。五百天子得顺法忍。时我默然顿丧言辩不能加对。故我不任诣彼问疾。
　　尔时世尊告满慈子。汝应往诣无垢称所问安其疾。时满慈子白言。世尊。我不堪任诣彼问疾。所以者何。忆念我昔于一时间在大林中。为诸新学苾刍说法。时无垢称来到彼所。稽首我足而作是言。唯满慈子。先当入定观苾刍心然后乃应为其说法。无以秽食置于宝器。应先了知是诸苾刍有何意乐。勿以无价吠琉璃宝同诸危脆贱水精珠。尊者满慈。勿不观察诸有情类根性差别授以少分根所受法。彼自无疮勿伤之也。欲行大道莫示小径。无以日光等彼萤火。无以大海内于牛迹。无以妙高山王内于芥子。无以大师子吼同野干鸣。尊者满慈子。是诸苾刍皆于往昔发趣大乘心。祈菩提中忘是意。如何示以声闻乘法。我观声闻智慧微浅过于生盲无有大乘。观诸有情根性妙智。不能分别一切有情根之利钝。时无垢称。便以如是胜三摩地。令诸苾刍随忆无量宿住差别。曾于过去五百佛所种诸善根。积习无量殊胜功德。回向无上正等觉心。随忆如是宿住事已。求菩提心。还现在前。即便稽首彼大士足。时无垢称因为说法。令于无上正等菩提不复退转。时我世尊。作如是念。诸声闻人不知有情根性差别。不白如来不应辄尔为他说法。所以者何。诸声闻人不知有情诸根胜劣。非常在定如佛世尊。故我不任诣彼问疾。
　　尔时世尊告彼摩诃迦多衍那。汝应往诣无垢称所问安其疾。迦多衍那白言。世尊。我不堪任诣彼问疾。所以者何。忆念我昔于一时间。佛为苾刍略说法已便入静住。我即于后分别决择契经句义。谓无常义苦义空义无我义寂灭义。时无垢称来到彼所。稽首我足而作是言。唯大尊者迦多衍那。无以生灭分别心行说实相法。所以者何。诸法毕竟。非已生非今生非当生。非已灭非今灭非当灭义。是无常义。洞达五蕴毕竟性空无所由起。是苦义。诸法究竟无所有。是空义。知我无我无有二。是无我义。无有自性亦无他性。本无炽然今无息灭。无有寂静毕竟寂静究竟寂静。是寂灭义。说是法时。彼诸苾刍诸漏永尽心得解脱。时我世尊默然无辩。故我不任诣彼问疾。
　　尔时世尊告大无灭。汝应往诣无垢称所问安其疾。时大无灭白言。世尊。我不堪任诣彼问疾。所以者何。忆念我昔于一时间。在大林中一处经行。时有梵王名曰严净。与万梵俱放大光明来诣我所。稽首作礼而问我言。尊者无灭。所得天眼能见几何。时我答言。大仙当知。我能见此释迦牟尼三千大千佛之世界。如观掌中阿摩洛果。时无垢称来到彼所。稽首我足而作是言。尊者无灭。所得天眼为有行相为无行相。若有行相即与外道五神通等。若无行相即是无为不应有见。云何尊者所得天眼能有见耶。时我世尊。默无能对。然彼诸梵闻其所说得未曾有。即为作礼而问彼言。世孰有得真天眼者。无垢称言。有佛世尊得真天眼。不舍寂定见诸佛国。不作二相及种种相。时彼梵王五百眷属。皆发无上正等觉心。礼无垢称欻然不现。故我不任诣彼问疾。
　　尔时世尊告优波离。汝应往诣无垢称所问安其疾。时优波离白言。世尊。我不堪任诣彼问疾。所以者何。忆念我昔于一时间。有二苾刍犯所受戒。深怀愧耻不敢诣佛。来至我所稽首我足。而谓我言。唯优波离。今我二人违越律行。诚以为耻不敢诣佛。愿解忧悔得免斯咎。我即为其如法解说。令除忧悔得清所犯。示现劝导赞励庆慰。时无垢称来到彼所。稽首我足而作是言。唯优波离。无重增此二苾刍罪。当直除灭忧悔。所犯勿扰其心。所以者何。彼罪性不住内不出外不在两间。如佛所说。心杂染故有情杂染。心清净故有情清净。如是心者亦不住内亦不出外不在两间。如其心然罪垢亦然。如罪垢然诸法亦然不出于如。唯优波离。汝心本净。得解脱时。此本净心曾有染不。我言不也。无垢称言。一切有情心性本净曾无有染亦复如是。唯优波离。若有分别有异分别即有烦恼。若无分别无异分别即性清净。若有颠倒即有烦恼。若无颠倒即性清净。若有取我即成杂染。若不取我即性清净。唯优波离。一切法性生灭不住。如幻如化如电如云。一切法性不相顾待。乃至一念亦不暂住。一切法性皆虚妄见。如梦如焰如健达婆城。一切法性皆分别心。所起影像如水中月如镜中像。如是知者名善持律。如是知者名善调伏。时二苾刍闻说是已得未曾有。咸作是言。奇哉居士。乃有如是殊胜慧辩。是优波离所不能及。佛说持律最为其上而不能说。我即告言。汝勿于彼起居士想。所以者何。唯除如来。未有声闻及余菩萨而能制此大士慧辩。其慧辩明殊胜如是。时二苾刍忧悔即除。皆发无上正等觉心。便为作礼而发愿言。当令有情皆得如是殊胜慧辩。时我默然不能加对。故我不任诣彼问疾。
　　尔时世尊告罗怙罗。汝应往诣无垢称所问安其疾。时罗怙罗白言。世尊。我不堪任诣彼问疾。所以者何。忆念我昔于一时间。有诸童子离呫毗种。来诣我所稽首作礼。而问我言。唯罗怙罗。汝佛之子。舍轮王位出家为道。其出家者为有何等功德胜利。我即如法为说出家功德胜利。时无垢称来到彼所。稽首我足而作是言。唯罗怙罗。不应如是宣说出家功德胜利。所以者何。无有功德无有胜利。是为出家。唯罗怙罗。有为法中可得说有功德胜利。夫出家者为无为法。无为法中不可说有功德胜利。唯罗怙罗。夫出家者无彼无此亦无中间远离诸见。无色非色是涅槃路。智者称赞圣所摄受。降伏众魔超越五趣。净修五眼。安立五根。证获五力。不恼于彼离诸恶法。摧众外道超越假名。出欲游泥无所系着。无所摄受离我我所。无有诸取已断诸取。无有扰乱已断扰乱。善调自心善护他心。随顺寂止勤修胜观。离一切恶。修一切善。若能如是名真出家。时无垢称告诸童子。汝等今者于善说法毗奈耶中宜共出家。所以者何。佛出世难。离无暇难。得人身难。具足有暇第一最难。诸童子言。唯大居士。我闻佛说父母不听不得出家。无垢称言。汝等童子。但发无上正等觉心勤修正行。是即出家。是即受具成苾刍性。时三十二离呫童子。皆发无上正等觉心誓修正行。时我默然不能加辩。故我不任诣彼问疾。
　　尔时世尊告阿难陀。汝应往诣无垢称所问安其疾。时阿难陀白言。世尊。我不堪任诣彼问疾。所以者何。忆念我昔于一时间。世尊身现少有所疾当用牛乳。我于晨朝整理常服执持衣钵。诣广严城婆罗门家。伫立门下从乞牛乳。时无垢称来到彼所。稽首我足而作是言。唯阿难陀。何为晨朝持钵在此。我言。居士。为世尊身少有所疾。当用牛乳故来至此。时无垢称而谓我言。止止尊者。莫作是语勿谤世尊。无以虚事诽谤如来。所以者何。如来身者金刚合成。一切恶法并习永断。一切善法圆满成就。当有何疾。当有何恼。唯阿难陀。默还所止。莫使异人闻此粗言。无令大威德诸天及余佛土诸来菩萨得闻斯语。唯阿难陀。转轮圣王成就少分所集善根尚得无病。岂况如来无量善根福智圆满。而当有疾定无是处。唯阿难陀。可速默往。勿使我等受斯鄙耻。若诸外道婆罗门等闻此粗言。当作是念。何名于师。自身有病尚不能救。云何能救诸有疾乎。可密速去勿使人闻。又阿难陀。如来身者即是法身非杂秽身。是出世身世法不染。是无漏身离一切漏。是无为身离诸有为。出过众数诸数永寂。如此佛身当有何疾。时我世尊。闻是语已实怀惭愧。得无近佛而谬听耶。即闻空中声曰。汝阿难陀。如居士言。世尊真身实无有病。但以如来出五浊世。为欲化导贫穷苦恼恶行有情示现斯事。行矣阿难陀。取乳勿惭。时我世尊闻彼大士辩说如是不知所云。默无酬对。故我不任诣彼问疾。
　　如是世尊。一一别告五百声闻诸大弟子。汝应往诣无垢称所问安其疾。是诸声闻各各向佛说其本缘。赞述大士无垢称言。皆曰不任诣彼问疾。
菩萨品第四
　　尔时世尊告慈氏菩萨摩诃萨言。汝应往诣无垢称所问安其疾。慈氏菩萨白言。世尊。我不堪任诣彼问疾。所以者何。忆念我昔于一时间。为睹史多天王及其眷属。说诸菩萨摩诃萨等不退转地所有法要。时无垢称来到彼所。稽首我足而作是言。尊者慈氏。唯佛世尊。授仁者记。一生所系当得无上正等菩提。为用何生得授记乎。过去耶未来耶现在耶。若过去生过去生已灭。若未来生未来生未至。若现在生现在生无住。如世尊说。汝等苾刍。刹那刹那具生老死即没即生。若以无生得授记者。无生即是所入正性。于此无生所入性中无有授记。亦无证得正等菩提。云何慈氏得授记耶。为依如生得授记耶。为依如灭得授记耶。若依如生得授记者。如无有生。若依如灭得授记者。如无有灭。无生无灭真如理中无有授记。一切有情皆如也。一切法亦如也。一切圣贤亦如也。至于慈氏亦如也。若尊者慈氏得授记者。一切有情亦应如是而得授记。所以者何。夫真如者非二所显。亦非种种异性所显。若尊者慈氏当证无上正等菩提。一切有情亦应如是当有所证。所以者何。夫菩提者。一切有情等所随觉。若尊者慈氏当般涅槃。一切有情亦应如是当有涅槃。所以者何。非一切有情不般涅槃。佛说真如为般涅槃以佛观见一切有情。本性寂静即涅槃相。故说真如为般涅槃。是故慈氏。勿以此法诱诸天子。勿以此法滞诸天子。夫菩提者。无有趣求亦无退转。尊者慈氏。当令此诸天子舍于分别菩提之见。所以者何。夫菩提者。非身能证非心能证。寂灭是菩提。一切有情一切法相皆寂灭故。不增是菩提。一切所缘不增益故。不行是菩提。一切戏论一切作意皆不行故。永断是菩提。一切见趣皆永断故。舍离是菩提。一切取着皆舍离故。离系是菩提。永离一切动乱法故。寂静是菩提。一切分别永寂静故。广大是菩提。一切弘愿不测量故。不诤是菩提。一切执着一切诤论皆远离故。安住是菩提。住法界故。随至是菩提。随真如故。不二是菩提。差别法性皆远离故。建立是菩提。实际所立故。平等是菩提。一切眼色乃至意法皆悉平等如虚空故。无为是菩提。生住异灭毕竟离故。遍知是菩提。一切有情所有心行皆遍知故。无间是菩提。内六处等所不杂故。无杂是菩提。一切烦恼相续习气永远离故。无处是菩提。于真如中一切方处所远离故。无住是菩提。于一切处不可见故。唯名是菩提。此菩提名无作用故。无浪是菩提。一切取舍永远离故。无乱是菩提。常自静故。善寂是菩提。本性净故。明显是菩提。自性无杂故。无取是菩提。离攀缘故。无异是菩提。随觉诸法平等性故。无喻是菩提。一切比况永远离故。微妙是菩提。极难觉故。遍行是菩提。自性周遍如虚空故。至顶是菩提。至一切法最上首故。无染是菩提。一切世法不能染故。如是菩提非身能证非心能证。世尊。彼大居士说此法时。于天众中二百天子得无生法忍。时我默然不能加辩。故我不任诣彼问疾。
　　尔时世尊告光严童子。汝应往诣无垢称所问安其疾。光严童子白言。世尊。我不堪任诣彼问疾。所以者何。忆念我昔于一时间。出广严城时无垢称方入彼城。我为作礼问言。居士从何所来。彼答我言。从妙菩提来。我问。居士。妙菩提者为何所是。即答我言。淳直意乐是妙菩提。由此意乐不虚假故。发起加行是妙菩提。诸所施为能成办故。增上意乐是妙菩提。究竟证会殊胜法故。大菩提心是妙菩提。于一切法无忘失故。清净布施是妙菩提。不悕世间异熟果故。固守净戒是妙菩提。诸所愿求皆圆满故。忍辱柔和是妙菩提。于诸有情心无恚故。勇猛精进是妙菩提。炽然勤修无懈退故。寂止静虑是妙菩提。其心调顺有堪能故。殊胜般若是妙菩提。现见一切法性相故。慈是妙菩提。于诸有情心平等故。悲是妙菩提。于诸疲苦能忍受故。喜是妙菩提。恒常领受法苑乐故。舍是妙菩提。永断一切爱恚等故。神通是妙菩提具六神通故。解脱是妙菩提。离分别动故。方便是妙菩提。成熟有情故。摄事是妙菩提。摄诸有情故。多闻是妙菩提。起真实行故。调伏是妙菩提。如理观察故。三十七种菩提分法是妙菩提弃舍一切有为法故。一切谛实是妙菩提。于诸有情不虚诳故。十二缘起是妙菩提。无明不尽乃至老死忧苦热恼皆不尽故。息诸烦恼是妙菩提。如实现证真法性故。一切有情是妙菩提。皆用无我为自性故。一切诸法是妙菩提。随觉一切皆性空故。降伏魔怨是妙菩提。一切魔怨不倾动故。不离三界是妙菩提。远离一切发趣事故。大师子吼是妙菩提。能善决择无所畏故。诸力无畏不共佛法是妙菩提。普于一切无诃厌故。三明鉴照是妙菩提。离诸烦恼获得究竟无余智故。一刹那心觉一切法究竟无余是妙菩提。一切智智圆满证故。如是善男子。若诸菩萨。真实发趣具足相应。波罗蜜多具足相应。成熟有情具足相应。一切善根具足相应。摄受正法具足相应。供养如来具足相应。诸有所作往来进止举足下足。一切皆从妙菩提来。一切皆从诸佛法来。安住一切诸佛妙法。世尊。彼大居士说是法时。五百天子皆发无上正等觉心。时我默然不能加辩。故我不任诣彼问疾。
　　尔时世尊告持世菩萨。汝应往诣无垢称所问安其疾。持世菩萨白言。世尊。我不堪任诣彼问疾。所以者何。忆念我昔于一时间在自住处。时恶魔怨从万二千诸天女等状如帝释。鼓乐弦歌来到我所。与其眷属稽首我足。作诸天乐供养于我。合掌恭敬在一面立。我时意谓真是帝释。而语之言。善来憍尸迦。虽福应有不当自恣。当勤观察诸欲戏乐皆悉无常。于身命财当勤修习证坚实法。即语我言。唯大正士。可受此女以备供侍。我即答言。止憍尸迦无以如是非法之物而要施我沙门释子。此非我宜所。言未讫时。无垢称来到彼所。稽首我足而谓我言。非帝释也。是恶魔怨娆汝故耳。时无垢称语恶魔言。汝今可以此诸天女回施于我。是我在家白衣所宜。非诸沙门释子应受。时恶魔怨即便惊怖。念无垢称将无恼我。欲隐形去。为无垢称神力所持而不能隐。尽其神力种种方便亦不能去。即闻空中声曰。汝恶魔怨。应以天女施此居士。乃可得还自所天宫。是恶魔怨以怖畏故俯仰而与。时无垢称语诸女言。是恶魔怨以汝施我。今诸姊等当发无上正等觉心。即随所应为说种种随顺成熟妙菩提法。令其趣向正等菩提。复言。姊等已发无上正等觉心。有大法苑乐可以自娱。不应复乐五欲乐也。诸天女言。唯大居士。云何名为大法苑乐。无垢称言。法苑乐者。谓于诸佛不坏净乐。于正法中常听闻乐。于和合众勤敬事乐。于其三界永出离乐。于诸所缘无依住乐。于诸蕴中观察无常如怨害乐。于诸界中无倒观察如毒蛇乐。于诸处中无倒观察如空聚乐。于菩提心坚守护乐。于诸有情饶益事乐。于诸师长勤供侍乐。于惠施中离悭贪乐。于净戒中无慢缓乐。于忍辱中堪调顺乐。于精进中习善根乐。于静虑中知无乱乐。于般若中离惑明乐。于菩提中广大妙乐。于众魔怨能摧伏乐。于诸烦恼能遍知乐。于诸佛土遍修治乐。于相随好庄严身中极圆满乐。于其福智二种资粮正修习乐。于妙菩提具庄严乐于甚深法无惊怖乐。于三脱门正观察乐。于般涅槃正攀缘乐。不于非时而观察乐。于同类生见其功德常亲近乐。于异类生不见过失无憎恚乐。于诸善友乐亲近乐。于诸恶友乐将护乐。于巧方便善摄受乐。于诸法中欢喜信乐。于不放逸修习一切菩提分法最上妙乐。如是诸姊。是为菩萨大法苑乐。此法苑乐诸大菩萨常住其中。汝等当乐。勿乐欲乐。时恶魔怨告天女曰。汝等可来今欲与汝俱还天宫。诸女答言。恶魔汝去。我等不复与汝俱还。所以者何。汝以我等施此居士。云何更得与汝等还。我等今者乐法苑乐。不乐欲乐汝可独还。时恶魔怨白无垢称。唯大居士。可舍此女。一切所有心不耽着而惠施者。是为菩萨摩诃萨也。无垢称言。吾以舍矣汝可将去。当令汝等一切有情法愿满足。时诸天女礼无垢称。而问之言。唯大居士。我等诸女还至魔宫云何修行。无垢称言。诸姊当知。有妙法门名无尽灯。汝等当学。天女复问。云何名为无尽灯耶。答言。诸姊。譬如一灯然百千灯。暝者皆明明终不尽亦无退减。如是诸姊。夫一菩萨劝发建立百千俱胝那庾多众。趣求无上正等菩提。而此菩萨菩提之心。终无有尽亦无退减转更增益。如是为他方便善巧宣说正法。于诸善法转更增长。终无有尽亦无退减。诸姊当知。此妙法门名无尽灯汝等当学。虽住魔宫当劝无量天子天女发菩提心。汝等即名知如来恩真实酬报。亦是饶益一切有情。是诸天女恭敬顶礼无垢称足。时无垢称。舍先制持恶魔神力。令恶魔怨与诸眷属忽然不现还于本宫。世尊。是无垢称有如是等自在神力智慧辩才变现说法。故我不任诣彼问疾。
　　尔时世尊告长者子苏达多言。汝应往诣无垢称所问安其疾。时苏达多白言。世尊。我不堪任诣彼问疾。所以者何。忆念我昔自于父舍。七日七夜作大祠会。供养一切沙门婆罗门及诸外道贫穷下贱孤独乞人。而此大祠期满七日。时无垢称来入会中而谓我言。唯长者子。夫祠会者不应如汝今此所设。汝今应设法施祠会。何用如是财施祠为。我言。居士。何等名为法施祠会。彼答我言。法施祠者无前无后。一时供养一切有情。是名圆满法施祠会。其事云何。谓以无上菩提行相。引发大慈。以诸有情解脱行相。引发大悲。以诸有情随喜行相。引发大喜。以摄正法摄智行相。引发大舍。以善寂静调伏行相。引发布施波罗蜜多。以化犯禁有情行相。引发净戒波罗蜜多。以一切法无我行相。引发堪忍波罗蜜多。以善远离身心行相。引发精进波罗蜜多。以其最胜觉支行相。引发静虑波罗蜜多。以闻一切智智行相。引发般若波罗蜜多。以化一切众生行相。引发修空。以治一切有为行相。引修无相。以故作意受生行相。引修无愿。以善摄受正法行相。引发大力。以善修习摄事行相引发命根。以如一切有情仆隶敬事行相。引发无慢。以不坚实贸易一切坚实行相。引发证得坚身命财。以其六种随念行相。引发正念。以修净妙诸法行相。引发意乐。以勤修习正行行相。引发净命。以净欢喜亲近行相。引发亲近承事圣贤。以不憎恚非圣行相。引调伏心。以善清净出家行相。引发清净增上意乐。以常修习中道行相。引发方便善巧多闻。以无诤法通达行相。引发常居阿练若处。以正趣求佛智行相。引发宴坐。以正息除一切有情烦恼行相。引发善修瑜伽师地。以具相好成熟有情庄严清净佛土行相。引发广大妙福资粮以知一切有情心行随其所应说法行相。引发广大妙智资粮。以于诸法无取无舍一正理门悟入行相。引发广大妙慧资粮。以断一切烦恼习气诸不善法障碍行相。引发证得一切善法。以随觉悟一切智智一切善法资粮行相。引发证行一切所修菩提分法。汝善男子。如是名为法施祠会。若诸菩萨安住如是法施祠会。名大施主。普为世间天人供养。世尊。彼大居士说此法时。梵志众中二百梵志。皆发无上正等觉心。我于尔时叹未曾有得净欢喜。恭敬顶礼彼大士足。解宝璎珞价直百千。殷勤奉施彼不肯取。我言。大士。哀愍我故愿必纳受。若自不须心所信处随意施与。时无垢称。乃受璎珞分作二分。一分施此大祠会中最可厌毁贫贱乞人。一分奉彼难胜如来。以神通力令诸大众皆见他方阳焰世界难胜如来。又见所施一分珠璎。在彼佛上成妙宝台。四方四台等分间饰。种种庄严甚可爱乐。现如是等神变事已。复作是言。若有施主以平等心。施此会中最下乞人。犹如如来福田之想。无所分别其心平等。大慈大悲普施一切不求果报。是名圆满法施祠祀。时此乞人见彼神变闻其所说。得不退转增上意乐。便发无上正等觉心。世尊。彼大居士具如是等自在神变无碍辩才。故我不任诣彼问疾。
　　如是世尊一一别告诸大菩萨。令往居士无垢称所问安其疾。是诸菩萨各各向佛说其本缘。赞述大士无垢称言。皆曰不任诣彼问疾。
说无垢称经卷第三
问疾品第五
　　尔时佛告妙吉祥言。汝今应诣无垢称所慰问其疾。时妙吉祥白言。世尊。彼大士者难为酬对。深入法门善能辩说。住妙辩才觉慧无碍。一切菩萨所为事业皆已成办。诸大菩萨及诸如来秘密之处悉能随入。善摄众魔巧便无碍。已到最胜无二无杂。法界所行究竟彼岸。能于一相庄严法界。说无边相庄严法门。了达一切有情根行。善能游戏最胜神通。到大智慧巧方便趣。已得一切问答决择无畏自在。非诸下劣言辩词锋所能抗对。虽然我当承佛威神诣彼问疾。若当至彼随己力能与其谈论。于是众中有诸菩萨及大弟子释梵护世诸天子等。咸作是念。今二菩萨皆具甚深广大胜解。若相抗论决定宣说微妙法教。我等今者。为闻法故亦应相率随从诣彼。是时众中八千菩萨五百声闻。无量百千释梵护世诸天子等。为闻法故皆请随往。时妙吉祥。与诸菩萨大弟子众释梵护世及诸天子。咸起恭敬顶礼世尊。前后围绕出庵罗林诣广严城。至无垢称所欲问其疾。时无垢称心作是念。今妙吉祥与诸大众俱来问疾。我今应以己之神力空其室内。除去一切床座资具及诸侍者卫门人等。唯置一床现疾而卧。时无垢称作是念已。应时即以大神通力。令其室空除诸所有。唯置一床现疾而卧。
　　时妙吉祥与诸大众俱入其舍。但见室空无诸资具门人侍者。唯无垢称独寝一床。时无垢称见妙吉祥。唱言善来。不来而来。不见而见。不闻而闻。妙吉祥言。如是居士。若已来者不可复来。若已去者不可复去。所以者何。非已来者可施设来。非已去者可施设去。其已见者不可复见。其已闻者不可复闻。且置是事。居士所苦宁可忍不。命可济不。界可调不。病可疗不。可令是疾不至增乎。世尊殷勤致问无量。居士此病少得痊不。动止气力稍得安不。今此病源从何而起。其生久如当云何灭。无垢称言。如诸有情无明有爱生来既久。我今此病生亦复尔。远从前际生死以来。有情既病我即随病。有情若愈我亦随愈。所以者何。一切菩萨依诸有情久流生死。由依生死便即有病。若诸有情得离疾苦。则诸菩萨无复有病。譬如世间长者居士。唯有一子心极怜爱。见常欢喜无时暂舍。其子若病父母亦病。若子病愈父母亦愈。菩萨如是。愍诸有情犹如一子。有情若病菩萨亦病。有情病愈菩萨亦愈。又言。是病何所因起。菩萨疾者从大悲起。妙吉祥言。居士。此室何以都空复无侍者。无垢称言。一切佛土亦复皆空。问何以空。答以空空。又问。此空为是谁空。答曰。此空无分别空。又问。空性可分别耶。答曰。此能分别亦空。所以者何。空性不可分别为空。又问。此空当于何求。答曰。此空当于六十二见中求。又问。六十二见当于何求。答曰。当于诸佛解脱中求。又问。诸佛解脱当于何求。答曰。当于一切有情心行中求。又仁所问何无侍者。一切魔怨及诸外道皆吾侍也。所以者何。一切魔怨欣赞生死。一切外道欣赞诸见。菩萨于中皆不厌弃。是故魔怨及诸外道皆吾侍者。妙吉祥言。居士此病为何等相。答曰。我病都无色相亦不可见。又问。此病为身相应为心相应。答曰。我病非身相应身相离故。亦身相应如影像故。非心相应心相离故。亦心相应如幻化故。
　　又问。地界水火风界。于此四界何界之病。答曰。诸有情身皆四大起。以彼有病是故我病。然此之病非即四界。界性离故。
　　无垢称言。菩萨应云何慰喻有疾菩萨令其欢喜。妙吉祥言。示身无常而不劝厌离于身。示身有苦而不劝乐于涅槃。示身无我而劝成熟有情。示身空寂而不劝修毕竟寂灭。示悔先罪而不说罪有移转。劝以己疾愍诸有情令除彼疾。劝念前际所受众苦饶益有情。劝忆所修无量善本令修净命。劝勿惊怖精勤坚勇。劝发弘愿作大医王疗诸有情。身心众病令永寂灭。菩萨应如是慰喻有疾菩萨令其欢喜。
　　妙吉祥言。有疾菩萨云何调伏其心。无垢称言。有疾菩萨应作是念。今我此病皆从前际虚妄颠倒分别烦恼所起业生。身中都无一法真实。是谁可得而受此病。所以者何。四大和合假名为身。大中无主。身亦无我。此病若起要由执我。是中不应妄生我执。当了此执是病根本。由此因缘。应除一切有情我想安住法想。应作是念。众法和合共成此身。生灭流转。生唯法生灭唯法灭。如是诸法展转相续。互不相知竟无思念。生时不言我生。灭时不言我灭。有疾菩萨应正了知如是法想。我此法想即是颠倒。夫法想者。即是大患我应除灭。亦当除灭一切有情如是大患。云何能除如是大患。谓当除灭我我所执。云何能除我我所执。谓离二法。云何离二法。谓内法外法毕竟不行。云何二法毕竟不行。谓观平等无动无摇无所观察。云何平等。谓我涅槃二俱平等。所以者何。二性空故。此二既无谁复为空。但以名字假说为空。此二不实平等见已无有余病。唯有空病。应观如是空病亦空。所以者何。如是空病毕竟空故。有疾菩萨应无所受而受诸受。若于佛法未得圆满。不应灭受而有所证。应离能受所受诸法。若苦触身应愍险趣一切有情。发趣大悲除彼众苦。有疾菩萨应作是念。既除己疾亦当除去有情诸疾。如是除去自他疾时。无有少法而可除者。应正观察疾起因缘。速令除灭为说正法。何等名为疾之因缘。谓有缘虑。诸有缘虑。皆是疾因。有缘虑者皆有疾故。何所缘虑。谓缘三界。云何应知如是缘虑。谓正了达此有缘虑都无所得。若无所得则无缘虑。云何绝缘虑。谓不缘二见。何等二见。谓内见外见。若无二见则无所得。既无所得缘虑都绝。缘虑绝故则无有疾。若自无疾则能断灭有情之疾。
　　又妙吉祥。有疾菩萨应如是调伏其心。唯菩萨菩提。能断一切老病死苦。若不如是己所勤修即为虚弃。所以者何。譬如有人能胜怨敌乃名勇健。若能如是永断一切老病死苦。乃名菩萨。
　　又妙吉祥。有疾菩萨应自观察。如我此病非真非有。一切有情所有诸病。亦非真非有。如是观时不应以此爱见缠心于诸有情发起大悲。唯应为断客尘烦恼于诸有情发起大悲。所以者何。菩萨若以爱见缠心。于诸有情发起大悲。即于生死而有疲厌。若为断除客尘烦恼。于诸有情发起大悲。即于生死无有疲厌。菩萨如是为诸有情。处在生死能无疲厌。不为爱见缠绕其心。以无爱见缠绕心故。即于生死无有系缚。以于生死无系缚故即得解脱。以于生死得解脱故即便有力宣说妙法。令诸有情远离系缚证得解脱。世尊依此密意说言。若自有缚能解他缚无有是处。若自解缚能解他缚斯有是处。是故菩萨应求解脱离诸系缚。
　　又妙吉祥。何等名为菩萨系缚。何等名为菩萨解脱。若诸菩萨味着所修静虑解脱等持等至。是则名为菩萨系缚。若诸菩萨以巧方便摄诸有生无所贪着。是则名为菩萨解脱。若无方便善摄妙慧。是名系缚。若有方便善摄妙慧。是名解脱。云何菩萨无有方便善摄妙慧名为系缚。谓诸菩萨以空无相无愿之法而自调伏。不以相好莹饰其身。庄严佛土成熟有情。此诸菩萨无有方便善摄妙慧。名为系缚。云何菩萨有巧方便善摄妙慧名为解脱。谓诸菩萨以空无相无愿之法调伏其心。观察诸法有相无相修习作证复以相好莹饰其身。庄严佛土成熟有情。此诸菩萨有巧方便善摄妙慧。名为解脱。云何菩萨无有方便善摄妙慧名为系缚。谓诸菩萨安住诸见一切烦恼缠缚随眠修诸善本。而不回向正等菩提深生执着。此诸菩萨无巧方便善摄妙慧。名为系缚。云何菩萨有巧方便善摄妙慧名为解脱。谓诸菩萨远离诸见一切烦恼缠缚随眠修诸善本。而能回向正等菩提不生执着。此诸菩萨有巧方便善摄妙慧。名为解脱。
　　又妙吉祥。有疾菩萨应观诸法身之与疾悉皆无常苦空无我。是名为慧。虽身有疾常在生死。饶益有情曾无厌倦。是名方便。又观身心及与诸疾展转相依无始流转生灭无间非新非故。是名为慧。不求身心及与诸疾毕竟寂灭。是名方便。
　　又妙吉祥。有疾菩萨应如是调伏其心。不应安住调伏不调伏心。所以者何。若住不调伏心。是凡愚法。若住调伏心是声闻法。是故菩萨于此二边俱不安住。是则名为菩萨所行。若于是处非凡所行。非圣所行。是则名为菩萨所行。若处观察生死所行。而无一切烦恼所行。是则名为菩萨所行。若处观察涅槃所行。而不毕竟寂灭所行。是则名为菩萨所行。若处示现四魔所行。而越一切魔事所行。是则名为菩萨所行。若求一切智智所行。而不非时证智所行。是则名为菩萨所行。若求四谛妙智所行。而不非时证谛所行。是则名为菩萨所行。若正观察内证所行。而故摄受生死所行。是则名为菩萨所行。若行一切缘起所行。而能远离见趣所行。是则名为菩萨所行。若行一切有情诸法相离所行。而无烦恼随眠所行。是则名为菩萨所行。若正观察无生所行。而不堕声闻正性所行。是则名为菩萨所行。若摄一切有情所行。而无烦恼随眠所行。是则名为菩萨所行。若正欣乐远离所行。而不求身心尽灭所行。是则名为菩萨所行。若乐观察三界所行。而不坏乱法界所行。是则名为菩萨所行。若乐观察空性所行。而求一切功德所行。是则名为菩萨所行。若乐观察无相所行。而求度脱有情所行。是则名为菩萨所行。若乐观察无愿所行。而能示现有趣所行。是则名为菩萨所行。若乐游履无作所行。而常起作一切善根无替所行。是则名为菩萨所行。若乐游履六度所行。而不趣向一切有情心行妙智彼岸所行。是则名为菩萨所行。若乐观察慈悲喜舍无量所行。而不求生梵世所行。是则名为菩萨所行。若乐游履六通所行。而不趣证漏尽所行。是则名为菩萨所行。若乐建立诸法所行。而不攀缘邪道所行。是则名为菩萨所行。若乐观察六念所行。而不随生诸漏所行。是则名为菩萨所行。若乐观察非障所行。而不希求杂染所行。是则名为菩萨所行。若乐观察静虑解脱等持等至诸定所行。而能不随诸定势力受生所行。是则名为菩萨所行。若乐游履念住所行。而不乐求身受心法远离所行。是则名为菩萨所行。若乐游履正断所行。而不见善及与不善二种所行。是则名为菩萨所行。若乐游履神足所行。而无功用变现自在神足所行。是则名为菩萨所行。若乐游履五根所行。而不分别一切有情诸根胜劣妙智所行。是则名为菩萨所行。若乐安立五力所行。而求如来十力所行。是则名为菩萨所行。若乐安立七等觉支圆满所行。不求佛法差别妙智善巧所行。是则名为菩萨所行。若乐安立八圣道支圆满所行。而不厌背邪道所行。是则名为菩萨所行。若求止观资粮所行。不堕毕竟寂灭所行。是则名为菩萨所行。若乐观察无生灭相诸法所行。而以相好庄严其身成满种种佛事所行。是则名为菩萨所行。若乐示现声闻独觉威仪所行。而不弃舍一切佛法缘虑所行。是则名为菩萨所行。若随诸法究竟清净本性常寂妙定所行。非不随顺一切有情种种所乐威仪所行。是则名为菩萨所行。若乐观察一切佛土其性空寂无成无坏如空所行。非不示现种种功德。庄严佛土饶益一切有情所行。是则名为菩萨所行。若乐示现一切佛法转于法轮入大涅槃佛事所行。非不修行诸菩萨行差别所行。是则名为菩萨所行。说是一切菩萨所行希有事时。是妙吉祥。所将众中八亿天子闻所说法。皆于无上正等菩提。发心趣向。
不思议品第六
　　时舍利子。见此室中无有床座。窃作是念。此诸菩萨及大声闻。当于何坐。时无垢称。知舍利子心之所念。便即语言。唯舍利子。为法来耶求床坐耶。舍利子言。我为法来非为床座。无垢称言。唯舍利子。诸求法者不顾身命何况床座。又舍利子。诸求法者不求色蕴乃至识蕴。诸求法者不求眼界乃至意识界。诸求法者不求眼处乃至法处。诸求法者不求欲界色无色界。又舍利子。诸求法者不求佛执及法僧执。诸求法者不求知苦断集证灭及与修道。所以者何。法无戏论。若谓我当知苦断集证灭修道即是戏论。非谓求法。又舍利子。诸求法者不求于生不求于灭。所以者何。法名寂静及近寂静。若行生灭是求生灭。非谓求法非求远离。诸求法者不求贪染。所以者何。法无贪染离诸贪染。若于诸法乃至涅槃少有贪染。是求贪染非谓求法。又舍利子。诸求法者不求境界。所以者何。法非境界。若数一切境界所行。是求境界非谓求法。又舍利子。诸求法者不求取舍。所以者何。法无取舍。若取舍法是求取舍非谓求法。又舍利子。诸求法者不求摄藏。所以者何。法无摄藏。若乐摄藏是求摄藏非谓求法。又舍利子。诸求法者不求法相。所以者何。法名无相。若随相识即是求相非谓求法。又舍利子。诸求法者不共法住。所以者何。法无所住。若与法住即是求住非谓求法。又舍利子。诸求法者不求见闻及与觉知。所以者何。法不可见闻觉知。若行见闻觉知是求见闻觉知非谓求法。又舍利子。诸求法者不求有为。所以者何。法名无为离有为性。若行有为是求有为非谓求法。是故舍利子。若欲求法于一切法应无所求。说是法时。五百天子远尘离垢。于诸法中得法眼净。
　　时无垢称问妙吉祥。仁者曾游十方世界无量无数百千俱胝诸佛国土。何等佛土有好上妙具足功德大师子座。妙吉祥言。东方去此过三十六殑伽沙等诸佛国土。有佛世界。名曰山幢。彼土如来号山灯王。今正现在安隐住持。其佛身长八十四亿踰膳那量。其师子座高六十八亿踰膳那量。彼菩萨身长四十二亿踰膳那量。其师子座高三十四亿踰膳那量。居士当知。彼土如来师子之座。最为殊妙具诸功德。
　　时无垢称。摄念入定发起如是自在神通。即时东方山幢世界山灯王佛。遣三十二亿大师子座。高广严净甚可爱乐。乘空来入无垢称室。此诸菩萨及大声闻。释梵护世诸天子等。昔所未见先亦未闻。其室欻然广博严净。悉能苞容三十二亿师子之座不相妨碍。广严大城及赡部洲四大洲等。诸世界中城邑聚落国土王都。天龙药叉阿素洛等所住宫殿亦不迫迮。悉见如本前后无异。
　　时无垢称语妙吉祥。就师子座。与诸菩萨及大声闻。如所敷设俱可就座。当自变身称师子座。其得神通诸大菩萨。各自变身为四十二亿踰膳那量。升师子座端严而坐。其新学菩萨皆不能升师子之座。时无垢称为说法要。令彼一切得五神通。即以神力各自变身。为四十二亿踰膳那量。升师子座端严而坐。其中复有诸大声闻。皆不能升师子之座。时无垢称语舍利子。仁者云何不升此座。舍利子言。此座高广吾不能升。无垢称言。唯舍利子。宜应礼敬山灯王佛请加神力。方可得坐。时大声闻咸即礼敬山灯王佛请加神力。便即能升师子之座端严而坐。舍利子言。甚奇居士。如此小室乃能容受尔所百千高广严净师子之座。不相妨碍。广严大城及赡部洲四大洲等。诸世界中城邑聚落国土王都。天龙药叉阿素洛等所有宫殿。亦不迫迮。悉见如本前后无异。无垢称言。唯舍利子。诸佛如来应正等觉及不退菩萨。有解脱名不可思议。若住如是不可思议解脱菩萨。妙高山王高广如是。能以神力内芥子中。而令芥子形量不增。妙高山王形量不减。虽现如是神通作用。而不令彼四大天王三十三天知见我等何往何入。唯令所余睹神通力调伏之者知见妙高入乎芥子。如是安住不可思议解脱菩萨。方便善巧智力所入。不可思议解脱境界。非诸声闻独觉所测。又舍利子。若住如是不可思议解脱菩萨。四大海水深广如是。能以神力内一毛孔。而令毛孔形量不增。四大海水形量不减。虽现如是神通作用。而不令彼诸龙药叉阿素洛等知见我等何往何入。亦不令彼鱼鳖鼋鼍及余种种水族生类诸龙神等一切有情忧怖恼害。唯令所余睹神通力调伏之者知见如是四大海水入于毛孔。如是安住不可思议解脱菩萨。方便善巧智力所入。不可思议解脱境界非诸声闻独觉所测。又舍利子。若住如是不可思议解脱菩萨。如是三千大千世界形量广大。能以神力方便断取置右掌中。如陶家轮速疾旋转。掷置他方殑伽沙等世界之外。又复持来还置本处。而令世界无所增减。虽现如是神通作用。而不令彼居住有情。知见我等何去何还。都不令其生往来想亦无恼害。唯令所余睹神通力调伏之者。知见世界有去有来。如是安住不可思议解脱菩萨。方便善巧智力所入。不可思议解脱境界。非诸声闻独觉所测。又舍利子。若住如是不可思议解脱菩萨。或诸有情宜见生死多时相续而令调伏。或诸有情宜见生死少时相续而令调伏。能以神力随彼所宜。或延七日以为一劫。令彼有情谓经一劫。或促一劫以为七日。令彼有情谓经七日。各随所见而令调伏。虽现如是神通作用。而不令彼所化有情觉知如是时分延促。唯令所余睹神通力调伏之者觉知延促。如是安住不可思议解脱菩萨。方便善巧智力所入。不可思议解脱境界非诸声闻独觉所测。又舍利子。若住如是不可思议解脱菩萨。能以神力。集一切佛功德庄严清净世界。置一佛土示诸有情。又以神力。取一佛土一切有情置之右掌。乘意势通遍到十方。普示一切诸佛国土。虽到十方一切佛土。住一佛国而不移转。又以神力。从一毛孔现出一切上妙供具。遍历十方一切世界。供养诸佛菩萨声闻。又以神力。于一毛孔普现十方一切世界所有日月星辰色像。又以神力。乃至十方一切世界大风轮等。吸置口中而身无损。一切世界草木丛林。虽遇此风竟无摇动。又以神力。十方世界所有佛土劫尽烧时。总一切火内置腹中。虽此火势炽焰不息。而于其身都无损害。又以神力。过于下方无量俱胝殑伽沙等诸佛世界。举一佛土掷置上方。过于俱胝殑伽沙等诸佛世界一佛土中。如以针锋举小枣叶。掷置余方都无所损。虽现如是神通作用。而无缘者不见不知。于诸有情竟无恼害。唯令一切睹神通力调伏之者便见是事。如是安住不可思议解脱菩萨。方便善巧智力所入。不可思议解脱境界。非诸声闻独觉所测。又舍利子。若住如是不可思议解脱菩萨。能以神力。现作佛身种种色像。或现独觉及诸声闻种种色像。或现菩萨种种色像。诸相随好具足庄严。或复现作梵王帝释四大天王转轮王等一切有情种种色像。或以神力。变诸有情令作佛身及诸菩萨声闻独觉释梵护世转轮王等种种色像。或以神力。转变十方一切有情上中下品音声差别。皆作佛声第一微妙。从此佛声演出无常苦空无我究竟涅槃寂静义等言词差别。乃至一切诸佛菩萨声闻独觉。说法音声皆于中出。乃至十方诸佛说法。所有一切名句文身音声差别。皆从如是佛声中出。普令一切有情得闻。随乘差别悉皆调伏。或以神力。普于十方随诸有情言音差别。如其所应出种种声演说妙法。令诸有情各得利益。唯舍利子。我今略说安住如是不可思议解脱菩萨。方便善巧智力所入。不可思议解脱境界。若我广说。或经一劫或一劫余。或复过此。智慧辩才终不可尽。如我智慧辩才无尽。安住如是不可思议解脱菩萨。方便善巧智力所入。不可思议解脱境界亦不可尽。以无量故。尔时尊者大迦叶波。闻说安住不可思议解脱菩萨不可思议解脱神力。叹未曾有。便语尊者舍利子言。譬如有人对生盲者。虽现种种差别色像。而彼盲者都不能见。如是一切声闻独觉。皆若生盲无殊胜眼。闻说安住不可思议解脱菩萨所现难思解脱神力乃至一事亦不能了。谁有智者男子女人。闻说如是不可思议解脱神力。不发无上正等觉心。我等今者。于此大乘如燋败种永绝其根复何所作。我等一切声闻独觉。闻说如是不思议解脱神力。皆应号泣声震三千大千世界。一切菩萨闻说如是不可思议解脱神力。皆应欣庆顶戴受持。如王太子受灌顶位生长坚固信解势力。若有菩萨闻说如是不可思议解脱神力。坚固信解。一切魔王及诸魔众。于此菩萨无所能为。当于尊者大迦叶波说是语时。众中三万二千天子皆发无上正等觉心。
　　时无垢称即语尊者迦叶波言。十方无量无数世界作魔王者。多是安住不可思议解脱菩萨。方便善巧现作魔王。为欲成熟诸有情故。大迦叶波。十方无量无数世界一切菩萨。诸有来求手足耳鼻头目髓脑血肉筋骨一切支体妻妾男女奴婢亲属。村城聚落国邑王都四大洲等。种种王位财谷珍宝。金银真珠珊瑚螺贝吠琉璃等诸庄严具。房舍床座衣服饮食。汤药资产象马辇舆。大小诸船器仗军众。如是一切逼迫菩萨而求乞者。多是安住不可思议解脱菩萨。以巧方便现为斯事试验菩萨。令其了知意乐坚固。所以者何。增上勇猛诸大菩萨。为欲饶益诸有情故。示现如是难为大事。凡夫下劣无复势力。不能如是逼迫菩萨为此乞求。大迦叶波。譬如萤火终无威力映蔽日轮。如是凡夫及下劣位。无复势力逼迫菩萨为此乞求。大迦叶波。譬如龙象现威斗战非驴所堪。唯有龙象能与龙象为斯战诤。如是凡夫及下劣位。无有势力逼迫菩萨。唯有菩萨。能与菩萨共相逼迫。是名安住不可思议解脱菩萨方便善巧智力所入不可思议解脱境界。说此法时。八千菩萨。得入菩萨方便善巧智力所入不可思议解脱境界。
说无垢称经卷第四
观有情品第七
　　时妙吉祥。问无垢称。云何菩萨观诸有情。无垢称言。譬如幻师观所幻事。如是菩萨。应正观察一切有情。又妙吉祥。如有智人。观水中月。观镜中像。观阳焰水。观呼声响。观虚空中云城台阁。观水聚沫所有前际。观水浮泡或起或灭。观芭蕉心所有坚实。观第五大。观第六蕴。观第七根。观十三处。观十九界。观无色界众色影像。观燋败种所出牙茎。观龟毛等所作衣服。观夭没者受欲戏乐。观预流果所起分别萨迦耶见。观一来果受第三有。观不还果入母胎藏。观阿罗汉贪嗔痴毒。观得忍菩萨悭吝犯戒恚害等心。观诸如来习气相续。观生盲者睹见众色。观住灭定有出入息。观虚空中所有鸟迹。观半择迦根有势用。观石女儿所有作业。观佛所化起诸结缚。观诸毕竟不生烦恼。观梦悟已梦中所见。观不生火有所焚烧。观阿罗汉后有相续。如是菩萨。应正观察一切有情。所以者何。诸法本空真实无我无有情故。
　　妙吉祥言。若诸菩萨。如是观察一切有情。云何于彼修于大慈。无垢称言。菩萨如是观有情已。自念我当为诸有情说如斯法令其解了。是名真实修于大慈。与诸有情究竟安乐。如是菩萨修寂灭慈无诸取故。修无热慈离烦恼故。修如实慈三世等故。修不违慈无等起故。修无二慈离内外故。修无坏慈毕竟住故。修坚固慈增上意乐如金刚故。修清净慈本性净故。修平等慈等虚空故。修阿罗汉慈永害结贼故。修独觉慈不待师资故。修菩萨慈成熟有情无休息故。修如来慈随觉诸法真如性故。修佛之慈觉悟睡梦诸有情故。修自然慈任运等觉诸法性故。修菩提慈等一味故。修无偏慈爱憎断故。修大悲慈。显大乘故。修无诤慈观无我故。修无厌慈观性空故。修法施慈离师卷故。修净戒慈成熟犯戒诸有情故。修堪忍慈随护自他令无损故。修精进慈荷负有情利乐事故。修静虑慈无爱味故。修般若慈于一切时现知法故。修方便慈于一切门普示现故。修妙愿慈无量大愿所引发故。修大力慈能办一切广大事故。修若那慈了知一切法性相故。修神通慈不坏一切法性相故。修摄事慈方便摄益诸有情故。修无著慈无碍染故。修无诈慈意乐净故。修无谄慈加行净故。修无诳慈不虚假故。修深心慈离瑕秽故。修安乐慈建立诸佛安乐事故。唯妙吉祥。是名菩萨修于大慈。妙吉祥言。云何菩萨修于大悲。无垢称言。所有造作增长善根。悉皆弃舍施诸有情一切无吝是名菩萨修于大悲。妙吉祥言。云何菩萨修于大喜。无垢称言。于诸有情作饶益事欢喜无悔。是名菩萨修于大喜。妙吉祥言。云何菩萨修于大舍。无垢称言。平等饶益不望果报。是名菩萨修于大舍。
　　妙吉祥言。若诸菩萨怖畏生死当何所依。无垢称言。若诸菩萨怖畏生死。常正依住诸佛大我。又问。菩萨欲住大我。当云何住。曰欲住大我。当于一切有情平等解脱中住。又问。欲令一切有情解脱。当何所除。曰欲令一切有情解脱。除其烦恼。又问。欲除一切有情烦恼。当何所修。曰欲除一切有情烦恼。当修如理观察作意。又问。欲修如理观察作意。当云何修。曰欲修如理观察作意。当修诸法不生不灭。又问。何法不生何法不灭。曰不善不生善法不灭。又问。善不善法孰为本。曰以身为本。又问。身孰为本。曰欲贪为本。又问。欲贪孰为本。曰虚妄分别为本。又问。虚妄分别孰为本。曰倒想为本。又问。倒想孰为本。曰无住为本。妙吉祥言。如是无住孰为其本。无垢称言。斯问非理。所以者何。夫无住者。即无其本亦无所住。由无其本无所住故。即能建立一切诸法。时无垢称。室中有一本住天女。见诸大人闻所说法得未曾有踊跃欢喜便现其身。即以天花散诸菩萨大声闻众。时彼天花。至菩萨身即便堕落。至大声闻便着不堕。时声闻众各欲去华。尽其神力皆不能去。尔时天女。即问尊者舍利子言。何故去华。舍利子言。华不如法。我故去之。天女言止。勿谓此华为不如法。所以者何。是华如法。惟尊者等自不如法。所以者何。华无分别无异分别。惟尊者等。自有分别有异分别。于善说法毗奈耶中。诸出家者。若有分别。有异分别。则不如法。若无分别无异分别。是则如法。惟舍利子。观诸菩萨华不著者。皆由永断一切分别及异分别。观诸声闻华着身者。皆由未断一切分别及异分别。惟舍利子。如人有畏时非人得其便。若无所畏一切非人不得其便。若畏生死业烦恼者。即为色声香味触等而得其便。不畏生死业烦恼者。世间色声香味触等不得其便。又舍利子。若烦恼习未永断者华着其身。若烦恼习已永断者华不着也。舍利子言。天止此室经今几何。天女答言。我止此室。如舍利子所住解脱。舍利子言。天止此室如是久耶。天女复言。所住解脱亦何如久。时舍利子默然不答。天曰。尊者是大声闻具大慧辩。得此小问默不见答。舍利子言。夫解脱者离诸名言。吾今于此竟知何说。天曰。所说文字皆解脱相。所以者何。如此解脱非内非外。非离二种中间可得。文字亦尔。非内非外非离二种中间可得。是故无离文字说于解脱。所以者何。以其解脱与一切法其性平等。舍利子言。岂不以离贪嗔痴等为解脱耶。天曰佛为诸增上慢者。说离一切贪嗔痴等以为解脱。若为远离增上慢者。即说一切贪嗔痴等本性解脱。舍利子言。善哉天女。汝何得证慧辩若斯。天曰。我今无得无证慧辩如是。若言我今有得有证。即于善说法毗奈耶为增上慢。舍利子言。汝于三乘为何发趣。天女答言。我于三乘并皆发趣。舍利子言。汝何密意作如是说。天曰。我常宣说大乘令他闻故。我为声闻。自然现觉真法性故我为独觉。常不舍离大慈悲故。我为大乘。又舍利子。我为化度求声闻乘诸有情故。我为声闻。我为化度求独觉乘诸有情故。我为独觉。我为化度求无上乘诸有情故。我为大乘。又舍利子。譬如有人入瞻博迦林一切惟嗅瞻博迦香终无乐嗅草麻香等。如是若有止此室者。惟乐大乘功德之香。终不乐于声闻独觉功德香等。由此室中一切佛法功德妙香常所薰故。又舍利子。诸有释梵四大天王那伽药叉及阿素洛。广说乃至人非人等。入此室者。皆为瞻仰如是大士及为亲近礼敬供养听闻大法。一切皆发大菩提心。皆持一切佛法功德妙香而出。又舍利子。吾止此室十有二年。曾不闻说声闻独觉相应言论。惟闻大乘诸菩萨行大慈大悲不可思议诸佛妙法相应言论。又舍利子。此室常现八未曾有殊胜之法。何等为八。谓舍利子。此室常有金色光明。周遍照曜昼夜无异不假日月所照为明。是为一未曾有殊胜之法。又舍利子。此室常有一切世间人非人等。入此室已不为一切烦恼所害。是为二未曾有殊胜之法。又舍利子。此室常有一切释梵四天王等。及余世界诸大菩萨集会不空。是为三未曾有殊胜之法。又舍利子。此室常闻菩萨六种波罗蜜多不退法轮相应言论。是为四未曾有殊胜之法。又舍利子。此室常作天人伎乐。于诸乐中演出无量百千法音。是为五未曾有殊胜之法。又舍利子。此室常有四大宝藏。众珍盈溢恒无有尽。给施一切贫穷鳏寡孤独无依乞求之者。皆令称遂终不穷尽。是为六未曾有殊胜之法。又舍利子。此室常有释迦牟尼如来。无量寿如来。难胜如来。不动如来。宝胜如来。宝焰如来。宝月如来。宝严如来。宝音声如来。师子吼如来。一切义成如来。如是等十方无量如来。若此大士发心祈请。应时即来广为宣说一切如来秘要法门。说已还去。是为七未曾有殊胜之法。又舍利子。此室常现一切佛土功德庄严诸天宫殿众妙绮饰。是为八未曾有殊胜之法。唯舍利子。此室常现八未曾有殊胜之法。谁有见斯不思议事。而复发心乐求声闻独觉法乎。
　　时舍利子问天女言。汝今何不转此女身。天女答言。我居此室十有二年。求女人性了不可得。当何所转。惟舍利子。譬如幻师化作幻女。若有问言。汝今何不转此女身。为正问不。舍利子言。不也天女。幻既非实当何所转。天曰。如是诸法性相皆非真实。犹如幻化。云何乃问不转女身。即时天女以神通力。变舍利子令如天女。自变其身如舍利子。而问之言。尊者云何不转女身。时舍利子。以天女像而答之言。我今不知转灭男身转生女像。天女复言。尊者若能转此女身。一切女身亦当能转。如舍利子实非是女而现女身。一切女身亦复如是。虽现女身而实非女。世尊依此密意说言。一切诸法非男非女。尔时天女作是语已。还摄神力各复本形。问舍利子。尊者女身今何所在。舍利子言。今我女身无在无变。天曰尊者。善哉善哉。一切诸法亦复如是。无在无变。说一切法无在无变。是真佛语。
　　时舍利子问天女言。汝于此没当生何所。天女答言。如来所化当所生处我当生彼。舍利子言。如来所化无没无生。云何而言当所生处。天曰尊者。诸法有情应知亦尔无没无生。云何问我当生何所。
　　时舍利子问天女言。汝当久如证得无上正等菩提。天女答言。如舍利子还成异生具异生法。我证无上正等菩提久近亦尔。舍利子言。无处无位。我当如是还成异生具异生法。天曰尊者。我亦如是无处无位当证无上正等菩提。所以者何。无上菩提无有住处。是故亦无证菩提者。舍利子言。若尔云何佛说诸佛如殑伽沙现证无上正等菩提已证当证。
　　天曰尊者。皆是文字俗数语言。说有三世诸佛证得。非谓菩提有去来今。所以者何。无上菩提超过三世。又舍利子。汝已证得阿罗汉耶。舍利子言。不得而得得无所得。天曰尊者。菩提亦尔。不证而证证无所证。时无垢称。即语尊者舍利子言。如是天女。已曾供养亲近承事九十有二百千俱胝那庾多佛。已能游戏神通智慧所愿满足得无生忍。已于无上正等菩提永不退转。乘本愿力如其所欲。随所宜处成熟有情。
菩提分品第八
　　时妙吉祥问无垢称。云何菩萨于诸佛法到究竟趣。无垢称言。若诸菩萨行于非趣。乃于佛法到究竟趣。妙吉祥言。云何菩萨行于非趣。无垢称言。若诸菩萨虽复行于五无间趣。而无恚恼忿害毒心。虽复行于那落迦趣。而离一切烦恼尘垢。虽复行于诸傍生趣。而离一切黑暗无明。虽复行于阿素洛趣。而离一切傲慢憍逸。虽复行于琰魔王趣。而集广大福慧资粮。虽复行于无色定趣。而能于彼不乐趣向。虽复示行贪欲行趣。而于一切所受欲中离诸染着。虽复示行嗔恚行趣。而于一切有情境界。离诸嗔恚无损害心。虽复示行愚痴行趣。而于诸法远离一切黑暗无明。以智慧明。而自调伏。虽复示行悭贪行趣。而能弃舍诸内外事不顾身命。虽复示行犯戒行趣。而能安立一切尸罗。杜多功德少欲知足。于小罪中见大怖畏。虽复示行嗔忿行趣。而能究竟安住慈悲。心无恚恼。虽复示行懈怠行趣。而能勤习一切善根精进无替。虽复示行根乱行趣。而常恬默安止静虑。虽复示行恶慧行趣。而善通达一切世间出世间信至究竟慧波罗蜜多。虽复示行谄诈行趣。而能成办方便善巧。虽复示行密语方便憍慢行趣。而为成立济度桥梁。虽复示行一切世间烦恼行趣而性清净究竟无染。虽复示行众魔行趣。而于一切佛法觉慧而自证知不随他缘。虽复示行声闻行趣。而为有情说未闻法。虽复示行独觉行趣。而为成办大慈大悲成熟有情。虽复现处诸贫穷趣。而得宝手珍财无尽。虽复现处诸缺根趣。而具相好妙色严身。虽复现处卑贱生趣。而生佛家种姓尊贵。积集殊胜福慧资粮。虽复现处羸劣丑陋众所憎趣。而得胜妙那罗延身。一切有情常所乐见。虽复现处诸老病趣。而能毕竟除老病根超诸死畏。虽复现处求财位趣。而多修习观无常想息诸悕求。虽复现处宫室妓女诸戏乐趣。而常超出诸欲淤泥。修习毕竟远离之行。虽复现处诸顽嚚趣。而具种种才辩庄严。得陀罗尼念慧无失。虽复现处诸邪道趣。而以正道度诸世间。虽复现处一切生趣。而实永断一切趣生。虽复现处般涅槃趣。而常不舍生死相续。虽复示现得妙菩提转大法轮入涅槃趣而复勤修诸菩萨行相续无断。唯妙吉祥。菩萨如是行于非趣。乃得名为于诸佛法到究竟趣。
　　时无垢称问妙吉祥。何等名为如来种性。愿为略说。妙吉祥言。所谓一切伪身种性。是如来种性。一切无明有爱种性。是如来种性。贪欲嗔恚愚痴种性。是如来种性。四种虚妄颠倒种性。是如来种性。如是所有五盖种性。六处种性。七识住种性。八邪种性。九恼事种性。十种不善业道种性。是如来种性。以要言之六十二见一切烦恼恶不善法所有种性。是如来种性。无垢称言。依何密意作如是说。妙吉祥言。非见无为已入正性离生位者能发无上正等觉心。要住有为烦恼诸行。未见谛者。能发无上正等觉心。譬如高原陆地。不生殟钵罗花钵特摩花拘母陀花奔荼利花。要于卑湿秽淤泥中。乃得生此四种花。如是声闻独觉种性。已见无为。已入正性离生位者。终不能发一切智心。要于烦恼诸行卑湿秽淤泥中。方能发起一切智心。于中生长诸佛法故。又善男子。譬如植种置于空中终不生长。要植卑湿粪壤之地乃得生长。如是声闻独觉种性。已见无为已入正性离生位者。不能生长一切佛法。虽起身见如妙高山。而能发起大菩提愿。于中生长诸佛法故。又善男子。譬如有人不入大海终不能得吠琉璃等无价珍宝。不入生死烦恼大海。终不能发无价珍宝一切智心。是故当知。一切生死烦恼种性。是如来种性。
　　尔时尊者大迦叶波。叹妙吉祥。善哉善哉极为善说实语如语诚无异言。一切生死烦恼种性。是如来种性。所以者何。我等今者心相续中。生死种子悉已燋败。终不能发正等觉心。宁可成就五无间业。不作我等诸阿罗汉究竟解脱。所以者何。成就五种无间业者。犹能有力尽无间业。发于无上正等觉心。渐能成办一切佛法。我等漏尽诸阿罗汉永无此能。如缺根士于妙五欲无所能为。如是漏尽诸阿罗汉诸结永断。即于佛法无所能为。不复志求诸佛妙法。是故异生能报佛恩。声闻独觉终不能报。所以者何。异生闻佛法僧功德为三宝种终无断绝。能发无上正等觉心。渐能成办一切佛法。声闻独觉假使终身。闻说如来力无畏等乃至所有不共佛法一切功德。终不能发正等觉心。
　　尔时众中有一菩萨。名曰普现一切色身。问无垢称言。居士。父母妻子奴婢仆使。亲友眷属一切侍卫。象马车乘御人等类悉为是谁皆何所在。时无垢称以妙伽他。而答之曰。
　　慧度菩萨母　　善方便为父
　　世间真导师　　无不由此生
　　妙法乐为妻　　大慈悲为女
　　真实谛法男　　思空胜义舍
　　烦恼为贱隶　　仆使随意转
　　觉分成亲友　　由此证菩提
　　六度为眷属　　四摄为妓女
　　结集正法言　　以为妙音乐
　　总持作园苑　　大法成林树
　　觉品华庄严　　解脱智慧果
　　八解之妙池　　定水湛然满
　　七净华弥布　　洗除诸垢秽
　　神通为象马　　大乘以为车
　　调御菩提心　　游八道支路
　　妙相具庄严　　众好而绮间
　　惭愧为衣服　　胜意乐为鬘
　　具正法珍财　　晓示为方便
　　无倒行胜利　　回向大菩提
　　四静虑为床　　净命为茵蓐
　　念智常觉悟　　无不在定心
　　既餐不死法　　还饮解脱味
　　沐浴妙净心　　涂香上品戒
　　殄灭烦恼贼　　勇健无能胜
　　摧伏四魔怨　　建妙菩提幢
　　虽实无起灭　　而故思受生
　　悉现诸佛土　　如日光普照
　　尽持上妙供　　奉献诸如来
　　于佛及自身　　一切无分别
　　虽知诸佛国　　及与有情空
　　而常修净土　　利物无休倦
　　一切有情类　　色声及威仪
　　无畏力菩萨　　刹那能尽现
　　虽觉诸魔业　　而示随所转
　　至究竟方便　　有表事皆成
　　或示现自身　　有诸老病死
　　成熟诸有情　　如游戏幻法
　　或现劫火起　　天地皆炽然
　　有情执常相　　照令知速灭
　　千俱胝有情　　率土咸来请
　　同时受彼供　　皆令趣菩提
　　于诸禁咒术　　书论众伎艺
　　皆知至究竟　　利乐诸有情
　　世间诸道法　　遍于中出家
　　随方便利生　　而不堕诸见
　　或作日月天　　梵王世界主
　　地水及火风　　饶益有情类
　　能于疾疫劫　　现作诸良药
　　蠲除诸疾苦　　令趣大菩提
　　能于饥馑劫　　现作诸饭食
　　先除彼饥渴　　说法令安泰
　　能于刀兵劫　　修慈悲静虑
　　令无量有情　　欣然无恚害
　　能于大战阵　　示现力朋党
　　往复令和好　　劝发菩提心
　　诸佛土无量　　地狱亦无边
　　悉往其方所　　拔苦令安乐
　　诸有傍生趣　　残害相食啖
　　皆现生于彼　　利乐名本生
　　示受于诸欲　　而常修静虑
　　惑乱诸恶魔　　令不得其便
　　如火中生华　　说为甚希有
　　修定而行欲　　希有复过此
　　或现作淫女　　引诸好色者
　　先以欲相招　　后令修佛智
　　或为城邑宰　　商主及国师
　　臣僚辅相尊　　利乐诸含识
　　为诸匮乏者　　现作无尽藏
　　给施除贫苦　　令趣大菩提
　　于诸憍慢者　　现作大力士
　　摧伏彼贡高　　令住菩提愿
　　于诸恐怖者　　方便善安慰
　　除彼惊悸已　　令发菩提心
　　现作五通仙　　清净修梵行
　　皆令善安住　　戒忍慈善中
　　或见诸有情　　现前须给侍
　　乃为作僮仆　　弟子而事之
　　随彼彼方便　　令爱乐正法
　　于诸方便中　　皆能善修学
　　如是无边行　　及无边所行
　　无边智圆满　　度脱无边众
　　假令一切佛　　住百千劫中
　　赞述其功德　　犹尚不能尽
　　谁闻如是法　　不愿大菩提
　　除下劣有情　　都无有慧者
不二法门品第九
　　时无垢称。普问众中诸菩萨曰。云何菩萨善能悟入不二法门。仁者皆应任己辩才各随乐说。时众会中有诸菩萨。各随所乐次第而说。
　　时有菩萨名法自在。作如是言。生灭为二。若诸菩萨了知诸法本来无生亦无有灭。证得如是无生法忍。是为悟入不二法门。复有菩萨名曰胜密。作如是言。我及我所分别为二。因计我故便计我所。若了无我亦无我所。是为悟入不二法门。
　　复有菩萨名曰无瞬。作如是言。有取无取分别为二。若诸菩萨了知无取则无所得。无所得故则无增减。无作无息于一切法无所执着。是为悟入不二法门。
　　复有菩萨名曰胜峰。作如是言。杂染清净分别为二。若诸菩萨了知杂染清净无二则无分别。永断分别趣寂灭迹。是为悟入不二法门。
　　复有菩萨名曰妙星。作如是言。散动思惟分别为二。若诸菩萨了知一切无有散动无所思惟。则无作意住无散动。无所思惟无有作意。是为悟入不二法门。
　　复有菩萨名曰妙眼。作如是言。一相无相分别为二若诸菩萨了知诸法无有一相无有异相亦无无相。则知如是一相异相无相平等。是为悟入不二法门。
　　复有菩萨名曰妙臂。作如是言。菩萨声闻二心为二。若诸菩萨了知二心性空如幻。无菩萨心无声闻心。如是二心其相平等皆同幻化。是为悟入不二法门。
　　复有菩萨名曰育养。作如是言。善及不善分别为二。若诸菩萨了知善性及不善性无所发起。相与无相二句平等无取无舍。是为悟入不二法门。
　　复有菩萨名曰师子。作如是言。有罪无罪分别为二。若诸菩萨了知有罪及与无罪二皆平等。以金刚慧通达诸法无缚无解。是为悟入不二法门。
　　复有菩萨名师子慧。作如是言。有漏无漏分别为二。若诸菩萨知一切法性皆平等。于漏无漏不起二想。不著有想不着无想。是为悟入不二法门。
　　复有菩萨名净胜解。作如是言。有为无为分别为二。若诸菩萨了知二法性皆平等。远离诸行觉慧如空。智善清净无执无遣。是为悟入不二法门。
　　复有菩萨名那罗延。作如是言。世出世间分别为二。若诸菩萨了知世间本性空寂。无入无出无流无散亦不执着。是为悟入不二法门。
　　复有菩萨名调顺慧。作如是言。生死涅槃分别为二。若诸菩萨了知生死其性本空。无有流转亦无寂灭。是为悟入不二法门。
　　复有菩萨名曰现见。作如是言。有尽无尽分别为二。若诸菩萨。了知都无有尽无尽。要究竟尽乃名为尽。若究竟尽不复当尽则名无尽。又有尽者。谓一刹那一刹那中。定无有尽则是无尽。有尽无故无尽亦无。了知有尽无尽性空。是为悟入不二法门。
　　复有菩萨名曰普密。作如是言。有我无我分别为二。若诸菩萨了知有我尚不可得何况无我。见我无我其性无二。是为悟入不二法门。
　　复有菩萨名曰电天。作如是言。明与无明分别为二。若诸菩萨了知无明本性是明。明与无明俱不可得。不可算计超算计路。于中现观平等无二。是为悟入不二法门。
　　复有菩萨名曰喜见。作如是言。色受想行及识与空分别为二。若知取蕴性本是空。即是色空非色灭空。乃至识蕴亦复如是。是为悟入不二法门。
　　复有菩萨名曰光幢。作如是言。四界与空分别为二。若诸菩萨了知四界即虚空性。前中后际四界与空。性皆无倒悟入诸界。是为悟入不二法门。
　　复有菩萨名曰妙慧。作如是言。眼色耳声鼻香舌味身触意法分别为二。若诸菩萨了知一切其性皆空。见眼自性于色无贪无嗔无痴。如是乃至见意自性。于法无贪无嗔无痴。此则为空。如是见已寂静安住。是为悟入不二法门。
　　复有菩萨名无尽慧。作如是言。布施回向一切智性各别为二。如是分别戒忍精进静虑般若。及与回向一切智性各别为二。若了布施即所回向一切智性。此所回向一切智性即是布施。如是乃至般若自性。即所回向一切智性。此所回向一切智性即是般若。了此一理。是为悟入不二法门。
　　复有菩萨名甚深觉。作如是言。空无相无愿分别为二。若诸菩萨了知空中都无有相。此无相中亦无有愿。此无愿中无心无意无识可转。如是即于一解脱门。具摄一切三解脱门。若此通达。是为悟入不二法门。
　　复有菩萨名寂静根。作如是言。佛法僧宝分别为二。若诸菩萨了知佛性即是法性法即僧性。如是三宝皆无为相。与虚空等诸法亦尔。若此通达。是为悟入不二法门。
　　复有菩萨名无碍眼。作如是言。是萨迦耶及萨迦耶灭分别为二。若诸菩萨知萨迦耶即萨迦耶灭如是了知毕竟不起萨迦耶见。于萨迦耶萨迦耶灭。即无分别无异分别。证得此二究竟灭性。无所猜疑无惊无惧。是为悟入不二法门。
　　复有菩萨名善调顺。作如是言。是身语意三种律仪分别为二。若诸菩萨了知如是三种律仪。皆无作相其相无二。所以者何。此三业道皆无作相。身无作相即语无作相。语无作相即意无作相。意无作相即一切法俱无作相。若能随入无造作相。是为悟入不二法门。
　　复有菩萨名曰福田。作如是言。罪行福行及不动行分别为二。若诸菩萨了知罪行福及不动皆无作相其相无二。所以者何。罪福不动。如是三行性相皆空。空中无有罪福不动三行差别。如是通达。是为悟入不二法门。
　　复有菩萨名曰华严。作如是言。一切二法皆从我起。若诸菩萨知我实性即不起二。不起二故即无了别。无了别故无所了别。是为悟入不二法门。
　　复有菩萨名曰胜藏。作如是言。一切二法有所得起。若诸菩萨了知诸法都无所得则无取舍。既无取舍。是为悟入不二法门。
　　复有菩萨名曰月上。作如是言。明之与暗分别为二。若诸菩萨了知实相无暗无明其性无二。所以者何。譬如苾刍入灭尽定无暗无明。一切诸法其相亦尔。如是妙契诸法平等。是为悟入不二法门。
　　复有菩萨名宝印手。作如是言。欣厌涅槃生死为二。若诸菩萨了知涅槃及与生死。不生欣厌则无有二。所以者何。若为生死之所系缚。则求解脱。若知毕竟无生死缚。何为更求涅槃解脱。如是通达无缚无解。不欣涅槃不厌生死。是为悟入不二法门。
　　复有菩萨名珠髻王。作如是言。正道邪道分别为二。若诸菩萨善能安住正道邪道究竟不行。以不行故则无正道邪道二相。除二相。故则无二觉。若无二觉。是为悟入不二法门。
　　复有菩萨名曰谛实。作如是言。虚之与实分别为二。若诸菩萨观谛实性尚不见实。何况见虚。所以者何。此性非是肉眼所见。慧眼乃见。如是见时于一切法无见无不见。是为悟入不二法门。
　　如是会中有诸菩萨。随所了知各别说已。同时发问妙吉祥言。云何菩萨名为悟入不二法门。
　　时妙吉祥告诸菩萨。汝等所言虽皆是善。如我意者。汝等此说犹名为二。若诸菩萨于一切法。无言无说无表无示。离诸戏论绝于分别。是为悟入不二法门。
　　时妙吉祥。复问菩萨无垢称言。我等随意各别说已。仁者当说。云何菩萨名为悟入不二法门。
　　时无垢称默然无说。妙吉祥言。善哉善哉。如是菩萨。是真悟入不二法门。于中都无一切文字言说分别。此诸菩萨说是法时。于众会中五千菩萨皆得悟入不二法门。俱时证会无生法忍。
说无垢称经卷第五
香台佛品第十
　　时舍利子作是思惟。食时将至。此摩诃萨说法未起。我等声闻及诸菩萨。当于何食。时无垢称知彼思惟便告之曰。大德。如来为诸声闻说八解脱。仁者已住。勿以财食染污其心而闻正法。若欲食者且待须臾。当令皆得未曾有食。
　　时无垢称便入如是微妙寂定。发起如是殊胜神通。示诸菩萨大声闻众。上方界分去此佛土。过四十二殑伽沙等诸佛世界。有佛世界名一切妙香。其中有佛号最上香台。今现在彼安隐住持。彼世界中有妙香气。比余十方一切佛土人天之香。最为第一。彼有诸树皆出妙香。普薰方域一切周满。彼中无有二乘之名。唯有清净大菩萨众。而彼如来为其说法。彼世界中一切台观宫殿经行园林衣服。皆是种种妙香所成。彼佛世尊及菩萨众。所食香气微妙第一。普薰十方无量佛土。时彼如来与诸菩萨方共坐食。彼有天子名曰香严。已于大乘深心发趣。供养承事彼土如来及诸菩萨。时此大众一切皆睹彼界如来与诸菩萨方共坐食如是等事。
　　时无垢称遍告一切菩萨众言。汝等大士。谁能往彼取妙香食。以妙吉祥威神力故。诸菩萨众咸皆默然。时无垢称告妙吉祥。汝今云何于此大众。而不加护令其乃尔。妙吉祥言。居士。汝今不应轻毁诸菩萨众。如佛所言勿轻未学。
　　时无垢称。不起于床居众会前化作菩萨。身真金色相好庄严。威德光明蔽于众会而告之曰。汝善男子。宜往上方去此佛土过四十二殑伽沙等诸佛世界。有佛世界名一切妙香。其中有佛号最上香台。与诸菩萨方共坐食。汝往到彼顶礼佛足。应作是言。于此下方有无垢称。稽首双足敬问世尊。少病少恼起居轻利。气力康和安乐住不。遥心右绕多百千匝。顶礼双足作如是言。愿得世尊所食之余。当于下方堪忍世界施作佛事。令此下劣欲乐有情当欣大慧。亦使如来无量功德名称普闻。
　　时化菩萨于众会前上升虚空。举众皆见。神通迅疾经须臾顷。便到一切妙香世界顶礼最上香台佛足。又闻其言。下方菩萨名无垢称。稽首双足。敬问世尊。少病少恼起居轻利。气力康和安乐住不。遥心右绕多百千匝。顶礼双足作如是言。愿得世尊所食之余。当于下方堪忍世界施作佛事。令此下劣欲乐有情当欣大慧。亦使如来无量功德名称普闻。时彼上方菩萨众会。见化菩萨相好庄严威德光明微妙殊胜叹未曾有。今此大士从何处来。堪忍世界为在何所。云何名为下劣欲乐。寻问最上香台如来。唯愿世尊为说斯事。佛告之曰。诸善男子。于彼下方去此佛土过四十二殑伽沙等诸佛世界。有佛世界名曰堪忍。其中佛号释迦牟尼如来应正等觉。今现在彼安隐住持居五浊世。为诸下劣欲乐有情宣扬正法。彼有菩萨名无垢称。已得安住不可思议解脱法门。为诸菩萨开示妙法遣化菩萨来至此间。称扬我身功德名号。并赞此土众德庄严。令彼菩萨善根增进。彼菩萨众咸作是言。其德何如乃作是化。大神通力无畏若斯。彼佛告言。诸善男子。是大菩萨成就殊胜大功德法。一刹那顷。化作无量无边菩萨。遍于十方一切国土。皆遣其往施作佛事。利益安乐无量有情。
　　于是最上香台如来。以能流出众妙香器。盛诸妙香所薰之食。授无垢称化菩萨手。时彼佛土有九百万大菩萨僧。同时举声请于彼佛。我等欲与此化菩萨俱往下方堪忍世界。瞻仰释迦牟尼如来。礼敬供事听闻正法。并欲瞻仰礼敬供事彼无垢称及诸菩萨。唯愿世尊加护听许。彼佛告曰。诸善男子。汝便可往今正是时。汝等皆应自摄身香入堪忍界。勿令彼诸有情醉闷放逸。汝等皆应自隐色相入堪忍界。勿令彼诸菩萨心生愧耻。汝等于彼堪忍世界。勿生劣想而作障碍。所以者何。诸善男子。一切国土皆如虚空。诸佛世尊为欲成熟诸有情故。随诸有情所乐示现种种佛土。或染或净无决定相。而诸佛土实皆清净无有差别。
　　时化菩萨受满食器。与九百万诸菩萨僧。承彼佛威神及无垢称力。于彼界没经须臾顷至于此土无垢称室欻然而现。时无垢称化九百万师子之座。微妙庄严与前所坐诸师子座都无有异。令诸菩萨皆坐其上。时化菩萨以满食器授无垢称。如是食器妙香普薰。广严大城及此三千大千世界。无量无边妙香薰故。一切世界香气芬馥。广严大城诸婆罗门长者居士人非人等。闻是香气得未曾有。惊叹无量身心踊悦。
　　时此城中离呫毗王名为月盖。与八万四千离呫毗种。种种庄严悉来入于无垢称室。见此室中诸菩萨众其数甚多诸师子座高广严饰。生大欢喜叹未曾有。礼诸菩萨及大声闻却住一面。时诸地神及虚空神。并欲色界诸天子众闻是妙香。各与眷属无量百千。悉来入于无垢称室。时无垢称便语尊者舍利子等诸大声闻。尊者可食如来所施甘露味食。如是食者大悲所薰。勿以少分下劣心行而食此食。若如是食定不能消。
　　时众会中有劣声闻。作如是念。此食甚少。云何充足如是大众。时化菩萨便告之言。勿以汝等自少福慧测量如来无量福慧。所以者何。四大海水乍可有竭。是妙香食终无有尽。假使无量大千世界。一切有情一一抟食。其食抟量等妙高山。如是抟食。或经一劫或一百劫犹不能尽。所以者何。如是食者。是无尽戒定慧解脱解脱知见所生。如来所食之余。无量三千大千世界一切有情。经百千劫食此香食终不能尽。于是大众皆食此食。悉得充满而尚有余。时诸声闻及诸菩萨。并人天等一切众会。食此食已其身安乐。譬如一切安乐庄严世界菩萨。一切安乐之所住持。身诸毛孔皆出妙香。譬如一切妙香世界众妙香树常出无量种种妙香。
　　时无垢称问彼上方诸来菩萨。汝等知不。彼土如来于其世界。为诸菩萨云何说法。彼诸菩萨咸共答言。我土如来不为菩萨文词说法。但以妙香令诸菩萨皆悉调伏。彼诸菩萨各各安坐妙香树下。诸妙香树各各流出种种香气。彼诸菩萨闻斯妙香。便获一切德庄严定。获此定已即具一切菩萨功德。
　　时彼上方诸来菩萨问无垢称。此土如来释迦牟尼。为诸有情云何说法。无垢称曰。此土有情一切刚强极难调化。如来还以种种能伏刚强语言而调化之。云何名为种种能伏刚强语言。谓为宣说此是地狱趣。此是傍生趣。此是饿鬼趣。此是无暇生。此是诸根缺。此是身恶行是身恶行果。此是语恶行是语恶行果。此是意恶行是意恶行果。此是断生命是断生命果。此是不与取是不与取果。此是欲邪行是欲邪行果。此是虚诳语是虚诳语果。此是离间语是离间语果。此是粗恶语是粗恶语果。此是杂秽语是杂秽语果。此是贪欲是贪欲果。此是嗔恚是嗔恚果。此是邪见是邪见果。此是悭吝是悭吝果。此是毁戒是毁戒果。此是嗔恨是嗔恨果。此是懈怠是懈怠果。此是心乱是心乱果。此是愚痴是愚痴果。此受所学此越所学。此持别解脱此犯别解脱。此是应作此非应作。此是瑜伽此非瑜伽。此是永断此非永断。此是障碍此非障碍。此是犯罪此是出罪。此是杂染此是清净。此是正道此是邪道。此是善此是恶。此是世间此出世间。此是有罪此是无罪。此是有漏此是无漏。此是有为此是无为。此是功德此是过失。此是有苦此是无苦。此是有乐此是无乐。此可厌离此可欣乐。此可弃舍此可修习。此是生死此是涅槃。如是等法有无量门。此土有情其心刚强。如来说此种种法门。安住其心令其调伏。譬如象马[怡-台+龍]悷不调加诸楚毒乃至彻骨然后调伏。如是此土刚强有情极难调化。如来方便以如是等苦切言词。殷勤诲喻然后调伏趣入正法。
　　时彼上方诸来菩萨。闻是说已得未曾有。皆作是言。甚奇世尊释迦牟尼。能为难事。隐覆无量尊贵功德。示现如是调伏方便。成熟下劣贫匮有情。以种种门调伏摄益。是诸菩萨居此佛土。亦能堪忍种种劳倦。成就最胜希有坚牢不可思议大悲精进。助扬如来无上正法。利乐如是难化有情。无垢称言。如是大士诚如所说。释迦如来能为难事。隐覆无量尊贵功德。不惮劬劳方便调伏如是刚强难化有情。诸菩萨众生此佛土。亦能堪忍种种劳倦。成就最胜希有坚牢不可思议大悲精进。助扬如来无上正法。利乐如是无量有情。大士当知。堪忍世界行菩萨行。饶益有情经于一生所得功德。多于一切妙香世界百千大劫行菩萨行饶益有情所得功德。所以者何。堪忍世界略有十种修集善法。余十方界清净佛土之所无有。何等为十。一以惠施摄诸贫穷。二以净戒摄诸毁禁。三以忍辱摄诸嗔恚。四以精进摄诸懈怠。五以静虑摄诸乱意。六以胜慧摄诸愚痴。七以说除八无暇法普摄一切无暇有情。八以宣说大乘正法普摄一切乐小法者。九以种种殊胜善根普摄未种诸善根者。十以无上四种摄法恒常成熟一切有情。是为十种修集善法。此堪忍界悉皆具足。余十方界清净佛土之所无有。时彼佛土诸来菩萨。复作是言。堪忍世界诸菩萨众。成就几法无毁无伤。从此命终生余净土。无垢称言。堪忍世界诸菩萨众。成就八法无毁无伤。从此命终生余净土。何等为八。一者菩萨如是思惟。我于有情应作善事。不应于彼希望善报。二者菩萨如是思惟。我应代彼一切有情受诸苦恼。我之所有一切善根悉回施与。三者菩萨如是思惟。我应于彼一切有情其心平等心无挂碍。四者菩萨如是思惟。我应于彼一切有情摧伏憍慢敬爱如佛。五者菩萨信解增上。于未听受甚深经典。暂得听闻无疑无谤。六者菩萨于他利养无嫉妒心。于己利养不生憍慢。七者菩萨调伏自心。常省己过不讥他犯。八者菩萨恒无放逸于诸善法常乐寻求精进修行菩提分法。堪忍世界诸菩萨众。若具成就如是八法无毁无伤。从此命终生余净土。
　　其无垢称。与妙吉祥诸菩萨等。于大众中宣说种种微妙法时。百千众生同发无上正等觉心。十千菩萨悉皆证得无生法忍。
菩萨行品第十一
　　佛时犹在庵罗卫林为众说法。于众会处。其地欻然广博严净。一切大众皆现金色。时阿难陀即便白佛。世尊。此是谁之前相。于众会中欻然如是广博严净。一切大众皆现金色。佛告具寿阿难陀曰。是无垢称与妙吉祥。将诸大众恭敬围绕。发意欲来赴斯众会现此前相。时无垢称语妙吉祥。我等今应与诸大士诣如来所顶礼供事瞻仰世尊听受妙法。妙吉祥曰。今正是时可同行矣。时无垢称现神通力。令诸大众不起本处并师子座住右掌中。往诣佛所到已置地。恭敬顶礼世尊双足。右绕七匝却住一面。向佛合掌俨然而立。诸大菩萨下师子座。恭敬顶礼世尊双足。右绕三匝却住一面。向佛合掌俨然而立。诸大声闻释梵护世四天王等亦皆避座。恭敬顶礼世尊双足。却住一面向佛合掌俨然而立。于是世尊如法慰问诸菩萨等一切大众。作是告言。汝等大士。随其所应各复本座。时诸大众蒙佛教敕。各还本座恭敬而坐。
　　尔时世尊告舍利子。汝见最胜菩萨大士自在神力之所为乎。舍利子言。唯然已见。世尊复问。汝起何想。舍利子言。起难思想。我见大士不可思议。于其作用神力功德。不能算数不能思惟。不能称量不能述叹。时阿难陀即便白佛。今所闻香昔来未有。如是香者为是谁香。佛告之言。是诸菩萨毛孔所出。时舍利子语阿难陀。我等毛孔亦出是香。阿难陀曰。如是妙香仁等身内何缘而有。舍利子言。是无垢称自在神力。遣化菩萨往至上方最上香台如来佛土。请得彼佛所食之余。来至室中供诸大众。其间所有食此食者。一切毛孔皆出是香。时阿难陀问无垢称。是妙香气当住久如。无垢称言。乃至此食未皆消尽。其香犹住。阿难陀曰。如是所食其经久如当皆消尽。无垢称言。此食势分七日七夜住在身中。过是已后乃可渐消。虽久未消而不为患。具寿当知。诸声闻乘未入正性离生位者。若食此食。要入正性离生位已然后乃消。未离欲者。若食此食。要得离欲然后乃消。未解脱者。若食此食。要心解脱然后乃消。诸有大乘菩萨种性未发无上菩提心者。若食此食。要发无上菩提心已然后乃消。已发无上菩提心者。若食此食。要当证得无生法忍然后乃消。其已证得无生忍者若食此食。要当安住不退转位然后乃消。其已安住不退位者。若食此食。要当安住一生系位然后乃消。具寿当知。譬如世间有大药王名最上味。若有众生遇遭诸毒遍满身者与令服之。乃至诸毒未皆除灭。是大药王犹未消尽。诸毒灭已然后乃消。食此食者亦复如是。乃至一切烦恼诸毒未皆除灭。如是所食犹未消尽。烦恼灭已然后乃消。阿难陀言。不可思议。如是大士所致香食。能为众生作诸佛事。佛即告言。如是如是。如汝所说不可思议。此无垢称所致香食。能为众生作诸佛事。
　　尔时佛复告阿难陀。如无垢称所致香食。能为众生作诸佛事。如是于余十方世界。或有佛土以诸光明而作佛事。或有佛土以菩提树而作佛事。或有佛土以诸菩萨而作佛事。或有佛土以见如来色身相好。而作佛事。或有佛土以诸化人而作佛事。或有佛土以诸衣服而作佛事。或有佛土以诸卧具而作佛事。或有佛土以诸饮食而作佛事。或有佛土以诸园林而作佛事。或有佛土以诸台观而作佛事。或有佛土以其虚空而作佛事。所以者何。由诸有情因此方便而得调伏。或有佛土为诸有情种种文词。宣说幻梦光影水月响声阳焰镜像浮云健达缚城帝网等喻而作佛事。或有佛土以其音声语言文字。宣说种种诸法性相而作佛事。或有佛土清净寂寞无言无说。无诃无赞无所推求。无有戏论无表无示。所化有情因斯寂寞。自然证入诸法性相而作佛事。如是当知。十方世界诸佛国土其数无边。所作佛事亦无数量。以要言之。诸佛所有威仪进止受用施为。皆令所化有情调伏。是故一切皆名佛事。又诸世间所有四魔八万四千诸烦恼门。有情之类为其所恼。一切如来即以此法。为诸众生而作佛事。汝今当知。如是法门名为悟入一切佛法。若诸菩萨入此法门。虽见一切成就无量广大功德严净佛土不生喜贪。虽见一切无诸功德杂秽佛土不生忧恚。于诸佛所发生上品信乐恭敬叹未曾有。诸佛世尊一切功德平等圆满。得一切法究竟真实平等性故。为欲成熟差别有情。示现种种差别佛土。汝今当知。如诸佛土虽所依地胜劣不同。而上虚空都无差别。如是当知。诸佛世尊为欲成熟诸有情故。虽现种种色身不同而无障碍。福德智慧究竟圆满都无差别。
　　汝今当知。一切如来悉皆平等。所谓最上周圆无极形色威光。诸相随好族姓尊贵。清净尸罗定慧解脱解脱知见。诸力无畏不共佛法。大慈大悲大喜大舍利益安乐。威仪所行正行寿量。说法度脱成熟有情。清净佛土。悉皆平等。以诸如来一切佛法悉皆平等。最上周圆究竟无尽。是故皆同名正等觉。名为如来。名为佛陀。汝今当知。设令我欲分别广说此三句义。汝经劫住无间听受。穷其寿量亦不能尽。假使三千大千世界有情之类。皆如阿难得念总持多闻第一。咸经劫住无间听受。穷其寿量亦不能尽。此正等觉如来佛陀三句妙义。无能究竟宣扬决择。唯除诸佛。如是当知。诸佛菩提功德无量。无滞妙辩不可思议。说是语已。时阿难陀白言。世尊。我从今去不敢自称得念总持多闻第一。佛便告曰。汝今不应心生退屈。所以者何。我自昔来但说汝于声闻众中得念总持多闻第一。非于菩萨。汝今且止。其有智者不应测量诸菩萨事。汝今当知。一切大海源底深浅犹可测量。菩萨智慧念定总持辩才大海无能测者。汝等声闻置诸菩萨所行境界不应思惟。于一食顷是无垢称示现变化所作神通。一切声闻及诸独觉。百千大劫示现变化神力所作。亦不能及时彼上方诸来菩萨。皆起礼拜释迦牟尼。合掌恭敬白言。世尊。我等初来见此佛土种种杂秽生下劣想。今皆悔愧舍离是心。所以者何。诸佛境界方便善巧不可思议。为欲成熟诸有情故。如如有情所乐差别。如是如是示现佛土。唯然世尊。愿赐少法当还一切妙香世界。由此法故常念如来。说是语已。世尊告彼诸来菩萨言。善男子。有诸菩萨解脱法门。名有尽无尽。汝今敬受当勤修学。云何名为有尽无尽。言有尽者。即是有为有生灭法。言无尽者。即是无为无生灭法。菩萨不应尽其有为。亦复不应住于无为。云何菩萨不尽有为。谓诸菩萨不弃大慈不舍大悲。曾所生起增上意乐。一切智心系念宝重而不暂忘。成熟有情常无厌倦。于四摄事恒不弃舍。护持正法不惜身命。求习诸善终无厌足。常乐安立回向善巧。询求正法曾无懈倦。敷演法教不作师倦。常欣瞻仰供事诸佛。故受生死而无怖畏。虽遇兴衰而无欣戚。于诸未学终不轻陵。于已学者敬爱如佛。于烦恼杂能如理思。于远离乐能不耽染。于己乐事曾无味着。于他乐事深心随喜。于所修习静虑解脱等持等至。如地狱想而不味着。于所游历界趣生死。如宫苑想而不厌离。于乞求者生善友想。舍诸所有皆无顾吝于一切智起回向想。于诸毁禁起救护想。于波罗蜜多如父母想。速令圆满。于菩提分法如翼从想。不令究竟。于诸善法常勤修习。于诸佛土恒乐庄严。于他佛土深心欣赞。于自佛土能速成就。为诸相好圆满庄严。修行清净无碍大施。为身语心严饰清净。远离一切犯戒恶法。为令身心坚固堪忍。远离一切忿恨烦恼。为令所修速得究竟。经劫无数生死流转。为令自心勇猛坚住。听佛无量功德不倦。为欲永害烦恼怨敌。方便修治般若刀杖。为欲荷诸有情重担。于蕴界处求遍了知。为欲摧伏一切魔军。炽然精进曾无懈怠。为欲护持无上正法。离慢勤求善巧化智。为诸世间爱重受化。常乐习行少欲知足。于诸世法恒无杂染。而能随顺一切世间。于诸威仪恒无毁坏。而能示现一切所作。发生种种神通妙慧。利益安乐一切有情。受持一切所闻正法。为起妙智正念总持。发生诸根胜劣妙智。为断一切有情疑惑。证得种种无碍辩才。敷演正法常无拥滞。为受人天殊胜喜乐。勤修清净十善业道。为正开发梵天道路。勤进修行四无量智。为得诸佛上妙音声。劝请说法随喜赞善。为得诸佛上妙威仪。常修殊胜寂静三业。为令所修念念增胜。于一切法心无染滞。为善调御诸菩萨僧。常以大乘劝众生学。为不失坏所有功德。于一切时常无放逸。为诸善根展转增进。常乐修治种种大愿。为欲庄严一切佛土。常勤修习广大善根。为令所修究竟无尽。常修回向善巧方便。诸善男子修行此法。是名菩萨不尽有为。
　　云何菩萨不住无为。谓诸菩萨虽行于空。而于其空不乐作证。虽行无相。而于无相。不乐作证。虽行无愿。而于无愿不乐作证。虽行无作。而于无作不乐作证。虽观诸行皆悉无常。而于善根心无厌足。虽观世间一切皆苦。而于生死故意受生。虽乐观察内无有我。而不毕竟厌舍自身。虽乐观察外无有情。而常化导心无厌倦。虽观涅槃毕竟寂静。而不毕竟堕于寂灭。虽观远离究竟安乐。而不究竟厌患身心。虽乐观察无阿赖耶。而不弃舍清白法藏。虽观诸法毕竟无生。而常荷负利众生事。虽观无漏。而于生死流转不绝。虽观无行。而行成熟诸有情事。虽观无我。而于有情不舍大悲。虽观无生。而于二乘不堕正位。虽观诸法毕竟空寂。而不空寂所修福德。虽观诸法毕竟远离。而不远离所修智慧。虽观诸法毕竟无实。而常安住圆满思惟。虽观诸法毕竟无主。而常精勤求自然智。虽观诸法永无幖帜。而于了义安立佛种。诸善男子。修行此法。是名菩萨不住无为。
　　又善男子。以诸菩萨常勤修集福资粮故不住无为。常勤修集智资粮故不尽有为。成就大慈无缺减故不住无为。成就大悲无缺减故不尽有为。利益安乐诸有情故不住无为。究竟圆满诸佛法故不尽有为。成满一切相好庄严佛色身故不住无为。证得一切力无畏等佛智身故不尽有为。方便善巧化众生故不住无为。微妙智慧善观察故不尽有为。修治佛土究竟满故不住无为。佛身安住常无尽故不尽有为。常作饶益众生事故不住无为。领受法义无休废故不尽有为。积集善根常无尽故不住无为。善根力持不断坏故不尽有为。为欲成满本所愿故不住无为。于永寂灭不希求故不尽有为。圆满意乐善清净故不住无为。增上意乐善清净故不尽有为。恒常游戏五神通故不住无为。佛智六通善圆满故不尽有为。波罗蜜多资粮满故不住无为。本所思惟未圆满故不尽有为。集法财宝常无厌故不住无为。不乐希求少分法故不尽有为。坚牢誓愿常无退故不住无为。能令誓愿究竟满故不尽有为。积集一切妙法药故不住无为。随其所应授法药故不尽有为。遍知众生烦恼病故不住无为。息除众生烦恼病故不尽有为。诸善男子。菩萨如是不尽有为不住无为。是名安住有尽无尽解脱法门。汝等皆当精勤修学。
　　尔时一切妙香世界。最上香台如来佛土诸来菩萨。闻说如是有尽无尽解脱门已。法教开发劝励其心。皆大欢喜身心踊跃。以无量种上妙香花诸庄严具。供养世尊及诸菩萨并此所说有尽无尽解脱法门。复以种种上妙香花。散遍三千大千世界。香花覆地深没于膝。时诸菩萨恭敬顶礼世尊双足右绕三匝。称扬赞颂释迦牟尼及诸菩萨并所说法。于此佛土欻然不现。经须臾间便住彼国。
说无垢称经卷第六
观如来品第十二
　　尔时世尊问无垢称言。善男子。汝先欲观如来身故而来至此。汝当云何观如来乎。无垢称言。我观如来都无所见。如是而观。何以故。我观如来非前际来非往后际现在不住。所以者何。我观如来色真如性。其性非色受真如性。其性非受想真如性。其性非想行真如性。其性非行识真如性。其性非识。不住四界。同虚空界。非六处起。超六根路。不杂三界。远离三垢。顺三解脱。随至三明。非明而明非至而至。至一切法无障碍际。实际非际。真如非如。于真如境常无所住。于真如智恒不明应。真如境智其性俱离。非因所生非缘所起。非有相非无相。非自相非他相。非一相非异相。非即所相非离所相。非同所相非异所相。非即能相非离能相。非同能相非异能相。非此岸非彼岸非中流。非在此非在彼非中间。非内非外非俱不俱。非已去非当去非今去。非已来非当来非今来。非智非境。非能识非所识。非隐非显。非闇非明。无住无去。无名无相。无强无弱。不住方分不离方分。非杂染非清净。非有为非无为。非永寂灭非不寂灭。无少事可示。无少义可说。无施无悭。无戒无犯。无忍无恚。无勤无怠。无定无乱。无慧无愚。无谛无妄。无出无入。无去无来。一切语言施为断灭。非福田非不福田。非应供非不应供。非能执非所执。非能取非所取。非相非不相。非为非不为。无数离诸数。无碍离诸碍。无增无减。平等平等。同真实际。等法界性。非能称非所称超诸称性。非能量非所量超诸量性。无向无背超诸向背。无勇无怯超诸勇怯。非大非小非广非狭。无见无闻无觉无知。离诸系缚萧然解脱。证会一切智智平等。获得一切有情无二。逮于诸法无差别性。周遍一切无罪无[億-音+(夫　　夫)]无浊无秽无所碍着。离诸分别无作无生。无虚无实无起无尽。无曾无当无怖无染。无忧无喜无厌无欣。一切分别所不能缘。一切名言所不能说。世尊如来身相如是。应如是观。不应异观。如是观者名为正观。若异观者名为邪观。
　　尔时舍利子白佛言。世尊。此无垢称从何命终。而来生此堪忍世界。世尊告曰。汝应问彼。时舍利子问无垢称。汝从何没来生此土。无垢称言。唯舍利子。汝于诸法遍知作证。颇有少法可没生乎。舍利子言。唯无垢称。无有少法可没生也。无垢称言。若一切法遍知作证无没生者。云何问言。汝从何没来生此土。又舍利子。于意云何。诸有幻化所作男女。从何处没而来生此。舍利子言。幻化男女不可施设有没生也。无垢称言。如来岂不说一切法如幻化耶。舍利子言。如是如是。无垢称言。若一切法自性自相如幻如化。云何仁者欻尔问言。汝从何没来生此土。又舍利子。没者即是诸行断相。生者即是诸行续相。菩萨虽没不断一切善法行相菩萨虽生不续一切恶法行相。
　　尔时世尊告舍利子。有佛世界名曰妙喜。其中如来号为无动。是无垢称为度众生。从彼土没来生此界。舍利子言。甚奇世尊。如此大士未曾有也。乃能舍彼清净佛土。而来乐此多杂秽处。无垢称曰。唯舍利子。于意云何。日光岂与世间闇冥乐相杂住。舍利子言。不也居士。日轮才举众冥都息。无垢称曰。日轮何故行赡部洲。舍利子言。为除闇冥作照明故。无垢称曰。菩萨如是。为度有情生秽佛土。不与一切烦恼杂居。灭诸众生烦恼闇耳。
　　尔时大众咸生渴仰。欲见妙喜功德庄严清净佛土无动如来及诸菩萨声闻等众。佛知众会意所思惟。告无垢称言。善男子。今此会中诸神仙等一切大众咸生渴仰。欲见妙喜功德庄严清净佛土无动如来及诸菩萨声闻等众。汝可为现令所愿满。
　　时无垢称。作是思惟。吾当于此不起于座。以神通力速疾移取妙喜世界。及轮围山园林池沼泉源溪谷大海江河。诸苏迷卢围绕峰壑。日月星宿天龙鬼神。帝释梵王宫殿众会。并诸菩萨声闻众等。村城聚落国邑王都。在所居家男女大小。乃至广说。无动如来应正等觉。大菩提树听法安坐。海会大众诸宝莲华。往十方界为诸有情作佛事者。三道宝阶自然涌出。从赡部洲至苏迷顶。三十三天。为欲瞻仰礼敬供养不动如来及闻法故。从此宝阶每时来下。赡部洲人为欲观见三十三天园林宫室。每亦从此宝阶而上。如是清净妙喜世界。无量功德所共合成下从水际轮上至色究竟。悉皆断取置右掌中。如陶家轮若花鬘贯。入此世界示诸大众。
　　其无垢称既作是思。不起于床入三摩地。发起如是殊胜神通。速疾断取妙喜世界。置于右掌入此界中。彼土声闻及诸菩萨人天大众得天眼者。咸生恐怖俱发声言。谁将我去。谁将我去。唯愿世尊救护我等。唯愿善逝救护我等。时无动佛为化众生方便告言。诸善男子。汝等勿怖。汝等勿怖。是无垢称神力所引非我所能。彼土初学人天等众。未得殊胜天眼通者。皆悉安然不知不见。闻是语已咸相惊问。我等于今当何所往。妙喜国土虽入此界。然其众相无减无增。堪忍世间亦不迫迮。虽复彼此二界相杂。各见所居与本无异。
　　尔时世尊释迦牟尼告诸大众。汝等神仙普皆观见妙喜世界无动如来庄严佛土及诸菩萨声闻等耶。一切咸言。世尊已见。时无垢称即以神力。化作种种上妙天花及余末香。与诸大众令散供养释迦牟尼无动如来诸菩萨等。于是世尊复告大众。汝等神仙欲得成办如是功德庄严佛土为菩萨者。皆当随学无动如来本所修行诸菩萨行。
　　其无垢称以神通力。示现如是妙喜界时。堪忍土中有八十四那庾多数诸人天等。同发无上正等觉心。悉愿当生妙喜世界。世尊咸记皆当往生无动如来所居佛土。
　　时无垢称。以神通力移取如是妙喜世界无动如来诸菩萨等。为欲饶益此界有情。其事毕已还置本处。彼此分离两众皆见。
　　尔时世尊告舍利子。汝已观见妙喜世界无动如来菩萨等不。舍利子言。世尊已见。愿诸有情皆住如是庄严佛土。愿诸有情成就如是福德智慧圆满功德。一切皆似无动如来。愿诸有情皆当获得自在神通如无垢称。世尊。我等善获胜利。瞻仰亲近如是大士。其诸有情若但闻此殊胜法门。当知犹名善获胜利。何况闻已信解受持读诵通利广为他说。况复方便精进修行。若诸有情手得如是殊胜法门。便为获得法珍宝藏。若诸有情信解如是殊胜法门。便为绍继诸佛相续。若诸有情读诵如是殊胜法门。便成菩萨与佛为伴。若诸有情受持如是殊胜法门。便为摄受无上正法。若有供养学此法者。当知其室即有如来。若有书写供养如是殊胜法门。便为摄受一切福德一切智智。若有随喜如是法门。便为施设大法祠祀。若以如是殊胜法门一四句颂为他演说。便为已逮不退转位。若善男子或善女人。能于如是殊胜法门。信解忍受爱乐观察。即于无上正等菩提已得授记。
法供养品第十三
　　尔时天帝释白佛言。世尊。我虽从佛及妙吉祥闻多百千法门差别。而未曾闻如是所说不可思议自在神变解脱法门。如我解佛所说义趣。若诸有情听闻如是所说法门。信解受持读诵通利广为他说。尚为法器决定无疑。何况精勤如理修习。如是有情关闭一切恶趣险径。开辟一切善趣夷涂。常见一切诸佛菩萨。降伏一切外道他论。摧灭一切暴恶魔军。净菩提道安立妙觉履践如来所行之路。复言。世尊。若诸有情听闻如是所说法门。信解受持乃至精勤如理修习。我当与其一切眷属恭敬供养是善男子善女人等。世尊。若有村城聚落国邑王都受持读诵开解流通此法门处。我亦与其一切眷属。为闻法故共诣其所。诸未信者当令其信。诸已信者如法护持令无障难。
　　尔时世尊告天帝释。善哉善哉。如汝所说。汝今乃能随喜如来所说如是微妙法门。天帝当知。过去未来现在诸佛。所有无上正等菩提。皆于如是所说法门略说开示。是故若有诸善男子或善女人。听闻如是所说法门。信解受持读诵通利。广为他说书写供养。即为供养过去未来现在诸佛。又天帝释。假使三千大千世界满中如来。譬如甘蔗及竹苇麻稻山林等。若善男子或善女人。经于一劫或一劫余。恭敬尊重赞叹承事。以诸天人一切上妙安乐供具一切上妙安乐所居。奉施供养于诸如来。般涅槃后供养一一全身舍利。以七珍宝起窣堵波。纵广量等四洲世界。其形高峻上至梵天。表柱轮盘香花幡盖。众珍伎乐严饰第一。如是建立一一如来七宝庄严窣堵波已。经于一劫或一劫余。以诸天人一切上妙花鬘烧香涂香末香衣服幡盖宝幢灯轮众珍伎乐种种供具。恭敬尊重赞叹供养。于意云何。是善男子或善女人。由此因缘获福多不。天帝释言。甚多世尊。难思善逝。百千俱胝那庾多劫。亦不能说其福聚量。佛告天帝。如是如是。吾今复以诚言语汝。若善男子或善女人。听闻如是不可思议自在神变解脱法门。信解受持读诵宣说所获福聚甚多于彼。所以者何。诸佛无上正等菩提从此生故。唯法供养乃能供养如是法门。非以财物。天帝当知。无上菩提功德多故。供养此法其福甚多。
　　尔时世尊告天帝释。乃往过去不可思议不可称量无数大劫有佛出世。名曰药王如来应正等觉明行圆满善逝世间解无上丈夫调御士天人师佛世尊。彼佛世界名曰大严。劫名严净。药王如来寿量住世二十中劫。其声闻僧有三十六俱胝那庾多数。其菩萨众十二俱胝。时有轮王名曰宝盖。成就七宝主四大洲。具足千子端严勇健能伏他军。时王宝盖与其眷属。满五中劫恭敬尊重赞叹承事药王如来。以诸天人一切上妙安乐供具一切上妙安乐所居奉施供养过五劫已。时宝盖王告其千子。汝等当知。我已供养药王如来。汝等今者亦当如我奉施供养。于是千子闻父王教。欢喜敬受。皆曰善哉。一切协同满五中劫。与其眷属恭敬尊重赞叹承事药王如来。以诸人天一切上妙安乐供具一切上妙安乐所居。奉施供养。
　　时一王子名为月盖。独处闲寂作是思惟。我等于今如是殷重恭敬供养药王如来。颇有其余恭敬供养最上最胜过于此不。以佛神力于上空中。有天发声告王子曰。月盖当知。诸供养中其法供养最为殊胜。即问。云何名法供养。天答月盖。汝可往问药王如来。世尊。云何名法供养。佛当为汝广说开示。王子月盖闻天语已。即便往诣药王如来。恭敬殷勤顶礼双足。右绕三匝却住一面白言。世尊。我闻一切诸供养中。其法供养最为殊胜。此法供养其相云何。
　　药王如来告王子曰。月盖当知。法供养者。谓于诸佛所说经典。微妙甚深似甚深相。一切世间极难信受难度难见。幽玄细密无染了义。非分别知菩萨藏摄。总持经王佛印所印。分别开示不退法轮。六到彼岸由斯而起。善摄一切所应摄受。菩提分法正所随行。七等觉支亲能导发。辩说开示大慈大悲。拔济引安诸有情类。远离一切见趣魔怨。分别阐扬甚深缘起。辩内无我外无有情。于二中间无寿命者。无养育者。毕竟无有补特伽罗性。空无相无愿无作无起相应。能引妙觉能转法轮。天龙药叉健达缚等。咸共尊重称叹供养引导众生大法供养。圆满众生大法祠祀。一切圣贤悉皆摄受。开发一切菩萨妙行。真实法义之所归依。最胜无碍由斯而起。详说诸法无常有苦无我寂静。发生四种法嗢拖南。遣除一切悭贪毁禁嗔恨懈怠妄念恶慧惊怖一切外道邪论恶见执着。开发一切有情善法增上势力。摧伏一切恶魔军众。诸佛圣贤共所称叹。能除一切生死大苦。能示一切涅槃大乐。三世十方诸佛共说。于是经典若乐听闻信解受持读诵通利。思惟观察甚深义趣。令其显著施设安立。分别开示明了现前。复广为他宣扬辩说。方便善巧摄护正法。如是一切名法供养。
　　复次月盖。法供养者。谓于诸法如法调伏。及于诸法如法修行。随顺缘起离诸邪见。修习无生不起法忍。悟入无我及无有情。于诸因缘无违无诤不起异议。离我我所无所摄受。依趣于义不依于文。依趣于智不依于识。依趣了义所说契经。终不依于不了义说。世俗经典而生执着。依趣法性终不依于补特伽罗见有所得。如其性相悟解诸法。入无藏摄灭阿赖耶。息除无明乃至老死。息除愁叹忧苦热恼。观察如是十二缘起。无尽引发常所引发。愿诸有情舍诸见趣。如是名为上法供养。
　　佛告天帝。王子月盖。从药王佛闻说如是上法供养。得顺法忍。即脱宝衣诸庄严具。奉施供养药王如来。白言。世尊。我愿于佛般涅槃后摄受正法。作法供养护持正法。唯愿如来。以神通力哀愍加威。令得无难降伏魔怨。护持正法修菩萨行。药王如来既知月盖增上意乐。便记之曰。汝于如来般涅槃后能护法城。时彼王子得闻授记欢喜踊跃。即于药王如来住世圣法教中。以清净信弃舍家法趣于非家。既出家已勇猛精进修诸善法。勤修善故。出家未久获五神通。至极究竟得陀罗尼无断妙辩。药王如来般涅槃后。以其所得神通智力。经十中劫随转如来所转法轮。月盖苾刍满十中劫。随转法轮护持正法。勇猛精进安立百千俱胝有情。令于无上正等菩提得不退转。教化十四那庾多生。令于声闻独一觉乘心善调顺。方便引导无量有情令生天上。
　　佛告天帝。彼时宝盖转轮王者。岂异人乎。勿生疑惑莫作异观。所以者何。应知即是宝焰如来。其王千子。即贤劫中有千菩萨次第成佛。最初成佛名迦洛迦孙[馬　　犬]如来。最后成佛名曰卢至。四已出世余在当来。彼时护法月盖王子。岂异人乎。即我身是。天帝当知。我说一切于诸佛所设供养中。其法供养最尊最胜。最上最妙最为无上。是故天帝欲于佛所设供养者。当法供养无以财物。
嘱累品第十四
　　尔时佛告慈氏菩萨。吾今以是无量无数百千俱胝那庾多劫所集无上正等菩提所流大法付嘱于汝。如是经典佛威神力之所住持。佛威神力之所加护。汝于如来般涅槃后五浊恶世。亦以神力住持摄受。于赡部洲广令流布无使隐灭。所以者何。于未来世。有善男子或善女人。天龙药叉健达缚等。已种无量殊胜善根已于无上正等菩提。心生趣向胜解广大。若不得闻如是经典。即当退失无量胜利。若彼得闻如是经典。必当信乐发希有心欢喜顶受。我今以彼诸善男子善女人等付嘱于汝。汝当护念令无障难。于是经典听闻修学。亦令如是所说法门广宣流布。慈氏当知。略有二种菩萨相印。何等为二。一者信乐种种绮饰文词相印。二者不惧甚深法门如其性相悟入相印。若诸菩萨尊重信乐绮饰文词。当知是为初学菩萨。若诸菩萨于是甚深无染无著不可思议自在神变解脱法门微妙经典无有恐畏。闻已信解受持读诵。令其通利广为他说。如实悟入精进修行。得出世间清净信乐。当知是为久学菩萨。慈氏当知略由四缘初学菩萨为自毁伤不能获得甚深法忍。何等为四。一者初闻昔所未闻甚深经典。惊怖疑惑不生随喜。二者闻已诽谤轻毁。言是经典我昔未闻从何而至。三者见有受持演说此深法门善男子等。不乐亲近恭敬礼拜。四者后时轻慢憎嫉毁辱诽谤。由是四缘初学菩萨为自毁伤不能获得甚深法忍。
　　慈氏当知。略由四缘信解甚深法门菩萨。为自毁伤不能速证无生法忍。何等为四。一者轻蔑发趣大乘未久修行初学菩萨。二者不乐摄受诲示教授教诫。三者甚深广大学处不深敬重。四者乐以世间财施摄诸有情。不乐出世清净法施。由是四缘信解甚深法门菩萨。为自毁伤不能速证无生法忍。
　　慈氏菩萨闻佛语已。欢喜踊跃而白佛言。世尊所说甚为希有。如来所言甚为微妙。如佛所示菩萨过失。我当悉皆究竟远离。如来所有无量无数百千俱胝那庾多劫所集无上正等菩提所流大法。我当护持令不隐灭。若未来世。诸善男子或善女人。求学大乘是真法器。我当令其手得如是甚深经典。与其念力。令于此经受持读诵究竟通利书写供养无倒修行广为他说。世尊。后世于是经典。若有听闻信解受持读诵通利无倒修行广为他说。当知皆是我威神力住持加护。世尊告曰。善哉善哉。汝为极善乃能随喜如来善说。摄受护持如是正法。
　　尔时会中所有此界及与他方诸来菩萨。一切合掌俱发声言。世尊。我等亦于如来般涅槃后。各从他方诸别世界皆来至此。护持如来所得无上正等菩提所流大法。令不隐灭广宣流布。若善男子或善女人。能于是经听闻信解受持读诵究竟通利无倒修行广为他说。我当护持与其念力令无障难。
　　时此众中四大天王。亦皆合掌同声白佛。世尊。若有村城聚落国邑王都如是法门所流行处。我等皆当与其眷属并大力将率诸军众。为闻法故往诣其所。护持如是所说法门及能宣说受持读诵此法门者。于四方面百踰缮那。皆令安隐无诸障难。无有伺求得其便者。
　　尔时世尊复告具寿阿难陀曰。汝应受持如是法门广为他说令其流布。阿难陀曰。我已受持如是法门。世尊如是所说法门。其名何等。我云何持。世尊告曰。如是名为说无垢称不可思议自在神变解脱法门。应如是持。时薄伽梵说是经已。无垢称菩萨。妙吉祥菩萨。具寿阿难陀及余菩萨大声闻众并诸天人阿素洛等。闻佛所说。皆大欢喜。信受奉行。


