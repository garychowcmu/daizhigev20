佛说乐璎珞庄严方便经一卷


大乘五大部外重译经
佛说乐璎珞庄严方便经一卷
姚秦罽宾三藏法师昙摩耶舍译


　　

佛说乐璎珞庄严方便经
亦名转女身菩萨问答经
　　如是我闻。一时佛住王舍城耆阇崛山。与大比丘众五百人俱。菩萨八千。众所知识。皆得诸通诸陀罗尼。得无碍辩。成就具足无生法忍。得无所畏。无量佛所种诸善根。进入大乘。其名曰[仁-二+(尼-尸+ㄕ)]泯陀罗菩萨摩诃萨。持地菩萨摩诃萨。地主菩萨摩诃萨。持众生菩萨摩诃萨。持入会菩萨摩诃萨。照意菩萨摩诃萨。过意菩萨摩诃萨。增意菩萨摩诃萨。无边意菩萨摩诃萨。增益意菩萨摩诃萨。爱见菩萨摩诃萨。善见菩萨摩诃萨。见这意菩萨摩诃萨。见一切义菩萨摩诃萨。一切吉利菩萨摩诃萨。贤劫诸菩萨摩诃萨。弥勒为首在众而坐。尔时大德须菩提。于晨朝时。执持衣钵来诣佛所。顶礼佛足白佛言。世尊。我昨夜梦见有如来坐于道场。我时即礼是世尊足。是佛世尊以金色右手摩于我顶。说如是言。须菩提。汝于今日未曾闻法。当得闻之。世尊。是何先瑞。佛言。须菩提。是善男子善女人等。得闻希有未曾闻法。是其先瑞。须菩提白佛言。世尊。我今欲往王舍大城次第乞食。佛言。须菩提。汝知是时。世尊听已。时大德须菩提。即便入于王舍大城次第乞食。至异长者家。到已在中门所。默住乞食。是时家中有一女人。从内而出。端正第一盛色美妙。极为端严有大威德。以诸璎珞而自严饰。是诸珍宝互相振触有妙音声。既至外已。语大德须菩提。大德何缘中门而立。须菩提言。姊。我乞食故在门而住。女言。大德须菩提。汝今故有乞食想耶。大德须菩提。犹故未知于食想耶。须菩提言。姊。我知食想。而是身者由父母不净之所聚集饮食长养。是故不能离食而住。女言。大德须菩提。汝今不证于无明灭。乃至证生老死灭耶。须菩提言。姊。我证灭已。女言。大德须菩提。灭中有身食长养耶。须菩提言。姊。灭更无法。女言。大德。若其灭已更无有法。大德须菩提。云何而言身食长养。须菩提言。姊。入灭定者除诸受想。起灭定已身有长养。女言。大德须菩提。而是灭者有生灭耶。须菩提言。姊。而是灭者无生无灭是毕竟灭。女言。大德须菩提。若其是灭毕竟灭者。云何养身。须菩提言。姊。世尊声闻游行乞食长养身故。女言。大德须菩提。世尊说汝行无诤第一。须菩提言。姊。如汝所言。女言。大德须菩提。无诤者有行非行耶。须菩提言。姊。是无诤者无行非行。女言。大德须菩提。何故乞食。须菩提言。姊。我乞食者。不为长身而行乞食。为羸命故除诸受故。我行乞食。女言。大德须菩提。汝今故为诸受牵耶。须菩提言。我今不为诸受所牵。以除受故我行乞食。女言。大德须菩提。所行无诤差互不等。何以故。行于无诤无有受苦。而是无诤非身心相应。而是无诤不生乐非乐。而是无诤不生诤讼。大德须菩提。世尊说汝行无诤第一。何因缘故无诤说无诤。须菩提言。姊。无诤者无诸境界离于欲尘。女言。大德须菩提。而是无诤能离欲耶。须菩提言。姊。是无诤者不能离欲。女言。大德须菩提。何因缘故。汝说无诤能离欲尘。须菩提言。姊。以言说故名为无诤。女言。大德须菩提。夫无诤者宁可说耶。须菩提言。姊。是无诤者不可言说。女言。大德须菩提。若其无诤不可言说。以何等故说名无诤。须菩提言。姊。如来世尊为声闻弟子假名字说。女言。大德须菩提。若有假名即有诤讼。若有诤讼即有颠倒。若有颠倒非沙门法。须菩提言。姊。何等是沙门法。女言。大德须菩提。无有文字。无有诤讼。无有颠倒。是沙门法。亦不分别是法非法。是沙门法。又不分别忆想不忆想。是沙门法。离一切着。是沙门法。非境界非不境界。是沙门法。非染非缚非不染缚。是沙门法。无心离意识。是沙门法。知足是沙门法。少欲断贪。是沙门法。离诸悕望非动非发非不动发。是沙门法。离一切境界无所取故。是沙门法。离于阴魔无所染着。是沙门法。断结使魔更不生故。是沙门法。远离死魔无诸动摇。是沙门法。思惟不亲近于天魔。是沙门法。一切法空无有污染。是沙门法。无想离一切想。是沙门法。无愿无执着。是沙门法。不行三界离一切想。是沙门法。守护诸根。是沙门法。远离诸入。是沙门法。善自调伏离诸戏论。是沙门法。寂静无起。是沙门法。无所爱着亦无起发。是沙门法。无我我所无高无下。是沙门法。离触无染。是沙门法。远离世法。是沙门法。善知于阴解趣法性。是沙门法。诸界无界无所亲近无所碍故。是沙门法。离有为法。是沙门法。诸法如虚空。是沙门法。说是沙门法时。中门所集听法诸天。有三十天子。远离尘垢得法眼净。复有五天子。向甚深法。闻是女辩。发于无上正真道心。尔时大德须菩提生希有心。作如是念。而此女人其辩如是。是如来化必定无疑。尔时是女知大德须菩提心心所念。说如是言。大德须菩提。汝作是思惟。而此女人是如来化必定无疑。大德。如是如是如汝所思。何以故。如来知如我亦知如。以是义故如来化我。若如来觉如我亦觉如。以是义故如来化我。若如来色如我亦色如。以是义故如来化我。若如来受想行识如我亦识如。以是义故如来化我。若如来如一切众生如若我如。是如一如。以是义故如来化我。若如来如一切法如若我如。是如一如。以是义故如来化我。若如来如无不如。我如无不如。是如常如无不如。以是义故如来化我。是如来如无生无灭。我如亦尔无生无灭。以是义故如来化我。若如来如。若如来化如。若我如。若一切众生如。若一切法如。是如常真不异不变不易。中无所盛是如如是住一切法。以是义故如来化我。尔时大德须菩提。即复问言。姊。汝以佛力知于我心。为自力知。女言。大德须菩提。若声闻缘觉。若诸菩萨。若五通仙。知众生心。知他人心。皆以佛力知于他心。何以故。是等所行皆由佛力能知他心。大德须菩提。亦以佛力知于他心。大德须菩提。喻因日月火光珍宝电星等光明。眼之人由之见色。大德须菩提。世间如是。无明所蔽有知他心。皆因如来知于他心。尔时大德须菩提言。姊当为我说。汝云何得如是辩也女言。大德须菩提。若有人问如来所化汝是谁耶。而是所化当云何答。须菩提言。姊。无所答也。女言。大德须菩提。一切诸法亦复如是。皆是化相。如是知已则无所答。复次大德须菩提。若有问汝。汝是凡夫为是学人是阿罗汉。如是问已汝云何答。尔时大德须菩提。如是思惟。我当云何答此姊也。即时须菩提。闻空中声曰。大德须菩提汝有所得所解趣证。以是义故名阿罗汉。汝答是姊。尔时大德须菩提。闻空中声已。即答女言。姊。我非凡夫非是学人非阿罗汉。女言。大德须菩提。汝持何名。须菩提言。姊。如如来化持于假名。我亦如是持于假名。女言。大德须菩提。汝非罗汉断。诸漏耶如来说汝行无诤第一应受于供。须菩提言。姊。我非阿罗汉。非尽诸漏。非行无诤为最第一。亦非应供。女言。大德须菩提。何故妄语。须菩提言。姊。若我今者。许阿罗汉。诸漏已尽。行无诤第一。应受供养。即是妄语。我无所许。是故。我今非是妄语。亦非实语。女言。大德须菩提。汝今不诳门中所集见于圣谛诸天子耶。须菩提言。姊。若见圣谛无有能诳女言。大德须菩提。汝见圣谛耶。时须菩提答言见已。女言。大德。若见圣谛不名圣谛。何以故。无有能见诸圣谛者。女言。大德须菩提。非见圣谛耶。须菩提言。姊。我不说实亦不说虚。姊。我不见虚。何况见实。尔时大德须菩提复问女言。姊。见圣谛者何所言说。女言。大德须菩提。见圣谛者不见一切诸法名字。见圣谛者见倒名字。须菩提言。姊。汝何因缘说如是事。女言。大德须菩提。若有颠倒起诸结使。见圣谛已更不复起。以是故说。见颠倒者见诸圣谛。尔时诸天即现其身。礼于大德须菩提已。说如是言。大德须菩提大得利益。汝从是姊闻如是辩。令诸众生大得善利闻法信解。何以故。非多解者无有解脱。非多解者有于系缚。是何所解。尔时女语大德须菩提。汝不乞食欲不食耶。须菩提言。姊。我于今日闻是法足不欲于食。姊。贪于饮食则生忧愁。非是求法。求利养赞叹。非是求法。求安乐身。非是求法。护惜心身命。非是求法。乃至受于赞叹善哉。非是求法。须菩提言。姊。汝今复说云何善男子善女人正求于法。女言。大德须菩提。若受恶欲非是求法。若不求眼不求于色。是人求法。不求耳声。不求鼻香。不求舌味。不求身触。不求意法。是人求法。复次大德须菩提。若不求阴不求入不求界。是人求法。不求欲界色界无色界。是人求法。若不相求一切境界。是人求法。尔时大德须菩提言。姊。汝可悔过我今欲去。女言。大德须菩提。犹如地界无有悔过。大德须菩提。心亦如是。同于地界不应悔过。犹如水界无有悔过。心亦如是。同于水界不应悔过。犹如火界风界空界无有悔过。心亦如是。同于空界不应悔过。大德须菩提。犹如桥船浮囊王道无有悔过。大德须菩提。心亦如是。同于桥船浮囊王道不应悔过。大德须菩提。凡夫悔过非诸圣耶。若起嗔恚则有悔过。若无嗔无缠无忿无诤不起结使。如是等人不应悔过。大德须菩提。犹如火炽是故有灭。无炽则无灭。如是大德须菩提。若结炽然则有悔过。若灭诸结则无悔过。尔时须菩提复语女言姊。汝何求趣。能如是吼师子吼也。女言。大德须菩提。若有所求则不能吼师子吼也。大德须菩提。若无所求能师子吼。何以故。若有所求即便是有。若有所有无师子吼。有身见者则有所求。有见作者无师子吼。大德须菩提。汝向所言姊汝何所趣。大德须菩提。若有问汝汝何所趣。漏尽无生心得解脱耶。须菩提言。姊。若有所求无有解脱。女言。大德须菩提。汝如是求。则尽诸漏得无漏心。若如是趣是趣解脱是趣法性。尔时大德须菩提言。姊。汝趣大乘无有疑也。如行相貌必定趣向无上大乘。女言。大德须菩提。汝知大乘耶。说行相貌。须菩提言。姊。若诸声闻不闻大乘。诸行相貌不能知说。姊。我今请汝说大乘行所有相貌。女言。大德须菩提。夫大乘者名无一异。大德须菩提。如日月宫为速疾见。天子所持故不住于空。速疾而去无有滞碍。为诸众生而作光明。大德须菩提。向于大乘大丈夫等。亦复如是无碍无著。行六波罗蜜而无有住。为诸众生作法光明。大德须菩提。如转轮王宝轮若去四兵亦从。如转轮王行四天下。人见适意生恭敬心。是转轮王无有恶心常生慈心。大德须菩提。向于大乘大丈夫等亦复如是。随有所行在在处处。若村邑聚落国城王宫。于诸众生起平等心无有异行。大德须菩提。大乘者名曰大智。天龙夜叉乾闼婆。智慧大丈夫之所恭敬。以是缘故名为大乘。是无尽智无生灭故。是不断智不断佛种故。是摄取智不断法种故。是守护智不断僧种故。是广博智教化无量诸众生故。是善持智无断绝故。是善作业智六波罗蜜故。是善摄智四摄法故。是善相应智亲近以圣道故。是善调智正念菩提心不忘失故。是善安止智大悲心故。是善趣智一切智故。是离诸怖智降诸魔故。是离闇智大慧炬故。是大财智成就一切诸善根故。是恭敬智诸天及世所恭敬故。是无降伏智一切外道故。是难解智一切声闻缘觉人故。是清净智不信人故。是慈愍智嗔害人故。是能施智悭惜人故。是持戒智破戒人故。是忍辱智嗔恚人故。是精进智懈怠人故。是禅定智乱心人故。是大慧智无智人故。是大富智贫穷人故。是安乐智苦恼人故。是欢喜智聪慧人故。以是事故名曰大乘。尔时大德须菩提言。姊。善说大乘诸行相貌。女言。大德须菩提。我若一劫若过一劫。赞说大乘不得边际。大德须菩提。是大乘无量诸行相貌亦复无量。须菩提言。姊。汝呵责我。大德须菩提何故乞食。姊。如来法王亦复乞食。汝可呵责如来乞食耶。女言。大德须菩提。汝知如来以何方便。而行乞食。汝不能说。须菩提言。姊。如来世尊以何方便而行乞食。女言。大德须菩提。佛见成就于二十事无过患故而行乞食。何等二十。示现色身故如来乞食。若有众生见如来身具三十二相。是诸众生见此色相。发于无上正真道心。是名如来见成就初无过患故而行乞食。复次大德须菩提。如来入于村邑聚落国城王宫。盲者见色。聋者闻声。乱得正念。裸者得衣。饥者得食。渴者得饮。无有众生为贪欲嗔恚愚痴所逼。尔时众生各生慈心起父母想。是诸众生见于如来入村邑聚落国城王宫。发于无上正真道心。见是义故如来乞食。复次大德须菩提。如来入村邑聚落国城王宫。天龙夜叉乾闼婆等。释梵护世。欲供养故从如来行。尔时诸人以佛力故。见诸天龙夜叉乾闼婆释梵护世供养于佛。是诸众生见如来身有如是事。生惊怪心叹未曾有。发于无上正真道心。见是义故如来乞食。复次大德须菩提。无量众生以封邑钱财国位自在。而生放逸憍慢贡高。见如来乞食生如是念。舍转轮王位出家成道。舍于憍慢从贫下贱而行乞食。我等亦应调伏憍慢贡高之心。如是见已。发于无上正真道心。见是义故如来乞食。复次大德须菩提。如来行乞威德。威德诸天。观见如来之身。无饥渴逼亦非羸瘦。唯为怜愍诸众生故而行乞食。我等亦当为众生故而行乞食。如是见已发于无上正真道心。见是义故如来乞食。复次大德须菩提。有诸众生懈怠懒惰不往佛所。然欲见如来右绕礼拜。是故如来入村邑聚落国城王宫。是等众生自然得见于佛如来。既得见已心生喜悦。是等众生。得喜悦已。即发无上正真道心。见是义故如来乞食。复次大德须菩提。若有众生眼得见佛即得无痴。乃至一念见于如来。是诸众生次第渐渐乃至涅槃。为作因缘以能发生。是因缘故如来乞食。见是义故如来乞食。复次大德须菩提。如来入于村邑聚落国城王宫。闭系众生即得解脱。是诸众生即生是念。以如来力故我得解脱。是诸众生于如来所生知恩心。发于无上正真道心。见是义故如来乞食。复次大德须菩提。有善男子善女人。闻赞叹如来所有功德。心生欢喜生如是念。我等云何当供佛食。又家有女。为父母所护。或为兄弟姊妹所护。或为姑嫜夫主守护。是等不得奉施佛食。是故如来入村邑聚落国城王宫。见如来已心生欢喜。踊跃悦豫受于安乐。施佛食已发于无上正真道心。见是义故如来乞食。复次大德须菩提。四护世王奉如来钵如来手持。若贫众生欲少惠施。见如来钵满。有大富封邑。欲多惠施。见佛钵未满。如是等人。欲足满佛钵。既奉施已。发于无上正真道心。见是义故如来乞食。复次大德须菩提。如来钵食施一切僧。而是钵食无增无减。尔时多诸天龙夜叉乾闼婆阿修罗迦楼罗紧那罗摩睺罗伽。见如来钵有是神力。发于无上正真道心。见是义故如来乞食。复次大德须菩提。如来钵盛正非正食。百千种味味味各别。不相和同如别异器。是一钵盛亦复如是。是时多诸天龙夜叉乾闼婆阿修罗迦楼罗紧那罗摩睺罗伽。见于如来如是神力。发于无上正真道心。见是义故如来乞食。复次大德须菩提。如来身者是一合体。其内不空犹如金刚。是如来身无生熟藏无大小便。亦行乞食见其食食而食不入。尔时威德威德释梵护世。见如来身真实法性及神通力。发于无上正真道心。见是义故如来乞食。复次大德须菩提。若有众生若多若少若妙非妙。施如来已福无边际乃至涅槃。见是义故如来乞食。复次大德须菩提。如来世尊常定不起亦行乞食。是时多诸威德威德释梵护世。见于如来而行乞食于定不动。是等生念必定无疑。为众生故进行乞食非为食也。见是神力发于无上正真道心。见是义故如来乞食。复次大德须菩提。如来若当不行乞食。若当不食。或有诸人佛法出家。生如是念。我等亦当不行乞食。亦应不食。是等便当饥渴羸瘦。不能得于过人智慧。见是义故如来乞食。复次大德须菩提。善摄圣种故如来乞食。见是义故如来乞食。复次大德须菩提。怜愍来世诸比丘故。如来乞食。后末世时。诸不信敬婆罗门等及诸长者。当说是言。汝等世尊不行乞食。何故汝等行乞食也。若如来乞食。是婆罗门诸长者等。当作是念。汝等世尊本行乞食。何故汝等不行乞食。我等应施。又诸如来法应行乞。赞叹乞食。见是义故如来乞食。复次大德须菩提。若长者长者子诸大豪贵。于佛法出家。生于惭耻不能乞食。作是念言。云何我等豪族大家。既出家已。当于家家而行乞食。如是等人。随学大德威德如来而行乞食。见是义故如来乞食。复次大德须菩提。如来随于一切世行。何以故。随在在处处诸众生熟。是在在处处。如来随行。如来亦无饥渴所逼。无贪无著亦无戏弄。亦无恶求无所聚集。大德须菩提。如向所说及余诸事。如来见是无量方便而行乞食。大德须菩提。见此二十无过患事。如来乞食。女言。大德须菩提。能如是方便行乞食耶。如是大悲。如是清净。应受供耶。须菩提言。姊。我无力也。姊。犹如兔猫诸野干等。不能庄严作师子兽王作师子行作师子吼。姊。诸声闻缘觉亦复如是。不能示现如来威仪方便大悲。是女说此如来乞食方便之时。家内眷属及诸余家。入听法者二百八十人。发于无上正真道心。尔时大德须菩提又问女言。姊。汝之夫主今何所在。女言大德须菩提。我之夫主非止一耶。何以故。大德须菩提。若有众生喜于乐欲庄严方便得调伏者。皆我夫主。须菩提言。姊。乐庄严方便者为何如也。女言。若有众生须诸乐欲。我施众生诸所乐欲。然后劝发无上道心。须菩提言。姊。如来不听乐一切欲。女言。大德须菩提。如佛所说。汝等比丘所有衣钵。饮食卧具病瘦医药。若亲里家。或所乞家。所居住处。亲友和上阿阇梨所。亲近供养增诸善根。灭诸恶法。比丘是我所听。须菩提言。姊。如是如是如汝所说。女言。大德须菩提。以是事故如来听乐于一切欲。须菩提言。姊。有几众生。以此乐欲庄严方便之所调伏。女言。大德须菩提。能数三千大千世界所有色相得其边际。若数于我庄严方便。已调众生不得边际。须菩提言。姊。与乐欲众生为何如也。女言。大德须菩提。若有众生乐向梵世。我与是等一切众生无量诸禅。禅喜乐已然后劝发无上道心。或有众生乐趣向于释提桓因。与是众生帝释乐已。然后劝发无上道心。若有众生乐向护世。我与众生护世乐已。然后劝发无上道心。若有众生乐向天龙夜叉乾闼婆阿修罗迦楼罗紧那罗摩睺罗伽乐。我与天乐乃至摩睺罗伽乐。然后劝发无上道心。若有众生志意乐向转轮王国。我与转轮王国乐已。然后劝发无上道心。若有众生乐小国王。我亦施与小国王乐。然后劝发无上道心。若有众生乐向长者刹利婆罗门毗舍首陀。我与长者刹利婆罗门毗舍首陀乐已。然后劝发无上道心。若有众生乐向色声香味触乐。我与色声香味触乐。然后劝发无上道心。若有众生乐向华香末香涂香幢幡宝盖及诸衣服。我与华香末香涂香幢幡宝盖衣服乐已。然后劝发无上道心。若有众生乐向金银琉璃颇梨诸珍宝等。我与金银琉璃颇梨珍宝等乐。然后劝发无上道心。若有众生乐向鼓贝箜篌簧吹箫笛歌舞音乐等乐大德须菩提。我随如是诸众生等所有悕望所求所乐一切给与。然后劝发无上道心。须菩提言。姊。是五欲者障碍圣道。云何五欲调伏众生。尔时门外二长者子。已为此女乐庄严方便之所调伏。是二长者子。即语大德须菩提言。大德。汝今不应以自智慧分别选择菩萨智慧。大德。犹如小灯一吹即灭。大德须菩提学声闻乘。善男子善女人。小智慧照亦复如是。起一欲想寻即灭失。大德须菩提。于意云何。若劫烧时大火炎聚。若口一吹能令灭不。须菩提言。善男子善女人。若以百千大海之水。亦不能灭。况一口吹。大德须菩提。菩萨功德智慧照明亦复如是。恒沙等劫受五欲乐。亦不能灭菩萨功德智慧照明。大德须菩提。如贫人病医授汤药。苦涩甜酢贱易得者。是时病人身受苦故。服是等药苦涩甜酢。以贫穷故堪忍饥渴得脱病患。大德须菩提。学声闻乘诸善男子善女人等亦复如是。行于头陀功德威仪。以正行故少欲知足。清苦行故。住阿练处故。好非好食故。少知识故受诸苦恼。然后得于无取解脱。大德须菩提。如是方便学声闻乘得解脱者。亦复如是。如贫治病。大德须菩提。犹如刹利灌顶王病。王诸良医授王所服。好色香味药入口腹身受安乐。亦献妙味王所应食。及奉一切华香末香涂香散香。又作伎乐歌舞赞叹受于快乐。为令大王无愁苦故。是诸良医如是如是。娱乐于王令脱病患。大德须菩提。亦复如是。多有菩萨以乐庄严方便。受于一切五欲乐已。然后得成无上正道。大德须菩提。汝当知之。以是方便治于刹利灌顶王病。菩萨智解亦复如是。大德须菩提。五欲无根亦无住处。是一切智亦复如是。无本住处。是一切智自知何者。是所应作所不应作。于五欲乐非乐非不乐。独无侣故。是一切智亦无功德。无所得故。得是忍者是人自知。何等是道何等非道。五欲德空一切智空。是得忍人不历五欲。是人自见五欲过患而呵责之。尔时大德须菩提问长者子。谁是汝亲。是时长者子。合十指掌。向女说偈。
　　此是我父母　　亲友施我药
　　是断恶道生　　是我无上尊
　　此是我大恩　　是亦教化我
　　是劝喻我故　　断我一切苦
　　为我说妙法　　解了一切理
　　我受快安乐　　亦劝我无诤
　　如鱼为食故　　为钩所牵执
　　乐乐亦复尔　　以摄取我等
　　如鸟为食故　　为网罗所持
　　我方便亦尔　　堕在于智慧
　　犹为蛇所螫　　以毒灭于毒
　　欲嗔亦复尔　　亦以毒除毒
　　如人为火烧　　还以火炙除
　　结烧亦复尔　　还因结解脱
　　我已知正法　　我不用淫欲
　　凡夫须欲故　　不欲菩提道
　　尔时须菩提言。姊。汝以乐庄严方便为调谁耶。善男子耶善女人耶。女言。大德须菩提。若不以此乐庄严方便。不能教化一切众生。大德须菩提。女人之心多贪乐着。非男子也。大德。我以乐庄严方便多调伏女。非男子也。须菩提言。姊。汝是女身云何调女。尔时是女神力化身。如三十二盛壮男子。端正妙色白净鲜洁威德第一。以种种璎珞自庄严已。语大德须菩提。以如是色身调伏女人。须菩提言。汝今是女为是男耶。答曰。大德须菩提。汝是凡夫为是学耶。须菩提言。善男子。我非凡夫。亦非是学。即复答言。我亦如是非男非女。须菩提言。若非男非女。汝持何名。答言。大德须菩提。汝非凡夫亦非是学。云何持名。尔时大德须菩提作如是念。深智大菩萨。我应当答云是罗汉。尔时是善男子。知大德须菩提心之所念。语大德须菩提言。大德。汝应勇进许是罗汉。勿惧语问。须菩提言。善男子。我是罗汉诸漏已尽。即复问言。大德须菩提。于去来现在为尽何漏。若过去尽过去无尽。若未来未至亦无有尽。现在无住亦无有尽。须菩提言。善男子。我实不任共相酬答。我今时到欲乞食而食。勿令失时。尔时是善男子。入示现一切佛刹三昧。尔时大德须菩提。即见无量无边阿僧祇诸佛刹土。或见佛土日初出时。或见佛土日小食时。或见佛土日大食时。或见佛土击揵椎时。或见僧坐。或见僧食。或见洗钵。或见日中。或见日哺。或见过哺。或见日没。或见初夜。或见中夜。或见后夜。或见无日无月身光为照。尔时是善男子语大德须菩提言。汝今观之。汝今观之。欲何时食。汝今观之有几时在。须菩提言。善男子。我今应以阎浮提时。不以他方佛刹时食。尔时是善男子。以神力故。令此日中如小食时。语须菩提言。大德须菩提。汝观是日为有几时。大德须菩提。以亲善故如是问言。善男子。汝名字何今当说之。答言。大德须菩提。用我名为。大德须菩提。汝问世尊当为汝说。大德。一切名非名。何以故。一切妄想无有实故。若妄想无实假名相说有。须菩提言。善男子。一切智名亦是妄想不真实耶。答言。大德须菩提。亦是妄想无有实也。何以故。一切智名无量无边。各各佛刹各说异名。须菩提言。善男子。是一切智其名云何。答言。大德须菩提。或有佛土。名一切智为分别光。或名遍照。或复名曰示一切智。或名增勇。或名大光。或名现在。或名持地。或名大降伏。或名大普。大德须菩提。如一切智无量名字。色亦如是无量名字。受想行识亦复如是无量名字。诸界诸入念处正断神足诸根诸力诸觉诸道一切助道法。各各佛土无量名字。大德。名有何实。大德须菩提。以是方便。当知一切名字非名。一切名字妄想非实。尔时大德须菩提。叹王舍城诸大长者婆罗门等。大得善利。有是应供在此宿止。复语大德须菩提言。汝今能知世应供耶。须菩提言。善男子。如我所知今当说之。若有持戒修行善法。善入禅定其心不乱。是等名为世应供也。答言。大德须菩提。所说应供亦不具足。须菩提言。善男子。汝今当说云何应供。答言。大德须菩提。若于一切诸众生等无大悲心。不名应供。大德须菩提。是应供名。不断佛种法种僧种。如是应供能断一切众生结使。如是应供智慧无尽。功德无尽。诸辩无尽。如是应供是凡夫侣。非圣伴侣。是世应供。众生见者得法眼净。尔时有天。恒常随从大德须菩提。未成正定。闻说如是应供地时。心得欢喜。发于无上正真道心。既发心已五体投地。语大德须菩提言。我今悔过。更不随从大德行也。尔时善男子。即问天言。汝今何故向大德须菩提而悔过也。天女。答言。我十二年。恒从大德须菩提行。未曾闻说是应供地。我今闻此应供地已。发于无上正真道心。我作是念。若在在处处闻说如是净应供法。我往其所。若诸菩萨聚会。演说菩萨法处。我往是处。尔时大德须菩提。闻此天女发如是心。即劝谕言。天女。汝得善利。于佛深法发无上道心。天女。我今恼热。于一切智法非其器故。当何所为。天女。若我未断一切诸漏得心解脱。我亦当发无上道心。天女。汝常如是近善知识。恭敬赞叹右绕礼拜如是大善诸丈夫尊。亦能说于未曾闻法。闻是法已而不忘失。大德须菩提语天女言。我今亦复向汝悔过。我本不知汝之意故。劝声闻法。天女答言。我为大德须菩提说于一众生。不观其根。不应劝于声闻乘也。何以故。大德须菩提。求菩提道者。不愿于声闻乘也。大德须菩提。虽为饥渴之所逼切。终不食于杂毒之食。如是大德须菩提。求菩萨者。愿不闻于声闻乘也。尔时是善男子语天女言。无上正道甚难成就。若小庄严难得正觉。天女答言。善男子。无上正道虽难成就。我如是行得不废进。是善男子问天女言。汝云何行。天女答言。于诸众生行平等心。解脱一切诸众生故。堪任荷担诸众生故。成熟一切诸众生故。令一切众生解苦乐故。善男子。我行如是。善男子言。天女。有取相者。于一切众生无平等心。若为我结所系缚者。不能解脱一切众生。依止阴者。不能为于一切众生作于荷担。若有忆想诸善根者。不能成熟一切众生。若有我相及他相者。不能解了众生苦乐。是时天女随所教敕得顺法忍。尔时天女于中门外散种种华。以用供养是善男子。尔时是善男子。现本女形衣服庄严。语大德须菩提。大德小待我持食来。尔时是女即入家中持百味食来。语大德须菩提。大德须菩提。汝非离欲非不离欲。非离于嗔非不离嗔非离于痴非不离痴。非离结使非不离结使。汝受此食。大德须菩提。汝不知苦不断于集。不证于灭不修道者。受于此食。大德须菩提。汝若不修于四念处。不修四正勤。不修四如意足。不修五根。不修五力。不修七觉。不修八圣道。汝受此食。大德须菩提。汝不起身见得一道心。受于此食。大德须菩提。汝灭无明证明解脱。进于诸行。证于无为。不行于识。更无有生。得于解脱。不增长名色。过于三界。六入非入。知空解脱。不受于触。修无相解脱。不见受故。证无愿解脱。无有爱故。知解于如取不动故。知于无生。知有非集。知生无生知老死无去。知十二缘无生无食。汝受此食。大德须菩提。汝不见佛不闻于法不亲近僧。受于此食。大德。若知五逆等同法性。受于此食。大德。不此命终非余处生。受于此食。大德。若贪平等同无诤平等。若嗔平等同无诤平等。若痴平等同无诤平等。受于此食。大德。汝不过凡夫地。不成圣地。受于此食。大德。汝不从明入明。不堕生死亦不涅槃。又不实语亦不妄语。受于此食。大德。汝尽无尽。不分别无尽。于阴界入亦不动摇。思无所依又无诤讼。于诸众生而无所碍。于一切法心无系缚。受于此食。大德。汝所为出家不得是法。受于此食。大德。汝出家愿不是愿入涅槃受于此食。若大德须菩提无诤。地狱亦无诤。大德须菩提。不取应供受于此食。大德须菩提。若人于汝起应供想。是人诽谤于须菩提。大德。汝非应供亦不毕施。不住应供。大德。若成此法受于此食。尔时大德须菩提于中门外。七过动身申于右手。语是女言。姊。为我善说成就是法。时女叹言。善哉善哉。大德须菩提。即授与食。授与食已说如是言。大德须菩提。如是应供平等受食。世所难遇。若憍慢故许是平等。清净受供堕于地狱。尔时天女问大德须菩提言。大德须菩提。此女何缘说如是法。汝何不答。须菩提言。天女。汝意云何。幻人能说是因非因耶。天女言。不也大德须菩提。须菩提言。如是如是如汝所说。诸法如幻我何言答。天女。若诸众生言说虚实同我平等。何以故。是诸言说如幻平等说于如是受食法时。有百天子得法眼净。尔时是女向须菩提悔过。悔过已语大德须菩提。随意善去。汝持此食往至佛所。我亦当往诣于佛所。尔时大德须菩提。持所乞食出王舍城。闻是法故心生欢喜不甘于食。时大德须菩提。心念此食当施于谁。随施食处令不失果。尔时有菩萨。名不污一切法。知大德须菩提心所思念。即诣大德须菩提所。到已语大德须菩提言。此食施我不失果报。须菩提言。善男子。汝安住戒耶。答言。大德须菩提。不受诸法。中无持戒破戒。大德须菩提。我杀盗淫妄语两舌粗语绮语贪嗔邪见。尔时大德须菩提。思其所说。知此善男子所得言辩。我今当问所说因缘。须菩提言。善男子。何因缘故说如是语。尔时不污一切法菩萨。向大德须菩提而说偈言。
　　我道甚清净　　无上菩提道
　　百千亿众生　　在于此道中
　　以此缘故说　　我杀诸众生
　　名为杀众生　　能净是道者
　　菩提非天与　　亦非释梵与
　　无与自然得　　以是缘我盗
　　大乘无与者　　不依止下乘
　　我说是大乘　　以是故我盗
　　知于邪淫故　　智慧者求法
　　不用欲故欲　　如是行邪行
　　如所有假名　　为渴仰者说
　　一切诸妄语　　以是故妄语
　　若有诸众生　　依止于下乘
　　破坏如是等　　劝发于大乘
　　如是两舌者　　破坏诸外道
　　堕非道众生　　安止平坦地
　　若能呵责者　　是无有爱语
　　说于粗恶语　　降伏一切魔
　　说于粗恶语　　心亦无嗔恚
　　健者见方便　　教化众生故
　　知说何因缘　　随因缘而说
　　是名为绮语　　知亿数众生
　　或说于真实　　或知于妄语
　　以是故绮语　　演说于正法
　　若一切众生　　咸受人天乐
　　复求于出过　　求望一众生
　　若喜乐相应　　调世者利益
　　智慧者施与　　一切众生乐
　　所演说贪者　　所贪者如是
　　常作如是愿　　诸众生作佛
　　正法欲灭时　　勇健者摄持
　　舍失于身命　　不舍佛正法
　　无所畏示现　　诸众生诤讼
　　及一切外道　　摄持正法故
　　若摄取一劫　　若摄一亿劫
　　不舍正法故　　然后不妄语
　　勇健者取见　　一切有为邪
　　亦知于邪见　　进入于正见
　　有如是法者　　是安住持戒
　　住于无住者　　慧者觉菩提
　　尔时大德须菩提。以所乞食施善男子。说如是言。是善丈夫应受信施不失果报。大德须菩提此日不食。过于晡时。从三昧起往诣佛所。到已顶礼佛足先所闻法具向佛说。佛告须菩提。汝今知是菩萨名不。须菩提言。不知世尊。佛言。须菩提。是菩萨名转女身菩萨摩诃萨。以乐庄严方便教化众生如摩伽陀国。十佉卢为一佉利。千佉利为一车。凡有如是千车芥子。有人能数得其边际。不能数知此转女身菩萨摩诃萨以乐庄严方便于娑婆世界所化众生令诸人天发于无上正真道心者。尔时是女与五百女人围绕侍从。出王舍城向耆阇崛山往诣佛所。尔时世尊遥见是女。语大德须菩提须菩提。汝今见是五百女来不。须菩提言。已见世尊佛言。此诸女等。是转女身菩萨摩诃萨。以乐庄严方便之所成熟。皆已安住无上正真道心。尔时是女与五百女围绕侍从。到佛所已顶礼佛足却住一面。五百女人亦顶礼佛足却住一面。尔时大德须菩提。往诣女所合掌恭敬。尔时大德舍利弗语大德须菩提。汝今得于非圣法耶。汝今住于非圣戒耶。恭敬女人。尔时是女语大德舍利弗。大德。汝今知世圣非圣耶。若不能说当默然住。舍利弗言。姊。汝能知圣及非圣耶。女言。大德舍利弗。我能知之。舍利弗言。姊。云何知也。女言。大德。若不断圣种。是名为圣。若不断佛种法种僧种。是名为圣。若行悲心欲令一切非圣解脱。是名为圣。大德舍利弗。宁为女人种种璎珞而自严饰。着瞻卜花鬘受五欲乐。不离无上正真道心增长于圣。胜阿罗汉修八解脱寂静诸漏。大德舍利弗。我今说喻。以琉璃碗盛水精珠。以无价宝置粪秽中。舍利弗。汝意云何。舍利弗言。姊。宁无价宝置粪秽中。非琉璃碗盛水精珠。如是大德舍利弗。若有女人住于无上正真道心。出过诸圣。非阿罗汉修八解脱。住于寂静断诸漏胜。大德舍利弗言。姊。汝向大乘耶。女言。是大乘体无向无还。舍利弗言。姊。若是大乘无向无还向大乘者为何所趣。女言。大德舍利弗。是向大乘。即是趣向无明无尽。乃至向于老死无尽。何以故。大德舍利弗。无明不可尽。乃至老死亦不可尽。无尽即是无生法性若生是尽则无生无尽。大德舍利弗。缘合生法是法无诤。尔时大德舍利弗白佛言。世尊。谁能选择人。世尊。而此女人以是璎珞而自庄严得成是辩。女言。大德舍利弗。此辩非是璎珞庄严。舍利弗言。姊。是谁辩耶。女言。大德舍利弗。菩萨庄严八种璎珞。若庄严已。得于菩萨无碍之辩。何等八。不失菩提心璎珞庄严。住于究竟大悲之心璎珞庄严。一切众生无有碍心璎珞庄严。进求多闻无有厌足璎珞庄严。善能观察如所闻法璎珞庄严。化诸众生亦不见于一切诸法璎珞庄严善知方便分别甚深缘合生法。善知一切众生诸根璎珞庄严。诸佛受持善知方便璎珞庄严。大德舍利弗。是名八种璎珞庄严。若有菩萨以是璎珞自庄严已得无碍辩。尔时大德舍利弗白佛言。世尊。而是女者于何命终而来生此。尔时是女于舍利弗前化一女身。如己无异。是女即语大德舍利弗言。汝问是女于何命终来生此间。舍利弗言。姊。此女是化。化无生死。女言。大德舍利弗。如是如是如汝所说如来正觉一切诸法皆如化相。若有知是一切诸法如化相者无有生死。尔时佛告舍利弗。是菩萨摩诃萨名转女身。从阿閦佛土来至于此。化众生故。舍利弗。是转女身菩萨摩诃萨。此娑婆界成熟无量无边众生。住于无上正真之道。尔时转女身菩萨。以是色身五体投地。说如是言。世尊。若不说我无上道记。及转女身成男子身。我今不起于佛足前。五百女人。亦五体投地。发此誓愿。世尊。我等今者于佛足前亦皆不起亦当说我无上道记。尔时世尊即便微笑。佛世尊法若微笑时。如来口出无量种种妙色光明。青黄赤白紫颇梨色。出已普照无量无边诸佛世界。上至梵世闇蔽日月。还绕佛三匝入如来顶。尔时大德阿难。以佛力故即从坐起。偏袒右肩右膝着地。向佛合掌白佛言。世尊。诸佛微笑非无因缘。今何缘笑。佛言。阿难。汝今见是转女身菩萨及五百女五体投地礼我足不。见已世尊。佛言。阿难。此转女身菩萨摩诃萨。过无数劫。当成无上正真之道。号曰功德光王如来。出现于世。得佛道已。是五百女作菩萨众。得陀罗尼。得无碍辩。亦得如此转女身菩萨所说八种璎珞庄严。尔时是功德光王佛。为是五百菩萨说无上道记。阿难。功德光王佛土丰饶。安隐快乐甚可爱乐。人天众多故。彼土众生所受用物如兜率天。阿难。尔时佛刹无女人名。何以故。一切众生皆悉化生于莲华藏。加趺而坐修净梵行。以如上璎珞而自庄严。是时转女身菩萨及五百女闻佛说记。欢喜踊跃受持快乐。上升虚空高七多罗树。即成男子。其状犹如十六童子。从空而下合掌瞻佛。尔时世尊申金色右臂以摩其顶。即得三昧名曰遍照。尔时佛告大德阿难。阿难。汝受持此经。读诵通利为他广说。阿难白佛言。世尊。我受持此经。世尊。此经何名当受持之。佛言。阿难。此经名乐璎珞庄严方便品。汝受持之。亦名转女身菩萨问答。尔时世尊说是法已。转女身菩萨摩诃萨。及十方来集菩萨摩诃萨。大德须菩提。大德舍利弗。大德阿难。一切大众。天龙夜叉。人及非人。闻世尊说已。欢喜信受。转女身菩萨说乐璎珞庄严方便经具足竟。


