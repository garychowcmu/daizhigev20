佛说弥勒来时经一卷


大乘五大部外重译经
佛说弥勒来时经一卷
失译师名开元录附东晋第四译


　　

佛说弥勒来时经
　　舍利弗者。是佛第一弟子。以慈心念天下。往到佛所。前长跪叉手问言。佛常言。佛去后当有弥勒来。愿欲从佛闻之。佛言。弥勒佛欲来出时。阎浮利内地山树草木皆焦尽。于今阎浮利地。周匝六十万里。弥勒出时阎浮利地东西长四十万里。南北广三十二万里。地皆当生五种果蓏。四海内无山陵溪谷。地平如砥树木皆长大。当是时人民少贪淫嗔恚愚痴者。人民众多聚落家居。鸡鸣展转相闻。人民皆寿八万四千岁。女人五百岁乃行嫁。人民无病痛者。尽天下人有三病。一者意欲有所得。二者饥渴。三者年老。人民面目皆桃花色。人民皆敬重。有城名鸡头末。鸡头末城者当王国治。城周匝四百八十里。以土筑城。复以板着城。复以金银琉璃水精珍宝着城。四面各十二门。门皆刻镂。复以金银琉璃水精珍宝着之。国王名僧罗。四海内皆属僧罗。行即飞行。所可行处。人民鬼神皆倾侧。城有四宝。一者金。有龙守之。龙名倪[掾/虫]锋。主护金。龙所居山地名犍陀。二者银。其国中复有守龙名幡头三者明月珠。所生地处名须渐。守珍龙名宾竭。四者琉璃。所生城名氾罗那夷。有一婆罗门名须凡。当为弥勒作父。弥勒母名摩诃越题。弥勒当为作子。弥勒者种当作婆罗门。身有三十二相八十种好。身长十六丈。弥勒生堕城地。目彻视万里内。头中日光照四千里。弥勒得道为佛时。于龙华树下坐。树高四十里。广亦四十里。弥勒得佛时。有八万四千婆罗门。皆往到弥勒所师事之。则弃家作沙门。弥勒到树下坐。用四月八日明星出时得佛道。国王僧罗闻弥勒得佛。则将八十四王。皆弃国捐王以国付太子。共到弥勒佛所。皆除须发为沙门。复有千八百婆罗门。皆到弥勒佛所作沙门。弥勒父母亦在其中。复有圣婆罗门千八十四人。皆复到弥勒佛所作沙门。国有大豪贤者。名须檀。人呼须达。复呼人民。以黄金持与弥勒佛及诸沙门。名声日布方远。须达复将贤善人万四千人。到弥勒佛所作沙门。复有兄弟二人。兄名鼓达。弟名扶兰。兄弟皆言。我曹何为是世间。宁可俱到佛所求作沙门耶。兄弟皆言。我善便到弥勒佛所作沙门。复有小女人辈八万四千人。身皆着好衣白珠金银璎珞。俱到弥勒佛所。皆脱着身珍宝以着地。白佛言。我曹欲持是上佛及诸沙门。我欲从佛作比丘尼。佛即令作比丘尼。弥勒佛坐为诸比丘僧比丘尼说。皆是释迦文佛时。诵经者。慈心者。布施者。不嗔恚者。作佛图寺者。持佛骨着塔中者。烧香者。然灯者。悬缯者。散花者。读经者。是诸比丘尼。皆释迦文佛时人。持戒者。至诚者。于今皆来会是闻。诸比丘所说经处者。皆于龙华树下得道。
　　弥勒佛初一会说经时。有九十六亿人。皆得阿罗汉道。
　　第二会说经时。有九十四亿比丘。皆得阿罗汉。
　　第三会说经。九十二亿沙门。皆得阿罗汉。举天上诸天。皆当持花散弥勒身上。
　　弥勒佛当将诸阿罗汉。至鸡头末王所治城。王皆内宫中饭食。举城皆明夜时如昼日。弥勒于宫中坐说经言。语不可不作。道不可不学。经不可不赞。佛说经已。诸比丘及王百官。皆当奉行佛经戒皆得度世。佛说如是。弥勒佛却后六十亿残六十万岁当来下。


