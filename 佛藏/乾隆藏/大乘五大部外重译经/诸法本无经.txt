诸法本无经三卷


大乘五大部外重译经
诸法本无经三卷
隋天竺三藏法师阇那崛多译


　　

诸法本无经卷上
　　复次婆伽婆游于王舍鹫聚山中。与大比丘众五百人俱。菩萨九万二千。所谓庄严莹饰菩萨摩诃萨。师子游步菩萨摩诃萨。无碍焰净光德威王菩萨摩诃萨。迷留山顶音王菩萨摩诃萨。爱笑无垢光菩萨摩诃萨。出光蔽日月光菩萨摩诃萨。最胜无垢持冠菩萨摩诃萨。出威莲华开身菩萨摩诃萨。梵自在音菩萨摩诃萨。象戏师子王意菩萨摩诃萨。金光净无垢威菩萨摩诃萨。柔软触身菩萨摩诃萨。金庄严相开身菩萨摩诃萨。百光休摩罗力菩萨摩诃萨。寂根威仪寂行菩萨摩诃萨。地最上王菩萨摩诃萨。天言辞鸣音菩萨摩诃萨。法力自在寂静游行菩萨摩诃萨。德威无垢身菩萨摩诃萨。曼殊尸利菩萨摩诃萨。如是等上首九万二千菩萨。
　　尔时师子游步菩萨摩诃萨。见是菩萨等集。从坐而起整理衣服。一肩郁多罗僧伽作已。右膝着地向佛合掌。即以歌颂而问佛义。
　　无我无命无育法　　无边名称为我宣
　　寂静极寂常寂然　　如是此众最胜者
　　诸见云何是菩提　　憍慢嗔恚及嫉妒
　　欲体云何是菩提　　为说导师无边称
　　涅槃若无无烦恼　　行界云何是菩提
　　其体无二佛亦然　　为我演说大悲者
　　诸法云何毕竟脱　　涅槃相似解脱同
　　云何当复等虚空　　无碍无著无处系
　　迦罗频伽梵天音　　无垢光明金光色
　　清净光音无边德　　当为说法毕无尘
　　云何诸盖等菩提　　云何欲是菩提体
　　法非法道云何一　　无垢清净等虚空
　　若无有数无无数　　已灭度法云何是
　　菩提若无无著者　　遍智云何亦复无
　　是作非作无有诤　　取及不取并无体
　　众生于中不曾有　　法中障碍亦复无
　　于中无戒复无忍　　破戒亦复无一处
　　定之与智如是无　　无智及智无所得
　　云何是法净无垢　　而无所有等虚空
　　心于一时无得处　　无心云何而是法
　　于中知见无所有　　无有念修亦无证
　　于中亦复无所断　　众生云何空界同
　　于中法体是一行　　于中无生亦无转
　　发起及生无所有　　如是等法胜人说
　　于中无学无罗汉　　缘觉亦复无所有
　　求菩提者不可得　　此法无来亦无去
　　于中无住亦无处　　亦无有去亦无来
　　无来去法复云何　　如彼须弥住不动
　　于中无想亦无色　　色体云何是菩提
　　色与菩提无有二　　如是法体胜人演
　　于中无空无无相　　无有染着无无著
　　名与无名法云何　　言道犹如于山响
　　于中无生无恼者　　于中亦复无无生
　　无有已灭亦无遮　　诸法云何是一行
　　于中无天亦无龙　　无紧那罗夜叉等
　　于中泥犁无所有　　无有所趣及众生
　　若说导师最胜法　　若说恶意诸外道
　　此二云何是一行　　诸字如是皆入一
　　尔时世尊赞师子游步菩萨摩诃萨言。甚善甚善。希有善家子。汝今所问。乃至诸世不能信受。诸天等世当住迷惑。善家子。汝今不须问是因缘。善家子。初业菩萨于此非地。谓空见者。无相见者。无愿见者。无生见者。无有见者。无相貌见者。涅槃见者。佛陀见者。菩提见者。善家子。初业菩萨前不应说此法。何以故。诸善根断必有是处。于佛菩提则行非道。若堕断常。不知如来以何意义而说此法。如是语已。师子游步菩萨摩诃萨。复白佛言。说婆伽婆。说修伽多。世尊。若有未来菩萨摩诃萨。空见者。无相见者。无愿见者。无生见者。无有见者。无相貌见者。涅槃见者。佛陀见者。菩提见者。于空无相言说境界。染着言说以字为净。言道为胜重于名利。彼闻如来说是无名字法已。当舍诸见。当知诸法是一相道。如众生信如信说法。巧方便中彼当善学。虽说少欲知足减省。而皆不信为净。虽说在众过恶。而信诸法远离。虽赞说独一无间无杂。而亦不信为净。虽赞说发菩提心。而亦知心自性菩提。虽赞说广修多罗。而信诸法是广。虽赞说于菩萨。而信声闻独觉及佛无有别异。虽赞说陀那。而善通达陀那平等。虽赞说尸罗。而善通达尸罗本性。虽赞说羼帝。而于尽灭无生法等善通达见。虽赞说毗梨耶。而善择诸法不发。虽赞说第耶那三摩地。三摩拨帝说三摩地。出生百千俱致三摩地门。而知见本性三摩般那。虽赞说般若数千种相。而善通达智及无智。本性自体善择诸法。说毁欲过不见一法可染。说毁嗔过不见一法可恶。说毁痴过。而信诸法离痴无碍。虽为众生显说泥犁畜生阎摩世等过恶。而亦不见泥犁畜生阎摩世等。彼等如众生信如信说法。当信一行。所谓信空。信无相。信无愿。信无生。信无所有。信无相貌。大德世尊。但当说之。彼不可思巧方便句。于中若诸声闻独觉及初乘发行菩萨摩诃萨等。皆非其地。唯除信深一行菩萨摩诃萨等。
　　如是语已。世尊复告师子游步菩萨摩诃萨言。善家子。彼若然者。汝宜善听正念善思。当为演说。师子游步菩萨摩诃萨言。如是世尊。我当正闻。尔时世尊。说此伽他。
　　若欲当觉妙菩提　　彼莫分别贪欲过
　　诸法常是贪自性　　若知是者得胜尊
　　贪嗔及痴不可得　　亦无已得今得者
　　诸法皆与虚空等　　若知是者得胜尊
　　见及不见常一行　　僧非僧二是一等
　　于中无佛无妙法　　若知是者得世智
　　犹如丈夫于梦中　　得菩提已教众生
　　于中无道无众生　　如是自性即诸法
　　菩提坐处无可得　　彼无可得亦无有
　　明无明二是一相　　若知是者得导师
　　说众生性是菩提　　菩提性即诸众生
　　众生菩提二不一　　若知是者得人上
　　犹如丈夫善觉幻　　彼幻化现无边种
　　于中所现毕竟无　　惑乱众生数非一
　　贪欲嗔恚与幻等　　诸此烦恼各如幻
　　凡夫皆念我染恚　　彼痴乱心恶趣行
　　于中无有贪恚痴　　于中亦无异烦恼
　　幻等法体分别已　　如是凡夫烦恼然
　　若无烦恼无众生　　于中无佛无当有
　　此无生法分别已　　凡夫念我当作佛
　　既无有佛无佛法　　众生亦无一处见
　　若知法体似虚空　　彼速当作人上者
　　若求菩提彼无觉　　彼远菩提如天地
　　若知法体等于幻　　彼速当作人上者
　　若分别戒彼无戒　　若见持戒则破戒
　　戒破戒二是一相　　若知是者作导师
　　犹如丈夫于梦中　　受用欲事生欢喜
　　痴乱分别想妇女　　于中妇女常是无
　　破戒持戒如梦性　　凡夫分别此二种
　　于中无戒无破戒　　若知是者作导师
　　著名此是凡夫觉　　以彼不知声自性
　　若觉此名非是名　　彼当得于胜妙忍
　　有诸众生誓作佛　　以说告于余人知
　　住言为净无修行　　彼即普闭菩提道
　　于威仪中取乖错　　喜言重说彼无知
　　不以言净觉菩提　　以彼不知法自性
　　虽于空法常显说　　而喜斗诤恶意生
　　何有菩提及佛法　　乃是说嗔无智者
　　嗔忍二种是一相　　若知是者不分别
　　众生自性彼不知　　生诸过恶是凡智
　　自言众生我皆爱　　我作胜尊脱众生
　　被动彼即生嗔恶　　以有恶心不与语
　　恒喜斗诤求他过　　而复赞说此忍心
　　亦说诸法皆是空　　意中贡高求错失
　　于食贪着无智者　　昼夜思念于欲事
　　彼等来入村邑已　　说我当脱诸众生
　　诸众生中我悲转　　我于众生有利益
　　是类法体虽显说　　而着害心常恶意
　　然我未闻亦未见　　有悲而复有害心
　　各各共作破疮已　　而求阿弥多由国
　　恒伽河沙如是有　　常得毁辱及打骂
　　不能堪忍诸恶事　　不至彼土人牛王
　　土即非土若能知　　空土犹如空自性
　　不念土及土功德　　当至彼土人牛王
　　说我能忍诸恶事　　我于菩萨教师想
　　然我未闻亦未见　　教师想所而生恶
　　各各相毁所有行　　着乞食家及友家
　　说是我所成熟者　　于中莫令余人入
　　我能脱汝莫亲余　　其彼无有清净行
　　杂闹游行是无智　　于菩提利彼未有
　　昼夜如是作三时　　当礼诸佛及菩萨
　　莫求彼所有错失　　如欲行导常修行
　　若见喜于欲事乐　　彼所错失亦勿求
　　如此久必当触证　　最胜菩提无边德
　　当渐次学渐次作　　不可一时佛即成
　　多劫俱致那由多　　我着铠甲非今日
　　莫以分别分别欲　　我触菩提如欲性
　　无此烦恼当不生　　若能信此得胜忍
　　观此诸声即非声　　无字法体便已入
　　如是声类诸法体　　当不生欲亦无嗔
　　于欲及嗔观无生　　应知此二无有字
　　此二唯可以名转　　字若无有于中无
　　若知诸辞即一辞　　名亦不生本非有
　　我之所说外道说　　是类法体彼不知
　　说此诸法以声言　　而法及声不可得
　　能入诸法一相道　　无上胜忍便触证
　　莫分别忍莫不忍　　莫分别嗔莫欲渴
　　此等无生常解知　　当得世亲人中胜
　　东西南北诸方中　　恒伽许沙如是有
　　一一沙颗人民置　　若所有土多无边
　　诸宝满中施最胜　　无边百劫过于上
　　若有闻此修多罗　　如此福德当无数
　　求此菩提出家已　　彼所我当付此经
　　必速得于最胜忍　　经无边门此当说
　　于陀罗尼不难得　　当得俱致那由经
　　利智辩才彼当得　　少动多知疾得解
　　即得无边乐说辩　　诸佛皆与彼辩才
　　说修多罗宝非一　　无边辩说彼当有
　　尔时师子游步菩萨摩诃萨而白佛言。大德世尊。说此伽他。几许众生闻作利益。如是语已。佛告师子游步菩萨摩诃萨言。善家子。见此众集论不。答言。我已见婆伽婆。我已见修伽多。已过算数。于此说法集会。满虚空中天龙夜叉乾闼婆阿修罗伽留荼紧那罗摩睺罗伽。及余诸世界中众生。亦皆闻此说法。如是语已。佛告师子游步菩萨摩诃萨言。善家子。说此法时。九十八千天子无生法中得忍。九十二千夜叉阿耨多罗三藐三菩提心生。三十六千龙阿耨多罗三藐三菩提心生。五百比丘增上慢意未得得想。彼等闻此说五慢法。信解诸法一相道已。无所受故。漏心解脱。于彼菩萨数中六十二千菩萨信解诸法无障碍已。无生法中得忍。何以故。善家子。此法说中最上。善家子。如我于作灯如来应正遍知所。现前信解诸法一相道已。我于彼时。然后无生法中得忍。善家子。若得诸六波罗蜜。若复闻此法本称量一等。善家子。菩萨摩诃萨因此道故满足六波罗蜜。我如是说。何以故。善家子。若有菩萨。恒河沙等劫行施护戒具忍发勤入定修智。于此法道以不知故。诸有善根还复灭尽。善家子。汝看提婆达多。如是善根具足有三十相。彼虽如是善根具足。而更断诸善根遂堕泥犁耶中。于此法道以不知故。善家子。以是因缘。当知如诸善根断者。于此法道以不知故。善家子。于先过去阿僧祇劫。复过无数广大无量不可思不可量。过已复过。于彼时节有佛出世。名迷留上王如来应正遍知明行具足善逝世间解无上士调御丈夫天人教师佛婆伽婆。彼如来寿量九十九俱致那由多百千岁。彼世界名金焰影。其彼佛土皆用金作。亦以三乘令众生涅槃。何者为三。所谓声闻乘。独觉乘。菩萨乘。彼如来第一集会。声闻有八十俱致那由多百千。彼皆阿罗汉。诸漏已尽应作者作。所作已办弃舍重担。得到自利尽诸有结。以平等智得善解脱。第二集会。比丘有七十俱致那由多百千。第三集会。比丘有六十俱致那由多百千。第四集会。比丘有二十五俱致那由多百千。又倍上数比丘尼集。又倍上数忧波塞迦集。又倍上数忧波斯迦集。又倍上数诸菩萨集。彼诸菩萨具足无生法忍。巧出无边三摩地道。得无边门总持。转不退转法轮。何况初乘发行菩萨。于中复有无量无数独觉乘者。善家子。于彼时节。彼佛有无量无数无算诸声闻众。善家子。彼金焰影世界。若树若柱。彼皆七宝所成。彼树出如是声。所谓空声。无相声。无愿声。无生声。无所有声。无相貌声。彼出如是等声。于中如是等声出时。彼诸众生其心解脱。彼如来灭度千岁正法住已。彼声亦不复出。善家子。彼迷留上王如来应正遍知。劝请说法比丘名净善行。令其说法尔乃灭度。善家子。彼时复有说法比丘名善行意。其人具足善净戒聚。复得世间五通胜智。亦能转诵毗那耶藏。彼比丘复有严炽苦行。信乐廉俭领众说教。彼安立住处已于中止住。彼之徒众善住戒聚。信乐头多功德及以减省。彼比丘亦发勤行而离于菩提心。彼有余菩萨众。亦教以威仪道。令其相应。见有所得而行教化。取诸行无常。取诸行苦。说诸行无我。彼无巧慧。于菩萨行亦无善巧。彼比丘虽尔而善根具足。又彼说法比丘净善行者。善知众生各各别根。彼所有众。不重头多功德及以减省。乃于无所得忍善巧方便。善家子。尔时说法比丘净善行者。与其徒众到善行意比丘住处止宿。然亦以时数数入村。愍众生故。村中食业作已而出。彼令多百千家已作净信。彼之徒众亦善化导。到众生所为其说法。令多百千众生建立阿耨多罗三藐三菩提。若善行意。所有徒众喜乐修定不数入村。尔时善行意比丘。于净善行说法者及徒众边。不净心生而言。此是懒堕比丘常数入村。即鸣犍迟集比丘众。自作制住。汝等一莫入村。向净善行所有徒众。作如是言。汝等不善知行不少言语。何因汝等数数入村。诸佛世尊赞叹许可住阿兰拏。汝等莫到他家。汝等应住思惟定乐。善家子。尔时净善行比丘。所有徒众于善行意比丘所制言教。不顺其转复数入村。为成熟众生故。善家子。时彼比丘从村出已。彼善行意比丘复鸣犍稚集比丘众。作如是言。汝等若更入村。于此住处不得共住。善家子。时净善行说法者。护彼比丘故。于自徒众告言。汝等一莫入村。时彼村中所有众生。是彼比丘所成熟者。彼等不见诸比丘故。悉怀热恼善法损减。善家子。时净善行说法者。彼三月过已。从住处出到别住处。及共徒众复入村城国邑王都。入已为诸众生说法。善家子。时善行意比丘。复见净善行说法者数入村家。亦见彼众本性威仪入他家中。彼复唯有不净心生。今此比丘恶戒破戒。自身既尔徒众亦然。此秃何有菩提。唯是诈诳。便告多人作如是言。此比丘杂行去菩提远。贵重利养染着他家。善家子。尔时善行意比丘于他时死。然其死时。以于彼边不净心生。作业熟故堕阿毗至大泥犁耶中。经九十九俱致百千劫在大泥犁耶中。所有大泥犁耶苦皆具受已。于六十三百千生中常得诽谤。于三十三百千生中行出家已还退在俗。以彼余业障故。于无垢焰如来应正遍知教中出家。寿量既长。于俱致百千岁如救头然发勤修行。犹未曾得随顺道忍。复多百千生中闇钝。以彼余业故。善家子。彼时说法比丘名净善行。汝莫异见。何以故。不动如来即是。彼时说法比丘名净善行。善家子。彼时说法比丘名善行意。汝莫异见。何以故。我身即是。彼时说法比丘名善行意。我于彼所乃至微细方便。于中不净心生已。作此业障堕大泥犁耶中。善家子。有如是微细业障。善家子。若有菩萨不欲如是业障者。于第二菩萨所诸修行中不应违背。诸作业中皆当信顺。应生如是心。我不知他心。众生所行是亦难知。善家子。如来见是义故。说如是法于富伽罗。富伽罗所不应选择。唯我能选择富伽罗及余似我者。善家子。若欲自护不应选择。有所行者不于他所而作遮碍。此如是相。当于佛法勤作相应。昼夜勤念与法相应。善家子。发行深心菩萨。不应复于他所而作遮碍。当勤随顺相应修行。善家子。假使三千大千世界众生。若有菩萨令彼安立十善业道。若有菩萨独到闲处。乃至一弹指顷信诸法一相道。若问若共议。若说若教诵。若自诵。此生福德过多于彼。何以故。善家子。菩萨摩诃萨因此道故得净业障。诸众生中远离爱憎。速到遍智。
诸法本无经卷中
　　尔时曼殊尸利童真而白佛言。佛说业障净者。世尊。菩萨云何业障当净。佛言。曼殊尸利。若有菩萨见于诸法无业无报。彼当到业障净。复次曼殊尸利。若有菩萨即于欲际而见实际。彼当到业障净。嗔际痴际即见实际。彼当到业障净。复次曼殊尸利。若有菩萨。见诸众生即涅槃界。彼当到业障净。何以故。曼殊尸利。彼以顺见业障得净。曼殊尸利。于四圣谛不如实见。有四倒心众生。于不实流转不能超过。如是语已。曼殊尸利复于佛所白言。世尊为说。众生云何当有所见。而于流转不能超过。佛言。曼殊尸利。众生着我我所故。于流转不能超过。何以故。曼殊尸利。若见自他彼有业行。曼殊尸利。凡夫小儿众生以无闻故。不知诸法毕竟灭度。彼于自他而有所见。见已作三种业身语及意。彼于无有有取。分别我贪我嗔我痴。彼若如来教中出家。当作是念。我具戒我净行。我当过流转。我当得涅槃。我当解脱苦。彼复分别此法善此法不善。此法漏此法无漏。此法知此法断。此法证此法修。所谓苦应知。集应断。灭应证。道应修。彼复分别诸行无常。诸行苦。诸行炽然。我于诸行应当走出。彼如是观察生时。即于和合想念而有厌舍。此相先行。彼作是念。此苦应知。若此诸法所应知者。彼作是念。我应断集。彼于诸法羞惭厌怖。彼作是念。此集应断。若此诸法所羞厌者。彼作是念。灭应证道应修。彼法分别已复知于灭。彼作是念。此是彼灭应证。若此诸法所应证者。彼作是念。我应修道。彼便独到闲处。思念诸法得舍摩他灭于思念。彼得舍摩他故。于诸法中其心自然开敷凉润。转生羞惭不喜乐心。彼作是念。我脱诸苦于上更无所作。自谓是阿罗汉。作如是知。彼欲死时见受生处。则于佛菩提中有疑惑不正意。彼以心堕疑惑故。死已当堕诸大泥犁耶中。何以故。堕无生诸法中分别故。于佛菩提有毁害心。尔时曼殊尸利童真复白佛言。世尊。云何当见四圣谛。佛言。曼殊尸利。若见诸行无生。彼即知苦。若见诸行无起。彼即断集。若见诸法毕竟灭度。彼即证灭。若见诸法无有。彼即修道。曼殊尸利。若如是见四圣谛。彼不分别此法善此法不善。此法当知。此法当断。此法当证。此法当修。所谓苦应知。集应断。灭应证。道应修。何以故。若诸凡夫小儿染恚痴处。于中见彼诸法无生无有不实分别所系。如是见已。彼于法中无取无舍。见诸欲嗔痴等。皆如虚空自性。彼于诸三界中无所著。于诸三界彼见无生。见诸三界如幻如梦如响如影。于诸善不善法。见其如焰。见彼欲界即涅槃界。见嗔恚界即涅槃界。见愚痴界即涅槃界。彼见诸法如是自性。便于诸众生中远离爱憎。何以故。彼于诸法不见若爱若憎。心等虚空。亦不见佛及以法僧。彼既不见诸法。便于法中无处作疑。既不作疑则无有取。既无有取则无有生便当涅槃。曼殊尸利。上座须浮帝。知如是法故。不来礼如来足。何以故。彼尚不见自身。何况当见如来。无有是处。
　　尔时曼殊尸利童真复白佛言。世尊。云何当见四念处。佛言。曼殊尸利。于未来世当有比丘。彼于不净身中随顺身观。说为念处。生灭受中随顺受观。说为念处。见心乃是生法灭法。于是心中随顺心观。说为念处。彼如是说。若有圆想彼则非有。若有法想彼亦非有。于是法中随顺法观。说为念处。如是语已。曼殊尸利复白佛言。世尊。四念处更云何熏修。佛言。不须曼殊尸利。如来所说别意难知。曼殊尸利白言。大德世尊。但当为说薰修念处。佛言。曼殊尸利。若见其身等如虚空。此是身中随顺身观念处。曼殊尸利。若不得受内外两间。此是受中随顺受观念处。曼殊尸利。若知其心唯有名量。此是心中随顺心观念处。曼殊尸利。若不得诸善不善法。此是法中随顺法观念处。曼殊尸利。如是应见四念处。曼殊尸利复言。世尊。云何当见圣八分道。佛言。曼殊尸利。若见诸法无不平等无二亦不作二。此是正见。曼殊尸利。若见诸法不分别。不种种分别。不普分别。无所见故此是正分别。曼殊尸利。若见诸法不可言说。言说平等善薰修故。此是正语。曼殊尸利。若见诸法无作无作者。不得作者故。此是正业。曼殊尸利。若于诸法不聚不散。正住活命。此是正命。曼殊尸利。若于诸法不起不发行故。此是正精进。曼殊尸利。若诸法中皆不作念。念业已离亦不追忆。此是正念。曼殊尸利。若见诸法本性入定无散乱无攀缘。不可得故。此是正定。曼殊尸利。如是应见圣八分道。
　　曼殊尸利复言。世尊。云何当见五根。佛言。曼殊尸利。若信诸法不生。以本性不生故。此是信根。曼殊尸利。若诸法中心不发遣。以近想远想离故。此是精进根。曼殊尸利。若于诸法不作念意。以攀缘性离故念不系缚。此是念根。曼殊尸利。若于诸法不念不思。如幻不可得故。此是定根。曼殊尸利。若见诸法离生离无智。本性空故。此是慧根。曼殊尸利。如是应见五根。
　　曼殊尸利复言。世尊。云何当见七觉分。佛言。曼殊尸利。若见诸法无有自性。不作念意。此是念觉分。曼殊尸利。若选择诸法已不得善不善无记。以不成就故。此是择法觉分。曼殊尸利。若于三界不取不舍。以知界想坏故。此是精进觉分。曼殊尸利。若诸行中不系于喜。以知喜不喜坏故。此是喜觉分。曼殊尸利。若诸法中其心止息。此是止息觉分。曼殊尸利。若知诸法心不可得。随顺觉故。此是定觉分。曼殊尸利。若诸法中不依不住不着不缚。不见诸法而得于舍。此是舍觉分。曼殊尸利。如是应见七觉分。曼殊尸利。若有如是见四圣谛。四念处。圣八分道。五根。七觉分。我当说彼名为度者。名为到彼岸者。名为到陆地者。名为得安隐者。名为得无畏者。名为抖擞尘者。名为无所有者。名为无欲恼无障碍者。名阿罗汉。名为尽漏者。名为作所应作所作已办者。名为离重担者。名为得自利者。名为尽有结者。乃至名为心皆自在得胜彼岸者。名为沙门。名为婆罗门。名为能度者。名为度鞞陀迦者。名为输嚧帝疑夜者。名为佛。名为佛子。名为奢迦子。名为踏破刺棘者。名为除却堑者。名为度堑者。名为拔箭镞者。名为离热恼者。名为比丘。名为圣者。名为满足幢者。曼殊尸利。比丘具足如是忍者。则能净施。应得诸天世等供养。是故曼殊尸利。比丘欲不虚食国人食者。欲破摩罗者。欲超过流转者。欲顺到涅槃者。欲解脱苦者。欲作诸天世等净施福田者。于此法中应当勤习相应。说此言时三十二千天子法中证见。彼以曼陀罗华。摩诃曼陀罗华。而散于佛。说如是言。大德世尊。若说此法耳得闻者。彼于如来教中。是善出家。何况闻已信解为缘如实奉行。世尊。彼等众生乃至若闻此说。当得无增上慢。
　　尔时曼殊尸利复白佛言。大德世尊。为说陀罗尼句。以是陀罗尼故。当令菩萨得无著辩。无一声中而有怖畏。于佛法中出生诸法。信解诸法是一相道。如是语已。佛告曼殊尸利童真菩萨言。曼殊尸利。以彼因缘汝当善听。今说法门。名鸡罗句及种子句。以是法门故。令诸菩萨于诸法中当得明照。速于无生法中得忍。曼殊尸利言。云何名鸡罗句种子句法门。佛言。曼殊尸利。诸众生一心是种子句。曼殊尸利言。世尊。何因是种子句。佛言。曼殊尸利。诸众生心皆无所有攀缘。不可得故。彼是此种子句。曼殊尸利。诸众生心皆同一量。是种子句。曼殊尸利言。世尊。何因是种子句。佛言。曼殊尸利。诸众生心如虚空量。入于无著平等行故。彼是此种子句。曼殊尸利。诸众生一众生是种子句。曼殊尸利言。何因是种子句。佛言。曼殊尸利。说诸众生唯是其一。毕竟不生远离于名。一异不可得故。彼是此种子句。曼殊尸利。欲是鸡罗句。曼殊尸利言。世尊。何因是鸡罗句。佛言。曼殊尸利。欲不可动于法界住。以不住故。彼不动摇本性离故。彼是此鸡罗句。曼殊尸利。嗔是金刚句。曼殊尸利言。世尊。何因是金刚句。佛言。曼殊尸利。嗔不可破亦不可断。如彼金刚不破不断。如是如是。曼殊尸利。诸法亦皆不破不断。诸事不成就故。彼是此金刚句。曼殊尸利。痴是智句。曼殊尸利言。世尊。何因是智句。佛言。曼殊尸利。即此诸法转灭于智。远离无智。如彼虚空非智具足。亦非无智具足。如是如是。曼殊尸利。诸法非智具足。亦非无智具足。智与无智及所应知。本性寂静故。彼是此智句。曼殊尸利。色是鸡罗句。曼殊尸利言。世尊。何因是鸡罗句。佛言。曼殊尸利。如彼天帝门橛不动不摇。以善住故。如是如是。曼殊尸利。诸法于法界住。以不住故。彼亦无去无来无取无舍。亦不于他有所行作。以住无住处故。彼是此鸡罗句。曼殊尸利。受是寂静句。曼殊尸利言。世尊。何因是寂静句。佛言。曼殊尸利。诸受本性寂静。不内不外。不东方不南方。不西方不北方。不下方不上方。不十方中。曼殊尸利。若乐受在内者。众生应一向乐。曼殊尸利。若苦受在内者。众生应一向苦。曼殊尸利。若不苦不乐受在内者。众生应一向痴。曼殊尸利。是故诸受不内不外。不东方不南方。不西方不北方。不下方不上方。不十方中可得。是故诸众生等皆似草本及壁。本性不生不灭故。彼是此寂静句。曼殊尸利。想是种子句。曼殊尸利言。世尊。何因是种子句。佛言。曼殊尸利。分别起想不如实生。空拳相似如焰自相。本性离故。彼是此种子句。曼殊尸利。行是种子句。曼殊尸利言。世尊。何因是种子句。佛言。曼殊尸利。不正思惟故而生于行。诸数已离无数过数。如芭蕉实。曼殊尸利。如芭蕉实毕竟自无。以不可得本性不生。如是如是。曼殊尸利。诸法本性自离名。已离故。彼是此种子句。曼殊尸利。识是种子句。曼殊尸利言。世尊。何因是种子句。佛言。曼殊尸利。识如幻相不生不出。空无相无自性无状貌如虚空。以五指托画故。彼是此种子句。曼殊尸利。色是种子句。曼殊尸利言。世尊。何因是种子句。佛言。曼殊尸利。不生诸色故。曼殊尸利。如影虽见而无所有。如是如是。曼殊尸利。诸色虽见而无所有。唯迷惑眼。唯迷惑心。虚妄不实法故。彼是此种子句。曼殊尸利。声是种子句。曼殊尸利言。世尊。何因是种子句。佛言。曼殊尸利。诸法无种种无种种相。曼殊尸利。诸声无二所有语道。亦如山鸣响故。彼是此种子句。曼殊尸利。香是种子句。曼殊尸利言。世尊。何因是种子句。佛言。曼殊尸利。诸法不嗅本性顽钝等于虚空。鼻香嗅者不可得故。彼是此种子句。曼殊尸利。味是种子句。曼殊尸利言。世尊。何因是种子句。佛言。曼殊尸利。味界即不可思。味不可识远离于识。本来自性离故。彼是此种子句。曼殊尸利。触是种子句。曼殊尸利言。世尊。何因是种子句。佛言。曼殊尸利。诸法不可触着。如虚空离故。善坏身故。触不起作故。触自离故。彼是此种子句。曼殊尸利。法是种子句。曼殊尸利言。世尊。何因是种子句。佛言。曼殊尸利。诸法无心离心。自性不成离名离相。如法界本性故。彼是此种子句。曼殊尸利。地是种子句。曼殊尸利言。世尊。何因是种子句。佛言。曼殊尸利。诸法无坚无软虚妄和合。人以为坚。彼是此种子句。曼殊尸利。水是种子句。曼殊尸利言。世尊。何因是种子句。佛言。曼殊尸利。诸法无湿无杂无腻。如炎网故。彼是此种子句。曼殊尸利。火是种子句。曼殊尸利言。世尊。何因是种子句。佛言。曼殊尸利。诸法无暖无热其已舍离。自性寂静无实无生。以颠倒分别故。彼是此种子句。曼殊尸利。风是种子句。曼殊尸利言。世尊。何因是种子句。佛言。曼殊尸利。诸法无著无碍无急行无自性。风道已过不吹动故。彼是此种子句。曼殊尸利。佛是种子句。曼殊尸利言。世尊。何因是种子句。佛言。曼殊尸利。诸法不作觉者。不觉不随顺觉不等觉。以觉离故。彼是此种子句。曼殊尸利。法是种子句。曼殊尸利言。世尊。何因是种子句。佛言。曼殊尸利。诸法不断不破离断离破。无名无相离名离相。亦无自性。语道已过故。彼是此种子句。曼殊尸利。僧是鸡罗句。曼殊尸利言。世尊。何因是鸡罗句。佛言。曼殊尸利。不住圣众如法界际。持戒破戒平等故。定乱平等故。智无智平等故。解脱烦恼平等故。于诸法中无所安住。以处非处不可得故。彼是此鸡罗句。曼殊尸利。诸法境界是鸡罗句。曼殊尸利言。世尊。何因是鸡罗句。佛言。曼殊尸利。诸法如虚空境界。不可思境界。诸境界断无诸事物。其中空虚断。不可得故。彼是此鸡罗句。曼殊尸利。诸法无攀缘。是鸡罗句。曼殊尸利言。世尊。何因是鸡罗句。佛言。曼殊尸利。诸法无住处无依倚故。彼是此鸡罗句。曼殊尸利。诸法不破是鸡罗句。曼殊尸利言。世尊。何因是鸡罗句。佛言。曼殊尸利。诸法不可见。以无色不可见故。不可断不可破。不可得不可着。不可解脱故。彼是此鸡罗句。曼殊尸利。诸法不取不舍是鸡罗句。曼殊尸利言。世尊。何因是鸡罗句。佛言。曼殊尸利。诸法等归于如等合法界。彼不起取彼不舍出。不求不愿诸愿已断。本性寂静等虚空故。彼是此鸡罗句。曼殊尸利。诸法无咎是鸡罗句。曼殊尸利言。世尊。何因是鸡罗句。佛言。曼殊尸利。诸法无垢亦无所有。清净光显最善清净。如虚空清净故。罪不可得故无咎。彼是此鸡罗句。曼殊尸利。诸法无住处。是鸡罗句。曼殊尸利言。世尊。何因是鸡罗句。佛言。曼殊尸利。诸法无事寂静无住持故。彼是此鸡罗句。曼殊尸利。诸法无学是鸡罗句。曼殊尸利言。世尊。何因是鸡罗句。佛言。曼殊尸利。诸法无学。彼不应学。不应修。不应思。不应念。不应住。不应发。不应行。不应断。不应证。不应说。不应显。不应求。不施设名。不开不浅。不生不灭。不洗非不净。不分别说。不众言说。不攀缘。不执取。不脱不弃不舍。何以故。曼殊尸利。诸法毕竟已舍。本性不取常是弃舍。彼非智所行。非无智所行故。彼是此鸡罗句。
诸法本无经卷下
　　尔时曼殊尸利童真复白佛言。世尊。我欲说鸡罗句。佛言。曼殊尸利。汝可辩说。曼殊尸利言。世尊。诸众生得到菩提。是鸡罗句。佛言。曼殊尸利。何因是鸡罗句。曼殊尸利言。诸法不到不普到。不顺到已离到。非证时非不证时。过智离到故。彼是此鸡罗句。世尊。诸众生得到遍智。是鸡罗句。佛言。曼殊尸利。何因诸众生得到遍智。是鸡罗句。曼殊尸利言。世尊。诸种诸处无诸众生。顺到遍智自性故。名得到遍智。世尊。其遍智者。无有得到相应现住。何以故。世尊。众生自性即遍智故。彼是此鸡罗句。世尊。诸众生具足遍智。是鸡罗句。佛言。曼殊尸利。何因是鸡罗句。曼殊尸利言。世尊。诸法无自离自。无自性等顺至于如。遍智本性一性相故。彼是此鸡罗句。世尊。诸众生无量具足是鸡罗句。佛言。曼殊尸利。何因是鸡罗句。曼殊尸利言。世尊。诸众生过算离数。若如是知彼不可量。如虚空量故。彼是此鸡罗句。世尊。诸众生菩提场是鸡罗句。佛言。曼殊尸利。何因是鸡罗句。曼殊尸利言。世尊。菩提场者是何句义。佛言。曼殊尸利。菩提场者诸法寂静场。诸法无生场。诸法无所有场。诸法不可取场。诸法无自性场。曼殊尸利。此是菩提场句义。曼殊尸利言。世尊。诸众生不常入此场耶。佛言。如是如是。曼殊尸利。曼殊尸利言。世尊。以此因缘。诸众生菩提场是鸡罗句。世尊。诸众生得忍是鸡罗句。佛言。曼殊尸利。何因是鸡罗句。曼殊尸利言。世尊。诸众生是无尽法无灭法不生法。名相已离顺入平等忍故。彼是此鸡罗句。世尊。诸众生无著辩是鸡罗句。佛言。曼殊尸利。何因是鸡罗句。曼殊尸利言。世尊。若诸众生有如是辩。彼于十方皆无所有。无著无障平等顺到。世尊。诸辩已离。自相不住故彼无所著。世尊。以此因缘彼是此鸡罗句。世尊。诸众生得陀罗尼。是鸡罗句。佛言。曼殊尸利。何因是鸡罗句。曼殊尸利言。世尊。诸众生想持。诸众生色声香味触等。不实颠倒分别取相故。彼是此鸡罗句。世尊。诸众生慈心是鸡罗句。佛言。曼殊尸利。何因是鸡罗句。曼殊尸利言。世尊。诸众生非众生本性不嗔。于嗔与慈而不分别。平等得到故。彼是此鸡罗句。世尊。诸众生大悲具足。是鸡罗句。佛言。曼殊尸利。何因是鸡罗句。曼殊尸利言。世尊。诸众生本性无作及无作者。如来平等不过大悲。自性具足故。彼是此鸡罗句。世尊。诸众生得三摩地。是鸡罗句。佛言。曼殊尸利。何因是鸡罗句。曼殊尸利言。世尊。诸众生本性入定。无散乱无略摄无异缘。本性不生毕竟入定。攀缘离故。世尊。若诸众生因于攀缘而有识知。彼攀缘中则无有识。何以故。世尊。其攀缘识念念速灭故。彼是此鸡罗句。佛言。曼殊尸利。诸众生不种种分别思觉耶。曼殊尸利言。诸思觉何处住。佛言。于中住虚空界。曼殊尸利言。世尊。虚空界有散乱耶。佛言。曼殊尸利。虚空界无散乱。曼殊尸利言。世尊。诸众生不行虚空界耶。佛言。如是曼殊尸利。曼殊尸利言。世尊。若虚空界如彼诸众生如。若诸众生如彼虚空界如。然世尊诸众生如虚空界如。此无有二。无二相故。彼是此鸡罗句。世尊。诸佛贪欲具足是鸡罗句。佛言。曼殊尸利。何因是鸡罗句。曼殊尸利言。世尊。诸佛顺入贪欲平等。无染离染舍离诤竞。不过贪欲平等顺觉。贪欲自性故。世尊。贪欲即是菩提。何以故。世尊。顺觉贪欲自性说名菩提故。彼是此鸡罗句。世尊。诸佛嗔恶具足是鸡罗句。佛言。曼殊尸利。何因是鸡罗句。曼殊尸利言。世尊。佛说诸有为行过恶者。诸佛安住嗔恶平等。顺觉嗔恶自性故。说名嗔恶具足。彼是此鸡罗句。世尊。诸佛愚痴具足是鸡罗句。佛言。曼殊尸利。何因是鸡罗句。曼殊尸利言。世尊。诸佛能脱愚痴诸名诸着。安住愚痴平等。顺觉愚痴自性故。彼是此鸡罗句。世尊。诸佛身见具足是鸡罗句。佛言。曼殊尸利。何因是鸡罗句。曼殊尸利言。世尊。诸佛安住身见。于诸法中不入不出亦不入出。毕竟安住无住相故。顺觉身见不生不出。无自性故。彼是此鸡罗句。世尊。诸佛邪见具足是鸡罗句。佛言。曼殊尸利。何因是鸡罗句。曼殊尸利言。世尊。诸佛示现有为是邪。示现不实。示现离如。示现有为是空无虚妄法。顺觉邪见自性相故。彼是此鸡罗句。世尊。诸佛住颠倒得菩提。世尊。诸佛住诸盖。住五欲。住欲住嗔住痴。得菩提。是鸡罗句。佛言。曼殊尸利。何因是鸡罗句。曼殊尸利言。世尊。住处者即无住处句。佛言。曼殊尸利。无住处者是何句义。曼殊尸利言。世尊。无住处者难住及以动震。即是凡夫小儿。又诸佛善住欲平等故。嗔平等故。痴平等故。五欲平等故。诸盖平等故。颠倒平等故。彼住欲自性处。如是证觉阿耨多罗三藐三菩提。彼住嗔痴五欲功德。诸盖颠倒自性处。如是证觉阿耨多罗三藐三菩提。是故诸佛住颠倒盖五欲三毒。证觉阿耨多罗三藐三菩提。是鸡罗句。如是语已。佛告曼殊尸利童真言。曼殊尸利。若复有人。问汝如来应正遍知。诸不善法断诸善法具足。如是问时。汝何发遣。曼殊尸利言。世尊。若复有人如是问我。如来应正遍知。诸不善法断。诸善法具足。世尊。彼如是问时我作如是说。汝先亲近善友勤作方便相应。莫一法合亦莫作离。莫取莫放。莫攀缘。莫不攀缘。莫依莫住。莫弃莫掌。莫聚莫求莫愿莫见。一法为胜。若小若最胜。彼后当知如来境界。不思境界。离境界。断境界法。佛言。曼殊尸利。汝作如是解说。是何发遣。曼殊尸利言。世尊。我作如是解说。无有一法可发遣者。世尊。佛坐菩提场已有法若生若灭可见不。佛言。不然曼殊尸利。曼殊尸利言。世尊。若法无生无灭。彼有善法具足不善法具足耶。佛言。不然曼殊尸利。曼殊尸利言。世尊。若法不生不出。彼无善法具足不善法具足。彼何所知。何所断。何所修。何所证。何所见道。尔时上虚空中十千天子。闻此佛及曼殊尸利童真说已。即散忧波罗花。拨陀摩华。拘目陀华。奔荼梨迦华。曼陀罗华。摩诃曼陀罗华。礼佛及曼殊尸利童真足已。如是说言。世尊。无著尸利。此谓曼殊尸利。世尊。无二尸利。此谓曼殊尸利。世尊。无有尸利。此谓曼殊尸利。世尊。无余尸利此谓曼殊尸利。世尊。如尸利。实际尸利。法界尸利。胜尸利。最胜尸利。无上尸利。无上上尸利。无等尸利。无等等尸利。世尊。此谓曼殊尸利童真。如是语已。曼殊尸利童真告彼天子言。止止天子。莫分别我。我不见一法若胜若劣若最胜若妙。又天子。汝若说言曼殊尸利者。我欲尸利彼是我曼殊尸利。我嗔尸利彼是我曼殊尸利。我痴尸利彼是我曼殊尸利。如是说者。名为正说。何以故。天子。我不过欲。不过嗔。不过痴。天子。诸凡夫小儿有行有到。诸菩萨无一处法中有行有到。天子言。曼殊尸利。诸菩萨不到佛法不行十地耶。曼殊尸利言。天子。于意云何。幻人心心数法行十地耶。天子言。曼殊尸利。如是幻人本无住处。何处于地复有行到。曼殊尸利言。如是天子。诸法喻幻彼无行践。无他处到。无用力行。无自主行。天子言。曼殊尸利。汝不当觉菩提耶。曼殊尸利言。天子。于意云何。凡夫小儿贪欲绕住。能坐菩提场具足遍智不。天子言。曼殊尸利。汝岂复贪欲绕住是凡夫小儿耶。曼殊尸利言。如是天子。我欲绕住。我嗔绕住。我痴绕住。我是外道。我是邪行。天子言。曼殊尸利。以何义意说如是言。我欲绕住。我嗔绕住。我痴绕住。我是外道。我是邪行。曼殊尸利言。天子。我所有绕住无有住处。于十方中无欲嗔痴。自性住处故。以无住处相应故。天子言。曼殊尸利汝云何是外道。曼殊尸利言。天子。我于外道无所行到。彼因缘故我是外道。天子言。曼殊尸利。汝云何是邪行。曼殊尸利言。天子。我知诸法是邪不实不如。但是分别。彼因缘故我是邪行。尔时十千天子。于曼殊尸利童真边。闻此说已。无生法中得忍。彼得忍已说如是言。世尊。若彼众生善此金刚句光明到耳者得胜利。何况闻已。信解为缘受持读诵。修习演说如所说行。世尊。彼于诸法中当得无著辩才。及得明照善说一相诸法。于佛法中相续不断。显示诸法皆是佛法。
　　尔时众中复有天子。名莲华游戏智通。来集会坐。尔时莲华游戏智通天子。而白佛言。世尊。宜说十种音声入智。于后世时五十岁中。菩萨闻如是等法已。不惊不怖不畏于诸法行。当知入行不疑不惑。如是语已。佛告莲花游戏智通天子言。止止天子。何须问如是处。此音声入门。初业菩萨不能知觉思惟称量共议。善家子。此法说时。亦不得于初业菩萨前说。何以故。说意难知故。天子。音声入门。菩萨如恒伽河沙等劫。若彼不如实言诃骂。彼于其中无嗔碍心。又复恒伽河沙等劫。若得净心好意供养尊重。诸乐因缘衣食卧床病缘药等诸事。彼于其中亦无顺爱心生。善家子。如阿罗汉漏尽。于诸顺爱住处法中。终不生爱。于诸嗔碍住处法中。亦不生憎。善家子。如是音声入门。菩萨于恒伽河沙等劫。若得供养诸乐因缘。彼于其中而无顺爱心生。于恒伽河沙等劫。若彼不如实言诃骂。彼于其中无嗔碍心。善家子。如是音声入门。菩萨于诸衰利毁誉称讥苦乐。无受无著。过于世法而住。犹如山王。如是语已。莲华游戏智通天子复白佛言。世尊。菩萨学时。复云何学音声入门。佛言。善家子。汝今何须问如是处。天子言。世尊。为说音声入智。于彼未来若有菩萨入于此忍。当作净想信想爱想。彼等闻此音声入智已。当觉自恶亦教余人。如是语已。佛告莲华游戏智通天子言。彼若然者。天子善听。正念善思。吾当为汝演说此义。莲华游戏智通天子对曰。如是我甚乐闻。佛言。天子。若有菩萨于欲声中生过罪想。离欲声中生赞利想。即不学佛法中。于嗔声中生过罪想。离嗔声中生赞利想。即不学佛法中。于痴声中生过罪想。离痴声中生赞利想。即不学佛法中。于少欲声顺爱。于多欲声背憎。即不学音声入门中。于知足声顺爱。于不知足声背憎。即不学音声入门中。于减省声顺爱。于不减省声背憎。即不学音声入门中。如是略说。当知于乐独声顺爱。于多人声背憎。于佛声顺爱。于外道声背憎。于梵行声顺爱。于非梵行声背憎。于毗那耶声顺爱。于非毗那耶声背憎。于清白声顺爱。于烦恼声背憎。于爱声顺爱。于非爱声背憎。即不学音声入门中。于果声顺爱。于凡夫声背憎。于乐声顺爱。于苦声背憎。于出世声顺爱。于世声背憎。即不学音声入门中。于出家声顺爱。于在家声背憎。即不学音声入门中。于施声顺爱。于悭声背憎而生碍想。即不学佛法中。于持戒声生赞利想。于破戒声背憎而生碍想。即不学佛法中。于忍声生赞利想。于嗔声生碍想。即不学佛法中。如是略说。于精进声生赞利想。于懈怠声生碍想。于定意声生赞利想。于乱声生碍想。于智声生赞利想。于无智声生碍想。即不学佛法中。于近声顺爱。于远声背憎。即不学音声入门中。于流转声生过罪想。于涅槃声生赞利想。即不学音声入门中。于此岸声背憎。于彼岸声顺爱。于村落声生过罪想。于阿兰拏声生赞利想。即不学音声入门中。于独行顺爱。于共行背憎。即不学佛法中。于比丘行顺爱。于在家行背憎。于威仪业顺爱。于非威仪业背憎。于净妙行顺爱。于非净妙行背憎。于戒行顺爱。于恶戒行背憎。于不杂行顺爱。于杂行背憎。于离贪欲行顺爱。于贪欲行背憎。于离嗔恶行顺爱。于嗔恶行背憎。于离愚痴行顺爱。于愚痴行背憎。于空行顺爱。于有见行背憎。于无相顺爱。于相背憎。于无愿顺爱。于愿背憎。于菩萨行顺爱。于声闻独觉行背憎。即不学佛法中。若讥菩萨过失则远菩提。亦取业障。若讥威仪则远菩提。亦取牢固业障。若有菩萨于菩萨边生卑小想。于己胜想则为自伤。亦取业障。如是菩萨。于他菩萨若教若诫。生教师想。然后教诫。菩萨若欲不舍菩提。于菩萨边莫生小想。善家子。菩萨如是。无有一处令善根断。如轻第二菩萨者。是故菩萨若欲护诸善根。欲清净诸业障。欲速于诸法中得无碍行。应当昼夜各作三时礼诸菩萨乘者富伽罗。
　　尔时曼殊尸利童真。复白佛言。世尊。如我解佛所说义。欲声佛声称量一等。嗔声佛声等。痴声佛声等。外道声佛声等。少欲声多欲声等。知足声不知足声等。减省声不减省声等。乐独声共众住声等。此岸声彼岸声等。远声近声等。流转声涅槃声等。村落声阿兰拏声等。施声悭声等。持戒声破戒声等。嗔恨声忍声等。精进声懈怠声等。乱声定意声等。无智声智声等。尔时莲华游戏智通天子。语曼殊尸利童真言。曼殊尸利。何因缘故称量一等。曼殊尸利言。天子。如是欲声。于汝意谓是何。天子言。曼殊尸利。如我意谓欲声如响。曼殊尸利言。天子。如是佛声。汝意复谓是何。天子言。曼殊尸利。如我意谓亦与响法不别。曼殊尸利言。此因缘故称量一等。
　　尔时佛告曼殊尸利童真言。曼殊尸利。汝于前世住初业地。未入如是法道。作何业障。汝今可说。若未来世所有假名菩萨。闻如是等业障恶已。当自守护。如是语已。曼殊尸利童真。复白佛言。世尊。彼闻如是等业障恶已。虽当忧怖而得净于业障。亦得诸法无碍。世尊。乃往过去无数劫。复过无数广不可量无量不可思。复过彼已。于彼时节有佛出世。名师子鼓音王如来应正遍知明行具足善逝世间解无上调御丈夫天人教师佛婆伽婆。彼如来寿量六十俱致那由多百千岁。说法调伏恒伽河沙等众生。亦以三乘成熟众生。彼世界名大光。于中若树若柱七宝所作。于彼树中有如是等声出。所谓空声。无相声。无愿声。无生声。无灭声。无所有声。无状貌声。常出如是等声。若声出时彼诸众生于法见证。彼时如来初集声闻有九十九俱致。彼皆阿罗汉。乃至以平等智善解脱心。第二集有九十六俱致比丘。第三集有九十三俱致比丘。第四集有九十俱致比丘。亦皆阿罗汉。乃至以平等智善解脱心。彼菩萨集亦如是数。彼皆无生法忍具足。善能出生种种法道。供养多百千俱致那由多佛。名称闻于百千俱致那由多佛土。度脱多百千俱致那由多众生。得无边门陀罗尼。出生百千俱致那由多三摩地。自余始业初乘发行菩萨摩诃萨。亦多无量无数。彼如来土功德庄严具足。若以言说终不能尽。彼如来灭后正法住九十九百千岁。彼诸树声皆不复出。世尊。彼时有菩萨比丘。名曰喜根。作说法者。世尊。彼喜根菩萨先行质直不分别威仪。不舍世间不碍世法。彼时众生诸根悉利。少闻即知有深信解。为彼众生不赞说少欲。不赞说知足减省乐独。亦不赞说不共众住。亦不示现发起精进。示现自身行于杂行。令彼众生摄取诸法。即欲自性摄取诸法。即嗔自性摄取诸法。即痴自性摄取诸法。而无障碍。彼以方便令彼摄取诸行一相。若彼众生彼以方便令摄取已。无有一处众生若行若威仪而有嗔碍。彼不嗔碍心已便得忍地。于如来教中。当得决定不坏深心。世尊。彼时复有菩萨比丘。名曰胜意。亦作说法者。世尊。胜意说法者。得四第耶那四无色入受行十二头多功德。世尊。胜意菩萨所调伏者。取他过恶。其智动摇。世尊。尔时胜意菩萨。于村落中为食而行。至喜根菩萨所乞之家。以不知故。彼于其中见舍主子。即至彼舍主子所。至已设如是座。坐已为彼舍主子。说少欲说知足。说减省。说共众住过恶。赞说乐独。赞说不共众住。仍于彼舍主子前。恶说喜根菩萨云。彼比丘者。乃令多人取于颠倒。彼比丘者。乃令多人取于邪见。其彼比丘是杂行者。取欲无碍。取嗔无碍。取痴无碍。取诸法无碍。彼舍主子利根得忍。语彼比丘言。大德意谓贪欲是何。比丘言。如我意谓欲是烦恼。舍主子言。大德贪欲为内为外。比丘言。贪欲非内非外。舍主子言。贪欲从何所来去至何所。复住何处。比丘言。贪欲无来无去亦无住处。舍主子言。大德。贪欲若非内外。非东方分。亦非南西北方上下四维。无有处住。亦非无住。彼之贪欲岂非无生。若无有生何有烦恼及以清净。尔时胜意比丘。嗔恚不喜从坐起去。说如是言。彼比丘者。乃令多人取不如实。以不学入音声故。于佛陀声则喜。于外道声则嗔。以不学入音声故。于梵行声则喜。于非梵行声则嗔。以不学入音声故。于清净声则喜。于染污声则嗔。以不学入音声故。于圣果声则喜。于凡夫声则嗔。以不学入音声故。于乐声则喜。于苦声则嗔。以不学入音声故。于出家声则喜。于在家声则嗔。以不学入音声故。于出世间声则喜。于世间声则嗔。以不学入音声故。于施声则生利想。于悭声则生碍想。以不学佛法中故。于持戒声则生利想。于破戒声则生碍想。于彼乞家出已还向阿兰拏处。至住处已。令余比丘亦如是取。即于众中见喜根菩萨已。说如是言。此比丘者乃令多人取于颠倒。此比丘者。乃令多人取于邪见。其此比丘是杂行者。取欲无碍。如是亦取嗔痴无碍。及取诸法无碍。喜根菩萨作如是念。今此比丘必作业障。我须为说如是深言。乃至令作修助菩提法因。尔时喜根菩萨。欲令众信。即于诸比丘僧前。说此伽陀。
　　贪欲说涅槃　　恚痴亦如是
　　于中道当觉　　佛菩提不思
　　若分别贪欲　　及诸恚痴等
　　远彼佛菩提　　譬如天与地
　　若不破坏欲嗔已　　入于痴者见菩提
　　彼即近于胜菩提　　当得于忍亦不久
　　贪欲菩提二非二　　一入平等与相应
　　若不如是随顺觉　　彼佛菩提远复远
　　贪欲不生亦不灭　　未曾作恼染于心
　　若有我想有得见　　为彼贪欲泥犁入
　　所有欲法即佛法　　所有佛法即欲法
　　此二一字而无相　　如是知者为导师
　　若分别戒破戒已　　以戒自高而醉逸
　　彼不生天况菩提　　但自安住有得见
　　若于烦恼分别已　　常好依倚嗔见中
　　此道非是胜菩提　　若念彼则凡夫缚
　　若住兰拏分别已　　高贵自我而欺他
　　彼无菩提无佛法　　但自安住兰拏见
　　兰拏法中既不见　　于村落中作威仪
　　天修罗中彼是贼　　何有菩提及佛法
　　若分别我当作佛　　彼凡无智力所牵
　　所有佛法如虚空　　于中无取亦无舍
　　见行菩提本不二　　名字数音说为人
　　若不入于此法中　　彼佛菩提远复远
　　若求菩提无菩提　　若见菩提远菩提
　　不此教中至灭度　　分别此法无有实
　　若佛法中生羡乐　　彼则远此佛菩提
　　无实法中既生羡　　则当复受于苦恼
　　若以供养异不供　　供养法中则聚着
　　若知此界同平等　　彼当作佛人中尊
　　若不于佛及佛法　　诸种诸处未曾见
　　彼于诸法则不染　　觉菩提已破摩罗
　　若欲度脱诸众生　　彼众生界未曾念
　　诸法犹如涅槃等　　彼若见是作人尊
　　若说外道是恶意　　若说诸佛人胜者
　　于此二中无差别　　如是知者作导师
　　若觉菩提无所觉　　若如是知无所知
　　佛与非佛不等佛　　此不分别人中上
　　佛于菩提未曾觉　　众生未曾有脱者
　　凡夫分别无有法　　彼远复远佛法中
　　若有为法非有为　　彼所有数未曾有
　　若无有数算亦无　　此诸方便不说二
　　若无众生无成就　　不见佛法是实有
　　如佛亦如诸众生　　如是知者触菩提
　　若欲当觉胜菩提　　于彼欲法莫分别
　　所有欲法自性相　　彼即佛德不可思
　　若佛法中未曾发　　于佛菩提不生心
　　无异菩提无异心　　如是知者作导师
　　以菩提心凡自高　　若分别念我作佛
　　彼无菩提无佛法　　则舍此法自性印
　　若念众生我欲脱　　愚痴着彼众生想
　　说众生者无众生　　菩提不于众生住
　　若见众生如是怖　　彼则无边恐怖生
　　诸众生言如山响　　如是知者人中上
　　若见众生毕竟脱　　常无贪欲嗔痴等
　　众生寂静常大寂　　如是知者作导师
　　贪欲非内亦非外　　欲于诸方无依倚
　　无实诸法分别已　　如是我想凡所迷
　　如响如幻如焰等　　如石女儿亦如梦
　　如诸烦恼不可见　　凡夫转行由无知
　　若求烦恼彼有恼　　正念选择莫懈怠
　　不分别道及烦恼　　触无分别菩提地
　　若空法中凡夫畏　　于佛法中彼当远
　　若空法中无有疑　　最胜菩提彼当得
　　若以言说分别境　　言说及义不可思
　　染著名称及利报　　自谓念道无疑惑
　　不以著名念所说　　而见兰拏有所住
　　少欲知足分别已　　复为贪欲力所牵
　　若人避于欲法走　　彼于欲法不可脱
　　若能顺觉欲法实　　彼则见法饮乃离
　　守护禁戒虽长夜　　出生定意无边劫
　　此佛教中彼不脱　　以不觉此真实际
　　若觉此法无所有　　于诸法中彼无著
　　不以分别戒破戒　　而脱凡夫有见境
　　若见持戒常无戒　　若觉戒义破戒法
　　彼于破戒不可得　　彼觉戒行相如是
　　法王所有不思法　　俱致方便化众生
　　以一方便令其入　　此菩提中寂无漏
　　凡夫堕于大堕中　　说胜法所闻法已
　　无作无物无有相　　一道方便自性空
　　虽在胜家喜欲乐　　而闻法已不惊怖
　　不于此教出家已　　头多自高有见得
　　所有十方佛世尊　　住世作利大仙主
　　皆知诸法如空已　　法无起作触菩提
　　无知而有净相想　　闻此实法有惊怖
　　彼俱致劫受多苦　　常受苦分无有间
　　说此伽陀时。三十千天子等。无生法中得忍。十八千比丘以不受故。诸漏心皆解脱。即时地裂。胜意菩萨死堕大啼叫泥犁耶中。彼业障故。于百千俱致劫大泥犁耶中。受诸极重苦毒。受已于七十百千生中。常得诽谤。于多百千俱致劫中。不闻如来应正遍知名字。彼后值遇如来。于彼教中出家而不喜乐。六十百千生中出家已。反戒入俗。以彼残业障故。于多百千生中闇钝而行。于彼时节名喜根比丘菩萨摩诃萨说法者。今已证觉阿耨多罗三藐三菩提。现住说法。在东方分。过百千俱致佛土。于宝画世界中。名密无垢蔽日光福德威炽王如来应正遍知。现住说法。于彼时节名胜意比丘说法者。即我彼时作说法者名胜意比丘。世尊。我受如是苦恼。如是住时。以未入此法道故。受如是苦。于无苦中分别苦颠倒苦。是故若发菩萨乘者。若发独觉乘者。若发声闻乘者。不用如是业障者。不用如是苦者。于诸种法不应毁弃。于彼正法亦不应毁弃。亦不应一处而作嗔碍。
　　尔时佛告曼殊尸利童真言。曼殊尸利。彼时汝因闻彼伽陀。有何胜作。曼殊尸利言。世尊。我因闻彼伽陀。从彼业障而起。处处驰走遍流转已。于诸处中得甚深忍得决定忍善说深法。佛言。曼殊尸利。是谁神力忆念如是久远所作业障。曼殊尸利言。世尊。所有菩萨。若思若念若随顺念。彼皆如来神力。何以故。世尊。如是诸法皆是如来本性。佛言。若得如来十力与闻此者称量一等。若于无生法中得忍。与闻此者称量一等。曼殊尸利言。世尊。如我解佛所说义。闻此法本果不可思。佛言。如是如是。曼殊尸利。如汝所说闻此法本果不可思。但如来不记说。何以故。彼不勤修非善丈夫。若闻此已当不信解。曼殊尸利。此是诸法入门。尔时曼殊尸利童真。及慈氏菩萨摩诃萨。复白佛言。世尊。当住持此法本。令末后世后五百岁法转之时。广至多人手中。不使摩罗及摩罗身天得入其便。尔时世尊。为住持此法本故。左右观视如是无间世尊观已。彼时十方恒伽河沙等佛土六种振动。于彼时中。世尊。则为已住持此法本。自余诸佛世尊。于恒伽河沙等世界中。亦住持此法本。说此法本时。乃至十方恒伽河沙倍多。于彼众生无生法中得忍。彼复倍多于法证见。何况复言住声闻乘独觉地无学地。尔时命者阿难陀。而白佛言。世尊。云何名此法本。我云何持。佛言。阿难陀。此法本名说诸法不转。此名当持。佛说此时。曼殊尸利童真欢喜。慈氏菩萨摩诃萨。师子游步菩萨摩诃萨。莲华游戏智通天子。及余天子并彼大菩萨众。诸天人犍闼婆阿修罗等。闻佛所说皆大欢喜。


