顺权方便经二卷


大乘五大部外重译经
顺权方便经二卷
西晋三藏法师竺法护译


　　

顺权方便经卷上
沙门法品第一
　　闻如是。一时佛在王舍城灵鹫山中。与大比丘众俱。比丘五百。菩萨八千。一切大圣神通已达。已逮总持辩才无碍。获无所畏得不起忍。奉无数佛殖众德本。皆志大乘至不退转。弘无盖哀救济十方。
　　其名曰空无菩萨。持土菩萨。持人菩萨。持祠身菩萨。观意菩萨。净意菩萨。上意菩萨。信乐意菩萨。持意菩萨。增念意菩萨。喜见菩萨。善见菩萨。可意见菩萨。普利可见菩萨。弥勒菩萨。普及一切贤劫菩萨。咸来集会悉共俱坐。尔时世尊在王舍城开化一国。国王大臣百官群僚。长者梵志凡庶人民。佥共一心奉事供养。衣被饮食医药床卧。一切所安莫不欣然。于时贤者须菩提。明旦着衣持钵。欲行分卫未入城门。行诣佛所稽首足下退住一面。前白佛言。唯然大圣。我夜卧寐梦中见已。坐佛树下而见如来。稽首足下还住一面。时佛以紫金色手摩我顶上。颁宣斯言而告于我。今日须菩提。当得逮闻古昔已来所未闻法唯圣垂愍敢说此意。是则何等先之瑞应。佛告须菩提。有法典名曰顺权方便。诸族姓子及族姓女所宜奉行。以斯比像先现瑞应。仁当逮闻未曾有法。时须菩提前白佛言。我今欲入王舍大城因行分卫。佛言。从意顺时无违道节善哉行矣。
　　时须菩提。见佛听之。入城分卫普行求食。寻到诸家贵姓长者梵志。因入其舍在门中庭默然而住。时长者家有一女人。普庄严身珠玑璎珞服栴檀香。以紫金宝文饰其体。端正姝好威发晃昱。光泽第一净如莲华从其室出问须菩提。贤者何缘住门中庭。须菩提报曰。姊欲知之故来分卫。其女答曰。今须菩提。故复怀抱分卫想乎。断思食耶。须菩提答曰。姊欲知之食想已断。又有是身父母遗体。在胞胎中饮食养之。而至成长。习之来久不可离食。女又问曰。须菩提贤者。未断生死众行故。有终始愁戚悲泣不可意伤不造证乎。须菩提答曰。已造证矣。身口心寂。又问。贤者为灭身乎。须菩提答曰。其灭度者无有身也。法无所除亦无道行。女又问曰。若使诸法皆无灭除无所行者。贤者须菩提云何舍身而分卫乎。安和成就也。须菩提答曰。其灭定者当普观之。休息兴立兴立显身亦复非造。女又问曰。其灭定者。所在定行则不灭度。答以灭定则无所生。亦无所灭。女又问曰。若无所生无所灭者。云何贤者。离身分卫不以安和。须菩提答曰。如来声闻行分卫时。为舍身耶。女又问曰。佛叹贤者于声闻中行空第一。空有处耶。须菩提答曰。然如姊来言。女又问曰。其所行空岂往反乎。须菩提答曰。其行空者无有往反。女又问曰。假使空行无有往反。贤者何故周旋行来而分卫乎。须菩提答曰。虽行分卫不贪养身。欲以休息痛痒苦故而行分卫也。女又问曰。贤者复有痛痒怀恼众难厄乎。须菩提答曰。无痛痒不怀众难。又欲休息饥虚痛痒。故行分卫。其女问曰。贤者今行不等空业。所以者何。其行空者不以痛痒而为苦患。一切三界无所有故。又行空者不猗身心。不生念身心。亦无所染无乐不乐。其行空者悉无诸法乃处闲居。女又问曰。贤者处在闲居行空第一。以何等故名曰空闲。须菩提答曰。所以曰空。不以因缘舍欲众尘。乃曰闲居。女又问曰。其行空者舍贪欲乎。须菩提答曰。其行空者不舍贪欲耶。女又问曰。云何舍欲名曰行空。须菩提答曰所可说者是假言辞。又问。贤者行空岂有辞乎。而仁说之。须菩提答曰。假托辞耳。贤圣声闻本之言教也。女又问曰。咨嗟言辞心存言辞则堕颠倒。其堕颠倒则处诤讼。其处诤讼。则非沙门不应法义。须菩提问姊。何谓名曰沙门法义。其女答曰。无有言辞乃沙门法。若无言辞则无颠倒。无颠倒者则无诤讼。无诤讼者是沙门法。所致法者永离二行。乃谓一法谓沙门法。无想不想永寂众想。乃谓沙门。无为无散远离合散。超越邪迹入平等道。谓沙门法。无有境土离于分界无为灭度。谓沙门法。以知止足不贪道俗。永无所著坥然无迹。谓沙门法。无著无缚亦无有脱等犹虚空。谓沙门法。亦无心念除心意识。谓沙门法。常知节限。少欲少事无所悕望。谓沙门法。消去贪欲心无所慕。志若太山不可倾动。谓沙门法。弃舍欲乐心不虚渴不好三界。谓沙门法。皆离分界十方境土。越诸所作无所起立。谓沙门法。舍五阴魔及有形体。无有众难无有尘劳。谓沙门法。越度魔界贪欲所消。心无所生亦不驰逸。谓沙门法。以超死魔而无所著不怀妄想。谓沙门法。不慕天魔心无所思志等如地。谓沙门法。不着吾我解一切空寂然淡泊。谓沙门法。心无所猗以无想行而不增损。谓沙门法。以舍妄想心无所愿不有取舍。谓沙门法。游在三界而无所行决众疑网。谓沙门法。消众入无无有诸衰阴盖永灭。谓沙门法。舍于调戏不存放逸降伏其心。谓沙门法。不抱嗔恚心不怀恨寂寞定意。谓沙门法。无有饥渴不存虚乏心无合会。谓沙门法。无有二行已舍二业而等同像。不高不卑不举不下。谓沙门法。以弃两事行无所著无所挂碍。谓沙门法。断除俗业却众阴蔽不贪四大。谓沙门法。分别五阴诸种本末无有诸入。谓沙门法。颁宣一切十方法界无有境土。谓沙门法。晓了诸入自然如化本无处所。谓沙门法。自然如空而畅无为不好有为。谓沙门法。永以弃去一切诸数无有取舍。谓沙门法。自于己利而知止足不有诤讼。谓沙门法。和心一切显现众生等行忍辱。谓沙门法。无所亡失心不忘舍逮得解脱。谓沙门法。心已解脱而无所怙坦然寂寞。谓沙门法。犹若虚空不可譬喻等无有侣。谓沙门法。女说于是行沙门法时。诸天子等集会门庭。四十天子远尘离垢得法眼净。五百天子举声叹曰。笃信微妙闻于上法至心和雅。悉发无上正真道意。
见谛品第二
　　尔时贤者须菩提。而口叹曰。至未曾有。是姊辩才慧明巍巍。所颁宣法音声和雅必佛威神。将是如来所化不疑。于时彼女知须菩提心念本末。报须菩提。如今贤者所识察之。其沙门法离于分界无有境土。无著无缚亦无所脱。心自念言。必如来化诚如所云。今吾观身如来所化。现作女像悉了本无。所以者何。如来至真解畅本无。吾身本无等无有异。由是之故如来所化。如如来色本无。我色本无。无二亦复然矣。以是之故。如来所化痛痒行识皆为本无。五阴本同自然无际悉为本无。以是之故如来所化。如来本无。一切众生其元本无。诸圣本无吾身本无等无有异。以故名曰如来所化如来本无一切诸法亦复本无。一切道义亦复本无。身亦复本无身同然。以是之故如来所化。如来本无悉无所生无有处所。如来本无悉无所生亦无所灭。吾身本无不起不灭。以是之故如来所化。如来本空一切如幻。吾身本无本无同然。本空不起不灭。以是之故如来所化。如来所化一切本无。一切众生本无处所诸法本无。其本审谛真实本无。等无有异悉虚无形。又须菩提。举要言之。一切诸法皆住本无。吾以是故如来所化。时须菩提问其女言。云何今姊。以佛圣威知我心念。为以己明见之耶。其女答曰。今须菩提。能知他人众生心所念乎。声闻缘觉诸菩萨众。五通仙人外学异法。皆佛威神而有所知。所以者何。一切应时从佛受教。如今尊者须菩提。知于他人众生心念。以是之故。亦佛威神而能知之。犹如天下一切众生。因以日月大炬灯火。十方众焰诸有光明缘睹诸色。如是须菩提。诸佛弟子见众生心照以圣慧。消愚痴冥使逮道明。皆佛威神。于时贤者须菩提。谓其女曰。唯为我说。今女为谁从何而来。乃有此辩。女答须菩提。假使有人问如来化。今汝为谁从何而来。于时化佛以何发遣。须菩提答曰。无所发遣。其女答曰。如是须菩提。其化自然解诸法相。一切如是亦无所知。女又问曰。今问仁者为有学业。为是凡夫是罗汉乎。若作是问以何答之。须菩提答曰。吾非学业亦非凡夫亦非罗汉。其女问曰。今须菩提以心相猗而答我耶。报曰如是。须菩提曰。女何报我。女曰。若深山中间所呼声乎。以用心意而相答耶。答曰不也。响因虚空而有其音。女曰。如须菩提岂可逮致乎。缘其法行得入道耶。因立证明。成就道德而可处当也。音声本无。吾我言辞亦复如是。悉亦本无。时虚空中自然有音。叹于此辞。女说是言。令须菩提遥闻虚空自然之音。宣扬答曰。向者仁言。吾非学业亦非凡夫亦非罗汉。行得执持何法。诸漏已尽至于等时。以致罗汉耶。须菩提答曰。若如来化行得处所。我执持行其宜若斯。其女答曰。仁须菩提非罗汉乎。诸漏不尽耶。佛叹仁者诸声闻中行空第一。须菩提答曰。吾非罗汉诸漏不尽。亦不行空不叹第一。女又问。贤者心乐堪任。云何自误而窃妄语。须菩提答曰。假使我见智达诸法。已得罗汉众漏已尽。世尊叹咏行空第一。尔乃我堕妄语两舌。我不知法不睹所在。以是之故不为妄言。所言至诚。女又问曰。仁者须菩提。此诸天子。其见谛者来会门下听受经法。谓仁不实。须菩提答曰。其见谛者诸天世人莫能欺者。女又问曰。贤者若有所见为不至诚。须菩提问曰。其有所见为不谛乎。女曰。其睹诚谛不可见也。女又问曰。耆年须菩提。能见真谛乎。须菩提答曰。假如女言。我悉不见欺诈之业。况复睹见至诚谛耶。所以者何。一切皆空。于时须菩提谓其女曰。所言至诚为何谓耶。女答曰。唯须菩提所云至诚。于一切法悉无所生。其见诚者则睹颠倒。须菩提问女。为谁说斯如是言教。其女答曰。唯须菩提。处在颠倒不起尘劳不起见谛。乃为真谛。以睹在倒不见真谛。时诸天子会在门下者。睹其女身微妙之业。则稽首女。礼须菩提。口宣斯言。闻须菩提亲睹此女。听其辩才。各自叹曰。为得善利无极之庆。若闻是教笃信爱乐亦复难遇。况复好喜而奉行者。德不可量。
　　女复谓须菩提。犹如斯地无所不忍。净与不净香洁臭秽不以增损。若有行者修平等心。悉忍苦乐不以进退。犹如净水无所不洗净不净物不以憎爱。行者如是。心犹若水洗除众恶三垢之秽。在于善恶不用增损。犹若火然。在所烧尽无所去就。行者如是消除祸福。若遭二难等无增损。犹若风起在所而飘不有爱恶。行者如是。若遇苦乐贤愚净秽不以增损。犹若喻空靡所不忍。空不念是忍与不忍。行者如是。心平如空无有增损。所值善恶不以喜怒。犹如桥船。一切众人王者小人贫富尊卑。皆由之度无所分别。行等心者亦复如是。志若桥船。无有嗔喜怨友无二。明智贤士忍于凡夫。圣慧坥然心不有二。所以者何。若须菩提。发起嗔恚厌恨之心。同于学士皆当忍之。不当怒报也。令不嗔恨。犹如火炽寻时灭之不当使盛。如是须菩提。若贪欲兴尘劳然炽。制伏其心令不驰逸。乃逮正定。
　　尔时贤者须菩提。问其女曰。汝何志求。而乃如是师子吼乎。其女答曰。若有志求未曾能畅师子吼也。其无志求乃师子吼。所以者何。有所求者则堕颠倒。以堕颠倒无师子吼。有所志求便为贪身。辄堕诸见无师子吼。又贤者问。女何志求而乃如是师子吼乎。贤者何求漏尽意解。须菩提答女。姊欲知之不用志求而致解脱。女又答曰。耆年本时无所志求。致得漏尽意解乎。吾亦如是逮无所逮。其法界者行无所获。须菩提曰。如今观女必志大乘终无疑也。以是之故大师子吼。举动进止言谈以类大乘之学。女又问曰。岂能识别大乘行迹举动进止。为何等类。须菩提答女曰。声闻虽听不能颁宣大乘所睹。唯女堪任敷演大乘。所行深妙广为分别。女曰贤者。其大乘者无所挂碍慧无阴盖。其明无二此之谓也。犹日月前健行诸天。自恣无碍无能蔽者。住于虚空而飘疾行。所游天下周遍四域。照阎浮利众生蒙明。莫不被荷。大乘如是正士广学。无所挂碍无能蔽者。其心等住住无所住。其心奉行六度无极。显示十方一切法明。故曰大乘。犹转轮王所游行处辄居四域。菩萨大士至若干种。众生类中在众邪行等修慈心。其大正士如是。所至到处常能独步。沙门梵志诸天人民。郡国县邑州域大邦利益众生。菩萨常行四恩之业。救摄一切修若干敬。故曰大乘。诸天龙神揵沓和阿须轮迦留罗真陀罗摩休勒。释梵四天。明智贤圣正士聪达。以诸平等正行之无逮成真谛。所见奉敬。故曰大乘。其大乘者。唯须菩提。而不可尽悉无所生。不断佛教三宝之训。咨受佛慧道法之业。奉顺圣众。以大慧明劝化众生。善具弘妙无杂碎行。所作真正解畅备悉六度无极。以四恩行救摄危厄。寂然庠序修八正道意止意断。奉无极慈修无盖哀。坚住大道。于一切智永弃畏难降伏众魔舍诸闇昧。显智慧明富众德本诸行具足。诸天人民阿须伦所见归命。众魔外学莫不降伏。一切声闻诸缘觉等。莫能当者。化众不信令笃乐法。慈悲愍念诸怀嗔害。以布施摄悭贪。以持戒摄犯禁。以忍辱摄嗔恚。以精进摄懈怠。以一心摄乱意。以智慧摄愚痴。以财宝摄贫穷。以安和摄苦患。以欢悦从明智。故曰大乘。
分卫品第三
　　于时贤者须菩提问其女曰。快叹大乘颁宣行业瑞应本末。其女答曰。正使我身一劫过劫咨嗟大乘。不能究畅得其边崖如大乘业不可限量。其德至淳功勋名称不可得计。又须菩提谓其女曰。姊问我言。贤者何故而行分卫。如来至真亦行分卫。从如来缘奉不违命。其女答曰。唯须菩提。能知诸佛善权方便。欲开化众故行分卫。须菩提问女。女亦堪任诸佛若干行随时之义。吾身不能唯说其意。修权方便行分卫乎。女复报曰。贤者复听。如来至真以二十事。观察法仪而行分卫。何谓二十。一曰现己身色形像微妙端正。二曰顺从如来分卫学法。三曰若有众生欲习严佛三十二相。四曰观如来身具足庄饰。五曰如法备悉身相种好。六曰令发无上正真道意。七曰念于如来而行分卫如法效之。八曰若如来入郡国县邑。郡国县邑普得安隐。九曰盲者得目悉睹诸色。十曰聋者得听别若干音。十一曰心乱迷惑者伏定其意。十二曰若裸形者得自然衣。十三曰饥得食粮。十四曰渴得水浆。十五曰病者得愈。十六曰无怒无痴。十七曰无贪无嫉。十八曰不恨不恚亦无自大。十九曰心不怀恼普愍众生。二十曰念无央数众生之类如身父母。是谓二十。若使如来入郡国县邑丘聚行分卫者。令诸众生有所见闻。发无上正真道心。又须菩提。世尊大哀。来化众生无数众苦。悉至三界随时救护。如来现义因得自在故行分卫。唯须菩提。如来所入郡国县邑行分卫时。无数诸天龙神揵沓和何须伦迦留罗真陀罗摩休勒。释梵四王。皆随侍之奉事供养。承佛威神皆发道心。又须菩提。诸天龙神释梵四王。供养如来见如来身。道明无边寂然庠序。心自念言。至未曾有。如来至真所宣正典我等咨受。所奉经法爱乐自归。如来至真发大道心。以是之故而行分卫。唯须菩提。如来分卫无数众人。慕官贪士好财志豪。求端正色欲多眷属。见佛世尊舍转轮王出家为道。心自念言。睹佛大哀诣贫匮家而行分卫。弃世荣禄发无上正真道意。故行分卫。唯须菩提。诸大尊神天子梵天。承佛威神观见如来。心自念言。如来常充未曾饥渴。用愍众生故与眷属而行分卫。我等慕乐夙夜精进成至正觉。与眷属俱而行分卫。作是念已发大道意。唯须菩提。若懈怠众懒惰不勤。见于如来入郡国县邑州域大邦。心中欢悦稽首自归。发平等心慕最正觉。唯须菩提。见诸佛尊终不虚妄。众人睹闻其音响者。一发意顷以为道本。因是究竟得至灭度。以故如来而行分卫。唯须菩提。如来入郡国县邑。诸在系缚闭在牢狱而得解脱。众生若闻如来名号。承其圣旨自然得解。欲报慈恩发无上正真道意。以是之故而现分卫。唯须菩提。族姓子族姓女。若闻如来功勋之德。叹咏名称适承其号。奉上如来肴膳异味。衣被床卧及他异供。敬护父母兄弟姊妹。夫妇子孙。若无因缘。不得故往奉见如来。以故如来入于郡国县邑而行分卫。心怀踊跃贡上供养。皆发无上正真道意。唯须菩提。其四天王奉如来钵。若贫穷众少于财宝欲薄布施者。见如来钵自然而满。大财富者欲广施者。见如来钵空因供施佛。皆发无上正真道意。以故如来现行分卫。唯须菩提。假使如来取若干膳悉齐合著。百千亿钵还着一钵。不令杂错各如本故。无数诸天龙神揵沓和阿须伦迦留罗真陀罗摩休勒。睹于如来变化示现。得未曾有善心生矣。皆发无上正真道意。以是之故而行分卫。唯须菩提。如来身者金刚之数无量福会。如来身者无有生藏及与熟藏。亦无不净大小之便。不用饥渴而行分卫现有所食。不睹所入而见如来。显明大慧真正之法皆发道意。又须菩提。若有众生施如来食。多少粗细甘美不好。所贡上膳在于如来。所种德本所立福祐。不可限量无有边际。况复广施受天人福。众祐不尽至得灭度。以是之故而行分卫。又须菩提。如来一定三昧正受。无数神尊诸天子等。众梵天王色行天子。见于如来而行分卫不舍三昧。心自念言。今佛愍哀众生之故而行乞食不用饥乏。诸天人民睹斯义利皆发道意。以故如来现行分卫。又须菩提。如来常怀贤圣自在而行分卫。无有贪嫉亦不饮食。为诸信者。颁宣经道。令出家学化族姓子女故行分卫。未曾饮食。其饥馑者不能自致至于道德。欲令此等所愿具足。故显分卫。又须菩提。如来执怀贤圣自行分卫。救诸不贤济众挂碍使无所著。令兴大道至无极慧。又须菩提。如来愍念将来之世边地诸国。故行分卫。得无后世不信道法。长者梵志心自念言。此等圣师不行分卫。弟子何故横行乞食。见诸比丘及比丘尼怀恚不喜。由是之故佛现分卫。心自念言。佛无上尊愍众分卫。弟子法之因供咨嗟。手自斟酌施与比丘。此等学士承佛至教而行分卫。见之欣然供养一切比丘比丘尼。以故如来而现分卫。又须菩提。诸王帝主太子长者。梵志大臣百官诸子。见于如来无上正真。不乞食者。若有众人信乐道法。弃家行学而作沙门耻于分卫。我等家门姓贵豪尊出为沙门。反从庶民贫家下劣乞分卫乎。以故如来现行分卫。心自念言。如来大德犹如虚空。愍行分卫。况我等乎。念此不惭哀诸下劣乐行分卫。又须菩提。如来普随世间习俗而劝化之。因其劝乐各从众生。应受化律而授道教。如来各随而建立之。缘其方便未曾饥虚。无有众患饥渴之难。不以羸劣。无有悭嫉。无有众恶。决诸疑网。如是须菩提。如来以此无量方便欲救众生。故行分卫。度众闇塞使见道明。女谓须菩提。贤者宁能以是随时方便用斯大哀。如此众祐。建修清净行分卫乎。须菩提答曰。姊我不堪任。犹如一切野狐狸兔众鹿小虫不能当任。师子兽王不能独步。而现其前师子吼也。如是一切声闻缘觉之乘。不任如来威神礼节善权方便。普安一切大慈大哀。女说此善权方便如来大哀时。其女父母长者。家中大小及余长者。来入舍中闻所说处。二万八千人。皆发无上正真道意。
顺权方便经卷下
假号品第四
　　于是须菩提谓女言。姊宁出门有夫婿乎。其女答曰。贤者唯听。我夫非一。所以者何。假使众生好乐勤修放逸自恣。亦能奉顺善权方便。斯等众生皆我夫主。须菩提问。姊何谓好乐顺权方便。其女答曰。唯须菩提。或有众生先以一切欲乐之乐而娱乐之。然后乃劝化以大道。若以众生因其爱欲而受律者。辄授爱欲悦乐之事。从是已去现其离别。善权方便随时而化。须菩提问。姊如来从始以何好乐。随其时宜不违法教。须菩提谓女曰。如来至真未曾教人随爱欲也。其女答曰。贤者不闻乎。如来法教。若有比丘。随心所好衣食床卧具。病瘦医药。慈心之种乞丐诸家。所到居业。与其同等志所慕乐。和上教师追学务训因化入道。须菩提报曰。唯然如姊今者来言。女曰。以是之故。贤者当了如来听之随其时宜不违所乐。以斯善权而济度之。须菩提问女。众生之类以何善权乐随类教。其女答曰。可数三千世界所有星宿。我所开化随欲所度众生之限。使发无上正真道意不可称计。须菩提问。姊以何方便令人欢乐。其女答曰。或有众生乐于梵天。我修梵行随无量禅。欣然志安从乐授之。然后乃化劝佛大道。或慕帝释现天帝位甚可爱乐。示斯自在无常之法。因而劝化发大道意。或有众生。慕好诸天龙神揵沓和阿须伦迦留罗真陀罗摩睺勒。我悉示之斯位所乐。然后现变皆虚不实。劝化各使发大道意。或有慕乐转轮王位。或有慕乐大臣百官州牧郡守令长四征公卿君子梵志工师细民。或有好乐于色声香味细滑法。或乐华香安息涂香衣服幡盖大幢。或好金银明月真珠水精琉璃砗磲码瑙白玉珍琦。如是所乐不可计量若干品业。或有好乐鼓舞歌戏淫乐悲声若干种伎。我则随意取令充饱各得所愿。然后尔乃劝发道意度脱众生。随上中下各使得所。须菩提问女曰。姊当知之。欲得求习于贤圣道则为阴盖。无所求法乃无所阂一人得入随受律化。离于因缘得未曾有所作甚难。菩萨大士所为无量。乃以是法造无上业。为众生故彼以斯法周化众生。得顺法律。我代欣庆。
　　时有二尊者子。俱来会彼门前中庭听所演法。见其女姊宣说宿本所可乐行。顺权方便所开化众。劝于无上正真之道。时二童子谓尊者须菩提。仁者勿以己身之智度他人慧。于须菩提所趣云何。萤火之光宁能照己身掌乎。除其冥耶。须菩提答曰。族姓子。其萤火光明不足名。这可照掌耶。如是须菩提。学声闻乘族姓女族姓子。德薄智鲜。光耀功勋慧明乐。一思不远得致寂灭。犹如劫烧其恒河水泉源诸流宁能灭乎。须菩提曰。正使一切百千巨亿大海江河众水。不能消灭劫烧盛火。况复江水大河流乎。其女答曰。如是须菩提。诸菩萨众智慧光明不可限量。功德威耀而不可计。假使菩萨江河沙劫。以五所欲而自娱乐不可尽极。菩萨智慧光明功德。威耀回邈巍巍无量。犹如须菩提。贫匮之士得疾甚困。医来治之应病与药。从其轻重莫不除愈。其药易得薄德之士独自遭苦困而得安。所以者何。用财不丰。如是须菩提。诸声闻乘行止之德少欲无贪。处在闲居去于悭嫉。所知甚少堕一切恼。尔乃得致漏尽意解。当作是观。唯须菩提。如贫匮士得见疗治困而得愈。谓声闻乘之解脱也。犹大国王顶有威相。而得疾病医来疗之。以帝王药应病疗治。其药色妙香美。向面面愈项颐悉安。身无众患诸味具足。帝王财宝华香杂香抬香熏身。以众伎乐自然为鸣。帝王将无恐惧以用怀忧。答曰。不也。若干品药常服治病。以众伎乐而自娱乐。并娱一切至使疾病除愈永安。如是须菩提。或有菩萨以所娱乐善权方便。好于一切道法之乐。而自娱乐己心修行。皆以一切普安道乘。逮至无上正真之道为最正觉。唯须菩提。以是之故如医疗治病。菩萨如是现智慧时而开化之。又须菩提。以五所欲用本无故而无所住。其在是忍能自晓了。我何所造。以五所乐无有福祚。横为功勋不可逮致悉无所有。斯一切智逮无所得亦无名勋。若斯忍者己身达想。何谓有道何谓无道。五阴空寂然亦空。以逮忍者则无所欲。患厌己欲悉无所乐无所求习乃曰志道。五阴犇逸不能定意是则无道。于是尊者须菩提。问二尊者子。今此女人与仁何亲。二尊者子俱共叉手。说斯颂曰。
　　是我之父母　　斯慈施弘安
　　此家室亲厚　　亦无上世尊
　　以是威德故　　而致诸功勋
　　如是合集行　　缘脱无数苦
　　颁宣此经法　　普具众行业
　　施吾道慧乐　　心行于空无
　　因敷演经法　　悉周遍精进
　　加我等法乐　　训诲于空行
　　弃舍于家居　　犹火烧骨体
　　以用斯方便　　损裂众结网
　　为蚖蛇所啮　　灭除众毒害
　　其贪欲如是　　恩爱之所伤
　　如人火所灾　　有来救火厄
　　尘劳热若斯　　能脱淫欲难
　　晓了诸法义　　而消大恐畏
　　以断此诸难　　明智所解脱
　　吾不慕贪欲　　以义解智慧
　　诸义无有义　　所谓世间欲
　　尔时贤者须菩提。问其女曰。姊以何所善权方便。而不弃舍一切众生。随时之宜悉开化之。又有仁者当晓此意。女人在世多慕欲乐。而不以厌踰于男子。女人情兴好于欲乐。以故菩萨行权方便而导引之。故现女像因教诲之。男子之身不可现入贵人淫女。须菩提问。今姊何故女人之像化众女人乎。于彼世时转女菩萨。现女人像须臾一时。由十二年现其像貌。为尊者子清净衣被着男子服。问须菩提。仁为凡夫学从致乎。须菩提答曰。吾非学也。亦非凡夫。其女报曰。如是如是。唯须菩提。我无所持。时尊者子念须菩提。若斯成就深妙智慧菩萨之业。修平等行。以是相问。时族姓子。知须菩提心之所念。谓须菩提。我以斯问。唯须菩提。云何漏尽。分别部居意之所归。须菩提答曰。吾非漏尽。女又问曰。何谓其漏。不尽去来今现在过去已尽当来未至现在无住。诸未来尽不可得。是亦无尽。又现在者。已归于尽。而无所住。亦不可尽。
　　须菩提答曰。唯族姓子。我不堪任发遣诸问。日时且中余有少许食时欲到。今欲分卫将无失时。时族姓子有三昧。名普周佛土妙华。以是三昧而以正受。其族姓子。这三昧已。遥见须菩提。其身现在一切十方不可计限诸佛国土。住于佛边而住侍焉。在于彼土。犹如日出照于天下。或旦食时未至日中。或过早食。或不复久旦至食时造立日中。或挝揵[木　　遲]时。或施坐饭食。或以住立现取钵洒。或在佛土游行分卫。这日中时。或现晡时。或在初夜。或以夜半。或已向晓。或有佛土无有日月。众生人物各有光明。所现功德巍巍如是。
　　于时族姓子。谓尊者须菩提。仁者何时当就食乎。且观今时日在何所。须菩提答曰。族姓子。今不是时不应饭食。在余佛国亦不得时。时族姓子。即如其像三昧正受显示神足。使日还东如日早食。谓须菩提。贤者且观。其时极早。是故贤者。恣安所审坐自服食。须菩提答曰。今我属累问族姓子。名曰何等。唯须菩提。我之名号。又当启问于佛世尊。而见发遣。唯须菩提。一切诸名皆无有名。所以者何。一切诸名悉从思想不真虚伪。其所妄想亦悉不真无有名号。当作是说一切本无。须菩提曰。又族姓子。其一切智亦假号耳。因思想有而不真正。何谓一切智名号。因想而兴不真正也。所以者何。以一切智不可限量。亦假号耳。各各游行于诸佛国。又无本末。须菩提问。何谓族姓子一切智不可限量而假号耳。其女答曰。唯须菩提。一切智光普照佛土。何谓一切智摄取佛土。何谓一切智摄取一切智。何谓普智光明所照。何谓消垢。何谓普现诸义。何谓为上。何谓为大。何谓目见。何谓持难。何谓大舍。何谓须菩提佛土大施。何谓佛国名曰假号别诸相字。假使须菩提。其一切智不可限量假号者也。如是色像各各如是名号无量。如其名色无量难限。痛想行识不可限量。阴种诸入意止意断。神足根力觉意八道亦不可量。皆假号耳。一切道品诸法如是。诸佛国土各各不可限量。悉假号矣。何所真号。以是之故。唯须菩提。当作是观。一切诸名皆无有名。因其思想悉非真正。若宣名号亦由思想。而有是辞皆悉本无。
　　尔时须菩提问族姓子。仁者善利加益一切。罗阅只长者梵志。致如是比。众祐居士皆蒙济度。又须菩提尊者知之。所谓众祐为何谓也。须菩提曰。如我今者当敷演之。其有奉戒遵真正法心定不乱。是则名曰世之众祐。答曰。唯须菩提。斯等则非真正众祐。如仁所云。若于众生兴大悲哀。众生人物悉不可得。斯等乃是世之众祐。常以一定不断三宝佛法圣众。乃曰众祐。若能消除一切众生尘劳之厄。悉解众结。乃曰众祐。其慧无量智不可尽。乃曰众祐。功德无穷辩才无底法藏无极。乃曰众祐。其等凡夫贤圣之党无有二心。乃曰众祐。又曰。须菩提。众生这睹慧见清净三垢忽化。乃曰众祐。
　　尔时诸天常侍卫须菩提者。欢喜恒随而奉事之。归其威神。彼时得闻众祐训诲。至心和雅悉发无上正真道意。是诸天众这发心已。稽首自归礼须菩提足。责己悔过。惟愿仁者。我等遇时。族姓子问诸天子。今诸天子。何故忏悔归须菩提。诸天子曰。族姓子。我之身侍卫须菩提。已来十二年。未曾得闻如是像法众祐地说。今这得闻。至心和雅发无上正真道意。以是之故。我自心念。所在土地逮得听服如是像经。亦当承斯众祐之地闻清净行。以是摄护诸菩萨业咸归道法。于是须菩提。劝化诸天所发道心。谓诸天曰。诸天于今为获善利心入妙法。我亦颁宣当何所作。以自危害违失道心。于一切智无器可受。佛法雅训诸天当了。设今我心不至解脱。必当发兴无上正真道意。今已败种无所加。设又诸天当习追慕如是比像。诸善亲友稽首归命如诸正士。承听古来未曾有法。已得闻法寻辄奉行无所违失。时族姓子谓诸天言。无上正真之道。甚难甚难不可取。尔所被德铠。得逮深远玄妙之法。又族姓子。诸佛世尊本乐道慧。将复造立而奉行是无上正真因应解脱。又问天曰。何谓奉行。天曰。等心众生而济度之。弃于一切众盖重担悉令解脱。普使众生不遭苦乐。是族姓子所谓奉行。又问天曰。等心众生非人想乎。众生无尘及狱系缚亦无解脱。不猗五阴即弃重担。其诸本德而无妄想。开化众生无彼我想。虽遭苦乐不以增损。时诸天人为族姓子所见劝发。即时逮得柔顺法忍。
　　于是诸天散众杂花。供养族姓子两门中庭。时须菩提问诸天人。亦当忍我如吾志性。或能不逮所宣不及。劝诸天人行声闻法。诸天人曰唯须菩提。向所颁宣何悔过。以为摄受何众生性演说劣言。所以者何。唯须菩提。今复殊胜以无所闻。慕求缘觉听声闻业。犹如有人志怀妙愿。心在饥渴服食甘味不兴杂毒。如是须菩提。闻殊妙义。斯菩萨法玄邈若兹。其声闻学不利佛道。若如杂毒不闻缘觉。又族姓子犹如向者。今此女人端正姝好色像第一。人这见之无不坦然。时彼女人谓须菩提。贤者所归礼习乞丐。莫余分卫我当相施。时彼女人自入其舍出百味食。谓须菩提。贤者受斯分卫供具。勿以怀欲。亦莫离欲。乃应服食。勿怀怒痴亦勿与俱。勿杂尘劳亦莫与俱。假使贤者须菩提。不断苦习。不造尽证惟道之行。乃受分卫。亦不奉行四意止四意断四神足五根五力七觉意八正道行。乃受分卫若不以明亦非无明而造立证。行色名识六入习更痛爱取有生老病死无大苦患。合与不合无有识着漏尽意解。若干名色无有形像。以度三界超越六情。晓了空行志存脱门。习无所生而无妄想。不得痛痒而所志愿。证于脱门以畅本无。不逮爱欲不念所受。亦无所生已无所生。了诸所生分别有无。老病无言晓十二品。如是应受分卫之业。若使贤者不随凡夫。无贤圣俱等法不断。乃应受食。若不有生亦无终没行空之业。等于贪淫嗔恚愚痴亦等于空。乃应受食。若以贤者不越凡地不处贤圣。若无光炎亦不闇昧。不度所生不得生死不至灭度。言不诚信亦无虚妄。乃应受食。于诸所尽而无所尽。不合不散。于阴诸种衰入不动。以无所著行寂禅思。常于众生心不怀害。游一切法而无所缚。乃应受食。所以本时出家已得。成就如法等施出家学业。亦以斯等得至灭度。乃应受食。若须菩提。行空无义无欲之业顺从空矣。不勤行空甚宜众祐。乃应受食。若以兴发众祐之想。辄随欺诈不从大圣。若使贤者不毕众祐亦不耗损。奉行法义无有进退。乃应受食。
　　尔时须菩提。申其右臂稽首为礼。宣传此言。如今者姊所言至诚。当奉行斯。如女所言。为我身演平等之辞。这说是已便受分卫。时女以食施须菩提。颁宣斯教。谓须菩提。唯且贤者。众祐难致。乃能遵是受等分卫。又此世人多有自大弃斯平等。缘是之故。故堕地狱不以清净。心怀笃信而受分卫。时诸天人问其女曰。从何因缘解一切法而心奉行。其女答曰。于诸天意所趣云何。能知我身是男子乎。为何所行耶。以是缘故从其本因。天答曰。不敏也。其女答曰。如是诸天。常遵修行如幻之业。斯身所畅何所我行。犹若呼响。又诸天人随诸众生。若有虚实演是言教。是一切法悉为平等。所以者何。一切言辞众诸名号。本无所有自然出辞。说是行分卫章句教时。彼诸天众百千天人。远尘离垢诸法法眼净。其时女姊谢贤者须菩提。仁者往诣饭讫已当到佛所。我等亦行至彼听经。是须菩提受供膳已。出罗阅只城。心怀闻法忻然大悦志不驰越。而自念言。我分卫食当着何所。令此笃信不堕罪难。时有菩萨名施众与法。知贤者须菩提心念本末。往到其所。稽首须菩提足下。因前问之。唯须菩提。以是供具而见惠施。以用笃信不成诤讼。须菩提曰。仁族姓子建立何戒。答曰。一切诸法悉无。所受戒皆。不可得亦无犯禁。又须菩提。我好杀生。不喜布施。习于邪淫。常行妄语。又犯两舌。颁宣恶口。乐于绮语。恒怀嗔恚。志存贪嫉。常堕邪见。所以者何。有所行者皆为犯法。悉无所行乃应平等。时须菩提心自念言。听如今者族姓子。所宣言辞之教。是不退转菩萨不疑。我宁可从问其所说。时须菩提问族姓子。便以供膳而相惠与。口自宣言。唯然正士。不以是食信施之膳。归恶趣乎。时须菩提与食已后坐。寂然宴处晡时而起。往诣佛所稽首足下。所可问法具以启佛。与其女姊诸所诀意。世尊告须菩提。卿具解者。礼于菩萨。须菩提白佛。心本不敏。佛言。有菩萨名曰转女。即以此宜顺权方便开化众生。正使摩竭国中诸有大车。各各得受百千斛。满中芥子是尚可数知其多少。因以劝乐顺权方便。在忍世界开化众生。转女人身。使发无上正真道不可称计。令生天上及在人间。不可限极也。
　　时彼女姊与五百女人俱诣佛所。眷属围绕出罗阅大城。到耆阇崛山。往至佛所。佛遥见女人来。谓贤者须菩提。汝宁见乎五百女人俱来。须菩提白佛。见之世尊。佛言。是五百女人眷属围绕行诣佛所。时贤者须菩提从坐起。往迎其女叉手礼之。女前礼佛足右绕三匝却住一面。时舍利弗问须菩提。仁者为获何贤圣法。而以身立非贤圣义。反迎女人行礼自归。于时女人谓舍利弗。于贤者意所趣云何。何世圣贤谁非圣贤。而以如是兴发若斯无义之辞。舍利弗曰。姊复知之。世之圣贤不圣贤乎。其女答曰。我悉了之圣与不圣。舍利弗曰。何谓也。其女答曰。唯舍利弗。其不断除圣贤训教。其不违失佛法圣众。是谓贤圣。仁和慈心。其非贤圣修行解脱。是谓贤圣。
　　又舍利弗。若有女人众宝严身。着净被服珍琦饰体。以香熏之。杂香涂之。习是诸服以用五乐。而自娱乐而不违舍一切智心。斯极贤圣。过声闻八维务禅八寂之门。胜诸罗汉常住寂静。故舍利弗。为仁引喻当解是义。若以水精着琉璃器。复以明月珠着瓦木器。何所胜乎。舍利弗答曰。以明月珠着瓦木器。胜以水精着琉璃器。其女答曰。如是如是。唯舍利弗。若有女人五乐自娱。用一切宝庄严其身。心立一切智。极为圣贤。踰乎罗汉八维务禅住于寂静也。舍利弗问女。姊岂不志立大乘。其女答曰。其大乘者无所住立亦不退还。又问假使大乘无所住立亦不退还。云何学乎。其女答曰。唯舍利弗。其求大乘不尽无明乃志求道。所以者何。大乘平等。其无尽者无明无尽及老病死。法无所生亦无所灭。其有生者必归灭尽。其无所生则不灭尽。唯舍利弗。如是了者十二缘起无所复灭。时舍利弗问女曰。诸天上世人皆应为姊稽首作礼。何况于今须菩提耶。
　　时舍利弗前问佛言。从今已往人不可相。所以者何。今是女人以是庄严璎珞其身。辩才圣达巍巍如是。其女答曰。唯舍利弗。非是庄严璎珞文饰之辩才也。又问何所。辩才女答曰。菩萨有八庄严璎珞。以是璎珞庄严其身。心净如空。菩萨由是成无挂碍正真辩才。何谓为八。修开士行不舍道心。菩萨庄严。志怀大乘不存小节建立庄严。等心众生无害庄严。精进博闻无厌庄严。如所闻法辄能奉行。乃是菩萨身所庄严。决深妙法了诸缘起。庄严其身晓众生根。菩萨庄严佛所建立。菩萨庄严菩萨开化。此则庄严行权方便。是舍利弗。菩萨所行八事庄严。菩萨住是逮得辩才无所挂碍。开化一切五趣闇蔽。
　　时舍利弗前白佛言。今此女人于何佛土没来生此国。于时其女化一女人端正姝妙住。舍利弗前问。舍利弗吾故问仁。今此女人于何所土没而至此土。舍利弗曰。今是现女为化像耳。其化自然斯化现者无没无生。其女答曰。如是舍利弗。一切诸法。化自然相。如来因是成最正觉。若解诸法一切如化自然相者。则无有生亦无终没。斯等高士慧犹虚空。不应问彼所从来生若以终没。彼时世尊告舍利弗。斯则菩萨名曰转女。从阿閦佛所妙乐世界没来生此。欲以开化一切众生。顺权方便现女人身。是转女菩萨。前后劝导无央数不可计限众生之类。使发无上正真道意。时转女菩萨以女人像。进前诣佛所稽首足下。口宣此言。唯然世尊。礼佛足已不授我决不从地起。当于将来逮无上正真之道。使没女身化成男子。及五百女礼佛足下。各自叹曰。再反稽首。唯然世尊。不见授决终不从起。使没女像得成男子。当逮无上正真道也。尔时世尊便则忻笑。诸佛本法自然瑞应。无央数色从佛口出。青黄白黑红紫之色。周照十方无量佛土。还绕三匝从顶上入。于时阿难即从坐起。偏袒右臂右膝着地。叉手白佛言。何因缘笑。既笑当有意。佛告阿难。汝宁见此。转女菩萨与五百众。稽首佛足患厌女像不阿难白佛。唯然见之。佛言。此转女菩萨。已越诸劫数逮无上正真之道。成最正觉。号曰光明重王。当以成佛道。五百女人变为男子。成五百菩萨。常与五百菩萨众。俱逮得总持辩才无碍。以若干变璎珞严身。亦当效斯转女菩萨。化严饰身开化度众。亦当法效光明重王如来。光明重王如来。皆当受决当逮无上正真之道。光明重王如来佛土。丰炽太平五谷极贱。安隐快乐人民滋茂天人充备。居宅宫殿饮食自然。化生犹兜术天。其佛国土无女人名。况复有形乎。诸菩萨众皆当化生。七宝莲华自然而坐。净修梵行。以是八法。庄严其身。时转女菩萨及五百女人。闻佛授决。因得如是自然欣喜。踊在虚空去地七仞。自然其年如十二童子。无有女像莫不见者。从虚空下稽首佛足。时佛以手悉摩其头。应时皆逮普明三昧。
　　尔时世尊告贤者阿难。受是经典持讽诵读为他人说。阿难曰诺。请受宣传。又是经法名为何等。云何奉号。佛言。名曰顺权方便品转女菩萨所问授决。当奉持之。阿难复曰。唯诺受命。佛说如是。贤者阿难。转女菩萨五百之众。一切众会诸天人民。揵沓和阿须轮。闻佛所说莫不欢喜。作礼而去。


