后出阿弥陀佛偈经一卷


大乘五大部外重译经
后出阿弥陀佛偈经一卷
后汉失译师名


　　

后出阿弥陀佛偈经
　　惟念法比丘　　乃从世饶王
　　发愿喻诸佛　　誓二十四章
　　世世见诸佛　　垓数无有量
　　不废宿命行　　功德遂具成
　　世界名清净　　得佛号无量
　　国界平夷易　　丰乐多上人
　　宝树若干种　　罗列丛相生
　　本茎枝叶花　　种种各异香
　　顺风日三动　　翕习如花生
　　堕地如手布　　杂厕上普平
　　一切无诸山　　海水及诸源
　　但有河水流　　音响如说经
　　天人入水戏　　在意所欲望
　　令水齐胳肩　　意愿随念得
　　佛寿十方沙　　光明普无边
　　菩萨及弟子　　不可算称量
　　若欲见彼佛　　莫疑亦莫忘
　　有疑在胎中　　不合五百年
　　不疑生基坐　　叉手无量前
　　愿欲遍十方　　须臾则旋还
　　惟念彼菩萨　　垓劫作功勤
　　本行如此致　　得号会世尊
　　佛兴难得值　　须臾会难闻
　　讲说士难遇　　受学人难得
　　若后遭末世　　法欲衰微时
　　当共建拥护　　行佛无欲法
　　佛能说此要　　各各勤思行
　　受此无量福　　世世稽首行
　　盖闻紫虚荡荡资银隥而遐升。碧浪沧沧驾宝舟而广连。有菩萨戒品荘严者。太宗文皇帝之尚仪也。贤明早著。令德宿昭。雪皎意华。冰清心镜。才兼六行。蕙质久而弥芬。位极一时。兰性幽而逾馥。有佩稻粱之惠。无忘亭育之恩奉。为朕躬敬造一切经论。龙宫妙旨抒四辩於言泉。鹫领遗文流一味於法海。以兹胜福。用彼良因。上奉七庙之灵。下散十方之众。纵使风炎变起甘露。湿而无穷。永劫迁移。香乳流而不竭云尔。


