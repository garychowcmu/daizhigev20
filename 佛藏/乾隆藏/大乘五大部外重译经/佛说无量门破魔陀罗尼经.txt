佛说无量门破魔陀罗尼经一卷


大乘五大部外重译经
佛说无量门破魔陀罗尼经一卷
宋西域沙门功德直共玄畅译


　　

佛说无量门破魔陀罗尼经
　　如是我闻。一时佛住毗舍离大林重阁。与大比丘众一千二百五十人俱。是时世尊默然自念。化缘将毕应舍寿行。却后三月当般涅槃。尔时如来即于是处。便敕长老大目干连。汝往遍告大千世界诸比丘众一时令集。目连白佛唯然奉教。一念之顷到须弥顶。宣大音声普闻大千。即有四十百千比丘忽然来集大林重阁。是诸比丘既见世尊。顶礼佛足却住一面。时舍利弗即生念言。我今亦应以神通力。往至三千大千世界诸比丘僧所住之处。遍告一切行声闻乘辟支佛乘学大乘者。皆当令集大林重阁。时舍利弗即以神力。往三千大千世界诸比丘僧所住之处。宣告一切行声闻乘辟支佛乘求大乘者。今可皆集大林重阁。时诸大众即如其言。到已稽首却住一面。
　　尔时世尊告诸菩萨。汝等即时皆应来集。时不空见菩萨。文殊师利菩萨。不舍恶趣菩萨。断一切忧惛菩萨。施一切菩萨。除一切碍菩萨。观世音菩萨。香象菩萨。最高辩菩萨。弥勒菩萨摩诃萨等。同时俱来到如来所。尔时世尊而告之曰。诸善男子汝今可往十方恒沙诸佛刹土。告众菩萨摩诃萨等。其有已得无生法忍。及住不退诸余菩萨。乃至位阶一生补处诸大菩萨。咸使令集。
　　时诸菩萨即承圣旨。遍至十方召诸菩萨。彼诸大士既闻宣告。皆称善哉唯然敬诺。时九万亿百千那由他诸菩萨等。皆悉已得无生法忍。复有三亿百千那由他菩萨。住不退转。又亿百千诸大菩萨。各各皆是一生补处。如是一切诸菩萨等。以神通力于一念顷。皆悉来集大林重阁。尔时大众见世尊已。顶礼佛足却住一面。
　　时舍利弗既见十方诸菩萨等皆悉来集。即生念言我于今者。当请如来应正遍知问如是相。以我所问。为断一切诸菩萨疑得深智辩。于恒沙佛所闻妙法。未曾一念而生废忘。乃至未得无上菩提。诸菩萨等。皆应修是四净妙行。何谓为四。一者众生净。二者法净。三者辩净。四者佛土净。复令菩萨生四正念何谓为四。正念于身。正念于口。正念于心。正念于生。复有四法渐得深入陀罗尼门。何等为四。一得无尽宣说善入陀罗尼门。二知众生诸根巧便逮得入于陀罗尼门。三知有为业报巧便亦得入于陀罗尼门。四得甚深无生法忍疾得善入陀罗尼门。
　　时舍利弗如其所念。即白佛言此诸菩萨欲修净行。唯愿世尊矜愍为说令得修行。尔时佛告舍利弗言。此诸行者发广大心。若欲修行菩萨法者。又欲于法心无所著无取无舍。是诸行者应当受持诵念如是陀罗尼咒神妙章句。
　　阿祢(奴市反一)阿企(遣只反二)摩企(三)三曼跢(都我反)目企(四)育帝(都絭反五)尼陆帝(六)尼陆底(都矢反七)斯鞞(蒲诣反八)嘻(许耆反)隶(九)劫臂(脯迷反十)劫波伺(十一)娑隶(十二)婆罗跋帝(十三)嘻罗嘻利(十四)嘻隶嘻犁隶(十五)嘻罗嘻隶(十六)遮(主何反)帝(十七)遮槃祢(十八)遮罗遮罗祢(十九)遏恒帝(二十)阿兰祢(二十一)涅未题(徒隶反二十二)涅跋多祢(二十三)昵阇(殊何反)帝(二十四)祢呵(二十五)毗摩隶(二十六)输檀祢(二十七)跛罗(卢可反)讫帝(都至反)提般祢(二十八)婆[(口　　皮)/女]([菘-公+甫]饿反)毗婆跋祢(二十九)阿僧祇(三十)陀迷(莫计反三十一)毗富罗斯鞞([菘-公+甫]诣反三十二)三迦厘沙祢(三十三)提隶提隶(三十四)摩呵提提隶(三十五)耶耆跋帝(三十六)遮隶(三十七)阿遮隶(三十八)摩陀隶(三十九)三(苏暂反)摩遮隶(四十)致驮珊地(四十一)頞[牛　　失]([少/兔]质反)帝(四十二)阿僧伽毗呵隶(四十三)阿僧伽尼呵隶(四十四)毗呵逻毗摩隶(四十五)腻呵逻输檀腻(四十六)致芩苏寐(四十七)咃弥(四十八)咃摩婆帝(四十九)摩呵斯鞞(五十)三曼哆斯鞞(五十一)毗富罗斯鞞(五十二)毗富罗剌(卢辖反)弥(五十三)三曼多目企(五十四)萨婆哆羺(女留反)竭帝(五十五)阿那眵(姝支反)豉(五十六)陀罗尼陀罗尼(五十七)尼陀那劬低莎波诃(五十八)
　　尔时世尊告舍利弗。我向所说陀罗尼咒。此诸菩萨及以行者。皆当受持读诵通利。而不应取有为无为。于一切法无染无著。亦勿诽谤心生厌离。亦不摄受勤求修习。若取有为无为诸法。当速远离。不应执着。不见法合不见法散。不见法生不见法灭。亦不见法有去来。今不见法增不见法减。不见十二因缘法起。不见十二因缘法灭。不宣说法非不宣说。菩萨常应正念。诸佛非色非无色。非相非无相。非义非不义。非戒非不戒。非定非不定。非慧非不慧。非解脱非不解脱。非解脱知见非不解脱知见。非族姓非不族姓。非眷属非不眷属。非行非不行。非到非不到。非时非不时。非阴入界非不阴入界。非智非不智。非说法非不说法。非我净非他净。非众生净亦非不净。非自义非他义。非法非律。非身口净亦非意净。又非过去来今行净。不为自不为他。告舍利弗。如是说者此则名为菩萨念佛。皆悉摄入一切诸法。名为永到诸法等集微妙总持。又复名为第一义辩最胜无碍陀罗尼门。亦名满足一切诸愿陀罗尼门。又名必得菩提一分诸深三昧陀罗尼门。又名辩摄诸余善根陀罗尼门。亦名法藏性相妙义真实之行陀罗尼门。复名有为方便超过降伏诸魔陀罗尼门。
　　又舍利弗此陀罗尼。名说无量法门。是诸行者皆当获此甚深义利。疾得无上菩提之道。所以者何是陀罗尼。名为诸佛决定大乘一切功德甚深法藏。是处名破一切众生生死之行无染法戒陀罗尼门。尔时世尊即说偈言。
　　无求于空法　　不戏论菩提
　　随顺法界性　　速得陀罗尼
　　勤听习此经　　无尽陀罗尼
　　于是得成就　　一切智明慧
　　若欲求菩提　　持此陀罗尼
　　以是行者得　　修习总持故
　　即闻十方佛　　广说诸法界
　　既闻一切法　　深解第一义
　　如彼日光耀　　明解亦如是
　　以得修最胜　　微妙陀罗尼
　　受持斯经故　　常得睹诸佛
　　假使诸众生　　经于一劫中
　　欲得问难者　　行者悉能断
　　菩提辩如是　　不可得穷尽
　　如此诸行者　　即是法王子
　　已得近最胜　　无上菩萨道
　　若乐闻此经　　当近是法师
　　是诸佛世尊　　不但念行者
　　亦愍诸众生　　如慈母爱子
　　此人行世间　　持是陀罗尼
　　尔时即能见　　一亿诸世尊
　　若人亿千劫　　先世造众罪
　　一月持此经　　其罪悉除灭
　　一切诸世尊　　皆当授其手
　　假使诸菩萨　　亿劫积功德
　　若能一月持　　如此陀罗尼
　　所获功德报　　其福过于彼
　　三界诸众生　　设使皆为魔
　　无能沮坏此　　持陀罗尼者
　　若行者忆念　　最上陀罗尼
　　复能常诵持　　乃至得菩提
　　说此陀罗尼　　是名决定持
　　一切诸众生　　即当于是处
　　皆悉现前得　　无上菩提道
　　闻是陀罗尼　　灯明佛所说
　　即于俄顷间　　得睹恒沙佛
　　若乐于诸佛　　及知其所在
　　应修持是经　　皆即随其意
　　若欲得清净　　最妙佛刹土
　　光相甚明彻　　声闻众具足
　　持此陀罗尼　　一切皆当得
　　行者应精进　　七日七夜中
　　思惟陀罗尼　　睹八十亿佛
　　不思于恶思　　亦不思异思
　　专思如是经　　疾得陀罗尼
　　譬如入大海　　更不求他宝
　　得此陀罗尼　　终不愿乐余
　　所以精此经　　欲近深菩提
　　当得无上道　　到于寂灭处
　　佛告舍利弗。菩萨行者具足四法得陀罗尼。何谓为四。不着秽欲。于诸众生不起嫉妒。施诸财物心无悔吝。昼夜常乐修习善法。又舍利弗菩萨具足如是四法。得陀罗尼。尔时世尊即说偈言。
　　弃彼污秽欲　　及舍鄙魔行
　　如此欲因缘　　即是地狱趣
　　于他亲名利　　不生嫉妒心
　　慈眼观众生　　得大威妙形
　　众生若诤讼　　皆由此身起
　　是故应弃爱　　必得陀罗尼
　　昼夜常求法　　一心乐菩提
　　行者即能得　　如此陀罗尼
　　常应现前修　　如是等四法
　　尔时如来告舍利弗。如此四法常应修学。又舍利弗复有四法。行者具此得陀罗尼。何谓为四。一者常当精勤修习阿兰若行。二者于彼甚深法忍堪任奉持。三者不着利养名誉。四者弃于一切所爱染着之处悉皆能舍。乃至身命况余财物。舍利弗菩萨具足如此四法。得陀罗尼。尔时世尊即说偈言。
　　常修阿兰若　　住于不放逸
　　勤行深忍心　　当如救头然
　　斯行最殊胜　　诸佛之所赞
　　不于他眷属　　名誉利养等
　　及以诸财物　　而生贪爱心
　　少欲及知足　　如鸟无储积
　　既已得人身　　常应修众善
　　善哉得佛法　　出家弃苦本
　　憍慢诸烦恼　　悉已得清净
　　应当勤恭敬　　尊重佛法僧
　　贪利失念智　　亦丧信戒法
　　去菩提甚远　　是故应弃贪
　　又舍利弗。行者复应成就四法。得陀罗尼。何等为四。有八字义。云何为八。所谓阿字是第一义。一切诸法入无我义。攞者相好。此相好者入于如来法身之义。婆者婴儿。婴儿法者决定趣入聪慧之义。阇者生老病死之患。是生老等入无生灭。迦者作业。入无业报。陀者总持陀罗尼法。空无相愿趣入法界。奢者舍摩他毗婆舍那舍摩他等。入一切法。叉者诸法无住无尽。亦无破坏又无前后。如是诸法趣入涅槃。如是八字皆入此义。菩萨当随而入之。是则名为初第一法。
　　应善书写精勤受持。如是总持陀罗尼典。是名行者入第二法。半月半月应读诵念如是总持陀罗尼法。是名行者入第三法。行者常应专心思念如是总持陀罗尼法。令诸众生皆悉欢喜。诱引其意务使精敏。是名行者入第四法。舍利弗行者具足如是四法。得此陀罗尼。尔时世尊即说偈言。
　　书持陀罗尼　　思惟八字者
　　若半月半月　　专勤常读诵
　　众生于是处　　修习恒继念
　　亲近于广大　　菩提甚深智
　　决定能现见　　十方一切佛
　　是故于此法　　应修勤学心
　　佛告舍利弗。菩萨摩诃萨有四法利。常当专习。何谓为四。一者正念十方诸佛。二者究竟无诸魔事。三者是人速离业障。四者疾得无断微妙甚深辩才。又舍利弗如是四法。行者应当专勤修习此陀罗尼。必获法利。尔时世尊即说偈言。
　　应正念诸佛　　众魔所不觉
　　悉得速远离　　一切诸业障
　　亦获无量亿　　辩才陀罗尼
　　佛告舍利弗。乃往宿世无量无边阿僧祇劫。是时有佛号曰宝胜火聚光明如来应正遍知明行足善逝世间解无上士调御丈夫天人师佛世尊。出现于世。舍利弗宝胜火聚光明如来般涅槃时。有转轮王名曰星持。七宝具足领四天下。其王有子名不思议功德最胜。而是王子至年一千六百岁时宝胜火聚光明佛所。初得闻此陀罗尼法。即便解悟专精修习。经七万岁昼夜不懈。未曾疲怠目不暂闭。王子复于七万岁中。舍身命财及以王位。又七万岁独静一处精勤经行胁不着地。复于九亿百千那由他诸如来所。闻说法已皆悉受持读诵通利。王子即便出家修道。经九万岁受持成就如此无量陀罗尼门。时此比丘成就是已。广为众生宣示斯义。比丘王子即于此生。化八十亿那由他百千众生。皆悉安住阿耨多罗三藐三菩提道。亦复证于不退转地。
　　又舍利弗尔时众中有长者子。名曰月幢。是长者子于彼比丘法师所。闻如此无量陀罗尼门。闻已即便随喜顶受。月幢以此随喜善根功德因缘。值九十亿诸佛世尊。恭敬供养。得此最上陀罗尼法。于诸言论最为殊胜。又获第一不断辩才王子比丘。三劫供养是诸佛已得无上道。又舍利弗勿生疑惑。尔时王子比丘法师。今无量寿如来是也。尔时月幢定光佛是。佛告舍利弗。我与贤劫诸菩萨等。俱共闻此陀罗尼法即生随喜。以此善根功德因缘。经历四十百千劫中。常勤背舍生死之法。于九十亿诸如来所。得陀罗尼最为第一。言论超绝辩才殊胜。又舍利弗。是故行者若欲速得无上道者。当受持此陀罗尼法。若复不能受持书写读诵之者。但生随喜。所以者何缘此善根。令是行者必当获得不退转地至无上道。何况受持书写读诵。广为他人敷演之者。所得功德唯除如来。一切众生不能测量。何况思惟广为人说。尔时世尊即说偈言。
　　得此陀罗尼　　名为无量门
　　诸佛常护念　　魔不得其便
　　业障众尘劳　　皆速获清净
　　闻此妙典已　　随喜即书写
　　受持恒读诵　　广为人演说
　　一切诸众生　　不测其功德
　　行者所生处　　常得见诸佛
　　获不思议信　　善解深经义
　　是行者疾得　　最上菩提道
　　三昧通无尽　　陀罗尼亦然
　　形色恒具足　　福报常相继
　　见佛及闻法　　无时而暂缺
　　未得菩提间　　永保斯功德
　　我念宿世时　　已闻此总持
　　见于恒沙佛　　得无上菩提
　　譬如昔月幢　　得成定光佛
　　过去功德胜　　法师比丘者
　　今见无量光　　阿弥陀佛是
　　我与贤劫中　　无量诸菩萨
　　俱闻此经典　　深心共随喜
　　若乐速亲近　　无上菩提道
　　又乐疾降魔　　复乐百福严
　　当勤心总持　　得此不为难
　　若人以珍宝　　满恒沙世界
　　布施于一切　　皆使得丰足
　　但能书此经　　其福过于彼
　　是故应静听　　一心初不乱
　　书写与受持　　及以善思惟
　　如此深妙典　　斯为智菩萨
　　疾得于菩提　　不足以为难
　　又告舍利弗。若有行者专心继念此陀罗尼。有八夜叉住在雪山。昼夜拥护如是行者。除诸衰患益其势力。何者为八。一名首罗(宋言勇健)二名致栗驮(坚固)三名簸腊复多(众多)四名那罗延婆逻(大力士也)五名那隶因驮罗(人主)六名突陀利沙(五能诽谤)七名迦罗逻(啀柴)八名修婆睺(好臂)
　　告舍利弗。行者应当以好帛素。图画如此八鬼神像。以鲜彩色极令清净。不得杂用众生之胶。行者若欲读诵此经。先应沐浴着净衣服。专心祈请此八鬼神。为设种种香洁饮食。众妙杂香散华华鬘。及净油灯以供养之。行者复应彩画于地。如圆轮座自在其上。右膝着地手执香炉。一心慈念无量众生。七遍微诵陀罗尼咒。是八鬼神即现其身。
　　欲界天中有菩萨。是八大士见此行者敬诵如此陀罗尼时。亦常护念益其势力。何者为八。众光菩萨。智光菩萨。日光菩萨。问难菩萨。一切愿满菩萨。大力菩萨。星王菩萨。妙意菩萨。是八菩萨及八鬼神。令此行者一心专修。得陀罗尼法利势力。使诸众生皆爱念之。一切所须随意不乏。百由旬内无诸衰患。如是行者应当修陀罗尼。发真实愿忆念精勤。爱乐一切善法。分布施戒等心广惠。随彼多少无所吝惜。行者受持此陀罗尼。又应尊重佛及法僧。于三宝所恒生敬畏。一心专修甚深法忍。
　　世尊说此陀罗尼时。三千恒河沙百千亿那由他诸菩萨等。悉得此陀罗尼门名说无量。又复证于不退转地。当得阿耨多罗三藐三菩提。六十频婆罗诸天人等。未发无上菩提心者。今皆悉发无上道意。
　　时舍利弗白佛言世尊。何名斯经。云何奉持。告舍利弗。此经名为无量门总持陀罗尼。如是受持。亦名摧破一切众魔总持陀罗尼如是受持。亦名菩萨一分超意总持陀罗尼如是受持。亦名一分得一切智总持陀罗尼如是受持。尔时世尊说此经已。舍利弗等诸大声闻。菩萨人天修罗迦楼罗乾闼婆紧那罗摩睺罗伽。一切世间闻佛所说。欢喜踊跃顶戴受持作礼而退。

