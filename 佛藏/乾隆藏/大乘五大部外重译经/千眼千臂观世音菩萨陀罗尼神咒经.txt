千眼千臂观世音菩萨陀罗尼神咒经二卷


大乘五大部外重译经
千眼千臂观世音菩萨陀罗尼神咒经二卷
唐总持寺三藏沙门智通译


　　

千眼千臂观世音菩萨陀罗尼神咒经序
沙门波斋制
　　惟夫圣力难准灵心罕究。六神通之妙业。八自在之玄功。持恭实而纳崇山。析毫端而容大海。岂止分身百亿。现影三千而已也。千手千眼菩萨者。即观世音之变现。伏魔怨之神迹也。自唐武德之岁。中天竺婆罗门僧瞿多提婆。于细氎上图画形质。及结坛手印经本至京进上。太武见而不珍。其僧悒而旋辔。至贞观年中。复有北天竺僧。赍千臂千眼陀罗尼梵本奉进。文武圣帝敕令大总持寺法师智通。共梵僧翻出咒经并手印等。智通法师三覆既了。即祈心恳切伫流征应。于是感庆喜尊者之俯降形仪。通悲喜惊嗟投身顶谒。蒙存慰喻问欲何求。通曰捣昧庸心辄此详译。不审情诣稍符圣旨以否。默而印许。窃表深衷。便录本进上。帝委问由绪。通具以事述感惬帝心。于是赍[葶-丁+呆]本出内将示。弘福大德玄暮法师一见此文嗟称不已。有人云敕未流行何因忽兹漏泄。其本遂寝不复弘扬。又有西来梵僧。持一经夹以示智通。通还翻出。诸余不殊旧本。唯阙身咒一科。有常州正勤寺主慧琳法师。功德为务定慧是崇。深入总持周穷艺术。历游京邑迻迟实际伽蓝。思广异闻希诚脱简。爰有北天竺婆罗门僧名苏伽施。常持此法结坛手印朝夕虔祈。琳罄折咨询每致叹阻。后同之洛下渐示津途。即请一清信士李太一。其人博学梵书玄儒亦究。纡令笔削润色成章。备书梵音身咒具至。神功年中有一仁者自京都至。将通师所翻后本。有上下两卷惟阙身咒。琳参入其中。事若一家婉而备足。又佛授记寺有婆罗门僧达摩战陀。乌伐那国人也。善明悉陀罗尼咒句。常每奉制翻译。于妙[疊　　毛]上画一千臂菩萨像并本经咒进上。神皇令宫女绣成或使匠人画出。流布天下不坠灵姿。波仑又于婆罗门。真谛律师。闻此僧由来。云有大力鬼神毗那翼迦。能障一切善法不使成就。一切恶业必令增长。虽有妙力通心无能制伏。观音菩萨现作千臂千眼之形以伏彼神。及有咒印用光不朽。将来好事者伫无惑焉。
千眼千臂观世音菩萨陀罗尼神咒经卷上
　　尔时观世音菩萨摩诃萨。白佛言世尊。是我前身不可思议福德因缘。今蒙世尊与我授记。欲令利益一切众生起大悲心。能断一切系缚。能灭一切怖畏。一切众生蒙此威神。悉离苦因获安乐果。若有善男子善女人。于我灭后五百岁中。能于日夜六时依法。受持此陀罗尼神咒法门者。一切业障悉皆消灭。一切陀罗尼法悉皆成就。今我念报世尊恩德。随在何等乃至村城国邑聚落。或在山野林间。我常随逐拥护是人。不令一切神鬼之所娆害。尔时观世音菩萨。又白佛言世尊。后五百岁中众生垢重。薄福者多不能专念。设有受者或被鬼神之所侵害。今我以佛威神之力。广为饶益一切众生。安乐天人阿修罗等。为说陀罗尼法。我于过去无量劫中。已曾亲近供养如是陀罗尼法。乃至过去未来现在诸佛。皆因此陀罗尼法门。得成阿耨多罗三藐三菩提。若有善男子善女人等。专念受持此陀罗尼法门者。此人现世口说流利。无所质碍慧辩通达。于一切天人大众中最为第一。闻者欢喜悉皆稽首。在所生处常得见佛法僧。有所言说人皆信受。当知此是诸佛威神之力非我自力。尔时世尊赞叹观世音菩萨言。善哉善哉汝能如是。利益安乐天人阿修罗等及净业道。我今以智印印之。令汝永不退转。尔时观世音菩萨。又白佛言世尊。我念过去无量劫中。持此陀罗尼法门。在布怛罗山中。乃逢魔王领诸魔众。恼乱我法令使咒句不成。尔时我以此陀罗尼法。降伏是魔悉皆退散。当知此陀罗尼力不可思议。尔时观世音菩萨。慈悲故利益故安乐天人故。即说姥陀罗尼法。
根本大身咒(用后总摄身印)
　　那么萨啰婆(二合)若(尔那切)耶(一)娜谟喝啰怛那(二合)多罗(二合)夜(引)也(二)娜谟阿弭陀婆(重平)耶怛他揭多耶(三)阿啰诃羝三藐三菩陀耶(四)娜谟阿唎耶(二合)跋路枳帝(五)湿嚩(二合)啰耶(六)菩提萨埵耶(七)摩诃萨埵耶(八)摩诃迦噜尼(去声)迦耶(九)娜谟摩诃萨他摩(二合)波罗(二合)钵多(二合)耶(十)菩提萨埵耶(十一)摩诃萨埵耶(十二)摩诃迦噜尼迦耶(凡迦字皆鸠耶切十三)娜谟毗补罗毗么那(十四)素(上声)钵喇(二合)底(丁枳切)瑟耻(二合)多(去声十五)僧弃(长)耶素(引)唎耶(二合)舍多娑诃萨啰(二合)阿羝唎(引)迦(十六)钵啰(二合)婆(重平声)阿嚩(皆肥么切)婆(重平声)悉多(短)慕(引)[口　　栗]怛(重去声短二合)曳(十七)摩诃末尼(去声)摩矩吒军荼啰陀[口　　栗]泥(去声十八)薄伽伐底(丁里切)钵头摩(二合)波(引)拏(上声)曳(十九)萨啰婆(二合)路迦阿(阿字是上声迦字上声长缘此句内有阿字更不须迦引声)跛(长去声)耶(二十)奢(去声)么那(去声长)耶(二十一)毗毗(去声)陀毒(长)佉三摩鞞(去声引)舍吠瑟吒(二合二十二)萨婆萨埵跛哩慕者那(去声引)耶(二十三)怛侄他(二十四)唵(二十五)勃(重)部(长)皤(伏讹切二十六)摩诃路迦羯啰(短)赧(二十七)那哆(丁舸切)么(二十八)悉底(丁里切二合)弭(短)啰(二十九)钵吒啰(三十)毗那舍娜(引)迦啰耶(三十一)啰伽坠(二合引)沙摩诃慕(引)诃阇(引)罗(三十二)奢摩(去声)迦(三十三)奢婆迦(三十四)啰讫叉迦(三十五)萨婆波耶突唎揭(二合)底(平声三十六)钵啰(二合)舍么迦那揭啰耶(三十七)萨婆怛他揭哆(三十八)三摩嚩驮(重引)那羯啰(短三十九)醯醯(重努气道四十)摩诃菩提萨埵嚩啰驮(四十一)钵头摩(二合)路(引)迦三步(重)陀(四十二)摩诃迦嚧尼迦(四十三)折(植列切引)吒(上声)么矩吒(长上声)楞(近冷切)讫[口　　栗]哆(二合四十四)舍唎兰摩尼羯那(上声)迦啰阇哆跋折啰(二合)吠住[口　　离]耶(二合四十五)楞讫[口　　栗](引)多舍利啰(四十六)阿弭哆(引)婆视那(短四十七上声)迦摩啰楞讫[口　　栗]哆(四十八)钵啰(二合引)皤(去声引)啰那啰哩者那(四十九)摩诃社那娜啰(短)那(长)唎(五十)舍哆娑诃萨啰(二合)阿毗(重平声)啰使哆迦耶(五十一)摩诃菩提萨埵(五十二)毗驮摩毗驮摩(五十三)毗那舍耶毗那舍耶(五十四)摩诃(引)演睹鲁(二合)讫隶(二合引)奢迦皤(去声)吒皤(去声)畔哆僧娑啰迦(上声短五十五)波罗迦啰(二合)摩他那(五十六)布嚧沙钵头摩(二合五十七)布噜沙那伽(五十八)布噜沙婆伽啰(五十九)毗啰毗罗阇耶(六十)素诞多素诞跢(六十一)钵哩筏哩(二合重)多(六十二)驮摩驮摩(六十三)些摩些摩(六十四)度(重)嚧度嚧(六十五)钵啰(二合)奢(引)萨(短)耶(六十六)钵罗(二合)奢(引)萨耶(六十七)祁(重去声)囄祁囄(六十八)毗囄毗囄(六十九)只囄只囄(七十)姥(音母)嚧姥嚧(七十一)姥庾姥庾(七十二)闷遮闷遮(七十三)度那度那(七十四)毗(近佛音)度那毗度那(七十五)度噜度噜(七十六)伽(去声引)耶伽耶(七十七)伽驮耶伽驮耶(七十八)喝娑喝娑(七十九)钵啰(二合)诃娑钵啰诃娑(八十)毗(去声)毗(上声)驮(八十一)羯隶(二合)奢(去声八十三)嚩(去声引)萨(短)那么么写(某甲八十三)荷啰(去声)荷啰(八十四)僧(司孕切)荷啰僧荷啰(八十五别入)睹(重)噜征(八十六知智切)睹噜征摩诃曼荼(去声短)罗(八十七)迦啰拏(八十八)舍哆钵啰(二合)细迦(八十九)皤婆(重)娑(九十)毗娑那(长)舍么迦(九十一)摩诃菩提萨埵(九十二)皤啰驮(九十三)莎诃(九十四句)此陀罗尼名薄伽梵莲华手严饰宝仗。世尊于大金刚欢喜殿说。为尊胜菩萨及无量天龙紧那罗之所赞叹。为摧坏广大业障山故。若有得闻者。若读若诵若得睹视者。此人所有一切烦恼业障悉得消灭。若有人于晨朝时生尊重心。诵此陀罗尼者。常为观世音菩萨。恒常随逐拥护是人。所思念事皆得成就。若有求愿使得成就者。当独坐静处。心念观世音菩萨更勿余缘。诵此陀罗尼七遍无愿不果。又得一切众生之所爱乐。不堕一切恶趣之中。若坐若行若住。常念佛如对目前者。是人于无量百千俱胝生。所有积集诸恶罪业皆得消灭。是人当得具足千转轮王之福。生生常得与观世音菩萨。同时出生生贵姓家。若以一掬香华散于观世音菩萨前。诵此陀罗尼七遍者。得大千功德大悲法性。彼人于世间得大力成就。若至心看菩萨面诵此陀罗尼者。即得见观世音菩萨微笑相。见已即得离垢地能照耀世间。即于此生当得见佛。临命终时如入禅定。生生之处得宿命智。所有罪障皆悉消灭。若欲受持此陀罗尼者。当于白月十五日。受持八戒斋着白净衣。于有舍利塔前及有舍利处诸佛前。并得用。白檀作坛(其白檀于石上磨取末用涂地)以种种华散彼坛内。佛前烧香然灯。于佛所生恭敬心。观世音菩萨而来入是坛内。当诵此陀罗尼一百八遍。是人所有一切罪障。五逆重罪悉皆消灭。身口意业。皆得清净。得佛三昧力灌顶力。波罗蜜地力殊胜智力悉皆成就。若须雨时。当视天诵此陀罗尼。甘雨应时即下。若视地诵此陀罗尼者。能令百谷皆得成熟。若于枯池河泉边诵此陀罗尼者。即得水还盈满。若一切病患。当诵此陀罗尼。以手摩之即得除差。于失念者边。诵此陀罗尼还得正念。若于饥渴人边。当视其面诵此陀罗尼。所有饥渴悉皆消灭。若欲结界当入池水中。写此陀罗尼系着幢上。一百由旬内。无诸衰患即成就结界拥护成就。
总摄身印第一
　　先起立端身并脚齐立。右脚微曲少许。先以左手舒下。以中指无名指并屈着掌中。小指食指以大母指散舒。仰掌向上。次以右手亦然。屈肘与髆齐。掌向前。此是总摄身印。若欲降伏魔怨。及诸外道邪见稠林令入正道者。当作此印诵陀罗尼二十一遍必如所愿。咒曰。
　　那(上声)谟曷啰(二合)怛啰夜耶(一)那谟阿唎耶(二)婆路咭帝摄伐(二合)啰耶(三)菩提萨埵跛耶(四二合)摩诃萨埵跛耶(五)摩诃迦噜尼迦耶(六)怛侄他(七)阿(去声)跋陀阿跋陀(八)跋唎跋帝(九)堙醯夷醯(十)莎诃(十一)
总持陀罗尼印第二
　　准前身印上。合掌当心。以五指相叉左压右。以二头指直竖头相拄。以大母指附头指。压第一文上。掌少开。此印名总持陀罗尼法。若人作此印者诵咒二十一遍。能灭无量劫生死业障。当来往生十方净土。往昔释迦牟尼佛。临欲成道为魔王所恼。作此总持陀罗尼印获得禅定。咒曰。
　　哆侄他萨婆陀罗尼(一)曼荼罗耶(二)堙醯夷醯(三)钵罗么输驮(四)萨跢跛耶(五)莎诃。
解脱禅定印第三
　　先偏袒右肩右膝着地合掌顶上。屈二头指以头相拄。二大指附头指第二文上。此法印名解脱禅定印。过去诸佛同修此法。得禅定解脱同前咒。
千眼印咒第四
　　起立并足。先以二中指无名指小指。各以甲背相着。其二头指竖头相拄。其二大母指侧搏附头指第二文上。侧腕开五寸许置于眉间。此名千眼印。作此印咒法门者。即得观见百千万亿世界诸佛刹净妙国土一一佛国各得百万四千菩萨与行者为同伴侣。若未经三曼荼罗者。必不得见此印法门通作此法印亲验菩萨授法与智通。凡有所愿悉皆满足咒曰。
　　唵(一)萨婆斫刍伽啰耶(二)陀罗尼(三)因(去声)地(丁涅切)唎耶(四)莎诃(五)
千臂总摄印第五
　　起立并足。先仰右手掌。五指各相附。后以左手掌。仰压右掌上当心着。此名总摄千臂印。此印能伏三千大千世界魔怨。咒曰。
　　怛侄他(一)婆卢枳帝(二)摄伐啰耶(三)萨婆咄(徒讷切)瑟吒(四)乌诃耶弥(五)莎诃(六)
通达三昧印第六
　　起立以脚跟相拄。先以左手竖。五指相搏屈肘向前托。次以右手亦然。屈肘向内托。此名通达三昧印。此印能令通达一切三昧智印。庄严八万四千法门。皆因此法得阿耨多罗三藐三菩提。用前大身咒。
呼召天龙八部神鬼集会印第七
　　起立并足。先以左手无名指。捻大母指甲上。次以右手亦如是作。二小指及中指。直竖头相拄合腕。以头指来去。咒曰。
　　唵(一)萨婆提婆那伽(二)阿(去声)那唎(三)莎诃(四)
呼召大梵天王及憍尸迦来问法印第八
　　准前印上。开腕以手侧相拄。仰掌以头指来去。咒曰。
　　唵(一)魔诃梵摩(去声)耶(二)堙醯夷醯(三)莎诃(四)
　　此印咒法。能摄无量无数陀罗尼印法门悉皆来集。若日月蚀时。咒酥二十一遍。以印印酥食者。令人聪明日诵万偈。此印法门。日藏如来授与观世音菩萨。
欢喜摩尼随意明珠印第九
　　起立合掌当心。以二大母指双屈入掌中。余四指直竖合掌当心。诵前大身咒二十一遍。决定得入诸天宫殿。游历十方诸佛国土。百千珍宝随心皆得。供养诸佛菩萨金刚一切圣众。若有人能作此法门者。晨朝早起清净澡漱。作此印法面见十方恒河沙国土诸佛。灭除无量劫来生死恶业重罪。是故赞叹如是功德。
乞愿随心印第十
　　准前印。屈二头指压二大母指甲上。其头指甲背相着用前身咒。若人随所求愿皆悉满足。必定不退菩提之道。
入灭尽定三昧印第十一
　　准前印。直竖散头持。大母指。开掌。此印我在因地时。恒河沙诸佛授我此法。令我得证菩提之道。诵前大身咒。
请佛三昧印第十二
　　准前印。合掌当心头指来去。咒曰。
　　唵(一)萨婆勃陀三摩(去声)耶(二)堙醯夷醯(三)钵啰摩输陀萨埵(四)莎诃(五)
　　千眼千臂观世音菩萨十肘曼荼罗法门凡作一切曼荼罗法门时。谨按梵本云。此国土无有作曼荼罗地。如彼天竺皆取上胜福德之地以为坛场。婆罗门国别有择地方法不能广说。且论汉地。第一山居闲静之处。在山顶上有形势处。掘地去其石砾及瓦器恶物。然始平治。以瞿摩夷和香涂地。纵广一丈六尺。起基十二指乃至十六指一肘以为胜上。第一取白栴檀香。于其石上磨。取末涂曼荼罗上。以五色粉谟界。其坛安四门。东门安提头赖吒天王。南方门安毗楼勒叉天王。西门安毗楼博叉天王。北门安毗沙门天王。次安天王左右及眷属各居本位。其曼荼罗中心。安千眼千臂观世音菩萨像。像前置案案上置咒法。烧种种香安种种饮食。散种种华以为供养。唯除杂物荤辛酒肉。自外日别造香鲜者华香果子。于像前着三白食乳酪酥蜜。烧檀香沉香苏合龙脑等香。每日三时洗浴受三律仪。至心诵咒供养千眼观世音菩萨。晨朝午时日暮供养。日别不阙如是。乃至三七日。尽意供养其咒师面向东方诵咒。作前第一第二第三乃至十二请佛三昧印。作前印一遍。各诵咒七遍乃至第十二印毕。当自发不退坚固。意但作法呼召一切皆来。令发菩提决定心。端坐想一切咒神在其眼前。一无障难不得异境。诵前大身咒满一千八十遍。尔时观世音菩萨现阿难身相貌。来间行者所须何法求何愿耶。行者白言为求无上菩提陀罗尼法。
　　又愿一切法坛皆悉成就一切鬼神悉皆顺伏。得如愿已但自知之。不得向人传说又法若欲得求一切愿者。当作四肘水曼荼罗法。烧沉水香诵前身咒一百八遍。作前第十乞愿印。即得一切如愿满足称心。
　　又法若欲得一切欢喜者。作前第九欢喜摩尼随意明珠印。诵身咒咒乌麻二十一遍。火中烧之即得如意获得欢喜如意称心又法若欲令曷啰(二合)阇欢喜者。当取曷啰(二合)阇园内树枝。咒二十一遍掷置园中即得欢喜。
　　又法若欲降伏恶人怨家者。当咒苦栋木二十一遍。一咒一烧即得归伏。
　　又法若有神鬼难调伏者。取安悉香及白芥子。咒二十一遍掷火中烧。一切神鬼病者自然降伏。若有疫病流行。当作四肘水曼荼罗。取好牛酥咒一百八遍火中烧之。一切灾疫悉皆消灭。又取酥少分与疫病人食之立即除愈。昔罽宾国有疫病流行。人得病者不过一二日并死。有婆罗门真谛起大慈悲心施此法门救疗一国。疫病应时消灭。时行病鬼王应时出离国境故知有验耳。
　　又法他国侵挠盗贼逆乱起来。作前第一总摄身印咒一百八遍。一切盗贼自然殄灭又法若一切业报众生命根尽者。作前灭尽定印日日供养。烧沉水香诵咒满一千八十遍。即得转其业障。昔波罗柰国有一长者。唯有一子寿年合得十六。至年十五有一婆罗门巡门乞食。见其长者愁忧不乐。夫妻憔悴面无光泽。婆罗门问曰长者何为不乐。长者说向因缘。婆罗门答曰长者不须愁忧。但取贫道处分子得寿年长远。于时婆罗门作此法门一日一夜。得阎罗王报云。长者其子寿年只合十六。今已十五唯有一年。今遇善缘得年八十故来相报。尔时长者夫妻欢喜踊跃。罄舍家资以施佛法众僧。当知此法不可思议具大神验。以曾入大都会三曼荼罗金刚大道场者。不须作曼荼罗。唯结印诵咒。无愿不果速当成佛又法若有女人临当产时受大苦恼。咒酥二十一遍令彼食之。必定安乐。所生男女具大相好。众善庄严宿植德本令人爱敬。常于人中受胜快乐。
　　又法若有众生眼若痛者。以菩萨千眼印咒二十一遍。以印印眼眼即除愈。以此大因缘其人获得天眼。光明彻见上界诸天受胜快乐。
　　又画千眼千臂观世音菩萨像法。谨按梵本。造像皆用白氎。广十肘此土一丈六尺。二十肘此土三丈二尺。菩萨身作檀金色。面有三眼一千臂。一一掌中各有一眼。彩色中不得着胶。以香乳和彩色。菩萨头着七宝天冠身垂璎珞。又一本云。此无好大白[疊　　毛]但取一幅白绢。菩萨身长五尺作两臂。依前第五千臂印法亦得供养。不要千眼千臂。此亦依梵本。唯菩萨额上更安一眼即得。若欲供养此法门者。先须画像。其画像法必须作曼荼罗如法。令匠者受八戒斋。出入一上厕一洗浴。其像作成其画匠及咒师恐多不如法对像忏悔罪过。即安置曼荼罗中。即须作法广设供养满三七日。其千眼千臂观世音菩萨像放大光明过于日月。无量无边普照三千大千世界皆悉大明一切众生极大重罪一时消灭咸得清净作此法门者。除不至心其千眼千臂观世音菩萨像法。过去毗婆尸佛亦现作降魔身。千眼各出一佛。以为贤劫千佛也。千臂各各化出一轮王为千代转轮圣王。此菩萨降魔身中最为第一。尔时世尊告观世音菩萨。我以佛神力穷劫广说不能得尽。尔时观世音菩萨闻佛说已。欢喜信受作礼而退。
　　灌顶印。
　　先二大母指屈于掌中捻无名指。无名指中节相背。二小指头相拄。二中指直竖头相拄。二头指屈各捻中指背上。即咒曰。
　　唵(一)步三末啰(二)苏摩盐莎诃(三)
　　诵咒二十一遍。自灌其顶还复如故。若欲续验。每日平旦于盆上结印诵咒。持咒之人犯欲及五辛等秽当。诵此咒解之。
千眼千臂观世音菩萨陀罗尼神咒经卷下
　　尔时观世音菩萨。说是咒时三千大千世界。乃至非想非非想天六反震动。色究竟天摩醯首罗战栗不安皆大恐惧。一切恶鬼皆大叫唤受大苦恼。东西散走莫知所趣。尔时化身语诸大众及诸恶鬼神等。若不随顺我咒者。违逆者头破粉碎。此咒能摧碎诸山干竭大海。此咒能摧伏阿修罗军护诸国土。此咒能摧伏一切诸恶鬼神。一切诸病一切恶毒。一切恶人。此咒能摧破三十三天皆令降伏。若善男子有能诵持此咒者。其人威力说不可尽。此咒能令诵持之者豪贵自在。亦能令国王终身爱念。称意所求悉皆满足。若欲降伏魔怨者。当烧求罗香诵我身咒二十一遍。若欲令一切人爱己者。咒杨枝二十一遍。口中嚼之即得爱敬。若欲令自身辩才智慧者。咒菖蒲一千八遍。涂其心上即得辩才无碍。作姥陀罗尼心印。
辩才无碍印咒第十三
　　以两手相背合掌。大母指向前舒。此印能自护护他。当须结界随所游方。或咒净水或咒净灰各咒七遍。所在住处以手掬水掬灰先洒自身。然后向于四方四角如法散洒。若有善男子善女人。被诸恶鬼众邪魍魉之所惑乱者。取石榴枝及柳枝。阴诵此咒轻打病人无病不差。咒曰。
　　南无萨婆佛陀达摩僧祇比耶　南无阿利耶婆卢吉低摄伐罗[口　　寫]　菩提萨多跛写南无跋折罗波尼写菩提萨多波写　跢侄他　徒比徒比迦耶　徒比婆罗阇婆罗尼馺皤诃。
　　此咒印能降伏诸邪见外道。若有善男子善女人。于晨朝时日三时。各诵一遍者。即与种种供养十亿诸佛无有异也。永不受女身。命终之后永离三涂。即得往生阿弥陀佛国。如来授手摩顶。汝莫怖惧来生我国。现身不被横死。不为鬼神之所得便。
破三千大三世界灭罪印第十四
　　起立以左手向前展臂。五指向前散托竖五指。次以右手大母指屈在掌中。以四指把拳当右耳上当。诵身咒头指来去。此印日别须三时一时诵七遍。能灭五逆四重罪。于一切众生生慈慈心。即能烧一切罪根。此身灭后即为值佛。于彼佛土得作转轮圣王。复得陀罗尼名曰无尽藏。复得三昧名智等。复得身中二十八种相。现现身不患眼舌耳鼻等病。乃至身中一切疾病悉能消灭。若有先业罪者亦得消灭。若见天旱时。取乌麻子和毗麻子脂。作丸咒一百八遍。掷着湫水中即得雨。若雨过多。取稻谷炒作华。取蔓菁子脂和作丸。咒之一百八遍。掷着湫水中雨即止也。
降伏三千大千世界魔怨印第十五
　　以五指相叉。左压右急把拳。当顶上着。诵身咒即降伏。若作此法。向舍利塔前二十九日夜。取白檀香作末。涂地作曼荼罗。其中散种种华。澡浴清净着新净衣。手把香炉烧沉水香。面向东坐咒一千八遍。此是最初功能。又取芥子乌麻。着一处捣为末。以三指撮取少许。咒之一遍掷着火中。如是七日日别诵一百八遍。然后所作皆悉成就。
广大无畏印第十六
　　起立并足。先以右手仰垂左肘膝头。左手亦如之。于舍利像前。诵身咒一百八遍。即得无畏施于众生。又取槐香白芥子菖蒲舍多婆利(外国药名)以此等物内火中烧之。烧火之时应于佛前或在净处。诵咒三十二遍。以香华供养。咒法悉皆成就。所为之者皆悉克果。若余咒无验。以此咒咒之亦皆成就。若欲乞梦。诵此咒并作印眠。即有梦随所欲见皆得见之。若人无福所向不谐者。日诵三遍咒满七日。诸有所求一切皆得。尔时菩萨在娑竭罗龙宫海会说法。见诸龙众受大苦恼。愍诸龙众为度苦恼众生。悉得离苦无诸怨害。尔时龙女献一宝珠。价直娑婆世界。为求法故吾为广说离诸苦难。
水精菩萨护持千眼印咒第十七
　　尔时水精菩萨。为欲利益护持此咒。而说咒曰。
　　毗摩隶　摩诃毗摩隶　郁呵隶　摩诃郁呵隶　休摩隶　摩诃休摩隶　萨诃隶　止隶睇　馺婆诃。
　　若有善男子善女人。在所游方受持此千眼千臂菩萨法者。我当常随卫护。乃至诸魔眷属无恼乱者。若人急难他国相侵盗贼逆乱。当取五色缕。结诵咒二十一遍。一遍一结系于左臂。又以左手无名指中指头指。把拳大母指压上。展小母指。指所至贼方诵咒七遍。悉皆退散不能为害。尔时观世音菩萨在雪山中说法。观见夜叉罗刹国中人民。唯食众生血肉无有善心。菩萨为欲利益方便教化。众生以神通力寻至彼国。现千眼千臂降魔身。说成就姥陀罗尼法。尔时罗刹国王。来至我所求哀顶礼。我以成就印印之。即得成无上道。
成就印第十八
　　起立并足。合掌当心。以小指相叉左压右。诵身咒二十一遍。种种皆得成就。若救六道苦难众生。当用轮印。以十指头各相拄。开腕掌中使开。其指间各相去一寸许。即是菩萨在六道循环度诸苦难。以此印轮回悉得离苦。此印法拔吒那罗延长年师。才翻便即归国。并将所翻之本。智通毕竟寻逐不得。遇于一僧边得梵本。译出在外无本。
成等正觉印第十九
　　结跏趺坐。先以左手舒五指。仰掌在左膝上。次以右手舒五指。覆手捺右膝上。此与灭尽印法同。过去未来现在诸佛。皆同此印得佛菩提。此印能除一切业障。若坐禅诸法不现前者。当七日七夜于阿练若处。诵此陀罗尼并此印法。至心念佛昼夜六时忏悔即得诸法现前。及所得福无量无边不可称计。
呼召三十三天印第二十
　　先以左手四指把拳。次以右手握左手大母指。亦如把拳。令左手大母指。在右手虎口中出头。以右手头指来去。咒曰。
　　唵(一)俱智俱智(二)俱耶利(三)遮利遮利(四)遮犁隶(五)苏婆诃。
　　此陀罗尼印咒不可思议。若善男子善女人临欲眠时。诵此咒一百八遍。心中所愿于梦寐中悉得知见。若能日日诵此咒者。亦能灭一切罪不失菩提心。其人昏夜寐梦。渐渐增广皆得吉祥。乃至梦见如来在菩提树下授记成道。乃至释梵诸天常来侍卫。
呼召天龙八部鬼神印第二十一
　　起立并足。先以左手大母指屈在掌中。四指把拳当心上着。次以右手亦如之。以右手在右耳边。以头指来去。咒曰。
　　南无尼健陀(上声一)南无阿利阇波陀(去声二)馺婆诃(三)南无阿利阇罗馺婆诃(四)堙醯夷醯(五)馺婆诃。
　　此咒印若善男子善女人受持读诵者。知七世宿命。毒蛇不敢螫。毒药自然除。刀不能害王亦不能嗔。永劫不受地狱苦。若诵此咒时。二十八部鬼神来诣。诵咒人边坐听诵咒。若善男子善女人。为鬼魅所著。以白缕为咒索。一遍一结如是四十九结。系其咽下其病即除。若国内灾疫流行国人死亡多者。当取国王园池中莲华一百八茎。一华各咒一遍掷着火中。烧令荡尽灾疫即除。
解脱印第二十二
　　结跏趺坐。先以左手中指。与大母指头相捻。仰掌向上。余三指散展置于左膝上。次以右手亦如之。覆手置于右膝上。诵身咒二十一遍。所愿悉皆满足诸有苦恼悉皆解脱。若善男子善女人。具造十恶五逆等罪。如阎浮提履地变为微尘。一一微尘成于一劫。是人造若干等罪。应堕地狱历劫受苦永无出期。是善男子善女人。能于舍利及佛像前。白月十五日一日一夜不食。结印诵咒满一百八遍。如上诸罪苦恼悉皆消灭。若不灭者无有是处。此印智通本上先无。智通于凉州。逢一婆罗门僧有此梵本。遇会勘之更有此印。自得受持大有功效不可思议。
自在神足印第二十三
　　起立先以左手握右脚大母指如把拳。次以右手握左手腕背上。诵身咒七遍。欲进千里不以为难。诵咒之时勿令声出。
神变自在印第二十四
　　先以左手大母指捻小指甲上。次以右手亦如之。余三指各散竖。合腕相着置于顶上。诵身咒二十一遍。皆得游行自在。昔有罽宾国僧阇提。于北天竺求得此梵本。未曾翻译。自得受持威力广大不敢流传。智通于此僧弟婆伽伽边得本。依法受持功效不少。唯不流行于世。此本绝无。后同学得者愿同功力。
王心印咒第二十五
　　两手合掌虚掌内合腕。二头指来去。咒曰。
　　唵(一)阿噜力帝囇路迦夜(去声)毗社(时贺切)耶(二)萨婆铄睹嚧(二合)钵啰么驮那(三)迦啰耶吽泮莎诃。
　　尔时观世音菩萨。告诸大众言。若佛灭后于末法时五百年中。阎浮提人忽眼见。及耳闻我此法印陀罗尼法门者。当知此人过去已曾供养无量诸佛。今得值遇得我此法印陀罗尼。抄写受持读诵如法修行者。即得初地速成佛果。得阿耨多罗三藐三菩提。尔时观世音菩萨闻佛说已欢喜信受作礼而去。


