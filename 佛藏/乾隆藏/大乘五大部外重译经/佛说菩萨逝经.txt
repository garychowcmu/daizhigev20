佛说菩萨逝经一卷


大乘五大部外重译经
佛说菩萨逝经一卷
西晋沙门白法祖译


　　

佛说菩萨逝经
　　佛在鹞山中。与诸比丘五百人。皆阿罗汉。平旦皆着衣持钵。入城各行求食。时城中有一豪富长者。国中第一所居高燥舍宅楼观甚好。垣墙周匝七重门。字檀尼加柰。檀尼加柰有子。字逝年十六。檀尼加柰殁故逝独与母居。佛到檀尼加柰家求食。时逝在内第三门中住。遥见佛来欢喜。逝即心念言。是人何以端正无比好乃尔。好如明月珠。光明如日月。其色如黄金。好如月十五日盛满。时佛到住于门外。逝便走入语其母言。我见一人来大端正好。天下无有辈。我生以来未尝见人如是。今在门外住欲求食。逝语其母言。我当与之。其母大悭贪不肯与。逝语其母言。夫天下人悭贪无益于身。是非恒人当与之。母复不应。逝复语母言。是人过度天下之师也。与是人者如病者得善医。逝语母言。当用我故与之。是人名闻于天下。今续在门外住。其母复不肯与。逝数语母。母大嗔恚语逝言。汝娆我不止者令我烦乱。是人不用食故来。但欲调若耳。若小儿当何等知。若所索不止。会得我捶杖乃止。佛豫知母悭贪。佛放威神彻照七重门内。逝见佛光明心即开解。逝即复到母所语其母言。愚人不知布施。譬如盲人堕于火中。其人但坐盲无目故耳。世间人但坐悭贪。心念恶口言恶身行恶。愚人不信于佛不信于经。死后皆入地狱畜生鬼神中。人不悭贪。身行善口言善心念善。续自得其福。人有智者当供养饭食佛。人常当与智者相随令人有知。逝语母言。不肯与者。自持我今日饭分来。我今日不食。自持我分与之。哀疾持我分来。我恐是人便弃我去。是人难得值。母复不肯与。逝便自往取饭及所著细好亵衣。持出至佛所。前以头面着佛足。却住叉手白佛言。持我所有衣被饭食愿上佛。佛默然不应。逝复白佛言。今佛是天下人之父母。当度脱我曹。哀为受之当令我得其福。如是者三。佛便受逝衣被饭食。逝大欢喜。
　　佛语逝言。诸悭贪者若皆伏之。若今日施佛衣被饭食。使若得心中所愿。逝大欢喜复白佛言。我心亦不愿作第二忉利天王释。亦不愿梵天。亦不愿世间豪贵。愿使我光明智慧如佛。佛言大善。若心所愿皆得之。
　　天王释闻逝言。即在佛后叉手住。释于佛前语逝言。若欲求作佛者甚难得。十劫百劫千劫万劫亿劫尚未能得佛。今汝持小饭食衣被与佛。汝便欲作佛不可得也。
　　释复语逝言。若持四宝如须弥山布施。复慈心念天下。十万劫百万劫千万劫。若尚未能得佛。
　　逝报释言。譬如工师持斧入山斫树木。会当索取好直可意乃取耳。逝语释言。我亦不用一饭食衣被与佛故欲得作佛也。我常持善心精进思惟不懈会当得佛。
　　释复报逝言。若欲求佛勤苦。不如求梵释天也。
　　逝复报释言。若见阎浮利内。悉令满其中火上至天。持我身投其中。会求作佛终不止。释报言。若令阎浮利内满其中火。是中有人民畜生及蜎蜚蠕动之类。汝不当杀之。汝反心念恶当入地狱中。汝当那得佛。
　　逝复报言。世间人民及蜎蜚蠕动之类。我持慈心皆付弥勒佛。弥勒佛自当度脱之。我求佛道会不止。逝复语释言。梵天王。虽尊会归无常。无有脱于死者。释便叉手报逝言。卿持心志坚。乃念欲求佛不止。卿亦会当得佛。逝复报释言。若莫恃天上自贡高。复有胜若者。逝言。我持慈心精进不懈求佛者。会当得作佛。释便默然无所复语。佛便语逝言。汝前后所供养饭食凡六万佛。汝心常愿欲作佛。汝常持善心供养于佛。佛语逝言。却后二百万亿劫。汝不复更地狱畜生鬼神中。佛复语逝言。汝常持慈心供养佛。若后当作金轮王。当有十亿小国王皆属。若当领四天下常当飞行。所行皆正。寿尽当生梵天及兜术天上。天上寿尽当复下生作金轮王。寿尽当复上生梵天。如是上下二百万亿劫竟。汝当作佛字须弥加罗。度脱天上天下人民。若生堕地。光明当照三千须弥山。上至二十八天。天地皆为大动昼夜皆明。时人皆寿七千亿岁。若身当长二百丈。当有万二千城。城皆四百八十里。城门皆着刻镂皆七宝。若为佛时当再会诸沙门说经。第一会说经时。六千亿沙门。皆得阿罗汉道。第二会说经时。四千亿沙门。皆得阿罗汉道。当尔时人民无有偷盗者。男子女人皆同一心。人民无有作恶者。诸恶道勤苦之处皆闭塞。亦无有山林溪谷。地皆平正。人民无有疾病。无有忧苦人民皆快乐。所居皆自守。天日三雨才淹尘。人民欲所议语皆相聚会。夏月不大热冬月不大寒适得其中。所讲授精舍名难提陀。若有人布施与佛阿罗汉欲求作佛辟支佛阿罗汉皆可得佛道。不可不求佛智。不可称量十方无穷极。佛智亦如是。无有穷极。天下人不知生从何所来。亦不知死趣何道。佛说经已。逝及诸比丘。天王释。皆为佛作礼。


