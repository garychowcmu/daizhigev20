善法方便陀罗尼咒经一卷


大乘五大部外重译经
善法方便陀罗尼咒经一卷
失译人名附东晋录


　　

善法方便陀罗尼咒经
　　如是我闻。一时佛住摩竭提界寂灭道场菩提树下。与比丘僧大众俱集。其名曰大智舍利弗。长老目揵连。长老阿难。大声闻等。及诸菩萨摩诃萨众。金刚幢菩萨。金刚藏菩萨。弥勒菩萨。如是贤劫诸大菩萨摩诃萨众。时执金刚神白佛言。世尊如来应供正遍知者。如实知见是善方便陀罗尼咒光明威力。势能摧灭一切诸恶。无覆护者能作覆护。若遇一切恶缘知识。毒龙诸鬼夜叉罗刹。及多那若鸠槃茶人非人等。怖畏刀杖怨家横害。邪魅[示　　厭]祷不能娆乱。至四威仪行住坐卧不舍众生。如我今者侍卫如来未曾暂离。是陀罗尼于一切时。覆护众生利益众生。初不放舍亦复如是。是故我今劝请如来说此陀罗尼。此陀罗尼即是菩萨即是大乘。何以故若善男子善女人。无覆护者能为覆护。悉灭一切斗讼系缚诸抂横故。
　　是时佛告执金刚神。善哉善哉执金刚神如汝所说。乃能如是为众生故劝请如来。汝今谛听当为汝说善法方便陀罗尼咒。尔时世尊即说咒曰。
　　优鸠(一)茂鸠(二)摩毗尼(奴利反三)摩陀尼(四)婆罗遮隶(五)那休休梨越多莎呵(六)
　　是时如来应正遍知。说是庄严大顶胜王陀罗尼已。告执金刚。汝当如是忆念受持。如来今当更为汝说。即说咒曰。
　　跋逝唻(一)跋逝唻(二)跋逝唻陀利(三)跋逝唻婆帝(四)跋逝唻陛帝(五)跋逝唻达提(六)灼迦啰跋逝唻(七)灼迦啰陀唎(八)陀唎(九)陀唎(十)婆[口　　梨](十一)茂唎(十二)遮唎(十三)休休唎(十四)朋伽(十五)毗毗利(十六)唎唎尸(十七)唎尸唎(十八)喽喽旨(十九)遮隶(二十)周唎(二十一)茂唎(二十二)曼茶唎(二十三)萨波波毗赊兜(二十四)鸱鸱兜比唎(二十五)摩唻(二十六)呵多尼(二十七)婆唻(二十八)婆唻(二十九)婆地(三十)跋提(三十一)毗题(三十二)毗唻(三十三)喽娑唻(三十四)舍啰鞞(三十五)啰娑泥(三十六)啰婆那唻曳(三十七)[口　　梵](父蓝反)摩遮唎那(三十八)因陀跋帝(三十九)提提罗耶(四十)那谟摩醯首罗耶尼(四十一)利师[口　　梵](父蓝反)跋尼(四十二)波波瞻婆尼(四十三)柯罗婆提(四十四)浮多婆提(四十五)萨誃(猪邪反)柯梯(四十六)苏摩婆提(四十七)苏摩[口　　金　　本][口　　臘]莎呵(四十八)
　　佛告执金刚。复当为汝更说神咒。能令行者现得长寿。即说咒曰。
　　呵啰(一)呵啰(二)嘻啰(三)
　　时执金刚即白佛言。唯然世尊我当受持。
　　迦致多(一)波致多(二)阿夷那(三)呵唎瞻婆尼(四)柯葛旦尼(五)頞哆(转舌音)阿呵尼(六)末伽毗嚧呵尼(七)休娑婆帝(八)复娑婆帝(九)嘻(喜梨反)利(十)嘻利(十一)耶他嗜(十二)耶他忌尼(十三)耶他波烂遮(十四)耶他婆檐(十五)耶他喜陀檐(十六)
　　说是咒已告执金刚。如是善法陀罗尼咒如来所说。为利一切诸众生故。大慈悲故。我今当更为汝说之。如昔如来应正遍知如是妙说。去来今佛之所印可诚实不虚。尔时世尊即放大人眉间相光。遍照一切诸佛刹土。是光所照普能利益无量众生。彼方诸佛见是光已。各从坐起咸共寻光来至忍土。至此土已同声赞言。善哉释迦牟尼世尊善能付嘱。利益安乐一切众生。善哉善哉释迦如来应正遍知。为利一切诸众生故。为覆护故为照明故。为令众生得欢喜故。说是善法陀罗尼咒。我等诸佛所说章句亦皆如是。善哉释迦能广施者。若善男子及善女人。闻是善法陀罗尼咒欲得利益。应于晨朝受持读诵。即为我等诸佛所护。若有诵持此咒之处则为吉祥。我等诸佛皆在中故。若诸众生先来所造。极重恶业皆灭无余。能令此诸善男子等。具足获得二十善利。一者现得长寿。二者舍宅安隐。三者名誉远闻。四者现得尊贵。五者多宜财宝。六者威貌殊胜。七者勇捍无畏。八者无诸疾病。九者安隐快乐。十者进行无倦。十一者诸佛护念。十二者诸天守护。十三人所爱敬。十四现见诸佛。十五善友所护。十六毒害不加。十七恶鬼降伏。十八怨敌自消。十九眷属成就。二十善愿从心。如是执金刚。是陀罗尼咒即是诸佛微密藏处。一切诸佛之所护念。真实不虚微妙善说。
　　时执金刚神白佛言。世尊我于如来所说神咒。亦当随喜信乐演说。所以者何是陀罗尼神咒势力。无覆护者能为覆护。多利益故。为如是等诸善男子善女人故。我今当更演说善法陀罗尼咒。欲得安乐及求度者。是诸行人应于晨朝受持读诵。则得神咒拥护之力。必当永离一切苦恼。即说咒曰。
　　尸弃(一)尸弃(二)支至(三)支至(四)婆嘙(五)婆嘙(六)嚧喽(七)嚧喽(八)时嗜(九)时嗜(十)咖啰(十一)咖啰(十二)[噓　　予]嘻(十三)[噓　　予]嘻(十四)颇破(十五)颇破(十六)磨系(十七)磨系(十八)呵那(十九)呵那(二十)呵那(二十一)驮呵(二十二)驮呵(二十三)驮呵(二十四)波遮(二十五)波遮(二十六)莎呵(二十七)
　　是时世尊告执金刚。善哉善哉执金刚神。是陀罗尼最神最验。为诸众生是故说之。此陀罗尼神咒威力。悉能障蔽一一毛孔。令诸龙鬼一切疾疫。众邪毒气不能得入。亦能为作解脱因缘。
　　尔时三千大千界主大梵天王。即从座起为佛作礼。合掌向佛而白佛言。善哉世尊我今亦乐赞扬随喜利益成就。诸善男子行此咒者。应于晨朝受持读诵是陀罗尼。如今世尊为欲利安拥护如是诸众生故。说此善法陀罗尼咒时。大梵王即说咒曰。
　　[噓　　予]利(一)弥利(二)旨利莎呵(三)[口　　梵]摩富唎莎呵(四)[口　　梵]摩[口　　譬]莎呵(五)波劫[口　　譬](六)弗巴僧怛唎莎呵(七)
　　说是咒已即白佛言。大德胜尊如是所说陀罗尼咒能悉拥护。是善男子及善女人。亦能令得增益寿命。是故行者应当晨朝。如法读诵修行受持。尔时释提桓因复白佛言。世尊我今亦欲利益拥护如是善男子故。说是陀罗尼者诸佛世尊之所护念。是故行者若欲得是陀罗尼咒功德利者。应于晨朝读诵受持。是时帝释即说咒曰。
　　毗尼婆啰泥(一)婆陀磨囒帝(二)致致致(三)惧利乾陀唎(四)摩啰摩罗婆(五)呵那末弹陀罗尼(六)陀罗摩利尼(七)斫迦婆呮(八)扇跋唎(九)扇婆唎莎呵(十)
　　尔时复有四大天王毗沙门天王提头赖吒天王毗楼勒叉天王毗楼博叉天王。合掌恭敬而白佛言。我等四王亦当为护是善男子善女人等。乐欲修行是善方便陀罗尼者。彼诸众生亦应晨朝受持读诵。尔时四王即说咒曰。
　　弗巴(一)修弗巴(二)头摩波利呵唻(三)阿唎波罗世帝(四)扇帝(五)涅目帝(六)帽伽隶(七)兜帝(八)兜帝莎呵(九)
　　尔时释迦牟尼如来。即举右手告天帝释大梵天王及四护世。善哉善哉大德诸天乃能于是善法方便陀罗尼王随喜演说。如此善法陀罗尼者。皆是诸佛之所护念。汝等应当常善受持。
　　尔时世尊又复重告执金刚神。善哉善哉执金刚神。是善方便及得长寿陀罗尼咒。此三咒者。皆是十方诸佛如来之所护念称赞印可。诸天天王大力鬼神之所守护。若善男子善女人等。欲修行者。应当自净身口意已。于晨朝时以殷重心。如法受持净心读诵。能如是者不见天龙诸恶人鬼。有能加害得其便者。尔时菩萨声闻大众执金刚神。及诸天王一切鬼神龙王夜叉人非人等。咸共恭敬皆大欢喜受持奉行。


