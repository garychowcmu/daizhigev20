普曜经八卷


大乘五大部外重译经
普曜经八卷
西晋三藏法师竺法护译


　　

普曜经卷第一
论降神品第一
　　闻如是。一时佛在舍卫国祇树给孤独园。与大比丘众俱。比丘万二千。菩萨三万二千。一切大圣神智以畅。一生补处当成正觉。损己布施。持戒清和。忍辱调意。精进一心。智慧善权。所度无极。解一切法。如幻野马影响芭蕉化梦月影。悉无所有。有利无利。若誉若谤。若苦若乐。得名失称。已过世间诸所有法。神通自娱逮致总持。独步三界犹如日光。及诸菩萨备悉之愿。周旋五趣救济危厄。分别辩才定意无碍。皆已由己。咸成法忍悉得具足。诸菩萨住无所住处。度脱十方。
　　其名曰慈氏菩萨。总豪王菩萨。师子英菩萨。吉义意菩萨。寂意行菩萨。分别辩才菩萨。逮无畏菩萨。进寂菩萨。大哀菩萨。如是上首菩萨三万二千。尔时世尊游舍卫城。国王大臣豪尊长者。凡庶万民咸共供养衣被饭食床褥卧具。病瘦医药一切所安。其妙名称普闻十方。是为如来至真等正觉明行成为善逝世间解无上士道法御天人师为佛世尊。敷演道义上中下善。义达微妙所与清彻。净修梵行。于时其夜净居天子名寂然尊。及神妙天。加欢乐天。加欢天。栴檀天。大悦天。荧然天。尊寂律天。及余无数净居天子。威神巍巍各有光明普照祇树。往诣佛所稽首足下。还住一面。是诸天子前白佛言。曾闻有经号名普曜大方等典。分别菩萨众德之本。从兜术天降神母胎。在于胎中娱乐开化。显示殊特复现出生。皆为一切诸立法行。在宫婇女爱欲之间。显诸艺术。现行学书计挍诸算。医药疗治射御手博。要誓掷象示现道力超诸群生。具足成就诸菩萨行。往来周旋。果实超殊名称流布。以菩萨力而自娱乐。降伏魔场。具足如来十力无畏。颁宣诸佛无量经典。敷演过去如来至真所讲说法。
　　往昔道义。犹若世尊。莲华上佛。法英佛。定光佛。德英佛。法造佛。仙天佛。谛英佛。习金刚佛。众尊佛。雪像佛。乐清净佛。出家乐行佛。华英佛。胜颜佛。善明佛。善曜佛。仙勋佛。胜轮佛。欣乐佛。天华佛。轮吉祥佛。善首佛。善喜佛。住觉佛。住施佛。谛法普称佛。是世善妙佛。辨普佛。宝称佛。威强佛。梵神佛。无畏善化佛。善音佛。目悦佛。积德佛。音雨佛妙颜佛。寿神佛。与人游佛。羡求佛。降怨佛。供养佛。惟卫佛。式弃佛。随叶佛。拘留秦佛。拘那含牟尼佛。迦叶佛。如来至真等正觉。道决所化。自昔迄今。善哉世尊。愍哀一切。今亦颁宣如是法训。多所哀念。多所安隐。普护世间及十方人。为诸大乘唯分别之。降伏一切外学众邪。摄伏众魔。宣布菩萨诸所行义。现诸菩萨行大乘者。咸超精进将护正法。三宝自在令不断绝。具足佛身尽现十方。
　　时佛默然。可诸天子所启白意。欲令一切普蒙其恩。时诸天子见佛默然听启白意。欣然大悦。稽首足下绕佛三匝。以天心华供养散佛。忽然不现还归天上。
　　于是世尊明旦与诸菩萨及诸声闻眷属围绕。会迦梨讲堂告诸比丘。昨夜半时。净居天子及诸眷属来礼我足。叉手白言。愿为一切重演普曜大方等典。令诸群生普蒙其恩。吾时默然可其所启。
　　时诸天子欢喜踊跃。忽然不现各还天上。于是众会闻此欣悦。前白佛言。惟天中天。重敢斯问。
　　尔时世尊告诸菩萨及诸声闻。谛听谛听善思念之。当为汝说无极训诲。一切如来所可宣畅普济众生。
　　何谓比丘。普曜经典大方等法。于斯菩萨住兜术天。咸见奉敬逮得无余阿惟颜住。百千天人所共咨嗟。名彻十方诸愿普具。晓了一切。诸佛法藏清净无垢。圣智道眼。意念定智往来周旋。圣性坚强耻众未度。其念弘普亘然极远。布施戒忍精进一心智慧渊深。大权方便所度无极。大慈大哀喜护四等弘畅梵迹。无极神通三达无碍。示现圣慧永无闇蔽。道业纯淑意止意断。神足根力。觉意道业。寂然止观。普备一切诸佛道品。达致本际。功勋福祚不可限量。成就相好庄严其体。在彼久长常得自在。仁和无诤言行相应。其心所怀口言无二。斯意质直而无谀谄怨结他念。常自谦逊而不自大。等心众生未曾偏党。供养无数百千载佛。为众重任恒忍灾患。观见无量诸菩萨众。睹其根本释梵四王大神妙天。天龙鬼神阅叉健陀罗。见莫不悦咨受训诲。分别一切章句本末。已逮无为入于有为。随时方便而开化之。心念法器识解一切。诸佛所宣无有愦乱。而不回还。逮得总持深入法藏。乘大法船游十二海接度诸流。三十有七道品之教。合集法宝深奥智慧。为大导师越渡四渎。诸愿具足降伏魔怨。善救外业诸异邪径。开化一切所住坚固。虽在尘劳皆来归命。为众导首。强若金刚行无盖哀。志性和安积精进力。为法优奥善权方便。在众中雄如师子。定意之业不可限载。犹如莲华处污无垢。禁戒博闻而无放逸。慈于十方无有加害。心水清澄而无所著。游世八法。心如大宝。所度无极福祚圣慧。积功累德道藏解明佛之智慧度阐法城。消众患难善开寤之。以四神足度于彼岸。志三脱门显其寂观。清净光曜一心脱门。处在闲室如山旷野。游法丛树行具足成十力无畏未曾怯弱。以度生死无复疑难。衣毛不竖越于无数在外异学。犹如师子游于糜鹿。舍诸放逸无吾我意。设有所畅。为师子吼。人中之雄。解脱禅定智慧道场。放大光明照诸闇冥悉蒙道明。众邪异学。譬如萤火无益于世。愚赣幽昧曜蔽塞心。兴大道力精进之业。宣功德行威神巍巍。除闇冥品具足清白。见莫不欢。诸佛国土无所挂碍。拔诸穷厄荡涤垢秽。脱门一心觉意清凉。晓了圣明禅思清白以开化之。其四部众。诸天人民。行七觉意积累道宝。齐心众生应病与药。志不怀恶行十善业。以是财富奉持具足。不违法王所行殊胜而转宝轮。转轮王种。成就一切深远难限。一切法宝博闻无厌。慧普无极。
　　尔时所兴不可限量。无能为喻。犹如江海。所总持慧。如地水火风。其心平等。坚强不动如须弥山。消诸结着犹如日光以耀诸垢。心若虚空在大宫殿安处其中。诸床座具二万二千。门户轩窗讲堂棚阁。校饰严整竖众幢盖。交露精舍布散众华。青莲芙蓉。诸玉女众有亿百千俱作伎乐。及杂众华不可称限。诸宝树木次第行列。其地清净平正无邪。香勋普流。飞鸟凫雁哀鸾异类。无数亿众游戏浴池。畅和雅音现在观睹。闻大法声消除一切尘欲之难。摄诸疲厌自大贡高。其心欢悦思念弘广。由是成就大无极法。演出训诲八万四千伎乐妙音。是为菩萨宿世积德。自然宣出此微妙偈。
　　积功累德行　　宣布具足音
　　其心普思道　　造智慧光明
　　备无量势力　　弃损诸所有
　　分别决众疑　　诸天之本末
　　意清净无垢　　无杂众瑕秽
　　弃捐于三毒　　寂灭嗔恚恨
　　鲜洁消众垢　　其心如明珠
　　从往古以来　　常喜好布施
　　音响从种姓　　戒寂行调和
　　精进禅智慧　　遵习亿载法
　　音畅无数称　　宣说亿载佛
　　愍伤于众生　　且观今是时
　　晓了知终始　　生死之尘垢
　　观察其本行　　天龙诸鬼神
　　乐百千亿劫　　听之无厌惓
　　善智慧无懈　　充饱久饥渴
　　卿等虽所慕　　乐法不好欲
　　性已无垢秽　　愍伤天世人
　　亿那术载天　　听法心不废
　　若慕于歌颂　　观诸地狱难
　　其目净无垢　　见十方诸佛
　　已得闻此法　　斯经世所尊
　　宿世种妙德　　处兜术天宫
　　直加天慈哀　　愍悦雨天下
　　已越于欲界　　及色界亿载
　　咸共慕乐圣　　无上吉祥佛
　　降伏众魔业　　消化诸异学
　　佛道如观掌　　且察今是时
　　世尘劳兴盛　　宜布诸法云
　　精进雨甘露　　消灭天世垢
　　尊医晓诸种　　授药建疗治
　　应示三脱门　　速立无为宅
　　譬如师子吼　　诸小虫怖懅
　　畅佛师子吼　　降伏外异学
　　手执明哲灯　　过伏精进力
　　总持近目前　　胜降伏众魔
　　四天王遥察　　欲贡上尊钵
　　亿载天帝梵　　始生往奉敬
　　观睹尊音称　　宝种诸豪姓
　　见人尊所处　　行菩萨之道
　　其来在三有　　明宝在所胜
　　无垢如摩尼　　兴云雨天下
　　诸伎乐之声　　演出若干音
　　劝助愍哀意　　观察今是时
　　于是佛告诸比丘。于时菩萨省诸伎乐。宣法音时出大宫殿。有大讲堂号演施法。升彼讲堂坐师子床。其诸天子学大乘业行等慈者。亦复俱升此大讲堂。各从本位次第而坐。舍玉女众及诸天子。咸从同学各来集会。诸眷属众各六十六亿。咸共讲议。当使菩萨现生何种。或有说言。此维提种。摩竭国土最为兴盛。今菩萨者。应在彼土降神母胎。或有说言。菩萨不应生彼国土。所以然者。维提种者。母性真正其父不真种性卒暴而不安详。无可贪乐。其种鲜德福不具足。土地国邑无好浴池苑囿之观。既处边境不宜生彼。或有议言。拘萨大国其种弘广。眷属兴盛。菩萨应下降神彼国。或有报言。菩萨不应。所以然者其拘萨本从摩腾种来生彼国。父母宗族皆不真正。下劣小姓非是天师所可慕乐。福禄鲜薄卑鄙之土。性行不和。无有奇珍殊异之宝。肴馔之供可以奉圣。园观浴池亦复简少。既是边表不宜屈尊。或复说言。和沙大国国王右性人民炽盛。五谷丰登。菩萨应当降神彼国。或复报言。菩萨不应。所以然者。其彼国王杂合小姓。非是高德。土无威神。受他节度来于此国。父母不真不得自在。以是之故不应生彼。或复说言。此维耶离无极大城。人民滋茂安隐丰熟快乐无难。轩窗门户雕文棚阁严饰巍巍。浴池园观男女周旋游戏其中。人民居宅俨然整齐。菩萨应下降神彼土。或复报言。不宜现彼。所以然者。彼土民众喜诤不和。无清净行有外无内。不修道法不别尊卑。各自谓尊独言只步。不能下意。不顺法教。不服高德。以是之故不可屈尊。或复说言。此鏺树国。种性豪强事业无极。行众无首所习第一。菩萨应下降神彼国。或复报言。是亦不应。所以然者。其土凶逆举动虚妄。志性粗犷刚强难化。形笑轻人自大由己。不修事业。以是之故不应生彼。其诸菩萨及诸天子。各各共议观察天下诸大国土。诸王大姓豪尊重位。皆观察之悉不可意。
　　尔时会中有一天子。名曰幢英。行菩萨道逮不退转畅达大乘。告诸菩萨及诸天子。诸贤者等。可共俱往问于菩萨。何所种姓。最后究竟一生补处。应往降神处于胞胎。佥共叉手。诣菩萨所。而前咨问。惟愿正士究竟菩萨。一生补处所可降神。种姓何类功勋云何。菩萨报曰。其国种姓有六十德。一生补处乃应降神。何谓六十。一国土宽博种姓寂静。二众所宗仰。三不生杂姓。四所生微妙。五种姓真正。六应男女行。七志操坚强。八本业丈夫。九尊习上业。十其行坚要。一作人惔怕。二众所羡乐。三意行勇猛。四所在尊豪。五志行无极。六女行清白。七男子无限。八所生无畏。九无有悭嫉。二十智慧明达。一有艺多术。二弃捐恶趣。三饭食恣意。四逮得自在。五善友兴盛。六虽在虫兽。无所娆害。七种姓温良。八慕修道德。九而无贪欲。三十无有嗔恚。一不怀愚冥。二在乐无赣。三相好弘普。四所造笃信。五好乐布施。六出家坚固。七力势超异。八所由殊胜。九人莫不敬。四十诸天奉之。一鬼神承事。二饿鬼归仰。三无有怨结。四名闻十方。五种类第一。六性行自在。七其眷属强。八无乱伴党。九群类无上。五十孝顺父母。一敬沙门梵志。二财业饶富。三多宝谷藏。四丰于七珍。五象马炽盛。六独步由己。七奴客僮使甚多无数。八利义如意。九无能胜者。十仁慈普覆。是为六十。时诸菩萨及诸天子。闻是六十种姓清净。欣然大悦乃知殊特。前白菩萨。何所种姓功勋巍巍。具足如此。菩萨报曰。今此种姓炽盛。五谷丰熟安隐平贱。快乐无极人生滋茂。殖众德本。迦维罗卫众人和顺。上下相承心念反复。将护情态积三帑藏。舍众殃舋弃众邪见。一切诸释渴仰一乘。奉敬尊长。居士大臣眷属和穆。色像第一。其白净王性行仁贤。夫人曰妙。姿性温良。仁慈博爱。容色难伦。心无倾移无有子姓。厌于世俗不倦道训。犹天玉女睹莫不欢。无女人态言语至诚。初无粗犷。除弃恚恨。不传彼此。好乐布施。禁戒无漏。敬重夫主。知时止足。不怀异心。常吉祥定。发绀青色。颜貌凞怡。言先意至。仁和其性。体行质直而无谀谄。常怀惭愧。性重不轻。三垢薄鲜。忍辱第一。手足柔软犹如莲华。护心口意强如金刚。若玉女宝德本清净。前五百世为菩萨母。释种饥虚宿夜望待。应往降神受彼胞胎。于是颂曰。
　　清净人喜法　　处法师子座
　　自然天围绕　　此菩萨惔怕
　　普处讲堂议　　何种至贤良
　　菩萨应降神　　父母淳真正
　　普观于天下　　君子王大姓
　　咸共意思惟　　释种净无瑕
　　白净王最胜　　帝主中殊特
　　炽盛丰无疵　　恭恪常行法
　　一切皆归仰　　悉慕释淳和
　　严讲堂园观　　应降神迦维
　　咸成大势力　　像力三十二
　　学术度无极　　没身无有害
　　白净舍自大　　三千界第一
　　意乐似诸天　　后名曰洁妙
　　端正天玉女　　形体最清净
　　诸天人睹之　　正观无厌惓
　　无瑕如奇珍　　质直言柔软
　　安隐无粗诤　　面悦颜不变
　　行法怀惭愧　　离慢不轻举
　　所听无谀谄　　常慈好布施
　　净邪行十善　　身口意常谛
　　以渡女人态　　未曾有缺漏
　　不慕世俗荣　　龙宫及天世
　　无伦可殊者　　应宜怀大圣
　　宿本五百世　　恒为菩萨母
　　白净应为父　　彼应降德神
　　善见勤修行　　所奉当尊法
　　恒与清白俱　　三十二无欲
　　所在国进止　　卧寐及经行
　　普照其处所　　净光灭众罪
　　虽处天神人　　无敢有欲心
　　见无威仪行　　视之如母子
　　妙后发净业　　生长国王宫
　　既尊无所越　　名称咸普流
　　如王后应器　　尊人曜最上
　　应往彼义土　　我宜往降神
　　天下无余人　　能怀尊圣者
　　惟妙后应德　　乃能堪任受
　　诸天咨大圣　　菩萨清净智
　　亦叹王后勋　　应往生释种
说法门品第二
　　佛告比丘。前选菩萨所降神土。其兜术天有大天宫。名曰高幢。广长二千五百六十里。菩萨常坐。为诸天人敷演经典。于时菩萨适升斯宫。普告诸天。有经典名疗治众结终始之患。最后究竟上大高座。班宣正真。令诸法会听斯训诲。时诸菩萨及诸玉女。咸曰当听。于时菩萨观四方城。化作高座。如四天下现若干品。诸好奇妙庄严文饰。悦一切心。其座严好过欲色界。所有床榻。皆是菩萨宿德使然。并师子座无央数宝。而合庄挍。极妙天衣以敷其上。无量香勋而以勋之。烧诸杂香散众名华。百千明珠自然奋光。严交露帐。其交露帐出妙音声。斯大光明遍照十方。竖诸幢盖周匝垂布明珠缯彩。百千玉女须臾皆集。无数床榻亦自然至。亿千功勋普亦现矣。无数释梵皆来稽首护卫菩萨。从无数劫积累功德。亿百千载。诸度无极功报所致。十方诸佛皆遥念之。菩萨适坐。告诸天人及大会众。诸贤者等。观此东西南北四维上下十方世界诸兜术天。一生补处咸欲降神。无数百千诸天大众眷属围绕。而侍从之皆令睹焉。佥为班宣法曜道门。菩萨威神之所建立。使诸天众睹于十方。遥稽首礼。各以香华供养神处临成佛者。五体归命。称扬大音赞言善哉。菩萨之德不可思议。令我等身。一时目睹无量菩萨。于时菩萨告诸天众人等。善听。何故名曰法曜道门。皆曰不及。惟分别之法曜道门。有八百事。临欲降神为诸天说。何谓八百。至诚法门。性行成就无所破坏妙喜法门。悦非时心欣乐法门。成就笃信爱敬法门。心自然净护身法门。净于三事护口法门。四善不毁护意法门。弃嫉恚痴念佛法门。见十方佛念法法门。睹法清净念众法门。趣入寂灭念施法门。威神普至念戒法门。具足所愿念天法门。令心清净慈心法门。化之立德悲心法门。第一无害欢然法门。不毁他人其护法门。秽厌爱欲非常法门。能越欲色观苦法门。除断所愿无我法门。无所猗着观音法门。消不直心观惭法门。除灭内行观耻法门。寂消外行观诚法门。不欺天人观实法门。不亲己身观行法门。道御法行观三宝法门。净灭三涂观了达法门。不失德本观作法门。不轻他人解己法门。不自毁身晓人法门。不非他人分别法门。奉行道法知时法门。终不虚妄弃自大法门。具足圣慧舍害法门。不慢彼我弃结法门。无有犹豫好乐法门。不怀狐疑弃不净法门。弃贪欲想无诤法门。断斗讼意无虚法门。度无中伤法义法门。决了诸义乐法法门。逮法光明求闻法门。净观诸法应正法门。奉行平等断名色法门。度诸挂碍厌宝法门。成立慧解舍着法门。不猗名称畅阴法门。别诸恶行身意法门。其体宴静念通法门。拔诸痛痒心趣法门。观心如幻意止法门。慧照众冥意断法门。舍不善本神足法门。身心轻便信根法门。不愿他人进根法门。善释慧明意根法门。善造道业定意法门。解心诸脱智慧法门。现成明哲信力法门。越魔威势进力法门。而不还回意力法门。未曾忘舍定力法门。灭众妄想智力法门。周旋往来意觉法门。解真谛法觉意法门。普曜诸法进觉法门。积行佛道喜觉法门。修平等行信觉法门。所作已办定觉意法门。畅诸法行护觉法门。度诸所生正见法门。好乐入寂正念法门。弃若干想正言法门。晓了一切诸有音声犹如呼响正治法门。无报应罪正业法门。息诸挂碍正便法门。消众欲意正意法门。入无志念正定法门。逮得三昧无有嗔恨道心法门。不断三宝教净性法门。不乐余乘圣达法门。微妙佛法心无结网应时法门。普具诸法施度无极法门。备成相好佛土清净劝化悭嫉戒度无极法门。悉度众恶八难之处摄诸犯禁忍度无极法门。心和调柔摄诸恚怒进度无极法门。奉众善德摄诸懈怠禅度无极法门。兴显一切一心脱门。定意神通摄诸乱意智度无极法门。舍众无明阴蔽窈冥邪见罗网摄诸恶智善权法门。随众所好而现威仪普摄一切诸佛圣慧四恩法门。摄诸众生使成佛道正法由己四等法门。慈悲喜护以斯四等摄诸偏党化众法门。安己弘誓而不懈惓护法法门。蠲除一切众生尘劳积德法门。众生戴仰圣品法门。具足十力寂然法门。成如来定其观法门。慧眼训诲分别辩法门。成就法眼道御法门。具足佛眼总持法门。奉行诸佛之所颁宣辩才法门。所可敷演悦众生心顺忍法门。顺化诸法不起法忍法门。辄得更决不退转地法门。备诸佛法从住至住法门。至阿惟颜一切智业无余法门。处胎出家。诣佛树下。惟诸仁等。略说其要。是为八百法曜法门。菩萨大士临降神时。为诸天子讲说此法。说是法门品时。八万四千天子发无上正真道心。三十万二千天子宿殖德本。寻时逮成无从生忍。三十六载诸天子等远尘离垢诸法眼净。兜术诸天咸皆欣然。皆散天华积至于膝。如是比丘。于时菩萨。为大天众劝助若滋。咨嗟说偈。
　　其有乐清净　　在天心思妙
　　皆宿造德本　　故致此净果
　　是故报前世　　造行清净品
　　无德归恶趣　　在苦痛不善
　　从我闻是法　　莫起无恭敬
　　当弃此憍慢　　致无量大安
　　罪福无有常　　无恒无坚固
　　如梦幻野马　　空中电忽然
　　虽以慕五乐　　犹渴饮碱水
　　离尘度世圣　　逮智能充饱
　　等诸欲伎乐　　一切诸玉女
　　女人各异心　　是时平等业
　　不见利养伴　　友亲诸眷属
　　除余造善业　　不乐诸恶品
　　是故俱和合　　各怀念慈心
　　奉行真正法　　善行自充饱
　　常思念诸佛　　在法无放逸
　　乐戒博闻施　　忍辱仁和要
　　晓了苦无我　　专精观察法
　　从因缘合成　　转长胜垢浊
　　睹见诸辩才　　无极之神足
　　慧功勋自然　　造戒闻无逸
　　修学无极解　　博闻无驰骋
　　施调意智慧　　众生故行慈
　　常修行愍哀　　能成众善法
　　大要行为本　　言行常相应
　　勿从他人教　　已寂然精进
　　不以作逮得　　无作亦不安
　　等意观其本　　生死甚勤苦
　　不以习离欲　　舍邪能究竟
　　是故得闲静　　宣布顺慈心
　　尊敬听法会　　灭欲烧尘劳
　　弃捐大贡高　　执持无谀谄
　　以时进行道　　至灭度无为
　　消愚众浊冥　　智慧明化之
　　弃结尘生网　　兴发所应行
　　虽有众法师　　汝等修行义
　　不在于彼见　　不违诸法训
　　若得佛道时　　转法雨甘露
　　净洗其心垢　　咨受最法门
所现象品第三
　　佛告比丘。于时菩萨为大天众。敷演经法。劝助开化咸令悦豫。问诸天子。以何形貌降神母胎。或有言曰。儒童之形。或有言曰释梵之形。或曰。大天王之形。或有言曰。息意天王形。或有言曰。阿须伦揵陀罗迦留罗真陀罗摩休勒形。或曰大神妙天日月王形。或曰。金翅鸟形。彼有梵天名曰强威。本从仙道中来。没生天上。于无上正真之道。而不退转。报诸天子言。吾察梵志典籍所载。叹说菩萨应降神母胎。又问。以何形往。答曰。象形第一。六牙白象头首微妙。威神巍巍形像姝好。梵典所载其为然矣。缘是显示三十二相。所以者何。世有三兽。一兔。二马。三白象。兔之渡水趣自渡耳。马虽差猛。犹不知水之深浅也。白象之渡尽其源底。声闻缘觉其犹兔马。虽度生死不达法本。菩萨大乘譬若白象。解畅三界十二缘起。了之本无。救护一切莫不蒙济。如是比丘。于是菩萨处兜术天。普观天下。意欲降体白净王宫。
　　尔时王宫先现八瑞。一者草秽瓦石诸垢不净。悉为消除自然香洁。生众杂华香气苾芬。二者其雪山边。凫雁鸳鸯鹰鹞赤嘴。鹦鹉青雀哀鸾杂鸟。来诣王宫住宫殿上。轩窗门户屏障笼疏。各各畅音柔软妙雅三者白净王宫后园游观流泉众水。冬时始春皆生杂华。若干种宝奇雅妙好。四者陂水浴池诸观屋宅。悉自然生青莲芙蓉。大如车轮其叶百千。五者其苏水器及麻油器石蜜器食之无减。六者其王宫里大鼓小鼓。箜篌琴瑟筝笛箫笳。不鼓自鸣演悲和音。七者其王宫藏众宝奇珍。明珠七宝衣被璎珞。地中藏宝自然发出。八者宫中光明普照内外蔽日月光。万二千婇女欢喜悦乐。眷属围绕来诣王所。见王安坐。侍王之右。坐交露帐和颜悦色咸共贺言。善哉大王。愿听妾言。王得大愿。众宝瑞应咸一时至。当怀悦豫。时节和适国土太平。应八关斋。当抱慈心。不宜嗔喜。敬身爱彼。弃捐悭嫉爱欲邪见。消雪自大众生患厌事。无复诸乱莫不欢喜。已入正真。无怀恨者。不听十恶奉行众善。王愍我等。建立至诚去诸尘意。莫受谗言两舌彼此。慕乐戒禁将护宜适。念行功福慕乐道义。妾等亦当奉戒顺命。弃捐愚冥。抱欢豫心。常自将护。彼乐围绕永得安隐。散华烧香已离诸欲。不怀异心。宿夜七日安和无难。今我等心。不在色声香味细滑之法。其心恋慕欲闻正音。男女悉好犹若天人。游戏乐施不志王荣。璎珞之饰床座綩綖。诸好机延之中思善。皆悉踊跃安隐无乱。今者大王。宜视众民犹若一子。时王闻言。第一欢喜当如所愿。不违汝意辄如所誓。于时其王施宫婇女。如意所愿皆为庄严。交饰清净解散众华。烧其香勋悬缯幢盖。召二万人悉使被铠皆执兵仗侍卫左右。诸眷属俱作诸伎乐。音声悲和拥护王后。诸宫婇女各共围绕。诸天玉女来洗浴之。香勋衣服众宝璎珞。佥然俱鼓百千妓乐。其音悲和。夫人适坐。天女来侍。以若干种众杂天华金银床榻。细软綩綖以布其上。明月珠宝诸天玉女各赍香瓶。散华烧香。
普曜经卷第二
降神处胎品第四
　　于是四天王。天帝释炎天子。兜术天子。无慢天子。善化天子。魔子导师。梵忍迹天。梵满天。善梵天。光净天。光音天。大神妙天。净居天。竟往天。阿迦腻吒天。及余无数百千天人。皆共集会转相谓言。今仁君等。假使菩萨独往降神处于母胎。我等诸天不往侍从。堕无反复不识恩养。谁能堪任侍卫菩萨。降神入胎不离其侧。如影随形。乃至成佛。降伏魔官。而转法轮。和慈四等至大灭度。以怀慈心。欢喜悦心。调和其心。而奉事焉。未曾远离。不违要誓。于是颂曰。
　　今谁能堪任　　追侍常悦心
　　谁得名称力　　自发长往侍
　　忉利天谁意　　舍安不乐天
　　住在玉女众　　侍离垢月颜
　　诸微妙最树　　虽贪天室宅
　　屋宅化金色　　当侍离垢威
　　心念若干品　　不慕其诤讼
　　少欲如妙花　　大男子所好
　　言寂兜术天　　诸天求大威
　　所生常见敬　　当乐无量称
　　慕应化妙本　　自在诸天宫
　　心吉皆奉行　　当好是功勋
　　魔王怀毒心　　越度一切尊
　　及爱此经法　　自在度欲尊
　　亦度于欲界　　亦及梵所居
　　修行四等心　　在诸仙中上
　　游诸天殊特　　如转轮圣王
　　室宅常安隐　　侍离欲威尊
　　欲得国君安　　大财无极富
　　眷属无怨仇　　侍送可敬顺
　　致财色豪位　　名称力功勋
　　见叹及仁君　　往侍送梵音
　　欲得天人乐　　及致三界安
　　处安及法安　　当侍大仙安
　　若除淫怒痴　　欲弃众冥尘
　　寂然心淡泊　　侍从调定意
　　学不学缘觉　　当逮一切智
　　十力师子吼　　当侍从江海
　　意胜闭恶趣　　致安住甘露
　　得成八正道　　侍从降五趣
　　其欲得见佛　　欲听大哀法
　　慕致众福祚　　往侍自在圣
　　尽生老死苦　　欲解宛转缚
　　清净如虚空　　侍清明真人
　　欲致一切敬　　相好殊异德
　　常欲济彼己　　当侍可爱敬
　　戒定及智慧　　此及无量称
　　究竟所生安　　当侍彼大圣
　　欲达深难解　　玄绝难逮义
　　欲得慧自解　　当侍大医王
　　尔时诸天闻叹此偈。其四天王四万人俱。百千忉利天炎天。兜术天。无憍乐天。化自在天。各与百千诸天子俱。六万魔天。前世积德修清净行。梵迦夷天六万八千。乃至阿迦腻吒天与无央数百千眷属。又有四方无数百千皆来集会。是诸天子各各嗟叹歌颂妙偈。
　　听我无限言　　意审至三乘
　　弃欲乐安住　　所慕此最净
　　大圣度降神　　众奉可重敬
　　守德神仙护　　微妙无害意
　　执乐鼓和音　　叹德海功勋
　　归命天人尊　　闻菩萨上慧
　　散花供养圣　　奉仁名花香
　　悦心天人尊　　离欲安无患
　　意妙清净花　　善愿演光明
　　迦夷散众花　　等供福清净
　　处胎无垢着　　觉窹老病死
　　悦心侍究竟　　志怀奉恭敬
　　天人获善利　　见举足七步
　　释梵咸稽首　　香水洗净意
　　屈意随世俗　　天宫处尘欲
　　普舍释尊位　　咸悦意侍之
　　取草坐道场　　得佛降众魔
　　梵劝转法轮　　佥共奉安住
　　三界作佛事　　甘露亿载众
　　权化众清凉　　皆弃渴名称
　　于是欲行天人胜室。睹见菩萨姿色殊妙。心自念言。今此真人清净殊貌。其妃如类邪。尊人所厚咸皆羡之。各执花香抱爱敬心。志功福报愿立神足。适作是念。即时寻没天人宫殿。在迦维罗卫大园观中。寂然庄饰。其白净王所可爱乐。难及大殿后宫菀囿。其处巍巍污涂香熏。清净无垢光明福祚。威神成就。天人璎珞一时并至。寻从地起见王妙后。举身一指。现在虚空。各各相和而说偈言。
　　天玉女游行　　睹菩萨妙颜
　　心中发是念　　菩萨母何类
　　手各执众花　　往闻生爱意
　　既受持花香　　叉十指作礼
　　微妙气杂香　　投身自归命
　　吾睹名称市　　善见仁颜色
　　亦欲睹殊异　　玉女色最悦
　　观尊见其形　　天眠自睹身
　　是颜第一殊　　至德生尊人
　　明珠着好器　　是器天中天
　　手脚如甘露　　来乐胜天人
　　观像无厌足　　其心益踊悦
　　威首照虚空　　其明耀诸天
　　离垢众杂香　　身演晖如是
　　其色如紫金　　威神耀诸天
　　如蜂王成蜜　　演净涂香熏
　　眼明如真金　　光净耀虚空
　　所没至清净　　而等于有无
　　脾踵犹如象　　其膝微平正
　　手脚平等净　　玉女叹决疑
　　如是多所观　　散花右绕之
　　叹名称佛母　　还入其天宫
　　尔时四天王。天帝。炎天。及无慢天。天龙厌鬼。及害人鬼。阿须伦。揵陀罗。真陀罗。摩休勒。咸皆来至归人中上。而在前导卫护至尊。将无恶物害意向之。若世俗人勿造危难。诣其王后所居宇宅。皆共清和。眷属围绕游行虚空。一切吉祥令无违娆。众共宿卫。诸天子知悉欲往侍。悦心敬后执持花香。叉手十指为礼。见净尊人。当降神故。师子大哀欲来生故。用道法故。皆当劝助护一切故。于是菩萨欲迁神时。东方极远无数菩萨住兜术天。皆共来至于斯佛土供养菩萨。南西北方四维上下十方无限诸佛世界。无数菩萨一生补处住兜术宫。皆来诣此供养菩萨。其四天王八万四千诸玉女众。忉利天。炎天。兜术天。无憍乐天。化自在天。各将侍从八万四千玉女。鼓乐弦歌。来诣此土供养菩萨。于时菩萨。即坐首藏普德等集三昧定意一切现大棚阁。并诸菩萨亿百千载。诸天围绕。动兜术天。适震动已。从身放光。具足广普照此三千大千佛国土靡不周遍。曜幽冥处令睹大明。日月之光所不逮及。照于地狱饿鬼畜生八难中人。蒙斯尊光普获安隐。所蒙光处令其众生消淫怒痴。不怀自大无有恼热。亦无贪嫉。皆怀慈心相视如子如父如母如兄如弟。天人伎乐不鼓自鸣。百千亿载音声相和。无数天人念善思惟。彼大天宫无能毁坏。玉女百千各鼓琴筝在后侍从。以伎乐音嗟叹菩萨前世积德。而说偈言。
　　前世积功德　　长夜来善本
　　布施得真正　　故今致奉敬
　　尊本无数劫　　惠施爱男女
　　以斯施果报　　雨天诸花香
　　害身肉称之　　用哀愍鸟故
　　由此布施果　　饿鬼蒙食酱
　　尊本无数劫　　护戒无所犯
　　由禁获果报　　消尽恶道难
　　本无数亿劫　　志道行忍辱
　　忍行致此果　　慈心愍天人
　　本无数亿劫　　上进无怯劣
　　以是精进果　　身好如须弥
　　本无数亿劫　　禅思消众尘
　　以是一心果　　不乐众尘欲
　　本无数亿劫　　行智断贪欲
　　以是智慧果　　光明最清净
　　被铠善伏尘　　普愍念众生
　　仁德度彼岸　　礼清净安住
　　光耀悉普照　　皆除众尘冥
　　为三千目导　　礼最胜现道
　　晓了神通飞　　显示学究竟
　　化度以种类　　稽首善船师
　　皆学清净辞　　示现没终始
　　未曾舍俗法　　于俗无所著
　　其见求博闻　　弘利甚无限
　　况复听受法　　得信爱乐者
　　兜术天忽冥　　阎浮利日出
　　无思议亿垓　　乐道消众尘
　　安隐快丰盛　　无数诸天俱
　　玉女数音乐　　王舍闻悲和
　　德威普滋茂　　睹母最妙颜
　　子巍巍如此　　三界最吉祥
　　不复失本誓　　无有贪恚诤
　　恭敬普慈心　　于人中威神
　　王国遂增益　　成转轮王种
　　迦维当丰茂　　宝藏又丰满
　　鬼阅叉厌鬼　　诸天龙鬼神
　　往护人中尊　　不久得解脱
　　赞佛积功德　　爱敬而奉事
　　悉用劝其道　　速疾成导师
　　佛语诸比丘。于时菩萨过冬盛寒。至始春之初。修合星宿。春末夏初树木雕落。初始花茂不寒不暑。时三界尊观察十方。适在时宜沸星应下。菩萨便从兜术天上。垂降威灵化作白象。口有六牙诸根寂定。[至　　頁]首奋耀光色魏魏。眼鼻晃昱现从日光。降神于胎趣于右胁。菩萨所以处于右者。所行不左。王后洁妙。时晏然[穴/(爿　　未)]忽然即觉。见白象王光色如此来处于胎其身安和。从始至今未曾见闻。身心安隐。犹如逮禅致正受矣。于时妙后衣毛为竖。[打-丁+(改-己)]拭衣服及涂香熏。身心欣喜寻从坐起。与婇女俱前后围绕。从后宫出诣无忧树。即时安坐无忧树下。便遣侍女以此意旨启白净王曰。天王自屈来睹所乐。王闻踊跃即敕严驾。群臣翼从到无忧树不得入门。王自起想乘高象车思惟须臾。即说偈曰。
　　念曾处象车　　身重不如今
　　光明入吾室　　问谁是何变
　　于时有天。在虚空中化现半身。为白净王说此偈言。
　　德行三界尊　　慈哀成福祚
　　菩萨迁兜术　　大圣降妙后
　　当叉手礼足　　至神入彼室
　　妙后观其意　　若干种微妙
　　今以用是故　　而有是变应
　　示现于宫殿　　未曾有虚妄
　　净如雪山王　　其明超日月
　　身形甚分明　　大象强殊胜
　　坚固犹金刚　　思念行殊特
　　而降神入胎　　是故受我言
　　睹三界迷冥　　亿载天叹咏
　　不厌无嗔怒　　心寂等安定
　　时夫人出。为王说偈。
　　天王召梵志　　晓了能解梦
　　为我别此义　　于国为吉凶
　　大王受我言　　梵志学经术
　　当使在我前　　听说所梦意
　　光踰日月明　　形大好六牙
　　故勇入我胎　　当听此意故
　　时王请梵志问此意。梵志为王说偈言。
　　梵志闻是言　　欢喜无不吉
　　生子有相好　　在家为圣王
　　假愍世出家　　成佛祐三界
　　甘露普济俗　　为决所疑网
　　受梵志好教　　心中无所畏
　　以服美饮食　　其身永安隐
　　时白净王心自念言。何所屋宅安于妙后使无众难。时四天王诣白净王。而谓王言。大王安意。今我等身当为菩萨造立妙宅。时天帝释。炎天。兜术天。无憍乐天。化自在天。往诣王所各上天宫。王后处中。兜术天王曰。还持本宫奉上菩萨使处其中。化自在天曰。我有宫殿欲界最上。光蔽诸天令如聚黑。当令王后身处其中。花香伎乐奇异之馔供养妙后。如是比丘。一切欲界天王俱来诣迦维罗卫贡上宫殿。一心自归供养菩萨。
　　时白净王亦在其上。兴立宫宅严好如天。于时菩萨承大净定。使其王后普见宫殿。身处其中皆怀菩萨。时诸天王所上宫殿各不相见。各自念言。今菩萨母在我宫殿不在余所。时佛即说偈言。
　　住大净三昧　　所化不可议
　　普悦诸天意　　先现瑞所应
　　佛语比丘。于时菩萨坐于宝净交露棚阁。处妙后右胁所坐宝净棚阁。殊妙栴檀而香熏之。其香遍勋三千世界。魏魏奇异强若金刚。软如天衣。香气芬馥彻于十方。其菩萨交露宫殿。欲界诸天严净宫殿。常皆现在菩萨宫殿。其处菩萨临降神胎。应时其夜下方水界六百六十万由旬。生大莲花上彻梵天永无见者。唯有梵天名音闻。百万诸佛土威神光耀。普遍三千大千世界。皆现目前独见之耳。又其梵天执金刚器。百味食饮奉侍菩萨。菩萨食之。睹观十方无能服食。是一渧之供堪任服消者。独有一生补处菩萨能消化耳。又有宿世功福积德道慧所致。诸尊天帝释梵王。咸来稽首归命听经。于是菩萨举一手指。自然化现别异床榻。释梵四王各从本位而坐其上。已见坐定为讲说法。开化其心咸皆悦豫。菩萨睹之欲得还归。下其右手使不复现。释梵四王寻即知之。菩萨遣证。右绕菩萨便即还宫。以是之故菩萨处其右胁。东西南北四维上下十方无数百千菩萨。咸来见之稽首作礼欲得听经。菩萨见来演身光明。化清净坐即皆就床。各各启问无极大乘。广为分别。各不相见。以是之故菩萨演寂光明照诸天人。其菩萨母悉不知之。亦无所阂。唯觉己身轻便柔软安隐无横。无淫怒痴不想三毒。亦无寒热及诸饥渴。不污圣体及余手指。无有不可。亦不遇恶色声香味细滑之法。不见恶梦亦无恶露。迦维罗卫及远大国。天龙鬼神干沓和阿须伦加留罗真陀罗摩休勒。男女大小欢喜踊跃不怀异心。若有诸病风寒热气疾。眼耳鼻口身心之疾。唇齿咽痛尘劳狂病颠疾金痍瘢疮。诣菩萨母。母举右手而摩其头。病皆除愈各还其家。于时王后取草作筹。殊妙自然着于地上。持与诸病即得安隐。无复所患。时菩萨母使众疾患住其右边皆得安隐。无复众病。各归其处。诸可来者观后右胁。悉见菩萨降神母胎。鲜洁清净犹如明镜照其面像。欢喜踊跃皆蒙济度。菩萨在胎。自然天乐而相和鸣。雨天香花常以时节。春秋冬夏自然降矣。幢盖缯彩展转往来。国土安隐丰熟炽盛。无有沟坑荆棘之秽。有诸幡盖遍迦维罗卫城。释种诸姓及与万民。饮食娱乐鼓舞歌戏。好喜布施积功累德。皆共相乐周竟四月。其白净王净修梵行。弃舍国事不加刑罚。行法为本不慕世荣。于是菩萨在胎十月。开化训诲三十六载诸天人民。使立声闻及诸大乘。于是颂曰。
　　菩萨处母胎　　墙壁屋室地
　　自然金色光　　天喜成法王
　　庄严大宫殿　　见中跏趺坐
　　导师处名香　　其香闻三千
　　大千下方出　　大莲花香净
　　乃彻至梵天　　取精授菩萨
　　菩萨能消服　　余人不能堪
　　无数劫熟精　　服食身心净
　　释梵四天王　　稽首供养佛
　　奉事听正法　　右绕皆还归
　　乐法菩萨来　　妙光净无碍
　　转听尊法乐　　闻说皆欢喜
　　四方男女来　　鬼娆心迷惑
　　见王后心解　　意安还归家
　　得风寒热毒　　眼耳鼻口病
　　及若干疾患　　后摩头得安
　　若取一筹渧　　与之病皆愈
　　无疾安归家　　处胎为毉王
　　十方诸菩萨　　目自见王后
　　如日月在空　　睹菩萨眷属
　　无淫怒痴患　　无贪嫉恚想
　　其心常欢喜　　无饿渴寒热
　　天乐不鼓鸣　　天雨净花香
　　天人非人见　　未曾怀害心
　　天人乐饮食　　无数乐悲和
　　时雨丰贱乐　　草药花果茂
　　王宫雨七日　　贫取食布施
　　安贫苦稽首　　礼和众如山
　　白净王常悦　　行法不领国
　　入静问皇后　　怀圣身安不
欲生时三十二瑞品第五
　　佛语比丘。满十月已。菩萨临产之时。先现瑞应三十有二。
　　一者后园树林自然生果。
　　二者陆地生青莲华大如车轮。
　　三者陆地枯树皆生华叶。
　　四者天神牵七宝交露车至。
　　五者地中二万宝藏自然发出。
　　六者名香妙熏遍布远近。
　　七者雪山中出五百师子。罗住城门无所娆害。
　　八者五百白象子罗住殿前。
　　九者天为四面细雨泽香。
　　十者其王宫中自然泉水。百味饮食给诸虚渴。
　　十一者诸龙玉女在虚空中现半身住。
　　十二者天万玉女把孔雀拂现宫墙上。
　　十三者诸天玉女持万金瓶盛满甘露住虚空中。
　　十四者天万玉女手执万瓶皆盛香水行住虚空。
　　十五者天万玉女手执幢盖而住侍焉。
　　十六者诸天玉女罗列而住。鼓百千伎乐在于虚空自然相和。
　　十七四渎江河清澄不流。
　　十八日月宫殿停住不进。
　　十九沸宿下侍诸星卫从。
　　二十交露宝帐普覆王宫。
　　二十一明月神珠悬于殿堂光明晃昱。
　　二十二宫中烛火为不复明。
　　二十三箧笥衣被被在架上。
　　二十四奇珍璎珞一切宝藏自然为现。
　　二十五毒虫隐藏吉鸟翔鸣。
　　二十六地狱皆休毒痛不行。
　　二十七地为大动丘墟皆平。
　　二十八四衢街巷平正散花。
　　二十九诸深坑堑皆悉为平。
　　三十渔獦怨恶一时慈心。
　　三十一境内孕妇产者悉男。聋盲喑哑癃残百疾皆悉除愈。
　　三十二一切树神半身人现低首礼侍。
　　是为三十二。当此之时疆场左右。莫不雅奇叹未曾有。
　　尔时王后临产菩萨。承道威神即于初夜起着服饰。将诸侍女往诣王所听我所言思入园观从来久远假使大王不以为难。不怀嗔妒。乃敢往诣。在彼寂然思惟法典。
　　时王答曰。今怀圣人亦可行观。树木华实皆以茂盛宜知是时。既有宫殿好妙屋宅。若干种树众果芬华甚可乐喜。无转悔心。
　　后闻欢喜。王敕严驾及诸侍从。云母宝车婇女围绕。出行游观邻鞞树下。车马人乘皆共同色。光耀人目。二百白象前后导从。众宝明珠垂络诸象。象皆六牙。悉象中王。尽以紫金杂厕象身微风吹之嗷嗷相和。悬诸缯幡皆勇战斗。时世和安无有争心。眷属围绕宿卫王后。邻鞞树下。
　　天帝释梵四王皆共翼从。诸天散华速行案行。宫殿屋宅时还反意。眷属闻之辄即受教。案行扫除。王后当来。国主当至。还报严净。闻之欢喜。寻入宫宅。是我所喜意中所乐。皆悉平正无有倾邪。可坐禅思。威光辉曜其香芬熏。清凉甘美音声柔软。若干奇宝璎珞其身。庄严要妙见者皆欢。诸音乐器笳箫鼓吹。若干种品相和而鸣。诸天玉女闻柔和应。又见王后处一好车。男女大小色像皆同不异。各御车乘。法无殊特。欲使王后不闻恶音。象马乘步若干种兵。各各严饰住于门外。闻大洪音。始出门时百千声响。皆称万岁。其车严饰行止安详。天师子座作四宝树。枝叶华实皆悉茂盛。凫雁孔雀畅悲和音。竖幢幡盖七宝交露车。时诸天人住于虚空。将御此车亦畅和音。
　　尔时王后坐师子床。六反震动三千国土。诸天散华。圣今日生。为在邻鞞树下。为天中天。其四天王挽王后车。其天帝释净治道路。又梵天王列在前导。百千天人头面稽首。父王睹此心中欣然。则自念言。是必正真天人之尊。乃使四王天帝释梵咸来供养。果当成佛。未见三界致是恭敬。天龙尊神释梵四王。设遭破首亡失身命。当供养圣终不舍去。
　　尔时王后象马宝车。步人从者各八万四千。众宝严饰兵仗严整。雄杰勇猛左右重行前后围绕。六万婇女前后导从。
　　白净王亲释种长者。有四万人皆来侍从。六万四千国王内伎送菩萨母。天玉女龙王妻。揵陀罗。真陀罗。摩休勒。阿须伦诸妻室。各八万四千。各各严饰。众宝璎珞庄校其身。鼓若干乐音声各异。咨嗟歌叹菩萨母德。皆共侍送至邻鞞树。修治道路香汁洒地。以散天华。一切诸树皆生华实。木蜜栴檀香流十方。是诸树者诸天所化。
　　尔时王后适上宝车。天玉女从。树木奋光名香好熏。供奉王后。殊妙众珠杂宝以成。是树茎节枝叶华实皆香。若干幡彩严饰周遍。其地平正广长无秽。生柔软草自然布地犹如天衣。承如往古诸佛之法。
　　又诸天人一时咸鼓百千伎乐。侍从王后。王后适至于此树下。菩萨威神树躬屈枝。自归王后。虚空诸天稽首为礼。日月光明清净无垢。诸天玉女[口　　咨]嗟功勋。至于树下树神欢喜。何故有是感应。今我等身堪任供养。所往奉敬。从无泽狱。上至上界三十三天。无懈废者。消生老病死。威光超绝除众闇冥。今圣人生。如树茂盛华实芬葩。亿万诸天亦遥稽首。震动天地至乎六反。皆为大明光明清净。百千伎乐亦同俱作。
　　离欲诸天深大悦喜。今日圣人普愍一切。释梵四王欢喜作礼。其人中尊德超日月。在于胎中演金色光。光蔽日月诸天梵释。亦皆覆蔽其百千亿诸佛国土。消诸恶趣。众生普安无复苦患。诸天百千咸共散华。乐处金刚其精进力。从下方界自然出生七宝莲华。
　　尔时菩萨从右胁生。忽然见身住宝莲华。堕地行七步显扬梵音。无常训教。我当救度天上天下为天人尊断生死苦。三界无上。使一切众无为常安。天帝释梵忽然来下。杂名香水洗浴菩萨。九龙在上而下香水。洗浴圣尊。洗浴竟已身心清净。所在游居道超具足。生于大姓如正真宝。奇相众好应转法轮。若转轮王处在三界。以一道盖覆于十方。其白净王心中坦然踊跃无量。
　　尔时五千青衣各各生子。皆为力士。现大小等给使白王。八百乳母亦各生子。百千象生。白马生驹。形色如雪毛衣滑泽。黄羊生羔子。即有二万。交露宝车圣经行时。亦复稽首。今当如行何所施作。德过诸天。然大变化不可限量。生业广大。由是之故。光明普曜。五千玉女香华自熏。各持油香诣菩萨母。志大乘业。诸天来贺。将无劳倦。五千玉女皆来侍卫。各持华香贺菩萨母。衣被屋宅犹若天上。诸童子等请五百席。诣菩萨母。将无劳倦。重以璎珞庄严其身。菩萨无畏必成佛道。佛告比丘。菩萨生时其母安隐。无有疮瘢亦无痛痒。平复如故。应时前后五千玉女。赍天香熏及持油香。奉菩萨母。长跪问讯将无劳惓。
　　五千玉女奉天医药。五千玉女赍宝璎珞。五千玉女赍天被服。五千玉女赍天伎乐奉菩萨母。各各问讯言。将无劳惓。今此天下五通仙人轻举虚空。忽然来现白净王前。
　　佛言比丘。菩萨生时夙夜七日。伎乐众供百种饮食。邻鞞树下奉菩萨母。布施持戒忍辱精进兴功立德。
　　时三万二千梵志。常赍所乏。日日供给充饱所欲。天帝梵王化作儒童。端正姝好在梵志众。说吉祥偈。
　　寂灭诸恶趣　　使众生普安
　　众生以和安　　一切皆无患
　　如光消众冥　　诸天光照秽
　　德彻诸光明　　令蔽不复现
　　不见余业时　　亦复不听闻
　　佛光适出现　　为世之大圣
　　不遇尘劳病　　慈心愍众生
　　梵天亿百千　　来供养无量
　　如树华茂盛　　安住于平地
　　众人皆往归　　一切悉采取
　　犹如此世间　　淤泥生莲华
　　世护明如是　　将养洽一切
　　譬如柔软衣　　熏以天名香
　　若有疾病人　　当为疗医王
　　假使有离欲　　在色界和音
　　叉手为作礼　　则为说众祐
　　若诸天人民　　睹天人柔软
　　展转相敬重　　为众之导师
　　若如清净水　　普有所茂盛
　　以是正见故　　所居常安隐
　　佛告比丘。于时菩萨生七日后。其母命终。于比丘意所趣云何。七日命终。菩萨咎也。莫作是观。所以者何。本命应然。菩萨察之临母命终。因来下生。怀菩萨时。诸天供养至见生矣。以服天食不甘世养。本福应然。去来今佛皆亦如是。母七日终。所以者何。菩萨生时。母根身具无有[(乖/土)　　央]漏。应受忉利天上功祚服食。上忉利天。适升彼天。未生菩萨时。诸天所送宫殿屋宅。所可住止讲堂处所。诸供王后。五千诸瓶所盛香水。五千玉女各移床座。五千玉女手持冠帻。执澡香水在前洒地。五万梵天各执宝瓶。称叹万岁。二万诸龙宝璎珞身。二万白象珠宝珞身。二万车乘建立幢盖。宝交露车在后侍从。四万步兵勇猛杰异。菩萨后行。又虚空中无数亿载天人。忽然兴立紫金墙壁。供养菩萨母。其夜菩萨降神之时。即夜欲界所可庄严无极大殿。二万魔妻手执宝缕。来侍菩萨母。又二万人璎珞严身。应时彼夜两玉女闻。有一婇女非人玉女。若睹面色其欲兴隆。时菩萨德威神所致。此迦维罗卫大城之中。五百长者皆是释种。各各建立五百屋宅。入罗卫城。时为菩萨开其城门。身命自归。白菩萨言。一切义吉。唯屈入此诸天处所。是清净处。普眼降此。有大宫殿名护净华。菩萨应处。
　　诸大梵志豪姓释种。时白净王。随时屈意入其舍宅。用菩萨故。入五百宅功勋和安。修行正真。
　　五百车匿各各发言。我等之身奉事供养新生太子。或有说言。太子圣明善制训教。端正殊妙年幼难及。
　　又今太子转当长大。谁能养育令长大乎。皆和共议。唯大爱道能育慈心。推燥居湿饮食乳哺使长大耳。大爱道者。太子姨母。清净无夫。是能堪任常不远离。
　　时白净王。与诸释种和同共往。诣大爱道说是意故。太子母终。尔时姨母乳哺令长。时大爱道则然可之。
　　王会释种欲试问之。今者太子当作国主。若当出家。欲决此疑。众释启曰。窃闻雪山有仙梵志。名阿夷头。耆旧多识明晓相法。王大欢喜因严驾白象。欲诣道人。诸天龙神现无数变。导从侍卫。
　　时阿夷头睹诸神变。知白净王生圣太子。威神光曜过天世人。心怀欣豫欲往亲觐。于是世尊重为众会。而说颂曰。
　　仙梵阿夷头　　见天飞虚空
　　形貌紫金色　　睹之大欢悦
　　天须轮金翅　　为真陀是佛
　　闻是要句悦　　天眼观十方
　　而名称若干　　德如山高峻
　　犹树软华实　　所住三界尊
　　普地平若掌　　如天悦不迷
　　如海王有宝　　现法道如是
　　如灭恶无苦　　若天游虚空
　　闻天柔软音　　三界现宝瑞
　　阿夷观天下　　察迦夷白王
　　见生福相好　　睹之欢悦往
　　住于王宫门　　睹无数亿众
　　视青衣问曰　　善哉王所在
　　欲前觐国王　　门吏见仙老
　　欢悦入启白　　王敕使令前
　　布座速迎之　　阿夷闻悦喜
　　心中怀饥虚　　问尊圣所在
　　年杇不数现　　王告令就坐
　　问何故自屈　　见众变故来
　　生子闻第一　　身相三十二
　　欲见普吉义　　吾身以故来
　　善来吾乐之　　今适寂净眠
　　且待须臾觉　　见妙如满月
　　于是阿夷心怀愕然。以偈报王曰。
　　从无央数劫　　精进积德行
　　觉来以久远　　安得复睡眠
　　世世行布施　　愍伤诸穷厄
　　所有无所吝　　安得复睡眠
　　奉清净禁戒　　护法无所犯
　　欲愍济一切　　安得复睡眠
　　常忍辱仁和　　其心不怀恨
　　执心若如地　　安得复睡眠
　　精进如月初　　目前不懈怠
　　游见十方佛　　安得复睡眠
　　一心常禅思　　未曾有乱想
　　意定如大山　　安得复睡眠
　　智慧无不达　　圣明踰日光
　　无所不开解　　安得复睡眠
　　常奉四等心　　行慈悲喜舍
　　如梵无放逸　　安得复睡眠
　　遵修四恩行　　惠施及仁爱
　　利人复等利　　安得复睡眠
　　奉三十七品　　意止断根力
　　神足觉八道　　安得复睡眠
　　常行权方便　　随时而开化
　　往反度一切　　安得复睡眠
　　其心常寂然　　定意不放逸
　　入此深三昧　　安得复睡眠
　　观彼我本末　　睹见十方佛
　　解之悉本无　　安得复睡眠
　　常行三脱门　　空无相诸愿
　　有无无所著　　安得复睡眠
　　大慈无盖哀　　法船游三界
　　度脱诸生死　　安得复睡眠
　　道德如虚空　　为众故自下
　　缘是化三乘　　安得复睡眠
　　虚空尚可度　　海水知几渧
　　草木悉能计　　安得复睡眠
　　愿王听我言　　子德无可喻
　　慧过众尘数　　安得复睡眠
　　降神于母胎　　所度不可量
　　非小节所达　　安得复睡眠
　　于是菩萨从寐觉起。大爱道白氎裹抱来诣王所。王赐黄金白银各一囊赐道人。道人不受。
　　披氎相太子。见三十二相躯体金色。顶有肉髻。其发绀青。眉间白毛。项出日光。目睫绀色。上下俱眴。口四十齿。齿白齐平。方颊车广。长舌七合。满师子膺。身方正。修臂指长。足跟满安平正。内外握网缦掌。手足轮千辐理。阴马藏。鹿腨肠。钩锁骨。毛右旋。一一孔一毛生。皮毛细软不受尘水。胸有卍字。阿夷见此乃增叹。流泪悲不能言。王及大爱道心怀惶惧。拜手而问曰。有不祥乎。愿告其意。举手答曰。吉无不利。敢贺大王。得生此神人。昨暮天地大动。其正为此。
　　如我相法。曰王者生子。而有三十二大人相者。处国当为转轮圣王。自然七宝千子。主四天下治以正法若舍国出家。为自然佛度脱众生。伤我年已晚暮当就后世。不睹佛兴不闻其经。故自悲耳。
　　王深知其能相。为起宫室作三时殿。各自异处。凉时居秋殿。暑时居凉殿。寒雪时居温殿。选五百伎女。择取端正。不肥不瘦不长不短。不白不黑。才能巧妙各兼数伎。皆以白珠名宝璎珞其身。百人一番迭代宿卫其殿前。列种甘果树间浴池。池中奇华异类之鸟。数千百种。严饰光明。趣悦太子意欲不令学道。宫墙牢固。门开闭声闻四十里。
　　佛告比丘。菩萨生已。大神妙天告诸净居。菩萨大士。无数亿载积功累德。净其道场。布施博闻。禁戒清彻。勤修正行。大慈大哀。以是悦护一切众生。使立大安。
　　菩萨精进坚强无倾。被大弘誓。于过去佛殖大德本。相有百福庄严圣体。所作安和与众超异。心意清明所御无垢。以此净行立成大慧。无极法幢诸有俗力自然为伏。三千大导天人奉事。建立大祠所导无碍。惟重道德断生死原。兴显大乘。
　　适生堕地在于王家。缘是众生被蒙弘猷。觉未觉者。宜往稽首嗟叹功德奉事供养。为余天人不解法者。贡高自大不识至真。显示大道无极至业。若干菩萨威圣超绝咸。来供养。以闻见此。增益国王土地功勋。睹说生时圣慧魏魏观其真谛莫不发意。往到彼还。所度无极。于是颂曰。
　　生时德如海　　大神妙说是
　　无数劫难闻　　往奉仁中尊
　　净天具百千　　明珠庄严身
　　悉备威仪往　　自投归至尊
　　诸天长夜护　　住众德净门
　　庄严宝璎珞　　色好如月满
　　光光不逮圣　　闻不及一步
　　无敢越三界　　三界无能当
　　身演清净光　　言和无能违
　　识深修善业　　天人莫能踰
　　过名香众勋　　恭敬而奉养
　　未曾见太子　　承事天中天
　　阿夷便白王　　相师欲求见
　　威仪德神圣　　王闻第一喜
　　门吏启王入　　人尊以听之
　　手执华欢喜　　神入圣屋宅
　　其王以见入　　即起叉十指
　　紫金宝脚床　　请仁坐此榻
　　即坐四见达　　王问所以来
　　生子身德具　　行真故来见
　　圣明相好备　　不知所归趣
　　是故烦床坐　　唯示严相好
　　此众围绕来　　家乐上太子
　　奉敬天示之　　出门叹未有
　　见妙胜导师　　紫金觉圣威
　　即起睹颜貌　　稽首离垢光
　　尽寿见欢喜　　威德无见顶
　　白毛天中跱　　成佛降众魔
　　嗟叹至真德　　消除众尘劳
　　宝师子来现　　当刈生死垢
　　三世三垢炽　　从相起毒垢
　　法雨疗三千　　甘露灭尘劳
　　慈灯见哀勋　　梵音声柔软
　　教告三千界　　口宣大法响
　　坏外学邪迳　　众罪所见缚
　　因缘不闻空　　法勇化小节
　　灭痴大火烟　　净众大圣教
　　见世智慧明　　灭众闇冥识
　　天人获善利　　及见净真正
　　空盖兴天路　　人宝无所诤
　　迦维天雨华　　奉礼右绕之
　　叹佛叹国土　　升虚空还天
普曜经卷第三
入天祠品第六
　　佛告比丘。菩萨适生。当尔之时。君子梵志长者。二万妇生。二亲欢悦。皆奉菩萨给使左右。
　　尔时白净王。供给菩萨。二万婇女走使所当。诸家亲族二万婇女贡上菩萨。大臣百官复有婇女二万。奉上菩萨。尊豪诸释咸共集会。来至王所。前启白言。王当知之。宜将太子至于天祠。王然可之。皆敕城内扫除衢路。四徼诸道诸曲里巷。莫有不净不吉之事。瓦石沟坑不净之地。病疾盲聋勿有恶声。散华烧香选吉祥音。悬幡缯盖。庄严门户。王还入后宫。以告大爱道。拥护太子将诣天祠。太子在座即时微笑。面目喜悦。颁宣此言。吾身和安。何缘相将欲诣天祠。太子沐浴。重加大笑。即说偈言。
　　初生动三千　　释梵须伦神
　　日月息天王　　来稽头面礼
　　何有天过是　　将吾到其所
　　超天天中天　　天无比况胜
　　随俗来现此　　现瑞人欢喜
　　若干种奉养　　过圣天中天
　　佛告比丘。于时严饰诸吉祥业长者梵志。诸郡县邑尊者居士。妻息侍从大臣散王。门吏令吏亲族知识。散华烧香乘象马车国王侍臣俱将太子往入天祠。适入天祠。因住祠上。诸天形像无有想念。日月诸天。息意天王释梵四王。各舍本位寻时来下。五体投地礼菩萨足。诸天人民百千之众。嘿然叹吒称扬洪音。叹未曾有欢喜踊跃。天地大动天雨众华。百千伎乐不鼓自鸣。诸天形像现其本身。礼菩萨足则在前住于是颂曰。
　　须弥比芥子　　过天龙王变
　　日月礼萤耶　　慧德岂礼敬
　　三千界自归　　芥子比须弥
　　牛迹比大海　　上尊喻日月
　　若能礼其尊　　功德不可计
　　各各得安隐　　德丰无限量
　　菩萨入天祠时。三万二千天子。见显威德。皆发无上正真道意。以是之故。将菩萨行入于天祠。时有梵志名曰火炎。于是其父与五百眷属围绕执七宝盖。贡白净王。口说此言。以供太子。王即受之。召五百释子。五百璎珞手脚头耳。臂着璎珞。沸宿即时来诣王所而谓王言。宜令太子沐浴澡洗乃着璎珞而供养之。王报之曰。我为太子亦作璎珞。太子着之。七十七日吾乃应义。过此夜已。其日月初有一游观。名离垢净。菩萨出观。其大爱道抱将来出。八万婇女来迎菩萨。稽首为礼。诸释一万人奉迎菩萨。五千梵志亦复奉迎。其诸释种作众璎珞。奉菩萨者。令菩萨着。适被在身。即时闇冥。菩萨威光令无有耀。犹如墨聚在紫金边。有一长者名曰离垢。服上好妙英住菩萨前。时白净王及诸释种。以偈赞曰。
　　严三千世界　　遍布清净宝
　　皆为紫磨金　　不及此光明
　　虽有紫磨金　　不如一毛光
　　明耀消诸光　　在圣边如墨
　　以道德庄严　　璎珞奄无耀
　　日月明珠光　　释梵明不及
　　宿相好严身　　宝英安能胜
　　庄严莫如佛　　蔽严不及度
　　道严净安明　　适生严种姓
　　演光众欢喜　　长盖其种族
现书品第七
　　佛告比丘。尔时太子厥年七岁。兴显无数百千吉祥。一万童子。一万女子。一万车乘载若干种馔具足众宝。至迦夷国置四徼里。诸街曲头作众伎乐。在诸树间。庄严棚阁轩窗门牖。其诸婇女文饰璎珞。而处其上散华烧香。八千婇女净治道路。奉迎菩萨。诸天龙神及揵沓和。在虚空中各各异形。散华烧香垂珠幡彩。一切众释前后导从。白净王俱行迎菩萨。菩萨乘羊车将诣书师。适入书堂欲见其师。师名选友。时见威神光曜。不能堪任。即僻堕地。兜术天上有一天子名曰清净。即前牵手令从地起。置于座上。在大众前。说此偈言。
　　现世释中生　　在俗学伎术
　　计挍及书疏　　无数劫已了
　　救众生故现　　博学示入师
　　度无数童子　　惠众入甘露
　　度世解四谛　　了报应因缘
　　有成必灭尽　　况今此书堂
　　于三世最明　　天人第一尊
　　书堂化若干　　无数劫学斯
　　众生心多念　　真圣专知本
　　是色其无念　　立或化贪形
　　尔时菩萨与诸释童俱住。菩萨手执金笔栴檀书隶。众宝明珠成其书状。侍者送之。问师选友。今师何书而相教乎。其师答曰。以梵佉留而相教耳。无他异书。菩萨答曰。其异书者有六十四。今师何书正有二种。师问。其六十四书皆何所名。太子答曰。
　　梵书(一)佉留书(二)佛迦罗书(三)安佉书(四)曼佉书(五)安求书(六)大秦书(七)护众书(八)取书(九)半书(十)久与书(十一)疾坚书(十二)陀比罗书(十三)夷狄塞书(十四)施与书(十五)康居书(十六)最上书(十七)陀罗书(十八)佉沙书(十九)秦书(二十)匈奴书(二十一)中间字书(二十二)维耆多书(二十三)富沙富书(二十四)天书(二十五)龙书鬼书(二十六)揵沓和书(二十七)真陀罗书(二十八)摩休勒书(二十九)阿须伦书(三十)迦留罗书(三十一)鹿轮书(三十二)言善书(三十三)天腹书(三十四)风书(三十五)降伏书(三十六)北方天下书(三十七)拘那尼天下书(三十八)东方天下书(三十九)举书(四十)下书(四十一)要书(四十二)坚固书(四十三)陀阿书(四十四)得昼书(四十五)厌举书(四十六)无与书(四十七)转数书(四十八)转眼书(四十九)闭句书(五十)上书(五十一)次近书(五十二)乃至书(五十三)度亲书(五十四)中御书(五十五)悉灭音书(五十六)电世界书(五十七)驰又书(五十八)善寂地书(五十九)观空书(六十)一切药书(六十一)善受书(六十二)摄取书(六十三)皆响书(六十四)。
　　太子谓师。是六十四书。欲以何书而相教乎。时师选友欢然悦豫。弃捐自大。说是偈言。
　　难及真净尊　　在世兴悲哀
　　悉学一切典　　现入书教中
　　咸宣诸书名　　吾不知本末
　　皆达此众书　　故复示入学
　　不敢观其顶　　惟睹人礼拜
　　云何令大圣　　宣诸书众数
　　天中天过天　　诸天中最上
　　至尊无等伦　　在世不可喻
　　以是威神故　　严净用善权
　　谁能及清明　　皆度诸世间
　　时一万童子。与菩萨俱在师所学。见菩萨威德建大圣慧。分别书字而宣之曰。
　　其言无者。宣于无常苦空非我之音。
　　其言欲者。出淫怒痴诸贪求音。
　　其言究者。出悉本末真净之音。
　　其言行者。出无数劫奉修道音。
　　其言不者。出不随众离名色之音。
　　其言乱者。出除浊源生死渊音。
　　其言施者。出布施戒慧明正音。
　　其言缚者。出解刑狱考治行音。
　　其言烧者。出燋烧罪尘劳欲音。
　　其言信者。出信精进定智慧音。
　　其言殊者。出超越圣无上道音。
　　其言如者。出于如来无所坏音。
　　其言寂者。出观寂然法惔怕音。
　　其言没者。出消嗔厌诤讼之音。
　　其言作者。出罪福报从行受音。
　　其言智者。出一切智慧无坏音。
　　其言魔者。出降魔力及官属音。
　　其言害者。出弃自大邪见之音。
　　其言逝者。出于正法无愦乱音。
　　其言止者。出世俗力无畏之音。
　　其言生者。出度众苦老病死音。
　　其言意者。出意坚强独步三界音。
　　其言法者。以法等御救济周旋往反之音。
　　其言叹者。出随所愿开化诸音。
　　其言难者。出除八难罪殃之音。
　　其言尽者。出于尽灭无所生音。
　　其言处者。出消处所颠倒之音。
　　其言慧者。出智慧圣无挂碍音。
　　其言是者。出归善恶殃福之音。
　　其言有者。出诸所行三有之音。
　　其言弃者。弃诸所趣吾我谄音。
　　其言己者。出己所起善恶业音。
　　其言我者出灭身垢爱欲之音。
　　其言垢者。出诸嫉妒等善恶友称平等音。
　　其言数者。出诸所数调无明音。
　　其言处者。出处不处有齐限音。
　　其言若者。度若干想众乱放逸寂希望音。
　　其言果者。证诸果实无所住音。
　　其言除者。出不贪己除五盖音。
　　其言邪者。出邪疾患除忧恼音。
　　其言慧者。出布施戒博闻之慧无妄想音。
　　尔时菩萨为诸童子。一一分别字之本末演如是像法门诸音。在于书堂渐开化训诲。三万二千童子劝发无上正真道意。是故菩萨往诣书堂。示从师受。
坐树下观犁品第八
　　尔时太子年遂长大。启其父王。与群臣俱行至村落。观耕犁者。见地新摘虫随土出。乌鸟寻啄。菩萨知之故复发问。问其犁曰。此何所设。答曰。种谷用税国王。菩萨叹嗟。乃以一夫令民忧扰。畏官鞭杖加罚之厄。心怀恐惧匆匆不安。人命甚短忧长无量。日月流迈。出息不报就于后世。天人终始。三恶苦患不可称载。五趣生死轮转无际。沉没不觉毒痛难喻。入山成道。乃度十方三界起灭危厄之患。观犁者已更入游观。时菩萨游独行无侣。经行其地。见阎浮树荫好茂盛。则在彼树荫凉下坐。一心禅思三昧正定。以为第一。时有外学五百神仙。飞行虚空从南至北。欲越藂树不能得过。定住不前。遥见菩萨。因共叹咏观身功勋。其德巍巍。犹如须弥大金刚山。如妙明珠安不可动。像阎罗王鬼揵沓和耶。今坐树下。心如虚空将是定坐。为何吉祥。傥令我等失神足乎。察见愍哀甚大光耀。明显灼灼。心自念言。为是神祇毗沙门天大财富者。若是天子上天帝释。日月之明转轮圣王也。时虚空天。即说颂曰。
　　色胜息天王　　若是离怨天
　　若无量金刚　　是尊为丈夫
　　殊过诸天神　　其光如月满
　　在世为最上　　是者不可限
　　此德不可量　　为天揵沓和
　　功勋明光光　　增此亿载行
　　常退还神足　　将是世千眼
　　四方护天王　　须伦梵中尊
　　而执众吉祥　　此者能堪任
　　能坐如是前　　观之无等伦
　　尔时五百仙人闻虚空天所可叹咏。即下住地观见菩萨。神思坐定身不倾动。心不邪念。即大欢喜。察于菩萨功德巍巍不可限量。其德高远不可为喻。天人之尊未曾见闻。宿命余福今乃睹耳。以为欣庆。即说颂曰。
　　世兴尘劳火　　得道灭众患
　　在世如须弥　　是能成道法
　　得胜除众色　　尊行难如海
　　得道染以慧　　靡不得蒙度
　　解身之系缚　　以逮成道法
　　悉当度脱之　　不见魔境界
　　时王群臣及大众人。各各驰走欲见太子今为所在。遥见诸臣逐之随后。见阎浮树下禅思定意。
　　尔时日照树曲覆菩萨身。树木一切曲躬向阎浮树而稽首礼。菩萨不移。疾往启王。其光明相树不可蔽。曀日照树。倾覆太子身不能蔽相。时王闻之往诣其树。即见菩萨威神吉祥巍巍无量。时说偈言。
　　如火在山顶　　如月在众星
　　见身树下禅　　威耀无不照
　　今复再稽首　　礼导师之足
　　其初生之时　　身自坐禅思
　　其身威神光　　明彻普遍照
　　若见莫不悦　　因是得济度
　　于是太子启王。我适行来在近游观。何以相追。王问何故尔行。答曰。诸臣欲除众尘诸妄思想。光明清净执于相好。坐禅三昧而不动摇。降伏诸魔闇蔽悉除。王曰。善哉善哉。初生瑞应终不虚妄。今皆现矣。十方蒙度。
王为太子求妃品第九
　　佛告比丘。时白净王与其太子及诸释种。住于彼间。时诸力士释种长者启白净王。王欲知之。是诸梵志未得究竟。假使太子弃国捐王。成为如来乃得究竟。设不出家为转轮王治以正法。号曰法王。然有七宝。一曰金轮宝。二曰绀色马。三曰白象。四曰明月珠。五曰玉女妻。六曰主藏臣。七曰主兵臣。则有千子端正姝好。猛勇杰异一人当千。能伏怨敌。若作佛者圣王种断。唯有散王各各称号。白净王曰。且当观之。何所玉女宜应太子妃。五百诸释各自宣言。我当求之应太子妃。其白净王谓诸释等。今太子妃甚为难得。不知何女而可其意。皆共集会思议此事。以语太子。今当思惟。却之七日菩萨心念。吾不贪欲不宜处家。弃兜术来在此人间。心无所慕寂三昧定以权方便而试当之。勤亲道场以无盖哀。而劝助之。即说偈言。
　　王种兴致敬　　火生长莲华
　　菩萨养有力　　亿载化甘露
　　不舍兴导味　　无畏德真成
　　我心所慕乐　　志无逸清净
　　菩萨本在欲　　善化悉见妻
　　不安乐爱欲　　弃害学功勋
　　尔时菩萨使上工师。立妙金像以书文字。假使女人德义形体面貌若斯。吾乃可之不用凡庶。如吾所说乃应娉耳。其色颜貌如紫磨金。内外相应身口不违。心净如空安徐光光。不以放逸希言屡中。慈心无害奉敬道义。沙门梵志布施持戒。乃为我求不嫉无厌。志性仁贤不失时节。质直无谄专敬夫主。不怀他意恒无放恣。不在妊身不卒怀子。捐高自大事夫如婢。不嗜酒。不贪味。不慕声。不愚冥。消无明根知法住真谛。不轻举。无有邪术。常怀惭耻。不恶口。不咒咀。常奉行法。身口意净言行相应。心如下使多修慈愍。不弄头首不在愚戆。无有恚恨在众犹安而不迷惑。所作业善。敬于亲友视如世尊。念彼如己。流长名称。众善普修。常奉恭恪。如是妻者尔乃可耳。
　　尔时白净王闻菩萨言告古梵志。入迦夷卫遍周诸家。察好玉女谁有是德。君子长者工师细民。有如是比功勋备乎。若可太子乃可迎耳。所以者何。太子不好种姓唯乐德耳。于是颂曰。
　　君子梵志种　　工师若细民
　　其有是德者　　乃可娉取耳
　　不喜好种姓　　太子为奇雅
　　有至诚功勋　　心乃乐如是
　　尔时梵志闻是偈教。周旋遍行迦维罗卫家家占之。适入一家睹一玉女。端政殊好如天玉女。容色第一净犹莲华。不长不短不白不黑。不肥不瘦正得女容。类玉女宝。于时其女礼古梵志。而问之曰。梵志何求。梵志答曰。其白净王生真太子。端政无比相三十二功德威神。自手书偈。形貌女相天人第一乃娉之耳。于时彼女。说此颂曰。
　　梵志所宣偈　　显意所见色
　　梵志欲知之　　我悉有是德
　　宜应为我夫　　端正最难比
　　白太子此事　　勿与不肖会
　　梵志闻之。还诣王所宣之如是。天王省之将无宜也为太子妃。问曰谁女。梵志报曰。执杖释种家生。王自念言。太子形貌与世超异。面色清净傥不可意。使自择之。诣无忧堂皆集众女。使太子身自己察之。菩萨自察悦者眼向。
　　尔时白净王。众宝奇珍作好讲堂。皆召罗卫上好妙女。会彼讲堂。佛语比丘。于时菩萨往到护堂。坐仁贤床。王遣使者。菩萨所视顾妙悦者即来告我。尔时菩萨会诸婇女。时释家女名曰俱夷。与诸婇女到菩萨所。却住一面谛视菩萨。目未曾眴。菩萨普察即时欣笑。执持宝英以遗俱夷。俱夷报曰。吾不贪慕众宝璎珞。当以功德自庄严身。太子还室叹未曾有。今此俱夷解世无常不贪世荣。时王使者。往诣王所启是本末。向者太子意趣释女俱夷。王闻是语。遣梵志往媒求此女。为太子妃。时执杖释种言。我等本性有艺术者。乃嫁与女。太子有术。明知射御手博书数礼乐六艺备悉。乃与女耳。梵志即还具启白王。王自念言。王以是法告于菩萨。菩萨启王。且止用是为求。王曰。何以言止。将无艺术乎。论其正法而言且止。太子报言。所可应者皆能为耳。王问菩萨。艺术云何。菩萨曰。此间宁有奇异妙术与我等乎。将来睹之。王即时笑能现术乎。菩萨曰。能请会一切诸释亲族。当共现术。王敕侍者。遍令国中撞钟击鼓。却后七日太子现术。诸有艺术皆来集会。诸释亲族七日之中。五百人会。艺术胜者以执杖释女而娉与之。戏射手博最第一者当得是女。皆出城门。于是调达手执牵象来入城门。见诸释集欲现其术。即以右手牵象头。左手持鼻扑捏杀之。
　　于时难陀与诸等类。共出城门。见于大象当路而死。问谁杀乎。答曰。调达害之。即时牵移着于路侧。于时菩萨寻出城门。见此死象因往问曰。谁杀此象。侍者答曰。调达害之。菩萨复问。谁复移之着于路侧。答曰。仁贤难陀也。答曰。大佳。是象身大如是。臭烂普熏城内。即右手接掷置城外。去堑极远。时诸天人无数百千称扬洪音皆言快哉快哉。虚空诸天。而赞颂曰。
　　手执大白象　　已死身至重
　　掷弃于城外　　离堑极大远
　　此必为至圣　　平等离俗身
　　逮成一切智　　以圣力常存
　　尔时五百释种宗族。皆至城门。在于宽处集会。欲现伎术。时白净王与诸大力宗族诸释。至现术处。时无数众侍从菩萨欲观其艺。斯释宗族前见菩萨。在于书堂。嗟叹宣说六十四种书。其师选友睹之。甚怪谓未曾有。天上世间无有是术。诸鬼神龙阿须伦等无能逮。睹其艺术者此真圣人也。以度无极。一一解字。义理本末无一疑滞。其闻见是德过释梵日月诸天。我等目睹道术如是。谁能过者。诸释宗族报众人曰。菩萨虽入书堂悉知书疏计校众术。其见者鲜。今会大众一时来集。此中诚胜能为显雅。众人观知为谁胜乎。
试艺品第十
　　尔时有大臣名曰炎光。释中大臣也。计校算术最为第一。所度无极。王立此人。汝且观之。何所太子为最胜耶。于时菩萨观察诸释及国王子。有数百人一一掷戏不及菩萨。菩萨报曰。汝等且待。我当掷之。时一王子来共掷戏。亦不能及。至五百人皆不能逮。时诸会者举声叹曰。若称一辞至未曾有。况无数艺。所言殊特言辞谈论不可究竟。炎光大臣虽能计校。言谈算术亦不能及。其迦维越树木药草。众水渧数一一可知。摴蒲六博天文地理。八方异术天崩地动。一切诸术不比菩萨。前知无穷却睹无极。六通三达谁能载乎。诸天人民虚空天神举声叹曰。三界众生心中所念。诸可思想善恶祸福。道俗众事发意之顷。悉知本末无一懫碍。歌舞伎乐无事不博。以忍辱慈道力仁和。从百千劫所作轻便。独游三世犹如日光周旋四域。菩萨如是心无疑网。虚空之中诸天复叹。是大丈夫无极至圣。汝等虽见在家所为。且听我言。发意之顷。往来十方无数亿国。皆来供养。亦复奉礼十方导师。虽现往来亦无周旋。汝等意谓神足何尔。谁能睹知是无等伦独行只步。以是之故。咸皆奉敬菩萨最胜。诸释报言。能解是者。色欲皆净一切本无。于是菩萨一意悉见睹其本末。时诸释族种姓悉共集会。欲试手搏。调达在世常自贡高。自谓为可不肯折伏。常与菩萨共诤威力。一切来者睹之超异。右绕稽首归礼大圣。调达及难陀故欲手搏。于时菩萨安隐详序。愍念之故举调达身。在于空中三反挑旋。菩萨大慈无所伤害。徐着地上使身不痛。卿等贡高不舍自大。咸皆来集。一时与我共行手搏。诸有伎艺悉来集会。菩萨势力适以手触自然堕地。时诸天人无数亿千及虚空神。宣扬洪音赞言善哉。菩萨超绝无能及者。雨诸天华异口同音。而重赞曰。假使十方一切众生皆为力士。一时伏之。何况斯等。菩萨忍辱如须弥山。过于铁围无能动者。若以手持十方诸山。须臾碎之如尘如灰。何况凡夫。今显此力不足为奇。是为俗力。未为道力最上第一。降伏诸魔及与官属。必当逮成无上正真之道。为最正觉。显是功德菩萨最胜。执杖释种。见于菩萨大德无量。掷象手搏当世少双。
　　尔时国王及诸释种。更欲试射。时调达竖四十里准。难陀准六十里。菩萨百里。时调达射中四十里鼓不能得过。难陀六十里亦不得越。执杖释种亦四十里皆不能过。于时持弓授于菩萨。菩萨张弓。弓即折破。菩萨又问。于是城中宁有异弓任吾用不。王即言有。问在何所。王曰。昔吾祖父名曰师子。所执用弓奇异无双。身没之后无能用者。着于天祠。时菩萨言。便可持来。持来授之。执杖释种一切诸释无能张者。以授菩萨。菩萨在坐以手捺张。抨弓之声悉闻城内。百千国人虚空天子。举声嗟叹。而说颂曰。
　　不起于座上　　即时张此弓
　　如是具诸愿　　必逮成天尊
　　尔时菩萨执弓注箭。即时放拨。中百里鼓而穿坏之。箭没地中踊泉自出。箭便过去中铁围山。三千大千刹土六反震动。一切诸释怪未曾有。虚空诸天咸嗟叹言。至未曾有。如是妙术清净至真。诸菩萨中最为殊特。于斯执杖释种以女俱夷送诣白净王宫。为菩萨妃。随世习俗现相娱乐。婇女八万四千。俱夷为尊。时妃俱夷无增减心。卧常觉寤初不睡眠。在于燕室寂莫思惟。将无舍我耶。婇女侍卫恒围绕之。于是颂曰。
　　数千人侍身　　思惟尊在不
　　以威德至诚　　处中犹在火
　　常思护诸根　　其意不乐余
　　如日震光明　　不用无数问
　　菩萨在宫婇女之间开化训导八万四千女发无上正真道意。逮不退转。尔时兜术有天子。名曰应出家。于无上正真道意而不退转。三万二千天眷属围绕。往诣菩萨所止宫殿。住虚空中。因说偈言。
　　人师子见生　　没来忍名闻
　　随俗在中宫　　在世多教化
　　训无数天人　　虽在于世俗
　　今日正是时　　应当出家去
　　众缚未得解　　不贪人见道
　　当究所应度　　为盲冥现路
　　俗慕妻子财　　荣禄诸所有
　　见尊学习之　　必当放出家
　　弃四域七宝　　娱乐尊豪位
　　以见出家业　　游行师子座
　　即知行安隐　　不乐诸爱欲
　　生来以大久　　得道为天人
　　稽首为归命　　犹如山河水
　　当出家为佳　　常兴殊胜行
　　金色虽妙好　　端政最第一
　　兴光应舍国　　宜益诸天人
　　不以乐五欲　　可致于差特
　　圣慧能充满　　度世贤圣业
　　尊意所慕乐　　白净王宫中
　　澍舍如莲华　　思惟当弃去
　　尘劳当炽盛　　应离诤于狱
　　仁威为无上　　速立解脱道
　　仁了慧界久　　睹众生疾患
　　以法为医药　　建立泥洹安
　　为消盲冥路　　缚痴种邪网
　　疾化诸天人　　施智慧道目
　　显示无央数　　天龙须伦神
　　已得成佛道　　还闻无上法
　　以济禽兽王　　其光照宫殿
　　降伏往稽首　　及令四天王
　　普为惟归伏　　当欲奉四钵
　　成佛得所愿　　梵天行寂然
　　观慈大愍哀　　劝助人中尊
　　喜护于一切　　转无上法轮
　　已得至佛道　　坐于佛树下
　　观察极名称　　当睹觉成道
　　及余诸菩萨　　宫中见造议
　　为众普告首　　为众最后安
　　已宣柔软音　　念定光受决
　　至诚无虚妄　　畅最胜音响
普曜经卷第四
四出观品第十一
　　佛告比丘。时诸天人劝发菩萨。父王白净。寐梦睹见菩萨出家。乐于寂然诸天围绕。又见剃头身着袈裟。时从梦觉。即遣人问。太子在宫不。侍者答曰。太子在耳。时白净王入太子宫。今观太子必当出家。所以者何。如我于今所见变应。心自念言。太子将无欲行游观。当敕四衢严治道路。学调伎乐普令清净。却后七日太子当出。使道平正莫令不净。勿使见非诸不可意。即时受教皆当如法。严治已竟悬缯幡盖。兵众围绕导从前后。
　　尔时菩萨出东城门。菩萨威圣之所建立。于时诸天化作老人。头白齿落目冥耳聋。短气呻吟执杖偻步住于中路。菩萨知之故复发问。此为何人。头白齿落羸瘦乃尔。御者答言。是名老人。诸貌已尽形变色衰。饮食不化气力虚微。命在西垂余寿无几。故曰老矣。菩萨即曰。是则世法而有此难。一切众生皆有斯患。人命速驶犹山水流宿夜逝疾难可再还。老亦然矣。不亦苦哉。一心专精思惟正义。御者答曰。不独此人遇苦患也。天下皆尔。俗之常法。圣尊父母亲里知识。皆致此老。咸同是业。菩萨时曰。不解句义愚人自大。不觉老至自没尘埃。便可回还。用是五乐不益于事。自睹如幻空中之电。还入宫中思惟经典愍念十方。宜以法药必疗治之。菩萨后日复欲出游。王敕外吏严治道路。去诸不净。菩萨驾乘出南城门。复于中路见疾病人。水腹身羸卧于道侧。气息张口命将欲绝。菩萨知之故复发问。告御者曰。此为何人。御者曰。此名病人。已至死地命在须臾。骨节欲解余寿如发。菩萨即曰。万物无常有身皆苦。生皆有此何得免之。吾身不久亦当然矣。不亦痛乎。有身有苦无身乃乐。即还入宫。复于异日报王游观。王敕外吏严治道路。太子乘驾出西城门。见一死人。着于床上。家室围绕举之出城。涕泪悲哭椎胸呼嗟。头面尘垢泪下如雨。何为弃我独逝而去。菩萨知之而复问曰。此为何人。御者答曰。此是死人。人生有死犹春有冬。身没神逝宗家别离。人物一统无生不终。菩萨答曰。夫死痛矣。精神懅矣。生当有此老病死苦。莫不热中迫而就之。不亦苦乎。吾见死者。形坏体化而神不灭。是故圣人以身为患。而愚者宝之至死无厌。吾不能复以死受生。往来五道劳我精神。便回车还。思度十方。复于异日。报王出游。出北城门。见一沙门。寂静安徐净修梵行。诸根寂定目不妄视。威仪礼节不失道法。衣服整齐手执法器。菩萨问之。此为何人。御者答曰。此名比丘。以弃情欲。心意寂然犹如太山。不可倾动。难污如空。屈伸低仰不失仪则。心如莲华悉无所著。亦如明珠六通清彻。无一蔽碍。慈愍一切欲度十方。菩萨即言。善哉。唯是为快。是吾所乐。心意寂静自愍度彼。善业快利成甘露果。佛告比丘。父王白净观菩萨行。见闻如是不慕世荣。心如虚空而怀怖懅。畏之出家宿夜将护。高其墙壁深掘诸堑。更立城门。门开闭声闻四十里。立诸宿卫勇猛之士。被铠执仗于四城门。皆敕众兵勿有遗漏。将无太子舍吾出家。于其宫里亦宿卫之。益众伎女彩女娱乐。令太子悦不怀忧感。又其菩萨宿积智德。在胎中时威神吉祥。梦中所见功勋大祚。十方自然有盖悉覆三界。还得安隐。开化一切灭诸恶趣。于四衢路有四色鸟。变为一色。见诸不净。经行其上而不污足。又有大水泛泛盈溢。众生欲渡而不能越。心怀恐怖即过渡之。见无数人皆被疾病无有医药。即为疗治无央数疾。使无诸痛。自见其身坐师子床。天人在上叉十稽首。见在战斗降伏怨敌。无数诸天在空中侍。真正圣人梦中见此。清净吉祥行正具足。天人闻之。心怀悦豫。不久成道为天人尊。于是菩萨即作此念。假使我身不见辞王而出家者。便为不应。则时静夜自出宫室入王宫殿。悉观殿堂而无所畏。光明悉照远近王觉见光。即时遣人观四城门。将无出去。何故大光明照远近。侍者来白。天尚未晓日亦未出。自然光明照诸墙壁树木。飞鸟凫雁孔雀鸳鸯相和而鸣。方欲向明。是光第一。柔软安隐清凉和雅。墙壁树木永无有影。至德于是在彼思惟。观于四方坐见窗牖。
　　尔时有诸天人。即起欲去不得自在。顾省其父知之觉起。立启父王。勿怀愁戚。勿以远虑。诸天劝助今应出家。唯忍过罪安己护国。父母闻之悲泣垂泪。而问之曰。何所志愿何时能还。与吾要誓普施志愿。吾以年朽家国无嗣。菩萨即时以柔软辞。而启王言。欲得四愿。假使听我还得自在。得是愿后不复出家。何谓为四。一者欲得不老。二者至竟无病。三者不死。四者不别。神仙五通虽住一劫不离于死。假使父王与此四愿。不复出家。王闻重悲。此四愿者古今无获。谁能蠲除此四难者。子如师子劝助愍哀。普度众生具足如意。所愿者得。于是菩萨自出宫殿。一心住立无有睹见往来周旋。
　　尔时父王明旦即起。朝会诸释以是告之。太子必出舍国学道。当何施计。诸释答曰。当勤将护。所以者何。诸释部党众多无极。虽复力强何能独出。时白净王。敕五百释勇多力者。有方便计。使五百兵普学诸术。令大力士住守东城门宿卫菩萨。一一释者从五百兵。一一车乘五百人从宿卫菩萨。四门俱然。诸四街路里巷诸门亦复俱然。父王己身与五百释前后围绕。象马车乘住己宫门。昼夜不眠。
　　尔时大爱道自告侍从。宿夜然灯烧香勿得眠寐。今者离垢不乐在宫。必欲出家。悉共遮护勿得使去。作诸伎乐令心乐之。坚闭门户勿令妄开。严诸缯幡雕饰窗牖。林树果实悉令目睹。假使欲去慕乐此供或能不出。
　　佛告比丘。是时二十五鬼神。将军及般阇鬼将军。鬼子母。五百子等。悉共集会各各议言。今日菩萨弃国捐家。我等咸共侍从供养。又四天王一时普告诸鬼神。今日菩萨弃国捐王。汝等殷勤侍从供养。其鬼神众皆从五兵。势力坚强犹如金刚不可毁坏。精进勇猛将护众生。其身高大如须弥山。将无恶物犯于至德。释梵炎天。兜术天。无慢天。化自在天。各敕官属。无数百千前后导从。华香伎乐香汁洒地。侍从菩萨释梵天王侍其左右。时有天子名曰寂意。我当将护迦维越国。一切男女大小劝安和之。又有天子名曰光音。即自说言。我身当化一切象马车乘男女所畅音声没使不闻。令心寂静而无所念。复有天子名曰清净。我在虚空立七较辂。悬垂一切日月明珠照耀光光。设缯幡盖散花烧香。严治涂路侍从菩萨。伊罗末龙王言。我当化作三万八千里交露之车。使诸玉女皆坐其上。作众伎乐侍从菩萨。而供养之。
　　天帝释曰。吾将眷属菩萨前导。法行菩萨曰。吾当兴起紫磨金云。雨栴檀香皆遍天下。和邻龙王。摩那斯龙王。散拘龙王。阿耨达龙王。难头和难龙王。各自说言。亦当兴起紫磨金云。当雨微妙栴檀名香。如是比丘。天龙鬼神揵沓和等。心常怀愿欲得听省。菩萨正道所思惟法。慕乐安隐入于宫内。思念过去诸佛所行。愍伤众生。本行道时。不舍四愿以至纯淑。何谓为四。本学道时设我成正觉。逮一切智被弘誓铠。众生困厄救众恼患。吾当济脱生老病死三界之缚。猗在世俗周旋众难。使至寂然。令无恩爱。是第一愿。众生没在无明窈冥。悉无所知。愚痴闇昧生秽浊树。当为显示如清净眼。内外无限。是第二愿。众生在世立自大幢。常计吾我而意贪身。尊己贱彼心存颠倒。处诸邪见无常。不慕圣道。堕于三业。皆当开化令入正真。是第三愿。众生没在生死之患。轮转无际灭智慧根。迷惑五趣不能自济。当为说法令得度脱。是为四愿。吾往古时立是四愿。今已得之。不可违舍以故出家。成就正觉度脱十方。
　　尔时法行天子。净居天子。来入宫殿自现形像。娱乐之形无常之变。住于虚空。时为菩萨。说此偈言。
　　天子在空叹　　觉莲华寂明
　　云何在五欲　　大圣当舍家
　　受我所劝助　　当观于后宫
　　睹诸迷惑众　　如在死人间
出家品第十二
　　尔时菩萨普观眷属。视众伎女犹如木人。百节空中。譬如芭蕉中无有实。乱头倚鼓。委担伏琴。更相扶枕。臂脚委地。鼻涕目泪口中流涎。琴瑟筝笛乐器纵横。鵁鶄鸳鸯惊怖之辈。皆悉淳眠而卧。菩萨遍观顾视其妻。具见形体。发爪脑髓。骨齿触髅。皮肤肌肉。筋脉肪血。心肺脾肾。肝胆肠胃。屎尿涕唾。外是革囊中有臭处。无一可奇。强熏以香饰以华婇。犹假借当还。亦不得久计。百年之命卧消其半。又多忧患其乐无几。淫泆败德令人愚痴。非彼诸佛缘觉真人所称誉也。故曰贪淫致老。嗔恚致病。愚痴致死。除此三者乃可得道。一切所有皆如幻化。三界无怙。唯道可恃。于是颂曰。
　　见彼兴慈愍　　叹息发大哀
　　是世毒痛难　　何因乐爱欲
　　怀忧怜愚冥　　欲苦反谓安
　　舍贪乐智慧　　不舍不得安
　　于是菩萨以斯法门察于后宫。兴发大哀而为雨泪。心甚愍之。痴人有三十二。害于众生。愚者迷惑。为此所害生于八难。所见恶染犹如画瓶毒满其中。愚者不解谓之甘露。愚者或中。驶水漂象。愚者乐之如饮毒水。愚人处是如犬[齒　　堯]骨。愚人堕此如人入烟。愚人贪恶如墨涂衣。愚人厄此如鸟堕网。愚人见勉如屠枻畜。愚人近此不见来难。愚人没此如老牛溺泥。愚人投此犹若破船没于大海。愚人堕此如盲投谷。愚人不得限如渊无底。愚人燋此劫烧天地。愚人迷此如轮无际。愚宛转此生盲入山。愚驰逸此若狗缚头。愚人消此冬烧草木。愚人日损如月十五日后。愚人服此如诸小龙遭金翅鸟。愚人遭此如摩竭鱼吞于大舟。愚人恼此如贾遇贼。愚人惧此如大树被斫。愚人忧此如遇毒蛇。愚人乐此如蜜涂刀与儿舐之。愚人惑此火烧枯树。愚人遇此婴儿弄矢。愚人为此转如钩挝象。愚尽德本如博失财功祚消化。愚人见弃如放逸贾堕于淫鬼。是为三十二事。观于后宫察诸婇女不净之想。自骂己身。坐身患害勿复贪身。莫念是意。入于空净。心无所著。于是颂曰。
　　从头观至足　　察之无一净
　　勿得贪其身　　是为罪福田
　　以故当远身　　泪涕唾恶露
　　由此莫恋之　　行净如莲华
　　弃若干不净　　兴平等调定
　　以知诸毛孔　　如虫不可慕
　　其身犹如象　　骨髓肉血合
　　筋脉皮裹之　　发毛诸爪齿
　　有八万种虫　　夙夜食其体
　　若有明智者　　终不计有身
　　佛告比丘。菩萨观心身思若斯。诸欲界天住于虚空。皆见菩萨所可思惟。法行天子遥白菩萨。唯然大圣。何以稽迟。时已到矣。于时菩萨察于后宫。见其心意诸根无常。知身不久犹如流水逝而不返。俗人所行计有吾我。何有吾我执取深奥。无极道眼乃为第一。观正境界慕乐圣安。计吾我者自谓尊贵。心无所倚乃应行道。法行天子又复白言。不以是行得成至佛。现在行道所修甚难。当察己身等之山谷是则究竟。菩萨大士一生补处。
　　尔时菩萨所作畅达其心坚住。觉意已了思惟心悦。咸来奉事。舍众垢尘。永无恭恪。其顺道训念念安隐。淡若净水。即从座起。心中悦豫观察前众。则以右手披宝交露帐。上讲堂上叉其十指。念十方佛而遥礼之。观虚空中诸天百千。皆来围绕散华烧香。杂香捣香。衣服幡彩手执幢盖诸供养具。曲躬作礼。见四天王鬼神罗刹健沓和等诸龙王众皆被铠甲。弃不吉祥。净诸恶行。垂珠璎珞。稽首菩萨。日月宫殿诸天子等。住其左右各执华香幡彩幢盖。夜已向半。
　　尔时菩萨告车匿曰。车匿。速起严被白马。今日人尊宜吉祥时。应当出去。车匿闻之心怀忧戚。泪下如雨。所行平等光明清净。犹若师子。今欲若行愿见告示。面色端正如秋月满。颜貌和悦无有瑕短。所觉清净犹如莲华。音声和雅明珠火光。众曜晃煜宝璎珞身。心如虚空如鹿中王。行如雁王独步无难。众皆从之今欲若行。于是菩萨复告车匿。欲得白马。宿本所行当致上尊。妻子恩爱。财宝重业。则是牢狱。古来远之身所不乐。惟欲护戒奉行忍辱。修精进力禅定智慧。是心所乐。从无央数亿百千劫。所可奉行。志慕成道。断生死源。智慧巍巍开化众生。从是已来不乐荣禄。惟志大道。
　　尔时车匿闻大圣言。初生之时天帝释梵上帝自下。示现稽首。即时决此。王问云何。阿夷答曰。今是太子一相百福。威神光明无能逮者。若在家者为转轮王。主四天下。若不乐世弃捐国土。作沙门者则成佛道。断生老死以法教化无有放逸。车匿白曰。唯如圣教。尔时宁闻五欲乐乎。答曰不也。从天尊意造无量行。我生愚冥无所识知。畜养须发为身作患。增益罪盖强忍勤苦。菩萨告曰。诸天世人皆持香华。现在目前悉来集会。立神足力以用侍吾。车匿白曰。今此园观常生花实。若干品鸟相和而鸣。其浴池中青莲芙蓉。莲华清净街路平正。诸宝树木修治庄严。八行交道宝交露帐。夏月快乐游戏其中。奇巧异乐歌戏相娱。悉奉禁戒所言至诚。从太子生常顺其意。不越其教。年既幼少面色光泽。头发正黑能可人意。惟当乐此。生世如是何为舍去。于是菩萨复告车匿。车匿且止。是欲无常不可久保。如是别离犹如川流逝而不返。不可久保是诳惑业。犹如空拳欺于婴孩。羸弱无固犹如泥坏不可恃怙。如空中电须臾已灭。又此境界无有真实。愚冥之士以此为安。而见侵欺。如水上泡适起便灭。处在颠倒。亦如聚沫幻化卧梦。五乐无足。犹海吞流渴饮碱水增其疾患。欲之无常。惟智能觉。愚人不解犹盲投谷。车匿当知。欲泥无净。饿鬼畜生由不善行。失清白品增魔境界。怨结斗诤忧恼苦患与淫鬼会。觉者舍断。明者远之。达者消之。无智习之。如杂毒食。诸佛所毁。智习圣教。于是颂曰。
　　舍如弃恶疮　　刈之如去粪
　　见斯故兴欲　　弃舍常快安
告车匿被马品第十三
　　于是车匿白菩萨曰。虽晓了是不贪世荣。尚可顾意。慕念璎珞诸宝交饰。济脱自在不复观察。名德远照。丝竹衣树音声和雅。箜篌数千鼓众伎乐。好施危厄。音如哀鸾。降如真陀。须曼青莲及思夷华。馨香甘美。烧诸名香杂香涂香。甚快微妙饮食肴馔。苏蜜石蜜百味之供。云何欲舍五乐之欲。是吾所欲犹如天上。常在永安为释尊位。菩萨告曰。从无数劫弃舍此事。爱欲之本。色声香味细滑之法。数数往返天上世间。厌乐豪贵。为转轮王。千子七宝游四天下。荣位无常如梦所见。处后宫中彩女之间。以用不甘。还上诸天及兜术宫。不果吾志。故舍彼来。况此弊欲而贪之乎。今自察之住在苦恼生死众难不净之中。所行无度而有众患。生老病死酷毒恐怖。积累功德每生自责。建立法船。布施持戒忍辱精进一心智慧。心如金刚。已成大舟矣。以度生老病死四渎之难。愁念众生迷于贪欲欲令永安。不与欲贪使无罪害。济诸有漏将护一切。众邪异见令得悉度。救诸下劣使住彼岸无生老病死。
　　尔时车匿益悲白菩萨言。故当住此决了进退。菩萨告曰。听我决了。愍伤众生欲度脱故。其心坚住如须弥山而不可倾。车匿又问。正士云何。菩萨答曰。强如金刚所行清净。勤修显曜。假使大棒破坏我顶。终不退还慕于世荣。应时诸天在于其宫。闻此言教举声叹曰。善哉善哉。而雨天华。第一最上得胜。为众船师人中之尊。心无所著亦无恐惧。消除闇冥尘劳烟熏。无邪境界也。其心永安若坚牢船必度彼岸。佛告比丘。寂意天子。耀净天子。虚空中住。城中男女闻菩萨决疑如是。悉共悦豫。叹曰善哉。皆自还去。
　　尔时菩萨见城中人皆悉眠寐。察欲夜半即便起立。沸星适现知时可出。即敕车匿。起被白马揵陟。菩萨适宣说此言。即时四天王闻菩萨教。寻时便至。迦维罗卫大城中庭住供养菩萨。提头赖吒。与无数亿百千揵沓和。稽首被甲胄。从东方来。住东方界稽首菩萨。鼓众伎乐在于虚空。毗留勒叉天王。与无数亿百千鸠刀。皆被铠甲。从南方来住南方界稽首菩萨。鼓众伎乐在于虚空。毗留罗叉天王。与无数亿百千龙俱。各垂宝璎从西方来住西方界稽首菩萨。北方毗沙门天王。与无数亿百千阅叉。手执焰光明珠威耀晃晃。身被甲胄。从北方来住北方界。稽首菩萨。天帝释梵与无数亿百千诸天。手执华香杂香捣香华盖幢幡。来住虚空稽首菩萨。
　　尔时车匿。闻菩萨言流涕交面。白菩萨曰。惟贤圣子知时识义。今夜非时也。菩萨告言。今正是时。所以者何。吾从久远长夜求愿。为诸众生显示道迹。今可乐时当度众生。适得闲静。于时颂曰。
　　天王住虚空　　天帝释亦然
　　炎天及兜术　　无慢化自在
　　和轮耶斯龙　　海龙阿耨达
　　咸来欲供养　　见佛时出家
　　色界诸天人　　修寂常行禅
　　是等来供养　　三界普自归
　　开士十方来　　等昔以造行
　　欲见胜出家　　随时而奉事
　　无极大功勋　　金刚常住空
　　被铠力精进　　心坚动海水
　　日月诸天子　　善住其左右
　　睹寂然出家　　叉十指为礼
　　劝喻诸天子　　其大精进兴
　　察众苦恼法　　当演清和音
　　诸吉皆谐偶　　勤恭时已到
　　吾亦与尊俱　　无碍必善住
　　沸星已出现　　已化微妙体
　　力势众住前　　皆欲共侍从
　　菩萨从座起。则住空中犹如雁王。城中男女皆疲极寐。凫雁鸳鸯孔雀赤觜。异类众鸟亦疲极寐。不见众色。象马骑步诸释族姓。兵仗宿卫诸师寮属。亦皆熟寐。
　　尔时梵声其音柔软。响若哀鸾。夜已至半。重告车匿言。善哉车匿。疾被楗陟。敬奉吾身勿复稽留。车匿重悲泪下如雨。今人中尊为欲所至。门关下钥谁能开者。天帝念知即时开门。车匿见之心欢悦豫。乍悲乍喜谁为我伴。当作何计。复如何行。于时四神即捧马足。其四部兵力势难当。呜呼大王太子已去。何以不觉。明日俱夷当复辛苦。吉祥微妙今不现矣。
　　尔时菩萨思其本宿。谓车匿言。善哉车匿。已被白马。箜篌乐器俱时而作。车匿观空。离垢诸天来无央数。诸菩萨众而供养之。察天帝释。自然开门。睹诸鬼神及阿须伦真陀罗摩休勒。自然开门。车匿闻诸天语。即报天言。今见菩萨衣毛为竖。犹如师子体紫金色。当将功勋等如江海。此诸天力禅思未久。以见劝许即当出去。是其本愿所与吉祥。施安众生成已道义。
　　尔时其地六反震动。面满如月从空坐起。道德名称解心清净。天帝毗沙门天王而在前导。放大净光明普照天地。灭众恶趣众生安隐。消诸尘欲而雨众华。亿百千乐诸天[口　　咨]嗟。前后导从。有天名最上净。在大圣前叉手自归。举莲华目而启谈言。哀度众生。甚为巍巍。本性明冥。悉以空虚。吾无所乐多所哀念。眷属后宫不复重闻吉祥之音。其无量音今已逝矣。不睹天众不察最胜。不复闻香。皆以消爱欲弃尘劳山。无复众垢。逮得究竟。本无宫殿今无欲想。奉行慈心。离众罪盖。无复殃亹。怀抱精神一切具足。不慕众香。今日光光身心平等。妙如神仙。言说本来。在家圣王。令弱者强。显真名称。断是王种而复亡失。无极释姓消大福祚。愿今我尊在所至趣。离垢无尘愍慈行哀。观见宫殿妙音已逝。不复还入迦维罗卫。无有放逸。尽生死源不复坐起。经行国中惟诣佛树。无老病死。至甘露道。于是菩萨既出家去。为众生故又无所行。亦无所住。不慕婇女。为得大胜。是大福田为功祚地。当行慧药。无数亿劫积累德行。布施持戒博学广闻。菩萨慈行禁戒清净。行无所犯。不志爱欲。忍辱仁和叚段解身不以怀恨。愍哀众生精进无懈。无数亿劫积集道业。祠祀百千。恒修禅定。心意寂然消众尘垢。自伏其心慧无挂碍。而无想念。其心解脱济脱亿载。行慈愍哀已度无极。奉行清净分别喜护。是为真正天中之天。应奉事之。清净无垢。心如明珠拥护怨难。天眼无极。厄者受归。病者为医。在诸国生为大法王。千眼中帝照诸迷惑。身意休息兴道威耀。舍心怨结。勇消众尘。在众最胜无能逮者。如师子步而无所畏。如龙调心降雨以时。导众如牛以弃怨结。如月盛满光明远照。如日始出。犹如大炬消灭众冥。喻如莲华不着泥水。德香微妙不动如山。道众嗔恨。降伏身魔死魔天魔。为大导师迷失路者说八正道。不久成佛断生老病死。度诸闇冥。疗众恶疮。嗟叹正真不可限量。颜色光泽建立功勋。所嗟叹德令我如佛。于是菩萨稍进前行。睹五道神名曰奔识。住五道头。带剑执持弓箭。见菩萨来。释弓投箭解剑退住。寻时稽首菩萨足下。白菩萨曰。梵天之际天王见敕。守五道路不知如之。愚不敏达惟告意旨。菩萨告曰。虽主五道不知所归。源所从来。五戒为人。十善生天。悭堕饿鬼。[烈-列+(角　　豕)]突畜生。十恶地狱。无五趣行便归人本。不慕五趣。以无五阴三毒六衰。则是泥洹。不处生死不住泥洹。便不退转受菩萨决。无所从生靡所不生。于诸所生悉无所生。卿持俗刀。五兵宿卫。吾执智慧无极大剑。断五趣生死皆至本无。无终无始永安无形。奔识心解逮不退转。无限天神皆发道心。于是菩萨勇猛舍家。适出城门。迦维罗卫一切群众。知太子去。各各共谈而欢悦喜。俱夷明日从寐起已。遥闻众言。觉知已去。听大声响即察求之。不见菩萨。宣大音响。及马车匿。王心感绝自投于地。举声称怨。呜呼一子劝化宫中。大小欢悦。舍无数众。今为所到永绝我望。何所恃怙。四域天下当何所依。俱夷从床宛转在地。自搣头发。断身宝璎。何以痛哉。是我导师依怙如天。而弃我去。用复活为。恩爱未久便复别离。泪下如雨不能自胜。嗟叹太子颜貌殊妙。心净无垢清如深渊。内外明好莫不敬重。训教真正靡不吉祥。咸同归命。今舍我去为何所至。未曾放逸。不为驰骋。为天地主执正真道。释其沐浴庄严天服。远近慕路兴立行业。不见菩萨无不怀戚。国中树木寻时亏落。无诸华实。诸清净地悉生尘垢无复众好。仁尊所见。众音伎乐柔软声响。象马车乘。其虚空中。庄严香瓶华香伎乐。缯彩幡盖至德已逝。悉不复现。柔软至诚第一难遇。俱夷叹息泪下交集。人中之尊。宿世积德悉达本末。欲度众生生老病死。又彼大圣修百千德。慧不可喻。于时车匿夜送菩萨。菩萨脱身宝璎奇珍以付车匿。持是还国。启白父王及以舍妻。吾身弃国不慕世荣。不好天地惟道是本。若成正觉当复来还。宣是经典以法相度。使心寂静。不慕世荣。车匿闻之泪下如雨。稽首作礼。人中圣慧愿以告我。白马跪地舐菩萨足。车匿白言。王及妃问。将大功勋为何所至。当报云何。菩萨答曰。是卿所睹复何所问。与车匿辞。菩萨悦豫。与恩爱别。辩慧无量。遂进前行逢两猎师。心自念之。吾已出家不与俗同。脱身所服贸鹿皮衣。着之而去。车匿取衣及宝璎珞。牵白马还。至游观园。园监见之悲喜交集。不睹辩才寂然之故。今此车匿取太子衣众宝璎珞及白马还。不当复忧。其王闻之与诸群臣。眷属围绕行至园观。亦怀悲喜。瞿夷心望菩萨当还。不睹行来。心疑不信菩萨当去。闻车匿言。菩萨启王及以舍妻。得佛道已乃还相见。王睹宝衣车匿白马而独来还。不见太子自投堕地。呜呼阿子。明晓经典。众奇异术无不博达。今为所至弃国万民。车匿说之。我子菩萨为何所游。谁为开门。其诸天人供养云何。车匿白曰。惟王听之。我在常处晏然卧寐。城门已闭。于时菩萨以柔软音。告我言。车匿疾被白马。城中万民时皆眠寐。悉不闻语。我时悲泣。被马牵授。天帝开门。其四天王告敕四神。捧其马足。诸天百千天帝释梵以侍送之。严治道路校饰庄严。演大光明散华烧香。诸天伎乐同时俱作。踊在虚空。诸天围绕以侍送之。去是极远。脱衣宝璎。及白马遣我还国。启王谢妃。必至成佛乃还相见。勿令愁忧。于是瞿夷闻车匿言。益用悲哀抱白马头。以哀叹曰。太子乘汝出。何以独来还。念前娱乐百种嗟叹。怀戚叹言。呜呼痛哉。莫不离别。势力坚强颜貌殊妙。在于众中如月盛满。相好庄严威神巍巍。须臾相仰便复别去。圣无等伦云何相舍。功勋难量名称普至。咸共奉敬。圣住如山。伏诸怨敌。音声柔软犹如哀鸾过于梵天。积功累德无能喻者。远近嗟叹。圣众神仙莫不悲恋。生怜鞞树为第一上。口演甘露音闻十方。虽在众欲无所染着。犹如虚空。所施清净柔软如乳。白毫天中圣体滑泽。淳和安隐手足柔软。严好巍巍犹如金色。以德严身莫不奉敬。在于中宫妓乐盈音。华香饮食不以为悦。心无增减。呜呼车匿无有仁慈。将至所在而独来还。瞿夷一口独叹菩萨。无数千言重叹菩萨。导化一切云何独去。谁复将行出此国土。何故与诸天俱。我独辛苦。车匿无状。挑我两目令孤盲冥。车匿当知。一切诸佛决报父母。尚舍亲近。况我贱室婇女乐乎。毒哉恩爱何一速疾不能久在须臾间耳。慌惚不现犹如聚沫。思想所缚堕众见网。虽依人间奄不知处。本曾说之。现行不真。安须臾间苦多无量。所愿使果早成佛道。王劝瞿夷。人生有终合会有离。四时忽变。天地日月皆不常在。太子初生天地为动行至七步。口自宣言。天上世间我为最尊。当度三界生老病死。令至无为。天帝来下稽首供养。四王接身置金机上。九龙浴体。未生之时豫现瑞应三十有二。阿夷相之。若在家者为转轮王。舍家为佛所知博达。力势无限。三界特尊无不稽颡。必当成佛度脱十方。来还不久。且自宽思勿复忧愁。王虽说是心中隔塞。悲哀叹言。
　　尔时车匿。见王瞿夷所说辛苦。益悲流泪沾襟衣裳。谏言。善哉。瞿夷。愿听我言。勿得复悲。我于中夜见一城中。男女大小悉淳眠寐。百福至圣与我谈语。欲使被马。适闻其言。心中隔塞遥视尊妃。极复淳熟寐。称扬大音而举声呼。速起速起。圣尊欲去。天接音声令没不闻。举脚蹋地。拍手挝鼓。无闻声者。尔时虚空日月光光。无数亿千释梵四天。诸大尊神稽首为礼。叉十自归供养至尊。诸鬼神龙阅叉揵沓和魃魅害鬼。其四天王神足敕鬼。奉举马足。散青莲华芙蓉茎华。清净无垢。圣百福相威光巍巍。雨众天华地六反震动。华遍佛国。但闻天言。促促开门。门自然开。无数亿天前后围绕。咸共供养不自举身。忽已过去。世护所说。兄弟妻子诸天部党上及天王。志好所趣令归佛道。不念众恶默然不言。以能咨嗟菩萨大德。揵陟有力施畅音声。天护软响。揵陟负载世之大圣。速疾勿动。无有恐怖恶趣之难。世护乘汝。一心欢喜舍畜生身。不毁导师。导师光明光为一切故。汝必得度勿得展转。复有色处。百千亿天宛转足下。见揵陟马在于虚空乘负菩萨。严治涂路极好无限。作宝栏楯若干品事。烧天名香。揵陟本福。忉利诸天围旋太子在边。天乐自娱。瞿夷勿愁安心欣然。睹之不久。人中之上当成佛道。诸天围绕。于夜所告皆应道法。今勿复悲。百福威曜超绝群众。察是欢喜不当怀忧。夙夜七日叹其功勋。不能究竟。尊人出时诸天共进不可尽极。妃今利义不可称载。曾奉事斯光显至真圣。于是移成无极道念。妃不久亦当复成人中之上。王念菩萨不舍心怀。适欲请还。念阿夷相之。在家为转轮圣王。七宝自然。主四天下。千子勇猛。若复出家学道。必成正觉无上大圣。以七觉意宝。训化十方三界愚冥。悟诸不觉。必不肯还。当遣侍卫供养护人。普召大臣诸明智众。卿等在家长子抱孙共相娱乐。不念吾忧。吾有一子奇相圣达。十方超异。当居四天下。一旦别难入名山谷绝无人处。苦厄寒暑饥渴穷危。无能知者。择取卿等大臣子弟五人。追而侍之。若中来还灭汝五族。既奉王教。入山求侍之。菩萨遂进深入名山。五人追之不能及逮。心自念言。是为逸人行不择路。何道之有也。若欲还归。必灭我种。不如住此。五人所止。甘果美泉悉具滋茂。树木丰盛悉无所乏者。菩萨舍国威圣无限。心自念言。欲作沙门志在寂静。威仪礼节游行至山水边定止。天王知心。飞天奉刀来。帝释受发则成沙门。肉髻在家不知。菩萨严饰衣被第一显现。手执应器。思惟无念。入罗阅只欲行分卫。容色光光犹紫金曜。巨身丈六相三十二。万民咸来观之面像。目视无厌。所行周旋。众随逐之。往古以来未曾见闻如是圣达至真神人。光曜普照。天人兴念思其本末。布施肴膳不知。菩萨不乐居家若干品业。众人惟察人中之尊与天不异。往告瓶沙王。大王欣庆今获善利。梵天自下诣国分卫。或复言曰。是天帝释。或复说曰。是焰天王。或复说言。兜术陀天。无憍乐天。或言化自在天王。或复说曰。是日月王。维摩神王。王闻是言。欢喜无量。即遣使者观于菩萨何所至趣。无供养者不得分卫。即便出城。使者追察坐山水边。威神吉祥如紫金山。使者寻还启瓶沙王曰。坐山水边。时王闻之敕外严驾。与诸群臣诣山水边。遥见菩萨威神光。光喻于日明。寻便下车。恭恪叉十稽首礼足。观菩萨形犹如须弥。结加趺坐加敬归命。逊辞下意而与言谈。王曰太子。生多奇异形相炳着。德喻乾坤。当王四天下为转轮王。四海颙颙冀神宝至。何弃天位自放山薮。假令太子不乐本国。愿以鄙邦贡上处焉。训诲黎庶各得其所。五乐自娱唯当纳受。不距至怀。菩萨答曰。吾久达此一切无常。弃天地位无可慕乐。是故出家行作沙门。观诸幼少皆归老耄。颜色损落面皱皮缓。国土财宝一切如化。情欲多难犹如杂毒。堕入地狱饿鬼畜生。智者所恶愚者所贪。吾除贪欲如弃涕唾。身如树果不久则堕。亦如浮云须臾则灭。微不觉之。忽然已过。有毁坏忧。不得久安。夫人乐欲以自烧身。贪欲无厌。若饮碱水。从致苦患。愚人不解自以为乐。明智观察欲如聚沫。圣贤无漏唯乐法念。充于智慧乃厌爱欲。贪习俗者不见本际。不了本净。王观此身无有坚固。所至到处常自迷惑。不能分别。身无吾我。我身弃捐百千玉女。心无所贪。不慕世荣。第一思惟欲成佛道。希有好德如好色者。唯有圣达视色如粪。察道真实。虽有父母君子梵志长者居士及与妻息。身有重疾。不能分取令无苦患。国士高位金银七宝何益于己。日照天下不益盲者。吾观三界一切无常。乐少苦多。身非我有。世间犹寄难可久居。吾见若兹。是故出家。而为比丘不慕世荣。迦维罗卫者。邦土第一转轮王处也。风雨顺时万民滋茂。最和安隐。吾不慕乐。舍家为道。王曰善哉。我得善利乃见至圣。吾志于俗不识至义。因欲相请于无欲人。假使得佛惟见愍念。以为法主当见度脱。我遇十力宿有余庆得睹大圣投身自归。前礼菩萨足。右绕三匝。与群臣俱。严驾还国。
普曜经卷第五
异学三部品第十四
　　于是菩萨。游在山间。往至尼连水边。乐于闲居心意寂然。慈念十方欲益天人。佛告诸比丘。菩萨遥见郁头蓝弗。为诸弟子所见奉敬。达知图谶算术天地灾变。为众最师。菩萨心念。今者此等自以己身。计知算术星宿灾异。为众人师。所见奉事。吾往其所。问其所行能知殊胜。尔乃降伏讲有无法。一心脱门三昧正定超其所学。以权方便观其本末。自睹此等所当行者。世俗定意。然后为说深奥之定。无为三昧乃归大道。于时菩萨思惟是已。往诣其所。问言。贤者。所事何师谁为说法。而学此业。郁头蓝弗。答言。吾无有师自然达之。又问。今所达者。为何所获。答曰。获有想无想定。菩萨报曰宁可从人得学是定乎。答曰善哉。从志所乐。时菩萨起在于屏处结加趺坐。菩萨适坐功福殊特。圣慧无匹。宿世所行卓然有异。入诸定意一切正受。独步无侣靡不通达。百千定意一切备矣。犹如照镜而得自在。而无挂碍。于时菩萨从三昧起。重诣蓝弗所。复问。宁更有定踰无想乎。进至道耶。答曰无也。菩萨自念。蓝弗无信。独吾有信。蓝弗无精进念定意智慧。独吾有之。思惟是已便舍之去。诣迦罗无提所。问之曰。谁为师主从何受法。答曰无师。自然畅之。又问畅之何所获乎。答曰。获无用虚空三昧。于时菩萨三昧正受。最为殊特。即复说言。此业善哉。我所归趣仁亦趣此。俱共在斯。与是众人而为眷属。菩萨答曰。今此业者不至灭度。不离于欲。不达无为。不至寂然。无有沙门。不至正觉。非是泥洹。于时菩萨与彼蓝弗及此迦罗。反覆相难知之不及便舍之去。转复前行见三梵志。一曰忧为迦叶。次曰那提迦叶。次曰竭夷迦叶。兄弟三人有千弟子。菩萨过候。问何所事乎。曰奉事水火及于日月。上至梵天。菩萨答曰。是不真正。水不常满。火不久热。日出则移月满则缺。梵天无常虽久必终。唯有无为无终无始能无穷极。所论适竟。因舍之去。还归本处。佛告比丘。于时菩萨心自念言。今吾处在五浊之世。值下劣众外学炽盛。各堕异见九十六俓六十二疑。贪身爱命蔽塞愚冥。染慕情欲怀伤害心。不受训诲不向清净。志慕饮食爱恋土地。常行非义不志微妙。不乐慧施爱财贪嫉。志不存此道品之义。不在无碍驰骋情态。住于十恶不离自大。不救众厄放逸不定。难可开化。杀害恣意饮酒无节。唯慕乐之。或事水火日月梵天。或事山神社神虚空天神。海水泉池树木之神。或服果蓏。入山服食。或一日一食。二日三日或至七日一食。或日一揣。二日三日七日一揣。或十五日乃至一月一食。净修梵行四禅四等。上仙梵天不逝生死。或有裸形。或服鹿皮。或事鬼神罗刹阿须伦神。不免恶趣。不能成道。谓之自达不可轨则。无以开化世俗众邪异学。今我宁可示现清行。以用摄取外学之等。显正真业使舍迷惑。所当应行。欲界色界不从彼教。来入佛道。
六年勤苦行品第十五
　　佛告比丘。于时菩萨作是思惟。六年之中示大勤苦精进之行。以何等故名勤苦行。是事难及人所不逮。是故名曰勤苦行矣。众生之中。若天世人不能修行。成办此业。唯有究竟一生补处菩萨。乃能行之故曰难办。斯勤苦行。因是现行四禅之法。数出入息令解其意。无想不念无所悕望。在所至奉心无所猗。不贪是四。其像本末宿世所学。无学缘觉菩萨所行。是则名曰周遍虚空。无作非作靡所不作。彼则名曰普护一切。以等如空行禅定事。是亦名曰去无所至。于时菩萨欲现世间开化外学。若干品业训诲诸天。示其罪福。外学异术。计死断绝神无所生。或言有常云何罪福。为分别说功德之报。现身口心当行清净。日服一麻一米。六年之中。修立难及勤苦之行。宿命不债。菩萨六年之中结加趺坐。威仪礼节未曾进退。常存露精亦无覆盖。不避风雨。不障头首尘土之患。不起左右行大小便。亦无涕[涅-日+乖]。不屈申俯仰。亦不倾侧。身不倚卧。或兴云大雨电雷霹雳。春秋冬夏菩萨默坐。值此众难未曾举手。以自障蔽诸根不乱。不生恐怖丘聚村落男女大小。牧马牛羊担薪负草。过边兴尘不相念之。不以为患。无所污难。彼时菩萨。众人怪之羡之所行。取其草木投着耳中。耳不痛痒。着之鼻中鼻亦不[口　　血]。亦不弃去。诸天龙神阿须伦迦留罗真陀罗摩休勒。目自睹见菩萨功勋道德巍巍。来往其边供养奉事。稽首菩萨。尔时菩萨定坐六年。现勤苦行。教授开化十二载天人。立之三乘。以是之故。坐六年耳。于是颂曰。
　　菩萨前出家　　其功勋真正
　　厥心常寂然　　显是愍众生
　　在五浊之世　　由下劣俗故
　　生此阎浮提　　于世现罪福
　　邪学业炽盛　　诸见六十二
　　故立此精进　　逼困身毕罪
　　浴池诸泉源　　日月众光明
　　树木岩石山　　厌鬼地神礼
　　自然行精进　　建立难及行
　　修成勤苦业　　为众示现此
　　身力如金刚　　禅思不可动
　　用若干义故　　亦复现缘觉
　　若诸天人民　　异学乱见喜
　　亦化此等故　　示勤苦之行
　　而结加趺坐　　在地无坐具
　　日进一麻米　　示现而服此
　　示出息不出　　亦无还报息
　　六年甚坚强　　禅思不缺漏
　　无念无不念　　不念所可行
　　心犹如虚空　　禅思不倾动
　　不覆盖身上　　亦无所障蔽
　　不移动如山　　禅思不增减
　　不避其风雨　　亦不障头首
　　不失威仪节　　禅思无进退
　　村落诸男女　　牧牛马猪羊
　　担薪及负草　　行边兴尘土
　　不净坋其身　　若干品诸难
　　无念不迷惑　　禅思无进退
　　身肉为消尽　　唯有皮骨存
　　腹背表里现　　犹如箜篌形
　　诸所造天行　　须伦龙沓和
　　目睹总功勋　　皆其咸供养
　　五体礼受教　　令疾得成就
　　使我得致是　　如心怀愍哀
　　欲降外异学　　闇蔽众邪业
　　因是现罪福　　其身坐口言
　　是佛道难得　　髡头何有道
　　行无央数劫　　六年毕其罪
　　以是化天人　　其数十二载
　　是故人中尊　　坐禅不进退
　　佛告诸比丘。菩萨修勤苦行竟六年已。心自念言。虽有神通圣明慧力。今吾以是羸瘦之体。往诣佛树。将无后世边地诸国有讥者乎。谓饿得道。吾身宁可服柔软食。平复其体使有势力。然后乃往至其树下。能成佛道。时有丘聚名曰修舍慢加。有长者女。日日饮食八百梵志。见知菩萨造勤修行。常愿奉供。大圣菩萨。即夜往树下坐。时长者女。始出嫁时。有愿生男子者。必当与作甘美肴膳。祠山树神。时长者女。生得一男心中欢喜。[((土/口)　　殳)/牛]千头牛展转相饮。取其淳乳用作乳糜。欲祠树神。即便遣婢先往扫除。婢见佛坐不识何神。还启大家扫除已竟。树下有神端正殊好。非世所见。时女闻喜欲取糜往。糜跳出釜高一丈余不可得取。女甚怪之。时八百梵志中师见之谓女。今此乳糜非凡夫所应服者。唯临成佛。服食此饭乃消化耳。天于虚空而出声曰。今日女欲兴立大祠。有大菩萨在于精思勤修苦行。已从坐起。汝本有愿当先饭之。食之充满。尔乃逮成无上正真之道。为最正觉。便说此意勿违本愿。时长者女闻天神言。即取乳糜盛满金钵。手执宾干与八百梵志。俱往尼连水边。佛言比丘。菩萨知之。即以神通慧力。还江水边。忽然而度。随其习俗示现。入水而自洗浴。时八万天子各按树枝供养菩萨。菩萨牵枝出在岸边。其身轻便清净无垢。菩萨适住。时兜术天子号离垢光。寻取天衣袈裟僧迦梨。化沙门形奉上菩萨。于时菩萨即取着之。静然而住。时尼连江水中龙妻从地化出。以微妙床贡进菩萨。菩萨即坐。时修舍慢加村落长者女。与诸梵志奉美乳糜。诣菩萨所。稽首足下右绕三匝。以宾干水灌菩萨手。以美乳糜进奉上之。菩萨愍哀女故辄受食之。气力得充心无所恋。持金钵投之江水。具足千龙。即摄取之而供养钵。于时奉床龙妻得之。用立神寺勤心供养。诸天百千亿载。悉取香水和泥起寺。其欲供养菩萨钵者。各现宫殿咸共奉事。于时村落长者女等。佛与发爪得之起塔供养。佛言比丘。菩萨适服此乳糜以成福愿。身遂充满容色光光。踰于日月。于是颂曰。
　　时世尊精思　　勤心自念言
　　身神通慧力　　往诣树王下
　　成一切智慧　　以逮诸通慧
　　便行普愍哀　　最后救众生
　　我宁可服食　　令身得充满
　　往到树王下　　成圣一切智
　　不以少薄福　　得致天人安
　　不得成明眼　　还身力甘露
　　至说宿功德　　决斯安隐祠
　　其心思如是　　天闻告村落
　　金钵盛乳糜　　往诣江水边
　　奉上心踊跃　　逮得道甘露
　　所行百千劫　　诸根悉寂定
　　诸天龙神往　　大圣至水岸
　　适施度无极　　入水自洗浴
　　以洗除心垢　　愍伤于世俗
　　亿千天欢喜　　各赍华捣香
　　世寂适入水　　人中上洗浴
　　念知是菩萨　　建立行无垢
　　仁贤适洗浴　　百千天奉事
　　其身无垢秽　　天子奉袈裟
　　身即着衣服　　着衣服已竟
　　龙妻寻欢喜　　奉之好床座
　　寂定意便坐　　为世之道眼
　　修舍女奉食　　金钵盛乳糜
　　稽首礼足下　　大通即服之
　　服此得充满　　投钵着水中
　　诸天奉真诚　　来供养于佛
　　如来适饭竟　　乳糜极甘美
　　其身气力充　　行诣佛树下
　　适到佛树下　　行身不动摇
　　强如帝释步　　建立菩萨行
　　于是菩萨饭食已充。愍念十方救济危厄。欲坐树下现成佛道度脱众生。十方诸佛。咸示威变。显其瑞应。五百化鸟自然来现。往诣其所绕菩萨身。畅悲哀音。叹其宿世所行无量积累功德。为一切故。欲化五趣故现五百。令去五阴。消除五盖。拔五道行。逮五神通。化去五五二十五事。所处甚难。存处道场。住无所住。本无定慧。于是颂曰。
　　从无数劫来　　积德行六度
　　四等心四恩　　护三界之将
　　大慈无盖哀　　欲脱痴聋盲
　　今当成大道　　具三十二相
　　随俗而现身　　说苦空非常
　　使了悉本无　　入佛三宝藏
　　俗人罪所盖　　十二因缘障
　　不达无上真　　生死沉没亡
　　若解一切空　　不犯五阴行
　　阴衰已消灭　　心净如法王
　　至真无上慧　　莫能限度量
　　光明踰日月　　所济无有疆
　　须弥尚可称　　虚空可度量
　　不及大智慧　　大圣无极行
　　叹此颂时。无数天神皆发无上正真道意也。佛告诸比丘。菩萨江水边洗已饭食乳糜。知气力充。往诣佛树。佛树王下修如法行。皆无所动坚住如山。不谄蔽行。不逼短气造立清净。不动摇行而不相掁。以不强项性不卒暴。所行高下自然平等。演光明王晃晃灼灼。至真善行消垢下意。法过去佛清净正行。至师子床不坏性行。断众恶趣思念永安。弃魔力势令不堪任。度众邪行受正法业。灭冥树尘生死之本。使无部党。释梵四王行无所处。一心勇猛恐伏怨难所游独步达一切智。心意无双断终始滋。舍欲诸贪使灭四难。无为无畏度于彼岸。如是行者。菩萨德行功勋皆成。诣江水边至佛树下。欲行天人化其道路。弘广无际。又斯道路左右七宝栏楯。悉令严正。高四丈二。上有交露行诸台阁。亦众宝成天盖幢幡。处处珓饰。七宝树木高大妙好。诸宝树间琦珍为绳。交络诸树两两树间。有一浴池。池底金沙中生青莲芙蓉茎华。其树四边宝为栏楯。明月琉璃杂厕其间。凫雁鸳鸯游戏其中。八千玉女香汁洒地扫道令净。二万玉女垂诸宝璎。散诸天华。其树间地七宝合成。八万玉女各持供养。名香木蜜诸杂琦异。执金香瓶着宝垛上。一一垛上有五千玉女。鼓天之乐佛言。如是比丘。菩萨欲诣佛树下时。严治道路巍巍如是。至江水边。诸志大乘亦入此路。其夜菩萨当成佛时。千梵天王告梵天众。其福功德显耀清净。皆修道迹。慈悲喜护禅定神通。从千劫来奉行大道。今诣佛树。吾等当共往供养之。所修令吉以能归命。无有怨惧。终无所畏。无八难患。生天上人间十方佛前。在梵天宫。梵天闻之。六年苦行今诣佛树。皆共善心当怀悦豫。供养菩萨大千世界之法主也。天帝释梵日月天王。诣江水边皆往奉迎。在亿载佛国。皆心念之。今诣佛树下。当降伏魔。无能见顶。上至梵天。亦无能睹。今尊身相甚妙。庄严其身三十有二。言辞柔和清净无垢。音声雅妙过踰梵天。今坐树下当共供养。其忍辱力。释梵知之忽然安隐。悉断一切尘劳结缚。若有闻者。致甘露迹成缘觉业。若逮佛道。普世界众生皆来供养。佛告比丘。有一梵天名曰三千。建立睹此三千大千佛国。平等如掌悉令照明。化于此地生软青草。在其左右犹如天衣。如是草比遍大千佛国。而于众生无所妨害。庄严此国。东方释梵及四天王。诸菩萨众不可称计。诸佛国土诸菩萨众。皆来供养。南西北方四维上下诸佛国土无央数众。释梵四王庄严供具。皆来贡上。一一佛土若干庄严。铁围大铁围一切诸山。是诸佛国忽然不现。悉不知处。唯睹一切诸菩萨身普周佛土。诸天子等。又有十六人侍从菩萨。其名曰转进菩萨。无进菩萨。施与菩萨。爱敬菩萨。勇力菩萨。发猛菩萨。善住菩萨。总持菩萨。照曜菩萨。华鬘菩萨。法英菩萨。吉恐菩萨。不害眼菩萨。大净菩萨。净严菩萨。戒净菩萨。眷属围绕。是诸天子等。悉不退转逮得法忍。供养菩萨。庄严道场平治其地。三千二百里周匝围绕有好七重栏楯。七重行树。七重交露缦缦。七重宝楼。皆悉紫金诸杂挍饰。若干种品。诸宝莲华自然化生。烧众名香。上虚空中立一宝盖。覆于十方诸佛国土。生诸宝树。诸天人民。其树华果悉现道场。其十方界水陆众华。悉现道场。十方佛国菩萨道场。所可庄严不可限量。功德圣慧清净之业。亦现道场。佛树如是。诸天子等眷属围绕。庄严佛树极令清净。一切诸天龙鬼神干沓和。所可庄严宫殿室宅。若干品妙悉遥目睹。咸共叹曰。善哉善哉。功德福报应不可思议。彼佛树神有四天俱严治道树。一名足迹。二名边豆。三名善意。四名布精。庄严佛树供养菩萨。其树根茎枝节诸叶华实。皆悉茂盛围绕佛树。广长极妙高八十里。巍巍无量栏楯树木。交露众帐亦各七重。七宝合成周匝围绕。犹如忉利昼度之树。若有见者而无厌极。三千国土。国土坚强犹如金刚不可毁坏。自然现彼菩萨坐树当成佛道。佛言比丘。是菩萨身演大光明。普塞恶趣。灭除八难。病者得愈。恐怖得安。系缚得解。聋盲喑痾皆悉解脱。贫者大富。尘劳热者悉彼疗治。饥渴饱满。怀妊得产。老耄强健。当尔之时。悉无欲缚。无淫怒痴。不想患厌。无有诤讼。当尔之时。一切众生相视如父如母如子如身。皆怀慈心。于是颂曰。
　　其至无择界　　现于地狱中
　　诸有苦恼者　　咸得入安隐
　　畜生自然和　　各各相爱念
　　皆共怀慈心　　逮得无所畏
　　至于饿鬼处　　诸饥渴穷厄
　　皆获得食饮　　因菩萨威神
　　八难皆闭塞　　消灭诸恶趣
　　众生悉安隐　　快乐如天上
　　皆有聋盲者　　众根不具足
　　应时悉视听　　其身皆备悉
　　淫怒痴尘劳　　众生被热恼
　　诸尘得休息　　皆悉念正真
　　贫者得财富　　皆得生天上
　　病者悉除愈　　系缚得解脱
　　无厌及嗔恚　　无有诤讼者
　　尔时咸相敬　　皆共起慈心
　　如父母一子　　展转相爱念
　　众生等如是　　相爱如父子
　　时菩萨光明　　普照曜佛土
　　犹如江河沙　　普遍四方界
　　不碍诸铁围　　通过诸黑山
　　一切诸佛国　　悉现如一土
　　见罗列诸宝　　平正如手掌
　　庄严诸佛土　　以供养菩萨
　　十六诸天子　　围绕佛道树
　　庄严其道场　　三千二百里
　　诸所可庄严　　不思议亿国
　　菩萨威神故　　皆现彼佛树
　　诸天龙鬼神　　真陀摩休勒
　　各各起宫殿　　遥望悉见之
　　以见此清净　　诸天人欣喜
　　善哉福之报　　所作今悉见
　　众口意所行　　所可修平等
　　诸利义悉吉　　心所愿辄得
　　如宿世所行　　所愿悉具足
　　诸所罪福报　　所获亦如是
　　庄严殊道场　　四天子交饰
　　犹如昼度树　　佛升忉利天
　　因缘不自在　　悉说诸功勋
　　菩萨清净业　　如本所作行
迦林龙品第十六
　　佛告比丘。菩萨身光照迦林龙王宫。龙蒙佛光身心悦豫。消诸尘劳。普获安隐。面目欣怡。尔时龙王见斯光明。目即得开。与眷属前而赞叹曰。我已曾见拘留秦佛。从来久远。亦见拘那含牟尼佛并及迦叶。光明所照睹诸法王。光明无垢必当有佛。相好愍哀慧明兴世。故照我宫。金色光光不妄晃昱明踰日月火焰明珠所不能逮。天帝梵光自然远边阿须伦明亦不能及。宫殿常冥今忽大明。觉了离垢身得安隐。心怀踊跃体无众患。无热清凉。无数亿劫精进不疑。诣道树下。善哉。共取华香衣服宝璎珞琦珍。名香捣香箜篌乐器。当往供养。执有功勋。龙后闻之。欢喜悦豫出观四方。遥见菩萨如须弥山。威光庄严。百千亿天而围绕之。释梵奉敬心中踊跃。见其涂路。时龙后喜诣度世所。投身作礼叉手前住。于是大悦。供养华香众杂名香鼓乐而嗟叹曰。功勋真正。见尊善哉。如月盛满。化众度世。睹前至圣所见瑞应。今见亦然等无差别。今必降魔逮得灭度。犹贾脱难。宿曾布施如所愿得。逮致忍辱。所求精进。乐于禅思。然智慧灯。本所行愿今悉具足。必成最胜。犹如有树华实茂盛。致佛灭度。如千泉源汲水无尽。其心欢悦。普悉兴云而雨遍至虚空。今必成道体紫金色光周遍佛土。一切恶趣悉致弘要。其三千国诸豪尊位。令三世医必当诣佛。耀于天下犹安明山不可倾动。如明智人睹四大海尚可枯竭。诣树王下无能蔽障不成佛道。佛告比丘。于是菩萨心自念言诸过去佛。为在何坐得成无上正真之道为正觉乎。复更念言。过去诸佛坐于草蓐成最正觉。虚空之中无数百千天。睹菩萨心即时报言。如大圣意过去如是。皆坐草蓐成最正觉。佛语比丘。于时菩萨见路右边。有一人名曰吉祥。刈生青草柔软滑泽。整齐不乱好若天衣。时菩萨见。即便越道诣吉祥所。以慈和心与共谈语。而谓之言。敷演善教而劝助之。言辞温雅无有粗犷。其心安和而无恶意。除淫怒痴演哀鸾音。释梵八声甚深难及。如师子孔犹若雷震。十方佛国众生蒙化。皆得安隐。有所讲说。百千法音无能制止。以一法音普入诸声。皆相安和至于解脱。普悦众会。一切诸佛所说应时与慈仁语。吾欲得草吉祥与我。今日欲得。当伏邪力成无上觉。无数劫来所施调意。弃舍诸想奉行禁戒。今应获之。忍辱精进智慧功力。声名智力禅定神通。脱门道力今当获之。于是吉祥。闻导师说清和之辞。欢喜踊跃。身和意悦奉柔软草。兴大功祚度于无极。吾成甘露。吉祥施座当得佛道。用施草故。吾无数亿劫修勤苦行。奉若干业。智慧功德善权方便。心意坚强然后得佛。必成正觉如我今也。若至道场当教余人。果得所愿。知吾得佛分别甘露。当来听法逮最贤圣。适施草座地则大动。天在虚空皆共叉手合掌叹曰。今日降魔及官属力。乃逮甘露无上正真。佛语比丘。往诣树时。诸天化作八万佛树师子之座。心自念言。当令菩萨坐此严净成最正觉。又诸佛树华果茂盛。或淳香树高四十里。或有佛树七宝珓成高八千里。或四千里。或高百千由旬。一切佛树具足八万。若干天衣而布其上。或布莲华若干种品。以为床座。菩萨座上。有三昧名曰净耀定意正受。适以是定三昧正受。一切佛树皆菩萨坐。相好严身一一天子。念知菩萨坐我座上不在余座。净耀定意威神之故。地狱饿鬼畜生皆得休息。诸天人民五道所生众生之类。皆自目睹菩萨大士坐我佛树下。不见在余也。其下劣众大薄福者。见于菩萨身坐草蓐。诣菩萨所右绕七匝。尔时菩萨则坐自然师子之座。力势坚固猛过龙象。豪尊自在无能及者。名称普闻。布施持戒忍辱精进一心智慧。福祚妙达。能降魔怨故。现坐于草蓐。其身直坐心意正定有德之人。时见菩萨坐师子床。如月盛满照于十方。菩萨自誓。使吾身坏肌骨枯腐其身碎尽。不成佛道终不起也。从无央数亿垓载劫。勤为苦行今乃得之。终不回还。佛语比丘。尔时菩萨坐佛树下。有大光明号班宣道场。放斯光明普照十方无限佛界。遍虚空际照诸佛土。尔时东方离垢世界。无垢光如来佛国。有一菩萨名耀严光。光往劝照。与无央数菩萨眷属。往诣道场。适诣佛树。南西北方四隅上下十方佛国。尽虚空界所有佛土。皆见菩萨坐一道场树下。咸悉睹焉如近相见。五道众生展转相视。皆见菩萨如观手指。云何大圣微妙如是。彼诸菩萨见其面像。说是偈曰。
　　无尘劳瑕疵　　拔除众垢浊
　　身光照十方　　超越诸威曜
　　其福慧定意　　积累无数劫
　　彼最胜能仁　　普遍一切方
　　于时南方宝焰如来佛国。最净世界。菩萨名现宝积盖。光往劝照。与无央数诸菩萨俱眷属围绕。往诣佛树供养菩萨。执一宝盖皆覆道场。释梵四王展转相谓。获严净盖为供养谁。时宝盖中出是偈言。
　　百千那术载　　以施无等伦
　　常怀弘慈心　　此有殊特相
　　钩璅演光明　　今至佛道场
　　力势难可及　　故来供养此
　　于时西方思夷像佛土。华严神通如来世界。菩萨名无著光明。其光劝照。与无央数诸菩萨俱往诣道场。宝交露帐。十方天龙鬼神健沓和。展转相谓。此严净光为从何来。宝交露帐。说此偈曰。
　　宝车及宝衣　　高上至三界
　　宝称乐宝眼　　被铠而精进
　　今当得佛道　　众菩萨皆至
　　致此宝交露　　供养彼最胜
　　于时北方日转世界。蔽日月光如来佛土。菩萨名净王。光往劝照。与无央数。诸菩萨俱往诣道场。十方世界所有德净。皆现高座。时菩萨众皆说此言。谁今致此若兹严净。其普严净。演是偈言。
　　其身清净者　　无数功德慧
　　所行口清净　　彼宣斯法目
　　斯心常清净　　久发慈悲心
　　今至树王下　　供养释尊人
　　于时东南方德王世界。德明王如来佛土。菩萨名德音光明。其光劝照。与无央数诸菩萨俱。往诣道场供养菩萨。持交露台中有高座。其交露台。演此偈言。
　　其功勋德普　　须伦鬼休勒
　　彼德王福称　　以奉上道场
　　于时西南方乐成世界。宝林如来佛土。菩萨名宝光明。其光劝照。与无央数诸菩萨俱。来诣道场供养菩萨。致无量宝交露之台。中有高座。其交露台。演此偈言。
　　彼善意恭敬　　施无数珍宝
　　讲堂及轩窗　　舍身及车乘
　　严交露华盖　　微妙好园观
　　惠头及手足　　由是坐道场
　　于时西北方雨氏世界。雨香王如来佛土。菩萨名积雷雨音光明。其光劝照。与无央数诸菩萨俱。来诣道场供养菩萨。致众香交露台。中有高座。雨众名香散高座上。其雨香音演此偈言。
　　雨法遍三界　　具解脱光明
　　雨离欲甘露　　至灭度无为
　　消一切众尘　　悉断结缚毒
　　禅思神足力　　造三品华香
　　于时东北方乐帛交露世界。宝盖起光如来佛土菩萨名严。帛帐光明。其光劝照。与无央数诸菩萨俱。来诣道场供养菩萨其交露帐以宝为地。化作菩萨相好严净。是诸菩萨各各执持天华香。卑身低头说此偈言。
　　瞻大众恭敬　　嗟叹亿载佛
　　所说如梵天　　稽首诣道场
　　于是下方普明世界。普现如来佛土。菩萨名宝藏光明。其光劝照。与无央数诸菩萨俱。来诣道场供养菩萨。焰光高座紫金莲华自然现矣。彼莲华上化有天像。则以右手执宝璎珞垂缯幡彩。卑身低头说此偈言。
　　其身恒恭敬　　常礼佛弟子
　　礼佛舍自大　　吾礼德功勋
　　于是上方虚空世界。无限眼王如来佛土。菩萨名虚空藏光明。其光劝照。与无央数诸菩萨俱。来诣道场供养菩萨。十方佛土如虚空界。合集诸华名香捣香。衣服华盖幢幡。金银众宝。象马车乘。树叶花实。男女大小。揵沓和真陀罗天龙鬼神释梵四王时放大雨。使诸众生想欢喜悦。其有恐惧令无畏难。于是颂曰。
　　好谈如菩萨　　奉愍伤得道
　　庄严净应度　　德踰大威神
　　或上雨虚空　　垂百千宝璎
　　或上香宝鬘　　现垂轩华香
　　或地师子吼　　演空无相愿
　　或空扬大声　　古未见此华
　　或在空上界　　现己千亿宝
　　遍空故吉祥　　叹菩萨福祐
　　应时放光明　　覆蔽魔宫殿
　　或现宝幢英　　最福诣佛树
　　明珠停虚空　　光曜月善月
　　或心化须曼　　雨道场佛树
　　或头面稽首　　天子念造敬
　　或可如须弥　　虚空手散华
　　或至四方泽　　烧诸好名香
　　手执持宝杖　　遥睹见菩萨
　　或现寂梵像　　澹泊寂然住
　　毛出柔软香　　等慈悲喜护
　　或如天帝释　　亿载天围绕
　　往诣佛道场　　叉手散明珠
　　或至四方域　　揵沓鬼真陀
　　雨光果须曼　　此诸神叹勇
　　或受持华香　　树叶华香散
　　佛子现半身　　卑已散华香
　　或受分陀利　　青莲若干华
　　住相三十二　　叹尊无所著
　　身大如须弥　　在虚空自投
　　幢幡及华香　　见三千佛国
　　目睹天地烧　　悉见诸合散
　　念入法门行　　闻天不与欲
　　或畅真陀音　　颜色妙具足
　　庄严如玉女　　观天人无厌
　　身如刚无坏　　心行弃自大
　　或来口说义　　浴身光去垢
　　或宝场宝掌　　办百千幢盖
　　雨宝华名香　　众生苦立安
　　出地大宝藏　　毛说亿载经
　　辩才令意觉　　解众生迷惑
　　持无畏如山　　化乱第一安
　　十方亿载国　　今日觉甘露
　　佛告比丘。菩萨严净如是比像。国土自然。去来今佛诸佛国土。菩萨道场所作严净。皆以普现交露台阁。菩萨如是坐此高座。其斯欲界诸天之中。计魔波旬最为豪尊。今吾应义当成无上正真之道为最正觉。当感致魔令到于斯。缘斯降伏。因斯摄化诸欲界天子。具足得本。及魔界天。见师子吼降伏一切。成最正觉。尔乃发起三界众生。
普曜经卷第六
召魔品第十七
　　佛告比丘。于时菩萨有光明。名消魔宫场。演斯光明普照三千佛国。靡不周遍。曜魔宫殿皆使覆蔽。从其光明使魔波旬闻此像教。大清净土从无数劫。积功累德弃国捐王。愍哀正真欲成甘露。在佛树下己身已度当度余人。己越三界当脱他人。己身已安当安一切。己身寂灭灭度他人。处在闲居护诸恶趣令无有余。为天世人一切师父。神通已达。永离诸恶趣令无有余。为天世人一切师父。神通已达永获大安。以甘露安安于一切。当空汝界加缚卿颈使无势力。失众眷属。心中隔塞不知何计。当兴法雨润泽一切。佛语比丘。时魔波旬闻是颂教。卧寐梦中见三十二变一见宫殿闇冥不明。二见宫殿污泥不净。三见宫殿毁坏破散而生荆棘。四见恐怖衣毛为竖驰逸散走。五见迷惑失道入于邪径荆棘瓦石。六见其后园所生树木无有华实。七见池水枯竭无诸莲华。八见凫雁鸳鸯孔雀哀鸾百鸟禽兽皆无羽翼。九见其大鼓箜篌乐器破坏断绝弃捐在地。十见舍所爱敬妻子眷属别异处寐。十一自见己身床上堕地破伤头面。十二见诸魔子威神力强皆来稽首归命菩萨。十三见魔四女迷失时节化为老母。十四自观己身衣体污泥垢尘。十五自见墙壁轩窗台阁门户倾危。十六自见军众鬼神阅叉厌鬼揵沓和。天龙眷属一切手脚。其身及头皆堕在地。十七见欲界诸天。天帝释。焰天兜术天。无憍乐。化自在天。各自舍去不从其教。十八见魔宫殿所居止众裹覆头首。十九见大自在今不由已。二十自见眷属不为归伏。二十一见头冠帻珠玑璎珞火自然烧。二十二见魔宫殿自然震动。二十三见诸树木而截堕地。二十四见诸可意业都不复现。二十五见其水决没坏宫殿。二十六见河水崩颓灌民居舍。二十七见一切天王皆来归命菩萨瞻其颜色。二十八见身床卧自然出外。二十九见其余眷属而舍远去归于菩萨。三十见吉祥釜窖皆悉毁坏。三十一见诸梵王诸魔官属宣传不吉。三十二睹见十方一切众生归命菩萨而从受教。佛告比丘。魔于梦中见是诸变。时从梦起心中恐怖。衣毛为竖。召会大臣及诸兵众。为告说此梦中所见。魔有智臣。名师子安。王问此大臣及诸会者我于梦中。闻于空中自然出声。释家生子身相众好。六年之中修勤苦行。诣佛树下当成正觉。从梦觉已心自念言。今此菩萨度无央数亿载人民。必空我界令无有余。当禁制之。有德如是。辄成佛道。名曰法王普往归之。以何方便断其径路令不成就。以大兵众而往伏之。于是颂曰。
　　以将大兵众　　共行害除之
　　便就其树下　　危杀此沙门
　　将四部之兵　　其欲爱敬我
　　与我共战斗　　急速往遣之
　　缘觉及罗汉　　遍满于天下
　　灭除我众兵　　使无有力势
　　如是当成佛　　天地之法王
　　部党甚炽盛　　为佛无断绝
　　于是魔子导师。为魔波旬。说此偈言。
　　大人面何变　　颜色不如常
　　如忉利天人　　其身不和调
　　今何所见闻　　疾告今欲知
　　常观正本末　　疗治其疾患
　　闻天人所言　　卧寐见恶梦
　　若皆众中说　　闻者自投身
　　魔子导师自诣启父。我会大众虽宣音声。令无所胜。使无非恶。众庶心生。或有所生。或无所生。如是服响自于树下。今现瑞应则为吉祥。不见轻慢也。我察必安具众吉祥。善与少事令罪不生。我见寂然所可导御。不起幻术。不以吾我。行成吉祥正真导师。导师复言。若有威力而不成力。自然羸弱有生勇士慈行得胜。假使萤火满三千界。有一毫明。必能普照十方天下其心怀秽妄道习惑。轻于明智。彼病难治无能动移亿佛不疗。佛告比丘。于是波旬不用导师之言。即召千子其五百子导师之等。信乐道德归于菩萨。住菩萨右。其五百子随魔教者住菩萨左。时魔波旬告诸子言。汝等一心共立建谋。以何力势胜菩萨乎。其右面子名导师者。答父波旬。而说偈言。
　　令诸子诤岂为好　　自任讼理欲断根
　　小虫欲与师子战　　勇如是行岂胜佛
　　其左面子。名曰恶目。以偈报答。
　　适睹我身力便伤　　如树堕地拔根枝
　　于今沙门察我住　　以得视息复欲喘
　　其右面子。名曰软音。以偈报曰。
　　欲兴恐惧消大海　　所行颠倒求安和
　　斯观菩萨之面像　　吾不谓父为奇讶
　　其左面子。名曰不净。以偈答曰。
　　自见一己欲得胜　　卿作沙门默然退
　　见我兵众无数千　　皆共猛勇害汝形
　　其右面子。名曰善意。而说偈言。
　　象大钩锁所有力　　勇执金刚密健人
　　建得忍力藏柔软　　使诸刚强永无力
　　其左面子。名曰强威。重说偈言。
　　虽菩萨身光消病　　我入于彼悉破坏
　　受持善根如劫烧　　我身当害于菩萨
　　其右面魔子。名曰善因。以偈报曰。
　　山尚可动空可堕　　其大海水尚可尽
　　虚空尽可行在地　　不得甘露不舍树
　　其左面魔子。名曰所入变。复以偈答曰。
　　日月光明犹可蔽　　魔宫殿住能隐水
　　岂取一渧尽江海　　将兵回还勿雷吼
　　其右面魔子。名曰德悦。复以偈报曰。
　　日月可灭明　　铁围可不净
　　菩萨之清净　　己一无能当
　　其左面魔子。名曰求便。即时颂偈答曰。
　　无兵无党名纯淑　　其面妙好无铠仗
　　未见无兵欲战斗　　如我今日必相害
　　其右面子。名曰德严。以偈报曰。
　　不可从己而独言　　心怀忍力精进强
　　行三脱门智慧财　　德力为兵相降伏
　　其左面魔子。名曰不还。以偈答曰。
　　当还害之如烧草　　正使吉咒不免箭
　　咒以成者破山还　　不令太子住不驰
　　其右面子。名曰法乐。以偈报曰。
　　虚空可尽令有形　　其众生界可一同
　　柔软风冷尚可获　　菩萨树下不可移
　　其左面子。名曰澹怕。以偈答曰。
　　我父境界供自然　　众人所欲皆有之
　　皆当破坏害其命　　就树下危乃舍去
　　其右面子。名曰一切吉。以偈报曰。
　　假使三千满中物　　皆成为毒不能伤
　　淫怒痴毒大恐难　　皆欲加圣终不能
　　其左面魔子。名曰乐贪。以偈答曰。
　　百千玉女自庄严　　鼓于无数伎乐音
　　受喜数受乐欲好　　从是致安诸所慕
　　右面魔子。名曰法行。以偈报曰。
　　以法所乐而自娱　　慕敬禅定好甘露
　　度脱众生受以慈　　谁复有心乐于欲
　　左面魔子。名曰好跂。以偈答曰。
　　月行虚空有所至　　除去闇冥故清明
　　我等今日得沙门　　毁灭所行诸觉业
　　其右面子。名曰师子吼。以偈报曰。
　　无数野狐而鸣呼　　不如一勇师子吼
　　百兽闻音怀恐惧　　战栗惊怛奔四方
　　今者卿等亦如是　　不闻人尊颁宣法
　　自强广远妄所说　　闻圣师子吼降伏
　　其左面子。名曰念恶。以偈答曰。
　　今来众会无数变　　云何观此诸头首
　　愚人睹是不舍走　　言降伏之乃讹言
　　取要言之。一切魔子。清白部。又黑冥部。各各说偈。于时有一将军。名曰贤天。为魔波旬说此偈言。
　　是君之所知　　释四王真陀
　　阿须伦迦留　　叉十稽首礼
　　何况所不惑　　梵天及光音
　　净居诸天子　　普亦自归命
　　今所生诸子　　从尊受教令
　　斯等敬菩萨　　至此皆稽首
　　今斯魔军众　　三千二百里
　　恭恪悦意观　　心中怀涌跃
　　睹之面和悦　　百千天雨华
　　无数神供养　　诸天下宾王
　　诸魔众所作　　愦乱鼓不鸣
　　能还者为智　　必不得其胜
　　佛树为吉祥　　凫雁呰孔雀
　　不畏而悲鸣　　不胜不如还
　　魔众所住处　　雨墨及尘土
　　道场雨众华　　唯听愿回还
　　魔众所住处　　沟坑布[金　　疾]鑗
　　道场于香熏　　智睹当还逝
　　前所梦见瑞　　目睹何不还
　　为欲奈之何　　处所已破坏
　　其滥衍化人　　嗔于凡大仙
　　精进极叹颂　　雨雷不生草
　　精进仙人还　　应仪能合偶
　　不害众生故　　头首得自在
　　天王不闻乎　　身相光远照
　　出国无所异　　成佛降尘劳
　　其身如是净　　仙人奉敬之
　　当往诣至尊　　草不启受教
　　眉间白毫毛　　若演其光明
　　覆蔽亿国土　　盖魔宫不现
　　无能见其顶　　极察不能睹
　　无能堪任观　　成就正真觉
　　犹须弥铁围　　日月天帝梵
　　土地诸道场　　树木山稽首
　　福力有智力　　圣力精进力
　　忍力禅思力　　魔力消无力
　　犹如坏为器　　必当疾毁坏
　　师子比禽兽　　萤火比日月
　　求比无等伦　　师子虺同耶
　　比察于菩萨　　不见有等类
降魔品第十八
　　于是魔波旬心中愦乱。恐怖色变强颜不去。不欲退还。故作讹言。我所为是。告其兵众。卿等并心皆共和同。所可见知诸天鬼神逼迫菩萨莫使纵逸也。当共伏之尔乃舍去。
　　尔时波旬告其四女。一名欲妃。二名悦彼。三名快观。四名见从。汝诣佛树惑乱菩萨。嗟叹爱欲之德。坏其清净之行。女闻魔言。即诣佛树。住菩萨前。绮言作姿三十有二。
　　一曰张眼弄睛。二曰举衣而进。三曰[言　　口][言　　口]并笑。四曰展转相调。五曰现相恋慕。六曰更相观视。七曰姿弄唇口。八曰视瞻不端。九曰嫈嫇细视。十曰互相礼拜。十一以手覆面。十二迭相捻握。十三正住佯听。十四在前跳蹀。十五现其髀脚。十六露其手臂。十七作凫雁鸳鸯哀鸾之声。十八现若照镜。十九周旋出光。二十乍喜乍悲。二十一乍起乍坐。二十二意怀踊跃。二十三以香涂身。二十四现持宝璎。二十五覆藏项颈。二十六示如闲静。二十七前却其身遍观菩萨。二十八开目闭目如有所察。二十九俾头闭目如不视瞻。三十嗟叹爱欲。三十一拭目正视。三十二遍观四面举头下头。
　　菩萨心净犹明月珠而无瑕疵。如日初出照于天下。犹如莲华在于泥水而无所著。如须弥山不可移动。其德高远诸根寂定。其心澹泊而无增损。
　　尔时魔女善学女幻迷惑之业。往欲乱道。而重言曰。仁德至重诸天所敬。应有供养故天遣我。我等既好年壮盛时。天女端政优钵华色莫喻我者。愿得晨起夜寐供事左右。
　　菩萨答言。汝宿有福受得天身。不念无常而作妖媚。形体虽好而心不端。譬如画瓶中盛臭毒。将以自坏。有何等奇福难久居。淫恶不善自亡其本。死则当堕三恶道中受鸟兽形。欲脱致难。汝辈故来乱人善意。非清净种革囊盛臭。而来何为。去吾不用。今阿母等不安天上何为横来。其魔王女化成老母不能自复即还魔所。而说偈言。
　　禁戒清净不乐观　　所视恭敬无嗔恨
　　所察威仪无愚冥　　其身微妙审详序
　　快说女人之瑕秽　　已离爱欲无所恋
　　天上世间无等伦　　不见真行如是者
　　所在进止睹女像　　本净谨慎妙巍巍
　　坚一其心无瑕秽　　犹如安明不可动
　　察福威神及功勋　　从无数劫护禁戒
　　清净梵天无数亿　　头面稽首真人足
　　必当降伏我魔兵　　辄成道德如前佛
　　以故我等不可争　　逮得尊业疗一切
　　所观如空明珠宝　　亿载菩萨往恭敬
　　若干杂形如妙华　　迦留须伦山树木
　　有所思惟无想念　　咸来供养于十力
　　其面眉间功勋光　　斯明极曜遍照远
　　所行之处无求便　　所受根本无所失
　　无嗔无尘无有所　　举动作事常少欲
　　于是树神。睹其威神即怀恐惧。承佛威力。所言至诚悉共和同。以十六事嗟叹菩萨。今清净人极妙巍巍。如十五日月盛满时。其明普照。犹如日出曜于天下。如树华茂无不芬葩。奇相众好金色从容。诸根寂定犹如莲华处于浴池。所演有威犹师子吼而有殊特。犹念菩萨。在林树间独步无畏。所造习行人中独尊。譬安明山跱于大海超绝独显。平等坚固如铁围山出众山上。尊人功勋普闻远近。若水具足摄持天地。其意恢廓而有殊特。斯心无限犹如虚空。其心正住曜无等伦。譬如天地众生所仰。其心清净而无秽浊。万民悦豫至无有余。其意清明无能睹者。一切众生所可慕乐。有所度脱而有超异。悉断一切诸所想念。尊力无上犹如钩锁。莫不为伏。所行精进志性坚固。诸狐疑者众结悉解。退降魔众捐弃于兵令还归宫。尊人善利致得十力。力势无双。如是比丘。树神以十六事。嗟叹菩萨功德无侣。闻者莫不欣喜。
　　佛告比丘。净居诸天以十八事。嗟叹菩萨。毁呰魔众。何谓十八。
　　魔以见弃犹如羸老不能得胜一。
　　波旬劣极如朽墙坏二。
　　波旬大圣一己勇猛至愿而降伏卿三。
　　波旬无侣如病无养四。
　　波旬无力犹门户破五。
　　波旬今见远弃如失娱乐六。
　　波旬今日住于邪径如贾失路七。
　　波旬疾弃如病不除八。
　　波旬愚痴所在不安九。
　　波旬不孝不知报恩十。
　　波旬驰走如师子吼小兽驰逸十一。
　　波旬见摈如众斥弃十二。
　　波旬不知时节福尽无余。众所舍除如满器土十三。
　　波旬已见缚束。勇猛巧言自懅怕摈十四。
　　波旬失众力如失头发手足十五。
　　波旬无意如狂失志十六。
　　波旬迷惑不知家处十七。
　　波旬奔驰如狂逸走十八。
　　如是比丘。净居诸天以十八事毁訾波旬。
　　佛告比丘。宿卫佛树诸天。以十六事覆蔽于魔。何谓十六。
　　今日菩萨降伏波旬及诸官属一。
　　今日菩萨总以大势力摄取波旬令自然羸二。
　　今日菩萨使魔波旬不知处所。若日光明曀于荧火三。
　　今日菩萨以佛大权过诸天威拔恶根本四。
　　今日菩萨以佛大威神师子之力。消伏波旬若小兽缩五。
　　今日菩萨堕魔山谷。如有力人斫截树木六。
　　今日菩萨懊恼波旬。如大怨家见逐旷野七。
　　今日菩萨得波旬降。犹如大海和于牛迹八。
　　今日波旬妒于菩萨。如狱囚得脱故有贼心九。
　　今日菩萨迷惑波旬。如豪贵之人牵掣贫匮十。
　　今日菩萨弃捐波旬。如非法王失于故土十一。
　　今日菩萨胜于波旬。如猛毅土屈伏劣弱十二。
　　今日菩萨令魔忧戚。如破坏人不知所奏十三。
　　今日菩萨令魔讹言如海船坏十四。
　　今日菩萨令魔消除。犹如劫尽烧诸草木十五。
　　今日菩萨毁落波旬。犹如大势坏诸异学十六。
　　如是比丘。宿卫佛树。诸天以是十六事。覆于魔波旬。
　　于是时弊魔闻诸天人至诚分别。决了本末教令还归。魔毒益盛谓菩萨言。疾起奔驰。我众兵仗十八亿众。皆共并势。如是势相。若斯度已而危仁身。是我眷属众兵相越。我终不言当复相救。速疾起走。
　　菩萨答曰。如须弥山不可动摇。一切十方诸曾众多尚可堕地。万物草木皆为众生无能倾心。若有一意尚竭大海不损吾心。不得佛道吾终不起。魔复说言。我生欲界。一切四天王天帝诸释。阿须伦。健陀罗。迦留罗。真陀罗。摩休勒。在中为主属我无余。仁亦属我。今者自恣耶。
　　菩萨答曰卿欲界尊自谓威神。必非是尊非法尊也。道法尊者乃谓为尊。不但欲尊。地狱饿鬼畜生于中罪尊。非道正真无上圣尊也。必当成佛降伏弊魔。魔复报曰。今日沙门独在林岨。欲得是愿致为甚难。欲立应行今且坏失。何因得道。
　　菩萨报曰。以失义理告何从来。不违禅定神足功德。不亡威力能大勤修。乃名曰为精进力也。不成佛道终不起也。魔何所恚在前而住。宣粗恶辞。或谓已止。一己独身在于旷野。犹如一日灭十方闇众光炬明。今与大众。乃在吾前而现颜貌。吾当相逼速起出去。必相危害已兴众变。遇众苦难。鬼神所在能立郡县。犹是所作能成自在。众形无数天人逼卿。
　　菩萨报曰。空尚可尽。风尚可握。男女大小。其月无垢光灭众冥。尚可堕地。光亦可冥。无能移吾退树下去。要成道德虽兴势力不舍兵众兴粗害心。吾常仁慈柔和为本。咄咀小子。如斯毁坏不察本变。不舍兵众。吾在众中若紫金山。犹大宝藏靡不咨嗟。如妙华鬘今日必胜。化大乱众善毁魔兵。鬼神种靡不归伏。音越梵天闻于十方。声如哀鸾。诸神恶鬼此众伴侣天神来现住在目前。遍虚空中皆集勇猛。来诣树下欲得坏卿。假使大千满中诸形若干种变皆执金刚不能动吾。虽怀恶心执持五兵吾不畏之。魔持刀剑。沙门速起尽力驰走。今以刀刃段段解截。假使三千土地所有境界。皆满中魔各各执剑。如须弥山不能摇动吾一毛矣。况欲害乎。吾心坚强终不倾移。神通之曜巍巍无量。体紫金色如火中金。魔王益恼召四部兵。大来集会无极大力当往战斗。自古迄今未见有此。汝等并势当讨灭之。
　　尔时四部十八亿众。各各变为师子熊罴虎兕象龙牛马犬豕猴猿之形不可称言。虫头人躯。虺蛇之身。鼋鼍之首。一面六目。或一项而多头。齿牙爪距担山吐火。雷电四绕擭戈矛戟。菩萨慈心不惊不怖一毛不动。光颜益好。鬼兵不能得近。魔王自前与佛相诘难。其辞曰。
　　比丘何求坐树下　　乐于林薮毒兽间
　　云起可畏窈冥冥　　天鬼围绕不以惊
　　古有真道佛所行　　澹泊无畏除无明
　　其成最胜法满藏　　吾求斯坐决魔王
　　汝当作王转金轮　　七宝自至典四方
　　所受五欲最无比　　斯处无道起入宫
　　吾睹欲盛吞火铜　　弃国如唾无所贪
　　得王亦有老死忧　　去此无利勿妄谈
　　何安坐林而大语　　委国财位守空闲
　　不见我与四部兵　　象马步兵十八亿
　　以见猿猴师子面　　虎兕毒蛇象鬼形
　　皆持刀剑擭戈矛　　跳跃哮呼满虚空
　　设复亿垓神武备　　为魔如汝来会此
　　矢刃火攻如风雨　　不先得佛终不起
　　魔有本要令我退　　吾亦自誓不虚还
　　今汝福地何如佛　　于是可知谁得胜
　　吾曾终身快布施　　故典六天为魔王
　　比丘知我宿福行　　自称无量谁为证
　　昔吾行愿从定光　　受莂为佛释迦文
　　恐畏相尽故坐斯　　意定必解坏汝军
　　我所奉事诸佛多　　财宝衣食常施入
　　仁戒积德厚于地　　是以脱想无患难
　　菩萨即以智慧力　　伸手按地是知我
　　应时普地轰大动　　魔与官属颠倒堕
　　魔王败绩怅失利　　惛迷却踞前画地
　　其有晓心乃了悟　　即时自归前悔过
　　吾以不复用兵器　　等行慈心却魔怨
　　世用兵器动人心　　而我以等如众生
　　若调象马虽以调　　然后故能会复生
　　若得最调如佛调　　以如佛说无不仁
　　垓天见佛擒魔众　　忍调无想怨自降
　　诸天欢喜奉华臻　　非法王坏法王胜
　　本从等意智慧力　　慧能即时禳不祥
　　能使怨家为弟子　　当礼四等道之证
　　面如满月色从容　　名闻十方德如山
　　求佛相貌难得比　　当稽首斯度世仙
行道禅思品第十九
　　佛告比丘。菩萨坐佛树下。以降魔怨成正真觉。消荆蕀根三毒之源。无诸缘起阴盖衰种。永无微曀。众想以定净如虚空。勇猛无难。竖其大幢显示一切招来十方度脱三界。默坐树下示现四禅。为将来学显道径路。以缚诸我神通微妙。弃欲恶法无复五盖。不受五欲众恶自灭。念计分明。思视无为。譬如健人得胜怨家。意以清净成一禅行。心自开解却情欲意。无恶可攻不复计观。寂然惔怕如圣贤行念思以灭。譬如山顶之泉水自在中出盈流于外。溪谷雨潦无缘得入。静然守一专心不移成二禅行。又弃喜意惟见无欲。外诸好恶一不得入。内亦不起。心正体安。譬如莲华根在土中华合未开根茎华叶润渍水中。以净见真成三禅行。弃苦乐意无忧乐想。心不依善亦不附恶。无苦乐志正在其中。如人沐浴洁净覆以鲜好白缯。中外俱净表里无垢。喘息自灭寂然无变成四禅行。
　　譬如陶家和埴调软中无砂砾在作何器。精进开发无所不能。已得定意建立大慈不舍大悲。智慧善权究畅要妙。通三十七道品之行。所谓四意止。四意断。四禅足。五根五力。七觉八道。终而复始。以晓三脱得三达智。去来今事无所挂碍。变化现法所欲如意。不复用思身能飞行。能分一身作百作千。至亿万无数。复令为一。能彻入地石壁皆过从一方现。俯没仰出如出入水。能身中出水火。履水行虚身不陷坠。坐卧空中如鸟飞翔。坐能及天手扪日月。其身平立能至梵天。出没自在。眼能彻视。耳能洞听。豫知诸天人龙鬼神蚑行蠕动之类身行口言。念于所念悉见闻知。诸有贪淫无贪淫者。有嗔恚无嗔恚者。有愚痴无愚痴者。有爱欲无爱欲者。有大志行无大志行者。有内外行无内外行者。有念善无念善者有一心无一心者。有解脱意无解脱意者。一切悉知菩萨观天上人中地狱畜生鬼神五道先世父母兄弟妻子中外姓字。一一分别。一世十世百千亿无数世事。至于天地成败空荒之时。还复成时。能知一劫十劫至千亿劫无数劫中。内外姓字衣食苦乐寿命长短。死此生彼展转所趣。从上头始诸所更身生长老终。形色好丑贤愚苦乐。一切三界皆分别知。见人魂神各自随行生于五趣中。或堕饿鬼。或堕畜生。或作鬼神。或生天上。或入人形。有生豪贵富乐家者。或生卑鄙贫贱家者。知众生惑五阴自蔽色痛想行识皆习五欲。眼色耳声鼻香舌味身受心法为爱欲所牵。惑于财色思望安乐。
　　从是生诸恶本。从恶致苦。能断爱习。不随淫心大如毛发。受行八道则众苦灭。何谓为八。正见正念。正言正业。正治正方便。正意正定。譬如无薪无火不然不灭。是谓无为度世之道。
　　菩萨自知以弃恶本。无淫怒痴生死以除。种根以断无余灾[卄/(阿-可+辛)/女]。所作以成智慧以了。明星出时廓然大悟。得无上正真道。为最正觉。
　　尔时得佛十种神力四无所畏十八之法。佛十神力者。
　　佛悉见知深微隐远是处非处有限无限。明审如有。一力也。
　　佛悉明知来今往古所造行地所受报处。二力也。
　　佛能现化禅定脱门正受。三力也。
　　佛悉分别天人众生彼彼异念。四力也。
　　佛知众生若干种语及度世语。五力也。
　　佛悉了知世间杂种无量情态。六力也。
　　佛知欲缚知缚解要在所宜行。七力也。
　　佛智如海善言无量。追识一切宿命所更。八力也。
　　佛天眼净。见人初死神所出生善恶殃福随行受报。九力也。
　　佛漏已尽无复缚着。神真睿智自知见证。究畅道行所作能作。无余生死其智明审。是为佛十神力也。
　　佛四无所畏者。佛神智正无不知见。愚人惑言。佛未悉知。至诸梵魔众圣。莫能论佛之智故。独步不惧。一无畏也。
　　佛漏尽智悉知。愚惑相言佛漏未尽。至于梵魔众圣。莫能论佛之智故。独步不惧。二无畏也。
　　佛说经戒天下诵习。愚惑相言。佛经可遍至于梵魔众圣。莫能论毁佛之正经故。独步不惧。三无畏也。
　　佛现道义言真而要能度苦厄。愚惑相言。不能度苦。至于梵魔众圣。莫能论佛正真故。周行不惧。四无畏也。
　　佛十八不共。从得佛至于泥洹。一无失道。二无空言。三无忘志。四无不静意。五无若干想。六无不省视。七志达无损。八精进无损。九定意无损。十智慧无损。十一解脱无损。十二度知见无损。十三古世之事悉知见。十四未来之事悉知见。十五今世之事悉知见。十六揽众身行化以本际。十七揽众言行化以本际。十八揽众意行化以本际。是为十八不共之法。佛得道意一切知见。坐自念言。是实微妙难知难明甚难得也。高而无上广不可极。渊而无下深不可测。大苞天地。细入无间。昔锭光佛时莂我为佛。名释迦文。今果得之。从无数劫勤苦所求。适今成耳。自念宿命诸所施为。道德慈孝仁义礼信。忠正守真虚心学圣。柔弱净意行六度无极。布施持戒忍辱精进。一心智慧行四等心。慈悲喜护四思随时。养育众生如爱赤子。承事诸佛积德无量累劫勤苦功不唐捐。今悉获之。喜自叹曰。
　　今觉佛极尊　　弃淫净无漏
　　一切能将导　　从者必欢豫
　　天福之报快　　妙愿皆以成
　　敏疾得上寂　　吾将逝泥洹
诸天贺佛成道品第二十
　　于是欲行天王女见如来坐于树下。神通以达所愿具足。降魔怨敌。竖大幢幡。无极大仁为大医王疗众疾患。无极师子若于恐惧衣毛不竖。调和心意灭除三垢。成三达智越于四渎。执一道盖救护三界。清净梵志为弃众恶。则为比丘除诸愚冥。
　　何谓沙门。越于六径。广学无限。名曰博闻。德消尘劳。成为勇猛度于彼岸。所谓力者。总十种力具足法宝。见如来坐于树下。以偈赞曰。
　　今在佛树下　　降伏魔官属
　　难动如须弥　　无畏无所舍
　　从无数亿劫　　施戒学智慧
　　合会进道义　　亦无数亿劫
　　所行蔽释梵　　本发求佛道
　　无数劫行忍　　堪任众苦恼
　　故光紫金色　　精进无数劫
　　超越生死难　　以故降伏魔
　　从无数亿劫　　行禅神通慧
　　奉事无数佛　　是故众供养
　　从无数亿劫　　至诚博智慧
　　将护亿众生　　是故速得佛
　　以降于身魔　　亦离于死魔
　　除去欲尘魔　　故得无忧患
　　是为天中天　　诸天所奉事
　　三界所敬养　　为无量福田
　　悉消诸音响　　值佛成众祐
　　无能望睹者　　乃至坐道场
　　眉间相照曜　　无数亿佛土
　　悉曀日月光　　使众逮道明
　　端正中殊妙　　颜色最第一
　　相好愍念众　　三界所奉事
　　其眼甚清净　　睹无数诸佛
　　国土众生身　　心中所怀念
　　其心甚清净　　闻无数音声
　　诸天人民言　　佛教法之响
　　今得广长舌　　知时言柔软
　　当听斯正法　　至无为甘露
　　以见魔兵众　　自悦心不懅
　　又见诸天人　　不欢如须弥
　　睹魔诸兵众　　不动亦不摇
　　虽怀其害心　　勇力降伏之
　　在坐不移转　　其身不倾动
　　不喜亦不嗔　　当时无所难
　　诸天世人民　　则为得善利
　　乃逮闻正法　　辄奉行至诚
　　常立在功勋　　蒙最胜福德
　　所行辄速成　　寂然人中英
　　人中尊导师　　以逮成正觉
　　震动亿垓国　　降伏众魔官
　　其声如梵天　　亦如哀鸾音
　　声香为第一　　瞿昙说是言
　　福报为最安　　除一切恼患
　　所愿者必成　　其人有功德
　　疾逮得佛道　　便降伏魔众
　　辄得归清凉　　以恬怕灭度
　　是故何福人　　兴立行有厌
　　以闻甘露法　　谁当有懈惓
　　处在林薮间　　谁当有退意
　　饶益于万民　　当奉行精进
　　其从菩萨行　　为人乃归命
　　所行造供养　　各成己国土
　　平如掌明镜　　辄等住其地
　　百千叶莲华　　自然出暐晔
　　百千亿诸天　　来睹佛道场
　　皆由己功勋　　如海无限量
　　降伏魔力势　　逮甘露法门
　　皆稽首作礼　　归命于如来
　　以若干清净　　各各执香盖
　　以睹见师子　　佛威神变化
　　则发菩萨意　　所住无能动
　　所言有名称　　如海不可量
　　强如须弥山　　为诸山中王
　　十指叉为礼　　从空出梵声
　　人中圣亦然　　处于师子座
　　百千诸树木　　曲躬向道场
　　其光明百千　　震动亿国土
　　尽灭诸恶趣　　诸难皆闲静
　　无能越度者　　病者皆得疗
　　是人中至真　　坐于师子床
　　佛威神变化　　犹如明珠火
　　自然有光曜　　犹如日月明
　　眉间演大光　　当时所奋明
　　普曜于三界　　无能见佛顶
　　人中勇如是　　坐于师子床
　　所显神足变　　来者靡不睹
　　坦然奉敬佛　　地六反震动
　　假使不舍兵　　善权多所感
　　若不舍兵仗　　当致众毒恼
　　尊师子如是　　在座现感应
　　于是净居天。梵世迦夷天。善梵天。及敬道魔子。往诣佛所执大宝盖。以贡上佛即叉十指以偈赞曰。
　　仁尊现目前　　精进禅慧力
　　在魔显大辩　　圣以降伏之
　　一切义吉祥　　无数亿魔来
　　不起身不动　　稽首普世尊
　　若干如恒沙　　不及于至尊
　　无所能动摇　　犹如恒沙劫
　　祠若干亿千　　所设为道故
　　无敢毁能人　　所行不可逮
　　有曾施妻子　　男女及仆使
　　菀园以国邑　　王位诸庄严
　　手足及其头　　身中诸所为
　　用行道之故　　仁慈不迷惑
　　如口所可说　　言辞终不变
　　佛无著大度　　当度无数众
　　亿载越泛流　　禅定神足力
　　降伏净正法　　愿具度众生
　　施世盲冥目　　普令一切和
　　一心愿普智　　合集归尊导
　　其志无限量　　靡不嗟叹者
　　如是降魔官　　觉成一切智
　　如是魔子嗟叹佛已。却住一面。
　　于是化自在天。无憍乐天。兜术天。焰摩天忉利天。及四天王。虚空天。地神天。供养世尊普悉庄严。一切天地散华烧香。竖诸幡盖归命至尊。以偈赞曰。
　　其化自在天　　无憍乐兜术
　　焰忉利四王　　皆来供养佛
　　坚固如金刚　　住在三千国
　　志强不可毁　　正住佛道场
　　正使肌皮消　　骨髓尽无余
　　若不成佛道　　终不起于坐
　　仁师子辞正　　一切三千国
　　尽誓立威神　　草木皆为兵
　　兴大无极哀　　来至菩萨所
　　我领亿刹土　　坦平无有难
　　余等地诸神　　咸来得善利
　　及使最尊人　　举足履我上
　　其在世勇猛　　靡所不照明
　　将护三千界　　何况于一身
　　下方亿百千　　皆为一品类
　　普度诸众生　　所可作基业
　　我等护是地　　普及三千土
　　皆使得上愿　　随乐得服食
　　若有越境界　　所在使安隐
　　其诸佛之子　　瞿昙诸声闻
　　班宣道法时　　若复听闻者
　　一切诸德本　　皆劝助佛道
　　梵天化自在天。无憍乐天。兜术天。焰摩天。忉利天。四天王。虚空天地神天。地神天。供养叹佛已。却住一面。
普曜经卷第七
观树品第二十一
　　佛告比丘。以成正觉诸天皆来。嗟叹佛已。如来正坐一心观树。目未曾瞬。禅悦为食解慧为浆永安无横。宿夜七日观道场树以报其恩。过七日已。欲行天人各共赍持万瓮香水。色行天人俱亦如是。往诣佛所香水洗之。若干种香初沐浴佛。诸天龙神揵沓和阿须伦迦留罗真陀罗摩休勒。所用香水如来浴身。香水溢流皆洒此等。蒙香之恩悉发无上正真道意。是时众生皆蒙香熏香不离体。时诸天子还入宫殿不闻余香。
　　佛告比丘。有一天子。名曰普化。投佛足底。起坐叉手。前白佛言。佛坐树下七日之中。坐三昧定。其定何名。世尊告曰。定名悦食如来以是悦食定意。昼夜七日观树不瞬。时普化天子。以偈赞佛。
　　常奉行诸行　　悦寂句威力
　　使魔失径路　　自投稽首佛
　　归命佛足下　　以欢悦之心
　　于时诸天子　　说是散诸意
　　寂定诸天人　　若知是种姓
　　则尽淫怒痴　　智慧无有底
　　消除天人疑　　何故有十力
　　晓了解十方　　诸法度无极
　　愍伤常七日　　尽意如虚空
　　坚坐不动移　　观树眼不瞬
　　其师子之尊　　何故坐七日
　　而观察此树　　所以寂然迹
　　本造所立愿　　师子为一切
　　本愿之所致　　坐树不时起
　　施以世尊心　　现在所住安
　　如是十力尊　　奉行诸训教
　　知天人本末　　前世之所愿
　　闻经典之教　　常奉行训诲
　　其十力如是　　无畏愿具足
　　是故坐七日　　而不起于座
　　勇猛能观之　　悉降伏一切
　　平等坐道场　　灭除众尘劳
　　清净而极远　　以是安众生
　　由斯当出家　　奉行正真法
　　得离诸瑕秽　　永无所畏惧
　　是故成圣众　　不造非法行
　　能忍恩爱有　　及诸无明行
　　断众结根本　　察之如埃土
　　见于远时节　　以是计吾我
　　遍处在阴盖　　我知断除尽
　　吾久积此行　　迷惑之业律
　　究竟诸阴盖　　以慧除吾我
　　其断欲恚恨　　众生处愚冥
　　如水中之月　　吾伏令无余
　　是行无所乱　　意中自解耳
　　往古以降之　　一切悉断灭
　　是卿等现在　　邪痴堕火狱
　　佛拔令无余　　不复更历此
　　以去诸阴盖　　施与灭盖本
　　消灭四颠倒　　疗除使无余
　　此众相念垢　　其知经法本
　　师父令灭尽　　回转使无余
　　身苦六十五　　过有三十垢
　　现在有四十　　道场悉断此
　　所生有十六　　现处十八教
　　是则二十五　　于道场断此
　　贤圣财十二　　人畏二十八
　　吾以越此业　　精进力超度
　　以觉是不还　　分别五百事
　　吾以悉畅达　　往古百千法
　　是诸结永尽　　九十八根源
　　诸可有处所　　众生所倚受
　　断疑诸所习　　愚冥邪见网
　　竭四尘劳河　　令不得自在
　　世尊说法班宣言教。当弃谀谄吾我贪故。旷然其志愍伤尘劳。以律正教拔一切贪。是诸足下消除邪行。奉行真正除众音响精进灭度得其边际。今无吾我。禅定功勋怀来定意。度四瀑流。忧结自大放逸之业。降伏此事皆使永尽。以真正故。怀来定意制众尘劳。消诸妄想犹拔树根。意越彼岸悉使无余断其处所。便师子吼其力甚大。三界自在而无有主。皆灭境界。以禅明智割除怨难。犹如天帝。使其罗网众罪悉尽。用三十六精进之行。在于地中。智慧兵力断绝无爱。是诸根源尘劳结着究苦毒本。以慧明力欲令永尽。以是智眼善治本净。真正人等明药威力疗其无明。痴树广远令无根源。于斯界中行至诚矣。用心毁散嗔恚死蛇。心意这异则为怨贼。吾以枯竭十二诸海。以灭境界思想烟火。显耀三达。灭众尘垢然炽之焰。乐于脱门消诸瑕疵。是故教训也。慰劳一切去荆蕀想。空无音响。晓了精进求于清净。犹如攒木出其火光。又如泉源其心寂然。以智兵力劫心尘垢。怀来定意是谓执幢。奉持训诲自能晓了。降伏辩事怀来慈心。以是五欲而知豪富。住于众行弃捐谀谄。从本起尘。是为众结之所挂碍。其斗不和。吾悉究畅致三昧定。悉知内事建立惭愧。有想无想。从是得致悉获是行。究畅所有。损诸思想一切缚结。如是行者弃损无余。以精进力而降伏之。三达脱门。以是之故。不以无缘想于下劣。苦乐无常但谓吾我。而造想求六衰之本。在佛树下。悉断除此一切无常是广大荒秽浊之事。以圣明达消诸爱欲。过于日月其怀爱欲。在于虚空。解于三达。颜貌无量。以度生死济断大海。精进力故越淫怒痴。以微妙行断于吾我。六度无极消亿尘劳。生死俓苦愍之息意。于是慕断前后而无二坎。等于平等所度无极。众邪异学逮得甘露。而无有余尽生死根。其无四大亦无诸入。求诸智宝得无央数。道宝之明致无所畏。是无量佛于内得安。少求如化分别根源。前世所行是吾晓了。所以亿载劫。审施珍宝无数甘露故畅斯学。乐柔软行闻世亿垓诸法言教。亦复剖判缘起悉起悉空。心发意顷了如野马此吾清净其目明好。超越十方一切众生。察如手掌如本所殖生树果实。宿世所更得解了斯。诸度无极亿载劫中。悉解念梦若干品觉过去诸天所可诤念颠倒之业。有彼如是。此亦若兹。于时吾往无死药业。所以十力行慈心者。愍念众生故行慈力。今是我父处于甘露。所以十力行愍哀力降化一切。是以使吾处甘露间。常行护力降伏一切。由是化之入无死地。所以行喜普行悦故。以是喜力降伏一切。是故建立处甘露间。忆念十力边恒沙劫。见过去佛而供养之。以是之故处甘露间。吾本所誓心口所说。不降伏魔。不化邪见。不从坐起。无有放逸。度于彼岸。坏痴罗网。从无数劫住智金刚。以逮十力得无所著。降伏诸漏令无有余。不舍其力乃从坐起。具足洗浴浊垢使净。于时世护十力自在而度无极三千世界。犹如金刚常修等行。亿千垓天供养无量及诸玉女不可称载。佛子如是皆有因缘。处贤圣座受大自在。宝瓮千枚若干香水洗于护世。三千世界由是自在。佛子如斯皆有因缘。所以宿夜七日不从座起。常观察树。彼七昼夜观于佛树。化七千亿人令发道心。思惟寂然地六反震动。时佛乃从师子座起。其心和安其身柔软。所行知时在佛道场。观其道树犹如师子而无所畏。禅思脱门贤圣之行。
四天王上钵品第二十二
　　尔时提谓波利之等与贾人俱五百为侣。于时树木华实茂盛演佛之音。七日不动不摇。时有梵天厥名识干。住于梵天。见佛新得道快坐七日未有献食者。我当求人令饭上佛即使五百贾人皆踬不行。识干先世五百贾人之知识也。欲度之故。故使然矣。提谓波利怖还与众人共议。天即时而赞偈言。
　　如来成佛道　　所愿已具足
　　汝等贡上食　　因是转法轮
　　时五百人诣树神所。梵作树现光光像分明言。今世有佛在拘留国界尼连禅水边。未有致食者。汝曹幸先能有善意必获大福。贾人闻佛名皆大喜言。佛必独大尊天神所敬非凡品也。即和麨蜜俱于树下稽首上佛。佛念先古诸佛哀受人施法皆持钵。不宜如余道人手受食也。时四天王于颇那山上。得四枚青石之钵欲于中食。时有天子名曰照明。谓天王曰。今者有佛。名释迦文。应用斯钵。非仁之器。今当受食。可往奉之。于是四王则与天子。华香伎乐幡盖并钵。如屈伸臂顷俱下。诣佛四天王各取所持之钵共贡上佛。佛念取一不快余人。意当悉纳之。提头赖王先以献佛。佛即受之。而为说偈言。
　　今授世尊器　　当获尊法器
　　自得寂然钵　　心意无忘失
　　时毗留勒王。次复奉钵。佛寻受之。而说偈言。
　　若授如来器　　其心未曾妄
　　四天王安护　　乃至清凉觉
　　时毗留罗叉王。次复奉钵。佛寻受之。而说偈曰。
　　其施清净器　　净心授如来
　　身心常轻便　　天龙神所叹
　　时毗沙门王。次复奉钵。佛即受之。而说偈曰。
　　佛戒无缺漏　　授完牢之器
　　信施无乱心　　使德无缺减
　　佛受钵已。累左手中。以右手按上。即合成一令四际现。而复叹曰。
　　吾前世施钵　　故有是果报
　　今获斯四器　　四王神足致
　　佛叹偈已。即以其钵受贾麨蜜咒愿贾人言。今所布施欲令食者得充气力。当令施家世世得愿得寿得色得力。得瞻得喜。安快无病。得辩才慧。终保年寿。众邪恶鬼不得娆近。以有善意。立德本故。诸善鬼神常当拥护开示道地得利谐偶。不使迍蹇。无复难患。人有见正。以信喜敬。净洁不悔。施道德者福德盖天。所致转胜吉无不利。日月五星二十八宿天神鬼王。常随护助。四天大王赏别善人。东提头赖。南维睒文。西维留勒叉。北拘钩罗。当护汝等令不遭横。能有慧意研精学问。敬佛法众。弃捐众恶不自放恣。终受吉祥。种福得福行道得道。已先见佛一心奉承。当为从是致第一福。现世获祐快解见谛。常受富乐自致泥洹。闻咒愿已。皆发无上正真道意。佛食毕竟掷钵虚空。有天子名善梵。即接取之无挂碍。钵赍上梵天。亿千梵天皆共供养右绕奉事。于是世尊无等伦德叹其功勋。以是德本于将来世。诸贾客等当得作佛。名曰蜜成如来至真等正觉明行成为善逝世间解无上士道法御天人师为佛世尊。于时导师授无限决。然后化于无数菩萨。受其决者在于佛道而不退转。闻佛授决欣然踊跃。时诸兄弟叉手自归。共持身命奉上如来。佛告比丘。如来具足成正觉已。便以神足移坐石室。自念本愿。欲度众生。思惟生死本从十二因缘。缘从法起便有生死。法灭者生死乃尽。以自作是故自得是。若不作是是便休息。一切众生意为精神。精神窈冥恍惚无形。自起识想随行受身。身无常主。神无常形。神心变化燥浊难清。自生自灭未曾休息。一念去一念来。如流草木。若水中泡。一这灭寻一复兴。至于三界欲色无色。九神所止皆系于识。不得免苦。昧昧暗冥然不自觉。故谓之痴。莫知要道。夫道至妙虚寂无念不可以凡世间意知。世间道术九十六种。各信所事孰知其惑。皆乐生求安贪欲嗜味。好于声色故不能乐佛道。佛道清净无所有。计身万物不可得常有。设当为说天地无常。世间皆苦身非我所。空无所有谁能信者。意欲默然。不为世间说法。便入定意。佛眉间光上照天帝。天帝知佛不欲说经。悲念三界皆为长衰。以不得知度世之道。死即当堕三恶道中。何时当脱。天下久远乃有佛耳。佛难得见若灵瑞华。今我当为天下人。请命求哀于佛令说经法。即将般遮识下到石室。佛这定意。教般遮识鼓琴歌佛本愿之德。以叹颂曰。
　　听我歌十力　　弃盖寂定禅
　　光彻照七天　　德香喻栴檀
　　上帝神妙来　　叹仰欲见尊
　　梵释赍敬意　　稽首欲受闻
　　佛所本行愿　　精进百劫勤
　　四等大布施　　十方受弘恩
　　持戒净无垢　　慈软护众生
　　勇慧入禅智　　大悲敷度经
　　苦行积无数　　功勋成于今
　　戒忍定慧力　　动地魔以降
　　德普盖天地　　神智过灵皇
　　相好特无比　　八声震十方
　　志高于须弥　　清妙莫能伦
　　永离淫怒痴　　无复老死患
　　惟哀从定觉　　愍伤诸天人
　　为施法藏宝　　敷慧甘露珍
　　令从忧畏解　　危厄得以安
　　迷惑见正道　　邪疑睹真言
　　一切皆愿乐　　欲听受无厌
　　当开不死法　　垂化于无穷
　　于是世尊随世习俗。心自念言。是法甚深所入无限。成最正觉。寂然微妙难逮难知。非心所思非言所畅。非是凡圣所能逮及。一切训诲不可得习。存其本原至灭度矣。一切所遇最无所著。乃至清凉无生无极。不得处所悉无所有。越度六界。无想不愿无获无言。无有音响。无有教训。无有无集。寂灭诸行至于无断无为之业。
　　吾设为说斯义本末。万物无常有身皆苦。身非为身。空无所有。众人不解唐苦疲劳。所有亲戚家属悉非人所。正言似反谁肯信者。不如默然耶。于时世尊。即说偈言。
　　深奥恬怕　　曜明无垢
　　吾已逮是　　甘露无为
　　我今说之　　众人不解
　　如吾今日　　不如默然
　　除去言辞　　无思无得
　　如是自然　　犹如虚空
　　心思法意　　神识以脱
　　无念第一　　能知他人
　　此不可以　　文字说之
　　以入道义　　不入专精
　　过去诸佛　　皆为众生
　　其斯知识　　从其因缘
　　计于此业　　悉无有法
　　彼亦无有　　若有若无
　　皆从因缘　　而兴生老
　　彼亦不念　　若有若无
　　亿百千劫　　不可称限
　　吾前世时　　自从诸佛
　　未曾逮获　　如是法忍
　　无我无人　　亦无寿命
　　假使以逮　　得是法忍
　　亦无有生　　众生无命
　　是谓本净　　无吾我法
　　时定光佛　　授我此慧
　　吾时愍哀　　无限众生
　　不令众生　　来相劝请
　　今众生故　　感动梵天
　　使彼劝我　　乃转法轮
　　今我如是　　清净正法
　　梵天来下　　以相劝助
　　转于离垢　　微妙正法
　　众生因觉　　乃解神识
梵天劝助说法品第二十三
　　佛告比丘。于时如来演眉间相光明威神。又彼光明名照生。百万梵王使发其心。斯光普遍三千大千佛国。时识干梵王。承其圣旨如佛心念。世尊默然不肯说法。梵天心念。今我宁可往诣佛所劝请如来转正法轮。于时识干梵王与六万八千梵天眷属围绕。来诣佛所稽首足下。退住一面。前白佛言。唯然世尊。天地无祐今欲毁坏。所以者何。如来至真已逮无上正真道。为最正觉。寂然定意不肯说法。众苦沉滞没于三界。愿转法轮悉教众生。于是颂曰。
　　愿贤圣财　　净于众生
　　谁当劝安　　亿载黎庶
　　布施以慧　　听觉莲华
　　班宣正观　　除众逆贼
　　随时挝击　　无量法鼓
　　因其吹此　　无极法珂
　　当建立斯　　高显法幢
　　谁当兴发　　大法光曜
　　必当兴云　　降大法雨
　　愿常流布　　大圣众坐
　　当疗治是　　大痛处所
　　惟灭尘劳　　众火之热
　　为其示现　　寂然之道
　　安丰无热　　无忧之业
　　无为之道　　导化趣真
　　常兴愍哀　　和众诤讼
　　必当开通　　解脱之门
　　说至诚义　　无恚恨本
　　为盲冥者　　开目视瞻
　　疗治令净　　得上法眼
　　非是天世　　及梵天宫
　　非鬼揵沓　　阿须伦民
　　无能治灭　　众热之病
　　惟有圣尊　　人中日月
　　是故吾今　　劝请法王
　　今立造胜　　一切诸天
　　以是功德　　自劝如来
　　唯当转讲　　无上法轮
　　时佛世尊默然可之。识干梵天。见佛默然愍伤诸天世间人民阿须伦龙鬼神欲使度脱。时梵天王见佛可之。以栴檀杂香而散佛上。忽不现。时佛树神名曰法明。又名法乐。又名法意又名法持。往到佛所前白佛言。今佛世尊。当于何国而转法轮。时佛告曰。在波罗奈仙人之处鹿苑之中。树神白佛。波罗奈国仙人之处鹿苑之中。人民鲜少不可说法。佛告树神。勿说此言。所以者何。我宿命时在中建立法祠。六万亿载在中供养六万亿诸佛世尊。及若干种仙人学游居其中。波罗奈国诸天龙神所共嗟叹无极大法稽首归命。千亿诸佛悉念本末。在此神仙树木之间。应转法轮。寂然惔怕。不睹无智暗冥之党。以此之故。在此神仙树木之间而转法轮。佛告比丘。于时世尊所作已办无复余患断众挂碍净众尘劳。诸垢已尽。降伏魔怨成一切智。普见十方。获十种力四无所畏十八不共诸佛之法。慧明圣达无所挂碍。以佛道眼普观世间。今当为谁第一说法。何所有人易化受教。淫怒痴薄为先说法。佛即念知郁昙蓝弗三垢鲜。今为所在。佛念即知物故已来已复七日。第二学仙今日寿终。时虚空中天神白佛。唯然世尊。如大圣教皆悉寿终。佛复念言。昔者父王遣五人俱侍卫我。经历勤苦有大功夫。我今宁可为是先说经法而开化之。佛告比丘。于时世尊从树下起。寻时举声告于三千大千世界。皆使知之。从次前行至波罗奈神仙鹿苑。诣五人所。于时五人遥见佛来。转相谓言。今者汝等宁复遥见沙门瞿昙来不。迷失无定。所志不获奉行经戒。多所熏修违忘道业。假使来者慎莫为起亦勿迎逆。彼时五人遥见佛到。观察如来威神巍巍。不能堪任。无上圣德不安所座。各从座起前行奉迎。各口发言。善来圣尊。有执法衣。受钵器者前布座者稽首作礼取水洗脚。佛时问彼五人曰。卿曹持意何不坚固。为我之故长夜不安遭勤苦患今当报功。又卿五人咸当知之。吾成正觉逮一切智。睹见十方。获清凉乐无复诸漏。游得自在。于一切法无所挂碍。当为说法度生老病死。于时五人稽首佛足悔过自责。吾等愚冥不识正真憍慢无伏。恭敬自投甚自克责。于时世尊放身光焰。其明普照三千大千诸佛世界。靡不周遍。其光自然畅此偈言。
　　其兜术天身　　来下降母胎
　　在林微尼树　　堕地行七步
　　即时师子吼　　四天王帝接
　　其音超梵天　　三世为最尊
　　消灭诸恶趣　　出家行学道
　　造立勤苦行　　往诣佛树下
　　降伏魔力怨　　逮无上正觉
　　今于仙人处　　当转正法轮
　　梵天哀劝请　　宣无上法典
　　能仁然可之　　愍伤一切故
　　建立誓坚固　　波罗奈鹿苑
　　当转大法轮　　最上无能胜
　　欲听闻法者　　宿亿载积德
　　速疾来至彼　　以时听经典
　　人身甚难得　　佛世亦难遇
　　尊法不可值　　舍八恶众难
　　今日正是时　　开信值佛兴
　　皆弃诸患难　　听受尊法教
　　亿载劫不闻　　希可值遇法
　　今日当得听　　不当放懈怠
　　佛告比丘。地神畅音。佛之圣旨。立大高座当转法轮。其大圣佛以己口宣。我最为尊十方第一。降伏魔兵尽众苦源在佛树下。时能仁尊道德寂然。裂坏劳怨所愿具足无复余结。百劫所行欲度众生。所转法轮无所慕乐。安住光明。劝化千亿佛土无数百千诸佛真子威神足力。若干诸佛所可造化。现大柔软如来音声。至真功勋。劝助大哀愍念众庶。睹其威耀察诸方便。于百千劫扬大雷吼。为诸众生雨八味水。灭诸所受。根力觉意禅思脱门。定意正受增益道性。从无数劫如所闻法。己身立行积累道法。分别诸药晓众生业。又斯病者当疗治安。久远尘劳皆令无想。佛为法医度脱众生。因转法轮所度无极。其间神足从来历载。道品之法普。至微妙一切德行积善法施。晓了医药充无限愿。虽在贫匮。无所贪乐随颠倒财。诸佛导师常转法轮。无有财利金银思想。乐清净乘。华香杂香捣香宫内爱子躬身不好。不以欢乐。弃于天上天下之欲。志求佛道转于法轮。布施救众。戒无所犯。善将护禁而无缺漏。百劫之中常行忍辱。精进勤修不怀怯弱无有增减。志存禅定观于神通。智慧兴隆具足所愿。转于法轮消于恼热。乃应道法。于是有菩萨名发意。转法轮叹说此法。超诸俗宝。一切众宝道宝为上。甚好巍巍严饰清净。其千光明悉照天下。自以要誓华香幢幡。俱共叉手。帐紫金色。香水满瓶弘誓洗浴。清心众垢造立吉祥。
　　尔时世尊。则转法轮而劝助之复叉手指供养世尊。而偈叹曰。
　　其定光如来　　授圣清净决
　　当得佛道意　　人中师子尊
　　在彼立所愿　　行法是色像
　　以得佛道时　　因劝助道法
　　入若干品业　　常以一切故
　　在众生之类　　济十方来会
　　劝助诸种族　　宣布道法轮
　　叉手自奉事　　投身稽首礼
　　其在佛树下　　清净诸天人
　　若行清白业　　奉供最能仁
　　一切皆住立　　请说大法轮
　　具一切人中　　叹德不可尽
　　三千大千界　　周遍虚空中
　　诸天阿须伦　　天下皆稽首
　　诸天越音声　　须臾无信者
　　一切者欢悦　　皆观如来尊
　　梵天得自在　　畅雷雨之音
　　百千巨亿载　　咸皆共来会
　　无数亿劫中　　善行正真业
　　时释迦文佛　　与拘伦谈论
　　苦空非我有　　说其眼非常
　　耳鼻不能久　　自然为恍惚
　　头首亦自然　　诸根无常聚
　　以如是观者　　无我无寿命
　　是一切诸法　　皆从因缘生
　　若离是诸见　　睹之如虚空
　　无见无有作　　亦无睹众生
　　若净不净缘　　亦不得舍离
　　五阴无所起　　起者大苦患
　　兴起恩爱淟　　其行遂增减
　　以能等观者　　得正真道义
　　致究竟尽法　　便能觉了尽
　　从发思想念　　不慎行致之
　　常修明智行　　遵行如是道
　　在于因缘行　　而无所造立
　　虽处于神识　　不与因缘合
拘邻等品第二十四
　　佛告比丘。尔时如来为颁宣诸法。说十二因缘根本所起。从无明有行。从行有识。从识有名色。从名色有六入。从六入有更。从更有痛。从痛有爱从爱有受。从受有有。从有有生。从生致老病死大苦患合。无明以尽行便尽。行已尽识便尽。识已尽名色便尽。名色已尽六入便尽。六入已尽更便尽。更已尽痛便尽。痛已尽爱便尽。爱已尽受便尽。受已尽有便尽有已尽生便尽。生已尽老病死皆尽。则无五阴大苦之患。从缘则有。无缘则无。如来解是六情因缘十二之本。是故自在达皆自然无有根本。其外异学不及知此空法自然。如是法者。过去诸佛所可解达。为诸众生分别说之。晓了是法乃得寂然。是故敷演十二缘起而转法轮。拘邻知之。拘邻者知本际也。以灭尽者则成三宝。佛法圣众是三宝名。畅布天下音彻梵天。如来今日转于清净法轮。护世至真兴显三宝。世难可致。拘邻之等五人比丘。六十亿天得法眼净。复八十亿色界天人得法眼净无上正真。八万世人。来会观者亦法眼净。皆度众苦。时佛音响彻闻十方。虚空天神闻柔和音。是释迦文十力世尊。仙人之处鹿苑之中。敷演法轮说十二缘。咸使知之。十方诸佛闻其音者皆悉默然。诸天龙神阿须伦。诸佛侍者。各白其佛。分别诸法普闻其音。善哉世尊。速决其意。何故默然。先世之时寂然精进。以其道力习于道法。越无央数。百千菩萨自致得佛。今此十力勤修得佛。转其三合十二法轮。其三合十二法轮者。无去来今三世之心也。是故一切闻是音声。亿百千人兴发慧力建立大道。各自念言。吾等当学彼佛精进威神势力。使疾获致三世之尊施世道目。皆使逮致无上正真之道。于是诸天子等悉来集会。一名神妙。二名天妙。三名欢豫。四名加欢。五名栴檀。六名大悦。七名寂然。八名寂律。如是等类八净居天。从千天子悉来集会。听受世尊所转法轮。彼时大圣告大神妙天子。今此经名曰普曜大方等法。诸菩萨所以娱乐。诸佛境界所入普照其身精进自致得佛。如来所说。是故受持讽诵奉行。为众人说。
普曜经卷第八
十八变品第二十五
　　佛告比丘。如来于是转法轮已。化彼五人拘邻之等。念此间有优为迦叶等。大有名称。国王黎庶咸来奉之。与五百弟子俱。欲往先开化令解道法。然却彼后当次伏焉。即往从之迦叶见佛来起迎赞言。大道人善来相见。自安隐乎。佛报曰。无病最利。知足最富。有信最友。无为最安。迦叶曰。有何敕使。佛言。欲报一宜愿不嗔恚。烦借火室一宿之间。曰不爱也。中有毒龙恐相害耳。佛言。无苦龙不害我。重借至三。迦叶曰往。佛即澡洗前入火室。持蓐布地适坐须臾。龙即嗔恚身中出烟。佛亦出烟。龙大嗔怒身皆火出。佛亦现神身出火光。龙火佛火于是俱盛。石室尽然。其炎烟出如失火状。迦叶夜起相视星宿。见火室尽然。咄。是大沙门端正可借。不用我言为火所害。佛知其意。于内以道力降龙。龙气力尽则自归伏。佛告龙曰。汝意伏者当入钵中。龙即入钵中。佛时置于钵中。迦叶惶懅。令五百弟子人。一瓶水就持灭火。如一瓶着更盛一火。师徒益恐皆言咄咄。杀是大沙门了矣。明旦佛持钵盛龙而出之。迦叶大喜。大道人乃得活耶。器中何等。佛言。然自安隐耳。龙是器中所言毒龙为害者也。今者降之已受降伏令受戒矣。迦叶自以得道。顾谓弟子。是大沙门虽神不如我以得罗汉道也。佛复移近迦叶所。止坐一树下。夜四天王来下听经。四王光影明如盛火。迦叶夜起占候见火。明旦诣佛所曰。亦事火乎。佛言。不也。昨夜四王自下听经。是其光耳。佛止树下。时天帝释复下听经。帝释光影甚明踰前。迦叶占候见光益大。心念沙门续事火也。明日问曰。得无事火乎。佛言。不也。昨天帝释来下听经。是其光耳。后夜梵天复下听经。梵之光明倍于帝释。迦叶占候见光晃晃。明日问曰。想亦事火也。佛言。不也。昨夜梵天来下听经。是其光也。迦叶五百弟子人事三火。合事千五百三火。明旦然之火了不然。怪而白师。师言。是大沙门所为也。即行问佛。我所事火今然不然。佛言。欲使然乎。曰愿欲使然。佛言。当然火即然矣。火然之后。迦叶欲灭之不可得灭。五百弟子共助灭之而不能灭。念言。是复沙门所为。即往问曰。火既然矣今不可灭。佛言。欲使灭不。答言。愿欲得灭。佛言。当灭应时即灭。迦叶白佛。愿仁留意不须远行。我自给饮食。还敕家内供设肴馔。曰以时至请佛。佛言。便去今随后往。迦叶适去。佛以神足上忉利天。取昼度果。神足至东弗于逮界上数千万里。取阎逼果。南至阎浮提界上。取呵蠡勒果。西至拘耶尼界上。取阿摩勒果。北至郁单越地。取自然粳米。各满钵还。每先迦叶归坐其床上。迦叶白曰。从何道来。佛言。卿每去后。吾至四域及上忉利天。取此果米香美可食。卿可食之也。佛明日自到迦叶家受饭而还。于屏处食已念欲澡漱。帝释知佛意。即下以手指地。水出成池令佛用之。迦叶向暮仿佯村中。见水怪之何缘有此。佛言。吾朝食已意欲澡漱。帝释指地令出此水。汝当名此为指地池。佛还树下。道见弃弊衣欲取浣之。帝释知意。即到颇那山上。取成治四方好石。上佛浣衣。佛欲晒衣。帝释复行取六方石。来给晒衣。迦叶见于池侧有两好石。问佛。云何而得此石。佛言。吾欲浣衣晒之。帝释奉上使吾用之。是以然矣。佛后入指地池澡浴竟。欲上无所攀。池上迦和之树。自然屈枝就佛。佛牵得出。迦叶见树屈下垂条。怪而问佛。佛言。吾入池浴出无所持。是以树神为我屈之。时摩竭国王及诸臣庶。以节会持礼贶诣迦叶相乐七日。迦叶念佛圣达踰我。众人见之必当舍我普往事之。使其不现快耶。佛知其念即隐不现。众人还已。迦叶念曰。我有节会余食甚多。得大沙门饭之快耶。佛即知之至迦叶所。迦叶惊喜来何一快。何以不现。佛言。用念卿故。曰何以念我。佛言。前卿意念是大沙门道德巍巍相好紫金。万民见者必当舍我共奉事之。是以不现。今卿相念故复来耳。时迦叶五百弟子适俱破薪。各一举斧皆不得下。懅而白师。师言。复大沙门所为。即往问佛。我诸弟子向共破薪。斧皆举而不下。佛言。当下应声得下。既下之后斧皆着薪而不可举。复行问佛。佛言。可去自当举耳。即举得用。时尼连禅水长流激疾。佛以神通断水令住。使水壤起高出人头。令底扬尘佛行其中。迦叶见之。畏佛为水所漂。即与弟子俱乘船索佛。见水隔断中央扬尘佛行其中。迦叶呼言。大道人乃尚在耶。佛言。然在耳。又问。佛欲上船不。佛言。大善。佛念今当现道令子心伏。即从水中贯船底入。无有穿迹。如是变化凡十八焉。迦叶复念。是大沙门神即神矣。然不如我已得罗汉也。佛语迦叶。汝非罗汉不知道证。胡为强颜不知为耻。虚妄自称我有道德。于是迦叶心惊毛竖。惭愧无颜自知无道。即稽首言。今大道人。实妙神圣乃知我意愿得从大道人禀受经戒作沙门耶。佛言。且还报汝弟子共和益善。卿是耆旧国内所敬。今敬学道可独知乎。迦叶受教。告诸弟子。汝曹知不。我自所见意方信解。当除须发被服法衣。受佛禁戒而作沙门。汝等意欲何趣。诸弟子曰。我等所知皆大师恩。师所尊信必不虚妄。愿皆随从得作沙门。于是师徒脱衣裘褐及水瓶革屣。诸事火具悉弃水中。俱共诣佛稽首白言。今我五百人皆有信意。愿欲离家剃除须发作沙门。佛言。善哉。诸沙门来。迦叶五百人须发自堕皆成沙门。优为迦叶有二弟。次名那提。幼曰竭夷。二人各有二百五十弟子。旧舍水边。见诸梵志衣被什物事火之具随水下流。二弟惊愕。恐兄五百人为恶人所害大水所漂。即合五百弟子。逆流而上。见兄师徒皆作沙门。怪问大兄。年百二十智慧高远。国王吏民皆共宗事。我意以兄为是罗汉。今反舍梵志业学沙门法。佛岂独大其道胜乎。迦叶答言。佛道最尊其法无量。我虽世尊未有得道。神智如佛其法清净。我见慈心度人无极。以三事教化。一者道定神足变化自然。二者智慧知人本意。三者应病授药。二弟各顾语弟子。汝欲何趣。五百人俱同声言。愿如大师。即皆稽首求作沙门。佛言。比丘来。二弟及五百弟子。须发自堕袈裟着身。即随佛后成为沙门。佛便有千沙门。俱到波罗奈夷县丛树下坐。诸弟子皆故梵志。佛为弟子现神变化。一者飞行。二者说经。三者教诫。诸弟子见佛威神变化。莫不欢喜。悉皆罗汉。
佛至摩竭国品第二十六
　　尔时世尊。在波罗奈说经已竟。与千罗汉优为迦叶兄弟三人等。悉旧辫发。神通已达。生死已断。行出三界。欲至摩竭流布道训开化愚冥。时摩竭国瓶沙王。闻释种王子身有奇相。三十有二八十种好。巨身丈六体紫金色。弃国捐王行作沙门。得自然佛。号名如来至真等正觉明行成为善逝世间解无上士道法御天人师为佛众祐。讲宣道义上中下善。义达微妙所演具足。净修梵行戒禁具足。定成慧成解成度知见成。成就五眼。肉眼天眼慧眼法眼佛眼。六通三达。诸天释梵皆奉事焉。莫不蒙济。时瓶沙王闻之欣然大悦。吾本共要得佛相度。敕诸大臣长者梵志国中吏民。严治道路散华烧香。持诸幢盖。王乘羽宝之车。大臣百官前后导从。千乘万骑。长者梵志万二千人欲出城迎。忽大风起闭其城门。王怪所以。今行迎佛。当有吉喜快善瑞应。时城门神。即谓王言。快无不利。王往前世与八万四千王。治寺起塔。誓于来世一时见佛咨受道教。今有一人闭在刑狱。违其本誓故城门闭。当放大赦。狱中人出。同时见佛咨受训诲。城门乃开。王闻乃达。速敕诸方。大赦境土狱囚得出。一时往迎。时佛入国。有大社树名曰遮越。佛与比丘共坐树下。王遥见佛与比丘众。如星中月。犹如日出天下大明靡不照曜。亦如帝释梵王圣帝处于本宫。如树华茂晃。若金山威神特显光明巍巍超绝无侣。王心踊跃下车步进。去五威仪。除盖履扇冠帻刀仗。前稽首佛足。自称其号。我是国王瓶沙身也。久服圣尊饥虚积时。如是至三。佛告王曰。实如来言。是王瓶沙也。诸佛天神皆护王身。王曰蒙祐。退坐一面。群臣百官稽首迁坐一面。前者作礼。中者低头。后者叉手。皆却坐讫。王及臣民睹优为迦叶。在山学仙耆旧来久。怪之佛边。心自念言。佛是优为师耶。优为是佛师乎。佛睹心念。即告优为。为说偈言。
　　云何卿优为　　本可所事神
　　祠祀归水火　　日月众梵天
　　事来为几何　　夙夜精进学
　　心中不懈废　　宁尽致神仙
　　于时迦叶。以偈报佛。
　　自念祠祀来　　已历八十年
　　奉风水火神　　日月诸山川
　　夙夜不懈废　　心中无他念
　　至竟无所获　　值佛乃安宁
　　王及群臣国中万民。尔乃别知优为迦叶是佛弟子。佛告优为迦叶。汝起。迦叶即起。长跪叉手佛前。佛言。现汝罗汉神通。辄受佛教踊在虚空。身上出火。身下出水。身上水。还雨其身而身不湿。身下出火火无所伤。飞行虚空犹如飞鸟。七现七没行于水上。犹如履地。不碍墙壁须弥山地。若如入水。从东方来。没佛前地忽现西方。西来没佛前。忽然现南。南没北现。北没南现。变化已讫。还在佛前长跪叉手。而白佛言。我是佛弟子。佛是我师。王及臣民尔乃重明优为迦叶是佛弟子。佛告王曰。天下有眼未必色故也。观色无常。痛痒想行识亦复无常。无常苦空非身之义。非我非彼。未有好道如乐色者。明士达之。色如聚沫。痛痒如泡。思想如芭蕉。行亦如梦。识喻如幻。三界如化。一切无常不可久保。佛告王曰。造宫殿来为几何年。王白佛言。七百余年。为更几王。王曰。更二十余王。佛问王曰。悉识诸王不。王曰不识。唯知吾父耳。佛言。现地有常人物一切皆归无常。天地虽现常不可久。三界无怙唯道可恃。绝祸于未萠。殖福于未然。灭尽五阴众患之难。如消炬火。积德日进如月之初。佛言。王犹如母人怀子在胎。相禄各异。或豪贵贫贱智明愚冥盲聋喑哑。父母岂知。子生长后。乃别祸福。非二亲过。是其宿殃所作善恶。非父母咎也。身行恶业。口宣粗言。心念毒恶。诽谤贤圣。寿终身散魂神堕恶地狱之中。身口心善。不犯十恶。修行十德。寿终生天。十方佛前。若在人间。豪贵富乐其命永长。佛言。虽有是祸福言辞。未必纯一。所以者何。皆从绿起。缘合则生。缘散则灭。从无明缘则有行。从其行缘则有识。从其识缘则有名色。从名色缘则有六入。从六入缘则有所更。从所更缘则有痛痒。从痛痒缘则有恩爱。从恩爱缘则有所受。从所受缘则有所有。从所有缘则有生矣。从所生缘则有老病死忧悲苦恼大毒患合。以除无明行识名色六入更痛爱受有生老病死忧愁苦恼大毒患。灭众罪。毒患自然消灭。乃至无为无穷之业。无三界神十二缘起之根株。坦然无迹犹如虚空。无心意识无所存立。与大道同分别本无。逮得法忍独步无双。度脱十方众生蒙恩。
　　佛说此经时。八万四千诸天世人。万二千远尘离垢诸法眼生。无央数人皆发无上正真道意。时瓶沙王得法眼净。心中欣然前受五戒。大臣百官国民皆前归命亦受五戒。受五戒时。人马车乘咸悉寂然不畅音声。王前白佛。吾国多事欲退比更亲奉。佛言善哉。劳屈大王群臣民庶。王稽首礼。绕佛三匝。重礼而去。群臣百官人民次礼而还。大臣贺王前。时诸王悉不见佛。今独王见。宿福禄厚故乃尔耳。王益欣踊。亦贺诸臣。卿等本德值是世尊。王还宫中。敕夫人婇女大小及国吏民。岁三月六斋守禁法施戒博闻。王适归宫。时天帝释将八万天。散华佛上归命作礼而去。言南无佛。寻皆悉度得法眼净。时摩竭国有一长者。名迦陵。见佛入国天人所奉而无精舍。我有好竹园欲用上佛。住诣佛所稽首足下。前白佛言。佛愍一切如视爱子。弃转轮王不慕世荣。今无精舍。有一竹园去城不远。愿以奉佛可作精舍。佛受咒愿。佛及圣众游处其中。是故名曰迦陵竹园。
化舍利弗目连品第二十七
　　佛未入摩竭国时。国民丰富饶美饮食。作乐倡伎常欢不废。夙夜游戏。佛适入国。罗阅只城昼夜寂寞。诵声济济。齐戒读经。舍世俗乐如弃粪除。唯佛是尊。听经行法不舍三宝。佛有沙门名曰安陛。遣行宣法开化未闻。五浊之世人心荒迷不达至真。入城分卫。衣服整齐威仪礼节。不失常法行步安详。因是使人见之心悦。时舍利弗本字优波替。而遥见之心中欣然。自心念言。我学来久。未曾睹此沙门。衣服礼节安详齐整。不失仪节。试往问之。所奉何道。吾常意疑当有异闻。殊妙之道未必齐此。往问比丘。所事何道。谁为师主。愿闻其志。比丘知意。即说偈言。
　　吾师三界尊　　有三十二相
　　等不存有无　　度众十二门
　　我年既幼稚　　学根近薄鲜
　　岂能宣至真　　如来无极业
　　一切诸法本　　从缘悉本无
　　若能及本源　　乃名曰沙门
　　志根一道业　　虚寂无所为
　　游神安静寞　　修善与冥期
　　安陛沙门答曰。吾所事师。从无数劫奉行六度无极之法。四等四恩行无盖哀。奉无极慈欲度一切。积功累德不可称载。一生补处在兜术天。降神现存。寄迦维罗卫国夫人之胎。如日现水。生行七步。天地大动。瑞三十二。称己圣者。三界皆苦。吾当度之。释梵四天王咸来启受九龙浴身。其德无量。粗举其要。非吾萤烛所叹能得究悉。亦非心口之所言思。是吾大师天人之尊。于是颂曰。
　　吾师天中天　　三界无极尊
　　相好身丈六　　神通犹虚空
　　化训去五阴　　拔断十二根
　　不贪天世位　　心开净法门
　　时舍利弗欣然大悦。如冥睹明。口言善哉。昔来抱疑。又吾好学。八岁从师。至年十六靡不周综。行遍天下十六大国。自谓已达。今乃闻异无上正真。得吾本愿。今佛所在。答曰。在迦陵竹园。将诸弟子往诣佛所。稽首足下问讯至尊。身堕愚冥迷惑历载。不得咨受。今乃奉圣无极大道。愿听出家得为比丘受成就戒。佛言善哉。呼比丘来。头发自堕袈裟着身。佛为说经分别诸法。十二根本坦然意达。漏尽意解得无著果。前白佛言。吾有同学。俗字拘律。今名目连。少小相顺。要有至真以相开示。今已蒙济。彼没尘垢未得拔出。承尊圣旨往开示之。佛言善哉。宜知是时。勿得稽留。时舍利弗稽首佛足。辞出入城求目揵连。遥见目连与诸弟子游行城里街曲里巷。舍利弗趣之。目连睹见体改服变不与常同。问之所以。被服变改有何异见。答曰。学人无常唯从大明。吾学积年不值大圣。今乃遇之无上大道。欣庆无量故来相求。同其道味累劫无穷。目连答曰。是非小事。善共思惟。舍利弗曰。无须重言。吾厌从事不复欲闻。假喻言之。人有珍妙施。有得大宝如意明珠及获宝英。复欲反求帛祠为珠。非身所欲。目连答曰。仁智胜我。常兄事卿。必不相误。便当同志将吾受训。稽首至尊。时舍利弗与目揵连俱。往诣佛所稽首佛足。退坐一面。叉手白佛。违旷侍省沉没尘垢。今乃奉觐。愿为沙门启受法律。佛言善哉。即除澡瓶鹿衣杖具。佛呼比丘来。头发自堕袈裟着身。为说正谛漏尽意解。所作已办成无著果。佛言。此二人等往古世时。誓供养我。待吾道成侍卫左右。今乃相值。本有千弟子。得舍利弗目连二百五十人。合一千二百五十比丘。一时所度。时王遥闻子得佛道。已来六年。王念佛已心中悲喜。饥虚欲睹。有一梵志名优陀耶。聪明智慧。本侍菩萨常得其意。王告忧陀。往请迎佛。问讯。别阔以来十有二年。夙夜愁戚不舍其心。思一相见如复更生。优陀耶受教。往诣佛所稽首佛足。具以王意白佛。忧陀耶。见佛诸天释梵归礼一切受命。前白佛言。愿得出家以为沙门。佛言。呼比丘来。头发自堕便成沙门。得罗汉道。佛时所度。其余前后得道不可称计。佛自念曰。本与父王要得佛道尔乃还国当度父母。今正应还。设若还国无所感动于事不宜所化甚鲜。先遣神足弟子比丘优陀耶。往显示神足知佛欲往。乃解道尊咸共渴仰。发起道心所度乃多。
优陀耶品第二十八
　　尔时世尊告优陀耶。佛本出家与父母誓。若得佛道还度父母。今已得佛道德已成。必当还国不违本誓。汝以神足经行虚空现其神变。乃如吾身已成大道。弟子尚尔。况佛威德巍巍无量。尔乃信受。优陀受教。神足飞行经游虚空。往到本国迦维罗卫。城上虚空现无数变。身上出水。身下出火。水不湿身。火无所伤。七现七没从东没地出于西方。西没东出。南没北出。北没南出。行空如鸟。没地如水。履水如地。王及臣民莫不欣喜。乃知道尊。于是颂曰。
　　佛从本所行　　生死无数变
　　常愍蜎蜚类　　勤苦无量劫
　　时坐佛树下　　还致本宿愿
　　欢喜当听说　　难得数见闻
　　适成佛道时　　辄降魔官属
　　即坏生死本　　消爱欲无余
　　佛念本生地　　意欲见亲族
　　今听王头檀　　所说甚可悲
　　比丘名优陀　　姿性能悦人
　　佛遣使令行　　孚致消息来
　　还入父王国　　以入宣佛意
　　今王太子顾　　意欲还至宫
　　优陀闻佛教　　即听受奉行
　　因时于佛前　　变化随地形
　　其身忽不见　　神足来入城
　　乃至大王殿　　父王所坐前
　　比丘优陀耶　　进现悦头檀
　　变化若干品　　踊出父王殿
　　净譬如莲华　　泥土尘不生
　　父王见恐怖　　即问斯何灵
　　将无是神祇　　地出何怪尔
　　此形姓为谁　　本从何得来
　　愿以开吾意　　令心疑结解
　　从生至于今　　未曾睹是变
　　太子本弃国　　求道度众生
　　恭勤无数劫　　于今乃得成
　　今王莫恐畏　　且宽意悦豫
　　我以坏众恶　　为王太子使
　　王闻太子问　　泪下如雨星
　　十二年已来　　乃承悉达声
　　今从吉祥至　　思寤如更生
　　太子舍国位　　成道号何名
　　出国坐六年　　精进现成佛
　　号曰天中天　　三界尊第一
　　本时在我国　　为作众宝殿
　　刻镂诸妙饰　　于今室何如
　　优陀耶答曰　　佛之真正微
　　常坐于树下　　诸天来归趣
　　吾子在宫时　　茵蓐布綩綖
　　皆以锦绣成　　柔软有光泽
　　龙妻奉宝床　　天帝贡袈裟
　　不以好衣喜　　其心无增损
　　在国好美食　　甘膳滋其味
　　今所服食者　　安身何等类
　　执钵行分卫　　福众无粗细
　　咒愿布施家　　世世令安隐
　　悉达寐卧时　　不敢妄呼觉
　　鼓琴发歌音　　尔乃令寤起
　　如来三昧定　　夙夜无眠觉
　　释梵来劝助　　皆现稽首受
　　在家杂香浴　　若干种众馨
　　香香遍室中　　今用何所香
　　八解三脱门　　洗浴除心垢
　　其心净如空　　普安无恼忧
　　悉达在家时　　捣若干杂香
　　香熏其衣服　　清净无垢障
　　戒定慧解度　　以为道德香
　　熏于八难处　　世世度十方
　　四品好床座　　以若干宝成
　　重叠布众具　　以卧起其上
　　四禅为床座　　意定无愦乱
　　清净如莲花　　不着淤泥水
　　在宫无数兵　　诸臣而宿卫
　　左右常拥护　　目不见恶秽
　　诸弟子众俱　　千二百五十
　　菩萨无央数　　皆来稽首习
　　本在家未出　　有四品好车
　　象马牛羊步　　游行观四方
　　五通为骖驾　　彻视洞听飞
　　睹本见众心　　游观度生死
　　子出行往返　　幢旄羽雕饰
　　前后诸导从　　各执诸兵仗
　　四等慈悲护　　恩慧仁爱庆
　　普覆众厄难　　以严饰众生
　　出时杂伎乐　　椎钟及鸣鼓
　　观者悉填路　　前后不相容
　　树下波罗奈　　椎鸣不死鼓
　　拘邻等得道　　八万四千天
　　九十六道伏　　其音闻三千
　　众生莫不悦　　启受心皆明
　　所领何国土　　人民为多少
　　所化有几人　　悉为归伏不
　　领三千大界　　训化诸群生
　　十方不可称　　莫不蒙济度
　　在国思正法　　助吾治万民
　　动顺礼节训　　莫不承教闻
　　佛解空本无　　舍于四颠倒
　　靡不归伏者　　神静无为业
　　佛与世无仇　　博无不备达
　　汝言何不返　　一切皆自归
　　正天下满人　　一人头若干
　　一头若干舌　　舌解无数义
　　合集恒沙人　　嗟叹佛功德
　　恒沙劫不畅　　况我萤烛明
　　王闻益悲喜叹曰。善哉善哉。阿夷言不妄说佛当来不。何日当至乎。优陀报曰。却七日到。王大踊跃。即敕群臣国中万民。吾往迎佛。导从威仪法转轮王。平治道路扫除令净。香汁洒地悬缯幡彩。竖其幢盖周遍国内。其所修治光饰尽宜。千乘万骑出四十里。往奉迎佛稽首归命。优陀耶前报王曰。本受佛教奉命见王。宣其意故。今还宣命。说王意旨。饥虚无量。欲见至尊稽首受法。并化万民咸蒙福庆。王曰。宜知是时勿复稽留。
　　尔时优陀耶还来诣佛所。稽首足下以申王意。世尊及诸弟子。自期七日当还本国。王及臣民莫不欣悦。别来积年夙夜相念。饮食不甘。寝不能寐。饥虚日久计日度时。须世尊到已竟七日。于时大圣告诸弟子。明日当发至迦维罗卫见于父王。皆严整衣服携持应钵。梵释四王闻佛还国。皆来侍送。天雨香汁散华烧香。竖诸幢盖。四王诸天皆在前导。梵天侍右。帝释侍左。诸比丘众皆随佛后。诸天龙神华香伎乐。追于上侍。佛适进路先现瑞应。三千国土六反震动。百岁枯树皆生华实。诸枯竭溪涧自然泉出。王见此瑞知佛已来。即敕诸释种大臣百官。皆行诣佛散华烧香。竖诸幢幡鼓众伎乐。悉出迎佛。王遥见佛在于大众。如星中月。如日初出照于旸朝。如树华茂芬葩炽盛。巨身丈六相好严身。晃如金山。王睹悲喜。前稽首足下。离别弥时今乃相见。大臣百官皆稽首礼。即还入城足蹈门阃。地为大动。天雨众华乐器皆鸣。盲者得视。聋者得听。拘躄得行。病者得愈。哑者得言。狂者得正。偻者得申。若被毒者为毒不行。百鸟禽兽相和悲鸣。妇女珠环相掁作声。当尔之时。见此变化莫不欢喜。室宝藏者自然发出。中满珍琦。怀异心者皆共和同。等心叉手自归命佛。诸畜生类蒙其光润。皆得生天。怀妊母人蒙斯光明。苦痛微薄皆得在产。端正姝好。消淫怒痴无复尘劳。展转相视如父如母如兄如弟如子如身。地狱休息。饿鬼饱满。寻光来至归命世尊。皆发道意。王见佛巨身丈六相好光明体紫金色。诸根寂定如星中月。晃如金山。天帝梵王四王所奉。睹诸梵志。久在山中曝露身形。日炙风飘身体黑瘦。在佛边侍。犹如黑象在紫金山不能发起。显佛大德令一切悦。便敕国中诸豪族释。端正姝好颜貌殊异。选五百人出为沙门。侍佛左右。犹如凤凰在须弥山。亦如摩尼着水精器。
　　时佛弟难陀亦作沙门。来下须发。时难陀有典监。作剃头师。前白佛言。人身难得。佛世难值。明时叵遇。今我丈夫及诸尊者识道至高不可限量。不慕世荣舍弃尊位。行作沙门。今我小节下劣靡逮。何所贪乐不出为道乎。唯佛愍哀济救三涂。没溺尘埃拔为沙门。佛言善哉。佛时便呼比丘来。头发则堕袈裟在身。即成沙门。礼诸沙门因随次坐。难陀在后作次第礼。到此沙门则住不礼。心自念是我家仆不能为礼。佛知告难陀。佛法大通举学前后。不在尊卑。犹如大海悉受万川四流不避污泥。执心如地。四大俱等。地水火风内外无异。其神空净。所著为名。宜弃自大。以法自将。乃应先圣无极道训。时难陀见佛教诲切至。事不得止。解了本无弃捐自大。下意作礼。天地大动众会咸叹。善哉为道等心。除自贡高而下卑心。感于天地为之大动。从是制法先学为长后学为小。法之常宜各无所限。无所诤讼。时佛入宫坐于殿上。王及臣民日日供养百种甘馔。佛说经法所度无量。俱夷携罗云来。稽首佛足瞻对问讯。久违侍觐旷废供养。时王眷属皆怀沉疑。太子损国十有二年。何从怀妊生子罗云。佛语父王告诸群寮。俱夷守节贞洁清净。无瑕疵也。设王不信今当现证。于时世尊化诸众僧皆使如佛。相好光明等无差异。于时罗云厥年七岁。俱夷即以指印信环。与罗云言。是汝父者以此与焉。罗云应时直前诣佛以印信环而授世尊。王及群臣咸皆欣踊。称言善哉。所见无量真佛子也。佛语父王及诸臣曰。从今已后无复怀疑。此吾之正子缘吾化生勿咎俱夷也。王王得道证。俱夷受戒净修梵行。宫人大小咸受戒法。月六斋岁三齐。奉持不懈。国内清宁风雨以节。时不越叙五谷登贱。民安其所。万邦黎庶咸来庆贺。道德滋茂如月之初。
叹佛品第二十九
　　于是世尊告神妙天。大神妙天。欢豫天。加欢天。旃檀天。大悦天。寂然天。寂律天。如是等类净居天子伴党八人。佛以大会转于法轮。为一切故救济十方。勿令废断。开众生意经布天下。乃报佛恩。于时世尊复告大神妙天子。今此经典名普曜大方等典。诸菩萨力所可娱乐。遍诸佛世界悉令咸闻。经所入处靡不晃昱。佛自口宣。当速受之持讽诵读。是佛法目普令流布。若菩萨学闻是经法其心坚强。精进奉行无上正真之道为最正学。若有众生乐微妙者。住大乘法心念无疑。降魔罗网。悉讽诵已必获大圣。诸外异学不得其便。劝助学微成大德本至于大乘。若有贤人设闻说是普曜经典叉手自归。即舍八事懈怠之本。成八功勋。何谓为八。一得端正好色。二得力势强盛。三得眷属滋茂。四逮得辩才无量。五学疾得出家。六所行清净。七得三昧定。八得智慧明无所不照是为八功德。若有人为法师布座讽诵是经。当得八座福。何谓为八。一得长者座。二得转轮王座。三得天帝座。四得自在天座。五得大梵天座。六得菩萨座。七得如来座。八得转法轮度脱一切座。是为八座。若有法师班宣是法。设有赞叹善哉者。当得八清净行。何谓为八。一曰。言行相应无所违失。二曰。口言至诚而无虚妄。三曰。在于众会真谛无欺。四曰。所言人信不舍远之。五曰。所言柔软初无粗犷。六曰。其声悲和犹如哀鸾。七曰。身心随时音声如梵。会中人闻莫不咨受。八曰。音响如佛可众生心。是为八。若有书是普曜经典。着于竹帛不吝惜经心不怀妒。众人嗟叹。三十四行名德流布。若得学是经典得八大藏。何谓为八。一得意藏。未曾忘舍。二曰。所得心藏。无所不解分别经法。三得往来藏。普解一切诸佛经法。四得总持藏。一切所闻皆能识念。五曰。得辩才藏。为诸众生班宣经典皆欢喜受。六曰。得法藏。将护正法。七曰。得随意法藏。未曾断绝三宝法教。八曰。得奉行法藏。则辄逮得无所从生之忍。是为八大法藏。若有受持是普曜经典讽诵受持。得具八业。何谓为八。一曰施业。无悭妒心。二曰戒业。具足诸愿。三曰闻业。合集智慧至阿惟颜。四曰寂业。勤于一切定意正受。五曰见业。悉能具睹三达之智。六曰福业。具于相好训诲佛国。七曰慧业。为众说法应病授药。八曰大哀业。为于十方殖众德本而无懈惓。受持是普曜法。心自念言。使一切众生皆逮是法。以是德本复得八大福。何谓为八。一曰。转轮圣王成大福德。睹见无极建立笃信。二曰。得作四天王。三曰。得作帝释。四曰。得作炎天王。五曰。得作兜术天子。六曰。得作无憍乐天。七曰。得作化自在天。八曰。得作如来。断诸不善法具足诸善本。是为八。若有受此普曜经者。若至心听耳贯系意。得八清净心。何谓为八。一曰。常行慈心消除嗔恚。二曰。常行愍哀除众患害。三曰。常行喜悦除诸不乐。四曰。常行于护除诸结着。五曰。修四禅行在于欲界而得自在。六曰。行四无色定而得由己。七曰。得五神通游诸佛土。除诸挂碍众盖之患。八曰。逮得勇伏定意独步三界。是为八。
嘱累品第三十
　　尔时世尊告贤者大迦叶。贤者阿难。弥勒菩萨。我从无数劫遵习是法。乃成无上正真之道。嘱累汝等以手相付。受持讽诵广为人说。于时世尊欲使此法普悉周布十方。说是偈言。
　　佛目所睹众生类　　皆得罗汉如身子
　　若有供养亿千劫　　乃复前进如恒沙
　　加复供养辟支佛　　若有一日奉斯经
　　计此功德超过彼　　其阿罗汉不足立
　　一切众生成缘觉　　若有供养亿千劫
　　饮食衣服床卧具　　捣香杂香及名华
　　若有一心叉十指　　等心自归一如来
　　口自发言南无佛　　是功德福为最上
　　一切众生皆成佛　　若有百劫供养者
　　衣被饮食床卧具　　捣香杂香及名华
　　若有正法欲倾危　　弃捐其身自投命
　　若有一日常昼夜　　护是法者必超彼
　　若有奉事十方佛　　及于缘觉诸声闻
　　若有坚固此道心　　受斯要典诸法王
　　一切经卷是道谛　　若诸如来如恒沙
　　供养奉事诸如来　　若有手得是经卷
　　其大辩才无等伦　　分别一句至亿劫
　　智慧正义无有损　　若以是经为人说
　　诸导师慧无边底　　计无有人与等者
　　犹如江海不可尽　　闻是法者等若兹
　　佛告贤者迦叶阿难弥勒重相嘱累。受之持之。讽诵学之。令普流布。示其同学及十方人。皆令蒙济。使不断绝。展转相教。展转相成。使不稽留。三宝不断。乃报佛恩。佛说如是。大神妙天子。及净居天子。弥勒菩萨。贤劫菩萨。及大迦叶。诸大弟子。天龙鬼神揵沓和。阿须伦。闻佛所说。莫不欢喜奉行。


