入楞伽经十卷


大乘五大部外重译经
入楞伽经十卷
元魏天竺三藏菩提留支译


入楞伽经卷第一请佛品第一
　　归命大智海毗卢遮那佛。
　　如是我闻：一时，婆伽婆住大海畔摩罗耶山顶上楞伽城中。彼山种种宝性所成，诸宝间错，光明赫焰，如百千日照曜金山。复有无量华园香树，皆宝香林；微风吹击，摇枝动叶，百千妙香一时流布，百千妙音一时俱发。重岩屈曲，处处皆有仙堂、灵室、龛窟，无数众宝所成，内外明彻，日月光晖不能复现；皆是古昔诸仙贤圣，思如实法得道之处。与大比丘僧，及大菩萨众，皆从种种他方佛土俱来集会。是诸菩萨具足无量自在三昧，神通之力奋迅游化，五法、自性、二种无我究竟通达。大慧菩萨摩诃萨而为上首。一切诸佛手灌其顶而授佛位；自心为境，善解其义；种种众生、种种心色，随种种心、种种异念，无量度门随所应度、随所应见而为普现。
　　尔时，婆伽婆于大海龙王宫说法，满七日已，渡至南岸。时有无量那由他释梵天王、诸龙王等，无边大众悉皆随从，向海南岸。
　　尔时，婆伽婆遥望观察摩罗耶山楞伽城，光颜舒悦如动金山，熙怡微笑而作是言：“过去诸佛应正遍知，于彼摩罗耶山顶上楞伽城中，说自内身圣智证法，离于一切邪见觉观，非诸外道、声闻、辟支佛等修行境界。我亦应彼摩罗耶山楞伽城中，为罗婆那夜叉王上首说于此法。”
　　尔时，罗婆那夜叉王，以佛神力闻如来声。
　　时，婆伽婆离海龙王宫渡大海已，与诸那由他无量释梵天王、诸龙王等围绕恭敬。
　　尔时，如来观察众生阿梨耶识大海水波，为诸境界猛风吹动，转识波浪随缘而起。
　　尔时，罗婆那夜叉王而自叹言：“我应请如来入楞伽城，令我长夜于天人中，与诸人天得大利益，快得安乐。”
　　尔时，楞伽城主罗婆那夜叉王，与诸眷属乘华宫殿至如来所；与诸眷属从宫殿下，绕佛三匝，以种种伎乐乐于如来。所持乐器皆是大青因陀罗宝而用造作，大毗琉璃、玛瑙诸宝以为间错，无价色衣以用缠裹。以梵声等无量种音，歌叹如来一切功德，而说偈言：
　　“心具于法藏，离无我见垢，
　　世尊说诸行，内心所知法。
　　白法得佛身，内身所证法，
　　化身示化身，时到入楞伽。
　　今此楞伽城，过去无量佛，
　　及诸佛子等，无量身受用。
　　世尊若说法，无量诸夜叉，
　　能现无量身，欲闻说法声。”
　　尔时，罗婆那楞伽王，以都吒迦种种妙声，歌叹如来诸功德已；复更以伽他妙声歌叹如来，而说偈言：
　　“如来于七日，大海恶兽中，
　　渡海至彼岸，出已即便住。
　　罗婆那王共，妻子夜叉等，
　　及无量眷属，大智诸大臣，
　　叔迦婆罗那，如是等天众，
　　各各悉皆现，无量诸神通，
　　乘妙华宫殿，俱来到佛所。
　　到已下华殿，礼拜供养佛，
　　依佛住持力，即于如来前，
　　自说己名字：我十头罗刹，
　　愿垂哀愍我，及此城众生，
　　受此楞伽城，摩罗耶宝山。
　　过去无量佛，于此楞伽城，
　　种种宝山上，说身所证法。
　　如来亦应尔，于此宝山中，
　　同诸过去佛，亦说如是法。
　　愿共诸佛子，说此清净法，
　　我及楞伽众，咸皆欲听闻。
　　入楞伽经典，过去佛赞叹，
　　内身智境界，离所说名字。
　　我念过去世，无量诸如来，
　　诸佛子围绕，说此修多罗。
　　如来于今日，亦应为我等，
　　及诸一切众，说此甚深法。
　　未来诸世尊，及诸佛子等，
　　于此宝山上，亦说此深法。
　　今此楞伽城，微妙过天宫，
　　墙壁非土石，诸宝罗网覆。
　　此诸夜叉等，已于过去佛，
　　修行离诸过，毕竟住大乘，
　　内心善思惟，如实念相应。
　　愿佛怜愍故，为诸夜叉说，
　　愿佛天人师，入摩罗耶山。
　　夜叉及妻子，欲得摩诃衍，
　　瓮耳等罗刹，亦住此城中。
　　曾供养过去，无量亿诸佛，
　　今复愿供养，现在大法王，
　　欲闻内心行，欲得摩诃衍。
　　愿佛怜愍我，及诸夜叉众，
　　共诸佛子等，入此楞伽城。
　　我所有宫殿，妻子及眷属，
　　宝冠诸璎珞，种种庄严具，
　　阿舒迦园林，种种皆可乐，
　　及所乘华殿，施佛及大众。
　　我于如来所，无有不舍物，
　　愿大牟尼尊，哀愍我受用。
　　我及诸佛子，受佛所说法，
　　愿佛垂哀愍，为我受用说。”
　　尔时三界尊，闻夜叉请已，
　　即为夜叉说，过去未来佛：
　　“夜叉过去佛，此胜宝山中，
　　怜愍夜叉故，说内身证法。
　　未来佛亦尔，于此宝山中，
　　为诸夜叉等，亦说此深法。
　　夜叉此宝山，如实修行人，
　　现见法行人，乃能住此处。
　　夜叉今告汝，我及诸佛子，
　　怜愍汝等故，受汝施请说。”
　　如来略答竟，寂静默然住。
　　罗婆那罗刹，奉佛华宫殿。
　　如来及佛子，受已即皆乘；
　　罗婆那夜叉，亦自乘华殿；
　　以诸婇女乐，乐佛到彼城。
　　到彼妙城已，罗婆那夜叉，
　　及其夜叉妻，夜叉男女等，
　　更持胜供具，种种皆微妙，
　　供养于如来，及诸佛子等。
　　诸佛及菩萨，皆受彼供养。
　　罗婆那等众，供养说法者，
　　观察所说法，内身证境界；
　　供养大慧士，数数而请言：
　　“大士能问佛，内身行境界。
　　我与夜叉众，及诸佛子等，
　　一切诸听者，咸请仁者问！
　　大士说法胜，修行亦最胜，
　　我尊重大士，请问佛胜行。
　　离诸外道边，亦离二乘过，
　　说内法清净，究竟如来地。”
　　尔时佛神力，复化作山城，
　　崔嵬百千相，严饰对须弥。
　　无量亿华园，皆是众宝林，
　　香气广流布，芬馥未曾闻。
　　一一宝山中，皆示现佛身，
　　亦有罗婆那，夜叉众等住。
　　十方佛国土，及于诸佛身，
　　佛子夜叉王，皆来集彼山。
　　而此楞伽城，所有诸众等，
　　皆悉见自身，入化楞伽中。
　　如来神力作，亦同彼楞伽，
　　诸山及园林，宝庄严亦尔。
　　一一山中佛，皆有大智问，
　　如来悉为说，内身所证法。
　　出百千妙声，说此经法已，
　　佛及诸佛子，一切隐不现。
　　罗婆那夜叉，忽然见自身，
　　在己本宫殿，更不见余物，
　　而作是思惟：
　　“向见者谁作？　说法者为谁？
　　是谁而听闻？
　　我所见何法，而有此等事？
　　彼诸佛国土，及诸如来身，
　　如此诸妙事，今皆何处去？
　　为是梦所忆？为是幻所作？
　　为是实城邑？为乾闼婆城？
　　为是翳妄见？为是阳焰起？
　　为梦石女生？为我见火轮？
　　为见火轮烟？我所见云何？”
　　复自深思惟：
　　“诸法体如是，唯自心境界
　　内心能证知。
　　而诸凡夫等，无明所覆障，
　　虚妄心分别，而不能觉知。
　　能见及所见，一切不可得；
　　说者及所说，如是等亦无。
　　佛法真实体，非有亦非无，
　　法相恒如是，唯自心分别。
　　如见物为实，彼人不见佛，
　　不住分别心，亦不能见佛。
　　不见有诸行，如是名为佛，
　　若能如是见，彼人见如来。
　　智者如是观，一切诸境界，
　　转身得妙身，是即佛菩提。”
　　尔时，罗婆那十头罗刹楞伽王，见分别心过，而不住于分别心中；以过去世善根力故，如实觉知一切诸论，如实能见诸法实相。不随他教，善自思惟觉知诸法，能离一切邪见觉知；善能修行如实行法，于自身中能现一切种种色像，而得究竟大方便解；善知一切诸地上上自体相貌，乐观心意意识自体，见于三界相续身断，离诸外道常见；因智如实善知如来之藏，善住佛地内心实智。闻虚空中及自身中出于妙声，而作是言：“善哉！善哉！楞伽王，诸修行者，悉应如汝之所修学。”复作是言：“善哉！楞伽王，诸佛如来法及非法，如汝所见。若不如汝之所见者，名为断见。楞伽王，汝应远离心意识，如实修行诸法实相。汝今应当修行内法，莫著外义邪见之相。楞伽王，汝莫修行声闻、缘觉、诸外道等修行境界，汝不应住一切外道诸余三昧，汝不应乐一切外道种种戏论，汝不应住一切外道围陀邪见，汝不应著王位放逸自在力中，汝不应著禅定神通自在力中。楞伽王，如此等事，皆是如实修行者行，能降一切外道邪论，能破一切虚妄邪见，能转一切见我见过，能转一切微细识行修大乘行。楞伽王，汝应内身入如来地修如实行。如是修行者，得转上上清净之法。楞伽王，汝莫舍汝所证之道，善修三昧三摩跋提。莫著声闻、缘觉、外道三昧境界以为胜乐，如毛道凡夫、外道修行者。汝莫分别，楞伽王，外道著我见，有我相故虚妄分别。外道见有四大之相，而著色、声、香、味、触、法以为实有。声闻、缘觉见无明缘行以为实有，起执著心离如实空，虚妄分别专著有法，而堕能见、所见心中。楞伽王，此胜道法，能令众生内身觉观，能令众生得胜大乘，能生三有。楞伽王，此入大乘行，能破众生种种翳瞙、种种识波，不堕外道诸见行中。楞伽王，此是入大乘行，非入外道行。外道行者，依于内身有我而行，见识、色二法以为实，故见有生灭。善哉！楞伽王，思惟此义！如汝思惟，即是见佛。”
　　尔时，罗婆那楞伽王，复作是念：“我应问佛，如实行法，转于一切诸外道行，内心修行所观境界，离于应佛所作应事，更有胜法，所谓如实修行者证于法时，所得三昧究竟之乐。若得彼乐，是则名为如实修行者。是故我应问大慈悲如来世尊，如来能烧烦恼薪尽，及诸佛子亦能烧尽，如来能知一切众生心使烦恼，如来遍至一切智处，如来如实善能知解是相非相。我今应以妙神通力见于如来，见如来已，未得者得已，得者不退，得无分别三昧三摩跋提，得增长满足如来行处。”
　　尔时，世尊如实照知楞伽王应证无生法忍时至；怜愍十头罗刹王故，所隐宫殿还复如本，身于种种宝网庄严山城中现。尔时，十头罗刹楞伽王，见诸宫殿还复如本，一一山中处处皆见有佛世尊应正遍知三十二相妙庄严身而在山中，自见己身遍诸佛前。又见一切诸佛国土及诸国王念身无常，由贪王位、妻子、眷属五欲相缚无解脱期，便舍国土、宫殿、妻妾、象马、珍宝，施佛及僧，入于山林出家学道。又见佛子在山林中勇猛精进，投身饿虎、师子、罗刹以求佛道。又见佛子在林树下，读诵经典，为人演说，以求佛道。又见菩萨念苦众生，坐于道场菩提树下，思惟佛道。又见一一佛前皆有圣者大慧菩萨说于内身修行境界，亦见一切夜叉眷属围绕而说名字章句。
　　尔时，世尊智慧观察现在大众，非肉眼观，如师子王奋迅视眄，呵呵大笑；顶上肉髻放无量光，肩胁腰髀、胸卍德处及诸毛孔，皆放一切无量光明，如空中虹，如日千光，如劫尽时大火炽然猛焰之相。帝释、梵王、四天王等，于虚空中观察如来，见佛坐于须弥相对楞伽山顶上呵呵大笑。
　　尔时，菩萨众、帝释、梵天、四天王等作是思惟：“何因何缘如来应正遍知，于一切法中而得自在，未曾如是呵呵大笑；复于自身出无量光默然而住，专念内身智慧境界不以为胜，如师子视观楞伽王，念如实行？”
　　尔时，圣者大慧菩萨摩诃萨，先受楞伽罗婆那王所启请已，念楞伽王；知诸一切大菩萨众心行之法；观察未来一切众生，心皆乐于名字说法，心迷生疑如说而取，著于一切声闻、缘觉、外道之行；诸佛世尊离诸一切心识之行能笑大笑。为彼大众断于疑心，而问佛言：“如来何因、何缘、何事呵呵大笑？”
　　佛告圣者大慧菩萨：“善哉！善哉！善哉！大慧，复善哉！大慧，汝能观察世间妄想分别之心邪见颠倒，汝实能知三世之事而问此事。如汝所问，智者之问亦复如是，为自利利他故。大慧，此楞伽王，曾问过去一切诸佛应正遍知如是二法，今复现在亦欲问我如是二法。此二法者，一切声闻、缘觉、外道，未尝知此二法之相。大慧，此十头罗刹，亦问未来一切诸佛如此二法。”
　　尔时，如来知而故问罗婆那王，而作是言：“楞伽王，汝欲问我，随汝疑心，今悉可问；我悉能答，断汝疑心，令得欢喜。楞伽王，汝断虚妄分别之心，得地对治方便观察，如实智慧能入内身如实之相，三昧乐行、三昧佛即摄取汝身；善住奢摩他乐境界中，过诸声闻、缘觉三昧不净之垢；能住不动、善慧、法云等地，善知如实无我之法，大宝莲华王座上而坐，得无量三昧而受佛职。楞伽王，汝当不久自见己身，亦在如是莲华王座上而坐，法尔住持；无量莲华王眷属、无量菩萨眷属，各各皆坐莲华王座，而自围绕迭相瞻视，各各不久皆得住彼不可思议境界，所谓起一行方便行住诸地中，能见不可思议境界，见如来地无量无边种种法相，一切声闻、缘觉、四天王、帝释、梵王等所未曾见。”
　　尔时，楞伽王闻佛世尊听已问已，彼于无垢无量光明大宝莲华众宝庄严山上，无量天女而自围绕，现于无量种种异华，种种异香、散香、涂香，宝幢、幡盖、宝冠、璎珞庄严身具；复现世间未曾闻见种种胜妙庄严之具；复现无量种种乐器，过诸天、龙、夜叉、乾闼婆、阿修罗、迦楼罗、紧陀罗、摩睺罗伽、人非人等所有乐具；复随三界欲界、色界、无色界所有乐具皆悉化作，复随十方诸佛国土所有种种胜妙乐具皆悉化作，化作无量大宝罗网，遍覆一切诸佛菩萨大众之上；复竖无量种种宝幢。罗婆那王作如是等变化事已，身升虚空高七多罗树，住虚空中，雨种种伎乐，雨种种华，雨种种香，雨种种衣，满虚空中如澍大雨，以用供养佛及佛子；雨供养已，从上而下，于虚空中即坐第二电光明大宝莲华王种种宝山上。
　　尔时，如来见其坐已，发于微笑，听楞伽王问二种法。时楞伽王白佛言：“世尊，此二种法，我已曾问过去诸佛应正遍知，彼佛世尊已为我说。世尊，我今现在依名字章句亦问如来，如来毕竟应为我说。世尊，应化化佛说此二法，非根本如来。世尊，根本如来修集三昧乐境界者，不说心识外诸境界。善哉！世尊，如来自身于一切法而得自在。惟愿世尊应正遍知说此二法，一切佛子及我己身亦愿欲闻。”
　　尔时，世尊知而即告楞伽王言：“楞伽王，汝问此二法！”
　　尔时，夜叉王更著种种金冠璎珞金庄严具而作是言：“如来常说，法尚应舍，何况非法！世尊，云何言二法舍？世尊，何者是法？何者非法？世尊，舍法云何有二？以堕分别相中，虚妄分别是有无法无大有大。世尊，阿梨耶识知名识相，所有体相如虚空中有毛轮住，不净尽智所知境界。世尊，法若如是，云何而舍？”
　　佛告楞伽王：“楞伽王，汝不见瓶等无常败坏之法，毛道凡夫分别境界差别之相。楞伽王，何故不如是取有法、非法差别之相？依毛道凡夫分别心有，非圣证智以为可见。楞伽王，且置瓶等种种相事，毛道凡夫心谓为有，非谓圣人以为有法。楞伽王，譬如一火焰烧宫殿、园林、草木，见种种火光明色焰各各差别，依种种薪草木长短，分别见有胜负之相；此中何故不如是知有法、非法差别之相？楞伽王，非但火焰，依一相续身中见有种种诸相差别。楞伽王，如一种子一相续生芽、茎、枝叶、华果、树林种种异相；如是内外所生诸法，无明及行、阴界入等一切诸法，三界所生皆有差别，现乐形相、言语去来、胜智异相。一相境界而取于相，见下中上胜相、染净、善不善相。楞伽王，非但种种法中见差别相，觉如实道者内证行中亦有见于种种异相，何况法、非法无分别种种差别相？楞伽王，有法、非法种种差别相。
　　“楞伽王，何者为法？所谓一切外道、声闻、缘觉、毛道凡夫分别之见，从因实物以为根本生种种法。如是等法应舍应离，莫取于相而生分别；见自心法，计以为实。楞伽王，无瓶实法，而毛道凡夫虚妄分别。法本无相，如实知观，名舍诸法。楞伽王，何等为非法？所谓无有身相，唯自心灭妄想分别。而诸凡夫见实法非实法；菩萨如实见，如是舍非法。复次，楞伽王，何者复为非法？所谓兔马驴驼角、石女儿等无身无相，而毛道凡夫取以为无，为世间义说于名字，非取相如彼瓶等法可舍；智者不取如是虚妄分别，兔角等名字法亦是可舍。是故舍法及非法。楞伽王，汝今问我法及非法云何舍，我已说竟。
　　“楞伽王，汝言：‘我于过去应正遍知已问此法，彼诸如来已为我说。’楞伽王，汝言：‘过去者即分别相，未来、现在分别亦尔。’楞伽王，我说真如法体是如实者亦是分别，如分别色为实际；为证实智乐修行无相智慧，是故莫分别如来为智身智体，心中莫分别，意中莫取我、人、命等。云何不分别？意识中取种种境界如色形相，如是莫取，莫分别、可分别。
　　“复次，楞伽王，譬如壁上画种种相，一切众生亦复如是。楞伽王，一切众生犹如草木，无业无行。楞伽王，一切法非法无闻无说。楞伽王，一切世间法皆如幻，而诸外道凡夫不知。楞伽王，若能如是见如实见者，名为正见；若异见者，名为邪见；若分别者，名为取二。
　　“楞伽王，譬如镜中像自见像，譬如水中影自见影，如月灯光在屋室中影自见影，如空中响声自出声取以为声；若如是取法与非法，皆是虚妄妄想分别，是故不知法及非法，增长虚妄，不得寂灭。寂灭者名为一心，一心者名为如来藏，入自内身智慧境界，得无生法忍三昧。”
问答品第二
　　尔时，圣者大慧菩萨与诸一切大慧菩萨，俱游一切诸佛国土，承佛神力，从座而起，更整衣服，合掌恭敬，以偈赞佛：
　　“佛慧大悲观，世间离生灭，
　　犹如虚空华，有无不可得。
　　佛慧大悲观，一切法如幻，
　　远离心意识，有无不可得。
　　佛慧大悲观，世间犹如梦，
　　远离于断常，有无不可得。
　　佛慧大悲观，烦恼障智障，
　　二无我清净，有无不可得。
　　佛不入不灭，涅槃亦不住，
　　离觉所觉法，有无二俱离。
　　若如是观佛，寂静离生灭，
　　彼人今后世，离垢无染取。”
　　尔时，大慧菩萨摩诃萨，如法偈赞佛已，自说姓名：
　　“我名为大慧，愿通达大乘，
　　今以百八问，仰咨无上尊。”
　　最胜世间解，闻彼大慧问，
　　观察诸众生，告诸佛子言：
　　“汝等诸佛子，及大慧咨问，
　　我当为汝说，自觉之境界。”
　　尔时，圣者大慧菩萨摩诃萨，闻佛听问，顶礼佛足，合掌恭敬，以偈问曰：
　　“云何净诸觉？何因而有觉？
　　何因见迷惑？何因有迷惑？
　　何因有国土，化相诸外道？
　　云何名佛子，寂静及次第？
　　解脱何所至？谁缚何因脱？
　　禅者观何法？何因有三乘？
　　何因缘生法？何因作所作？
　　何因俱异说？何因无而现？
　　何因无色定，及与灭尽定？
　　何因想灭定？何因从定觉？
　　云何因果生？何因身去住？
　　何因观所见？何因生诸地？
　　破三有者谁？何身至何所？
　　云何处而住？云何诸佛子？
　　何因得神通，及自在三昧？
　　何因得定心？最胜为我说。
　　何因为藏识？何因意及识？
　　何因见诸法？何因断所见？
　　云何性非性？云何心无法？
　　何因说法相？云何名无我？
　　何因无众生？何因有世谛？
　　何因不见常？何因不见断？
　　云何佛外道，二相不相违？
　　何因当来世，种种诸异部？
　　云何名为空？何因念不住？
　　何因有胎藏？何因世不动？
　　云何如幻梦，说如揵闼婆，
　　阳焰水中月？世尊为我说。
　　云何说觉支？何因菩提分？
　　何因国乱动？何因作有见？
　　何因不生灭？何因如空华？
　　何因觉世间？何因无字说？
　　云何无分别？何因如虚空？
　　真如有几种？何名心几岸？
　　何因地次第，真如无次第？
　　何因二无我？何因境界净？
　　几种智几戒？何因众生生？
　　谁作诸宝性，金摩尼珠等？
　　谁生于语言，众生种种异？
　　五明处伎术，谁能如是说？
　　伽陀有几种？云何长短句？
　　法复有几种？解义复有几？
　　何因饮食种？何因生爱欲？
　　云何名为王，转轮及小王？
　　何因护国土？诸天有几种？
　　何因而有地？何因星日月？
　　解脱有几种？行者有几种？
　　弟子有几种？阿阇梨几种？
　　如来有几种？本生有几种？
　　摩罗有几种？异学有几种？
　　自性有几种？心复有几种？
　　云何施假名？世尊为我说。
　　何因有风云？何因有黠慧？
　　何因有树林？世尊为我说。
　　何因象马鹿？何因人捕取？
　　何因为矬陋？世尊为我说。
　　何因为六时？何因成阐提？
　　男女及不男？为我说其生。
　　何因修行退？何因修行进？
　　教何等人修？令住何等法？
　　诸众生去来，何因何像类？
　　何因致财富？世尊为我说。
　　云何为释种？何因有释种？
　　何因甘蔗种？何因长寿仙？
　　长寿仙何亲？云何彼教授？
　　世尊如虚空，为我分别说。
　　何因佛世尊，一切时刹现，
　　种种名色类，佛子众围绕？
　　何因不食肉？云何制断肉？
　　食肉诸种类？何因故食肉？
　　何因日月形，须弥及莲华，
　　师子形胜相，国土为我说。
　　乱侧覆世界，如因陀罗网，
　　一切宝国土，何因为我说。
　　如箜篌琵琶，鼓种种华形，
　　离日月光土，何因为我说。
　　何等为化佛？何等为报佛？
　　何等如智佛？何因为我说。
　　云何于欲界，不成等正觉？
　　云何色究竟，离欲中得道？
　　如来般涅槃，何人持正法？
　　世尊住久如？正法几时住？
　　如来立几法？各见有几种，
　　比尼及比丘？世尊为我说。
　　何因百变易？何因百寂静，
　　声闻辟支佛？世尊为我说。
　　何因世间通？何因出世通？
　　何因七地心？世尊为我说。
　　僧伽有几种？何因为破僧？
　　云何医方论？世尊为我说。
　　迦叶拘留孙，拘那含是我，
　　常为诸佛子，何故如是说？
　　何故说人我？何故说断常？
　　何故不但说，唯有于一心？
　　何因男女林，呵梨阿摩勒，
　　鸡罗及铁围，金刚等诸山，
　　次及无量山，种种宝庄严，
　　仙乐人充满？世尊为我说。”
　　大天佛闻彼，所说诸偈句，
　　大乘诸度门，诸佛心第一：
　　“善哉善哉问，大慧善谛听！
　　我今当次第，如汝问而说。
　　生及与不生，涅槃空刹那，
　　趣至无自体，佛波罗蜜子，
　　声闻辟支佛，外道无色者。
　　须弥海及山，四天下土地，
　　日月诸星宿，外道天修罗。
　　解脱自在通，力思惟寂定，
　　灭及如意足，觉支及道品，
　　诸禅定无量，五阴及去来，
　　四空定灭尽，发起心而说。
　　心意及意识，无我法有五，
　　自性相所想，所见能见二。
　　云何种种乘，金摩尼珠性，
　　一阐提四大，荒乱及一佛？
　　智境界教得，众生有无有？
　　象马诸禽兽，云何如捕取？
　　譬如因相应，力说法云何？
　　何因有因果？林迷惑如实，
　　但心无境界，诸地无次第。
　　百变及无相，医方工巧论，
　　咒术诸明处，何故而问我？
　　诸山须弥地，其形量大小，
　　大海日月星，云何而问我？
　　上中下众生，身各几微尘？
　　肘步至十里，四十及二十，
　　兔毫窗尘几？羊毛[麩-夫+廣]麦尘，
　　一升几[麩-夫+廣]麦，半升几头数？
　　一斛及十斛，百万及一亿，
　　频婆罗几尘？芥子几微尘？
　　几芥成草子？几草子成豆？
　　几铢成一两？几两成一分？
　　如是次第数，几分成须弥？
　　佛子今何故，不如是问我？
　　缘觉声闻等，诸佛及佛子，
　　身几微尘成？何故不问此？
　　火焰有几尘？风微尘有几？
　　根根几尘数？毛孔眉几尘？
　　何因则自在，转轮圣帝主？
　　何因王守护，解脱广略说？
　　种种众生欲，云何而问我？
　　何因诸饮食？何因男女林？
　　金刚坚固山，为我说云何？
　　何因如幻梦，野鹿渴爱譬？
　　何因而有云？何因有六时？
　　何因种种味？男女非男女？
　　何因诸庄严？佛子何因问？
　　云何诸妙山，仙乐人庄严？
　　解脱至何所？谁缚云何缚？
　　云何禅境界，涅槃及外道？
　　云何无因作？何因可见缚？
　　何因净诸觉？何因有诸觉？
　　何因转所作？幸愿为我说。
　　何因断诸想？何因出三昧？
　　破三有者谁？何因身何处？
　　云何无人我？何因依世说？
　　何因问我相？云何问无我？
　　云何为胎藏？汝何因问我？
　　何因断常见？何因心得定？
　　何因言及智，界性诸佛子，
　　勘解师弟子，种种诸众生？
　　云何饮食魔？虚空聪明施？
　　何因有树林？佛子何因问？
　　云何种种刹？何因长寿仙？
　　何因种种师？汝何因问我？
　　何因有丑陋？修行不欲成？
　　色究竟成道？云何而问我？
　　何因世间通？何因为比丘？
　　云何化报佛？何因而问我？
　　云何如智佛？云何为众僧？
　　箜篌鼓华刹，云何离光明？
　　云何为心地？佛子而问我。
　　此及余众生，佛子所应问。
　　“一一相相应，远离诸见过，
　　离诸外道法，我说汝谛听。
　　此上百八见，如诸佛所说；
　　我今说少分，佛子善谛听：
　　“生见不生见，常见无常见，相见无相见，住异见非住异见，刹那见非刹那见，离自性见非离自性见，空见不空见，断见非断见，心见非心见，边见非边见，中见非中见，变见非变见，缘见非缘见，因见非因见，烦恼见非烦恼见，爱见非爱见，方便见非方便见，巧见非巧见，净见非净见，相应见非相应见，譬喻见非譬喻见，弟子见非弟子见，师见非师见，性见非性见，乘见非乘见，寂静见非寂静见，愿见非愿见，三轮见非三轮见，相见非相见，有无立见非有无立见，有二见无二见，缘内身圣见非缘内身圣见，现法乐见非现法乐见，国土见非国土见，微尘见非微尘见，水见非水见，弓见非弓见，四大见非四大见，数见非数见，通见非通见，虚妄见非虚妄见，云见非云见，工巧见非工巧见，明处见非明处见，风见非风见，地见非地见，心见非心见，假名见非假名见，自性见非自性见，阴见非阴见，众生见非众生见，智见非智见，涅槃见非涅槃见，境界见非境界见，外道见非外道见，乱见非乱见，幻见非幻见，梦见非梦见，阳焰见非阳焰见，像见非像见，轮见非轮见，揵闼婆见非揵闼婆见，天见非天见，饮食见非饮食见，淫欲见非淫欲见，见非见见，波罗蜜见非波罗蜜见，戒见非戒见，日月星宿见非日月星宿见，谛见非谛见，果见非果见，灭见非灭见，起灭尽定见非起灭尽定见，治见非治见，相见非相见，支见非支见，巧明见非巧明见，禅见非禅见，迷见非迷见，现见非现见，护见非护见，族姓见非族姓见，仙人见非仙人见，王见非王见，捕取见非捕取见，实见非实见，记见非记见，一阐提见非一阐提见，男女见非男女见，味见非味见，作见非作见，身见非身见，觉见非觉见，动见非动见，根见非根见，有为见非有为见，因果见非因果见，色究竟见非色究竟见，时见非时见，树林见非树林见，种种见非种种见，说见非说见，比丘见非比丘见，比丘尼见非比丘尼见，住持见非住持见，字见非字见。
　　“大慧，此百八见，过去诸佛所说，汝及诸菩萨当如是学。”
入楞伽经卷第二集一切佛法品第三之一
　　尔时，圣者大慧菩萨复白佛言：“世尊，诸识有几种生、住、灭？”
　　佛告圣者大慧菩萨言：“大慧，诸识生、住、灭，非思量者之所能知。大慧，诸识各有二种生、住、灭。大慧，诸识二种灭者：一者、相灭，二者、相续灭。大慧，诸识又二种住：一者、相住，二者、相续住。大慧，诸识有二种生：一者、相生，二者、相续生。大慧，识有三种。何等三种？一者、转相识，二者、业相识，三者、智相识。
　　“大慧，有八种识，略说有二种。何等为二？一者、了别识，二者、分别事识。大慧，如明镜中见诸色像；大慧，了别识，亦如是见种种镜像。大慧，了别识、分别事识，彼二种识无差别相，迭共为因。大慧，了别识，不可思议熏、变因。大慧，分别事识，分别取境界，因无始来戏论熏习。
　　“大慧，阿梨耶识，虚妄分别种种熏灭，诸根亦灭。大慧，是名相灭。大慧，相续灭者，相续因灭，则相续灭；因灭、缘灭，则相续灭。大慧，所谓依法、依缘：言依法者，谓无始戏论妄想熏习；言依缘者，谓自心识见境界分别。
　　“大慧，譬如泥团、微尘，非异、非不异；金、庄严具，亦复如是，非异、非不异。大慧，若泥团异者，非彼所成，而实彼成，是故不异；若不异者，泥团、微尘应无差别。大慧，如是转识、阿梨耶识，若异相者，不从阿梨耶识生；若不异者，转识灭，阿梨耶识亦应灭，而自相阿梨耶识不灭。是故，大慧，诸识自相灭，自相灭者业相灭。若自相灭者，阿梨耶识应灭。
　　“大慧，若阿梨耶识灭者，此不异外道断见戏论。大慧，彼诸外道作如是说，所谓离诸境界相续识灭，相续识灭已即灭诸识。大慧，若相续识灭者，无始世来诸识应灭。大慧，诸外道说相续诸识从作者生，不说识依眼、色、空、明和合而生，而说有作者。大慧，何者是外道作者？胜人、自在、时、微尘等，是能作者。
　　“复次，大慧，有七种自性。何等为七？一者、集性自性，二者、性自性，三者、相性自性，四者、大性自性，五者、因性自性，六者、缘性自性，七者、成性自性。
　　“复次，大慧，有七种第一义。何等为七？一者、心境界，二者、智境界，三者、慧境界，四者、二见境界，五者、过二见境界，六者、过佛子地境界，七者、入如来地内行境界。
　　“大慧，此是过去、未来、现在诸佛如来应正遍知，性自性第一义心。大慧，依此性自性第一义心，诸佛如来毕竟得于世间、出世间。诸佛智慧眼，同相、别相诸法建立；如所建立，不与外道邪见共同。大慧，云何不与外道邪见共同？所谓分别自心境界妄想见，而不觉知自心想见。大慧，诸愚痴凡夫，无有实体以为第一义，说二见论。
　　“复次，大慧，汝今谛听，我为汝说。虚妄分别以为有物，为断三种苦。何等为三？谓无知、爱、业因缘灭，自心所见如幻境界。大慧，诸沙门、婆罗门作如是说，本无始生依因果而现。复作是说，实有物住，依诸缘故；有阴界入生住灭，以生者灭故。大慧，彼沙门、婆罗门说，相续体本无始有，若生、若灭、若涅槃、若道、若业、若果、若谛。破坏诸法，是断灭论，非我所说。何以故？以现法不久当可得故，不见根本故。
　　“大慧，譬如瓶破不得瓶用。大慧，譬如燋种不生芽等。大慧，彼阴界入是灭，过去阴界入灭，现在、未来亦灭。何以故？因自心虚妄分别见故。大慧，无彼阴界入相续体故。大慧，若本无始生、依三法生种种识者，龟毛何故不生沙、不出油？汝之所立决定之义，是即自坏；汝说有无说生，所成因果亦坏。大慧，若如是依三法因缘，应生诸法因果自相，过去、现在、未来有无诸相譬喻及阿含；自觉观地，依自见薰心，作如是说。大慧，愚痴凡夫亦复如是，恶见所害，邪见迷意，无智妄称一切智说。
　　“大慧，若复有沙门、婆罗门，见诸法离自性故，如云、火轮、揵闼婆城不生不灭故，如幻、阳焰、水中月故，如梦内外心依无始世来虚妄分别戏论而现故，离自心虚妄分别可见因缘故，离灭尽妄想说所说法故，离身资生持用法故，离阿梨耶识取境界相应故，入寂静境界故，离生住灭法故，如是思惟观察自心以为生故。大慧，如是菩萨不久当得世间、涅槃平等之心。大慧，汝巧方便、开发方便，观察一切诸众生界，皆悉如幻，如镜中像故，无因缘起远离内境故，自心见外境界故，次第随入无相处故，次第随入从地至地三昧境界故，信三界自心幻故。大慧，如是修行者当得如幻三昧故，入自心寂静境界故，到彼岸境界故，离作者生法故，得金刚三昧故，入如来身故，入如来化身故，入诸力通自在大慈大悲庄严身故，入一切佛国土故，入一切众生所乐故，离心意意识境界故，转身得妙身故。大慧，诸菩萨摩诃萨如是修行者，必得如来无上妙身。
　　“大慧，菩萨欲证如来身者，当远离阴界入心因缘和合法故，远离生住灭虚妄分别戏论故，诸法唯心，当如是知见三界因无始世来虚妄分别戏论而有故，观如来地寂静不生故，进趣内身圣行故。大慧，汝当不久得心自在无功用行究竟故，如众色随摩尼宝化身入诸众生微细心故，以入随心地故，令诸众生次第入地故。是故，大慧，诸菩萨摩诃萨应当善知诸菩萨修行自内法故。”
　　尔时，圣者大慧菩萨摩诃萨，复白佛言：“惟愿世尊，为诸菩萨摩诃萨，说心意意识、五法、自体相应法门，诸佛菩萨修行之处，远离自心邪见境界和合故，能破一切言语譬喻体相故，一切诸佛所说法心。为楞伽城摩罗耶山大海中诸菩萨，说观察阿梨耶识大海波境界，说法身如来所说法故。”
　　尔时，佛告圣者大慧菩萨摩诃萨言：“大慧，有四因缘眼识生。何等为四？一者、不觉自内身取境界故，二者、无始世来虚妄分别色境界薰习执著戏论故，三者、识自性体如是故，四者、乐见种种色相故。大慧，是名四种因缘，于阿梨耶识海起大勇波，能生转识。
　　“大慧，如眼识起识，一切诸根、毛孔一时转识生，如镜中像多少一时；复有随因缘次第生。大慧，犹如猛风吹境心海，而识波生不断；因事相故，迭共不相离故，业体相使缚故，不觉色体故，而五识身转故。
　　“大慧，不离彼五识，因了别识相，名为意识，共彼因常转故。大慧，五识及心识不作是念：‘我迭共为因。’自心见虚妄分别取诸境界，而彼各各不异相俱现分别境界。如是彼识微细生灭。以入修行三昧者不觉不知微细熏习，而修行者作是心：‘我灭诸识入三昧。’而修行者不灭诸识入三昧。大慧，熏集种子心不灭，取外境界诸识灭。
　　“大慧，如是微细阿梨耶识行，除佛如来及入地诸菩萨摩诃萨；诸余声闻、辟支佛、外道修行者不能知故，入三昧智力亦不能觉，以其不知诸地相故，以不知智慧方便差别善决定故，以不能觉诸佛如来集诸善根故，以不能知自现境界分别戏论故，以不能入种种稠林阿梨耶识窟故。大慧，唯下中上如实修行者，乃能分别见自心中虚妄见故，能于无量国土为诸如来授位故，得无量自在力神通三昧故，依善知识佛子眷属而能得见心意意识自心自体境界故，分别生死大海以业、爱、无智以为因有故。大慧，是故如实修行者，应推觅亲近善知识故。”
　　尔时，世尊而说偈言：
　　“譬如巨海浪，斯由猛风起，
　　洪波鼓冥壑，无有断绝时。
　　梨耶识亦尔，境界风吹动，
　　种种诸识浪，腾跃而转生。
　　青赤盐珂乳，味及于石蜜，
　　众华与果实，如日月光明，
　　非异非不异；海水起波浪，
　　七识亦如是，心俱和合生。
　　譬如海水动，种种波浪转，
　　梨耶识亦尔，种种诸识生。
　　心意及意识，为诸相故说，
　　诸识无别相，非见所见相。
　　譬如海水波，是则无差别，
　　诸识心如是，异亦不可得。
　　心能集诸业，意能观集境，
　　识能了所识，五识现分别。”
　　尔时，圣者大慧菩萨摩诃萨，以偈问佛：
　　“青赤诸色像，自识如是见，
　　水波相对法，何故如是说？”
　　尔时，世尊以偈答曰：
　　“青赤诸杂色，波中悉皆无，
　　说转识心中，为凡夫相说。
　　彼业悉皆无，自心离可取，
　　可取及能取，与彼波浪同。
　　身资生住持，众生唯识见，
　　是故现转识，水波浪相似。
　　大海波浪动，鼓跃可分别，
　　阿梨耶识转，何故不觉知？
　　凡夫无智慧，梨耶识如海，
　　波浪转对法，是故譬喻说。”
　　尔时，圣者大慧菩萨摩诃萨，复说偈言：
　　“日出光等照，下中上众生，
　　如来出世间，为凡夫说实。
　　佛得究竟法，何故不说实？
　　若说真实者，彼心无真实。
　　尔时，世尊以偈答曰：
　　“譬如海波浪，镜中像及梦。
　　俱时而得现，心境界亦然，
　　境界不具故，是故次第现。
　　识者识所识，意者然不然，
　　五则以现见，定中无如是。
　　譬如巧画师，及画师弟子，
　　布彩图众像，我说法亦尔。
　　彩色本无文，非笔亦非器，
　　为众生说故，绮错画众像。
　　言说离真实，真实离名字，
　　我得真实处，如实内身知。
　　离觉所觉相，解如实为说，
　　此为佛子说。愚者异分别，
　　种种皆如幻，唯见非真实。
　　如是种种说，随事实不实，
　　为此人故说，于彼为非说。
　　彼彼诸病人，良医随处药，
　　如来为众生，唯心应器说。
　　妄想非境界，声闻亦非分，
　　诸如来世尊，自觉境界说。”
　　“复次，大慧，若菩萨摩诃萨欲知自心，离虚妄分别能取、可取境界相者；当离愦闹，离睡眠盖，初夜、后夜常自觉悟，修行方便；离诸外道一切戏论；离声闻、缘觉乘相，当通达自心现见虚妄分别之相。
　　“复次，大慧，菩萨摩诃萨，建立住持智慧心相者，于上圣智三相，当勤修学。大慧，何等为上圣智三相？所谓无所有相、一切诸佛自愿住持相、内身圣智自觉知相。修行此已，能舍跛驴智慧之相，得胜子第八地三相修行。
　　“大慧，何者无所有相？谓观声闻、缘觉、外道相。
　　“大慧，何者一切诸佛自愿住持相？谓诸佛本自作愿住持诸法。
　　“大慧，何者内身圣智自觉知相？一切法相无所执著，得如幻三昧身，诸佛地处进趣修行。
　　“大慧，是名上圣智三相。若成就此三相者，能到自觉圣智境界。是故，大慧，诸菩萨摩诃萨求上圣智三相者，当如是学。”
　　尔时，圣者大慧菩萨摩诃萨，知诸大菩萨众心之所念，承佛如来住持之力，问于如来名圣智行分别法门体：“世尊，愿为我说名圣智行分别法门体？依百八见分别说。如来应正遍知，依此百八见，为诸菩萨摩诃萨，分别说自相、同相妄想分别体修行差别法。大慧，诸菩萨善得此妄想分别自体法行差别，能清净人无我、法无我，善解诸地，过诸声闻、辟支佛禅定三摩跋提之乐；得诸佛如来不可思议境界修行故，得离五法、自体相行；入诸佛法身体真实行故，得如来法身善决定处；如幻境界所成故，一切国土从兜率天、阿迦尼吒处，得如来法身故。”
　　佛告圣者大慧菩萨：“有一种外道，邪见执著空无，所有妄想分别智因有二：自体无体，分别兔角无；如兔角无，诸法亦无。大慧，复有余外道，见四大功德实有物，见各各有差别相实无兔角，虚妄执著妄想分别实有牛角。大慧，彼诸外道堕于二见，不知唯心，妄想分别增长自心界。大慧，如身资生器世间等，唯是心分别。不得分别，兔角离于有无。大慧，不得分别，一切诸法离于有无。大慧，若有人离于有无，作如是言：‘无有有兔角分别，不得分别无有有兔角。’彼人见相待因，不得分别无兔角。何以故？大慧，乃至观察微细微尘，不见实事。离圣人智境界，不得分别有牛角。”
　　尔时，圣者大慧菩萨摩诃萨白佛言：“世尊，世尊，愚痴凡夫不见分别相，而比智分别彼人见无。”
　　佛告圣者大慧菩萨言：“大慧，非观分别心彼人无相。何以故？因虚妄分别心，依角有分别心。大慧，依止虚妄角有分别心，是故依依止因。离相待法，非见法彼无角。大慧，若离分别心更有分别，应离角有，非因角有。大慧，若不离彼分别心，彼法乃至观察微尘不见有实物。大慧，不离于心，彼法应无。以彼二法有无不可得，若尔，见何等法有、何等法无？大慧，若不如是见有无，不得分别有无。此义云何？见有牛角，见无兔角，不得如是分别。大慧，以因不相似故，有无义不成。以诸外道、凡夫、声闻说有无义，二俱不成故。
　　“大慧，复有余外道，见色有因妄想执著形相长短，见虚空无形相分齐，见诸色相异于虚空有其分齐。大慧，虚空即是色，以色大入虚空故。大慧，色即是虚空，依此法有彼法、依彼法有此法故，以依色分别虚空、依虚空分别色故。大慧，四大种生，自相各别，不住虚空，而四大中非无虚空。大慧，兔角亦如是，因牛角有，言兔角无。大慧，又彼牛角析为微尘，分别微尘相不可得见。彼何等何等法有，何等何等法无，而言有耶、无耶？若如是观，余法亦然。”
　　尔时，佛告圣者大慧菩萨言：“大慧，汝当应离兔角、牛角，虚空、色，异妄想见等。大慧，汝亦应为诸菩萨说离兔角等相。大慧，汝应当知自心所见虚妄分别之相。大慧，汝当于诸佛国土中，为诸佛子，说汝自心现见一切虚妄境界。”
　　尔时，世尊重说偈言：
　　“色于心中无，心依境见有，
　　内识众生见，身资生住处。
　　心意与意识，自性及五法，
　　二种无我净，如来如是说。
　　长短有无等，展转互相生，
　　以无故成有，以有故成无。
　　分别微尘体，不起色妄想，
　　但心安住处，恶见不能净。
　　非妄智境界，声闻亦不知，
　　如来之所说，自觉之境界。”
　　尔时，圣者大慧菩萨摩诃萨，为净自心现流，复请如来而作是言：“世尊，云何净除自心现流？为次第净，为一时耶？”
　　佛告圣者大慧菩萨摩诃萨言：“大慧，净自心现流，次第渐净，非为一时。大慧，譬如庵摩罗果，渐次成熟，非为一时。大慧，众生清净自心现流亦复如是，渐次清净，非为一时。譬如陶师造作诸器，渐次成就，非为一时。大慧，诸佛如来净诸众生自心现流亦复如是，渐次而净，非一时净。大慧，譬如大地生诸树林药草万物，渐次增长，非一时成。大慧，诸佛如来净诸众生自心现流亦复如是，渐次而净，非一时净。大慧，譬如有人学诸音乐、歌舞、书画种种伎术，渐次而解，非一时知。大慧，诸佛如来净诸众生自心现流亦复如是，渐次而净，非一时净。
　　“大慧，譬如明镜无分别心，一时俱现一切色像；如来世尊亦复如是，无有分别净诸众生自心现流，一时清净，非渐次净，令住寂静无分别处。大慧，譬如日月轮相光明，一时遍照一切色像非为前后。大慧，如来世尊亦复如是，为令众生离自心烦恼见薰习气过患，一时示现不思议智最胜境界。大慧，譬如阿梨耶识分别现境自身资生器世间等，一时而知，非是前后。大慧，报佛如来亦复如是，一时成熟诸众生界，置究竟天净妙宫殿修行清净之处。大慧，譬如法佛、报佛放诸光明，有应化佛照诸世间。大慧，内身圣行光明法体，照除世间有无邪见亦复如是。
　　“复次，大慧，法佛、报佛，说一切法自相同相故，因自心现见薰习相故，因虚妄分别戏论相缚故，如所说法无如是体故。大慧，譬如幻师幻作一切种种形像，诸愚痴人取以为实，而彼诸像实不可得。复次，大慧，虚妄法体依因缘法，执著有实分别而生。大慧，如巧幻师，依草木瓦石作种种事，依于咒术人工之力，成就一切众生形色身分之相名幻人像；众生见幻种种形色，执著为人，而实无人。大慧，众生虽见以为是人，无实人体。大慧，因缘法体随心分别亦复如是，以见心相种种幻故。何以故？以执著虚妄相，因分别心熏习故。大慧，是名分别虚妄体相。大慧，是名报佛说法之相。
　　“大慧，法佛说法者，离心相应体故，内证圣行境界故。大慧，是名法佛说法之相。
　　“大慧，应化佛所作，应佛说施、戒、忍、精进、禅定、智慧故，阴界入解脱故，建立识想差别行故，说诸外道、无色三摩跋提次第相。大慧，是名应佛所作，应佛说法相。
　　“复次，大慧，法佛说法者，离攀缘故，离能观所观故，离所作相量相故。大慧，非诸凡夫、声闻、缘觉、外道境界故，以诸外道执著虚妄我相故。是故，大慧，如是内身自觉修行胜相，当如是学。大慧，汝当应离见自心相，以为非实。
　　“复次，大慧，声闻乘有二种差别相，谓于内身证得圣相故，执著虚妄相分别有物故。
　　“大慧，何者声闻内身证得圣相？谓无常、苦、空、无我境界故，真谛离欲寂灭故，阴界入故，自相同相故，内外不灭相故，见如实法故，得心三昧；得心三昧已，得禅定解脱、三昧道果三摩跋提不退解脱故，未得不可思议薰习变易死故，内身证得圣乐行法住声闻地故。大慧，是名声闻内身证得圣相。大慧，菩萨摩诃萨入诸声闻内证圣行三昧乐法，而不取寂灭空门乐，不取三摩跋提乐，以怜愍众生故起本愿力行，是故虽知不取为究竟。大慧，是名声闻内身证圣修行乐相。大慧，菩萨摩诃萨应当修行内身证圣修行乐门而不取著。
　　“大慧，何者是声闻分别有物执著虚妄相？谓于四大坚湿热动相、青黄赤白等相故，无作者而有生故，自相同相故，斟量相应阿含先胜见善说故，依彼法虚妄执著以为实有。大慧，是名声闻分别有物执著虚妄相。大慧，菩萨摩诃萨于彼声闻法应知而舍，舍已入法无我相，入法无我相已入人无我，观察无我相已次第入诸地。大慧，是名声闻分别有物执著虚妄相。
　　“大慧，所言声闻乘有二种相者，我已说竟。”
　　尔时，圣者大慧菩萨摩诃萨复白佛言：“世尊，世尊所说常不可思议法，内身证圣境界法第一义法。世尊，外道亦说常不可思议因果，此义云何？”
　　佛告圣者大慧菩萨言：“大慧，诸外道说常不可思议，因果不成。何以故？大慧，诸外道说常不可思议，非因自相相应故。大慧，诸外道说常不可思议，若因自相不相应者，此何等法，何等法了出？是故外道不得言常不可思议。
　　“复次，大慧，诸外道说常不可思议者，若因自相相应者，应成无常不可思议；以有因相故，是故不成常不可思议。大慧，我说常不可思议第一义，常不可思议与第一义相因果相应，以离有无故；以内身证相故，以有彼相故，以第一义智因相相应，以离有无故；以非所作故，与虚空、涅槃、寂灭譬喻相应故，是故常不可思议。是故，大慧，我说常不可思议，不同外道常不可思议论。大慧，此常不可思议，诸佛如来应正遍知实是常法，以诸佛圣智内身证得故，非心意意识境界故。大慧，是故菩萨摩诃萨应当修行，常不可思议内身所证圣智行法。
　　“复次，大慧，诸外道常不可思议，无常法相因相应故，是故无常；非因相而得名故，是故常法不可思议。大慧，若诸外道常不可思议，见有无法而言常，以彼法比智知言有常。大慧，我亦如是，即因此法作有无见，无常应常。何以故？以无因故。复次，大慧，诸外道说若因相相应，成常不可思议；以彼外道言因自相有无故者，同于兔角。大慧，此常不可思议，诸外道等但虚妄分别。何以故？以无兔角，但虚妄分别故，自因相无故。大慧，我常不可思议，唯内身证相因故，离作有无法故，是故常不可思议；以无外相故，常法相应故。大慧，诸外道等见无外相，比智知常不可思议以为常。彼外道等不知常不可思议自因相、彼因相故，以内身圣智证境界相故。大慧，彼外道于我法，不应为说。
　　“复次，大慧，诸声闻、辟支佛，畏生死妄想苦而求涅槃，不知世间、涅槃无差别故，分别一切法与非法而灭诸根，不取未来境界，妄取以为涅槃；不知内身证修行法故，不知阿梨耶识转故。大慧，是故彼愚痴人说有三乘法，而不能知唯心想寂灭得寂灭法。是故彼无智愚人，不知过去、未来、现在诸佛如来应正遍知，自心见境界故，执著外心境界故。是故，大慧，彼愚痴人，于世间生死轮中常转不住。
　　“复次，大慧，过去、未来、现在一切诸佛，皆说诸法不生。何以故？谓自心见有无法故，若离有无诸法不生故。是故，大慧，一切法不生。大慧，一切法如兔角、驴驼等角。大慧，愚痴凡夫妄想分别分别诸法，是故一切诸法不生。大慧，一切诸法自体相不生，是内身证圣智境界故，非诸凡夫自体分别二境界故。大慧，是阿梨耶识，身资生器世间去来自体相故，见能取、可取转故。诸凡夫堕于生住灭二相心故，分别诸法生有无故。大慧，汝应知如是法故。
　　“复次，大慧，我说五种乘性证法。何等为五？一者、声闻乘性证法，二者、辟支佛乘性证法，三者、如来乘性证法，四者、不定乘性证法，五者、无性证法。
　　“大慧，何者声闻乘性证法？谓说阴界入法故，说自相同相证智法故，彼身毛孔熙怡欣悦，乐修相智，不修因缘不相离相故。大慧，是名声闻乘性证法故。彼声闻人邪见证智，离起粗烦恼，不离无明熏习烦恼；见己身证相，谓初地中乃至五地、六地离诸烦恼，同已所离故。熏习无明烦恼故，堕不可思议变易死故，而作是言：‘我生已尽，梵行已立，所作已办，不受后有。’如是等得入人无我，乃至生心以为得涅槃故。
　　“大慧，复有余外道求证涅槃，而作是言，觉知我、人、众生、寿命、作者、受者、丈夫，以为涅槃。大慧，复有余外道，见一切诸法依因，而有生涅槃心故。大慧，彼诸外道无涅槃解脱，以不见法无我故。大慧，是名声闻乘外道性，于非离处而生离想。大慧，汝应转此邪见，修行如实行故。
　　“大慧，何者辟支佛乘性证法？谓闻说缘觉证法，举身毛竖，悲泣流泪；不乐愦闹故，观察诸因缘法故，不著诸因缘法故；闻说自身种种神通，若离若合种种变化，其心随入故。大慧，是名缘觉乘性证法。汝当应知，随顺缘觉说。
　　“大慧，何者如来乘性证法？大慧，如来乘性证法有四种。何等为四？一者、证实法性，二者、离实法证性，三者、自身内证圣智性，四者、外诸国土胜妙庄严证法性。大慧，若闻说此一一法时，但阿梨耶心，见外身所依资生器世间不可思议境界，不惊、不怖、不畏者。大慧当知，是证如来乘性人。大慧，是名如来乘性证法人相。
　　“大慧，何者不定乘性证法？大慧，若人闻说此三种法，于一一中有所乐者，随顺为说。
　　“大慧，说三乘者，为发起修行地故；说诸性差别，非究竟地，为欲建立毕竟能取寂静之地故。大慧，彼三种人，离烦恼障熏习得清净故，见法无我得三昧乐行故，声闻、缘觉毕竟证得如来法身故。”
　　尔时，世尊重说偈言：
　　“逆流修无漏，往来及不还，
　　应供阿罗汉，是等心乱惑。
　　我说于三乘，一乘及非乘，
　　诸圣如实解，凡夫不能知。
　　第一义法门，远离于二教，
　　建立于三乘，为住寂静处。
　　诸禅及无量，无色三摩提，
　　无想定灭尽，亦皆心中无。
　　“大慧，何者无性乘？谓一阐提。大慧，一阐提者，无涅槃性。何以故？于解脱中不生信心，不入涅槃。大慧，一阐提者有二种。何等为二？一者、焚烧一切善根，二者、怜愍一切众生，作尽一切众生界愿。大慧，云何焚烧一切善根？谓谤菩萨藏，作如是言：‘彼非随顺修多罗、毗尼解脱说。’舍诸善根，是故不得涅槃。大慧，怜愍众生作尽众生界愿者，是为菩萨。大慧，菩萨方便作愿：‘若诸众生不入涅槃者，我亦不入涅槃。’是故菩萨摩诃萨不入涅槃。大慧，是名二种一阐提，无涅槃性。以是义故，决定取一阐提行。
　　大慧菩萨白佛言：“世尊，此二种一阐提，何等一阐提常不入涅槃？”
　　佛告大慧：“菩萨摩诃萨一阐提，常不入涅槃。何以故？以能善知一切诸法本来涅槃，是故不入涅槃，非舍一切善根阐提。何以故？大慧，彼舍一切善根阐提，若值诸佛善知识等，发菩提心，生诸善根，便证涅槃。何以故？大慧，诸佛如来不舍一切诸众生故。是故，大慧，菩萨一阐提常不入涅槃。”
入楞伽经卷第三集一切佛法品第三之二
　　“复次，大慧，菩萨摩诃萨当善知三法自体相。大慧，何等三法自体相？一者、虚妄分别名字相，二者、因缘法体自相相，三者、第一义谛法体相。
　　“大慧，何者虚妄分别名字相？谓从名字虚妄分别一切法相，是名虚妄分别名字之相。
　　“大慧，何者因缘法体自相相？大慧，因缘法体自相相者，从境界事生故。大慧，因缘法体境界事相，诸佛如来应正遍知，说虚妄分别差别有二种。何等二种？一者、妄执名字戏论分别，二者、妄执名字相分别境界相事相。大慧，何者妄执名字相境界相事相？谓即彼内外法自相同相。大慧，是名因缘法体二种自相相，以依彼法观彼法生故。大慧，是名因缘法体自相相。
　　“大慧，何者第一义谛法体相？谓诸佛如来，离名字相、境界相、事相相，圣智修行境界行处。大慧，是名第一义谛相，诸佛如来藏心。
　　尔时，世尊重说偈言：
　　“名相分别事，及法有二相，
　　真如正妙智，是第一义相。
　　“大慧，是名观察五法、自相法门，诸佛菩萨修行内证境界之相。汝及诸菩萨，应如是学。
　　“复次，大慧，菩萨摩诃萨应当善观二无我相。大慧，何等二种？一者、人无我智，二者、法无我智。
　　“云何人无我智？谓离我、我所。阴界入聚故，无智、业、爱生故，依眼色等虚妄执著故。自心现见一切诸根器身屋宅故，自心分别分别故，分别分别识故；如河流、种子、灯焰、风云，念念展转前后差别；轻躁动转如猿猴，蝇等爱乐不净境界处故；无厌足如火故；因无始来戏论境界熏习故，犹如辘轳、车轮、机关；于三界中生种种色、种种身，如幻起尸。大慧，如是观诸法相巧方便智，是名善知人无我智境界之相。
　　“大慧，何者法无我智？谓如实分别阴界入相。大慧，菩萨观察阴界入等无我、我所，阴界入聚，因业爱绳迭共相缚，因缘生故，无我、无作者。大慧，阴界入等离同相异相故，依不实相分别得名。愚痴凡夫妄相分别以为有故，非证实者见以为有。大慧，菩萨如是观察心意意识、五法、体相，一切离故，诸因缘无，是名善知诸法无我智境界相。大慧，菩萨善知诸法无我已，观察真如修寂静行，不久当得初欢喜地；善能观察欢喜地已，如是诸地次第转明，乃至得证法云之地。菩萨住彼法云地已，无量诸宝间错庄严，大莲华王座大宝宫殿，如实业幻境界所生而坐其上；一切同行诸佛子等恭敬围绕，十方诸佛申手灌顶授于佛位，如转轮王灌太子顶，过佛子地；过佛子地已，观诸佛法如实修行，于诸法中而得自在；得自在已，名得如来无上法身，以见法无我故。大慧，是名如实法无我相。大慧，汝及诸菩萨应如是学。”
　　尔时，圣者大慧菩萨复白佛言：“世尊，世尊有无谤相愿为我说。世尊，我及诸菩萨摩诃萨若闻，得离有无邪见，速得阿耨多罗三藐三菩提；得阿耨多罗三藐三菩提已，远离断常邪见建立，便能建立诸佛正法。”
　　尔时，世尊复受圣者大慧菩萨摩诃萨请已，而说偈言：
　　“心中无断常，身资生住处；
　　唯心愚无智，无物而见有。”
　　尔时，世尊于此偈义复重宣说，告圣者大慧菩萨言：“大慧，有四种建立谤相。何等为四？一者、建立非有相，二者、建立非正见相，三者、建立非有因相，四者、建立非有体相。大慧，是名四种建立。大慧，何者是谤相？大慧，观察邪见所建立法，不见实相，即谤诸法言一切无。大慧，是名建立谤相。
　　“复次，大慧，何者建立非有相？谓分别阴界入非有法，无始来戏论非有实故，而执著同相异相，此法如是如是毕竟不异。大慧，依此无量世来烦恼薰习执著而起。大慧，是名建立非有相。
　　“大慧，何者建立非正见相？大慧，彼阴界入中，无我、人、众生、寿者、作者、受者，而建立邪见，谓有我等故。大慧，是名建立非正见相。
　　“大慧，何者建立非有因相？谓初识不从因生，本不生后时生如幻，本无因物而有，因眼、色、明、念故识生，生已还灭。大慧，是名建立非有因相。
　　“大慧，何者建立非有体谤法相？谓虚空、灭、涅槃，无作无物，建立执著。大慧，彼三法离有无故。大慧，一切诸法如兔马驴驼角、毛轮等故，离有无建立相故。大慧，建立谤相者，诸凡夫虚妄分别故，不知但是心见诸法是有，非圣人所见故。大慧，是名建立非有体谤法相。
　　“大慧，汝当远离不正见建立谤法相故。
　　“复次，大慧，诸菩萨摩诃萨如实知心意意识、五法、体相、二种无我，为安隐众生现种种类像；如彼虚妄无所分别，依因缘法而有种种。大慧，菩萨摩诃萨亦复如是，依众生现种种色，如如意宝，随诸一切众生心念，于诸佛土大众中现；如幻、如梦、如响、如水中月、镜中像故，远离诸法，不生不灭，非常非断故，现佛如来。离诸声闻、缘觉乘故，闻诸佛法，即得无量百千万亿诸深三昧；得三昧已，依三昧力，从一佛土至一佛土供养诸佛，示现生于诸宫殿中赞叹三宝；现作佛身，菩萨声闻大众围绕，令诸一切众生得入自心见境，为说外境无物有物，令得远离建立有无法故。”
　　尔时，世尊重说偈言：
　　“佛子见世间，唯心无诸法，
　　种类非身作，得力自在成。”
　　尔时，圣者大慧菩萨复请佛言：“惟愿世尊，为我等说一切法空、无生、无二、离自体相。我及一切诸菩萨众，知诸法空、无生、无二、离自体相已，离有无妄想，速得阿耨多罗三藐三菩提。”
　　尔时，佛告圣者大慧菩萨摩诃萨言：“善哉！善哉！善哉！大慧，谛听！谛听！我当为汝广分别说。”
　　大慧白佛言：“善哉！世尊，唯然受教。”
　　佛告大慧言：“大慧，空者，即是妄想法体句。大慧，依执著妄想法体，说空、无生、无体相、不二。
　　“大慧，空有七种。何等为七？一者、相空，二者、一切法有物无物空，三者、行空，四者、不行空，五者、一切法无言空，六者、第一义圣智大空，七者、彼彼空。
　　“大慧，何者是相空？谓一切法自相同相空，见迭共积聚。大慧，观察一一法自相同相，无一法可得，离自相他相二相，无相可住可见。是故名为自相空。
　　“大慧，何者一切法有物无物空？谓自体相实有法生。大慧，诸法自体相有无俱空，是故名为自体相有物无物空。
　　“大慧，何者是行空？谓诸阴等离我、我所，依因作业而得有生。大慧，是故名为行空。
　　“大慧，何者不行空？谓阴法中涅槃未曾行。大慧，是名不行空。
　　“大慧，何者一切法无言空？谓妄想分别一切诸法无言可说。大慧，是名一切法无言空。
　　“大慧，何者第一义圣智大空？谓自身内证圣智法空，离诸邪见熏习之过。大慧，是名第一义圣智大空。
　　“大慧，何者彼彼空？谓何等何等法处，彼法无、此法有，彼法有、此法无，是故言空。大慧，我昔曾为鹿母说殿堂空者，无象马牛羊等名为空，有诸比丘等名为不空。而殿堂殿堂体无，比丘比丘体亦不可得，而彼象马牛羊等非余处无。大慧，如是诸法自相同相，亦不可得离此彼处，是故我言彼彼空。大慧，是名七种空。大慧，此彼彼空最为粗浅。大慧，汝当应离彼彼空，不须修习。”
　　大慧言：“何者不生？”
　　“大慧，自体不生而非不生。依世谛故说名为生，依本不生故言不生。”
　　大慧言：“何者无体相？”
　　“大慧，我说无体相者，一切诸法体本不生，是故我言诸法无体，而相续体刹那不住。大慧，以见异异相故，是故一切法无体相。”
　　大慧言：“何者名为不二法相？”
　　“大慧，二法相者，谓日光影、长短、黑白，彼如是等法各各别名，不得言不二。大慧，如世间、涅槃，一切诸法各各有二。大慧，何等涅槃，彼处无世间？何处世间，彼处无涅槃？以异因相故，是故我言一切诸法不二。一切诸法不二者，世间、涅槃无二故。是故，汝应修学诸法空、不生、无体、不二故。”
　　尔时，世尊重说偈言：
　　“我常说空法，远离于断常，
　　生死如幻梦，而彼业不失。
　　虚空及涅槃，灭二亦如是，
　　凡夫分别生，圣人离有无。”
　　尔时，佛告圣者大慧菩萨摩诃萨言：“大慧，一切法空、不生、无体、不二相，入于诸佛如来所说修多罗中，凡诸法门皆说此义。大慧，一切修多罗，随诸一切众生心故分别显示。大慧，譬如阳焰迷惑禽兽，虚妄执著生于水想，而阳焰中实无有水。大慧，一切修多罗说法亦复如是，为诸凡夫自心分别令得欢喜，非如实圣智在于言说。大慧，汝应随顺于义，莫著所说名字章句。”
　　尔时，圣者大慧菩萨摩诃萨白佛言：“世尊，世尊如修多罗说：‘如来藏，自性清净，具三十二相，在于一切众生身中，为贪瞋痴不实垢染阴界入衣之所缠裹，如无价宝垢衣所缠。’如来世尊复说：‘常恒清凉不变。’世尊，若尔，外道亦说我：‘有神我，常在不变。’如来亦说：‘如来藏常，乃至不变。’世尊，外道亦说：‘有常作者，不依诸缘自然而有，周遍不灭。’若如是者，如来、外道说无差别。”
　　佛告圣者大慧菩萨言：“大慧，我说如来藏常，不同外道所有神我。大慧，我说如来藏，空、实际、涅槃、不生不灭、无相、无愿等文辞章句，说名如来藏。大慧，如来应正遍知，为诸一切愚痴凡夫，闻说无我生于惊怖，是故我说有如来藏；而如来藏无所分别，寂静无相，说名如来藏。
　　“大慧，未来、现在诸菩萨等，不应执著有我之相。大慧，譬如陶师依于泥聚微尘、轮、绳、人功、手、木方便力故，作种种器。大慧，如来世尊亦复如是，彼法无我，离诸一切分别之相，智慧巧便说名如来藏，或说无我，或说实际及涅槃等，种种名字章句示现，如彼陶师作种种器。是故，大慧，我说如来藏，不同外道说有我相。
　　“大慧，我说如来藏者，为诸外道执著于我，摄取彼故说如来藏；令彼外道离于神我妄想见心执著之处，入三解脱门，速得阿耨多罗三藐三菩提。大慧，以是义故，诸佛如来应正遍知说如来藏。是故，我说有如来藏，不同外道执著神我。是故，大慧，为离一切外道邪见，诸佛如来作如是说。汝当修学如来无我相法。”
　　尔时，世尊重说偈言：
　　“人我及于阴，众缘与微尘，
　　自性自在作，唯心妄分别。”
　　尔时，圣者大慧菩萨，观察未来一切众生，复请佛言：“唯愿世尊，为诸菩萨说如实修行法。彼诸菩萨闻说如实修行之法，便得成就如实修行者。”
　　佛告圣者大慧菩萨摩诃萨言：“大慧，有四种法，得名为大如实修行者。何等为四？一者、善知自心现见故，二者、远离生住灭故，三者、善解外法有无故，四者、乐修内身证智故。大慧，菩萨成就如是四法，得成就大如实修行者。
　　“大慧，何者菩萨摩诃萨观察三界？但是一心作故，离我、我所故，无动无觉故，离取舍故，从无始来虚妄执著、三界薰习戏论心故，种种色行常系缚故，身及资生器世间中六道虚妄现故。大慧，是名诸菩萨摩诃萨善知自心现见相。
　　“大慧，云何一切菩萨摩诃萨见远离生住灭法？谓观诸法如幻如梦故；一切诸法自他二种无故不生；以随自心现知见故；以无外法故；诸识不起，观诸因缘无积聚故；见诸三界因缘有故；不见内外一切诸法，无实体故；远离生诸法，不正见故；入一切法如幻相故。菩萨尔时名得初地无生法忍，远离心意意识、五法、体相故，得二无我如意意身，乃至得第八不动地如意意身故。”
　　大慧菩萨白佛言：“世尊，何故名为如意意身？”
　　佛告大慧：“随意速去，如念即至，无有障碍，名如意身。大慧，言如意者，于石壁山障无量百千万亿由旬，念本所见种种境界，自心中缚不能障碍，自在而去。大慧，如意身者亦复如是，得如幻三昧、自在神力庄严其身，进趣一切圣智种类身，无障碍随意而去，以念本愿力境界故，为化一切诸众生故。大慧，是名菩萨摩诃萨远离生住灭相。
　　“大慧，云何菩萨摩诃萨善解外法有无之相？所谓菩萨见一切法，如阳焰、如梦、如毛轮故；因无始来执著种种戏论分别妄想薰习故；见一切法无体相，求证圣智境界修行故。大慧，是名菩萨善解外法有无之相，即成就大如实修行者。大慧，汝应如是修学。”
　　尔时，圣者大慧菩萨复请佛言：“世尊，唯愿世尊，说一切法因缘之相。我及一切诸菩萨等，善知诸法因缘之相，离于有无不正见等妄想分别诸法次第、一时生过。”
　　佛告大慧菩萨言：“大慧，一切诸法有于二种因缘集相，所谓内、外。大慧，外法因缘集相者，所谓泥团等，柱、轮、绳、人功方便缘故，则有瓶生。大慧，如泥团等因缘生瓶，如是缕叠、草席、种芽种等人功生酪，生酪已生酥，生酥已得醍醐。大慧，是名外法因缘集相，从下上上应知。大慧，何者内法因缘集相？大慧，所谓无明、业、爱，如是等法名内因缘集相。大慧，因无明等阴界入等，而得名为因缘集相，而诸凡夫虚妄分别各见别相。
　　“大慧，因有六种。何等为六？一者、当因，二者、相续因，三者、相因，四者、作因，五者、了因，六者、相待因。大慧，当因者，作因已，能生内外法。大慧，相续因者，能攀缘内外法，阴种子等。大慧，相因者，能生相续次第作事而不断绝。大慧，作因者，能作增上因，如转轮王。大慧，了因者，妄想事生已能显示，如灯照色等。大慧，相待因者，于灭时不见虚妄生法，相续事断绝故。
　　“大慧，如是诸法，凡夫自心虚妄分别。大慧，是诸法非次第生，非一时生。何以故？大慧，若一切法一时生者，因果不可差别，以不见因果身相故。若次第生者，未得身相，不得言次第生；如未有子，不能言父。大慧，愚痴凡夫自心观察，次第相续不相应故，作如是言：‘因缘、次第缘、所缘缘、增上缘等能生诸法。’大慧，如是次第诸法不生。大慧，虚妄分别取法体相，一时、次第俱亦不生。复次，大慧，自心中见身及资生故。大慧，自相同相外法无法，是故次第、一时不生。大慧，但虚妄识生自心见故。大慧，汝当应离不正见因缘生事次第、一时生法。”
　　尔时，世尊重说偈言：
　　“因缘无不生，不生故不灭；
　　生灭因缘虚，非生亦非灭。
　　为遮诸因缘，愚人虚妄取。
　　有无缘不生，故诸法不起，
　　以于三界中，熏习迷惑心。
　　因缘本自无，不生亦不灭，
　　见诸有为法，石女虚空华。
　　转可取能取，不生惑妄见，
　　现本皆不生，缘本亦不有。
　　如是等诸法，自体是空无，
　　亦无有住处，为世间说有。”
　　尔时，圣者大慧菩萨复白佛言：“世尊，惟愿世尊，为我说名分别言语相心法门。我及一切诸菩萨等，若得善知名分别言语相心法门，则能通达言说及义二种之法，速得阿耨多罗三藐三菩提；得菩提已，言说及义，能令一切诸众生等得清净解。”
　　佛告圣者大慧菩萨言：“善哉！大慧，谛听！谛听！当为汝说。”
　　大慧菩萨言：“善哉！世尊，唯然受教。”
　　佛告大慧菩萨言：“大慧，有四种妄相言语。何等为四？一者、相言说，二者、梦言说，三者、妄执言说，四者、无始言说。大慧，相言说者，所谓执著色等诸相而生。大慧，梦言说者，念本受用虚妄境界，依境界梦觉已，知依虚妄境界不实而生。大慧，执著言说者，念本所闻所作业生。大慧，无始言说者，从无始来执著戏论烦恼种子熏习而生。大慧，我言四种言说虚妄执著者，我已说竟。”
　　尔时，圣者大慧菩萨，复以此义劝请如来，而白佛言：“世尊，惟愿为我重说四种虚妄执著言语之相，众生言语何处出？云何出？何因出？”
　　佛告大慧菩萨言：“大慧，从头、胸、喉、鼻、唇、舌、牙齿转故，和合出声。”
　　大慧菩萨白佛言：“世尊，口中言语、虚妄法相，为异、为不异？”
　　佛告大慧言：“大慧，言语、虚妄者，非异、非不异。何以故？大慧，因彼虚妄法相生言语故。大慧，若言语异者，应无因生。大慧，若不异者，言说不能了前境界。大慧，说彼言语能了前境，是故非异、非不异。”
　　大慧复白佛言：“世尊，为言语即第一义，为言语所说为第一义？”
　　佛告大慧：“非言语即第一义。何以故？大慧，为令第一义随顺言语入圣境界故，有言语说第一义，非言语即第一义。大慧，第一义者，圣智内证，非言语法是智境界，以言语能了彼境界。大慧，说第一义言语者，是生灭法，念念不住，因缘和合有言语生。大慧，因缘和合者，彼不能了第一义。何以故？以无自相他相故。是故，大慧，言语不能了第一义。复次，大慧，随顺自心见外诸法无法分别，是故不能了知第一义。是故，大慧，汝当应离种种言语妄分别相。”
　　尔时，世尊重说偈言：
　　“诸法本虚妄，无有自体实；
　　是故诸言语，不能说有无。
　　空及与不空，凡夫不能知；
　　诸法无体相，说众生亦尔。
　　分别有无法，犹如化梦等；
　　观察一切法，不住于涅槃，
　　亦不住世间。如王长者等，
　　为令诸子喜，泥作诸禽兽，
　　先与虚伪物，后乃授实事；
　　我说种种法，自法镜像等，
　　为诸佛子喜，后说明实际。”
　　尔时，圣者大慧菩萨复白佛言：“世尊，唯愿世尊，为诸菩萨及我身，说离有无、一异、俱不俱、有无非有非无、常无常，一切外道所不能行，圣智自证觉所行故，离于自相同相法故，入第一义实法性故，诸地次第上上清净故，入如来地相故，依本愿力如如意宝无量境界修行之相自然行故，于一切法自心现见差别相故。我及一切诸菩萨等，离于如是妄想分别同相异相，速得阿耨多罗三藐三菩提；得菩提已，与一切众生安隐乐具，悉令满足故。”
　　佛告大慧：“善哉！善哉！善哉！大慧，汝为哀愍一切天人，多所安乐，多所饶益，乃能问我如是之义。善哉！善哉！善哉！大慧，谛听！谛听！我当为汝分别解说。”
　　大慧白佛言：“善哉！世尊，唯然受教。”
　　佛告大慧：“愚痴凡夫不能觉知唯自心见，执著外诸种种法相以为实有，是故虚妄分别一异、俱不俱、有无非有非无、常无常，因自心熏习依虚妄分别心故。
　　“大慧，譬如群兽为渴所逼，依热阳焰自心迷乱而作水想，东西驰走，不知非水。大慧，如是凡夫愚痴心见，生住灭法不善分别，因无始来虚妄执著戏论熏习，贪瞋痴热迷心逼恼，乐求种种诸色境界，是故凡夫堕于一异、俱不俱、有无非有非无、常无常等。
　　“大慧，譬如凡夫见揵闼婆城生实城想，因无始来虚妄分别城想种子熏习而见。大慧，彼城非城非不城。大慧，一切外道亦复如是，因无始来戏论熏习，执著一异、俱不俱、有无非有非无、常无常法故。大慧，以不觉知唯是自心，虚妄见故。
　　“大慧，譬如有人于睡梦中见诸男女、象马、车步、城邑、聚落、牛与水牛、园林、树木、种种山河、泉流、浴池、宫殿、楼阁，种种庄严广大严博，见身在中忽然即觉，觉已忆念彼广大城。大慧，于意云何？彼人名为是圣者不？”
　　大慧白佛言：“不也，世尊，”
　　佛告大慧：“一切愚痴凡夫、外道邪见诸见亦复如是，不能觉知诸法梦睡自心见故，执著一异、俱不俱、有无非有非无、常无常见故。
　　“大慧，譬如画像不高不下。大慧，愚痴凡夫妄见诸法有高有下。大慧，于未来世依诸外道邪见心熏习，增长虚妄分别一异、俱不俱、有无非有非无、常无常等。大慧，而彼外道自坏坏他，说如是言：‘诸法不生不灭，有无寂静，彼人名为不正见者。’大慧，彼诸外道谤因果法，因邪见故拔诸一切善根白法清净之因。大慧，欲求胜法者，当远离说如是法人。彼人心著自他二见，执虚妄法堕于诽谤，建立邪心，入于恶道。
　　“大慧，譬如目翳，见虚空中有于毛轮，为他说言：‘如是如是青黄赤白，汝何不观？’大慧，而彼毛轮本自无体。何以故？有见不见故。大慧，诸外道等依邪见心虚妄分别亦复如是，虚妄执著一异、俱不俱、有无非有非无、常无常生诸法故。
　　“大慧，譬如天雨生于水泡似玻瓈珠，愚痴凡夫妄见执著，生于珠想东西走逐。大慧，而彼水泡非宝珠非不宝珠。何以故？有取不取故。大慧，彼诸外道因虚妄心分别熏习亦复如是，说非有法依因缘生，复有说言实有法灭。
　　“复次，大慧，彼诸外道建立三种量、五分论，而作是言‘实有圣者内证之法’，离二自体，虚妄分别故。大慧，离心意意识，转身便得圣种类身。修行诸行，无如是心，离自心见能取可取虚妄境界故；入如来地，自身进趣证圣智故；如实修行者，不生有无心故。大慧，如实修行必得如是境界故。大慧，若取有无法者，即为我相、人相、众生相、寿者相故。
　　“大慧，说有无法自相同相，是名应化佛说，非法佛说。复次，大慧，应化如来说如是法，随顺愚痴凡夫见心令其修行，非为建立如实修行示现自身内证圣智三昧乐行故。
　　“大慧，譬如人见水中树影。大慧，彼非影非不影。何以故？有树则有，无树则无故。大慧，彼诸外道依邪见心妄想熏习亦复如是，分别一异、俱不俱、有无非有非无、常无常，妄想分别故。何以故？以不觉知唯自心见故。
　　“大慧，譬如明镜，随缘得见一切色像无分别心。大慧，彼非像非不像。何以故？有缘得见，无缘不见故。大慧，愚痴凡夫自心分别见像有无。大慧，一切外道自心妄想分别镜像亦复如是，见一异、俱不俱故。
　　“大慧，譬如诸响，因人、山、河水、风、空屋和合而闻，彼所闻响非有非无。何以故？因声闻声故。大慧，一切外道自心虚妄分别熏习，见一异、俱不俱、有无非有非无、常无常故。
　　“大慧，譬如大地，无诸草木园林之处，因于日光、尘土和合见水波动，而彼水波非有非无。何以故？令众生欢喜不欢喜故。大慧，一切外道愚痴凡夫亦复如是，因无始来烦恼心熏习戏论，分别生住灭、一异、俱不俱、有无非有非无、常无常。圣人内身证智门中，示现阳焰渴爱事故。
　　“大慧，譬如有人依咒术力起于死尸，机关木人无众生体，依毗舍阇力、依巧师力作去来事；而诸愚痴凡夫，执著以为实有，以去来故。大慧，愚痴凡夫、诸外道等堕邪见心亦复如是，执著虚妄一异、俱不俱、有无非有非无、常无常故。是故凡夫、外道，虚妄建立如是法故。
　　“是故，大慧，汝当远离生住灭、一异、俱不俱、有无非有非无、常无常故，自身内证圣智分别故。”
　　尔时，世尊重说偈言：
　　“五阴及于识，如水中树影，
　　如幻梦所见，莫依意识取。
　　诸法如毛轮，如焰水迷惑，
　　观察于三界，一切如幻梦，
　　若能如是观，修行得解脱。
　　如夏兽爱水，摇动迷惑心，
　　彼处无水事，妄想见为水；
　　如意识种子，境界动生见，
　　愚痴取为实，彼法生如翳。
　　无始世愚痴，取物如怀抱，
　　如因榍出榍，诳凡夫入法。
　　幻起尸机关，梦电云恒尔，
　　观世间如是，断有得解脱。
　　阳焰虚空中，无有诸识知，
　　观诸法如是，不著一切法。
　　诸识唯有名，以诸相空无，
　　见阴如毛轮，何法中分别？
　　画及诸毛轮，幻梦犍闼婆，
　　火轮禽趣水，实无而见有；
　　常无常及一，二俱及不俱，
　　依无始因缚，凡夫迷惑心。
　　镜宝水眼中，现诸种种像；
　　妄见种种色，如梦石女儿；
　　一切法无实，如兽爱空水。
　　“复次，大慧，诸佛如来说法离四种见，谓离一异、俱不俱故，远离建立有无故。大慧，一切诸佛如来说法，依实际因缘寂灭解脱故。大慧，一切诸佛如来说法，依究竟境界，非因自性、自在天、无因、微尘、时，不依如是说法。复次，大慧，诸佛说法离二种障：烦恼障、智障。如大商主将诸人众，次第置于至未曾见究竟安隐寂静之处，次第安置令善解知乘地差别相故。
　　“复次，大慧，有四种禅。何等为四？一者、愚痴凡夫所行禅，二者、观察义禅，三者、念真如禅，四者、诸佛如来禅。
　　“大慧，何者愚痴凡夫所行禅？谓声闻、缘觉、外道修行者，观人无我，自相同相骨锁故，无常、苦、无我、不净执著诸相；如是如是决定毕竟不异故，如是次第因前观次第上上，乃至非想灭尽定解脱，是名愚痴凡夫、外道、声闻等禅。
　　“大慧，何者观察义禅？谓观人无我自相同相故，见愚痴凡夫、外道自相同相自他相无实故，观法无我诸地行相义次第故。大慧，是名观察义禅。
　　“大慧，何者观真如禅？谓观察虚妄分别因缘，如实知二种无我，如实分别一切诸法无实体相，尔时不住分别心中，得寂静境界。大慧，是名观真如禅。
　　“大慧，何者观察如来禅？谓如实入如来地故，入内身圣智相三空三种乐行故，能成办众生所作不可思议。大慧，是名观察如来禅。”
　　尔时，世尊重说偈言：
　　“凡夫等行禅，观察义相禅，
　　观念真如禅，究竟佛净禅。
　　譬如日月形，钵头摩海相，
　　虚空火尽相，行者如是观，
　　如是种种相，堕于外道法，
　　亦堕于声闻，辟支佛等行。
　　舍离于一切，则是无所有，
　　时十方刹土，诸佛真如手，
　　摩彼行者顶，入真如无相。”
　　尔时，圣者大慧菩萨摩诃萨白佛言：“世尊，言涅槃，涅槃者，说何等法名为涅槃？”
　　佛告圣者大慧菩萨言：“大慧，言涅槃者，转灭诸识法体相故，转诸见熏习故，转心意阿梨耶识法相熏习，名为涅槃。大慧，我及诸佛说如是涅槃，法体境界空事故。
　　“复次，大慧，言涅槃者，谓内身圣智修行境界故，离虚妄分别有无法故。大慧，云何非常？谓离自相同相分别法故，是故非常。大慧，云何非断？谓过去、未来、现在一切圣人内身证得故，是故非断。
　　“大慧，般涅槃者非死非灭。大慧，若般涅槃是死法者，应有生缚故。大慧，若般涅槃是灭法者，应堕有为法故。是故，大慧，般涅槃者非死非灭，如实修行者之所归依故。
　　“复次，大慧，言涅槃者，非可取非可舍、非此处非彼处、非断非常、非一义非种种义，是故名为涅槃。
　　“复次，大慧，声闻涅槃者，观察自相同相觉诸法故，名声闻涅槃。大慧，辟支佛涅槃者不乐愦闹，见诸境界无常、无乐、无我、无净，不生颠倒相。是故声闻、辟支佛非究竟处生涅槃想故。
　　“复次，大慧，我为汝说二法体相。何等为二？一者、执著言说体相，二者、执著世事体相。大慧，何者执著言说体相？谓无始来执著言说戏论熏习生故。大慧，何者执著世事体相？谓不如实知唯是自心见外境界故。
　　“复次，大慧，诸菩萨摩诃萨依二种愿力住持故，顶礼诸佛如来应正遍知，问所疑事。大慧，何等二种愿力住持？一者、依三昧三摩跋提住持力；二者、遍身得乐，谓佛如来手摩其顶受位住持力。大慧，诸菩萨摩诃萨住初地中承诸如来住持力故，名入菩萨大乘光明三昧。大慧，诸菩萨摩诃萨入大乘光明三昧已，尔时十方诸佛如来应正遍知，与诸菩萨住持力故现身口意。大慧，如金刚藏菩萨摩诃萨，及余成就如是功德相菩萨摩诃萨。大慧，如是诸菩萨摩诃萨，住初地中三昧三摩跋提力住持故，以百千万亿劫修集善根力故，次第如实知地对治法相成就。菩萨摩诃萨至法云地，住大宝莲华王宫殿师子座上坐，同类菩萨摩诃萨眷属围绕，宝冠璎珞庄严其身，如阎浮檀金瞻葡、日月光明胜莲华色。尔时十方一切诸佛各申其手，遥摩莲华王座上菩萨摩诃萨顶，如得自在王、帝释王、转轮王灌太子顶授位故。大慧，彼授位菩萨，及眷属菩萨摩诃萨，依如来手摩顶故得遍身乐，是故言手摩菩萨顶住持力。大慧，是名诸菩萨摩诃萨二种住持力。大慧，诸菩萨摩诃萨，依此二种住持力故，能观察一切诸如来身。大慧，若无二种住持力者，则不得见诸佛如来。
　　“大慧，若诸菩萨摩诃萨，离二种住持力能说法者，愚痴凡夫亦应说法。何以故？谓不以得诸佛住持力故。大慧，依诸如来住持力故，山河、石壁、草木、园林及种种伎乐，城邑、聚落、宫殿、屋宅，皆能出于说法之声，自然皆出伎乐之音。大慧，何况有心者！聋盲喑哑无量众生，离诸苦恼。大慧，诸佛如来住持之力，无量利益安乐众生。”
　　大慧菩萨复白佛言：“世尊，世尊，何故诸菩萨摩诃萨入三昧三摩跋提及入诸地时，诸佛如来应正遍知作住持力？”
　　佛告大慧：“为护魔业烦恼散乱心故，为不堕声闻禅定地故，为内身证如来地故，为增长内身证法故。大慧，是故诸佛如来应正遍知，为诸菩萨作住持力。大慧，若诸如来不为菩萨作住持力者，堕诸外道、声闻、辟支佛魔事故，不得阿耨多罗三藐三菩提。是故诸佛如来应正遍知，大慈摄取诸菩萨故。”
　　尔时，世尊重说偈言：
　　“菩萨依自身，本愿力清净，
　　入三昧授位，初地至十地，
　　诸佛人中尊，神力作住持。”
入楞伽经卷第四集一切佛法品第三之三
　　尔时，圣者大慧菩萨摩诃萨复白佛言：“世尊，如世尊说，十二因缘从因生果，不说自心妄想分别见力而生。世尊，若尔，外道亦说从因生果。世尊，外道说言，从于自性、自在天、时、微尘等因生一切法；如来亦说，依于因缘而生诸法，而不说有自建立法。世尊，外道亦说，从于有无而生诸法；世尊说言，诸法本无，依因缘生，生已还灭。世尊说从无明缘行乃至于有，依眼识等生一切法。如世尊说，亦有诸法无因而生。何以故？不从因生，一时无前后生，以因此法生此法。世尊自说，因虚妄因法生，此法非次第生故。世尊，若尔，外道说法胜，而如来不如。何以故？世尊，外道说因，无因缘能生果。如来说法，因亦依果，果亦依因；若尔，因缘无因无果。世尊，若尔，彼此因果展转无穷。世尊说言，从此法生彼法，若尔，无因生法。”
　　佛告圣者大慧菩萨摩诃萨言：“大慧，我今当说，因此法生彼法，不同外道所立因果，无因之法亦从因生。我不如是，我说诸法从因缘生，非无因缘，亦不杂乱，亦无展转无穷之过。何以故？以无能取、可取法故。大慧，外道不知自心见故，执著能取、可取之法，不知不觉唯自心见内外法故。大慧，彼诸外道不知自心内境界故，见有无物；是故外道有如是过，非我过也。我常说言，因缘和合而生诸法，非无因生。”
　　大慧复言：“世尊，有言语说应有诸法。世尊，若无诸法者，应不说言语。世尊，是故依言说应有诸法。”
　　佛告大慧：“亦有无法而说言语，谓兔角、龟毛、石女儿等，于世间中而有言说。大慧，彼兔角非有非无，而说言语。大慧，汝言以有言说应有诸法者，此义已破。
　　“大慧，非一切佛国土言语说法。何以故？以诸言语唯是人心分别说故。是故，大慧，有佛国土直视不瞬、口无言语名为说法，有佛国土直尔示相名为说法，有佛国土但动眉相名为说法，有佛国土唯动眼相名为说法，有佛国土笑名说法，有佛国土欠呿名说法，有佛国土咳名说法，有佛国土念名说法，有佛国土身名说法。大慧，如无瞬世界及众香世界，于普贤如来应正遍知，彼菩萨摩诃萨观察如来目不暂瞬，得无生法忍，亦得无量胜三昧法。是故，大慧，汝不得言有言语说应有诸法。
　　“大慧，如来亦见诸世界中，一切微虫，蚊、虻、蝇等众生之类，不说言语，共作自事而得成办。”
　　尔时，世尊重说偈言：
　　“如虚空兔角，及与石女儿，
　　无而有言说，如是妄分别。
　　因缘和合法，愚痴分别生，
　　不知如实法，轮回三有中。”
　　尔时，圣者大慧菩萨摩诃萨复白佛言：“世尊，世尊说常语法，依何等法作如是说？”
　　佛告圣者大慧菩萨言：“大慧，依迷惑法我说为常。何以故？大慧，圣人亦见世间迷惑法，非颠倒心。大慧，譬如阳焰、火轮、毛轮、乾闼婆城、幻、梦、水中月、镜中像，世间非智慧者见有诸像，颠倒见故；有智慧者不生分别，非不见彼迷惑之事。大慧，有智慧者见彼种种迷惑之事，不生实心。何以故？离有无法故。”
　　佛复告圣者大慧菩萨言：“大慧，云何迷惑法离于有无？谓诸愚痴凡夫，见有种种境界，如诸饿鬼大海恒河见水不见。大慧，是迷惑法不得言有，不得言无。大慧，余众生见彼是水故，不得言无。大慧，迷惑之事亦复如是，以诸圣人离颠倒见故。大慧，言迷惑法常者，以想差别故。大慧，因迷惑法见种种相，而迷惑法不分别异差别。是故，大慧，迷惑法常。大慧，云何迷惑法名之为实？以诸圣人迷惑法中不生颠倒心，亦不生实心。大慧，而诸圣人见彼迷惑法起少心想，不生圣智事相。大慧，起少想者，是谓凡夫，非谓圣人。
　　“大慧，分别彼迷惑法颠倒非颠倒者，能生二种性。何等二种？一者、能生凡夫性，二者、能生圣人性。大慧，彼圣人性者，能生三种差别之性，所谓声闻、辟支佛、佛国土差别性故。大慧，云何毛道凡夫分别迷惑法，而能生彼声闻乘性？大慧，所谓执著彼迷惑法自相同相，能成声闻乘性。大慧，是名迷惑法能生能成声闻乘性。大慧，云何愚痴凡夫分别迷惑法，而能生彼辟支佛乘性？大慧，所谓执著彼迷惑法，观察诸法自相同相，不乐愦闹，能生辟支佛乘性。大慧，是名迷惑法能生能成辟支佛乘性。大慧，云何智者即分别彼迷惑之法，能生佛乘性？大慧，所谓见彼能见可见唯是自心，而不分别有无法故。大慧，如是观察迷惑之法，能生能成如来乘性。大慧，如是名为性义。大慧，何者一切毛道凡夫？即分别彼迷惑之法见种种事，能生世间所有乘性，以观察诸法如是如是决定不异。是故，大慧，彼迷惑法愚痴凡夫，虚妄分别种种法体。
　　“大慧，彼迷惑法，非是实事、非不实事。何以故？大慧，圣人观察彼迷惑法不虚妄分别，是故圣人能转心意意识身相，离烦恼习故。是故圣人转彼迷惑法，名为真如。大慧，此名何等法？大慧，此名真如法，离分别法故。大慧，为此义故，我重宣说真如法体离分别法，彼真如中无彼虚妄分别法故。”
　　大慧菩萨复白佛言：“世尊，彼迷惑法，为有、为无？”
　　佛告大慧：“彼迷惑法，执著种种相故名有。大慧，彼迷惑法，于妄想中若是有者，一切圣人皆应不离，执著有无虚妄法故。大慧，如外道说十二因缘，有从因生、不从因生，此义亦如是。”
　　大慧言：“世尊，若迷惑法如幻见者，此迷惑法异于迷惑，以迷惑法能生法故。”
　　佛告大慧：“大慧，非迷惑法生烦恼过。大慧，若不分别迷惑法者，不生诸过。复次，大慧，一切幻法依于人功咒术而生，非自心分别烦恼而生。是故，大慧，彼迷惑法不生诸过，唯是愚痴人见迷惑法故。大慧，愚痴凡夫执著虚妄微细之事，而生诸过，非谓圣人。”
　　尔时，世尊重说偈言：
　　“圣不见迷惑，世间亦无实，
　　迷惑即是实，实法次迷惑。
　　舍离诸迷惑，若有相生者，
　　即彼是迷惑，不净犹如翳。”
　　“复次，大慧，汝不得言：幻是无故，一切诸法亦无如幻。”
　　大慧言：“世尊，为执著诸法如幻相故，言诸法如幻？为执著诸法颠倒相故，言诸法如幻也？世尊，若执著诸法如幻相者，世尊不得言一切法皆如幻相；若执著诸法颠倒相故言如幻者，不得言一切法如幻。何以故？世尊，色有种种因相见故。世尊，无有异因色有诸相可见如幻。是故，世尊，不得说言执著诸法一切如幻。”
　　佛告大慧：“非谓执著种种法相，说言诸法一切如幻。大慧，诸法颠倒，速灭如电，故言如幻。大慧，一切诸法譬如电光，即见即灭，凡夫不见。大慧，一切诸法亦复如是，以一切法自心分别同相异相，以不能观察故；不如实见，以妄执著色等法故。”
　　尔时，世尊重说偈言：
　　“非见色等法，说言无幻法，
　　故不违上下，我说一切法，
　　不见有本性，如幻无生体。”
　　大慧菩萨复白佛言：“世尊，如世尊说，诸法不生，复言如幻。将无世尊前后所说自相违耶？以如来说一切诸法不如幻故。”
　　佛告大慧：“我说一切法不生如幻者，不成前后有相违过。何以故？以诸一切愚痴凡夫不见生法及不生法，不能觉知自心有无、外法有无。何以故？以不能见不生法故。大慧，我如是说诸法前后无有相违。大慧，我遮外道建立因果义不相当，是故我说诸法不生。大慧，一切外道愚痴群聚作如是说，从于有无生一切法，不说自心分别执著因缘而生。大慧，我说诸法有亦不生、无亦不生。是故，大慧，我说诸法不生不灭。
　　“大慧，我说一切诸法有者，护诸弟子令知二法。何等为二？一者、摄取诸世间故，二者、为护诸断见故。何以故？以依业故有种种身摄六道生，是故我说言有诸法摄取世间。大慧，我说一切法如幻者，为令一切愚痴凡夫毕竟能离自相同相故。以诸凡夫痴心执著堕于邪见，以不能知但是自心虚妄见故；令离执著因缘生法，是故我说一切诸法如幻如梦，无有实体。何以故？若不如是说者，愚痴凡夫执邪见心，欺诳自身及于他身，离如实见一切法故。
　　“大慧，云何住如实见？谓入自心见诸法故。”
　　尔时，世尊重说偈言：
　　“如汝言诸法，一切不生者，
　　是则谤因果，不生如实见。
　　我说有生法，摄受诸世间，
　　见诸法同幻，不取诸见相。”
　　复次，佛告圣者大慧菩萨言：“大慧，我今为诸菩萨摩诃萨，说名、句、字身相。以诸菩萨善知名、句、字身相故，依名、句、字身相，速得阿耨多罗三藐三菩提；得菩提已，为众生说名、句、字相。”
　　大慧菩萨白佛言：“善哉！世尊，惟愿速说。”
　　“大慧，何者名身？谓依何等何等法作名，名身事物，名异义一。大慧，是名我说名身。大慧，何者是句身？谓义事决定究竟见义故。大慧，是名我说句身。大慧，何者是字身？谓文句毕竟故。大慧，复次名身者，依何等法了别名句，能了知自形相故。大慧，复次句身者，谓句事毕竟故。大慧，复次名身者，所谓诸字从名差别，从阿字乃至呵字，名为名身。大慧，复次字身者，谓声长短音韵高下，名为字身。大慧，复次句身者，谓巷路行迹，如人象马诸兽行迹等，得名为句。大慧，复次名字者，谓无色四阴依名而说。大慧，复次名字相者，谓能了别名字相故。大慧，是名名、句、字身相。大慧，如是名、句、字相，汝应当学为人演说。”
　　尔时，世尊重说偈言：
　　“名身与句身，及字身差别，
　　凡夫痴计著，如象溺深泥。”
　　“复次，大慧，未来世中无智慧者，以邪见心不知如实法故，因世间论自言智者。有智者问如实之法，离邪见相一异、俱不俱，而彼愚人作如是言：‘是问非是，非正念问。’谓色等法常无常为一为异，如是涅槃有为诸行为一为异，相中所有能见所见为一为异，作者所作为一为异，四大中色香味触为一为异，能见所见为一为异，泥团微尘为一为异，智者所知为一为异。如是等上上次第相，上上无记置答，佛如是说，是为谤我！
　　“大慧，而我不说如是法者，为遮外道邪见说故。何以故？大慧，外道等说谓身即命，身异命异，如是等法外道所说是无记法。大慧，外道迷于因果义故，是故无记；非我法中，名无记也。大慧，我佛法中，离能见可见虚妄之想，无分别心，是故我法中无有置答。诸外道等执著可取能取，不知但是自心见法；为彼人故，我说言有四种问法。无记置答，非我法中。大慧，诸佛如来应正遍知，为诸众生有四种说言置答者。大慧，为待时故说如是法，为根未熟，非为根熟，是故我说置答之义。
　　“复次，大慧，一切诸法若离作者及因不生；以无作者故，是故我说诸法不生。”
　　佛告大慧：“一切诸法无有体相。”
　　大慧白佛言：“世尊，何故一切诸法无实体相？”
　　佛告大慧：“自智观察一切诸法自相同相不见诸法，是故我说一切诸法无实体相。”
　　佛告大慧：“一切诸法亦无取相。”
　　大慧言：“世尊，以何义故一切诸法亦无取相？”
　　佛告大慧：“自相同相无法可取，是故我说无法可取。”
　　佛告大慧：“一切诸法亦无舍相。”
　　大慧言：“世尊，何故诸法亦无舍相？”
　　佛告大慧：“观察自相同相法无法可舍，是故我说一切诸法亦无舍相。”
　　佛告大慧：“诸法不灭。”
　　大慧言：“世尊，何故一切诸法不灭？”
　　佛告大慧：“观一切法自相同相无体相故，是故我说诸法不灭。”
　　佛告大慧：“诸法无常。”
　　大慧言：“世尊，何故一切诸法无常？”
　　佛告大慧：“一切诸法常无常想常不生相，是故我说诸法无常。复次，大慧，我说一切诸法无常。”
　　大慧言：“世尊，何故一切诸法无常？”
　　佛告大慧：“以相不生，以不生体相，是故常无常，是故我说诸法无常。”
　　尔时，世尊重说偈言：
　　“记论有四种，直答反质答，
　　分别答置答，以制诸外道。
　　有及非有生，僧佉毗世师，
　　而说悉无记，彼作如是说。
　　正智慧观察，自性不可得，
　　是故不可说，及说无体相。”
　　尔时，圣者大慧菩萨摩诃萨白佛言：“世尊，惟愿世尊，为我等说须陀洹等行差别相。我及一切菩萨摩诃萨等，善知须陀洹等修行相已，如实知须陀洹、斯陀含、阿那含、阿罗汉等；如是如是为众生说，众生闻已入二无我相，净二种障，次第进取地地胜相，得如来不可思议境界修行；得修行处已，如如意宝，随众生念受用境界身口意行故。”
　　佛告大慧言：“善哉！善哉！善哉！大慧，谛听！谛听！今为汝说。”
　　大慧白佛言：“善哉！世尊，唯然听受。”
　　佛告大慧言：“大慧，须陀洹有三种果差别。”
　　大慧言：“何等三种？”
　　佛告大慧：“谓下、中、上。大慧，何者须陀洹下？谓三有中七返受生。大慧，何者为中？谓三生、五生入于涅槃。大慧，何者为上？谓即一生入于涅槃。大慧，是三种须陀洹有三种结，谓下、中、上。大慧，何者三结？谓身见、疑、戒取。大慧，彼三种结上上胜进得阿罗汉果。
　　“大慧，身见有二种。何等为二？一者、俱生；二者、虚妄分别而生，如因缘分别法故。大慧，譬如依诸因缘法相虚妄分别而生实相，彼因缘法中非有非无；以分别有无非实相故，愚痴凡夫执著种种法相，如诸禽兽见于阳焰取以为水。大慧，是名须陀洹分别身见。何以故？以无智故，无始世来虚妄取相故。大慧，此身见垢见，人无我乃能远离。大慧，何者须陀洹俱生身见？所谓自身他身俱见，彼二四阴，无色色阴生时，依于四大及四尘等，彼此因缘和合生色；而须陀洹知已，能离有无邪见断于身见，断身见已不生贪心。大慧，是名须陀洹身见之相。
　　“大慧，何者须陀洹疑相？谓得证法善见相已，先断身见及于二见分别之心，是故于诸法中不生疑心；复不生心，于余尊者以为尊相为净不净故。大慧，是名须陀洹疑相。
　　“大慧，何者须陀洹戒取相？谓善见受生处苦相故，是故不取戒相。大慧，戒取者，谓诸凡夫持戒精进种种善行，求乐境界生诸天中。彼须陀洹不取是相，而取自身内证回向进趣胜处，离诸妄想，修无漏戒分。大慧，是名须陀洹戒取相。
　　“大慧，须陀洹断三结烦恼，离贪瞋痴。”
　　大慧白佛言：“世尊，世尊说众多贪，须陀洹离何等贪？”
　　佛告大慧：“须陀洹远离与诸女人和合，不为现在乐种未来苦因，远离打掴呜抱眄视。大慧，须陀洹不生如是贪心。何以故？以得三昧乐行故。大慧，须陀洹远离如是等贪，非离涅槃贪。
　　“大慧，何者斯陀含果相？谓一往见色相现前生心，非虚妄分别想见，以善见禅修行相故，一往来世间，便断苦尽入于涅槃，是名斯陀含。
　　“大慧，何者阿那含相？谓于过去、现在、未来色相中生有无心，以见使虚妄分别心，诸结不生，不来故名阿那含。
　　“大慧，何者阿罗汉相？谓不生分别思惟、可思惟，三昧解脱力通烦恼苦等分别心故，名阿罗汉。”
　　大慧菩萨白佛言：“世尊，说三种阿罗汉，此说何等罗汉名阿罗汉？世尊为说得决定寂灭罗汉，为发菩提愿善根忘善根罗汉，为化应化罗汉？”
　　佛告大慧：“为说得决定寂灭声闻罗汉，非余罗汉。大慧，余罗汉者，谓曾修行菩萨行者，复有应化佛所化罗汉，本愿善根方便力故，现诸佛土生大众中，庄严诸佛大会众故。大慧，分别去来说种种事，远离证果、能思惟、所思惟、可思惟故，以见自心为见所见说得果相。复次，大慧，若须陀洹生如是心：“此是三结，我离三结者。”大慧，是名见三法堕于身见。彼若如是，不离三结。大慧，是故须陀洹不生如是心。
　　“复次，大慧，若欲远离禅、无量、无色界者，应当远离自心见相，远离少相，寂灭定三摩跋提相故。大慧，若不如是，彼菩萨心见诸法，以唯心故。”
　　尔时，世尊重说偈言：
　　“诸禅四无量，无色三摩提，
　　少相寂灭定，一切心中无。
　　逆流修无漏，及于一往来，
　　往来及不还，罗汉心迷没。
　　思可思能思，远离见真谛，
　　唯是虚妄心，能知得解脱。
　　“复次，大慧，有二种智。何等为二？一者、观察智，二者、虚妄分别取相住智。大慧，何者观察智？谓何等智观察一切诸法体相，离于四法无法可得，是名观察智。大慧，何者四法？谓一、异、俱、不俱，是名四法。大慧，若离四法，一切法不可得。大慧，若欲观察一切法者，当依四法而观诸法。大慧，妄想分别取相住智者，所谓执著坚热湿动，虚妄分别四大相故，执著建立因譬喻相故，建立非实法以为实。大慧，是名虚妄分别执著取相住持智。大慧，是名二种智相。大慧，诸菩萨摩诃萨，毕竟知此二相，进趣法无我相，善知真实智地行相；知已即得初地，得百三昧，依三昧力见百佛、见百菩萨，能知过去、未来各百劫事，照百佛世界；照百佛世界已，善知诸地上上智相，以本愿力故，能奋迅示现种种神通，于法云地中依法雨授位，证如来内究竟法身智慧地；依十无量善根愿转，为教化众生种种应化，自身示现种种光明，以得自身修行证智三昧乐故。
　　“复次，大慧，菩萨摩诃萨应善知四大及四尘相。大慧，云何菩萨善知四大及四尘相？大慧菩萨摩诃萨应如是修行，所言实者，谓无四大处，观察四大本来不生；如是观已，复作是念，言观察者唯自心见虚妄觉知，以见外尘无有实物，唯是名字分别心见，所谓三界离于四大及四尘相；见如是已，离四种见，见清净法，离我、我所，住于自相如实法中。大慧，住自相如实法中者，谓住建立诸法无生自相法中。
　　“大慧，于四大中云何有四尘？大慧，谓妄想分别柔软湿润，生内外水大。大慧，妄想分别暖增长力，生内外火大。大慧，妄想分别轻转动相，生内外风大。大慧，妄想分别所有坚相，生内外地大。大慧，妄想分别内外共虚空生内外想，以执著虚妄内外邪见，五阴聚落、四大及四尘生故。”
　　佛告大慧：“识能执著种种境界，乐求异道，取彼境界故。大慧，四大有四，谓色、香、味、触。大慧，四大无因。何以故？谓地自体形相长短不生四大相故。大慧，依形相大小上下容貌而生诸法，不离形相大小长短而有法故。是故，大慧，外道虚妄分别四大及四尘，非我法中如此分别。
　　“复次，大慧，我为汝说五阴体相。大慧，何者五阴相？谓色、受、想、行、识。大慧，四阴无色相，谓受、想、行、识。大慧，色依四大生，四大彼此不同相。大慧，无色相法同如虚空，云何得成四种数相？大慧，譬如虚空离于数相，而虚妄分别此是虚空。大慧，阴之数相离于诸相，离有无相，离于四相。愚痴凡夫说诸数相，非谓圣人。
　　“大慧，我说诸相如幻，种种形相离一二相依假名说，如梦镜像不离所依。大慧，如圣人智修行分别，见五阴虚妄。大慧，是名五阴，无五阴体相。大慧，汝今应离如是虚妄分别之相；离如是已，为诸菩萨说离诸法相寂静之法，为遮外道诸见之相。大慧，说寂静法，得证清净无我之相，入远行地；入远行地已，得无量三昧自在如意生身故，以得诸法如幻三昧故，以得自在神通力修行进趣故，随一切众生自在用如大地故。大慧，譬如大地，一切众生随意而用。大慧，菩萨摩诃萨随众生用亦复如是。
　　“复次，大慧，外道说有四种涅槃。何等为四？一者、自体相涅槃，二者、种种相有无涅槃，三者、自觉体有无涅槃，四者、诸阴自相同相断相续体涅槃。大慧，是名外道四种涅槃，非我所说。大慧，我所说者，见虚妄境界分别识灭，名为涅槃。”
　　大慧白佛言：“世尊，世尊可不说八种识耶？”
　　佛告大慧：“我说八种识。”
　　大慧言：“若世尊说八种识者，何故但言意识转灭，不言七识转灭？”
　　佛告大慧：“以依彼念观有故，转识灭，七识亦灭。复次，大慧，意识执著取境界生，生已种种熏习增长阿梨耶识，共意识故，离我、我所相，著虚妄空而生分别。大慧，彼二种识无差别相，以依阿梨耶识因观自心见境，妄想执著生种种心，犹如束竹迭共为因，如大海波以自心见境界风吹而有生灭。是故，大慧，意识转灭，七种识转灭。”
　　尔时，世尊重说偈言：
　　“我不取涅槃，亦不舍作相，
　　转灭虚妄心，故言得涅槃。
　　依彼因及念，意趣诸境界，
　　识与心作因，为识之所依。
　　如水流枯竭，波浪则不起，
　　如是意识灭，种种识不生。
　　“复次，大慧，我为汝说虚妄分别法体差别相。汝及诸菩萨摩诃萨，善分别知虚妄法体差别之相，离分别所分别法，善知自身内修行法，远离外道能取可取境界，远离种种虚妄分别因缘法体相；远离已，不复分别虚妄之相。
　　“大慧，何者虚妄分别法体差别之相？大慧，虚妄分别自体差别相有十二种。何等为十二？一者、言语分别，二者、可知分别，三者、相分别，四者、义分别，五者、实体分别，六者、因分别，七者、见分别，八者、建立分别，九者、生分别，十者、不生分别，十一者、和合分别，十二者、缚不缚分别。大慧，是名分别自体相差别法相。
　　“大慧，言语分别者，谓乐著种种言语美妙音声。大慧，是名言语分别。
　　“大慧，可知分别者，谓作是思惟，应有前法实事之相，圣人修行知，依彼法而生言语，如是分别。大慧，是名可知分别。
　　“大慧，相分别者，谓即彼可知境界中，热湿动坚种种相执以为实；如空阳焰，诸禽兽见生于水想。大慧，是名相分别。
　　“大慧，义分别者，谓乐金银等种种实境界。大慧，是名义分别。
　　“大慧，自体分别者，谓专念有法自体形相，此法如是如是不异，非正见见分别。大慧，是名自体分别。
　　“大慧，因分别者，谓何等何等因，何等何等缘，有无了别因，相生了别相。大慧，是名因分别。
　　“大慧，见分别者，谓有无、一异、俱不俱，邪见外道执著分别。大慧，是名见分别。
　　“大慧，建立分别者，谓取我、我所相说虚妄法。大慧，是名建立分别。
　　“大慧，生分别者，谓依众缘有无法中生执著心。大慧，是名生分别。
　　“大慧，不生分别者，谓一切法本来不生，以本无故依因缘有而无因果。大慧，是名无生分别。
　　“大慧，和合分别者，谓何等何等法和合，如金缕共；何等何等法和合，如金缕和合。大慧，是名和合分别。
　　“大慧，缚不缚分别者，谓缚因执著如所缚。大慧，如人方便结绳作结，结已还解。大慧，是名缚不缚分别。
　　“大慧，是名虚妄分别法体差别之相。以此虚妄分别法体差别之相，一切凡夫执著有无故，执著法相种种因缘。是故，大慧，分别法体差别之相，见种种法执著为实；如依于幻见种种事，凡夫分别知异于幻有如是法。大慧，我于种种法中不异幻说，亦非不异。何以故？若幻异于种种法者，不应因幻而生种种；若幻即是种种法者，不应异见，此是幻、此是种种而见差别。是故我说不异、非不异。是故，大慧，汝及诸菩萨摩诃萨，莫分别幻有实无实。”
　　尔时，世尊重说偈言：
　　“心依境界缚，知觉随境生，
　　于寂静胜处，生平等智慧。
　　妄想分别有，于缘法则无，
　　取虚妄迷乱，不知他力生。
　　种种缘生法，即是幻不实，
　　彼有种种想，妄分别不成。
　　彼想则是过，皆从心缚生，
　　愚痴人无智，分别因缘法。
　　此诸妄想体，即是缘起法，
　　妄想有种种，众缘中分别。
　　世谛第一义，第三无因生，
　　妄想说世谛，断则圣境界。
　　譬如修行者，一事见种种，
　　彼法无种种，分别相如是。
　　如目种种翳，妄想见众色，
　　翳无色非色，无智取法尔。
　　如真金离垢，如水离泥浊，
　　如虚空离云，真法净亦尔。
　　无有妄想法，因缘法亦无，
　　取有及谤无，分别观者见。
　　妄想若无实，因缘法若实，
　　离因应生法，实法生实法。
　　因虚妄名法，见诸因缘生，
　　想名不相离，如是生虚妄。
　　虚妄本无实，则度诸妄想，
　　然后知清净，是名第一义。
　　妄想有十二，缘法有六种，
　　内身证境界，彼无有差别。
　　五法为真实，及三种亦尔，
　　修行者行此，不离于真如。
　　众生及因缘，名分别彼法，
　　彼诸妄想相，从彼因缘生。
　　真实智善观，无缘无妄想，
　　第一义无物，云何智分别？
　　若真实有法，远离于有无；
　　若离于有无，云何有二法？
　　分别二法体，二种法体有，
　　虚妄见种种，清净圣境界。
　　见妄想种种，因缘中分别，
　　若异分别者，则堕于外道。
　　妄想说妄想，因见和合生，
　　离二种妄想，即是真实法。”
　　尔时，大慧菩萨摩诃萨复白佛言：“世尊，惟愿为说，自身内证圣智修行相及一乘法。不由于他，游行一切诸佛国土通达佛法。”
　　佛告圣者大慧菩萨言：“善哉！善哉！善哉！大慧，谛听！谛听！当为汝说。”
　　大慧言：“善哉！世尊，唯然受教。”
　　佛告大慧：“菩萨摩诃萨离阿含名字法、诸论师所说分别法相，在寂静处独坐思惟，自内智慧观察诸法不随他教，离种种见虚妄之相，当勤修行入如来地上上证智。大慧，是名自身内证圣智修行之相。
　　“大慧，更有三界中修一乘相。大慧，何者一乘相？大慧，如实觉知一乘道故，我说名一乘。大慧，何者如实觉知一乘道相？谓不分别可取能取境界，不生如是诸法相住，以不分别一切诸法故。大慧，是名如实觉知一乘道相。大慧，如是觉知一乘道相，一切外道声闻、辟支佛、梵天等未曾得知，唯除于我。大慧，故我说名一乘道相。”
　　大慧白佛言：“世尊，世尊何因说于三乘，不说一乘？”
　　佛告大慧：“声闻、缘觉不能自知证于涅槃，是故我说唯一乘道。大慧，以一切声闻、辟支佛，随受佛教厌离世间，自不能得解脱，是故我说唯一乘道。复次，大慧，一切声闻、辟支佛，不离智障，不离业烦恼习气障故，是故我说唯一乘道。大慧，声闻、辟支佛，未证法无我，未得离不可思议变易生，是故我为诸声闻故说一乘道。大慧，声闻、辟支佛，若离一切诸过熏习，得证法无我，尔时离于诸过；三昧无漏醉法觉已，修行出世间无漏界中一切功德；修行已，得不可思议自在法身。”
　　尔时，世尊重说偈言：
　　“天乘及梵乘，声闻缘觉乘，
　　诸佛如来乘，我说此诸乘。
　　以心有生灭，诸乘非究竟，
　　若彼心灭尽，无乘及乘者。
　　无有乘差别，我说为一乘，
　　引导众生故，分别说诸乘。
　　解脱有三种，及二法无我，
　　不离二种障，远离真解脱。
　　譬如海浮木，常随波浪转，
　　诸声闻亦然，相风所漂荡。
　　离诸随烦恼，熏习烦恼缚，
　　味著三昧乐，安住无漏界。
　　无有究竟趣，亦复不退还，
　　得诸三昧身，无量劫不觉。
　　譬如惛醉人，酒消然后悟，
　　得佛无上体，是我真法身。”
入楞伽经卷第五佛心品第四
　　尔时，佛告圣者大慧菩萨言：“大慧，我今为汝说意生身修行差别。大慧，谛听！谛听！当为汝说。”
　　大慧白佛言：“善哉！世尊，唯然受教。”
　　佛告大慧：“有三种意生身。何等为三？一者、得三昧乐三摩跋提意生身，二者、如实觉知诸法相意生身，三者、种类生无作行意生身。菩萨从于初地如实修行，得上上地证智之相。
　　“大慧，何者菩萨摩诃萨，得三昧乐三摩跋提意生身？谓第三、第四、第五地中，自心寂静行种种行，大海心波转识之相三摩跋提乐，名意识生；以见自心境界故，如实知有无相。大慧，是名意生身相。
　　“大慧，何者如实觉知诸法相意生身？谓菩萨摩诃萨，于八地中观察觉了，得诸法无相，如幻等法悉无所有，身心转变得，如幻三昧及余无量三摩跋提乐门；无量相力自在神通，妙华庄严迅疾如意，犹如幻梦、水中月、镜中像，非四大生，似四大相，具足身分，一切修行得如意自在，随入诸佛国土大众。大慧，是名如实觉知诸法相意生身。
　　“大慧，何者种类生无作行意生身？谓自身内证一切诸法，如实乐相法相乐故。大慧，是名种类生无作行意生身。
　　“大慧，汝当于彼三种身相观察了知。”
　　尔时，世尊重说偈言：
　　“我乘非大乘，非说亦非字，
　　非谛非解脱，非无有境界。
　　然乘摩诃衍，三摩提自在，
　　种种意生身，自在华庄严。”
　　尔时，圣者大慧菩萨，复白佛言：“世尊，如世尊说，善男子、善女人行五无间业。世尊，何等是五无间业，而善男子、善女人，行五无间入于无间？”
　　佛告圣者大慧菩萨言：“善哉！善哉！善哉！大慧，谛听！谛听！当为汝说。”
　　大慧白佛言：“善哉！世尊，唯然受教。”
　　佛告大慧：“五无间者：一者、杀母，二者、杀父，三者、杀阿罗汉，四者、破和合僧，五者、恶心出佛身血。
　　“大慧，何者众生母？谓更受后生，贪喜俱生，如缘母立。大慧，何者为父？谓无明为父，生六入聚落。大慧，断彼二种能生根本，名杀父、母。大慧，何者杀阿罗汉？谓诸使如鼠毒发，拔诸使怨根本不生。大慧，是名杀阿罗汉。大慧，何者破和合僧？谓五阴异相和合积聚，究竟断破，名为破僧。大慧，何者恶心出佛身血？谓自相同相见外自心相八种识身，依无漏三解脱门，究竟断八种识佛，名为恶心出佛身血。大慧，是名内身五种无间。若善男子、善女人行此无间，得名无间者。无间者，名证如实法故。
　　“复次，大慧，我为汝等说外五种无间之相。诸菩萨闻是义已，于未来世不生疑心。大慧，何者是外五种无间？谓杀父、母、罗汉，破和合僧，出佛身血。行此无间者，于彼三种解脱门中，不能得证一一解脱。除依如来力住持，应化声闻、菩萨、如来神力，为五种罪人忏悔疑心，断此疑心令生善根，为彼罪人作应化说。大慧，若犯五种无间罪者，毕竟不得证入道分。除见自心唯是虚妄，离身资生所依住处分别见我、我所相，于无量无边劫中遇善知识，于异道身离于自心虚妄见过。”
　　尔时，世尊重说偈言：
　　“贪爱名为母，无明则为父，
　　了境识为佛，诸使为罗汉，
　　阴聚名为僧，无间断相续，
　　更无有业间，得真如无间。”
　　尔时，圣者大慧菩萨，复白佛言：“世尊，惟愿为我说诸如来知觉之相。”
　　佛告圣者大慧菩萨摩诃萨言：“大慧，如实知人无我、法无我，如实能知二种障故，远离二种烦恼。大慧，是名如来如实知觉。大慧，声闻、辟支佛得此法者，亦名为佛。大慧，是因缘故，我说一乘。”
　　尔时，世尊重说偈言：
　　“善知二无我，二障二烦恼，
　　得不思议变，是名佛知觉。”
　　尔时，圣者大慧菩萨，复白佛言：“世尊，世尊何故于大众中说如是言：‘我是过去一切佛’？及说种种本生经：‘我于尔时作顶生王、六牙大象、鹦鹉鸟、毗耶娑仙人、帝释王、善眼菩萨’，如是等百千经皆说本生？”
　　佛告圣者大慧菩萨摩诃萨言：“大慧，依四种平等，如来应正遍知于大众中唱如是言：‘我于尔时作拘留孙佛、拘那含牟尼佛、迦叶佛。’何等为四？一者、字平等，二者、语平等，三者、法平等，四者、身平等。大慧，依此四种平等法故，诸佛如来在于众中说如是言。
　　“大慧，何者字平等？谓何等字，过去佛名佛，我同彼字亦名为佛，不过彼字与彼字等无异无别。大慧，是名字平等。
　　“大慧，何者诸佛语平等？谓过去佛有六十四种美妙梵声言语说法，我亦六十四种微妙梵声言语说法。大慧，未来诸佛亦以六十四种微妙梵声言语说法，不增不减，不异无差别，迦陵频伽梵声美妙。大慧，是名诸佛语平等。
　　“大慧，何者诸佛身平等？大慧，我及诸佛法身色身相好庄严，无异无差别；除依可度众生，彼彼众生种种生处，诸佛如来现种种身。大慧，是名诸佛身平等。
　　“大慧，云何诸佛法平等？谓彼佛及我，得三十七菩提分法、十力、四无畏等。大慧，是名诸佛法平等。
　　“大慧，依此四种平等法故，如来于大众中作如是说，我是过去顶生王等。”
　　尔时，世尊重说偈言：
　　“迦叶拘留孙，拘那含是我，
　　说诸佛子等，依四平等故。”
　　大慧菩萨复白佛言：“世尊，如来说言：‘我何等夜证大菩提，何等夜入般涅槃，我于中间不说一字。’佛言非言。世尊依何等义说如是语，佛语非语？”
　　佛告大慧言：“大慧，如来依二种法说如是言。何者为二？我说如是：一者、依自身内证法，二者、依本住法。我依此二法作如是言。
　　“大慧，云何依自身内证法？谓彼过去诸佛如来所证得法，我亦如是证得不增不减；自身内证诸境界行，离言语分别相，离二种字故。
　　“大慧，何者本住法？大慧，谓本行路平坦，譬如金银真珠等宝在于彼处。大慧，是名法性本住处。大慧，诸佛如来出世、不出世，法性、法界、法住、法相、法证常住如城本道。大慧，譬如有人行旷野中，见向本城平坦正道即随入城；入彼城已，受种种乐，作种种业。大慧，于意云何？彼人始作是道随入城耶？始作种种诸庄严耶？”
　　大慧白佛：“不也，世尊。”
　　“大慧，我及过去一切诸佛，法性、法界、法住、法相、法证常住亦复如是。大慧，我依此义，于大众中作如是说：‘我何等夜得大菩提，何等夜入般涅槃，此二中间不说一字，亦不已说、当说、现说。’”
　　尔时，世尊重说偈言：
　　“我何夜成道，何等夜涅槃，
　　于此二中间，我都无所说。
　　内身证法性，我依如是说，
　　十方佛及我，诸法无差别。”
　　尔时，圣者大慧菩萨，复请佛言：“惟愿世尊，说一切法有无相。令我及余菩萨大众，得闻是已离有无相，疾得阿耨多罗三藐三菩提。”
　　佛告圣者大慧菩萨言：“善哉！善哉！善哉！大慧，谛听！谛听！当为汝说。”
　　大慧白佛言：“善哉！世尊，唯然受教。”
　　佛告大慧：“世间人多堕于二见。何等二见？一者、见有，二者、见无。以见有诸法、见无诸法故，非究竟法生究竟想。
　　“大慧，云何世间堕于有见？谓实有因缘而生诸法，非不实有；实有法生，非无法生。大慧，世间人如是说者，是名为说无因无缘，及谤世间无因无缘而生诸法。
　　“大慧，世间人云何堕于无见？谓说言贪瞋痴，实有贪瞋痴，而复说言无贪瞋痴，分别有无。大慧，若复有人作如是言：‘无有诸法，以不见诸物相故。’大慧，若复有人作如是言：‘声闻、辟支佛，无贪、无瞋、无痴’，复言先有。此二人者，何等人胜？何等人不如？”
　　大慧菩萨言：“若人言先有贪瞋痴，后时无，此人不如。”
　　佛告大慧：“善哉！善哉！善哉！大慧，汝解我问。大慧，非但言先实有贪瞋痴，后时言无，同卫世师等，是故不如。大慧，非但不如，灭一切声闻、辟支佛法。何以故？大慧，以实无内外诸法故，以非一非异故，以诸烦恼非一非异故。大慧，贪瞋痴法内身不可得，外法中亦不可得，无实体故，故我不许。大慧，我不许者，不许有贪瞋痴。是故彼人灭声闻、辟支佛法。何以故？诸佛如来知寂静法，声闻、缘觉不见法故，以无能缚所缚因故。大慧，若有能缚，必有所缚；若有所缚，必有能缚因。大慧，如是说者，名灭诸法。大慧，是名无法相。
　　“大慧，我依此义余经中说：‘宁起我见如须弥山而起憍慢，不言诸法是空无也。’大慧，增上慢人言诸法无者，是灭诸法。堕自相同相见故，以见自心见法故，以见外物无常故，诸相展转彼彼差别故，以见阴界入相续体，彼彼因展转而生，以自心虚妄分别。是故，大慧，如此人者，灭诸佛法。”
　　尔时，世尊重说偈言：
　　“有无是二边，以为心境界，
　　离诸境界法，平等心寂静。
　　无取境界法，灭非有非无，
　　如真如本有，彼是圣境界。
　　本无而有生，生已还复灭，
　　非有非无生，彼不住我教。
　　非外道非佛，非我亦非余，
　　从因缘不成，云何得言有？
　　若因缘不生，云何而言无？
　　邪见论生法，妄想计有无。
　　若知无所生，亦知无所灭，
　　观世悉空寂，彼不堕有无。”
　　尔时，圣者大慧菩萨，复白佛言：“世尊，惟愿如来应正遍知天人师，为我及诸一切菩萨，建立修行正法之相。我及一切菩萨摩诃萨，善知修行正法相已，速得成就阿耨多罗三藐三菩提，不随一切虚妄觉观魔事故。”
　　佛告大慧菩萨言：“善哉！善哉！善哉！大慧，谛听！谛听！我为汝说。”
　　大慧言：“善哉！世尊，唯然受教。”
　　佛告大慧言：“大慧，有二种法，诸佛如来、菩萨、声闻、辟支佛，建立修行正法之相。何等为二？一者、建立正法相，二者、说建立正法相。
　　“大慧，何者建立正法相？谓自身内证诸胜法相，离文字语言章句，能取无漏正戒诸证地修行相法，离诸外道虚妄觉观、诸魔境界，降伏一切外道诸魔，显示自身内证之法如实修行。大慧，是名建立正法之相。
　　“大慧，何者建立说法之相？谓说九部种种教法，离于一异、有无取相，先说善巧方便，为令众生入所乐处，谓随众生信彼彼法说彼彼法。大慧，是名建立说法相。
　　“大慧，汝及诸菩萨。应当修学如是正法。”
　　尔时，世尊重说偈言：
　　“建立内证法，及说法相名，
　　若能善分别，不随他教相。
　　实无外诸法，如凡夫分别，
　　若诸法虚妄，何故取解脱？
　　观察诸有为，生灭等相续，
　　增长于二见，不能知因缘。
　　涅槃离于识，唯此一法实，
　　观世间虚妄，如幻梦芭蕉。
　　虽有贪瞋痴，而无有作者，
　　从爱生诸阴，有皆如幻梦。”
　　尔时，圣者大慧菩萨，复请佛言：“世尊，惟愿如来应正遍知，为诸菩萨说不实妄想。何等法中不实妄想？”
　　佛告大慧菩萨言：“善哉！善哉！善哉！大慧，汝为安隐一切众生，饶益一切众生，安乐一切众生，哀愍一切世间天人，请我此事。大慧，谛听！谛听！当为汝说。”
　　大慧言：“善哉！世尊，唯然受教。”
　　佛告大慧：“一切众生执著不实虚妄想者，从见种种虚妄法生，以著虚妄能取可取诸境界故，入自心见生虚妄想故，堕于有无二见朋党非法聚中，增长成就外道虚妄异见熏习故。大慧，以取外诸戏论义故，起于虚妄心心数法，犹如草束分别我、我所法。大慧，以是义故，生不实妄想。”
　　大慧白佛言：“世尊，若诸众生执著不实虚妄想者，从见种种虚妄法生，执著虚妄能取可取一切境界，入自心见生虚妄想，堕于有无二见朋党分别聚中，增长成就外道虚妄异见熏习，以取外诸戏论之义不实妄想，起于虚妄心心数法，犹如草束取我、我所者。世尊，如彼彼依外种种境界、种种相，堕有堕无朋党相中，离有无见相。世尊，第一义谛亦应如是，远离阿含圣所说法，远离诸根，远离建立三种之法譬喻因相。世尊，云何一处种种分别执著，种种虚妄想生？何故不著第一义谛，虚妄分别而生分别？世尊，世尊如是说法，非平等说，无因而说。何以故？一处生、一处不生故。若世尊如是说者堕二朋党，以见执著虚妄分别而生分别。以世尊说如世幻师，依种种因缘生种种色像；以世尊自心虚妄分别；以世尊言种种虚妄，若有若无不可言说为离分别。如是如来堕世间论，入邪见心朋党聚中。”
　　佛告大慧：“我分别虚妄不生不灭。何以故？不生有无分别相故，不见一切外有无故。大慧，以见自心如实见故，虚妄分别不生不灭。大慧，我此所说，唯为愚痴凡夫而说自心分别，分别种种随先心生，分别种种有相执著。何以故？若不说者，愚痴凡夫不离自心虚妄觉知，不离执著我、我所见，不离因果诸因缘过；如实觉知二种心故，善知一切诸地行相，善知诸佛自身所行内证境界，转五法体，见分别相，入如来地。大慧，因是事故，我说一切诸众生等，执著不实虚妄生心，自心分别种种诸义。以是义故，一切众生知如实义而得解脱。”
　　尔时，世尊重说偈言：
　　“诸因及与缘，从此生世间，
　　妄想著四句，彼不知我说。
　　世有无不生，离有无不生，
　　云何愚分别，依因缘生法？
　　若能见世间，有无非有无，
　　转于虚妄心，得真无我法。
　　诸法本不生，故依因缘生，
　　诸缘即是果，从果不生有。
　　从果不生果，若尔有二果，
　　若有二果者，果中果难得。
　　离念及所念，观诸有为法，
　　见诸唯心法，故我说唯心。
　　量体及形相，离缘及诸法，
　　究竟有真净，我说如是量。
　　假名世谛我，彼则无实事，
　　诸阴阴假名，假名非实法。
　　有四种平等，相因生无我，
　　如是四平等，是修行者法。
　　转一切诸见，离分别分别，
　　不见及不生，故我说唯心。
　　非有非无法，离有无诸法，
　　如是离心法，故我说唯心。
　　真如空实际，涅槃及法界，
　　意身身心等，故我说唯心。
　　分别依熏缚，心依诸境生，
　　众生见外境，故我说唯心。
　　可见外法无，心尽见如是，
　　身资生住处，故我说唯心。”
　　尔时，圣者大慧菩萨，复白佛言：“世尊，如来说言：‘如我所说，汝及诸菩萨，莫著音声言语之义。’世尊，云何菩萨不著言语之义？世尊，何者为言语？何者为义？”
　　佛告圣者大慧菩萨言：“善哉！善哉！善哉！大慧，当为汝说。”
　　大慧言：“善哉！世尊，唯然受教。”
　　佛告大慧：“何者为声？谓依无始熏习言语名字和合分别，因于喉、鼻、齿、颊、唇、舌和合动转，出彼言语分别诸法，是名为声。
　　“大慧，何者为义？菩萨摩诃萨依闻思修圣智慧力，于空闲处独坐思惟：‘云何涅槃趣涅槃道？’观察内身修行境界，地地处处修行胜相，转彼无始熏习之因。大慧，是名菩萨善解义相。
　　“复次，大慧，云何菩萨摩诃萨善解言语义？大慧，菩萨见言语声、义不一不异，见义、言语声不一不异。大慧，若言言语离于义者，不应因彼言语声故而有于义，而义依彼言语了别。大慧，如依于灯，了别众色。大慧，譬如有人燃灯观察种种珍宝，此处如是如是，彼处如是如是。大慧，菩萨依言语声证离言语，入自内身修行义故。
　　“复次，大慧，一切诸法不生不灭，自性本来入于涅槃，三乘、一乘，五法心、诸法体等同。言语声义依众缘取相，堕有无见谛于诸法，见诸法体各住异相，分别异相；如是分别已，见种种法相如幻，见种种分别。大慧，譬如幻种种异异分别，非谓圣人，是凡夫见。”
　　尔时，世尊重说偈言：
　　“分别言语声，建立于诸法，
　　以彼建立故，故堕于恶道。
　　五阴中无我，我中无五阴，
　　不如彼妄相，亦复非是无。
　　凡夫妄分别，见诸法实有，
　　若如彼所见，一切应见真。
　　一切法若无，染净亦应无，
　　彼见无如是，亦非无所有。”
　　“复次，大慧，我今为汝说智、识相。汝及诸菩萨摩诃萨，应善知彼智、识之相，如实修行智、识相故，疾得阿耨多罗三藐三菩提。
　　“大慧，有三种智。何等为三？一者、世间智，二者、出世间智，三者、出世间上上智。
　　“大慧，识者，生灭相；智者，不生灭相。复次，大慧，识者，堕于有相无相，堕彼有无种种相因。大慧，智相者，远离有相无相、有无因相，名为智相。复次，大慧，集诸法者名为识相，不集诸法名为智相。大慧，智有三种。何等为三？一者、观察自相同相，二者、观察生相灭相，三者、观察不生不灭相。
　　“大慧，何者世间智？诸外道凡夫人等，执著一切诸法有无，是名世间智相。大慧，何者出世间智？谓诸一切声闻、缘觉，虚妄分别自相同相，是名出世间智。大慧，何者出世间上上智？谓佛如来、菩萨摩诃萨，观察一切诸法寂静不生不灭，得如来地、无我证法，离彼有无朋党二见。
　　“复次，大慧，所言智者，无障碍相；识者，识彼诸境界相。复次，大慧，识者，和合起作所作，名为识相；无碍法相应，名为智相。复次，大慧，无所得相，名之为智，以自内身证得圣智修行境界故；出入诸法如水中月，是名智相。”
　　尔时，世尊重说偈言：
　　“识能集诸业，智能了分别，
　　慧能得无相，及妙庄严境。
　　识为境界缚，智能了诸境，
　　无相及胜境，是慧所住处。
　　心意及意识，远离于诸相，
　　声闻分别法，非是诸弟子。
　　寂静胜进忍，如来清净智，
　　生于善胜智，远离诸所行。
　　我有三种慧，依彼得圣名，
　　于彼想分别，能闻于有无。
　　离于二乘行，慧离于境界；
　　取于有无想，从诸声闻生；
　　能入唯是心，智慧无垢相。”
　　“复次，大慧，诸外道有九种转变见。何等为九？一者、形相转变，二者、相转变，三者、因转变，四者、相应转变，五者、见转变，六者、物转变，七者、缘了别转变，八者、作法了别转变，九者、生转变。大慧，是名九种转变见。依九种转变见故，一切外道说于转变从有无生。
　　“大慧，何者外道形相转变？大慧，譬如以金作庄严具，镮钏璎珞种种各异，形相虽殊，金体不变；一切外道分别诸法形相转变，亦复如是。大慧，复有外道分别诸法依因转变。大慧，而彼诸法亦非如是、非不如是，以依分别故。大慧，如是一切转变亦尔，应知譬如乳酪酒果等熟一一转变。一切外道分别转变亦复如是，而无实法可以转变。以自心见有无可取，分别有无故。大慧，一切凡夫亦复如是，以依自心分别，而生一切诸法。大慧，无有法生，无有法转，如幻梦中见诸色事。大慧，譬如梦中见一切事，石女儿生死。”
　　尔时，世尊重说偈言：
　　“转变时形相，四大种诸根，
　　中阴及诸取，如是取非智。
　　因缘生世间，佛不如是说，
　　因缘即世间，如乾闼婆城。”
　　尔时，大慧菩萨摩诃萨，复白佛言：“世尊，惟愿如来应正遍知，善说一切诸法相续、不相续相。惟愿善逝说一切法相续、不相续相，我及一切诸菩萨众，善解诸法相续、不相续相；善巧方便知已，不堕执著诸法相续、不相续相；离一切法相续、不相续言说文字妄想已，得力自在神通游化十方一切诸佛国土大众之中，陀罗尼门善印所印，十尽句善转所转，种种变化，光明照曜。譬如四大、日月、摩尼自然而行，众生受用远离，诸地唯自心见分别之相，示一切法如幻如梦，示入依止诸佛之地；于众生界随其所应而为说法，摄取令住一切诸法如幻如梦，离于有无一切朋党、生灭妄想，异言说义，转身自在往胜处生。”
　　佛告圣者大慧菩萨言：“善哉！善哉！善哉！大慧，谛听！谛听！当为汝说。”
　　大慧白佛言：“善哉！世尊，唯然受教。”
　　佛告大慧：“一切诸法相续、不相续相者，谓如声闻执著义相续、相执著相续、缘执著相续、有无执著相续、分别生不生执著相续、分别灭不灭执著相续、分别乘非乘执著相续、分别有为无为执著相续、分别地地相执著相续、分别自分别执著相续、分别有无入外道朋党执著相续。
　　“大慧，如是愚痴凡夫，无量异心分别相续，依此相续愚痴分别如蚕作茧，依自心见分别綖相续，乐于和合自缠缠他，执著有无和合相续。大慧，然无相续、无相续相，以见诸法寂静故。大慧，以诸菩萨见一切法无分别相，是故名见一切菩萨寂静法门。
　　“复次，大慧，如实能知外一切法离于有无，如实觉知自心见相，以入无相自心相故。大慧，以见分别有无法故，名为相续；以见诸法寂静故，名无相续，无相续相，无相续诸法相。
　　“大慧，无缚无脱；堕于二见，自心分别有缚有脱。何以故？以不能知诸法有无故。
　　“复次，大慧，愚痴凡夫有三种相续。何等为三？谓贪瞋痴及爱乐生，以此相续故有后生。大慧，相续者，众生相续生于五道。大慧，断相续者，无相续、无相续相。
　　“复次，大慧，执著因缘相续故生于三有，以诸识展转相续不断；见三解脱门，转灭执著三有因识，名断相续。”
　　尔时，世尊重说偈言：
　　“不实妄分别，名为相续相，
　　能如实知彼，相续网则断。
　　若取声为实，如蚕茧自缠，
　　自心妄想缚，凡夫不能知。”
　　大慧菩萨复白佛言：“如世尊说：‘以何等何等分别心，分别何等何等法，而彼彼法无彼如是如是体相，唯自心分别！’世尊，若唯自心分别非彼法相者，如世尊说，一切诸法应无染净。何以故？如来说言，一切诸法妄分别见，无实体故。”
　　佛告大慧：“如是，如是，如汝所说。大慧，而诸一切愚痴凡夫分别诸法，而彼诸法无如是相，虚妄分别以为实有。大慧，彼是凡夫虚妄分别诸法体相，虚妄觉知，非如实见。大慧，如圣人知一切诸法自体性相，依圣人智，依圣人见，依圣慧眼，如如实知诸法自体。”
　　大慧菩萨言：“世尊，世尊如诸圣人等，依圣智，依圣见，依圣慧眼，非肉眼、天眼，觉知一切诸法体相无如是相，非如凡夫虚妄分别。世尊，云何愚痴凡夫转虚妄相？”
　　佛告大慧：“能如实觉知圣人境界，转虚妄识，世尊。彼痴凡夫非颠倒见，非不颠倒见。何以故？以不能见圣人境界如实法体故，以见转变有无相故。”
　　大慧白佛言：“世尊，一切圣人亦有分别，一切种种诸事无如是相，以自心见境界相故。世尊，彼诸圣人见有法体分别法相，以世尊不说有因、不说无因。何以故？以堕有法相故。余人见境不如是见。世尊，如是说者，有无穷过。何以故？以不觉知所有法相无自体相故。世尊，非因分别有法体相而有诸法。世尊，彼云何分别？不如彼分别，应如彼分别。世尊，分别相异相，自体相异相。世尊，而彼二种因不相似，彼彼分别法体相异。云何凡夫如此分别？此因不成如彼所见。世尊说言：‘我为断诸一切众生虚妄分别心故，作如是说。如彼凡夫虚妄分别，无如是法。’世尊，何故遮诸众生有无见事，而执著实法圣智境界？世尊，复令一切众生堕无见处。何以故？以言诸法寂静无相，圣智法体如是无相故。”
　　佛告大慧：“我不说言一切诸法寂静无相，亦不说言诸法悉无，亦不令其堕于无见，亦令不著一切圣人境界如是。何以故？我为众生离惊怖处故。以诸众生无始世来，执著实有诸法体相，是故我说圣人知法体相实有，复说诸法寂静无相。大慧，我不说言法体有无，我说自身如实证法。以闻我法，修行寂静诸法无相，得见真如无相境界，入自心见法，远离见外诸法有无，得三解脱门；得已，以如实印善印诸法，自身内证，智慧观察，离有无见。
　　“复次，大慧，菩萨不应建立诸法不生。何以故？以建立法，同诸法有；若不尔者，同诸法无。复次，大慧，因建立诸法有故说一切法，于建立法中同。何以故？以彼建立不同一切法不生，是故建立说一切法，是言自破。何以故？以建立中，无彼建立；若不尔者，彼建立亦不生。以同诸法无差别相故，是故建立诸法不生，名为自破。以彼建立三法、五法和合有故，离于建立有无不生。大慧，彼建立入诸法中，不见有无法故。大慧，若彼建立诸法不生，而作是言：‘一切法不生。’大慧，如是说者建立则破。何以故？离于建立，有无相不可得故。大慧，是故不应建立诸法不生。大慧，以彼建立同彼一切不生法体，是故不应建立诸法不生，以有多过故。大慧，复有不应建立诸法不生。何以故？以三法、五法彼彼因不同故。大慧，复有不应建立诸法不生。何以故？以彼三法、五法作有为无常故，是故不应建立一切诸法不生。大慧，如是不应建立一切法空，一切诸法无实体相。
　　“大慧，而诸菩萨为众生说一切诸法如幻如梦，以见不见相故；以诸法相迷惑见智故，是故应说如幻如梦，除遮一切愚痴凡夫离惊怖处。大慧，以诸凡夫堕在有无邪见中故，以凡夫闻如幻如梦生惊怖故；诸凡夫闻生惊怖已，远离大乘。”
　　尔时，世尊重说偈言：
　　“无自体无识，无阿梨耶识，
　　愚痴妄分别，邪见如死尸。
　　一切法不生，余见说不成，
　　诸法毕不生，因缘不能成。
　　一切法不生，莫建如是法，
　　同不同不成，是故建立坏。
　　譬如目有翳，虚妄见毛轮，
　　分别于有无，凡夫虚妄见。
　　三有唯假名，无有实法体，
　　执假名为实，凡夫起分别。
　　相事及假名，心意所受用，
　　佛子能远离，住寂境界行。
　　无水取水相，诸兽痴妄心，
　　凡夫见法尔，圣人则不然。
　　圣人见清净，三脱三昧生，
　　远离于生灭，得无障寂静。
　　修行无所有，亦复不见无，
　　有无法平等，是故生圣果。
　　有无法云何？云何成平等？
　　以心不能见，内外法无常，
　　若能灭彼法，见心成平等。”
　　尔时，圣者大慧菩萨白佛言：“世尊，如世尊说：‘智慧观察不能见前境界诸法，尔时善知唯是内心，心意意识如实觉知，无法可取，亦无能取，是故智亦不能分别而取。’世尊，若言智慧不能取者，为见诸法自相同相，异异法相，种种异法体不同故，智不能知？为见诸法种种体相不可异故，智不能知？为是山岩、石壁、墙幕、树林草木、地水火风之所障故，智不能知？为是极远极近处故，智不能知？为是老小，为是盲冥、诸根不具，智不能知？世尊，若一切法异异，法相异异，法体自相同相，种种不同故，智不能知者。世尊，若尔，彼智非智。何以故？不能知前实境界故。世尊，若一切法种种体相，自相同相不见异故，智不能知者；若尔，彼智不得言智。何以故？实有境界不能知故。世尊，有前境界如实能见，名之为智。若为山岩、石壁、墙幕、树林草木、地水火风、极远极近、老小、盲冥、诸根不具，不能知见者，彼智无智，有实境界而不知故。”
　　佛告大慧：“如汝所说，言无智者，是义不然。何以故？有实智故。大慧，我不依汝如是之说。境界是无，唯自心见；我说不觉，唯是自心见诸外物以为有无。是故智慧不见境界，智不见者不行于心，是故我说，入三解脱门智亦不见。而诸凡夫无始世来虚妄分别，依戏论熏习熏彼心故，如是分别，见外境界形相有无。为离如是虚妄心故，说一切法唯自心见。执著我、我所故，不能觉知但是自心，虚妄分别是智、是境界；分别是智、是境界故，观察外法不见有无，堕于断见。”
　　尔时，世尊重说偈言：
　　“有诸境界事，智慧不能见；
　　彼无智非智，虚妄见者说。
　　言诸法无量，是智不能知；
　　障碍及远近，是妄智非智。
　　老小诸根冥，不能生智慧，
　　而实有境界，彼智非实智。
　　“复次，大慧，愚痴凡夫，依无始身戏论烦恼，分别烦恼幻舞之身，建立自法，执著自心见外境界，执著名字章句言说，而不能知建立正法，不修正行，离四种句清净之法。”
　　大慧菩萨言：“如是，如是。如是，世尊，如世尊说，世尊为我说所说法建立法相。我及一切诸菩萨等，于未来世善知建立说法之相，不迷外道邪见、声闻辟支佛不正见法。”
　　佛告大慧菩萨言：“善哉！善哉！善哉！大慧，谛听！谛听！我为汝说。”
　　大慧言：“善哉！世尊，唯然受教。”
　　佛告大慧：“有二种过去、未来、现在如来应正遍知所说法。何等为二？一者、建立说法相，二者、建立如实法相。大慧，何者建立说法相？谓种种功德，修多罗、优波提舍，随众生信心而为说法。大慧，是名建立说法相。大慧，何者建立如实法相？谓依何等法而修正行，远离自心虚妄分别诸法相故，不堕一异、俱不俱朋党聚中，离心意意识，内证圣智所行境界，离诸因缘相应见相，离一切外道邪见，离诸一切声闻、辟支佛见，离于有无二朋党见。大慧，是名建立如实法相。大慧，汝及诸菩萨摩诃萨应当修学。”
　　尔时，世尊重说偈言：
　　“我建立二法，说法如实法，
　　依名字说法，为实修行者。”
入楞伽经卷第六卢迦耶陀品第五
　　尔时，圣者大慧菩萨，复白佛言：“世尊，如来应正遍知一时说言：‘卢迦耶陀种种辩说，若有亲近供养彼人，摄受欲食，不摄法食！’世尊，何故说言卢迦耶陀种种辩说，亲近供养，摄受欲食，不摄法食？”
　　佛告大慧：“卢迦耶陀种种辩才、巧妙辞句，迷惑世间，不依如法说，不依如义说，但随世间愚痴凡夫情所乐故说世俗事，但有巧辞言章美妙，失于正义。大慧，是名卢迦耶陀种种辩才乐说之过。大慧，卢迦耶陀如是辩才，但摄世间愚痴凡夫，非入如实法相说法，自不觉知一切法故；堕于二边邪见聚中，自失正道亦令他失，是故不能离于诸趣；以不能见唯是自心，分别执著外法有相，是故不离虚妄分别。大慧，是故我说卢迦耶陀，虽有种种巧妙辩才乐说诸法，失正理故，不得出离生老病死、忧悲苦恼一切苦聚，以依种种名字章句譬喻巧说迷诳人故。
　　“大慧，释提桓因广解诸论，自造声论。彼卢迦耶陀有一弟子证世间通，诣帝释天宫建立论法，而作是言：‘憍尸迦，我共汝赌，与汝论义。若不如者，要受屈伏。’令诸一切天人知见，即共立要：‘我若胜汝，要当打汝千辐轮碎。我若不如，从头至足节节分解以谢于汝。’作是要已，卢迦耶陀弟子现作龙身，共释提桓因论义。以其论法即能胜彼释提桓因，令其屈伏，即于天中打千辐轮车，碎如微尘，即下人间。大慧，卢迦耶陀婆罗门，如是种种譬喻相应，乃至现畜生身依种种名字，迷惑世间天、人、阿修罗。以诸世间一切众生执著生灭法故，何况于人！大慧，以是义故，应当远离卢迦耶陀婆罗门。以因彼说能生苦聚故，是故不应亲近、供养、恭敬、咨请卢迦耶陀婆罗门。
　　“大慧，卢迦耶陀婆罗门所说之法，但见现前身智境界，依世名字说诸邪法。大慧，卢迦耶陀婆罗门所造之论有百千偈，后世末世分为多部各各异名，依自心见因所造故。大慧，卢迦耶陀婆罗门无有弟子能受其论，是故后世分为多部种种异名。大慧，诸外道等内心无有如实解故，依种种因种种异解，随自心造而为人说，执著自在因等故。大慧，一切外道所造论中无如是法，唯是一切卢迦耶陀，种种因门说百千万法，而彼不知是卢迦耶陀。”
　　大慧菩萨白佛言：“世尊，若一切外道唯说卢迦耶陀，依于世间种种名字章句譬喻执著诸因者。世尊，十方一切国土众生，天、人、阿修罗集如来所，如来亦以世间种种名字章句譬喻说法，不说自身内智证法。若尔，亦同一切外道所说不异。”
　　佛告大慧：“我不说于，卢迦耶陀亦不说言诸法不来不去。大慧，我说诸法不来不去。大慧，何者名来？大慧，所言来者，名为生聚，以和合生故。大慧，何者名去？大慧，所言去者，名之为灭。大慧，我说不去不来，名为不生不灭。大慧，我说不同彼外道法。何以故？以不执著外物有无故，建立说于自心见故，不住二处、不行分别诸相境界故，以如实知自心见故，不生自心分别见故。以不分别一切相者，而能入空、无相、无愿三解脱门，名为解脱。
　　“大慧，我念过去，于一处住。尔时，有一卢迦耶陀大婆罗门，来诣我所而请我言：‘瞿昙，一切作耶？’大慧，我时答言：‘婆罗门，一切作者，此是第一卢迦耶陀。’婆罗门言：‘瞿昙，一切不作耶？’我时答言：‘婆罗门，一切不作者，是第二卢迦耶陀。’如是一切常、一切无常，一切生、一切不生，我时答言：‘婆罗门，是第六卢迦耶陀。’大慧，卢迦耶陀复问我言：‘瞿昙，一切一耶？一切异耶？一切俱耶？一切不俱耶？一切诸法依于因生，见种种因生故。’大慧，我时答言：‘婆罗门，是第十一卢迦耶陀。’大慧，彼复问我：‘瞿昙，一切无记耶？一切有记耶？有我耶？无我耶？有此世耶？无此世耶？有后世耶？无后世耶？有解脱耶？无解脱耶？一切空耶？一切不空耶？一切虚空耶？非缘灭耶？涅槃耶？瞿昙，作耶？非作耶？有中阴耶？无中阴耶？’大慧，我时答言：‘婆罗门，如是说者，一切皆是卢迦耶陀，非我所说，是汝说法。婆罗门，我说因无始戏论虚妄分别烦恼熏习故说彼三有，以不觉知唯是自心分别见有，非见外有如外道法。’大慧，外道说言：‘我、根、意义三种和合能生于知。’‘婆罗门，我不如是，我不说因，亦不说无因，唯说自心分别见有可取、能取境界之相，我说假名因缘集故而生诸法；非汝婆罗门及余境界，以堕我见故。’大慧，涅槃、虚空、缘灭，不成三数，何况言作有作不作？’
　　“大慧，复有卢迦耶陀婆罗门来问我言：‘瞿昙，此诸世间，无明、爱、业因故，生三有耶？无因耶？’我时答言：‘婆罗门，此二法卢迦耶陀，非我法耶！’婆罗门复问我言：‘瞿昙，一切法堕自相耶？同相耶？’我时答言：‘婆罗门，此是卢迦耶陀，非我法耶！婆罗门，但有心意意识执著外物，皆是卢迦耶陀，非我法耶！’大慧，卢迦耶陀婆罗门，复问我言：‘瞿昙，颇有法非卢迦耶陀耶？瞿昙，一切外道建立种种名字章句因譬喻说者，皆是我法。’我时答言：‘婆罗门，有法非汝法，非不建立，亦非不说种种名字章句，亦非不依义、依义说，而非卢迦耶陀建立法。婆罗门，有法非卢迦耶陀，以彼诸法，一切外道乃至于汝不能了知，以妄执著外不实法分别戏论故。何者是？谓远离分别心观察有无，自心见相如实觉知，是故不生一切分别；不取外诸境界法故，分别心息，住自住处寂静境界，是名非卢迦耶陀。是我论法，非汝论耶！婆罗门，住自住处者不生不灭故，不生不灭者不生分别心故。婆罗门，是名非卢迦耶陀。婆罗门，略说言之，以何等处识，不行、不取、不退、不求、不生、不执著、不乐、不见、不睹、不住、不触，是名为住，名异义一。婆罗门，执著种种相，自我和合爱著诸因，是婆罗门卢迦耶陀法，非我法耶！’大慧，卢迦耶陀婆罗门，来诣我所问如是法，我时答彼婆罗门，如向所说。时婆罗门默然而去，而不问我建立真法。时卢迦耶陀婆罗门心作是念：‘此沙门释子，外于我法，是可怜愍。说一切法无因、无缘、无有生相，唯说自心分别见法，若能觉知自心见相，则分别心灭。’
　　“大慧，汝今问我，何故卢迦耶陀种种辩说，亲近、供养、恭敬彼人，但摄欲味，不摄法味！”
　　大慧白佛言：“世尊，何者名食句义？何者名法句义？”
　　佛告大慧：“善哉！善哉！善哉！大慧，汝能为于未来众生，咨问如来如是二义。善哉！大慧，谛听！谛听！我为汝说。”
　　大慧白佛言：“善哉！世尊，唯然受故。”
　　佛告大慧：“何者为食？谓食味、触味，乐求方便巧谄著味，执著外境，如是等法名异义一，以不能入无二境界法门义故。复次，大慧，名为食者，依于邪见生阴有支，不离生老病死忧悲苦恼。爱生于有，如是等法名之为食。是故我及一切诸佛，说彼亲近供养卢迦耶陀婆罗门者，名得食味，不得法味。
　　“大慧，何者为法味？谓如实能知二种无我，以见人无我、法无我相，是故不生分别之相，如实能知诸地上上智故，尔时能离心意意识，入诸佛智受位之地，摄取一切诸句尽处，如实能知一切诸佛自在之处，名为法味，不堕一切邪见戏论分别二边。
　　“大慧，外道说法，多令众生堕于二边，不令智者堕于二边。何以故？大慧，诸外道等多说断、常：以无因故堕于常见，见因灭故堕于断见。大慧，我说如实见，不著生灭，是故我说名为法味。
　　“大慧，是名我说食味、法味。大慧，汝及诸菩萨摩诃萨当学此法。”
　　尔时，世尊重说偈言：
　　“我摄取众生，依戒降诸恶，
　　智慧灭邪见，三解脱增长。
　　外道虚妄说，皆是世俗论，
　　以邪见因果，无正见立论。
　　我立建立法，离虚妄因见，
　　为诸弟子说，离于世俗法。
　　唯心无外法，以无二边心，
　　能取可取法，离于断常见。
　　但心所行处，皆是世俗论，
　　若能观自心，不见诸虚妄。
　　来者见因生，去者见果灭，
　　如实知去来，不分别虚妄。
　　常无常及作，不作彼此物，
　　如是等诸法，皆是世俗论。”
涅槃品第六
　　尔时，圣者大慧菩萨白佛言：“世尊，如佛所言涅槃，涅槃者，以何等法名为涅槃？而诸外道各各虚妄分别涅槃！”
　　佛告大慧菩萨言：“善哉！善哉！善哉！大慧，谛听！谛听！当为汝说。诸外道等虚妄分别涅槃之相，如彼外道所分别者，无是涅槃。”
　　大慧白佛言：“善哉！世尊，唯然受教。”
　　佛告大慧：“有诸外道厌诸境界，见阴界入灭、诸法无常、心心数法不生，现前以不忆念过去未来现乐境界，诸阴尽处如灯火灭、种种风止，不取诸相妄想分别，名为涅槃。大慧，而彼外道见如是法生涅槃心。非见灭故，名为涅槃。大慧，或有外道从方至方，名为涅槃。大慧，复有外道，分别诸境如风，是故分别名为涅槃。大慧，复有外道作如是说，不见能见所见境界不灭，名为涅槃。复次，大慧，复有外道作如是说，不见分别见常无常，名为涅槃。复次，大慧，复有外道作如是言，分别见诸种种异相能生诸苦，以自心见虚妄分别一切诸相怖畏诸相，见于无相，深心爱乐，生涅槃想。复次，大慧，复有外道，见一切法自相同相不生灭想，分别过去、未来、现在诸法是有，名为涅槃。复次，大慧，复有外道，见我、人、众生、寿命、寿者诸法不灭，虚妄分别名为涅槃。复次，大慧，有余外道，无智慧故分别所见自性，人命转变分别转变，名为涅槃。复次，大慧，有余外道说如是言，罪尽故，福德亦尽，名为涅槃。复次，大慧，有余外道言，烦恼尽依智故，名为涅槃。复次，大慧，有余外道说如是言，见自在天造作众生，虚妄分别名为涅槃。复次，大慧，有余外道言，诸众生迭共因生，非余因作，如彼外道执著于因不知不觉，愚痴闇钝，虚妄分别名为涅槃。复次，大慧，有余外道说，证谛道，虚妄分别名为涅槃。复次，大慧，有余外道作如是言，有作所作，而共和合见一异、俱不俱，虚妄分别名为涅槃。复次，大慧，有余外道言，一切法自然而生，犹如幻师出种种形像，见种种宝棘刺等物自然而生，虚妄分别名为涅槃。复次，大慧，有余外道言，诸万物皆是时作，觉知唯时，虚妄分别名为涅槃。复次，大慧，有余外道言，见有物、见无物、见有无物，如是分别名为涅槃。
　　“复次，大慧，余建立法智者说言，如实见者唯是自心，而不取著外诸境界，离四种法，见一切法如彼彼法住；不见自心分别之相，不堕二边，不见能取可取境界，见世间建立一切不实迷如实法，以不取诸法名之为实；以自内身证圣智法，如实而知二种无我，离于二种诸烦恼垢，清净二障，如实能知上上地相，入如来地得如幻三昧，远离心意意识分别如是等见，名为涅槃。
　　“大慧，复有诸外道等，邪见觉观而说诸论，不与如实正法相应，而诸智者远离诃啧。大慧，如是等外道，皆堕二边虚妄分别，无实涅槃。大慧，一切外道如是虚妄分别涅槃，无人住世间，无人入涅槃。何以故？一切外道依自心论虚妄分别无如实智，如彼外道自心分别无如是法，去来摇动无有如是外道涅槃。大慧，汝及一切诸菩萨等，应当远离一切外道虚妄涅槃。”
　　尔时，世尊重说偈言：
　　“外道涅槃见，各各起分别，
　　皆从心相生，无解脱方便。
　　不离缚所缚，远离诸方便，
　　自生解脱想，而实无解脱。
　　外道建立法，众智各异取，
　　彼悉无解脱，愚痴妄分别。
　　一切痴外道，妄见作所作，
　　是故无解脱，以说有无法。
　　凡夫乐戏论，不闻真实慧，
　　言语三界本，如实智灭苦。
　　譬如镜中像，虽见而非有，
　　熏习镜心见，凡夫言有二。
　　不知唯心见，是故分别二，
　　如实知但心，分别则不生。
　　心名为种种，离能见可见，
　　见相无可见，凡夫妄分别。
　　三有唯妄想，外境界实无，
　　妄想见种种，凡夫不能知。
　　经经说分别，种种异名字，
　　离于言语法，不说不可得。”
法身品第七
　　尔时，圣者大慧菩萨白佛言：“世尊，如来应正遍知，惟愿演说自身所证内觉知法，以何等法名为法身？我及一切诸菩萨等，善知如来法身之相，自身及他俱入无疑。”
　　佛告大慧菩萨言：“善哉！善哉！善哉！大慧，汝有所疑，随意所问，为汝分别。”
　　大慧白佛言：“善哉！世尊，唯然受教。”即白佛言：“世尊，如来应正遍知法身者，为作法耶？非作法耶？为是因耶？为是果耶？为能见耶？为所见耶？为是说耶？为可说耶？为是智耶？智所觉耶？如是等辞句，如来法身为异耶？为不异耶？”
　　佛告大慧：“如来应正遍知法身之相，如是辞句等，非作法非不作法，非因非果。何以故？以二边有过故。大慧，若言如来是作法者，是则无常；若无常者，一切作法应是如来，而佛如来应正遍知不许此法。大慧，若如来法身非作法者，则是无身，言有修行无量功德一切行者则是虚妄。大慧，若不作者，应同兔角、石女儿等；以无作因亦无身故。大慧，若法非因非果、非有非无，而彼法体离四种相。大慧，彼四种法名世间言说。大慧，若法离于四种法者，彼法但有名字如石女儿。大慧，石女儿等唯是名字章句之法，说同四法；若堕四法者，则智者不取。如是一切问如来句，智者应知。”
　　佛复告大慧：“我说一切诸法无我，汝当谛听无我之义。夫无我者，内身无我，是故无我。大慧，一切诸法自身为有，他身为无，如似牛马。大慧，譬如牛身非是马身，马亦非牛，是故不得言有言无；而彼自体非是无耶！大慧，一切诸法亦复如是，非无体相，有自体相。愚痴凡夫不知诸法无我体相，以分别心，非不分别心。大慧，如是一切法空，一切法不生，一切法无体相亦尔。
　　“大慧，如来法身亦复如是，于五阴中非一非异。大慧，如来法身、五阴一者，则是无常；以五阴是所作法故。大慧，如来法身、五阴异者，则有二法，不同体相；如牛二角，相似不异，见有别体长短似异。大慧，若如是，一切诸法应无异相，而有异相，如牛左角异右角、右角异左角，如是长短相待各别；如色种种彼此差别。大慧，如是如来法身之相，于五阴中不可说一，不可说异；于解脱中不可说一，不可说异；于涅槃中不可说一，不可说异。如是依解脱故，说名如来法身之相。大慧，若如来法身异解脱者，则同色相，则是无常；若如来法身不异解脱者，则无能证所证差别。大慧，而修行者则见能证及于所证，是故非一。大慧，如是知于可知境界非一非异。大慧，若法非常非无常、非因非果、非有为非无为、非觉非不觉、非能见非可见、非离阴界入非即阴界入、非名非境界、非一非异、非俱非不俱、非相续非不相续，过一切诸法；若过诸法，但有其名；若但有名，彼法不生；以不生故，彼法不灭；以不灭故，彼法则如虚空平等。大慧，虚空非因非果。若法非因非果者，彼法则为不可观察；不可观察者，彼法过诸一切戏论；若过一切诸戏论者，名如来法身。大慧，是名如来应正遍知法身之相，以过一切诸根境界故。”
　　尔时，世尊重说偈言：
　　“离诸法及根，非果亦非因，
　　已离觉所觉，离能见可见。
　　诸缘及五阴，佛无有见法，
　　若无有见法，云何而分别？
　　非作非不作，非因亦非果，
　　非阴非离阴，亦不在余处。
　　何等心分别？分别不能见，
　　彼法非是无，诸法法自尔。
　　先有故言无，先无故言有，
　　是故不说无，亦不得说有。
　　迷于我无我，但著于音声，
　　彼堕于二边，妄说坏世间。
　　离诸一切过，则能见我法，
　　是名为正见，不谤于诸佛。”
　　尔时，圣者大慧菩萨复白佛言：“世尊，惟愿世尊为我解说，惟愿善逝为我解说，如来处处说言诸法不生不灭。世尊复言：‘不生不灭者，名如来法身，故言不生不灭。’世尊，如来言不生不灭者，为是无法故名不生不灭，为是如来异名不生不灭？而佛如来常说：‘诸法不生不灭，以离建立有无法故。’世尊，若一切法不生者，此不得言一切法。以一切法不生故，若依余法有此名者，世尊应为我说。”
　　佛告大慧菩萨言：“善哉！善哉！善哉！大慧，谛听！谛听！当为汝说。”
　　大慧菩萨白佛言：“善哉！世尊，唯然受教。”
　　佛告大慧：“如来法身非是无物，亦非一切法不生不灭，亦不得言依因缘有，亦非虚妄说不生不灭。
　　“大慧，我常说言不生不灭者，名意生身。如来法身，非诸外道、声闻、辟支佛境界故，住七地菩萨亦非境界。大慧，我言不生不灭者，即如来异名。
　　“大慧，譬如释提桓因、帝释王，不兰、陀罗，手、爪，身、体，地、浮弥，虚空、无碍，如是等种种名号，名异义一；不依多名，言有多体帝释等耶！大慧，我亦如是，于娑婆世界中三阿僧祇百千名号；凡夫虽说，而不知是如来异名。大慧，或有众生知如来者，有知自在者，有知一切智者，有知救世间者，有知为导者，有知为将者，有知为胜者，有知为妙者，有知世尊者，有知佛者，有知牛王者，有知师子者，有知仙人者，有知梵者，有知那罗延者，有知胜者，有知迦毗罗者，有知究竟者，有知阿利吒尼弥者，有知月者，有知日者，有知婆楼那者，有知毗耶娑者，有知帝释者，有知力者，有知海者，有知不生者，有知不灭者，有知空者，有知真如者，有知实际者，有知涅槃者，有知法界者，有知法性者，有知常者，有知平等者，有知不二者，有知无相者，有知缘者，有知佛体者，有知因者，有知解脱者，有知道者，有知实谛者，有知一切智者，有知意生身者。
　　“大慧，如是等种种名号，如来应正遍知于娑婆世界及余世界中，三阿僧祇百千名号不增不减众生皆知；如水中月，不入不出。而诸凡夫不觉不知，以堕二边相续法中。然悉恭敬供养于我，而不善解名字句义，取差别相不能自知，执著名字故，虚妄分别不生不灭名为无法；而不知是如来名号差别之相，如因陀罗、帝释王，不兰、陀罗等；以不能决定名与真实，随顺名字音声取法亦复如是。大慧，于未来世愚痴凡夫说如是言：‘如名，义亦如是。’而不能知异名有义。何以故？以义无体相故。复作是言：‘不异名字音声有义，名字音声即是义。’何以故？不知名字体相故。大慧，彼愚痴人不知音声即生即灭、义不生灭故。大慧，音声之性堕于名字，而义不同堕于名字，以离有无故，无生无体故。
　　“大慧，如来说法依自声说，不见诸字是有无故，不著名字。大慧，若人执著名字说者，彼人不名善说法者。何以故？法无名字故。大慧，是故我经中说：‘诸佛如来乃至不说一字，不示一名。’何以故？诸法无字，依义无说，依分别说故。大慧，若不说法者，诸佛如来法轮断灭；法轮灭者，亦无声闻、缘觉、菩萨；无声闻、缘觉、菩萨者，为何等人、何等法、何事说？大慧，是故，菩萨摩诃萨，不应著于言说名字。大慧，名字章句非定法故，依众生心说。诸佛如来随众生信而说诸法，为令远离心意意识故；不说自身内证圣智建立诸法，如实能知一切诸法寂静相故，但见自心觉所知法，离二种心分别之相，不如是说。
　　“大慧，菩萨摩诃萨，依义不依语。若善男子、善女人，随文字说者，堕在邪见，自身失坏第一义谛，亦坏他人令不觉知。大慧，诸外道等各依自论异见言说。大慧，汝应善知一切地相，善知乐说辩才文辞章句，善知一切诸地相已，进取名句乐说辩才，善知诸法义相应相；尔时自身于无相法乐而受乐受，住大乘中令众生知。
　　“大慧，取大乘者，即是摄受诸佛、声闻、缘觉、菩萨；摄受诸佛、声闻、缘觉及菩萨者，即是摄受一切众生；摄受一切诸众生者，即是摄受胜妙法藏；摄受法藏者，即不断佛种；不断佛种者，不断一切胜妙生处。以彼胜处诸菩萨等愿生彼故，置诸众生大乘法中，十自在力，随诸众生形色诸使，而能随现说如实法。大慧，何者如实法？如实法者，不异不差，不取不舍，离诸戏论，名如实法。
　　“大慧，善男子、善女人，不得执著文字音声，以一切法无文字故。大慧，譬如有人为示人物，以指指示，而彼愚人即执著指，不取因指所示之物。大慧，愚痴凡夫亦复如是，闻声执著名字指故，乃至没命，终不能舍文字之指取第一义。大慧，譬如谷粟，名凡夫食，不舂不吹不可得食；若其有人未作食者，名为颠狂，要须次第乃至吹熟方得成食。大慧，不生不灭亦复如是，不修巧智方便行者，不得具足庄严法身。大慧，执著名字言得义者，如彼痴人不知舂吹，啖文字谷不得义食，以是义故当学于义，莫著文字。
　　“大慧，所言义者，名为涅槃；言名字者，分别相缚，生世间解。大慧，义者，从于多闻人得。大慧，言多闻者，谓义巧方便，非声巧方便。大慧，义方便者，离于一切外道邪说亦不和杂。如是说者，自身不堕外道邪法，亦不令他堕外道法。大慧，是名多闻，有义方便。大慧，欲得义者，应当亲近多闻智者，供养恭敬；著名字者，应当远离，不应亲近。”
　　尔时，大慧菩萨承诸佛力白佛言：“世尊，如来世尊说一切法不生不灭，非为奇特。何以故？一切外道亦说诸因不生不灭；如来亦说虚空、非数缘灭及涅槃界不生不灭。世尊，诸外道亦说依诸因缘生诸众生，如来亦说无明、爱、业分别因缘生诸世间。若尔，如来亦说因缘，名字相异，依外因缘能生诸法，外道亦说依外因缘而生诸法，是故如来与外道说无有差别。世尊，外道因微尘、胜、自在天、梵天等，共外九种因缘，说言诸法不生不灭；如来亦说，一切诸法不生不灭，有无不可得。以诸四大不灭，自相不生不灭，随佛如来种种异说，而不离于外道所说；而诸外道亦说诸大不离大体。世尊，诸外道分别诸大，如来亦尔分别诸大。
　　“世尊，以是义故，如来所说不异外道。若不同者，如来应说所有异相；若有异相，当知不同外道所说。世尊，若佛如来于自法中不说胜相者，诸外道中亦应有佛，以说诸法不生不灭。如来常说一世界中而有多佛俱出世者，无有是处。如向所说，一世界中应有多佛。何以故？所说有无因无差故。如佛所说，言无虚谬，云何世尊于自法中不说胜相？”
　　佛告大慧言：“大慧，我所说法不生不灭者，不同外道不生不灭，亦不同彼不生无常法。何以故？大慧，诸外道说有实有体性不生不变相，我不如是堕于有无朋党聚中。大慧，我说离有无法，离生住灭相，非有非无。见诸一切种种色像如幻如梦，是故不得言其有无。大慧，云何不得言其是无？谓色体相有见不见、取不取故。大慧，是故我说一切诸法非有非无。大慧，以不觉知唯是自心分别生见，一切世间诸法本来不生不灭，而诸凡夫生于分别，非圣人耶！
　　“大慧，迷心分别不实义者，譬如凡夫见乾闼婆城，幻师所作种种幻人、种种象马，见其入出虚妄分别，作如是言：‘此如是如是入，如是如是出。’大慧，而彼实处无人出入，唯自心见迷惑分别，生不生法亦复如是。大慧，而彼实处，无此有为、无为诸法；如彼幻师所作幻事，而彼幻师不生不灭。大慧，诸法有无亦无所为，以离生灭故；唯诸凡夫堕颠倒心分别生灭，非谓圣人。大慧，颠倒者，如心分别：‘此法如是如是，而彼法不如是如是，亦非颠倒。’分别颠倒者，执著诸法是有是无，非见寂静故；不见寂静者，不能远离虚妄分别。是故，大慧，见寂静者，名为胜相；非见诸相，名为胜相，以不能断生因相故。
　　“大慧，言无相者，远离一切诸分别心无生；无相者，是我所说，名为涅槃。大慧，言涅槃者，谓见诸法如实住处，远离分别心心数法，依于次第如实修行，于自内身圣智所证，我说如是名为涅槃。”
　　尔时，世尊重说偈言：
　　“为遮生诸法，建立无生法，
　　我说法无因，凡夫不能知。
　　我说法无因，而凡夫不知，
　　一切法不生，亦不得言无。
　　乾闼婆幻梦，诸法无因有，
　　诸法空无相，云何为我说？
　　离诸和合缘，智慧不能见，
　　以空本不生，是故说无体。
　　一一缘和合，见物不可得，
　　非外道所见，和合不可得。
　　梦幻及毛轮，乾闼婆阳焰，
　　无因而妄见，世间事亦尔。
　　降伏无因论，能成无生义，
　　能成无生者，我法不灭坏。
　　说无因诸论，外道生惊怖。”
　　“云何何等人？何因于何处？
　　生诸法无因，非因非无因，
　　智者若能见，能离生灭见。
　　无法生不生，为无因缘相，
　　若为法名字，无义为我说。”
　　“非法有无生，亦非待因缘，
　　非前法有名，亦名不空说。
　　声闻辟支佛，外道非境界，
　　住在于七地，彼处无生相。
　　离诸因缘法，为遮诸因缘，
　　说建立唯心，我说名无生。
　　诸法无因缘，离分别分别，
　　离有无朋党，我说名无生。
　　心离于见法，及离二法体，
　　转身依正相，我说名无生。
　　外非实无实，亦非心所取，
　　幻梦及毛轮，乾闼婆阳焰，
　　远离于诸见，是名无生相。
　　如是空等法，诸文句应知，
　　非生及空空，而无于生空。
　　诸因缘和合，有生及有灭，
　　离于诸因缘，不生亦不灭。
　　离因缘无法，离和合无得；
　　外道妄分别，而见有一异。
　　有无不生法，有无不可得，
　　唯和合诸法，而见有生灭。
　　但有于名字，展转为钩锁，
　　离彼因缘锁，生法不可得。
　　生法不见生，离诸外道过，
　　我说缘钩锁，诸凡夫不知。
　　若离缘钩锁，更无有别法，
　　是则无因缘，破坏缘锁义。
　　如灯显众像，钩锁生亦然，
　　是则离钩锁，别更有法生。
　　生法本无体，自性如虚空，
　　离钩锁求法，愚人无所知。
　　复有余无生，圣人所得法，
　　彼生无生者，是则无生忍。
　　若见诸世间，则是见钩锁，
　　一切皆钩锁，是则心得定。
　　无明爱业等，是则内钩锁，
　　攒轴泥团轮，种子大钩锁。
　　若更有他法，而从因缘生，
　　离于钩锁义，彼不住圣教。
　　若生法是无，彼为谁钩锁？
　　展转相生故，是名因缘义。
　　坚湿热动法，凡夫生分别，
　　离锁更无法，是故说无体。
　　如医疗众病，依病出对治，
　　而论无差别，病殊故方异。
　　我念诸众生，为烦恼过染，
　　知根力差别，随堪受为说。
　　我法无差别，随根病异说，
　　我唯一乘法，八圣道清净。”
入楞伽经卷第七无常品第八
　　尔时，圣者大慧菩萨复白佛言：“世尊，世尊说无常。无常者，一切外道亦说无常。世尊，如来依于名字章句，说如是言：诸行无常，是生灭法。世尊，此法为是真实，为是虚妄？世尊，复有几种无常？”
　　佛告圣者大慧菩萨言：“善哉！善哉！善哉！大慧，一切外道虚妄分别，说八种无常。何等为八？一者、发起所作而不作，是名无常。何者名为发起？谓生法不生法、常法无常法，名为发起无常。二者、形相休息名为无常。三者、色等即是无常。四者、色转变故异异无常，诸法相续自然而灭，如乳酪转变，于一切法不见其转，亦不见灭，名为无常。五者、复有余外道等，以无物故名为无常，六者、有法无法而悉无常，以一切法本不生故，名为无常；以无常法彼中和合，是故无常。七者、复有余外道等，本无后有，名为无常。谓依诸大所生相灭，不见其生离相续体，名为无常，八者、不生无常，谓为非常，是故无常。见诸法有无生不生，乃至微尘观察不见法生，故言不生，诸法非生。大慧，是名无生无常相，而诸外道不知彼法所以不生，是故分别诸法不生，故言无常。
　　“复次，大慧，外道分别无常之法，言有于物。彼诸外道自心虚妄分别无常常非无常，以有物故。何以故？自体不灭故。自体不灭者，无常之体常不灭故。大慧，若无常法是有物者应生诸法，以彼无常能作因故。大慧，若一切法不离无常者，诸法有无一切应见。何以故？如杖木瓦石，能破可破之物悉皆破坏，见彼种种异异相故。是故无常因一切法无法，亦非因亦非果。大慧，复有诸过，以彼因果无差别故，而不得言此是无常而彼是果；以因果差别故，不得言一切法常，以一切法无因故。大慧，诸法有因，而诸凡夫不觉不知，异因不能生异果故。大慧，若异因能生异果者，因异应生一切诸法；若尔，复更有过，应因果差别而见差别。大慧，若其无常是有物者，应同因体所作之事。复更有过，于一法中即应具足一切诸法，以同一切所作因果业相无差故。复更有过，自有无常，无常有无常体故。复更有过，一切诸法无常应常故。复更有过，若其无常同诸法者堕三世法。大慧，过去色同无常故已灭，未来法未生，以同色无常故不生。现在有法不离于色，以色与彼诸大相，依五大依尘，是故不灭，以彼彼不相离故。大慧，一切外道不灭诸大，三界依大、依微尘等，是故依彼法说生住灭。大慧，离于此法，更无四大诸尘等法。以彼外道虚妄分别离一切法更有无常，是故外道说言诸大不生不灭，以自体相常不灭故。是故彼说发起作事中间不作，名为无常。诸大更有发起诸大，无彼彼异相同相不生灭法。以见诸法不生灭故，而于彼处生无常智。
　　“大慧，何者名为形相休息无常？谓能造所造形相，见形相异如长短，非诸大灭而见诸大形相转变，彼人堕在僧佉法中。
　　“大慧，复形相无常者，谓何等人即色名无常。彼人见于形相无常，而非诸大是无常法。若诸大无常，则诸世间一切不得论说世事。若论世事，堕卢迦耶陀邪见朋党；以说一切诸法唯名，复见诸法自体相生。
　　“大慧，转变无常者，谓见诸色种种异相，非诸大转变。譬如见金作庄严具，形相转变，金体不异；余法转变，亦复如是。大慧，如是外道虚妄分别见法无常，火不烧诸大，自体不烧，以彼诸大自体差别故。大慧，诸外道说，若火能烧诸大者，则诸大断灭，是故不烧。
　　“大慧，我说大及诸尘非常非无常。何以故？我不说外境界有故。我说三界但是自心，不说种种诸相是有，是故说言不生不灭，唯是四大因缘和合，非大及尘是实有法。以虚妄心分别二种可取能取法，如实能知二种分别，是故离外有无见相，唯是自心分别作业，而名为生而业不生，以离有无分别心故。
　　“大慧，何故非常非不常？以有世间及出世间、上上诸法，是故不得说言是常。何故非无常？以能觉知唯是自心分别见故，是故非无常。而诸外道堕在邪见执著二边，不知自心虚妄分别，非诸圣人分别无常。
　　“大慧，一切诸法总有三种。何等为三？一者、世间法相，二者、出世间法相，三者、出世间上上胜法相。以依言语种种说法，而诸凡夫不觉不知。”
　　尔时，世尊重说偈言：
　　“远离于始造，及与形相异；
　　无常名有物，外道妄分别。
　　诸法无有灭，诸大自性住，
　　堕于种种见，外道说无常。
　　彼诸外道说，诸法不生灭，
　　诸大体自常，何等法无常？
　　一切世唯心，而心见二境；
　　可取能取法，我我所法无。
　　三界上下法，我说皆是心；
　　离于诸心法，更无有可得。”
入道品第九
　　尔时，圣者大慧菩萨摩诃萨复白佛言：“世尊，惟愿世尊，为我说诸一切菩萨、声闻、辟支佛入灭尽定次第相。我及一切诸菩萨等，若得善知入灭尽定次第之相巧方便者，不堕声闻、辟支佛三昧三摩跋提灭尽定乐，不堕声闻、辟支佛外道迷惑之法。”
　　佛告圣者大慧菩萨言：“善哉！善哉！善哉！大慧，谛听！谛听！当为汝说。”
　　大慧菩萨白佛言：“善哉！世尊，唯然受教。”
　　佛告大慧：“菩萨从初地乃至六地入灭尽定，声闻、辟支佛亦入灭尽定。大慧，诸菩萨摩诃萨，于七地中念念入灭尽定，以诸菩萨悉能远离一切诸法有无相故。大慧，声闻、辟支佛不能念念入灭尽定，以声闻、辟支佛缘有为行入灭尽定，堕在可取能取境界；是故声闻、辟支佛，不能入七地中念念灭尽定。以声闻、辟支佛生惊怖想，恐堕诸法无异相故，以觉诸法种种异相有法无法、善不善法、同相异相而入灭尽定；是故声闻、辟支佛，不能入七地中念念灭尽定，以无善巧方便智故。
　　“大慧，七地菩萨摩诃萨，转灭声闻、辟支佛心意意识。大慧，初地乃至六地菩萨摩诃萨，见于三界但是自心心意意识，离我、我所法，唯是自心分别，不堕外法种种诸相。唯是凡夫内心愚痴，堕于二边见于可取能取之法；以无知故，而不觉知无始世来身口及意妄想，烦恼戏论熏习而生诸法。
　　“大慧，于八地中，一切菩萨、声闻、辟支佛入涅槃想。大慧，诸菩萨摩诃萨，承己自心三昧佛力，不入三昧乐门堕涅槃而住，以不满足如来地故。若彼菩萨住三昧分者，休息度脱一切众生，断如来种，灭如来家；为示如来不可思议诸境界故，是故不入涅槃。大慧，声闻、辟支佛堕三昧乐门法，是故声闻、辟支佛生涅槃想。
　　“大慧，诸菩萨摩诃萨，从初地来乃至七地具巧方便，观察心意意识之想，远离我、我所取相之法，观察我空、法空，观察同相、异相，善解四无碍巧方便义，自在次第入于诸地菩提分法。大慧，我若不说诸菩萨摩诃萨同相、异相法者，一切菩萨不如实知诸地次第；恐堕外道邪见等法故，我次第说诸地相。大慧，若人次第入诸地者，不堕余道。我说诸地次第相者，唯自心见。诸地次第，及三界中种种行相，而诸凡夫不觉不知。以诸凡夫不觉知故，是故我及一切诸佛，说于诸地次第之相，及建立三界种种行相。
　　“复次，大慧，声闻、辟支佛，于第八菩萨地中，乐著寂灭三昧乐门醉故，不能善知唯自心见；堕自相同相熏习障碍故，堕人无我、法无我见过故，以分别心名为涅槃，而不能知诸法寂静。大慧，诸菩萨摩诃萨，以见寂静三昧乐门，忆念本愿大慈悲心度诸众生，知十无尽如实行智，是故不即入于涅槃。大慧，诸菩萨摩诃萨，远离虚妄分别之心，远离能取可取境界，名入涅槃。以如实智，知一切诸法唯是自心，是故不生分别之心。是故菩萨不取心意意识，不著外法实有之相，而非不为佛法修行，依根本智展转修行，为于自身求佛如来证地智故。
　　“大慧，如人睡梦渡大海水，起大方便欲渡自身，未渡中间忽然便寤，作是思惟：‘此为是实，为是虚妄？’彼复思惟：‘如是之相非实非虚，唯是我本虚妄分别不实境界，熏习因故见种种色，形相颠倒不离有无，意识熏习于梦中见。’大慧，菩萨摩诃萨亦复如是，于八地中见分别心；初地七地诸法同相，如梦如幻平等无差；离诸功用可取能取分别之心，见心心数法，为于未得上上佛法修行者令得故。菩萨摩诃萨修行胜法，名为涅槃；非灭诸法，名为涅槃。菩萨摩诃萨，远离心意意识分别相故，得无生法忍。
　　“大慧，第一义中，亦无次第，无次第行，诸法寂静亦如虚空。”
　　大慧菩萨白佛言：“世尊，世尊说声闻、辟支佛，入第八菩萨地寂灭乐门。如来复说声闻、辟支佛，不知但是自心分别。复说诸声闻得人无我，而不得法无我空。若如是说，声闻、辟支佛尚未能证初地之法，何况八地寂灭乐门？”
　　佛告大慧：“我今为汝分别宣说。大慧，声闻有三种，言入八地寂灭门者，此是先修菩萨行者堕声闻地，还依本心修菩萨行，同入八地寂灭乐门。非增上慢寂灭声闻，以彼不能入菩萨行，未曾觉知三界唯心，未曾修行菩萨诸法，未曾修行诸波罗蜜十地之行。是故决定寂灭声闻，不能证彼菩萨所行寂灭乐门。”
　　尔时，世尊重说偈言：
　　“唯心无所有，诸行及佛地，
　　去来现在佛，三世说如是。
　　七地为心地，无所有八地，
　　二地名为行，余地名我地。
　　内身证及净，此名为我地，
　　自在最胜处，阿迦尼吒天。
　　昭曜如焰火，出妙诸光明，
　　种种美可乐，化作于三界。
　　化现三界色，或有在光化，
　　彼处说诸乘，是我自在地。
　　十地为初地，初地为八地，
　　九地为七地，七地为八地，
　　二地为三地，四地为五地，
　　三地为六地，寂灭有何次？
　　决定诸声闻，不行菩萨行，
　　同入八地者，是本菩萨行。”
问如来常无常品第十
　　尔时，圣者大慧菩萨摩诃萨白佛言：“世尊，如来应正遍知，为是常耶？为无常耶？”
　　佛告圣者大慧菩萨言：“大慧，如来应正遍知，非常非无常。何以故？二边有过故。大慧，有无二边应有过失。大慧，若言如来是常法者，则同常因。大慧，以诸外道说言微尘诸因常故，非是作法。大慧，是故不得言如来常，以非作法而言常故。大慧，亦不得言如来无常，言无常者即是同于有为作法。五阴可见能见法无，五阴灭故；五阴灭者，诸佛如来亦应同灭，而佛如来非断绝法。大慧，凡作法者皆是无常，如瓶、衣、车、屋及叠席等皆是作法，是故无常。大慧，若言一切皆无常者，一切智一切智人，一切功德亦应无常，以同一切作法相故。又复有过，若言一切皆无常者，诸佛如来应是作法，而佛如来非是作法，以无更说有胜因故。是故我言如来，非常亦非无常。
　　“复次，大慧，如来非常。何以故？虚空之性亦无修行诸功德故。大慧，譬如虚空非常非无常。何以故？以离常无常故。以不堕一异、俱不俱、有无非有非无、常无常非常非无常，是故离于一切诸过，不可得说。复次，大慧，亦不得言如来是常。何以故？若言常者，同于兔、马、驼、驴、龟、蛇、蝇、鱼等角，是故不得言如来常。复次，大慧，亦不得言如来是常，恐堕不生常故，是故不得言如来世尊常。复次，大慧，更有余法，依彼法故，得言如来世尊是常。何以故？依内证智证常法故，是故得言如来是常。大慧，诸佛如来内证智法，常恒清凉不变。大慧，诸佛如来应正遍知，若出于世、不出于世，法性常。如是法体常，如是法轨则常。如是以彼法性，一切声闻、辟支佛等，亦不曾闻，亦不曾见。如是法体，非虚空中，毛道凡夫不觉不知。大慧，诸佛如来内证智者依彼得名。大慧，以依如实智慧修行得名为佛，非心意意识、无明、五阴熏习得名。大慧，一切三界，不实妄想分别戏论得名。大慧，不实分别二种法者，而得名为常与无常。而佛如来不堕二法，不堕能取可取二边。如来寂静，二法不生故。是故，大慧，诸佛如来应正遍知，不得言是常与无常。
　　“大慧，凡所言语，而得说言常与无常；远离一切分别尽者，不得言取常无常法。是故我遮一切凡夫，不得分别常与无常。以得真实寂静法者，得尽分别，不生分别。”
　　尔时，世尊重说偈言：
　　“离于常无常，非常非无常，
　　若见如是佛，彼不堕恶道。
　　若说常无常，诸功德虚妄，
　　无智者分别，遮说常无常。
　　所有立法者，皆有诸过失，
　　若能见唯心，彼不堕诸过。”
佛性品第十一
　　尔时，圣者大慧菩萨摩诃萨，复请佛言：“世尊，惟愿如来应正遍知为我说，善逝为我说，阴界入生灭之相。世尊，若无我者，谁生、谁灭？世尊，一切凡夫依生灭住，不见苦尽，是故不知涅槃之相。”
　　佛告圣者大慧菩萨言：“善哉！善哉！善哉！大慧，汝今谛听，当为汝说。”
　　大慧白佛言：“善哉！世尊，唯然受教。”
　　佛告大慧：“如来之藏，是善不善因故，能与六道作生死因缘。譬如伎儿，出种种伎；众生依于如来藏故，五道生死。大慧，而如来藏离我、我所，诸外道等不知不觉，是故三界生死因缘不断。大慧，诸外道等妄计我故，不能如实见如来藏，以诸外道无始世来虚妄执著种种戏论诸熏习故。大慧，阿梨耶识者，名如来藏，而与无明七识共俱；如大海波，常不断绝，身俱生故。离无常过，离于我过，自性清净。
　　“余七识者，心意意识等，念念不住，是生灭法。七识由彼虚妄因生，不能如实分别诸法，观于高下长短形相故，执著名相故，能令自心见色相故，能得苦乐故，能离解脱因故，因名相生随烦恼贪故，依彼念因诸根灭尽故，不次第生故，余自意分别不生苦乐受故。是故入少想定灭尽定，入三摩跋提四禅、实谛解脱，而修行者生解脱相，以不知转灭虚妄相故。
　　“大慧，如来藏识不在阿梨耶识中，是故七种识有生有灭，如来藏识不生不灭。何以故？彼七种识依诸境界念观而生。此七识境界，一切声闻、辟支佛、外道修行者不能觉知，不如实知人无我故，以取同相别相法故，以见阴界入法等故。大慧，如来藏如实见五法、体相、法无我故不生，如实知诸地次第展转和合故，余外道不正见不能观察。
　　“大慧，菩萨住不动地，尔时得十种三昧门等为上首，得无量无边三昧，依三昧佛住持，观察不可思议诸佛法及自本愿力故，遮护三昧门实际境界，遮已入自内身圣智证法真实境界，不同声闻、辟支佛、外道修行所观境界。尔时过彼十种圣道，入于如来意生身智身，离诸功用三昧心故。是故，大慧，诸菩萨摩诃萨欲证胜法如来藏、阿梨耶识者，应当修行令清净故。
　　“大慧，若如来藏、阿梨耶识名为无者，离阿梨耶识无生无灭。一切凡夫及诸圣人，依彼阿梨耶识故有生有灭。以依阿梨耶识故，诸修行者入自内身圣行所证，现法乐行而不休息。大慧，此如来心阿梨耶识、如来藏诸境界，一切声闻、辟支佛、诸外道等不能分别。何以故？以如来藏是清净相，客尘烦恼垢染不净。
　　“大慧，我依此义、依胜鬘夫人、依余菩萨摩诃萨深智慧者，说如来藏、阿梨耶识，共七种识生名转灭相，为诸声闻、辟支佛等示法无我，对胜鬘说言：‘如来藏是如来境界。’大慧，如来藏识、阿梨耶识境界，我今与汝及诸菩萨甚深智者，能了分别此二种法；诸余声闻、辟支佛及外道等执著名字者，不能了知如此二法。大慧，是故汝及诸菩萨摩诃萨，当学此法。”
　　尔时，世尊重说偈言：
　　“甚深如来藏，与七识俱生，
　　取二法则生，如实知不生。
　　如镜像现心，无始习所熏，
　　如实观察者，诸境悉空无。
　　如痴见指月，观指不观月，
　　计著名字者，不见我真实。
　　心如巧伎儿，意如狡猾者，
　　意识及五识，虚妄取境界，
　　如伎儿和合，诳惑于凡夫。”
五法门品第十二
　　尔时，圣者大慧菩萨摩诃萨，复请佛言：“世尊，惟愿如来应正遍知为我说，善逝为我说，五法、体相及二无我差别行相。我及一切诸菩萨等，若得善知五法、体相、二种无我差别相者，修行是法，次第入于一切诸地。修行是法，能入一切诸佛法中；入诸佛法者，乃至能入如来自身内证智地。”
　　佛告圣者大慧菩萨言：“善哉！善哉！善哉！大慧，汝今谛听当为汝说。”
　　大慧菩萨言：“善哉！世尊，唯然受教。”
　　佛告大慧：“我为汝说五法、体相、二种无我差别行相。大慧，何等五法？一者、名，二者、相，三者、分别，四者、正智，五者、真如。内身修行证圣人智，离断常见，现如实修行者，入三昧乐三摩跋提行门故。大慧，一切凡夫不觉不知五法、体相、二种无我，唯以自心见于外物，是故生于分别之心，非谓圣人。”
　　大慧白佛言：“世尊，云何凡夫生分别心，非圣人也？”
　　佛告大慧：“一切凡夫执著名、相，随顺生法；随顺生法已，见种种相，堕我、我所邪见心中，执著具足一切法相；执著已，入于无明黑闇障处；入障处已，起于贪心；起贪心已，而能造作贪瞋痴业；造业行已，不能自止，如蚕作茧，以分别心而自缠身，堕在六道大海险难，如辘轳回转不自觉知。以无智故，不知一切诸法如幻，不知无我、我所、诸法非实，从于妄想分别而生；而不知离可见能见，而不知离生住灭相，不知自心虚妄而生，谓知随顺自在天、时、微尘、我生。
　　“大慧，何者为名？谓眼识见前色等法相，如声相、耳相、鼻相、舌相、身相。大慧，如是等相，我说名为名、相。
　　“大慧，何者分别？以依何等法说名取相，了别此法如是如是毕竟不异，谓象、马、车、步、人民等分别种种相，是名分别。
　　“大慧，何者正智？以观察名、相，观察已不见实法，以彼迭共因生故见。迭共生者，诸识不复起，分别识相不断不常，是故不堕一切外道、声闻、辟支佛地。大慧，是名正智。
　　“复次，大慧，菩萨摩诃萨依正智，不取名、相法以为有，不取不见相以为无。何以故？以离有无邪见故，以不见名、相，是正智义，是故我说名为真如。
　　“大慧，菩萨住真如法者，得入无相寂静境界；入已，得入菩萨摩诃萨初欢喜地。菩萨得初欢喜地时，证百金刚三昧明门，舍离二十五有一切果业，过诸声闻、辟支佛地，住如来家真如境界；如实修行知五法相如幻如梦，如实观察一切诸法，起自内身证圣智修行，如是展转远离虚妄世间觉观所乐之地，次第乃至法云地；入法云地已，次入三昧力自在神通诸华庄严如来之地；入如来地已，为教化众生，现种种光明应庄严身如水中月，依无尽句善缚所缚，随众生信者而为说法，离心意意识身故。大慧，菩萨入真如已，得佛地中如是如是无量无边法。”
　　大慧复白佛言：“世尊，世尊为五法入三法，为三法入五法中，为自体相各各差别？”
　　佛告大慧：“三法入五法中。大慧，非但三法入五法中，八种识、二种无我亦入五法。
　　“大慧，云何三法入五法中？大慧，名、相名为分别法相。大慧，依彼二法分别生心心数法，一时非前后；如日共光明一时，而有分别种种相。大慧，是名三相，依因缘力生故。大慧，正智、真如名第一义谛相，依不灭法故。复次，大慧，著于自心见分别法，差别有八种以分别诸相，以为实故；离我、我所生灭之法，尔时得证二无我法。大慧，五法法门入诸佛地，诸地法相亦入五法门中；一切声闻、辟支佛法亦入五法门中，如来内身证圣智法亦入五法门中。
　　“复次，大慧，五法，相、名、分别、真如、正智。大慧，何者名为相？相者，见色形相状貌胜不如，是名为相。大慧，依彼法相起分别相，此是瓶，此是牛马羊等，此法如是如是不异。大慧，是名为名。大慧，依于彼法立名，了别示现彼相，是故立彼种种名字牛羊马等，是名分别心心数法。大慧，观察名、相乃至微尘，常不见一法相，诸法不实，以虚妄心生分别故。大慧，言真如者，名为不虚，决定毕竟尽自性自体。正见、真如相，我及诸菩萨及诸佛如来应正遍知说，名异义一。大慧，如是等随顺正智，不断不常，无分别分别不行处，随顺自身内证圣智，离诸一切外道、声闻、辟支佛等恶见朋党不正智中。
　　“大慧，于五法、三法相、八种识、二种无我，一切佛法皆入五法中。大慧，汝及诸菩萨摩诃萨，为求胜智应当修学。大慧，汝知五法，不随他教故。”
　　尔时，世尊重说偈言：
　　“五法自体相，及与八种识，
　　二种无我法，摄取诸大乘。
　　名相及分别，三法自体相，
　　正智及真如，是第一义相。”
恒河沙品第十三
　　尔时圣者大慧菩萨摩诃萨白佛言：“世尊，如世尊依名字说，过去、未来、现在诸佛如恒河河沙。世尊，佛说如是，为依如来口中所说，我随顺取？为更有义？愿为我说。”
　　佛告圣者大慧菩萨言：“大慧，如我所说名字章句，莫如是取。大慧，三世诸佛非恒河河沙等。何以故？所说譬喻过世间者，非如譬喻。何以故？以有相似、不相似故。大慧，诸佛如来应正遍知，不定说过世间相似、不相似譬喻。何以故？大慧，我说譬喻，但是少分故。大慧，我及诸佛如来应正遍知，所说譬喻但说少义。何以故？愚痴凡夫、诸外道等，著诸法常增长邪见，随顺世间轮回生死；为彼生厌闻生惊怖，又闻诸佛如恒河沙，便于如来无上圣道，生易得想，求出世法。大慧，是故我说诸佛如来如恒河河沙。何以故？我余经中说佛出世如优昙华，众生闻已，言佛道难得，不修精进；是故我说诸佛如来如恒河河沙。大慧，我说诸佛出世如优昙华者，依可化众生义故，我说诸佛如优昙华。大慧，而优昙华于世间中无人曾见，当亦不见。大慧，诸佛如来世间曾见、现见、当见。大慧，我说如是，非依自身所得法说，是故说言如优昙华；诸佛如来亦复如是。
　　“大慧，我依内身证法说法，是故说过世间譬喻，以诸凡夫无信众生，不能信我所说譬喻。何以故？说自内身圣智境界，无譬喻可说，远离心意意识，过诸见地。诸佛如来真如之法不可说故，是故我说种种譬喻。大慧，我说诸佛如恒河河沙者，是少分譬喻。大慧，诸佛如来平等非不平等，以非分别分别故。
　　“大慧，譬如恒河河中所有之沙，鱼、鳖、龟、龙、牛、羊、象、马诸兽践蹈，而彼河沙不生分别，不瞋不恚，亦不生心彼恼乱我，无分别故净离诸垢。大慧，诸佛如来应正遍知亦复如是，内身证得圣智，满足诸力神通自在功德如恒河沙；一切外道邪论诸师愚痴鱼鳖，以瞋恚心毁骂如来，如来不动不生分别，本愿力故，为与众生三昧三摩跋提，一切诸乐令满足故，不分别分别。大慧，是故我说诸佛如来如恒河河沙等。等者平等，无有异相，以离爱身故。
　　“大慧，譬如恒河河沙不离地相。大慧，大地火烧，火不异地故；火不烧地，地大有火相续体故。大慧，愚痴凡夫堕颠倒智，自心分别言地被烧，而地不烧以不离地，而得更有四大火身故。大慧，诸佛如来亦复如是，诸佛如来法身之体，如恒河河沙等，不灭不失故。
　　“大慧，譬如恒河河沙无量无边。大慧，诸佛如来亦复如是，出于世间放无量光，遍于一切诸佛大会，为化众生令觉知故。
　　“大慧，如恒河河沙更不生相，如彼微尘微尘体相如是而住。大慧，诸佛如来亦复如是，于世间中不生不灭，诸佛如来断有因故。
　　“大慧，如恒河河沙，若出于河亦不可见，入于河中亦不可见，亦不起心我出入河。大慧，诸佛如来智慧之力亦复如是，度诸众生，亦不尽灭，亦不增长。何以故？诸法无身故。大慧，一切有身皆是无常磨灭之法，非无身法；诸佛如来唯法身故。
　　“大慧，譬如有人欲得酥油，押恒河沙，终不可得，无酥油故。大慧，诸佛如来为诸众生苦恼，所押瞋不可得，不舍自法界相，不舍自法味相，不舍本愿与众生乐，以得具足大慈大悲，‘我若不令一切众生入涅槃者，我身亦不入于涅槃。’
　　“大慧，如恒河河沙随水而流，终不逆流。大慧，诸佛如来为诸众生说法亦尔，随顺涅槃而非逆流。大慧，是故我说诸佛如来如恒河河沙。
　　“大慧，言恒河河沙随顺流者，非是去义。若佛如来有去义者，诸佛如来应无常灭。大慧，世间本际尚不可知，不可知者，我云何依而说去义？是故如来非为去义。大慧，去义者，名为断义，愚痴凡夫不觉不知。”
　　大慧白佛言：“世尊，世尊，若众生在于世间轮回，去来本际不可知者，云何如来而得解脱，复令众生得于解脱？”
　　佛告大慧言：“大慧，言解脱者，离于一切戏论烦恼无始熏习分别心故，如实能知唯自心见，外所分别心回转故，是故我说名为解脱。大慧，言解脱者，非是灭法。是故汝今问，我若不知本际云何得解脱者，此问不成。大慧，言本际者，是分别心一体异名。大慧，离分别心更无众生，即此分别名为众生。大慧，真实智慧观内外法，无法可知能知故。大慧，以一切法本际来寂静。大慧，不如实知唯自心见，虚妄分别，是故生于分别之心。如实知者，不生分别。”
　　尔时，世尊重说偈言：
　　“观察于诸佛，譬如恒河沙，
　　不灭亦不生，彼人能见佛。
　　远离诸尘垢，如恒河河沙，
　　随顺流不变，法身亦如是。”
入楞伽经卷第八刹那品第十四
　　尔时，圣者大慧菩萨摩诃萨，复白佛言：“世尊，惟愿如来应正遍知为我说，善逝为我说，一切法生灭之相。云何如来说一切法念念不住？”
　　佛告大慧菩萨言：“善哉！善哉！善哉！大慧，汝今谛听，当为汝说。”
　　大慧言：“善哉！世尊，唯然受教。”
　　佛告大慧：“一切法，一切法者，所谓善法不善法、有为法无为法、世间法出世间法、有漏法无漏法、内法外法。大慧，略说五阴法，因心意意识熏习增长。诸凡夫人依心意意识熏习故，分别善不善法。
　　“大慧，圣人现证三昧三摩跋提无漏善法乐行。大慧，是名善法。
　　“复次，大慧，言善不善法者，所谓八识。何等为八？一者、阿梨耶识，二者、意，三者、意识，四者、眼识，五者、耳识，六者、鼻识，七者、舌识，八者、身识。大慧，五识身共意识身，善不善法展转差别相续。体无差别身，随顺生法，生已还灭，不知自心见虚妄境界即灭时，能取境界形相大小胜如之状。大慧，意识共五识身相应生，一念时不住，是故我说彼法念时不住。大慧，言刹尼迦者，名之为空。阿梨耶识名如来藏，无共意转识熏习故名为空；具足无漏熏习法故，名为不空。大慧，愚痴凡夫不觉不知，执著诸法刹那不住，堕在邪见而作是言：‘无漏之法亦刹那不住。’破彼真如如来藏故。大慧，五识身者，不生六道，不受苦乐，不作涅槃因。大慧，如来藏，不受苦乐，非生死因。余法者，共生共灭，依于四种熏习醉故，而诸凡夫不觉不知邪见熏习，言一切法刹那不住。
　　“复次，大慧，金刚如来藏，如来证法，非刹那不住。大慧，如来证法，若刹那不住者，一切圣者不成圣人。大慧，非非圣人以圣人故。大慧，金刚住于一劫，称量等住不增不减。大慧，云何愚痴凡夫分别诸法，言刹那不住？而诸凡夫不得我意，不觉不知内外诸法，念念不住。”
　　大慧复白佛言：“世尊，如来常说满足六波罗蜜法，得阿耨多罗三藐三菩提。世尊，何等为六波罗蜜？云何满足？”
　　佛告大慧菩萨言：“大慧，波罗蜜差别有三种，谓世间波罗蜜、出世间波罗蜜、出世间上上波罗蜜。
　　“大慧，言世间波罗蜜者，愚痴凡夫执著我、我所法，堕于二边，为于种种胜妙境界行波罗蜜，求于色等境界果报。大慧，愚痴凡夫行尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至生于梵天，求五神通世间之法。大慧，是名世间诸波罗蜜。
　　“大慧，言出世间波罗蜜者，谓声闻、辟支佛，取声闻、辟支佛涅槃心，修行波罗蜜。大慧，如彼世间愚痴凡夫，为于自身求涅槃乐，而行世间波罗蜜行；声闻、缘觉亦复如是，为自身故求涅槃乐，行出世间波罗蜜行而乃求彼，非究竟乐。
　　“大慧，出世间上上波罗蜜者，如实能知但是自心虚妄分别见外境界，尔时实知唯是自心见内外法，不分别虚妄分别，不取内外自心色相故。菩萨摩诃萨如实能知一切法故行檀波罗蜜，为令一切众生得无怖畏安隐乐故，是名檀波罗蜜。大慧，菩萨观彼一切诸法，不生分别，随顺清凉，是名尸波罗蜜。大慧，菩萨离分别心忍，彼修行如实而知能取可取境界非实，是名菩萨羼提波罗蜜。大慧，菩萨云何修精进行？初中后夜常勤修行，随顺如实法，断诸分别，是名毗梨耶波罗蜜。大慧，菩萨离于分别心，不随外道能取可取境界之相，是名禅波罗蜜。大慧，何者菩萨般若波罗蜜？菩萨如实观察自心分别之相，不见分别，不堕二边，依如实修行转身，不见一法生，不见一法灭，自身内证圣行修行，是名菩萨般若波罗蜜。
　　“大慧，波罗蜜义如是满足者，得阿耨多罗三藐三菩提。”
　　尔时，世尊重说偈言：
　　“空无常刹那，愚分别有为，
　　如河灯种子，空无常刹那，
　　分别刹那义，刹那亦如是。
　　刹尼迦不生，寂静离所作，
　　一切法不生，我说刹那义。
　　物生即有灭，不为凡夫说，
　　分别相续法，妄想见六道。
　　若无明为因，能生诸心者，
　　乃至色未生，中间依何住？
　　即生即有灭，余心随彼生，
　　色不一念住，观于何法生？
　　依何因生法，心无因而生，
　　是故生不成，云何知念坏？
　　修行者证定，金刚佛舍利，
　　光音天宫殿，世间不坏事。
　　其如证法实，如来智成就，
　　比丘证平等，云何念不住？
　　乾闼婆幻色，何故念不住？
　　无四大见色，四大何所为？”
化品第十五
　　尔时，圣者大慧菩萨摩诃萨，复白佛言：“世尊，如佛世尊与诸罗汉授阿耨多罗三藐三菩提记。如来复说诸佛如来不入涅槃。复说如来应正遍知，何等夜证大菩提，何等夜入般涅槃，于其中间不说一字。如来复说诸佛如来，常入无觉无观无分别定。复言作诸种种应化，度诸众生。世尊复说诸识念念差别不住，金刚密迹常随侍卫。复说世间本际难知，复言众生入般涅槃，若入涅槃，应有本际。复说诸佛无有怨敌，而见诸魔。复说如来断一切障，而见旃遮摩那毗、孙陀梨等谤；佛入娑梨那村竟，不得食，空钵而出。世尊，若如是者，如来便有无量罪业。云何如来不离一切诸罪过恶，而得阿耨多罗三藐三菩提一切种智？”
　　佛告圣者大慧菩萨言：“善哉！善哉！善哉！大慧，汝今谛听，当为汝说。”
　　大慧白佛言：“善哉！世尊，唯然受教。”
　　佛告大慧：“我为曾行菩萨行诸声闻等，依无余涅槃而与授记。大慧，我与声闻授记者，为怯弱众生生勇猛心。大慧，此世界中及余佛国，有诸众生行菩萨行，而复乐于声闻法行，为转彼取大菩提，应化佛为应化声闻授记，非报佛、法身佛而授记莂。
　　“大慧，声闻、辟支佛涅槃无差别。何以故？断烦恼无差异故，断烦恼障，非断智障。复次，大慧，见法无我，断于智障；见人无我，断烦恼障。大慧，转意识故，断法障业障；以转意阿梨耶识熏习故，究竟清净。大慧，我常依本法体而住更不生法，依本名字章句不觉不思而说诸法。大慧，如来常如意知，常不失念，是故如来无觉无观。诸佛如来离四种地已，远离二种死、二种障、二种业故。
　　“大慧，七种识，意、意识、眼、耳、鼻、舌、身，念念不住，因虚妄熏习，离于无漏诸善法故。
　　“大慧，如来藏世间不生不死，不来不去，常恒清凉不变。复次，大慧，依如来藏故，有世间涅槃苦乐之因；而诸凡夫不觉不知，而堕于空虚妄颠倒。
　　“大慧，金刚密迹常随侍卫，应化如来前后围绕，非法佛、报佛根本如来应正遍知。大慧，根本如来，远离诸根大小诸量，远离一切凡夫、声闻、辟支佛等。大慧，如实修行，得彼真如乐行境界者，知根本佛，以得平等法忍故，是故金刚密迹随应化佛。大慧，应化佛者，无业无谤，而应化佛不异法佛、报佛、如来而亦不一。如陶师盐等作所作事，应化佛作化众生事，异真实相说法，不说内所证法圣智境界。
　　“复次，大慧，一切凡夫、外道、声闻、辟支佛等，见六识灭，堕于断见；不见阿梨耶识，堕于常见。复次，大慧，不见自心分别本际，是故世间名无本际。大慧，远离自心分别见者，名为解脱得涅槃证。大慧，诸佛如来远离四种熏习气故，是故无过。”
　　尔时，世尊重说偈言：
　　“三乘及非乘，诸佛无量乘，
　　一切记佛地，说诸烦恼断。
　　内身证圣智，及无余涅槃，
　　诱进怯众生，是故隐覆说。
　　如来得证智，亦说于彼道，
　　众生依入道，二乘无涅槃。
　　见欲色及有，及四种熏地，
　　意识亦所生，见意识共住。
　　见意眼识等，常无常断灭，
　　常见依意等，而起涅槃见。”
遮食肉品第十六
　　尔时，圣者大慧菩萨摩诃萨白佛言：“世尊，我观世间生死流转、怨结相连、堕诸恶道，皆由食肉更相杀害，增长贪瞋，不得出离，甚为大苦！世尊，食肉之人断大慈种，修圣道者不应得食。世尊，诸外道等说邪见法、卢迦耶陀堕俗之论，堕于断常、有无见中，皆遮食肉，自己不食，不听他食；云何如来清净法中修梵行者，自食他食一切不制？如来世尊于诸众生慈悲一等，云何而听以肉为食？善哉！世尊，哀愍世间，愿为我说食肉之过、不食功德。我及一切诸菩萨等闻已得依，如实修行，广宣流布，令诸现在、未来众生一切识知。”
　　佛告圣者大慧菩萨言：“善哉！善哉！善哉！大慧，汝大慈悲，愍众生故，能问此义。汝今谛听，当为汝说。”
　　大慧菩萨白佛言：“善哉！世尊，唯然受教。”
　　佛告大慧：“夫食肉者，有无量过。诸菩萨摩诃萨修大慈悲，不得食肉。食与不食功德、罪过，我说少分，汝今谛听。大慧，我观众生从无始来食肉习故，贪著肉味更相杀害，远离贤圣，受生死苦；舍肉味者，闻正法味，于菩萨地如实修行，速得阿耨多罗三藐三菩提，复令众生入于声闻、辟支佛地止息之处，息已令入如来之地。大慧，如是等利，慈心为本；食肉之人断大慈种，云何当得如是大利？是故，大慧，我观众生轮回六道，同在生死共相生育，迭为父母、兄弟、姊妹，若男若女中表内外六亲眷属，或生余道善道、恶道常为眷属。以是因缘，我观众生更相啖肉无非亲者，由贪肉味迭互相啖，常生害心，增长苦业，流转生死不得出离。”
　　佛说是时，诸恶罗刹闻佛所说，悉舍恶心，止不食肉，迭相劝发慈悲之心，护众生命过自护身，舍离一切诸肉不食，悲泣流泪而白佛言：“世尊，我闻佛说谛观六道，我所啖肉皆是我亲，乃知食肉众生大怨，断大慈种，长不善业，是大苦本。世尊，我从今日断不食肉，及我眷属亦不听食。如来弟子有不食者，我当昼夜亲近拥护。若食肉者，我当与作大不饶益。”
　　佛言：“大慧，罗刹恶鬼常食肉者，闻我所说，尚发慈心，舍肉不食，况我弟子行善法者当听食肉？若食肉者，当知即是众生大怨，断我圣种。大慧，若我弟子闻我所说，不谛观察而食肉者，当知即是旃陀罗种，非我弟子，我非其师。是故，大慧，若欲与我作眷属者，一切诸肉悉不应食。
　　“复次，大慧，菩萨应观一切是肉，皆依父母脓血不净、赤白和合生不净身；是故菩萨观肉不净，不应食肉。
　　“复次，大慧，食肉之人，众生闻气，悉皆惊怖逃走远离；是故菩萨修如实行，为化众生，不应食肉。大慧，譬如旃陀罗、猎师、屠儿、捕鱼鸟人一切行处，众生遥见作如是念：‘我今定死！而此来者是大恶人，不识罪福断众生命，求现前利，今来至此为觅我等。今我等身悉皆有肉，是故今来我等定死。’大慧，由人食肉能令众生见者，皆生如是惊怖。大慧，一切虚空地中众生，见食肉者皆生惊怖，而起疑念：‘我于今者为死、为活？’如是恶人不修慈心，亦如豺狼游行世间常觅肉食，如牛啖草、蜣螂逐粪不知饱足。‘我身是肉，正是其食，不应逢见。’即舍逃走，离之远去，如人畏惧罗刹无异。大慧，食肉之人，能令众生见者皆生如是惊怖，当知食肉众生大怨。是故菩萨修行慈悲，为摄众生不应食彼；非圣慧人所食之味，恶名流布，圣人呵啧。是故，大慧，菩萨为摄诸众生故，不应食肉。
　　“复次，大慧，菩萨为护众生信心，不应食肉。何以故？大慧，言菩萨者，众生皆知，是佛如来慈心之种，能与众生作归依处。闻者自然不生疑怖，生亲友想、善知识想、不怖畏想，言得归依处，得安隐处，得善导师。大慧，由不食肉，能生众生如是信心。若食肉者，众生即失一切信心，便言世间无可信者，断于信根。是故，大慧，菩萨为护众生信心，一切诸肉悉不应食。
　　“复次，大慧，我诸弟子，为护世间谤三宝故，不应食肉。何以故？世间有人见食肉故，谤毁三宝，作如是言：‘于佛法中，何处当有真实沙门、婆罗门修梵行者？舍于圣人本所应食，食众生肉，犹如罗刹食肉满腹、醉眠不动；依世凡人豪贵势力觅肉食啖，如罗刹王惊怖众生。’是故处处唱如是言：‘何处当有真实沙门、婆罗门修净行者？无法，无沙门，无毗尼，无净行者！’生如是等无量无边恶不善心，断我法轮，绝灭圣种，一切皆由食肉者过。是故，大慧，我弟子者，为护恶人毁谤三宝，乃至不应生念肉想，何况食肉？
　　“复次，大慧，菩萨为求清净佛土，教化众生，不应食肉。应观诸肉如人死尸，眼不欲见，不用闻气，何况可嗅而著口中？一切诸肉亦复如是。大慧，如烧死尸臭气不净，与烧余肉臭秽无异，云何于中有食不食？是故，大慧，菩萨为求清净佛土，教化众生，不应食肉。
　　“复次，大慧，菩萨为求出离生死，应当专念慈悲之行，少欲知足，厌世间苦，速求解脱；当舍愦闹，就于空闲，住尸陀林阿兰若处，冢间树下独坐思惟，观诸世间无一可乐，妻子眷属如枷锁想，宫殿台观如牢狱想，观诸珍宝如粪聚想，见诸饮食如脓血想，受诸饮食如涂痈疮，趣得存命系念圣道不为贪味，酒、肉、葱、韭、蒜、薤臭味悉舍不食。大慧，若如是者是真修行，堪受一切人天供养。若于世间不生厌离，贪著滋味酒肉荤辛得便啖食，不应受于世间信施。
　　“复次，大慧，有诸众生过去曾修无量因缘，有微善根得闻我法，信心出家在我法中。过去曾作罗刹眷属，虎、狼、师子、猫狸中生，虽在我法，食肉余习，见食肉者欢喜亲近，入诸城邑、聚落、塔寺，饮酒啖肉以为欢乐。诸天下观犹如罗刹争啖死尸等无有异，而不自知已失我众，成罗刹眷属。虽服袈裟，剃除须发，有命者见，心生恐怖如畏罗刹。是故，大慧，若以我为师者，一切诸肉悉不应食。
　　“复次，大慧，世间邪见诸咒术师，若其食肉，咒术不成。为成邪术，尚不食肉，况我弟子为求如来无上圣道出世解脱，修大慈悲精勤苦行犹恐不得，何处当有如是解脱为彼痴人食肉而得？是故，大慧，我诸弟子为求出世解脱乐故，不应食肉。
　　“复次，大慧，食肉能起色力，食味人多贪著。应当谛观，一切世间有身命者，各自宝重，畏于死苦，护惜身命，人畜无别；宁当乐存疥野干身，不能舍命受诸天乐？何以故？畏死苦故。大慧，以是观察死为大苦，是可畏法；自身畏死，云何当得而食他肉？是故，大慧，欲食肉者，先自念身，次观众生，不应食肉。
　　“复次，大慧，夫食肉者，诸天远离，何况圣人！是故菩萨为见圣人，当修慈悲，不应食肉。大慧，食肉之人，睡眠亦苦，起时亦苦。若于梦中见种种恶，惊怖毛竖，心常不安，无慈心故乏诸善力。若其独在空闲之处，多为非人而伺其便，虎、狼、师子亦来伺求欲食其肉，心常惊怖，不得安隐。
　　“复次，大慧，诸食肉者，贪心难满，食不知量，不能消化，增益四大，口气腥臊，腹中多有无量恶虫，身多疮癣、白癞病疾、种种不净。现在凡夫不喜闻见，何况未来无病香洁人身可得？
　　“复次，大慧，我说凡夫为求净命啖于净食，尚应生心如子肉想，何况听食？非圣人食！圣人离者，以肉能生无量诸过，失于出世一切功德，云何言我听诸弟子食诸肉血不净等味？言我听者，是则谤我！
　　“大慧，我听弟子食诸圣人所应食食，非谓圣人远离之食。圣食能生无量功德，远离诸过。大慧，过去现在圣人食者，所谓粳米、大小麦豆、种种油蜜、甘蔗、甘蔗汁、骞陀末干提等，随时得者，听食为净。
　　“大慧，于未来世有愚痴人，说种种毗尼言得食肉，因于过去食肉熏习爱著肉味，随自心见作如是说，非佛圣人说为美食。
　　“大慧，不食肉者，要因过去供养诸佛，种诸善根，能信佛语，坚住毗尼，信诸因果，至于身口能自节量，不为世间贪著诸味，见食肉者能生慈心。
　　“大慧，我忆过去有王，名师子奴，食种种肉，爱著肉味，次第乃至食于人肉。因食人肉，父母、兄弟、妻子眷属皆悉舍离，一切臣民国土聚落即便谋反，共断其命。以食肉者有如是过，是故不应食一切肉。
　　“复次，大慧，自在天王化身为鸽，释提桓因是诸天主，因于过去食肉习气，化身作鹰惊逐此鸽。鸽来投我，我于尔时，作尸毗王，怜愍众生更相食啖，称己身肉与鹰代鸽，割肉不足，身上秤上受大苦恼。大慧，如是无量世来食肉熏习，自身他身有如是过，何况无愧常食肉者！
　　“大慧，复有余王不食肉者，乘马游戏，为马惊波牵入深山，失于侍从不知归路；不食肉故，师子、虎、狼见无害心，与雌师子共行欲事；乃至生子斑足王等，以过去世食肉熏习，及作人王亦常食肉，在七家村多乐食肉，食肉太过遂食人肉，生诸男女尽为罗刹。
　　“大慧，食肉众生依于过去食肉熏习，多生罗刹、师子、虎、狼、豺、豹、猫狸、鸱枭、雕、鹫、鹰、鸡等中。有命之类，各自护身，不令得便。受饥饿苦，常生恶心念食他肉。命终复堕恶道，受生人身难得，何况当有得涅槃道？
　　“大慧当知，食肉之人，有如是等无量诸过；不食肉者，即是无量功德之聚。大慧，而诸凡夫不知如是食肉之过、不食功德。我今略说，不听食肉。
　　“大慧，若一切人不食肉者，亦无有人杀害众生。由人食肉，若无可食，处处求买；为财利者，杀以贩卖，为买者杀，是故买者与杀无异。是故食肉能障圣道。
　　“大慧，食肉之人爱著肉味，至无畜生乃食人肉，何况獐、鹿、雉、兔、鹅、雁、猪、羊、鸡、狗、驼驴、象、马、龙、蛇、鱼、鳖，水陆有命得而不食？由著肉味，设诸方便杀害众生，造作种种罝罗机网，罗山罝地，截河堰海，遍诸水陆安置罟网、机拨、坑陷、弓刀、毒箭间无空处，虚空地水种种众生皆被杀害，为食肉故。大慧，猎师、屠儿、食肉人等，恶心坚固能行不忍，见诸众生形体鲜肥、肤肉充悦生食味心，更相指示言是可啖，不生一念不忍之心，是故我说食肉之人断大慈种。
　　“大慧，我观世间无有是肉而非命者。自己不杀，不教人杀，他不为杀，不从命来而是肉者，无有是处。若有是肉，不从命出，而是美食，我以何故不听人食？遍求世间无如是肉。是故我说食肉是罪，断如来种，故不听食。
　　“大慧，我涅槃后，于未来世法欲灭时，于我法中有出家者，剃除须发，自称我是沙门释子，披我袈裟痴如小儿，自称律师堕在二边，种种虚妄觉观乱心贪著肉味，随自心见，说毗尼中言得食肉，亦谤我言诸佛如来听人食肉，亦说因制而听食肉，亦谤我言如来世尊亦自食肉。大慧，我于象腋、央掘魔、涅槃、大云等一切修多罗中不听食肉，亦不说肉入于食味。大慧，我若听诸声闻弟子肉为食者，我终不得口常赞叹修大慈悲行如实行者，亦不赞叹尸陀林中头陀行者，亦不赞叹修行大乘住大乘者，亦不赞叹不食肉者。我不自食，不听他食，是故我劝修菩萨行叹不食肉，劝观众生应如一子，云何唱言我听食肉？我为弟子修三乘行者速得果故，遮一切肉悉不听食，云何说言我毗尼中听人食肉？又复说言，如来余修多罗中说三种肉听人食者，当知是人不解毗尼次第断故唱言得食。何以故？大慧，肉有二种：一者、他杀，二者、自死。以世人言有肉得食、有不得者，象、马、龙、蛇、人、鬼、猕猴、猪、狗及牛，言不得食，余者得食。屠儿不问得食不得，一切尽杀处处炫卖，众生无过横被杀害，是故我制他杀、自死悉不得食。见闻疑者所谓他杀，不见闻疑者所谓自死。是故，大慧，我毗尼中唱如是言：凡所有肉，于一切沙门释子皆不净食，污清净命，障圣道分，无有方便而可得食。若有说言佛毗尼中，说三种肉为不听食，非为听食；当知是人坚住毗尼，是不谤我。
　　“大慧，今此楞伽修多罗中，一切时、一切肉，亦无方便而可得食。是故，大慧，我遮食肉，不为一人，现在、未来一切不得。是故，大慧，若彼痴人自言律师，言毗尼中听人食肉，亦谤我言如来自食。彼愚痴人成大罪障，长夜堕于无利益处、无圣人处、不闻法处，亦不得见现在、未来贤圣弟子，况当得见诸佛如来？
　　“大慧，诸声闻人常所应食，米、面、油蜜、种种麻豆，能生净命。非法贮畜，非法受取，我说不净，尚不听食，何况听食血肉不净？大慧，我诸声闻、辟支佛、菩萨弟子食于法食，非食饮食，何况如来？大慧，诸佛如来法食法住，非饮食身，非诸一切饮食住身，离诸资生爱有求等，远离一切烦恼习过，善分别知心心智慧、一切智、一切见，见诸众生平等怜愍。是故，大慧，我见一切诸众生等犹如一子，云何而听以肉为食？亦不随喜，何况自食？
　　“大慧，如是一切葱、韭、蒜、薤臭秽不净，能障圣道，亦障世间人天净处，何况诸佛净土果报？酒亦如是，能障圣道，能损善业，能生诸过。是故，大慧，求圣道者，酒、肉、葱、韭及蒜、薤等能熏之味，悉不应食。”
　　尔时，世尊重说偈言：
　　“大慧菩萨问，酒肉葱韭蒜，
　　佛言是不净，一切不听食。
　　罗刹等食啖，非圣所食味，
　　食者圣呵啧，及恶名流布。
　　愿佛分别说，食不食罪福。
　　大慧汝谛听，我说食中过，
　　酒肉葱韭蒜，是障圣道分。
　　我观三界中，及得圣道众，
　　无始世界来，展转莫非亲，
　　云何于其中，而有食不食？
　　观肉所从来，出处最不净，
　　脓血和杂生，尿屎脓涕合，
　　修行净行者，当观不应食。
　　种种肉及葱，酒亦不得饮，
　　种种韭及蒜，修行常远离。
　　常远离麻油，穿孔床不眠，
　　飞扬诸细虫，断害他命故。
　　肉食长身力，由力生邪念，
　　邪念生贪欲，故不听食肉。
　　由食肉生贪，贪心致迷醉，
　　迷醉长爱欲，不解脱生死。
　　为利杀众生，为肉追钱财，
　　彼二人恶业，死堕叫唤狱。
　　三种名净肉，不见闻不疑，
　　世无如是肉，生堕食肉中。
　　臭秽可厌患，常生颠狂中，
　　多生旃陀罗，猎师屠儿家。
　　或生罗刹女，及诸食肉处，
　　罗刹猫狸种，食肉生彼中。
　　象腋与大云，涅槃胜鬘经，
　　及入楞伽经，我不听食肉。
　　诸佛及菩萨，声闻亦呵啧，
　　食肉无惭愧，生生常颠狂。
　　先说见闻疑，已断一切肉，
　　妄想不觉知，故生食肉想。
　　如彼贪欲过，障碍圣解脱，
　　酒肉葱韭蒜，悉为圣道障。
　　未来世众生，于肉愚痴说，
　　言此净无罪，佛听我等食。
　　净食如药想，犹如食子肉，
　　知足生厌离，修行行乞食。
　　安住慈心者，我说常厌离，
　　师子豺虎狼，恒可同游止。
　　食肉见者怖，云何而可食？
　　是故修行者，慈心不食肉。
　　食肉断慈心，离涅槃解脱，
　　及违圣人教，故不听食肉。
　　不食生梵种，及诸修行道，
　　智慧及富贵，斯由不食肉。”
陀罗尼品第十七
　　尔时，世尊告圣者大慧菩萨摩诃萨言：“大慧，汝应谛听，受持我楞伽经咒。是咒过去、未来、现在诸佛，已说、今说、当说。大慧，我今亦说，为诸法师受持读诵楞伽经者，而说咒曰：
　　“兜谛兜谛　祝谛祝谛　苏颇谛　苏颇谛　迦谛迦谛　阿摩梨　阿摩谛　毗摩梨　毗摩梨　尼弥尼弥　奚弥奚弥　婆迷婆迷　歌梨歌梨　歌罗歌梨　阿[齒+齊]摩[齒+齊]　遮[齒+齊]兜[齒+齊]　让[齒+齊]苏弗[齒+齊]　葛弟葛弟　波弟波弟　奚咪奚咪　地咪地咪　罗制罗制　波制波制　槃弟槃弟　阿制弥制　竹荼梨　兜荼弟　波罗弟　遏计遏计　斫计斫计　黎屎利　黎屎利　奚咪奚咪　昼昼昼昼　抽畜抽畜　紬紬紬紬　除除除除　苏婆呵”
　　“大慧，是名楞伽大经中咒文句。善男子、善女人，比丘、比丘尼、优婆塞、优婆夷等，能受持读此文句，为人演说，无有人能觅其罪过。若天、天女，若龙、龙女，若夜叉、夜叉女，阿修罗、阿修罗女，迦楼罗、迦楼罗女，紧那罗、紧那罗女，摩睺罗伽、摩睺罗伽女，浮多、浮多女，鸠槃荼、鸠槃荼女，毗舍阇、毗舍阇女，呜多罗、呜多罗女，阿波罗、阿波罗女，罗刹、罗刹女，荼伽、荼伽女，呜周何罗、呜周何罗女，伽吒福多罗、伽吒福多罗女，若人非人，若人女、非人女，不能觅其过。若有恶鬼神损害人，欲速令彼恶鬼去者，一百遍转此陀罗尼咒，彼诸恶鬼惊怖号哭，疾走而去。”
　　佛复告大慧：“大慧，我为护此护法法师，更说陀罗尼。”而说咒：
　　“波头弥　波头弥提婢　奚尼奚尼　奚祢诸黎　诸罗　诸丽　侯丽　侯罗　侯丽　由丽　由罗　由丽　波丽　波罗　波丽　闻制瞋迭　频迭槃　逝末迭　迟那迦梨　苏波呵”
　　“大慧，是陀罗尼咒文句，若善男子、善女人受持读诵，为人演说，无人能得与作过失。若天、若天女，若龙、若龙女，夜叉、夜叉女，阿修罗、阿修罗女，迦楼罗、迦楼罗女，紧那罗、紧那罗女，摩睺罗伽、摩睺罗伽女，乾闼婆、乾闼婆女，浮多、浮多女，鸠槃荼、鸠槃荼女，毗舍阇、毗舍阇女，呜多罗、呜多罗女，阿拔摩罗、阿拔摩罗女，罗叉、罗叉女，呜闼阿罗、呜闼阿罗女，伽吒福单那、伽吒福单那女，若人、若非人，若人女、非人女，彼一切不能得其过失。大慧，若有人能受持读诵此咒文句，彼人得名诵一切楞伽经。是故我说此陀罗尼句，为遮一切诸罗刹，护一切善男子、善女人护持此经者。”
入楞伽经卷第九总品第十八之一
　　尔时，世尊欲重宣此修多罗深义，而说偈言：
　　“如夏诸禽兽，迷惑心见波，
　　诸禽兽爱水，彼水无实事。
　　如是识种子，见诸境界动，
　　诸愚痴众生，如眼[目+壹]见物。
　　思惟可思惟，及离能思惟，
　　见实谛分别，能知得解脱。
　　是诸法非坚，虚妄分别生，
　　虚妄分别空，依彼空分别。
　　五阴识等法，如水中树影，
　　如见幻梦等，识中莫分别。
　　幻起尸机关，梦电云常尔，
　　绝三相续法，众生得解脱。
　　依诸邪念法，是故有识生，
　　八九种种识，如水中诸波。
　　依熏种子法，常坚固缚身，
　　心流转境界，如铁依礠石。
　　依止诸众生，真性离诸觉，
　　远离诸作事，离知可知法。
　　行如幻三昧，出诸十地行，
　　汝观心王法，离心境识相。
　　时知心常转，即住恒不变，
　　住莲华宫殿，如幻境界相。
　　住彼胜处已，得诸自在行，
　　如摩尼现色，作度众生业。
　　无有为无为，除诸分别心，
　　愚痴无智取，如石女梦儿。
　　寂静及无生，五阴人相续，
　　因缘诸境界，空有及非有。
　　我说诸方便，无如是实相，
　　愚痴取实有，无能相可相。
　　我觉一切法，而不觉一切，
　　我有一切智，而无一切智。
　　凡夫愚分别，自言世智者，
　　我未曾觉知，亦不觉众生。
　　一切法唯心，诸阴如毛轮，
　　轮相毕竟无，何处有分别？
　　本无始生物，诸缘中亦无。
　　石女儿空华，若能见有为，
　　尔时见可见，见迷法即住。
　　我不入涅槃，不灭诸相业，
　　灭诸分别识，此是我涅槃，
　　非灭诸法相，愚痴妄分别。
　　如瀑水竭尽，尔时波不生，
　　如种种识灭，灭而不复生。
　　空及无识相，如幻本不生，
　　有无离有无，此诸法如梦。
　　我说一实法，离于诸觉观，
　　圣人妙境界，离二法体相。
　　如见萤火相，种种而无实，
　　世间见四大，种种亦如是。
　　如依草木石，示现诸幻相，
　　彼幻无是相，诸法体如是。
　　无取著可取，无解脱无缚，
　　如幻如阳焰，如梦眼中翳。
　　若如是实见，离诸分别垢，
　　即住如实定，彼见我无疑。
　　此中无心识，如虚空阳焰，
　　如是知诸法，而不知一法。
　　离有无诸缘，故诸法不生，
　　三界心迷惑，是故种种见。
　　梦及世间法，此二法平等。
　　可见与资生，诸触及于量，
　　身无常世间，种种色亦尔。
　　世间尊者说，如是所作事，
　　心三界种子，迷惑见现未。
　　知世间分别，无如是实法，
　　见世间如是，能离诸生死。
　　生及与不生，愚痴迷惑见；
　　不生及不灭，修智慧者见。
　　阿迦尼妙境，离诸恶行处，
　　常无分别行，离诸心数法。
　　得力通自在，到诸三昧处，
　　彼处成正觉，化佛此中成。
　　诸法不生灭，诸法如是体，
　　应化无量亿，彼体中出世。
　　愚人闻佛法，如响不思议，
　　远离初中后，及离有无法。
　　遍不动清净，无诸相现相，
　　识性覆法身，一切身中有。
　　迷惑是幻有，幻非迷惑因，
　　心无迷惑法，亦非不少有。
　　心依二法缚，阿梨耶识起，
　　但心如是见，我法如瀑水。
　　观世间如是，尔时转诸心，
　　乃是我真子，成就实法行。
　　暖湿及坚动，愚分别诸法，
　　非实专念有，无能相可相。
　　八种物一身，形相及诸根，
　　愚分别诸色，迷惑身罗网。
　　诸因缘和合，愚痴分别生，
　　不知如是法，流转三界中。
　　诸法及言语，是众生分别，
　　而诸法是无，如化如梦等，
　　观诸法如是，不住世涅槃。
　　心种种种子，现见心境界，
　　可见分别生，愚痴乐二法。
　　无智爱及业，是心心法因，
　　依他力法生，故说他力法。
　　依法分别事，心迷惑境界，
　　故不成分别，迷惑邪分别。
　　心依因缘缚，是故生诸身，
　　若离诸因缘，我说不见法。
　　离诸因缘法，离于诸法相，
　　不住诸法中，我说不见境。
　　如王长者等，以种种禽兽，
　　会集宅野中，以示于诸子。
　　我如是诸相，种种镜像法，
　　内身智为子，说于实际法。
　　如大海波浪，从风因缘生，
　　能起舞现前，而无有断绝。
　　阿梨耶识常，依风境界起，
　　种种水波识，能舞生不绝。
　　能取可取相，众生见如是，
　　可见无诸相，毛道如是见。
　　阿梨耶本识，意及于意识，
　　离可取能取，我说如是相。
　　五阴中无我，及无人众生，
　　生即诸识生，灭即诸识灭。
　　如画中高下，可见无如是，
　　如是诸物体，见无如是相。
　　如乾闼婆城，禽兽渴爱水，
　　如是可见见，智观无如是。
　　离可量及想，非因亦非果，
　　离能觉所觉，离能见可见。
　　依阴因缘觉，无人见可见，
　　若不见可见，云何修彼法？
　　因缘因譬喻，立意及因缘，
　　梦乾闼婆轮，阳焰及日月。
　　光焰幻等喻，我遮诸法生，
　　如梦幻迷惑，空分别众生。
　　不依于三界，内外亦皆无，
　　见诸有不生，乃得无生忍，
　　得如幻三昧，及于如意身，
　　诸通及自在，力心种种法。
　　诸法本不生，空无法体相，
　　彼人迷不觉，随因缘生灭。
　　如愚痴分别，心见于自心，
　　见外种种相，实无可见法。
　　见骨相佛像，及诸大离散，
　　善觉心能知，住持世间相。
　　身住持资生，可取三种境，
　　识取识境界，意识分别三。
　　分别可分别，所有字境界，
　　不能见实法，彼觉迷不见。
　　诸法无自体，智慧者能觉，
　　行者尔乃息，住于无相处。
　　如墨图于鸡，愚取是我鸡，
　　如痴凡夫取。三乘同是一，
　　无诸声闻人，亦无辟支佛。
　　所见声闻色，及见诸如来，
　　诸菩萨大慈，示现是化身。
　　三界唯是心，离二种体相，
　　转变彼诸相，彼即是真如，
　　法及人行相。日月光焰炽，
　　大诸摩尼宝，无分别作事，
　　诸佛法如是。如翳取毛轮，
　　如是分别法，愚痴虚妄取。
　　离于生住灭，及离常无常，
　　可见染净去，如空中毛轮。
　　如中莨菪人，见诸像大地，
　　一切如金色，彼不曾有金。
　　如是愚痴人，无始心法染，
　　幻阳焰生有，愚人取为实。
　　一子及无子，大海是一子，
　　亦是无量子，汝观心种子。
　　一子如清净，转于无种子，
　　平等无分别；起即是生死，
　　能生种种子，是故说种子。
　　因缘不生法，因缘不灭法，
　　生法唯因缘，心如是分别。
　　三界唯假名，实无事法体，
　　妄觉者分别，取假名为实。
　　观诸法实体，我不遮迷惑，
　　实体不生法，观是得解脱。
　　我不见幻无，说诸法是有，
　　颠倒速如电，是故说如幻。
　　非本生如生，诸因缘无体，
　　无有处及体，唯有于言语。
　　不遮缘生灭，不遮缘和合，
　　遮诸愚痴见，分别因缘生。
　　实无识体法，无事及本识，
　　愚痴生分别，如死尸恶觉。
　　三界但是心，诸佛子能见，
　　即得种类身，离作有为法，
　　得力通自在，及共相应法。
　　现诸一切色，心法如是生，
　　而无心及色，无始心迷惑。
　　尔时修行者，得见于无相，
　　智慧中观察，不见诸众生。
　　相及事假名，意取诸动法，
　　我诸子过是，无分别修行。
　　乾闼婆城幻，毛轮及阳焰，
　　无实而见实，诸法体如是，
　　如心见诸法，无如是体相。
　　一切法不生，但见迷惑法，
　　毛道迷分别，以住于二法。
　　初识生分别，种种熏种子，
　　识如瀑水起，断彼则不生。
　　种种念观法，若但心中生，
　　如虚空壁中，何故而不生？
　　若有少相观，心则从缘生；
　　若从因缘生，不得言唯心。
　　心取于自心，无法无因生，
　　心法体清净，虚空中无熏。
　　虚妄取自心，是故心现生，
　　外法无可见，是故说唯心。
　　本识但是心，意能念境界，
　　能取诸境界，故我说唯心。
　　心常无记法，意二边取相，
　　取现法是识，彼是善不善。
　　离二种识相，是第一义门，
　　说三乘差别，寂静无是相。
　　若心住寂静，及行于佛地，
　　是过去佛说，现未亦如是。
　　初七是心地，寂静第八地，
　　二地是行处，余地是我法。
　　自内身清净，是我自在地，
　　自在究竟处，阿迦尼吒现。
　　如诸火焰等，而出诸光明，
　　种种心可乐，化作于三界。
　　或有先有化，而化作三有，
　　彼处说诸法，是我自在地。
　　诸地无时节，国土转亦然，
　　过诸心地法，是住寂静果。
　　实无而谓实，而见于种种，
　　愚人颠倒取，是种种颠倒。
　　如无分别智，有事不相应，
　　以心非诸色，是故无分别。
　　诸禅及无量，及无色三昧，
　　诸相毕竟灭，是故心中无。
　　须陀洹果法，往来及不还，
　　及诸罗汉果，一切心迷惑。
　　空无常刹那，愚分别有为，
　　河种子譬喻，分别刹那义。
　　刹那无分别，离诸所作法，
　　一切法不生，我说刹那义。
　　有无说于生，僧佉等妄说，
　　一切法无说，亦是彼人说。
　　有四种记法，一往答反问，
　　分别差别答，默答遮外道。
　　世谛一切有，第一义谛无；
　　而实体无相，是第一义谛；
　　见于虚妄法，是故说世谛。
　　因于言语生，无如是实体，
　　无事有言语，世谛中实无。
　　是即颠倒事，可见亦是无，
　　若事颠倒有，寂静毕竟无。
　　依于颠倒事，及见诸法生，
　　毕竟定是无，即是无体相。
　　所见诸种种，熏习烦恼生，
　　心见外迷惑，现取于前境，
　　分别无分别，是空实相法。
　　如幻像诸相，如树叶金色，
　　是可见人见，心无明熏习。
　　圣人不见迷，中间不见实，
　　迷惑即是实，以实即中间。
　　远离诸迷惑，若能生诸相，
　　即是其迷惑，如眼翳不净。
　　如翳见毛轮，依迷取诸法，
　　于诸境界中，愚痴取是法。
　　诸法如毛轮，阳焰水迷惑，
　　三界如梦幻，修行得解脱。
　　分别可分别，能生于分别，
　　缚可缚及因，六种解脱因。
　　无地及诸谛，无国土及化，
　　佛辟支声闻，唯是心分别。
　　人体及五阴，诸缘及微尘，
　　胜人自在作，唯是心分别。
　　心遍一切处，一切处皆心，
　　以心不善观，心性无诸相。
　　五阴中无我，我中无五阴，
　　分别无是法，而彼法非无。
　　如愚痴分别，有诸一切法，
　　如是见实有，一切应见实。
　　一切法若无，无染亦无净，
　　愚痴见如是，彼法不如是。
　　迷惑分别相，是他力分别，
　　彼相所有名，是名分别相。
　　名相是分别，因缘事和合，
　　若不生彼心，是第一义相。
　　报相佛实体，及所化佛相，
　　众生及菩萨，并十方国土，
　　习气法化佛，及作于化佛，
　　是皆一切从，阿弥陀国出。
　　应化所说法，及报佛说法，
　　修多罗广说，汝应知密意。
　　所有佛子说，及于诸如来，
　　是皆化佛说，非淳熟者说。
　　是诸法不生，而彼法非无，
　　乾闼婆城幻，如梦化相似。
　　种种随心转，唯心非余法，
　　心生种种生，心灭种种灭。
　　众生妄分别，无物而见物，
　　无义唯是心，无分别得脱。
　　无始世戏论，依止于烦恼，
　　诸分别熏修，是故邪见生。
　　识无分别义，真如是智境，
　　转彼是寂静，是诸圣境界。
　　观察义思惟，诸凡夫思惟，
　　念真如思惟，诸佛净思惟。
　　分别诸法体，一切法不生，
　　依他力因缘，众生迷分别。
　　他力若清净，离分别相应，
　　转彼即真如，离分别是行。
　　莫分别分别，分别是无实，
　　分别迷惑法，取可取不尽。
　　见外分别境，分别是实体，
　　心分别分别，彼法因缘生。
　　邪见见外义，无义但是心，
　　观斟量相应，能灭取可取。
　　无诸外境界，愚痴妄分别，
　　熏习增长心，似生于诸法。
　　灭二种分别，真如智境界，
　　生于无法相，不思议圣境。
　　名相及分别，实体二种相，
　　正智及真如，是成就实体。
　　依父母和合，阿梨耶意合，
　　如酥瓶等鼠，共赤白增长。
　　蔽尸厚泡疮，不净依节画，
　　业风长四大，如诸果成熟。
　　五及于五五，及有九种孔，
　　诸毛甲遍覆，如是增长生。
　　生如粪中虫，如人睡中寤，
　　眼见色起念，增长生分别。
　　分别及专念，断齿唇和合，
　　口始说言语，如鹦鹉弄声。
　　诸外道说定，大乘不决定，
　　依众生心定，邪见不能近。
　　我乘内证智，妄觉非境界，
　　如来灭世后，谁持为我说？
　　如来灭度后，未来当有人，
　　大慧汝谛听，有人持我法。
　　于南大国中，有大德比丘，
　　名龙树菩萨，能破有无见。
　　为人说我法，大乘无上法，
　　证得欢喜地，往生安乐国。
　　智慧观察法，不见实法体，
　　是故不可说，及说亦无体。
　　若因缘生法，不得言有无，
　　因缘中有物，愚分别有无。
　　邪见二邪法，我知离我法，
　　一切法名字，无量劫常学，
　　以学复更学，迭共相分别。
　　若不说诸名，诸世间迷惑，
　　是故作名字，为除迷惑业。
　　依三种分别，愚痴分别法，
　　依名迷分别，及因缘能生。
　　法不灭不生，自性如虚空，
　　法无体是体，分别相即体。
　　影像及于幻，阳焰与梦响，
　　火轮乾闼婆，诸法如是生。
　　不二真如空，实际及法体，
　　我说无分别，成就彼法相。
　　口心境界虚，实乃立虚妄，
　　心堕于二边，是故立分别。
　　有无堕二边，以在心境界，
　　远离诸境界，尔时正灭心，
　　以离取境界，彼灭非有无。
　　如圣人境界，愚人不能知，
　　有灭住真如，智慧者能见。
　　如彼诸法住，智慧者能见，
　　法体不如是，以诸法无相。
　　愚痴人见铁，分别以为金，
　　非金而见金，外道取法尔。
　　本无言始生，始生后还灭，
　　从因缘有无，此说非我教。
　　无始无终法，无始是相住，
　　以世间住相，邪觉者不知。
　　过去法是有，未来法非无，
　　现在法亦有，不应言法生。
　　转时及行相，诸大及诸根，
　　虚妄取中阴，若取非觉者。
　　一切佛世尊，不说因缘生，
　　因缘即世间，如乾闼婆城。
　　但法缘和合，依此法生法，
　　离诸和合法，不灭亦不生。
　　镜及于水中，眼及器摩尼，
　　而见诸镜像，诸影像是无。
　　如兽爱空水，见诸种种色，
　　种种似如有，如梦石女儿。
　　我乘非大乘，非声亦非字，
　　非谛非解脱，非寂静境界。
　　而我乘大乘，诸三昧自在，
　　身如意种种，自在华庄严。
　　一体及别体，因缘中无法，
　　略说诸法生，广说诸法灭。
　　不生空是一，而生空是二，
　　不生空是胜，生灭即是空。
　　真如空实际，涅槃与法界，
　　身及意种种，我说异名法。
　　经毗尼毗昙，分别我清净，
　　依名不依义，彼不知无我。
　　非外道非佛，非我亦非余，
　　从缘成有法，云何无诸法？
　　何人成就有，从因缘说无？
　　说法生邪见，有无妄分别。
　　若人见不生，亦见法不灭，
　　彼人离有无，见世间寂静。
　　众生分别见，可见如兔角，
　　分别是迷惑，如禽爱阳焰。
　　虚妄分别法，依彼分别见，
　　无因缘分别，无因不应分。
　　无水而取水，如兽妄生爱，
　　愚痴如是见，圣者无如是。
　　圣人见清净，以生三解脱，
　　离诸生死法，修行寂静处。
　　深快妙方便，知国土妙事，
　　我为诸子说，不为诸小乘。
　　三有是无常，空无我离我，
　　同相及别相，我为声闻说。
　　不著一切法，离世间独行，
　　我说缘觉果，非思量境界。
　　分别外实体，从他力故生，
　　见自身迷惑，尔时转诸心，
　　十地即初地，初地即八地，
　　九地即七地，七地即八地，
　　二地即三地，四地即五地，
　　三地即六地，寂静无次第。
　　诸法常寂静，修行者无法，
　　有无法平等，尔时圣得果。
　　诸法无体相，云何于无法，
　　而能作平等，寂寂无分别？
　　若不见诸心，内及外动法，
　　尔时灭诸法，已见平等心。
　　愚无始流转，取法如怀抱，
　　诳凡夫而转，如因榍出榍。
　　依彼因及观，共意取境界，
　　依于识种子，能作于心因。
　　修得及住持，随种类身得，
　　及梦中所得，是通有四种。
　　梦中所得通，及于诸佛恩，
　　取种类身得，彼通非实通。
　　熏种子熏心，似有法生转，
　　愚人不觉知，为说生诸法。
　　分别于外物，诸法相成就，
　　尔时心闷没，不见自迷惑。
　　何故说于生？何故说无见？
　　不可见而见，愿必为我说。
　　为于何等人，说何等法有？
　　为于何等人，说何等法无？
　　心体自清净，意起共诸浊，
　　意及一切识，能作熏种子。
　　阿梨耶出身，意出求诸法，
　　意识取境界，迷惑见贪取。
　　自心所见法，外法无外法，
　　如是观迷惑，常忆念真如。
　　修禅者境界，业诸佛大事，
　　此三不思议，是智者境界。
　　过现及未来，涅槃及虚空，
　　我依世谛说，真谛无名字。
　　二乘及外道，等著于邪见，
　　迷没于心中，分别于外法。
　　缘觉佛菩提，罗汉见诸佛，
　　菩提坚种子，及梦中成就。
　　何处为何等？云何为何因？
　　所为为何义？惟愿为我说。
　　幻心去寂静，有无朋党说，
　　心中迷坚固，说有幻无幻。
　　生灭相相应，相可相有无，
　　分别唯是意，共于五种识，
　　镜像水波等，从心种子生。
　　若心及于意，而诸识不生，
　　时得如意身，乃至于佛地。
　　诸缘及阴界，是法自体相，
　　假名及人心，如梦如毛轮。
　　世间如幻梦，见依止得实，
　　诸相实相应，离诸斟量因。
　　诸圣人内境，常观诸妙行，
　　迷覆斟量因，令世间实解。
　　离一切戏论，智不住迷惑，
　　诸法无体相，空及常无常。
　　心住于愚痴，迷惑故分别，
　　说是诸法者，非说于无生。
　　一二及于二，忽然自在有，
　　依时胜微尘，缘分别世间。
　　世种子是识，依止彼因生，
　　如依壁画像，知实即是灭。
　　如人见于幻，见生死亦尔，
　　愚痴人依闇，缚及解脱生。
　　内外诸种种，诸法及因缘，
　　如是观修行，住于寂静处。
　　熏习中无心，心不共熏习，
　　心无差别相，熏习缠于心。
　　如垢见熏习，意从于识生，
　　如帛心亦尔，依熏习不显。
　　如物非无物，我说虚空然，
　　阿梨耶身中，离于有无物。
　　意识转灭已，心离于浊法，
　　觉知一切法，故我说心佛。
　　断绝于三世，离于有无法，
　　世法四相应，诸有悉如幻。
　　是二法体相，七地从心生，
　　余地亦成就，二地及佛地。
　　色界及无色，欲界及涅槃，
　　一切心境界，不离于身中。
　　若见诸法生，是生迷惑法，
　　觉自心迷惑，是不生诸法。
　　无生法体相，生即著世间，
　　见诸相如幻，法体相如是，
　　自心虚妄取，莫分别诸法。
　　为痴无智说，三乘与一乘，
　　及说于无乘，诸圣人寂静。
　　我法有二种，相法及于证，
　　四种斟量相，立量相应法。
　　形及相胜种，见迷惑分别，
　　名字及行处，圣行实清净。
　　依分别分别，故有分别相，
　　离分别分别，实体圣境界。
　　常恒实不变，性事及实体，
　　真如离心法，远离于分别。
　　若无清净法，亦无有于染，
　　以有清净心，而见有染法。
　　清净圣境界，是故无实事，
　　是诸法体相，圣人之境界。
　　从因生世间，离于诸分别，
　　如幻与梦等，见法得解脱。
　　烦恼熏种种，共心相应生，
　　众生见外境，非诸心法体。
　　心法常清净，非是迷惑生，
　　迷从烦恼起，是故心不见。
　　迷惑即真实，余处不可得，
　　非阴非余处，观阴行如实。
　　离见能见相，若见有为法，
　　见自心世间，彼人能离相。
　　莫见唯心法，莫分别外义，
　　住于真如观，过于心境界。
　　过心境界已，远离诸寂静，
　　修行住寂静，行者寂静住。
　　不见摩诃衍，自然云寂静，
　　依诸愿清净，智无我寂静。
　　应观心境界，亦观智境界，
　　智慧观境界，不迷于相中。
　　心境界苦谛，智境界是集，
　　二谛及佛地，是般若境界。
　　得果及涅槃，及于八圣道，
　　觉知一切法，得清净佛智。
　　眼色及于明，虚空与心意，
　　如是等和合，识从梨耶生。
　　能取可取受，无名亦无事，
　　无因分别者，若取于觉者。
　　于义中无名，名中义亦尔，
　　因无因而生，莫分别分别。
　　一切法无实，言语亦复然，
　　空不空义尔，愚痴见法是。
　　妄取于实住，邪见说假名，
　　一法成五种，如实能远离。
　　五种是魔法，超越过有无，
　　非修行境界，是外道之法。
　　不求有邪法，亦无相见我。
　　以作自常法，唯从言语生，
　　实谛不可说，寂灭见诸法。
　　依止阿梨耶，能转生意识，
　　依止依心意，能生于转识。
　　依虚虚妄成，真如是心法，
　　如是修行者，能知心性体。
　　分别常无常，意相及于事，
　　生及与不生，行者不应取。
　　莫分别二法，识从梨耶生，
　　一义二心生，不知如是生。
　　取一二之法，是凡夫境界。
　　无说者及说，不空以见心，
　　不见于自心，故生见罗网。
　　诸因缘不生，诸根亦如是，
　　界及五阴无，无贪无有为，
　　本无有作业，不作非有为，
　　无除亦无缚，无缚无解脱，
　　无无记无物，无法无非法，
　　无时无涅槃，法体亦是无，
　　无佛无实谛，无因亦无果，
　　无颠倒无灭，无灭亦无生，
　　十二支亦无，边无边亦尔，
　　离于诸邪见，是故说唯心。
　　烦恼业及身，作者与果报，
　　如阳焰及梦，乾闼婆城等。
　　住于心法中，而生诸法相，
　　住于心法中，而见于断常。
　　涅槃中无阴，无我亦无相，
　　能入唯是心，解脱不取相。
　　见他何过失？诸众生见外，
　　心非有非无，由熏习不显。
　　垢中不见白，白中不见垢，
　　如云盖虚空，是故心不见。
　　心能作诸业，智于中分别，
　　慧能观寂静，得大妙法体。
　　心依境界缚，智依觉观生，
　　寂静胜境界，慧能于中行。
　　心意及意识，于相中分别，
　　得无分别体，二乘非诸子。
　　寂静胜人相，诸佛智慧净，
　　能生于胜义，已离诸行相。
　　分别法体有，他力法是无，
　　迷惑取分别，不分别他力。
　　非诸大有色，有色非诸大，
　　梦幻乾闼婆，兽渴爱无水。
　　我有三种慧，得止依圣名，
　　心无法中生，是故心不见。
　　身资生住持，众生依熏见，
　　依彼分别相，而说于诸法。
　　离二乘相应，慧离现法相，
　　虚妄取法故，声闻见于法。
　　能入唯是心，如来智无垢，
　　若实及不实，从因缘生法。
　　一二是取见，毕竟能取著，
　　种种诸因缘，如幻无有实。
　　如是相种种，不能成分别，
　　依于烦恼相，诸缚从心生。
　　不知分别法，他力是分别，
　　所有分别体，即是他力法。
　　种种分别见，于他力分别，
　　世谛第一义，第三无因生。
　　分别说相续，断即圣境界，
　　修行者一事，唯心种种见。
　　彼处无心体，如是分别相，
　　如人眼中翳，分别种种色，
　　翳非色非色，愚见他力尔。
　　如金离尘垢，如水离泥浊，
　　如虚空离云，如是净分别。
　　声闻有三种，应化及愿生，
　　离诸贪痴垢，声闻从法生。
　　菩萨亦三种，诸如来无相，
　　众生心心中，见佛如来像。
　　分别无如是，他力法体有，
　　见有无二边，见故见分别。
　　若无分别法，他力云何有？
　　远离有法体，实有法体生。
　　依止于分别，而见于他力，
　　依名相和合，而生于分别。
　　常无所成就，他力分别生，
　　尔时知清净，第一义实体。
　　分别有十种，他力有六种，
　　真如是内身，是故无异相。
　　五法是实法，及三种实相，
　　如是修行者，不坏真如法。
　　星宿云形像，似于日月体，
　　诸众生见心，可见熏集生。
　　诸大无自体，非能见可见，
　　若色从大生，诸大生诸大。
　　如是不生大，大中无四大，
　　若果是四大，因是地水等。
　　实及假名色，幻生作亦尔，
　　梦及乾闼婆，兽爱水第五。
　　一阐提五种，诸性亦如是，
　　五乘及非乘，涅槃有六种。
　　阴有二十四，色复有八种；
　　佛有二十四，佛子有二种；
　　度门有百种，声闻有三种；
　　诸佛国土一，而佛亦有一；
　　解脱有三种，心虑有四种；
　　我无我六种，可知境四种。
　　离于诸因缘，亦离邪见过，
　　知内身离垢，大乘无上法。
　　生及于不生，有八种九种，
　　一时证次第，立法唯是一。
　　无色有八种，禅差别六种，
　　缘觉及佛子，能取有七种。
　　无有三世法，常无常亦尔，
　　作及于业果，如梦中作事。
　　佛从来不生，声闻佛子尔，
　　心离于可见，亦常如幻法：
　　胎生转法轮，出家及兜率，
　　住诸国土中，可见而不生。
　　去行及众生，说法及涅槃，
　　实谛国土觉，从因缘生法。
　　世间诸树林，无我外道行，
　　禅乘阿梨耶，证果不思议。
　　月及星宿性，诸王阿修罗，
　　夜叉乾闼婆，因业而发生。
　　不可思议变，退依熏习缘，
　　断绝诸变易，时烦恼罪灭。
　　一切诸菩萨，如实修行者，
　　不畜诸财宝，金银及象马，
　　牛羊奴婢等，米谷与田宅；
　　不卧穿孔床，不得泥涂地。
　　金银赤白铜，钵盂及诸器，
　　修行净行者，一切不得畜；
　　憍奢耶衣服，一切不得著。
　　钦婆罗袈裟，牛粪草果叶，
　　青赤泥土汁，染坏于白色，
　　石泥及与铁，珂及于琉璃，
　　如是钵听畜，满足摩陀量。
　　为割截衣故，听畜四寸刀，
　　刃如半月曲，不得学技术。
　　如实修行人，不得市贩卖，
　　所须倩白衣，及诸优婆塞。
　　常护于诸根，知于如实义，
　　读诵修多罗，及学诸毗尼，
　　不与白衣杂，修行人如是。
　　空处与冢间，窟中林树下，
　　尸陀林草中，乃至于露地，
　　如实修行人，应住如是处。
　　三衣常随身，不畜余钱财，
　　为身须衣服，他自与听受。
　　为乞食出行，亦不左右视，
　　视前六尺地，安庠而直进，
　　如蜂采诸华，乞食亦如是。
　　比丘比丘尼，众中众所杂，
　　我为佛子说，此是恶命活，
　　如实修行者，不听此处食。
　　王小王王子，大臣及长者，
　　为求于饮食，一切不得往。
　　死家及生家，亲家及爱家，
　　比丘杂等众，修行者不食。
　　寺舍烟不断，常作种种食，
　　故为人所作，行者不应食。
　　离有无朋党，能见可见缚，
　　行者观世间，离于生灭法。
　　三昧力相应，及诸通自在，
　　若不生分别，不久得如法。
　　从微尘胜人，缘中莫分别，
　　诸因缘和合，行者不分别。
　　分别诸世间，种种从熏生，
　　行者如实观，三有如幻梦。
　　莫分别三有，身资生住持，
　　离于有无谤，亦离有无见。
　　饮食如服药，身心常正直，
　　一心专恭敬，佛及诸菩萨。
　　如实修行者，应知诸律相，
　　及诸修多罗，简择诸法相。
　　五法体及心，修行无我相，
　　清净内法身，诸地及佛地。
　　如是修行者，住于大莲华，
　　诸佛大慈悲，如意手摩顶。
　　去来于六道，诸有生厌心，
　　发起如实行，至尸陀林中。
　　日月形体相，及于华海相，
　　虚空火种种，修行者见法，
　　见如是诸相，取于外道法，
　　亦随声闻道，及缘觉境界，
　　远离如是等，住于寂静处。
　　时佛妙光明，往于诸国土，
　　摩彼菩萨顶，此摩顶妙相，
　　随顺真如法，尔时得妙身。
　　有无因法体，离于断常法，
　　谤于有无法，是分别中道。
　　分别无诸因，无因是断见，
　　见种种外法，是人灭中道。
　　不舍诸法相，恐有断绝相，
　　有无是谤法，如是说中道。
　　觉但是内心，不灭于外法，
　　转虚妄分别，即是中道法。
　　唯心无可见，离于心不生，
　　即是中道法，我及诸佛说。
　　生及于不生，有物无物空，
　　诸法无自体，莫分别二法。
　　分别是有法，愚分别解脱，
　　不觉心分别，离于二取相。
　　觉知自心见，时离于二见，
　　如实知远离，不灭分别相。
　　实知可见心，时知分别生，
　　不生诸分别，是真如离心。
　　离诸外道过，若见生诸法，
　　彼智者应取，涅槃而不灭。
　　知此法是佛，我说及余佛，
　　若异见诸法，是说外道事。
　　不生现于生，不退常现退，
　　同时如水月，万亿国土见。
　　一身及无量，燃火及注雨，
　　心心体不异，故说但是心。
　　心中但是心，心无心而生，
　　种种色形相，所见唯是心。
　　佛及声闻身，辟支佛身等，
　　复种种色身，但说是内心。
　　无色界无色，色界及地狱，
　　色现为众生，但是心因缘。
　　如幻三昧法，而身如意生，
　　十地心自在，菩萨转得彼。
　　自心分别名，戏论而摇动，
　　依见闻生知，愚痴依相知。
　　相是他力体，彼依名分别，
　　分别是诸相，依他力法生。
　　智慧观诸法，无他力无相，
　　毕竟无成就，智依何分别？
　　若有成就法，离于有无法，
　　离于有无体，二体云何有？
　　分别二种体，二种体应有，
　　分别见种种，清净圣境界，
　　分别是种种，分别是他力，
　　若异分别者，是堕外道说。
　　分别是分别，见是因体相，
　　分别说分别，见是因相生。
　　离于二分别，即是成就法。
　　国土佛化身，一乘及三乘，
　　无涅槃一切，空离一切生。
　　佛三十差别，别复有十种，
　　一切国土器，依诸众生心。
　　如分别法相，现见种种法，
　　彼法无种种，法佛世间尔。
　　法佛是真佛，余者依彼化，
　　众生自种子，见一切佛相。
　　依迷惑转心，能生于分别，
　　真不离分别，及不离于相。
　　实体及受乐，化复作诸化，
　　佛众三十六，是诸佛实体。
　　如青赤及盐，珂乳及石蜜，
　　新果诸华等，如月诸光明。
　　非一亦非异，如水中洪波，
　　如是七识种，共于心和合。
　　如大海转变，是故波种种，
　　阿梨耶亦尔，名识亦如是。
　　心意及意识，分别外相义，
　　八无差别相，非能见可见。
　　如大海水波，无有差别相，
　　诸识于心中，转变不可得。
　　心能造诸业，意是能分别，
　　意识能知法，五识虚妄见。
　　青赤白种种，众生识现见，
　　水波相对法，牟尼为我说。
　　青赤白种种，水波中无是，
　　愚痴见诸相，说于心中转。
　　心中无是体，离心无外见，
　　若有于可取，应有于能取。
　　身资生住持，说水波相似，
　　众生识现见，水波共相似。
　　大海水波起，如舞转现见，
　　本识如是转，何故知不取？
　　愚痴无智慧，本识如海波，
　　水波转相对，是故说譬喻。
　　如日出世间，平等照众生，
　　如是世尊灯，不为愚说法。
　　住于真如法，何故不说实？
　　若说于实法，心中无实法。
　　如海中水波，如镜及于梦，
　　如自心境界，等见无前后。
　　无一时境界，是故次第生，
　　识能知诸法，意复能分别。
　　五识现见法，寂静无次第，
　　如世间画师，及画师弟子。
　　我住于妙法，为实修行说，
　　离分别分别，是内身实智。
　　我诸佛子说，不为于愚人，
　　亦如幻种种，可见无如是。
　　说种种亦尔，说亦尔不尔，
　　为一人说法，不为余人说。
　　如人病不同，医师处药别，
　　诸佛为众生，随心说诸法。
　　依外法种子，分别说现法，
　　心取他力法，可取是分别。
　　依止心种子，观取外境界，
　　二种转迷惑，更无第三因。
　　以迷惑不生，依何法不生？
　　六十十八法，是故唯说心。
　　自心见外法，见彼离于我，
　　若入心分别，能离诸法相。
　　依于阿梨耶，能生于诸识，
　　愚痴内身入，心见于外入。
　　取星宿毛轮，如梦中见色，
　　有为无为常，分别无如是。
　　乾闼婆城幻，如禽兽爱水，
　　无如是见有，他力法亦尔。
　　我诸根形相，我说三种心：
　　心意及意识，离于自体相；
　　心意及意识，离于他体相。
　　心意及意识，无我无二体，
　　五法自体相，是诸佛境界。
　　就相有三种，依于一熏因，
　　如彩色一种，壁上见种种。
　　二种无我心，意及诸识相，
　　五种法体相，我性无如是。
　　远离诸心相，识离于意相，
　　诸法体如是，是我之境界。
　　离于诸法体，是诸如来性。
　　身口及意业，彼不作白法，
　　如来性清净，离于诸修行。
　　自在净诸通，三昧力庄严，
　　种种意生身，是净如来性。
　　内身智离垢，离于诸因相，
　　八地及佛地，是诸如来性。
　　远行善慧地，法云与佛地，
　　是诸佛之性，余地三乘杂。
　　依众生身别，及为愚痴相，
　　为说七种地，故佛说心地。
　　口身心诸障，七地中无是，
　　八地中妙身，如梦瀑水相。
　　八地及五地，学种种伎术，
　　一切诸佛子，三有中作王。
　　生及与不生，不分空不空，
　　实及于不实，心中无如是。
　　此实此非实，莫分别此实，
　　缘觉及声闻，非为佛子说。
　　有无有非实，亦无有空相，
　　假名及实法，心中一切无。
　　依世谛有法，第一义悉无，
　　无实法迷惑，是诸世谛法。
　　一切法无法，我说于假名，
　　言语及受用，愚痴见是实。
　　从于言语法，是实有境界，
　　从言语生法，见法无如是。
　　如离壁无画，亦如影离像，
　　本净识亦尔，为水波不现。
　　如幻心亦尔，意如狡猾者，
　　识共于五种，分别见如采。
　　说是真法习，所有集作化，
　　是诸佛根本，余者应化佛。
　　心迷可见中，可见心中无，
　　身资生住持，即阿梨耶现。
　　心意及意识，实体五种法，
　　二种无我净，诸佛如来说。
　　虚妄觉非境，及声闻亦尔，
　　是内身境界，诸佛如来说。
　　长短等相待，彼此相依生，
　　有能成于无，无能成于有。
　　及分别微尘，色体不分别，
　　说但是于心，邪见不能净。
　　是中分别空，不空亦如是，
　　有无但分别，可说无如是。
　　功德微尘合，愚痴分别色，
　　一一微尘无，是故无是义。
　　自心见形相，众生见外有，
　　外无可见法，是故无是义。
　　心如毛轮幻，梦乾闼婆城，
　　火轮禽兽爱，实无而人见。
　　常无常及一，二及于不二，
　　无始过所缚，愚痴迷分别。
　　我不说三乘，但说于一乘，
　　为摄取众生，是故说一乘，
　　解脱有三种，亦说法无我。
　　平等智烦恼，依解脱分别，
　　亦如水中木，为波之所漂。
　　如是痴声闻，为诸相漂荡，
　　彼无究竟处，亦复不还生。
　　得寂灭三昧，无量劫不觉，
　　是声闻之定，非我诸菩萨。
　　离诸随烦恼，依习烦恼缚，
　　三昧乐境醉，住彼无漏界。
　　如世间醉人，酒消然后寤，
　　彼人然后得，我佛法身体。
　　如众没深泥，身东西动摇，
　　如是三昧醉，声闻没亦尔。
入楞伽经卷第十总品第十八之二
　　“依诸佛住持，诸愿力清净，
　　受职及三昧，功德及十地。
　　虚空及兔角，及与石女儿，
　　分别法如是，无而说名字。
　　因熏种世间，非有非无处，
　　能见得解脱，解于法无我。
　　实体分别名，他体从因生，
　　我说是成就，诸经常说是。
　　字句名身等，于名身胜法，
　　愚痴人分别，如象没深泥。
　　天乘及梵乘，及于声闻乘，
　　如来及缘觉，我说如是乘。
　　诸乘不可尽，有心如是生，
　　心转灭亦无，无乘及乘者。
　　心分别及识，意及于意识，
　　阿梨耶三有，思惟心异名。
　　命及于暖识，阿梨耶命根，
　　意及于意识，是分别异名。
　　心住持于身，意常觉诸法，
　　识自心境界，共于识分别。
　　我说爱是母，无明以为父，
　　识觉诸境界，是故说名佛。
　　诸使是怨家，众和合是阴，
　　无于相续体，断彼名无间。
　　二无我烦恼，及二种无我，
　　不可思议变，无生死名佛。
　　意相应法体，我法是内身，
　　若能如是见，彼不随妄觉。
　　实无于诸法，如愚痴分别，
　　依虚妄无法，云何得解脱？
　　生灭和合缚，见于有为法，
　　增长于二见，不失因缘法。
　　芭蕉梦幻等，是世间如是，
　　唯是一法实，涅槃离意识。
　　有贪及与瞋，及有痴无人
　　从爱生诸阴，阴有亦如梦。
　　何等夜证法，何等夜入灭，
　　于此二中间，我不说一字。
　　内身证于法，我依如是说，
　　彼佛及我身，无有说胜法。
　　实有神我物，五阴离彼相，
　　阴体是实有，彼阴中无我。
　　各各见分别，随烦恼及使，
　　得世间自心，离苦得解脱。
　　诸因及因缘，世间如是生，
　　是四法相应，彼不住我教。
　　非有无生法，离有无不生，
　　愚云何分别，从因及诸缘。
　　有无四句离，若能见世间，
　　尔时转心识，即得无我法。
　　诸法本不生，是故因缘生，
　　诸缘即是果，果中生于有。
　　果中生二种，果中应有二，
　　而二中无果，果中不见物。
　　离于观可观，若见有为法，
　　离心唯是心，故我说唯心。
　　量实体形相，离于缘实体，
　　究竟第一净，我说如是量。
　　如假名为我，无实法可见，
　　如是阴阴体，是假名非实。
　　平等有四种，相因及于生，
　　无我亦平等，四修行者法。
　　转诸一切见，分别可分别，
　　不见及不生，故我说唯心。
　　无法亦非无，离于有无体，
　　真如离于心，故我说唯心。
　　真如空实际，涅槃及法界，
　　意生身及心，故我说唯心。
　　分别依熏习，种种生种种，
　　众生心见外，故我说唯心。
　　可见无外物，见心种种见，
　　身资生住持，故我说唯心。
　　诸声闻尽智，诸佛如来生，
　　一切辟支佛，无和合而生。
　　无外诸色相，自心见外法，
　　觉知于自心，愚分别有为。
　　愚人不知外，自心种种见，
　　譬喻遮愚人，著于四种法。
　　无因无分别，譬喻五种论，
　　自心体形相，能知是黠慧。
　　依分别可别，此是分别相，
　　依止于分别，分别于现生。
　　一一别和合，是一种子因，
　　客二法是二，故人心不生。
　　分别心心法，住于二界中，
　　现生于诸法，彼体是虚妄。
　　因依现和合，故有十二入，
　　依因观和合，我不说是法。
　　如镜中见僧，眼[目+壹]见毛轮，
　　如是依熏心，愚痴人心见。
　　共分别可别，而生于分别，
　　如外道分别，无如是外相。
　　如人不识绳，而取以为蛇，
　　不识自心义，分别于外法。
　　而乘于乘体，离于一二中，
　　以分别于乘，是自心过失。
　　依何法何体，分别不能见，
　　不得言彼无，诸法体如是。
　　依有故言无，依无故言有，
　　故不得言无，亦不得言有。
　　即分别分别，此非彼法体，
　　云何见无体，而生于分别？
　　色体无色身，如瓶及叠等，
　　可见是无法，云何有分别？
　　若分别是迷，有为法无始，
　　何法迷众生？牟尼为我说。
　　诸法无法体，而说唯是心，
　　不见于自心，而起于分别。
　　若分别是无，如愚痴分别，
　　彼法无异体，而智不能觉。
　　若圣有彼法，非凡妄分别，
　　若圣妄有彼，圣愚痴无别。
　　圣人无迷惑，以得心清净，
　　愚人无信心，故分别分别。
　　如母为诸子，虚空将果来，
　　汝取果莫啼，儿取种种果。
　　我于诸众生，分别种种果，
　　令贪种种说，离有无朋党。
　　若本无法体，非因非从因，
　　本不生始生，亦无其身体。
　　无身亦非生，离因缘无处，
　　生灭诸法体，离因缘处无。
　　略观察如是，有无非余处，
　　从因缘生法，智者莫分别。
　　说一体二体，外道愚痴说，
　　世间如幻梦，不从因缘生。
　　依言语境界，大乘无上法，
　　我依了义说，而愚痴不觉。
　　声闻及外道，依嫉妒说法，
　　于义不相应，以依妄觉说。
　　相体及形相，名是四种法，
　　观于如是法，故生于分别。
　　分别一二多，彼随梵天缚，
　　日月及诸天，是见非我子。
　　圣人见正法，以如实修行，
　　能转虚妄相，亦离于去来。
　　此是解脱印，我教诸佛子，
　　离于有无法，亦离去来相。
　　转种种色识，若灭一切业，
　　不应常无常，无世间生法。
　　于转时若灭，色离于彼处，
　　离于无过失，业住阿梨耶。
　　色是灭体相，识中有亦尔，
　　色识共和合，而不失诸业。
　　若共彼和合，众生失诸业，
　　若灭和合业，无缚无涅槃。
　　若共于彼灭，生于世间中，
　　色亦共和合，无差别应有。
　　有别亦无别，但是心分别，
　　诸法无灭体，离有无朋党。
　　假名因缘法，迭共无差别，
　　如色中无常，迭共生诸法。
　　离于彼此相，分别不可知，
　　无有有何成，如色中无常。
　　若善见分别，即不起他力，
　　是于他力法，亦不起分别。
　　若灭于分别，是灭于我法，
　　于我法中作，亦谤于有无。
　　是诸谤法人，于何时中有，
　　是灭我法轮，不得共彼语。
　　智者不共语，不共比丘法，
　　已灭于分别，妄见离有无。
　　见如毛轮幻，如梦乾闼婆，
　　亦见如阳焰，时见于有无。
　　彼人不觉佛，若有人摄彼，
　　彼人堕二边，亦坏于余人。
　　若知寂静法，是实修行者，
　　离于有无法，应摄取彼人。
　　如有处可出，金银诸珍宝，
　　无业作种种，而众生受用。
　　众生真如性，不由于业有，
　　不见故无业，亦非作业生。
　　诸法无法体，如圣人分别，
　　而有于诸法，如愚痴分别，
　　若法无如是，如愚痴分别。
　　无有一切法，众生亦无染，
　　诸法依心有，烦恼亦如是。
　　生死诸世间，随于诸根转，
　　无明爱和合，而生于诸身。
　　余人恒无法，如愚痴分别，
　　若人法不生，行者不见根。
　　若诸法是无，能作世间因，
　　愚人离于作，自然应解脱。
　　愚圣无差别，有无云何成？
　　圣人无法体，以修三解脱。
　　五阴及人法，有同有异相，
　　诸因缘及根，我为声闻说。
　　无因唯于心，妙事及诸地，
　　内身真如净，为诸佛子说。
　　于未来世有，谤于我法轮，
　　身披于袈裟，说有无诸法。
　　无法因缘有，是圣人境界，
　　分别无法体，妄觉者分别。
　　未来世有人，啖糠愚痴种，
　　无因而邪见，破坏世间人。
　　从微尘生世，而微尘无因，
　　九种物是常，邪见如是说。
　　从物生于物，功德生功德，
　　此法异于法，分别是体是。
　　若本无始生，世间应有本，
　　我说于世间，无有于本际。
　　三界诸众生，是本无始生，
　　狗驼驴无角，必应生无疑。
　　眼本无始有，色及识亦尔，
　　席冠白叠等，泥团中应生。
　　于叠中无瓶，蒲中亦无叠，
　　一于一中实，何故因不生？
　　即命即是身，是本无始生，
　　此是他说法，我说诸法异。
　　我领因缘法，然后遮他法，
　　遮彼邪见者，后说于自法。
　　故领外道法，然后说正法，
　　恐诸弟子迷，立于有无法。
　　从胜人生世，迦毗罗恶意，
　　为诸弟子说，诸功德转变。
　　非实非不实，非从缘即缘，
　　以无诸因缘，无实法不生。
　　离于有无法，离因亦离缘，
　　离于生灭法，自法离可见。
　　世间如幻梦，离诸因缘法，
　　立因缘者见，是故生分别。
　　如禽兽爱水，乾闼婆毛轮，
　　离于有无法，离因及于缘，
　　见三有无因，如是见净心。
　　何等人无事？但有于内心，
　　远离于心事，不得说唯心。
　　若观于外事，众生起于心，
　　云何心无因？不得说唯心。
　　真如唯心有，何人无圣法？
　　有及于非有，彼不解我法。
　　能取可取法，若心如是生，
　　此是世间心，不应说唯心。
　　身资生住持，若如梦中生，
　　应有二种心，而心无二相。
　　如刀不自割，指亦不自指，
　　如心不自见，其事亦如是。
　　非他非因缘，分别分别事，
　　五法及二心，寂静无如是。
　　能生及于生，及二种法相，
　　我意无能生，说法无自相。
　　种种形相体，若生于分别，
　　虚空兔角等，彼体无应生。
　　若有诸法相，应有于外事，
　　以无外分别，离心更无法。
　　于无始世间，无有外诸法，
　　以心无生因，而见于外义。
　　若无因生长，兔角亦应生，
　　以无因增长，云何生分别？
　　如现在无法，如是本亦无，
　　无体体和合，云何心能生？
　　真如空实际，涅槃及法界，
　　一切诸法生，是第一义法。
　　凡夫堕有无，分别因及缘，
　　无因本不生，不知于三有。
　　心见于可见，无始因异见，
　　无始亦无法，云何见异生？
　　若无物能生，贫人应多财，
　　云何生无物？牟尼为我说。
　　此一切无心，而不无诸法。
　　乾闼婆梦幻，诸法无因有，
　　无生无体相，空法为我说。
　　离于和合法，是不见诸法，
　　尔时空无生，我说无法相。
　　梦及毛轮幻，乾闼婆爱水，
　　无因而有见，世间法亦尔。
　　如是和合一，离于可见无，
　　非诸外道见，和合无如是。
　　降伏依无因，成就于无生，
　　若能成无生，我法轮不灭。
　　说于无因相，外道生怖畏，
　　云何为何人？何处来诸法？
　　何处生于法？无因而生法，
　　生于无因中，而无于二因。
　　若能智者见，尔时转邪见，
　　说生一切法，无生为无物。
　　为观诸因缘，尔时转邪见，
　　为有法有名，为无法无名。
　　而无法不生，亦非待因缘，
　　名非依于法，而名非无体。
　　声闻辟支佛，外道非境界，
　　住七地菩萨，彼则无生相。
　　转于因缘法，是故遮因义，
　　唯说依于心，故我说无生。
　　无因生诸法，离分别分别，
　　离立于有无，故我说无生。
　　心离于可见，亦离于二体，
　　转于依止法，故我说无生。
　　不失外法体，亦不取内心，
　　离一切邪见，此是无生相。
　　如是空无相，一切应观察，
　　非生空空法，本不生是空。
　　诸因缘和合，生及与于灭，
　　离于和合法，不生亦不灭。
　　若离和合法，更无实法体，
　　一体及异体，如外道分别。
　　有无不生法，非实生不生，
　　离于诸因缘，生及与不生。
　　唯是于名字，彼此迭共锁，
　　可生体毕无，差别因缘锁。
　　离可生无生，是离诸外道，
　　我说唯是锁，而凡夫不知。
　　而可生法体，离锁更无别，
　　彼人无说因，破灭坏诸锁。
　　如灯了诸物，锁亦应能了，
　　若更有别法，离于钩锁体。
　　无体亦不生，自性如虚空，
　　离于钩锁法，愚痴异分别。
　　此是异不生，圣人所得法，
　　彼法生不生，不生是无生。
　　若见诸世间，即是缘钩锁，
　　世谁是钩锁，尔时心得定。
　　无明爱业等，是内钩锁法，
　　幢泥团轮等，子四大外法。
　　依于他法体，是从因缘生，
　　非唯钩锁体，不住量阿含。
　　若可生法无，智何法为因？
　　彼法迭共生，非是诸因缘。
　　暖湿动及坚，愚痴分别法，
　　此钩锁无法，是故无体相。
　　如医师依病，说治病差别，
　　而论无差别，依病故差别。
　　我依众生身，为说烦恼浊，
　　知诸根及力，我为愚法说。
　　烦恼根差别，我教无差别，
　　我唯有一乘，清凉八圣道。
　　瓶叠冠及角，兔角无是因，
　　无因依彼生，而无彼因法，
　　而彼是无法，汝不得取无。
　　依有因故无，依无不相应，
　　有法对于无，是共相待法。
　　若依少有法，见于少有法，
　　无因见少法，少法是无因。
　　若彼依余法，彼此迭共见，
　　如是无穷过，少亦无少体。
　　依于色木等，如幻可见法，
　　如是依止事，人见有种种。
　　幻师非色等，非木亦非石，
　　愚痴见如幻，依止于幻身。
　　依止于实事，若见于少事，
　　见时无二法，云何见少事？
　　分别无分别，而非无分别，
　　若分别无法，无缚无解脱。
　　以分别无法，故不生分别，
　　若不生分别，不得说唯心。
　　种种心差别，法中无实法，
　　以无实法故，无解脱世间。
　　无外物可见，愚痴妄分别，
　　如镜像现心，因熏心迷没。
　　一切法不生，非有似有生，
　　此一切唯心，离于诸分别。
　　愚人说诸法，从因非智者，
　　实体离于心，圣人心是净。
　　僧佉毗世师，裸形婆罗门，
　　及于自在天，无实堕邪见。
　　无体亦无生，如空幻无垢，
　　诸佛为何说？佛为何人说？
　　修行清净人，离邪见觉观，
　　诸佛如法说，我说亦如是。
　　若一切唯心，世间何处住？
　　去来依何法？云何见地中？
　　如鸟虚空中，依止风而去，
　　不住不观察，于地上而去。
　　如是诸众生，依分别风动，
　　自心中去来，如空中飞鸟。
　　见身资生器，佛说心如是，
　　云何因现见？唯心为我说。
　　身资生住持，现见依熏生，
　　无修行者生，现见生分别。
　　分别境界体，心依境界生，
　　知于可见心，不复生分别。
　　若能见分别，离于觉所觉，
　　名名不相合，是说有为法。
　　此唯是可觉，名名不相离，
　　离于知可知，是说有为法。
　　此唯是可觉，名名中不离，
　　若人异觉知，不自觉他觉。
　　五法实法本，及于八种识，
　　二种无我法，摄取于大乘。
　　若见知可知，寂静见世间，
　　名名中分别，尔时不复生。
　　作名字分别，见彼不复生，
　　不见于自心，是故生分别。
　　四阴无诸相，彼则无数法，
　　云何色多种，四大异异相？
　　舍于诸相法，无诸大及大。
　　若有异色相，何故阴不生？
　　若见如是相，不见诸阴入。
　　依境根及识，故生八种识，
　　依相有三种，寂灭无如是。
　　阿梨耶意我，我所及于智，
　　因取于二法，知彼法即灭。
　　离于彼此法，若见不相离，
　　世间唯心分，世尊为我说。
　　不复分别二，我及于我所，
　　不增长分别，亦无意识因。
　　离于因及缘，非物亦非生，
　　分别但是心，世尊为我说。
　　离于诸因缘，离能见可见，
　　见自心种种，可见妄分别。
　　不知自心见，不觉异心义，
　　无见邪见成，若于智不见。
　　彼何故不有？彼人心取有，
　　分别非有无，故不生有心。
　　不知唯心见，是故生分别，
　　无分别分别，是灭已无因。
　　遮四种朋党，若诸法有因，
　　此异名字相，彼人作不成。
　　彼应异自生，不尔应因生，
　　因缘应和合，以遮因生法。
　　我遮于常过，若诸缘无常，
　　是不生不灭，愚痴无常见。
　　灭相法无法，不见作于因，
　　故无常生有，云何人不见？
　　我摄取众生，依持戒降伏，
　　智慧灭邪见，依解脱增长。
　　一切诸世俗，外道妄语说，
　　依因果邪见，自法不能立。
　　但成自立法，离于因缘果，
　　说诸弟子众，离于世俗法。
　　唯心可见无，心见于二种，
　　离可取能取，亦离于断常。
　　但有心动转，皆是世俗法，
　　不复起转生，见世是自心。
　　来者是事生，去者是事灭，
　　如实知去来，不复生分别。
　　常无常及作，亦不作彼此，
　　如是等一切，是皆世俗法。
　　天人阿修罗，畜生鬼夜摩，
　　众生去彼处，我说于六道。
　　上中下业因，能生于彼处，
　　善护诸善法，得胜处解脱。
　　佛说念念生，生死及于退，
　　为比丘众说，何意为我说？
　　心不至第二，已灭坏不续，
　　我为弟子说，念展转生灭。
　　色色分别有，生及灭即已，
　　分别即是人，离分别无人。
　　我说于念法，依彼我说竟，
　　离于取色相，不生亦不灭。
　　因缘从缘生，无明真如等，
　　依于二法生，真如无是体。
　　因缘从缘生，若尔无异法，
　　从常生于果，果即是因缘。
　　无异于外道，因果共相杂，
　　佛及诸佛说，大牟尼无异。
　　此一寻身中，苦谛及集谛，
　　灭及于道谛，我为诸弟子。
　　取三为实者，取可取邪见，
　　世间出世法，凡夫人分别。
　　我领于他法，是故说三法，
　　为遮彼邪见，莫分别实体。
　　说过无定法，亦复无心生，
　　实亦不二取，真如无二种。
　　无明及爱业，识等从邪生，
　　无穷过不作，作中不生有
　　诸法四种灭，无智者所说，
　　分别二种生，有物无有物。
　　离于四种法，亦离四种见，
　　二种生分别，见者更不生。
　　诸法本不生，起于智差别，
　　现生于诸法，平等莫分别。
　　愿大牟尼尊，为我及一切，
　　如法相应说，离二种二见。
　　我离于邪见，及诸余菩萨，
　　常不见有无，以不见彼法。
　　离外道和杂，离声闻缘觉，
　　佛证法诸圣，为我说不失。
　　颠倒因缘因，无生及一切，
　　异名诸迷惑，智者所远离。
　　譬如云雨楼，宫阁及于虹，
　　阳焰毛轮幻，有无从心生。
　　诸外道分别，世间自因生，
　　不生真如法，及与实际空。
　　是诸异法名，莫分别无物，
　　于色上种种，莫分别无法。
　　如世间手瓜，自在能破物，
　　如是一切法，莫分别无法。
　　离色空不异，亦无生法体，
　　莫分别无异，分别著邪见。
　　分别可分别，摄取于诸事，
　　长短方圆等，是摄分别相。
　　分别是心法，可分别是意，
　　若能如法知，离能相可相。
　　外道说不生，及取于我法，
　　分别如是相，此二见无差。
　　何意如是说，若能如是知，
　　彼人入于量，能解我说法。
　　因见是沉没，无生是不依，
　　知是二种义，故我说无生。
　　诸法无有生，牟尼为我说，
　　无因不相当，无有有法杂。
　　无因亦无生，异因见外道，
　　离有无无法，是故说唯心。
　　生及于不生，离法是邪见，
　　说无因无生，说有是著因。
　　自然无作者，作者是邪见，
　　方便诸愿等，是见为我说。
　　若诸法是无，云何生三世？
　　离可取能取，不生亦不灭。
　　从物见异物，依彼法生心，
　　诸法不生化，云何为我说？
　　实有而不知，是故我说法，
　　牟尼诸法中，前后自相违。
　　离诸外道过，离于颠倒因，
　　生及与不生，大师为我说。
　　离有及于无，不失于因果，
　　地及于次第，为说一无相。
　　世间堕二边，为诸见迷惑，
　　无生无生等，不知寂灭因。
　　我无三世法，我亦不说法，
　　有二毕有过，诸佛二清净。
　　诸法空刹那，无体亦不生，
　　说邪法覆心，分别非如来。
　　生及与不生，惟愿为我说，
　　云何何等法，离于境界生？
　　色具足和合，从於戏论集，
　　聚于外色相，从分别而生。
　　知于彼法者，是如实解义，
　　随顺圣人性，而心不复生。
　　离于一切大，生法不相应，
　　心虚妄观大，观如是无生。
　　莫分别可别，智者不分别，
　　分别于分别，是二无涅槃。
　　立于无生法，如幻不见法，
　　从幻等因生，所立诸法破。
　　见心如镜像，无始熏习因，
　　似义而无义，观诸法亦尔。
　　如镜中色像，离于一二相，
　　可见无非无，诸相亦如是。
　　乾闼婆幻等，依于因缘观，
　　如是诸法体，生非不生法。
　　分别似如人，二种相而现，
　　说我及于法，而愚人不知。
　　相违及无因，声闻诸罗汉，
　　自成及佛力，是五种声闻。
　　时摄及于灭，第一离第一，
　　是四种无常，愚无智分别。
　　愚痴堕二边，功德及微尘，
　　不知解脱因，以著有无法。
　　譬如愚痴人，取指即是月，
　　如是乐名字，不知我实法。
　　诸大各异相，无色体相生，
　　而诸大和合，无大无依大。
　　火能烧诸色，水能烂诸物，
　　风能动诸色，云何大相生？
　　色阴及于识，是法二无五，
　　是诸阴异名，我说如帝释。
　　心心数差别，现转诸法生，
　　四大彼此别，色心非从依。
　　依青等有白，依白有青等，
　　依因果可生，空有及于无。
　　能作可作作，寒热见等见，
　　如是等一切，妄觉不能成。
　　心意及余六，诸识共和合，
　　离于一异体，生死虚妄生。
　　僧佉毗世师，裸形自在天，
　　堕有无朋党，离于寂静义。
　　形相貌胜生，四大生非尘，
　　是外道说生，四大及四尘。
　　余者无处生，外道分别因，
　　愚痴而不觉，以依有无党。
　　生共心相应，死不共相应，
　　清净实相法，共智相应住。
　　业及于色相，五阴境界因，
　　众生无因体，无色界不住。
　　佛说法无我，无色同外道，
　　说无我是断，识亦不应生。
　　心有四种住，无色云何住？
　　内外诸法相，而识不能行。
　　妄觉者计有，中阴有五阴，
　　如是无色生，有而是无色。
　　自然应解脱，无众生及识，
　　是外道无疑，妄觉不能知。
　　若彼处无色，是故见无色，
　　彼无非立法，非乘无乘者。
　　识从种子生，共诸根和合，
　　八种色一分，于念时不取。
　　色不住于时，根不共根住，
　　是故如来说，诸根念不住。
　　若不见色体，识云何分别？
　　若智不生者，云何生世间？
　　即生时即灭，佛不如是说，
　　一时亦不念，虚妄分别取。
　　诸根及境界，愚痴非智者，
　　愚痴闻名取，圣人如实知。
　　第六无依止，以无因可取，
　　不善知于我，离于有法过。
　　愚于有无法，觉者离实智，
　　有为无为我，愚痴不能知。
　　一中有施法，异中亦如是，
　　共心中一体，意识能觉知。
　　若施是心者，心数是名字，
　　云何离能取，分别于一异？
　　共因依止见，业生作业等，
　　如火如是说，相似相似法。
　　如火一时间，可烧能烧异，
　　如是我依因，妄觉何不尔？
　　生及与不生，而心常清净，
　　妄觉者立我，何故不说喻？
　　迷于识稠林，离于真实法，
　　妄觉东西走，觅神我亦尔。
　　内身修实行，我是清净相，
　　如来藏佛境，妄觉非境界。
　　可取及能取，差别五阴我，
　　若能知于相，尔时生真智。
　　外道说意识，阿梨耶藏体，
　　共于我相应，我法说不尔。
　　若如实知法，实谛得解脱，
　　修行于见道，断烦恼清净。
　　心自性清净，如来净法身，
　　是法依众生，离于边无边。
　　如金及与色，石性与真金，
　　陶冶人能见，众生于阴尔。
　　非人亦非阴，佛是无漏智，
　　无漏常世尊，是故我归依。
　　心自性清净，烦恼及意作，
　　共五阴相应，说中胜者说。
　　心自性清净，意等是因缘，
　　彼能作诸业，故彼二种染。
　　意等客尘法，烦恼我清净，
　　彼依烦恼染，如垢依清净。
　　如依离于垢，亦如金离垢，
　　有而不可见，我离过亦尔。
　　如琴及[骨+可]鼓，种种美妙声，
　　阴中我亦尔，愚痴觅一异。
　　地中诸宝藏，及与清净水，
　　阴中我亦尔，实有不可见。
　　心及心数法，功德阴和合，
　　阴中我亦尔，无智不能见。
　　如女人胎藏，虽有而不见，
　　我于五阴中，无智故不见。
　　如香药重担，火及于诸薪，
　　阴中我亦尔，无智不能见。
　　一切诸法中，无常及与空，
　　阴中我亦尔，无智有不见。
　　诸地及自在，通及于受位，
　　无上妙诸法，及余诸三昧。
　　及诸胜境界，若阴中无我，
　　而此诸法等，一切亦应无。
　　有人破坏言，若有应示我，
　　智者应答言，汝心应示我。
　　说无真如我，唯是虚妄说，
　　作比丘业者，不应共和合。
　　是人立有无，堕于二朋党，
　　破坏诸佛法，彼不住我法。
　　离诸外道过，焚烧无我见，
　　令我见炽然，如劫尽火焰。
　　如石蜜蒱桃，乳酪酥油等，
　　彼处所有味，不尝者不知。
　　取于五种中，五阴我亦尔，
　　愚痴人不见，智见得解脱。
　　明等诸譬喻，心法不可见，
　　何处何因缘，和合不可见。
　　诸法异体相，一心不能取，
　　无因亦无生，虚妄觉者过。
　　实行者见心，心中不见心，
　　可见从见生，能见何因生。
　　我姓迦旃延，首陀会天出，
　　为众生说法，趣于涅槃城。
　　是过去行路，我及彼诸佛，
　　三千修多罗，说于涅槃法。
　　欲界及无色，佛不彼成佛，
　　色界中上天，离欲成菩提。
　　境界非缚因，因境界是缚，
　　依智断烦恼，修行者利剑。
　　有我有幻等，法有无云何？
　　愚不见如是，云何有无我？
　　以有作不作，无因而转生，
　　一切法不生，愚痴不觉知。
　　诸因不能生，诸缘亦不作，
　　彼二不能生，云何分别缘？
　　先后及一时，妄觉者说因，
　　虚空瓶弟子，一切诸物生。
　　佛非有为作，诸相相庄严，
　　是转轮功德，非诸佛得名。
　　诸佛是智相，离诸邪见过，
　　内身是智见，离诸一切过。
　　聋瞎盲及哑，老少怀恶人，
　　是等一切人，名无梵行者。
　　广大胜妙体，是转轮王相，
　　出家或一二，余者是放逸。
　　毗耶娑迦那，及于梨沙婆，
　　迦毗罗释迦，我入涅槃后，
　　未来世当有，如是等出世。
　　我灭后百年，毗耶娑围陀，
　　及于般荼婆，鸠罗婆失罗，
　　然后复更有，及于毛厘等，
　　次毛厘掘多，次有无道王，
　　次有刀剑乱，次刀剑末世，
　　次于末世世，无法无修行。
　　如是等过未，如轮转世间，
　　日火共和合，焚烧于欲界。
　　复成妙世界，彼器世间生，
　　四姓及国王，诸仙人及法，
　　供养大会施，时法还如本。
　　话笑本如是，长行及子注，
　　子注复重作，种种说无量。
　　如是我闻等，迷没诸世间，
　　不知真实法，何者为是非。
　　衣裳如法染，捣治令洁净，
　　清泥牛粪等，坏色而受用，
　　诸香涂身衣，离于外道相，
　　流通我法轮，是诸如来相。
　　不漉水不饮，腰绳及内衣，
　　依时行乞食，离于下贱家，
　　生于妙天境，及人中胜处，
　　诸宝相成就，天人中自在。
　　依法修行者，生天四天下，
　　多时而受用，依多贪还灭。
　　正时及三灾，及于二恶世。
　　我及余正时，释迦末世时。
　　释种悉达他，八臂及自在，
　　如是等外道，我灭出于世。
　　如是我闻等，释迦师子说；
　　曾有如是事，毗耶娑说是。
　　八臂那罗延，及摩醯首罗，
　　说如是等言，我化作世间。
　　我母名善才，父名梵天王，
　　我姓迦旃延，离于诸烦恼。
　　生于瞻波城，我父及祖父，
　　父名为月护，从于月种生。
　　出家修实行，说于千种句，
　　授记入涅槃，付慧转法轮。
　　大慧与法胜，胜与弥佉梨，
　　弥佉无弟子，于后时法灭。
　　迦叶拘留孙，拘那含及我，
　　离于诸烦恼，一切名正时。
　　过彼正法后，有佛名如意，
　　于彼成正觉，为人说五法。
　　无二三灾中，过未世亦尔，
　　诸佛不出世，正时出于世。
　　无人夺有相，衣裳不割裁，
　　纳衣碎破杂，如孔雀画色，
　　二寸或三寸，间错而补纳，
　　若不如是者，愚人所贪夺。
　　常灭贪欲火，智水常洗浴，
　　日夜六时中，如实修行法。
　　如放箭石木，势极则还下，
　　放一还下一，善不善亦尔。
　　一中无多种，以相无如是，
　　如风取一切，如田地被烧。
　　若一能作多，一切无作有，
　　不尔一切失，是妄觉者法。
　　如灯及种子，云何多相似？
　　一能生于多，是妄觉者法。
　　如麻不生豆，稻不生[麩-夫+廣]麦，
　　小麦等种子，云何一生多？
　　波尼出声论，阿叉波太白，
　　末世有梵藏，说于世俗论。
　　迦旃延作经，夜婆伽亦尔，
　　浮稠迦天文，是后末世论。
　　婆梨说世福，世人依福德，
　　能护于诸法，王婆离施地。
　　弥迦摩修罗，阿舒罗等说，
　　迷惑及王论，末世诸仙现。
　　悉达他释种，浮单陀五角，
　　口力及黠慧，我灭后出世。
　　阿示那三掘，弥佉罗澡罐，
　　我住阿兰若，梵天施与我。
　　汝当未来世，名大离尘垢，
　　能说真解脱，是诸牟尼尊。
　　梵天共梵众，及余诸天众，
　　鹿皮等施我，还没自在天。
　　诸杂间错衣，及为乞食钵，
　　帝释四天王，闲处施与我。
　　说无生及因，生及与不生，
　　欲成于不生，是但说言语。
　　若无明等因，能生于诸心，
　　未生于色时，中间云何住？
　　即时灭于心，而更生余心，
　　色不一念住，观何法能生？
　　依于何因缘？心是颠倒因，
　　彼不能成法，云何知生灭？
　　修行者合定，金安阇那性，
　　光音天宫殿，世间法不坏。
　　住于所证法，是诸一切佛，
　　如来等智慧，比丘证于法。
　　及余所证法，彼法常不坏，
　　云何虚妄见？诸法念不住。
　　乾闼婆幻色，何故念不住？
　　诸色无四大，诸大何所为？
　　因无明有心，无始世界习，
　　依生灭和合，妄觉者分别。
　　僧佉有二种，从胜及转变，
　　胜中有于果，果复成就果。
　　胜是大体相，说功德差别，
　　因果二种法，于转变中无。
　　如水镜清净，诸尘土不染，
　　真如如是净，依止于众生。
　　如兴求及葱，女人怀胎藏，
　　盐及盐中味，种子云何有？
　　异体不异体，二体离二法，
　　有法无因缘，非无于有为。
　　如马中无牛，阴中我亦尔，
　　说有为无为，是法无可说。
　　恶见量阿含，依邪觉垢染，
　　不觉说有我，非因不离因。
　　五阴中无我，取我是过失，
　　一中及异中，妄觉者不觉。
　　水镜及眼中，如见镜中像，
　　远离于一异，阴中我亦尔。
　　可观及能观，禅道见众生，
　　观察是三法，离于邪见法。
　　即灭于知见，如孔中见空，
　　诸法转变相，愚人妄分别。
　　涅槃离有无，住如实见处，
　　远离生灭法，亦离有无体。
　　离能见可见，观察转变法，
　　离诸外道说，离名相形体。
　　依内身邪见，观察转变法，
　　诸天及地狱，触及于逼恼。
　　无有中阴法，云何依识生？
　　胎卵湿化等，生于中阴中。
　　众生身种种，应观于去来，
　　离量及阿含，能生烦恼种。
　　诸外道浪言，智慧者莫取，
　　先观察于我，后观于因缘。
　　不知有说有，故石女儿胜，
　　般若离肉眼，妙眼见众生。
　　离于有为阴，妙身体众生，
　　住好恶色中，出离缚解脱。
　　妙体住有为，能见妙法身，
　　在于六趣中，妄觉非境界。
　　我过于人道，非余妄觉者，
　　而无生我心，何因如是生？
　　如河灯种子，何不如是说？
　　而识未生时，未有无明等。
　　离于闇无识，云何相续生？
　　三世及无世，第五不可说。
　　是诸佛境界，妄觉者观行，
　　行中不可说，以离智行中。
　　取于诸行中，智离于行法，
　　依此法生此，现见是无因。
　　诸缘不可见，离于无作者，
　　依风火能烧，因风动能生。
　　风能吹动火，风还能灭火，
　　愚者不分别，云何生众生？
　　说有为无为，离于依所依，
　　云何成彼法？风火愚分别。
　　彼此增长力，彼此法不及，
　　云何而生火？唯言语无义。
　　众生是谁作？而分别如火，
　　能作阴入躯，意等因能生。
　　如常无我义，共心常转生，
　　二法常清净，离于诸因果。
　　火不能成彼，妄觉者不知，
　　心众生涅槃，自性体清净。
　　无始等过染，如虚空无差，
　　外道邪见垢，如白象床城。
　　依意意识覆，大等能清净，
　　彼人见如实，见已破烦恼。
　　舍譬喻稠林，彼人取圣境，
　　知能知差别，彼分别异体。
　　朦钝人不觉，复言不可说，
　　譬如栴檀鼓，愚人作异说。
　　如栴檀沉水，诸佛智亦尔，
　　愚人不觉知，以依虚妄见。
　　中后不受食，以钵依量取，
　　离口等诸过，啖于清净食。
　　此是如法行，不能知相应，
　　依于法能信，莫分别邪行。
　　不著世间物，能取于正义，
　　彼人取真金，能燃于法灯。
　　痴有无因缘，邪见网分别，
　　一切烦恼垢，离于贪瞋恚。
　　尔时不复生，以无一切染，
　　诸如来身手，而授于佛位。
　　外道迷因果，余者迷因缘，
　　及无因有物，断见无圣人。
　　受于果转变，识及于意识，
　　意从本识生，识从于意生。
　　一切识从本，能生如海波，
　　一切从熏因，随因缘而生。
　　念差别钩锁，缚自心取境，
　　似于形体相，意眼等识生。
　　无始来过缚，依熏生取境，
　　外见心诸法，遮诸外道见。
　　依彼更生余，及依彼观生，
　　是故生邪见，及世间生死。
　　诸法如梦幻，如乾闼婆城，
　　阳焰水中月，观察是自心。
　　行差非真如，正智幻三昧，
　　依首楞严定，及余诸三昧。
　　入于初地得，诸通及三昧，
　　智及如意身，受位入佛地。
　　尔时心不生，以见世虚妄，
　　得观地余地，及得于佛地。
　　转于依止身，如诸色摩尼，
　　亦如水中月，作诸众生业。
　　离有无朋党，离二及不二，
　　出于二乘地，及出第七地。
　　内身见诸法，地地中清净，
　　离外道外物，尔时说大乘。
　　转于分别识，离于变易灭，
　　如兔角摩尼，得解脱者说。
　　如依结相应，依法亦如是，
　　依相应相应，莫分别于异。
　　眼识业及受，无明及正见，
　　眼色及于意，意识染如是。
　　佛说此妙经，圣者大慧士，
　　菩萨摩诃萨，罗婆那大王，
　　叔迦婆罗那，瓮耳等罗叉，
　　天龙夜叉等，乾闼婆修罗，
　　诸天比丘僧，大欢喜奉行。


