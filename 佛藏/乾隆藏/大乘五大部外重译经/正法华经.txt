正法华经十卷


大乘五大部外重译经
正法华经十卷
西晋三藏法师竺法护译


　　

正法华经卷第一光瑞品第一
　　闻如是，一时佛游王舍城灵鹫山，与大比丘众俱，比丘千二百，一切无著，诸漏已尽无复欲尘，已得自在逮得己利，生死已索众结即断，一切由已获度无极，已脱于慧心解得度，名曰贤者知本际，贤者大迦叶，上时迦叶，象迦叶，江迦叶，舍利弗，大目揵连，迦旃延，阿那律，劫宾[少/兔]，牛齝，离越，譬利斯，薄拘卢，拘絺，难陀，善意，满愿子，须菩提，阿难，罗云，菩萨八万皆不退转，坚住无上正真之道，逮总持法得大辩才，常赞叹不退转法轮，供养无数百千诸佛，于无量佛殖众德本，诸佛世尊所见咨嗟，身常行慈入如来慧，善权普至大知度无极，从无数劫多所博闻，名达十方，救护无量百千众生，游于三界犹如日明，解一切法如幻如化野马影响，悉无所有住无所住，虽见终始亦无去来，既见色像本无形貌，现诸所生永无起灭，导利群黎不著三处，分别空慧无想无愿，起三脱门至三达智，无去来今现在之想，开化黎庶使了本无。
　　其名曰溥首菩萨，光世音菩萨，大势至菩萨，常精进菩萨，不置远菩萨，宝掌菩萨，印手菩萨，药王菩萨，妙勇菩萨，宝月菩萨，月光菩萨，月满菩萨，大度菩萨，超无量菩萨，越世菩萨，解缚菩萨，宝事菩萨，恩施菩萨，雄施菩萨，水天菩萨，帝天菩萨，大导师菩萨，妙意菩萨，慈氏菩萨，如是大士八万上首，尔时天帝释与二万天子俱，日天子与无数眷属俱，月天子以宝光明普有所照，宝光天子光耀天子俱，四大天王与万天子俱，[火+佥]明大梵自在天子与三万天子俱，梵忍迹天子与三万二千天子俱，饰干大梵与无数天子，又梵名[火+佥]光，与无数大众俱，来诣佛所稽首毕退坐一面，有八龙王，与无央数千诸龙眷属俱，四真陀罗王，慎法真陀罗王，大法真陀罗王，仁和真陀罗王，持法真陀罗王，香音神，各与营从来诣佛所，稽首毕退住一面，净身四天子，柔软天子，和音天子，美软天子，悦响天子，俱来诣佛所，前稽首毕退坐一面，四阿须伦王，最胜阿须伦，欲锦阿须伦，燕居阿须伦，吸气阿须伦，与无央数百千阿须伦人民俱，来诣佛所，前稽首毕退坐一面，四金翅鸟王，大身王，大具足王，得神足王，不可动王，俱来诣佛所，稽首毕退住一面，摩竭国王阿阇世与十子并诸营从，来诣佛所，稽首毕退坐一面，诸天龙神世人，莫不归命奉敬侍坐，尔时世尊与四部众眷属围绕而为说经，讲演菩萨方等大颂一切诸佛严净之业，说斯经已升于自然师子之床加趺而坐，三昧正受定意，名曰立无最颂，寻应所宜不见身貌不得心意，所坐立处则有瑞应，天雨意华大意华柔软音华大柔软音华，散世尊上及于大会四部之众，普佛国土六反震动，时大众会比丘比丘尼清信士清信女，天龙神鬼揵沓和阿须伦迦留罗真陀罗摩休勒人与非人，国王君主大力转轮圣王，各与营从咸悉一心瞻戴世尊，意皆愕然怪未曾有，于时佛放面口结光明，普照东方万八千佛土，其大光明照诸佛国，靡不周遍，至于无择大地狱中，上彻三十三天，彼此世界六趣周旋，所有蒸民一切皆现，其界诸佛现在所由，此土众会悉遥见之，彼土睹斯亦复如是，十方诸佛所说经法，普遍闻焉。诸比丘比丘尼清信士清信女，修行独处者逮得德果一切表露，又诸菩萨意寂解脱，其出家者求报应行，皆亦悉现，诸佛世界灭度众圣，所建宝庙自然为现，于是弥勒菩萨心自念言，今者世尊如来至真等正觉，三昧正受现大感变，多所降伏睹未曾有，天上世间诸佛庙寺，恢阔彰显，将何所兴而有此瑞，从昔暨今未曾见也。欲问其归，孰堪发遣解斯谊乎！寻改思曰，今者大士溥首童真，所作已办靡所不达，供养过去无数诸佛，曾当瞻觐如来至真等正觉，如此瑞应欲请问之，时四部众比丘比丘尼清信士清信女，诸天龙神揵沓和阿须伦迦留罗真
　　陀罗摩休勒，志怀犹豫得未曾有，见斯大圣无极威曜神足变化，各各发意欲问世尊决散疑网，慈氏大士见众会心，便问溥首曰，仁者惟说，今何因缘有此瑞应，大圣神足放大光明照于东方万八千土，诸佛世界自然为现，所说经法皆遥闻之，于是慈氏以颂而问溥首曰：文殊师利，今何以故，导利众庶，放演光明，甚大威曜，出于面门，神变遍照，十方[火+霍]然，天雨众华，纷纷如降，意华大意，柔软音华，种种若干，其色殊妙，栴檀馨香，悦可众心，严净巍巍，皆悉周遍，今日四辈，欣然踊跃，于此佛土，十方世界，六反震动，莫不倾摇，于彼光明，则照东方，万八千土，其晖普彻，诸佛境土，紫磨金色，煌煌灼灼，[火+佥]无不接，国邑群萌，莫不蒙赖，达尽上界，入无择狱，众庶受生，用无明故，灭没堕落，归此诸趣，斯等黎民，睹见因缘，若干之趣，今现严净，贤明不肖，中间品类，吾于此住，皆遥见之，又睹诸佛，而师子吼，演说经典，开阐法门，消除众生，无数之秽，歌颂圣教，出柔软音，其响深妙，令人欣踊，各各自舍，境界所有，讲说譬喻，亿载报应，分别敷演，于此佛法，一切众生，所造苦患，以无巧便，治老病死，犹斯等类，说寂灭度，比丘当知，贫剧恼困，众人则处，安雅快乐，积累功德，乃见圣尊，又得逮至，缘一觉乘，一切令入，于此道业，见佛殊异，诸所经籍，或有志求，无上之慧，一切世间，见若干形，斯等众类，歌咏佛德，仁者溥首，彼所言说，我立住此，今悉见闻，及余无数，诸亿千众，在此游居，吾悉睹眄，又见佛土，不可计数，诸菩萨等，如江河沙，亿百千数，而不减少，建志精进，兴发道意，或有放舍，诸所财业，而行布施，金银珍宝，明月真珠，车渠马脑，奴婢车乘，床卧机榻，诸所珍异，环佩璎珞，于是具足，皆用惠赐，悉以劝助，上尊佛道，今我等类，闻斯音声，安住所叹，正觉大乘，游于三界，而无所猗，其人速逮，得获斯愿，或以诸乘，则而施与，诸华伎乐，栏楯庄严，箫成鼓吹，音节所娱，四事如应，惠与奉授，以此布施，心不吝惜，妻妾子孙，所重辇舆，或虑非常，手足与人，志不矜爱，皆用惠施，欲以慕求，此尊佛道，复有舍身，给诸所有，头眼支体，无所遗爱，所以布施，用成佛道，志愿逮获，如来圣慧，溥首童真，吾瞻国王，与眷属俱，而出游立，中宫后妃，婇女贵人，族姓娱乐，俱礼佛身，众庶朋党，悉诣导师，而于法王，启问经典，则除俗服，下其须发，而被袈裟，以为法式，我睹若干，诸菩萨众，比丘知友，顿止山岩，独处闲居，解畅空无，或有受经，而读诵赞，吾复瞻见，开士之党，英雄俦疋，出入山谷，专精思惟，历察众相，分别讲说，演诸佛乘，捐弃爱欲，永使无余，常自纂修，悕仰正行，安住诸子，不离闲居，则便逮得，成五神通，高妙之士，志平等句，向诸导师，恭敬叉手，心怀踊跃，歌咏佛德，以数千偈，叹人中王，睹无所畏，志踊调和，晓了分别，出家之业，咨禀经典，于两足尊，所闻频数，寻即执玩，安住众子，先自修已，我又遥见，诸佛孙息，为无数亿，人民讲法，而现报应，兆载难计，志怀欣喜，自归正法，劝助开化，无数菩萨，降伏众魔，秉势官属，而雷击扣，于此法鼓，善逝典诰，我又览历，诸天人神，所共宗奉，安住诸子，不以奇雅，益用寂然，履行定隐，无所猗著，犹如师子，开化度众，令发道意，众生在居，手执所供，心怀悦豫，佥然俱诣，
　　又诸佛子，立于精进，弃捐欲尘，常得自在，建志经行，游诸树间，心愿勤修，根求佛道，而护身口，常行清净，禁戒安隐，不畏生死，于彼秉心，具足诸行，以斯禁戒，寤诸不觉，最胜之子，据忍辱力，为诸贡高，卑下谦顺，轻毁骂詈，若挝捶者，其求佛道，默然不校，吾或复观，菩萨之众，一切弃离，调戏伎乐，与诸力势，亲友等俱，其心坚固，平如虚空，蠲除诸秽，愦乱之意，建立一心，消灭隐盖，禅思思惟，亿百千岁，布施立意，求尊佛道，或自割损，多所惠润，刈除贪嫉，闲不怀懅，饮食供具，所当得者，及无数人，诸病医药，又复施与，衣被服饰，檀已济裸，无所藏积，与营从俱，面见最胜，在上化立，亿百千供，所造珍宝，及栴檀香，多有床座，明珠诸藏，现在目前，奉上安住，其宝之价，直亿百千，所睹园观，树叶华实，具足鲜净，悦可人意，夙夜修行，兼加进献，上人正士，诸声闻等，所可慧益，品列如斯，杂种若干，欢喜济乏，深自欣庆，而建道行，以此所施，愿求尊觉，或有得人，寂然法谊，察诸报应，众亿兆载，发起民庶，使其悔过，令舍亿宝，志愿佛道，晓了观察，不秘吝法，灭除三事，寂等如空，安住之子，悉无所著，斯等智慧，求尊佛道，溥柔软音，吾复睹见，诸灭度佛，安住开化，诸所现在，大菩萨众，咸共奉敬，最胜舍利，吾觐佛庙，亿千之数，凡难限计，如江河沙，在于亿土，常见尊戴，诸所化现，最胜由已，七宝自然，清净而现，具足里数，二十五万，诸盖幢幡，各有数千，广长周匝，各二千里，其盖妙好，殊异严净，所在众香，珍宝自然，诸果芬馥，伎乐和雅，鬼神罗刹，肃恭人尊，安住诸子，所兴感动，以用供养，舍利若斯，今此佛庙，昱铄璨丽，普布香华，如昼度树，于斯人众，无数亿千，悉遥睹见，炜晔斑斓，衣毛为竖，眷属驰造，欲见最胜，显发光明，人中之上，演大光耀，妙哉明哲，离垢无漏，乃能阐现，如斯弘晖，示诸佛土，无央数千，见此瑞应，得未曾有，如是畴类，诸大变化，唯愿溥首，具说斯谊，吾今钦羡，及诸佛子，于四部众，心怀悦豫，渴仰仁者，兼见瞻察，今日安住，何所因由，奋大光明，而从口出，解散狐疑，劝发欣跃，何故佛现，无极大光，如斯所变，当有所感，安住之子，愿用时说，大圣所成，此微妙法，在于道场，正士敷演，世雄导师，所由方面，愿为分别，此诸菩萨，欲见佛土，无央数千，群生伦品，众宝严净，诸佛自现，无量明目，凡新学者，得无犹豫，诸最胜子，普共启问，悦诸人民，天神罗刹，四部之众，一切戴仰，今者溥首，惟具分别。
　　于是溥首告慈氏，诸大士众会者族姓子女，吾心惟忖，今者如来，当敷大法演无极典，散大法雨击大法鼓，吹大法螺讲无量法。又自追忆，乃从过去诸佛世尊见斯像瑞，彼如来等所放光明亦复若兹，犹斯识察知讲大法，诸如来至真等正觉，欲令众生听无极典故现斯应，所以者何？世尊欲令群生洗除俗秽，闻服佛法，现弘大变光明神化，又念往故无央数劫不可思议无能度量时，有如来，号日月灯明至真等正觉明行成为善逝世间解无上士道法御天人师为佛世尊，演说经典，初语亦善中语亦善竟语亦善，分别其谊微妙具足，究竟清净修梵行，为声闻乘讲陈圣谛，则令众庶度生老死忧恼众患入近无为，为诸菩萨大士之众，显扬部分分别六度无极无上正真。又族姓子，其日月灯明如来灭度之后，次复有佛，亦号日月灯明，灭度之后，次复有佛，亦号日月灯明，灭度之后，复次有佛，亦号日月灯明，如是等伦八十如来，皆同一号日月灯
　　明，胄绍一姓，若斯之比二万如来，佛语莫能胜，彼二万如来最前兴者，号日月灯明，最后起者，故复名曰日月灯明如来至真等正觉，其佛说经，初语中语竟语皆善，分别其谊微妙具足净修梵行，为诸声闻讲说四谛十二因缘，生老病死愁戚诸患，皆令灭度究竟无为，为诸菩萨讲六度无极，使逮无上正真道至诸通慧，其日月灯明如来未出家时有八子，一名有志，二曰善意，三曰加劝，四曰宝志，五曰持意，六曰除慢，七曰响意，八曰法意，是八太子则如来子神足弘普，时一一子各各典主四域天下，其土丰殖治以正法无所侵枉，而见世尊弃国修道逮最正觉适闻得佛，寻皆离俗不顾重位，诣世尊所悉为沙门，皆志无上正真之道，尽为法师常修梵行，于无央数百千诸佛殖众德本。又曰：阿逸！时日月灯明，劝发菩萨护诸佛法，而为众会讲演大颂方等正经。时彼世尊于座寂然，以无量颂三昧正受即不复现，无身无意都不可得心无所立，世尊适三昧已，天雨意华大意华柔软音华大软音华，而散佛上及于大会四部之众，应时其地六反震动，国中人民各取天华复散佛上，四部弟子诸天世人愕然疑怪，其佛三昧未久威神德本面出一光，其光普照东方万八千佛土，靡不周遍，诸佛国土所可造作悉自然现，亦如今日诸佛土现。彼时世尊与二十亿诸菩萨俱，于众会中讲说经法，诸菩萨大士睹大光明普照世间，而其佛世有菩萨，名曰超光，侍者十八人，有一菩萨而独劳懈，名曰名闻，佛三昧正受，从三昧起，为超光菩萨讲正法华方等之业，诸菩萨行皆说佛法，一处安坐具足六十劫说斯经典，众会亦然，身不倾动心无因缘，又彼世尊六十中劫，因为诸会说法，听者一无疲厌心不劳扰，日月灯明六十劫中，为诸菩萨讲演法华方等正经，便自说言，当般泥洹，告天世人诸梵魔众沙门梵志阿须伦鬼神诸比丘等，察于其时，如来夜半至无余界当般泥洹，授其菩萨首藏之决，告诸比丘，吾灭度后首藏开士，当逮无上正真道成最正觉，号离垢体如来至真等正觉，佛授决已，寻于夜半而取灭度，彼世尊子等类八人，皆归超光菩萨大士而顺教敕，咸志无上正真之道，见无央数亿载诸佛，供养奉侍悉逮正觉，最后兴者号曰法事，十八人中有一菩萨，于利无节殷勤求供，尊己贪秽多于三病，分别句谊中而忽忘，便得于闲不复懅务，时族姓子得名闻定，以斯德本从不可计亿百千佛，求愿得见悉奉众圣，溥首谓莫能胜，欲知尔时比丘法师号超光者，则吾是也。其名闻菩萨大士而懈怠者，则莫能胜是。是故当知，见此世尊所见瑞应放其光明，吾观察之，今日大圣当为我等讲正法华方等典籍，于是溥首菩萨，欲重现谊说此颂曰：吾自忆念，往古过去，不可思议，无央数劫，最胜造谊，智慧无上，其号名曰，日月灯明，彼讲说法，圣达无极，开化众生，不可计忆，劝助发起，无数菩萨，不可思议，亿百千人，于时如来，尊者诸子，皆为幼童，见佛导师，则从所尊，悉作沙门，弃捐爱欲，一切所有，导利世者，为讲说法，所演经典，名无量颂，而号最上，厥谊如此，开化黎庶，亿千之数，大圣适说，斯经典已，能仁至尊，处于法床，加趺而坐，寻有瑞应，三昧正受，名无量颂，于时即雨，大意音华，又现电[火+佥]，大雷音声，诸天鬼神，住于虚空，一心奉敬，人中之尊，寻则感动，诸佛国土，从其眉间，显出妙[火+佥]，放斯光明，无量难限，不可计人，怪未曾有，其明遍照，东方佛土，周万八千，亿数世界，常以应时，多所分别，示于众生，终始根原，或有佛土，立诸宝盖，光如琉璃，及若水精，以导师光，威神之曜，现若干种，瑰异雅丽，诸天人民，并鬼神龙，揵沓和等，惊喜希有，其有专精，奉事安住，彼诸世界，皆自然现，又见诸佛，各各自由，端正姝妙，紫磨金色，如琉璃中，而有众宝，在于会中，为雨法教，其诸声闻，不可称计，嗟叹无量，安住弟子，一切导师，一一世界，又光明曜，皆悉巍巍，
　　常行精进，戒无所犯，忍辱之力，犹明月珠，世尊诸子，现无央数，游于间居，山林旷野，一切禅定，不起因缘，若有加害，不兴瞋恨，诸菩萨众，如恒沙数，安住光明，感动若斯，心念无常，不为放逸，忍辱乐禅，不舍一心，有安住子，普悉来现，自伏其志，慕尊佛道，立审谛住，其心寂然，各以缘便，多所开化，无数佛界，广说经法，世尊所为，感应如此，又睹大圣，犹如船师，所出光明，蔽日月晖，一切众生，所立欢喜，各各问言，此何感变，天人所奉，从三昧起，未久之顷，导师便坐，其菩萨者，名曰超光，而作法师，佛为解说，世间之眼，蠲除众趣，唯安悦我，示诸种大，为我分别，于斯经法，吾愍众生，以是教化，建立劝助，诸菩萨众，闻佛教诏，欣然嗟叹，于时世尊，说大经法，所演具足，六十中劫，于一床上，结加趺坐，导师化世，说殊特教，彼诸佛等，皆已灭度，其法师者，超光仁人，最胜所演，讲说经典，无央数人，皆悉欢喜，惟愿大圣，分别解之，在诸天上，及与世间，讲说经典，自然之谊，显示众庶，此正法华，告诸比丘，吾已时到，当于夜半，而取灭度，修无放逸，坚固其心，吾已解说，诸经法教，大圣神通，难得值遇，于无央数，亿那术劫，常当供养，无量佛子，忧恼诸患，甚亦苦剧，时闻世尊，所现章句，观于无为，采习言教，值睹人尊，所见安慰，会无数人，不可思忆，比丘莫惧，吾当泥曰，我去然后，已不复现，第二菩萨，号曰首藏，无有诸漏，无所不入，当究竟逮，尊上佛道，所号名曰，离垢之体，即寻于此，夜半之时，便取灭度，尽执光耀，其佛舍利，而广分布，即起塔庙，无量亿载，诸比丘等，及比丘尼，志悉慕求，上尊佛道，不可称限，如江河沙，常修精进，尊安住教，尔时比丘，为法师者，超光大人，执持经典，一坐之顷，演说尊法，则具足满，八十中劫，彼时侍从，有十八人，教化度之，皆蒙安隐，此等值见，无数亿佛，至心供养，诸大圣尊，常尊奉教，柔顺之法，于诸世界，皆各成佛，尊得自在，受持无量，各各授决，使逮正觉，于时诸佛，皆悉究竟，定光世尊，最后得佛，大仙日月，开化圣众，导师所化，巨亿百千，安住所兴，诸大威化，法师超光，则吾身是，尔时侍从，志懈怠者，求索利养，亲属交友，志所愿求，但慕名闻，周旋行来，诣诸族姓，舍置所学，不讽诵读，彼时不肯，分别而说，以故其人，唐载此名，于佛法教，欲使称誉，其人由此，所造德本，在住世尊，而有瑕疵，值见诸佛，亿千之数，积累功德，广普大圣，专修正行，得最顺忍，又睹世尊，于斯能行，然于将来，最后世时，当得无上，尊佛正道，成至世尊，号曰慈氏，教化众生，无数亿千，逮得勇猛，所在自由，安住灭度，仁顺其教，于彼世时，比像如是，我身尔时，则为法师，是以之故，行哀如此，过世睹见，如是之类，安住之仁，变动若兹，本第一察，如斯瑞应，彼时世尊，无量明目，诸释中王，现第一谊，今者欲说，正法华典，吾过世时，所闻道业，今日变化，而得具足，诸导师尊，行权方便，大释师子，建立兴发，讲说经法，自然之教，诸怀道意，悉叉手归，导利世者，今者分别，当雨法雨，柔软法教，普润饱满，履道意者，其有诸天，入于无为，志怀狐疑，而有犹豫，若有菩萨，求斯道意，今当蠲除，吾我之想。
善权品第二
　　于是世尊从三昧觉，告贤者舍利弗，佛道甚深，如来至真等正觉，所入之慧难晓难了不可及知。虽声闻缘觉，从本亿载所事归命，无央数劫造立德本，奉遵佛法殷勤劳苦精进修行，尚不能了道品之化。又舍利弗，如来观察人所缘起，善权方便随谊顺导，猗靡现慧各为分别，而散法谊用度群生，以大智慧力无所畏，一心脱门三昧正受，不可限量，所说经典不可及逮，而如来尊较略说耳。大圣所说得未曾有巍巍难量，如来皆了诸法所由，从何所来诸法自然，分别法貌众相根本知法自然。于时世尊欲重解谊，更说颂曰：世雄不可量，诸天世间人，一切众生类，焉能知导师，离垢解脱门，寂然无所畏，如诸佛法貌，莫有逮及者，本从亿诸佛，依因而造行，入于深妙谊，所现不可及，于无央数劫，而学佛道业，果应至道场，犹如行慈愍，使我获斯慧，如十方诸佛，诸相普具足，众好亦如是，其身不可见，亦无有言说，察诸群黎类，世间无与等，若说经法时，有能分别解，其惟有菩萨，常履怀信乐。
　　假使诸佛，弟子之众，所作已办，如安住教，尽除疾病，执御其心，不能达彼，若干种慧，设令于斯，佛之境界，皆以七宝，充满其中，以献安住，神明至尊，欲解此慧，终无能了，正使十方，诸佛刹土，诸明哲者，悉满其中，及吾现在，诸声闻众，一切具足，亦复如是，一时普会，共思惟之，计安住慧，无能及知，佛之智慧，无量若斯，欲知其限，莫能逮者，诸缘一觉，无有众漏，诸根通达，总摄其心，假使十方，悉满中人，譬如甘蔗，若竹芦苇，悉俱合会，而共思惟，欲察知佛，所说解法，于亿那术，劫载计念，未曾能知，及法利谊，新学发意，诸菩萨等，假使供养，无数亿佛，讲说经法，分别其谊，复令是等，周满十方，其数譬如，稻麻丛林，在诸世界，滋茂不损，悉俱合会，而共思惟，世尊所明，睹诸法本，不可思议，无数亿劫，如江河沙，不可限量，心无变异，超越智慧，欲得知者，非其境界，无数菩萨，皆不退转，无崖底劫，如恒边沙，一心专精，悉共思惟，此之等类，亦不堪任，诸佛圣明，不可及逮，一切漏尽，非心所念，独佛世尊，能解了知，分别十方，诸佛世界，告舍利弗，安住所说，唯佛具足，解达知彼，最胜导利，悉畅了识，说无上谊，以来久远，佛今日告，诸声闻众，缘觉之乘，如所立处，舍置已逝，入泥曰者，所可开化，各各得度，佛有尊法，善权方便，犹以讲说，法化世间，常如独步，多所度脱，以斯示现，真谛经法。
　　尔时大众会中，一切声闻阿罗汉等，诸漏已尽知本际党，千二百众及弟子，学比丘比丘尼清信士清信女诸声闻乘，各各兴心念，世尊何故？殷勤咨嗟善权方便，宣畅如来深妙经业，致最正觉慧不可及，声闻缘觉莫能知者，如今世尊乃演斯教，于是佛法无逮泥洹，虽说此经，吾等不解谊之所趣。贤者舍利弗，见四部众心怀犹豫，欲为发问决其疑网，冀并被蒙，前白佛言：唯然世尊，今日如来何故独宣善权方便？以深妙法逮最正觉，道德巍巍不可称限。时舍利弗以偈颂曰：乐慧圣大尊，久宣如是教，力脱门禅定，所奉无央数，赞扬佛道场，无敢发问者，独咨嗟真法，无能启微妙，显现大圣法，自叹誉其行，智慧不可限，欲分别深法，今鄙等怀疑，说道诸漏尽，其求无为者，皆闻佛所赞，其求缘觉者，比丘比丘尼，诸天龙鬼神，揵沓摩休勒，
　　及余诸等类，心各怀犹豫，请问两足尊，大德愿解说，一切诸声闻，安住所教化，大圣见叹誉，我独度无极，鄙意在沉吟，不能自决了，究竟至泥洹，今复闻此说，唯愿演分别，雷震音现说，如今所发教，犹若师子吼，最胜诸子等，归命皆叉手，欲闻正是时，愿为分别说。
　　诸天龙众，鬼神真陀，无数百千，如江河沙，而悉佥曰，供养世尊，咸欲发问，于尊佛道，国主帝王，转轮圣王，悉共同心，亿百千垓，一切恭敬，叉手而立，德何因盛，众行具足。
　　尔时世尊，告舍利弗，且止且止用问此谊，所以者何？诸天世人闻斯说者，悉当恐怖时舍利弗，复重启曰：唯愿大圣，如是谊者，加哀说之，所以者何？于此众会有无央数亿百千载蚑行喘息蜎蜚蠕动群生之类，曾见过佛知殖众德，闻佛所说，悉当信乐受持奉行。时舍利弗以偈颂曰：愿人中王，哀恣意说，此出家者，众庶亿千，恭肃安住，钦信慧谊，斯之等类，必皆欣乐。
　　于时世尊叹舍利弗，如是至三，告曰勿重，诸天世人悉怀慢恣，比丘比丘尼坠大艰难，世尊以偈告舍利弗：且止且止，用此为问，斯慧微妙，众所不了，假使吾说，易得之谊，愚痴闇塞，至怀慢恣。
　　贤者舍利弗复白佛言，唯愿大圣以时哀说，无央数众，昔过世时曾受佛教，以故今者思闻圣音，闻者则信多所安隐，冀不疑慢。时舍利弗以偈颂曰：我佛长子，今故启劝，愿两足尊，哀为解说，今有众生，无数亿千，悉当信乐，圣尊所诏，会致本德，决诸疑网，往古长夜，曾被训诲，是等叉手，恭肃侧立，必当钦乐，于斯法谊，我之等类，千二百人，及余众党，求尊佛道，假令见闻，安住言教，寻当欢喜，兴发大意。
　　于时世尊见舍利弗三反劝助，而告之曰：尔今殷勤所启至三，安得不说？谛听谛听善思念之！吾当解说。世尊适发此言，比丘比丘尼清信士清信女五千人等，至怀甚慢，即从坐起稽首佛足舍众而退，所以者何？慢无巧便，未得想得未成谓成，收屏盖藏衣服卧具摩何而去，世尊默然亦不制止。又舍利弗，众会辟易有窃去者，离广大谊声味所拘。又舍利弗，斯甚慢者退亦佳矣，如来云何说此法乎？譬灵瑞华时时可见，佛叹斯法久久希有，尔等当信如来诚谛所说深经，谊甚微妙言辄无虚，若干音声现诸章句，各各殊别人所不念，本所未思如来悉知，所以者何？正觉所兴世嗟叹一事为大示现皆出一原，以用众生望想果应劝助此类出现于世，黎元望想希求佛慧出现于世，蒸庶望想如来宝决出现于世，以如来慧觉群生想出现于世，示寤民庶八正由路使除望想出现于世。以故当知，正觉所兴悉为一谊，以无极慧而造大业，犹一空慧，以无盖哀兴出于世，如佛所行，所化利谊亦复如是。而为说法，教诸菩萨现真谛慧，以佛圣明而分别之。转使增进唯大觉乘，无有二乘况三乘乎！十方世界诸佛世尊，去来现在亦复如是。以权方便若干种教，各各异音开化一切，而为说法皆兴大乘，佛正觉乘诸通慧乘。又舍利弗，斯众生等悉更供养诸过去佛，亦曾闻法，随其本行获示现谊，吾见群生本行不同，佛观其心所乐若干，善权方便造立报应，而讲法谊，皆为平等正觉大乘，至诸通慧道德一定，无有二也，十方世界等无差特，安得三乘。又舍利弗，设如来说众生瑕秽一劫不竟，今吾兴出于五浊世，一曰尘劳，二曰凶暴，三曰邪见，四曰寿命短，五曰劫秽浊，为此之党本德浅薄悭贪多垢故，以善权现三乘教，劝化声闻及缘觉者，若说佛乘终不听受不入不解，无谓如来法有声闻及缘觉道深远诸难。若比丘比丘尼，已得罗汉自已达足，而不肯受无上正真道教，定为诽谤于佛乘矣！虽有是意佛平等训，然后至于般泥洹时，诸甚慢者乃知之耳。所以者何？又诸比丘为罗汉者，无所志求诸漏已尽，闻斯经典而不信乐，若灭度时，如来面现诸声闻
　　前，大圣灭度不以斯行，令受持说方等颂经，寻于异佛至真等正觉决其狐疑，然后于彼乃当笃信，如来言诚正有一乘，无有二也。世尊颂曰：比丘比丘尼，心怀甚慢恣，诸清信士女，五千人不信，不自见瑕秽，奉诫有缺漏，多获倾危事，而起愚騃意，反行求杂糅，悉无巧方便，诸佛最胜禅，缘此得闻法，供养清净慧，众会俨然住，一切受恩教，逮志立见要，舍利弗听此，佛为人中上，谛觉了诸法，为说若干教。
　　善权方便，亿百千垓，随人心行，而为说法，罪福之事，若干不同，从其宿世，各得报应，此诸众生，心各各异，所造众多，缠绵结缚，因缘诸见，亿百千垓，一切品类，瑕秽如是，如来大圣，说此经典，所言至诚，终无虚欺，从始引喻，若干无数，如有所说，寻为分别，其有不乐，正觉明者，于无数佛，不造立行，愚痴生死，甚多苦患，故为斯等，现说泥洹，大圣所兴，行权方便，因劝化之，使入佛慧，如佛道教，兴显于世，吾始未曾，为若等现，何故愚冥，睹于导师，见自患厌，乃为分别，今乃得闻，演于平等，以故得说，佛所决了，于我法教，诸新学者，佛以圣慧，行权方便，所可分别，为众生故，欲开化之，故示此谊，欲知佛道，常调清净，仁乐圣典，实为要妙，在诸佛所，所作已办，故为斯类，说方等经，志性和顺，行能具足，是等勇猛，亲近圣教，则为彼说，德最弘衍，于当来世，慈愍哀伤，一切闻之，欣然咨嗟，我等成佛，亦当如是，缘是行故，世世端正，而当玩习，是方等经，其有逮闻，无极圣教，斯等乃为，佛之弟子，假使得听，佛一偈者，皆成正觉，终无有疑，佛道有一，未曾有二，何况一世，而当有三，除人中上，行权方便，以用乘故，开化说法，欲得讲说，佛之深慧，善权方便，导师光明，唯有一乘，岂宁有二，下劣乘者，当求殊特，诸佛所觉，常皆如应，至尊所在，莫敢能当，其力一心，若顺脱门，皆立众生，于此道教，诸佛最胜，无有瑕疵，尊无等伦，现平等觉，如是示以，众生善法，世尊因而，劝立是乘，所在安和，诱进稽首，诸境界名，于此当行，断除一切，诸凶暴法，是故号佛，则大勇猛，今已造立，若干种相，眷属围绕，演出法光，无数众生，亿百千垓，为讲说法，自然之印，告舍利弗，我见如是，今当奈此，群生类何，三十二相，颜容殊妙，犹得自在，无所拘碍，而吾所观，若所思念，如往古时，有可志愿，皆具足成，深微妙事，分别讲说，等至佛位，语舍利弗，佛言至诚，以何等事，寤觉众生，假使为说，不能解了，不肯启受，善言至诚，即时心念，如是之谊，前往古世，行不可议，今日乃逮，得本所愿，已断爱欲，除大阴雨，众庶坐欲，坠于恶趣，安住秽厌，众诸秽垢，黑冥之法，数数增长，薄德之夫，患苦所恼，为诸邪见，之所羁系，有此无异，不有不无，具足依倚，六十二见，当住于斯，根著所有，势力薄少，而怀恐惧，未曾得闻，佛之音声，恒当堕落，不离三处，亿百千生，不能解法，佛了善权，卓然难及，为说勤苦，断其根原，众生之类，诸见所恼，佛故导示，便至泥洹，吾所以故，常解灭度，令一切法，皆至寂然，又复过去，诸佛之子，当来之世，得成最胜，今我如是，行权方便，各令休息，说三乘教，其乘有一，亦不非一，大圣世尊，故复说一，诸有蒸民，兴发沉吟，意虑愦乱，
　　狐疑犹豫，如来所说，终无有异，慧乘有一，未曾有二，其有往古，世雄导师，亿百千佛，诸灭度者，或有过去，无央数劫，计其限量，不可称度，谓此一切，人中之上，讲说经法，无数清净，所可作为，报应譬喻，行权方便，亿百千垓，普为众生，示现一乘，是故说道，度未度者，常为人说，平等道慧，开化众庶，亿百千垓，又复见异，若干大圣，为讲分别，是大尊法，本性清净，乃信解之，若在天上，世间亦然，其有闻经，若听省者，彼诸众生，所获安隐，常行布施，其戒具足，忍辱无乏，斯行平等，精进一心，修善勇猛，于此经典，遵奉智慧，或有建立，若干种德，斯等皆当，成得佛道，其有灭度，诸所如来，彼时所有，一切众生，忍辱调意，得至大安，斯等皆当，成得佛道，假使供养，诸佛舍利，大圣最胜，及灭度者，兴立佛庙，众亿百千，黄金白银，水精琉璃，若以马瑙，造作塔寺，车渠异宝，及明月珠，若以墼泥，立作形像，斯等皆当，成得佛道，假使以石，用作佛庙，或以栴檀，若木蜜香，设令塔寺，立天尊像，材木刻镂，彩画众饰，或有奉戒，口言至诚，若复竖立，最胜庙寺，在于居室，讽诵经典，处于旷野，深谷中立，为数亿人，而师子吼，现有十方，诸佛庙寺，中有舍利，童子对舞，斯等皆当，成得佛道，若为如来，作宝模像，三十二相，执持殊最，假使复有，诵经说谊，斯等皆当，成得佛道，设为安住，兴立彩像，后致七宝，觉意道路，其光遍照，通彻众行，斯等皆当，成得佛道，若复以铜，刻镂碧玉，为大圣尊，立殊特形，设以经字，载妙素帛，斯等皆当，成得佛道，若缮坏寺，修立形像，功德志性，有百福相，出家学法，书佛经卷，斯等皆当，成得佛道，设使各各，作奇异行，除弃一切，所乐调戏，正士童子，聪达解谊，而不嘲话，言不虚诞，悉亦自致，为大慈哀，一切皆当，逮得佛道，即使得度，亿千群萌，无数菩萨，神通三昧，设为是等，安住舍利，兴立塔寺，彩画形像，涂治垩饰，书经著壁，供上华香，勋散塔像，假令伎乐，歌诵佛德，箫成鼓舞，节奏哀和，赞美嬉笑，又加肃敬，以若干事，遵修供奉，弹琴箜篌，铙镜应弦，筝笛吹笙，激发妙音，皆以一心，不为众吏，缘是悉致，寂然悦豫，若以挹洒，净扫塔寺，用柔软水，蜜浆饮施，杂香垩涂，理作乐器，归命安住，供养最胜，以若干物，供上舍利，如来灭度，少多肃敬，假使一反，鼓伎拊弄，一切皆当，得成佛道，设令得见，安住画像，执持一华，进上灵模，以恭敬意，笃信无疑，当稍稍见，无数亿佛，其有人众，叉手佛庙，具足一反，绕旋自归，礼拜大圣，嗟叹稽首，所行如是，身无垢染，当渐渐觐，无数亿佛，于诸导师，多造利谊，假使有持，舍利供养，口宣音言，南摸佛尊，其乱心者，若说此言，斯等皆当，逮尊佛道，灭度因缘，尽除毒火，此等皆当，逮成佛道，于众会中，建立信者，尔时安住，当济此伦，假使有人，闻此法名，斯等皆当，逮成佛道，若复当来，无数亿佛，不可思议，无能限量，是等上胜，世雄导师，当为讲说，善权慧事，是等大人，行权方便，当得成佛，导世圣雄，所以开化，亿数众生，禅定智慧，以消诸漏，得闻此法，未有一人，群萌品类，岂弘了觉，诸大圣法，皆本所愿，行佛道时，最后究竟，无量法门，亿千垓数，当来最胜，之所讲说，诸如来尊，常宣布法，是则得见，诸佛正教，
　　诸佛本净，常行自然，此诸谊者，佛所开化，如两足尊，乃分别道，故畅斯教，一乘之谊，诸法定意，志怀律防，常处于世，演斯赞颂，每同赞说，善权方便，诸最胜尊，志意弘大，其有供养，天人所归，今现在佛，如江河沙，欲利安隐，一切群黎，斯等正觉，亦说佛尊，所可演说，善权方便，以若干教，开化令入，皆共咨嗟，是一乘道，寂然之地，无有二上，欲知众生，本际之行，从其过去，志性所猗，料简精进，而观本原，诸未脱者，为分别说，众导师力，若干因缘，攀喻引譬，而为示现，探睹群生，种种所乐，若干部音，而开化之，今我如是，为人中王，兴发黎庶，安隐利谊，种种音声，亿百千垓，故为示现，斯佛大道，吾所说法，若干种变，知诸萌类，心所好乐，若干色像，寻令悦豫，缘其智慧，，训以道力，吾为法王，而遍观见，诸愚冥者，离智慧德，崩坠生死，坑圹险谷，不得解脱，来世艰难，爱欲所系，驰如流沙，诸尘劳垢，今日自在，大圣威神，觉无所来，诸法未曾，致众患苦，群萌之类，默在六堑，坚住邪见，不可动转，在于苦恼，处危险径，吾发大哀，愍此愚痴，安隐求至，处于道场，具足七日，坐于草蓐，即思惟谊，当何所兴，寻时即断，彼世慢恣，观察尊树，目未曾眴，吾又经行，于斯树下，因奇特慧，得未曾有，众生轮转，于大无明，于时梵天，则知佛意，帝释四天，诸护世者，大神妙天，及善天子，无数亿千，皆共觉知，一切叉手，俨然恭肃，我时自念，当奈之何，假令吾叹，佛之道德，群黎品类，莫肯受化，诸闇冥者，便当谤毁，适毁此已，趣非法地，吾初未曾，说奇妙法，常乐余事，当何兴立，等观往古，诸佛所为，彼时圣众，行权方便，吾今宁可，以此佛道，分为三乘，而开化之，初成佛时，作此思惟，又有十方，诸佛世尊，其大圣众，悉各自现，音赞善哉，我等欣豫，快哉能仁，世雄导师，斯为正法，执御当然，乃能思惟，善权方便，诸大圣典，亦学救世，吾等为佛，履上迹时，分为三乘，而开化之，下劣不肖，志怀羸弱，观诸佛兴，卒不肯信，吾等犹此，兴立摄济，以权方便，而为示现，嗟叹称美，获果之证，又复劝助，无数菩萨，尔时佛身，听诸尊叹，寻则解了，诸大圣音，弘妙之士，心欣悦豫，今大神通，分别名色，于时余等，当遵其行，如诸导师，之所言说，我时比丘，亦持斯法，出生于人，黎庶之间，告舍利弗，吾听省彼，寻时往诣，波罗奈国，便即合集，诸比丘众，身子欲知，佛善权法，大圣应时，便转法轮，兴发宣畅，灭度寂然，叹罗汉音。
　　赞誉法声，于是歌颂，圣众之德，其闻最胜，说彼经典，一切皆来，归于世尊，佥共叉手，恭肃而住，善权方便，为若干种，尔时世尊，复更思惟，吾说尊法，今正是时，我所以故，于世最胜，应当讲说，斯尊佛道，志怀愚痴，起于妄想，设吾说法，少有信者，憍慢自大，不肯启受，如斯法者，菩萨乃听，佛时悦豫，秉修勇猛，应时解断，一切诸结，今日当说，最胜自由，或以劝助，使入佛道，诸佛之子，得观睹此，因从获信，顺行法律，时千二百，诸漏尽者，皆当于世，成为佛道，亦如往古，诸佛大圣，亦如当来，最胜之法，吾复如是，蠲弃众想，然后尔乃，讲天尊法，久久时时，世间有佛，大仙慧士，兴发圣道，无极明目，既现于世，选择希有，时讲斯法，于亿百千，无量劫数，乃得值遇，如此像法，
　　假使菩萨，获斯比经，若复逮闻，是尊佛道，若灵瑞华，时时可见，欲见慕值，莫能睹者，最胜容貌，和悦难遭，天上世间，无上圣贤，今此大尊，乃谓琦珍，假使有人，而说斯经，一反举声，欢喜劝助，则为供养，一切佛已，共去乱心，不怀狐疑，吾为法王，悉普告敕，吾之法中，一切声闻，则便劝助，以尊佛道，卿舍利弗，及诸声闻，今现在者，且皆默然，其诸菩萨，意勇智慧，密持斯法，勿得忘宣，何故说世，而有五事，或有众生，怀毒求短，贪欲愚聩，而好诽谤，如是伦品，不尚至道，若当来人，而说此法，听察如来，一乘之教，设复睹见，诸最胜名，诽谤斯经，便堕地狱，假使有人，惭愧清净，发心志愿，来尊佛道，闻大觉乘，无量之德，诸佛圣明，则现目前，众猛尊导，讲法如是，善权方便，亿百千垓，分别无数，无复想念，其不学者，不能晓了，由是之故，了正真言，正觉出世，顺修明哲，断诸狐疑，蠲除犹豫，能仁欣勇，咸至佛道。
正法华经卷第二应时品第三
　　于是贤者舍利弗，闻佛说此欣然踊跃，即起叉手白众祐曰：今闻大圣讲斯法要，心加欢喜得未曾有，所以者何？常从佛闻法说化导诸菩萨乘，见余开士听承佛音德至真觉，甚自悼感独不豫及，心用灼惕，所示现议所不绍逮，我已永失如来之慧，假使往返山林岩薮，旷野树下闲居独处，若在宴室谨敕自守，一身经行益用愁毒，深自惟言法号等入，世尊为我现若干教，而志小乘自我等咎，非如来也，所讲演法大圣等心，为开士叹思奉尊者，为受第一如来训典，堪至无上正真之道，我等所顺而被衣服，所建立愿不以频数。唯然世尊，鄙当尔时用自克责，昼夜寝念，虽从法生不得自在，偏蒙圣恩得离恶趣。今乃逮闻时，舍利弗以颂赞曰：得闻佛乘，一句之业，超出本望，怪未曾有，所当受获，非心口言，睹大尊雄，益怀喜欢，假使有人，能造行者，闻安住音，以为奇雅，诸尘劳垢，鄙已蠲尽，音声之信，亦悉永除，我本昼日，设经行时，若在树下，端坐一心，设在林薮，山岩之中，心自思惟，如此行谊，呜呼自责，弊恶之意，因平等法，而得无漏，不由三界，顺尊法居，追悔过事，以诫将来，紫磨金容，相三十二，我已违远，失不自严，众相八十，具足殊特，种种积累，不以璎珞，根力脱门，八部之音，于平等法，而自危削，诸佛之法，有十八事，如是之谊，我已永失，音声所闻，达于十方，吾以得见，愍世俗者，一身独己，昼日经行，又自克责，而内思惟，我每夙夜，深自料计，反侧婉转，忖度己身，当问世尊，如是之谊，鄙何所失，当复所失，现在眼前，于圣明日，夙夜过去，逝不休息，见余菩萨，而不可计，世雄尊师，之所开化，彼等悉闻，此佛音教，为诸群萌，讲演法力，其法无想，诸漏已尽，普悉晓畅，致微妙慧，睹若干种，诸所祠祀，历外异学，诸邪伪术，由是之故，解佛言教，观见脱门，即说灭度，一切得解，诸所见行，寻时开了，空无之法，由是自谓，已得灭度，今乃自知，非至泥洹，得觐诸佛，天中之天，时人中上，众会围绕，三十二相，光色巍巍，因斯觉了，至度无余，我适闻说，除于众热，不以音声，而得无为，如我所知，正觉师子，诸天世人，之所奉事，则以力势，恒住如斯，
　　第一初闻，大圣之教，波旬时化，变为佛形，无得为魔，之所娆害，如因缘行，而引说喻，无央数亿，显现垓限，善立彼岸，至道意海，得闻彼法，除诸狐疑，有百千佛，及垓之数，悉得睹见，众灭度脱，如斯诸佛，所说经典，善权方便，随顺御之，假使有见，现究竟行，当来诸佛，众亿百千，善权方便，导御是党，为讲说经，诱进泥洹，随其体像，化以慧行，悉而分别，次第所有，诸佛之法，所当教诲，寻即承圣，受转经轮，世雄导师，现真雅训，吾亦如是，依蒙其像，彼诸魔众，而不敢当，心未常怀，邪疑之碍，普兴柔软，深妙之道，以佛音声，而得欢欣，今日所有，诸志犹预，以弃沉吟，住于圣慧，我成如来，无众结网，诸天世人，以为眷属，今日得睹，佛之道眼，当劝助化，于众菩萨。
　　佛告贤者舍利弗，今吾班告天上世间沙门梵志诸天人民阿须伦，佛知舍利弗，曾以供奉三十二千亿佛，而为诸佛之所教化，当成无上正真道，吾身长夜亦开导汝以菩萨谊，尔缘此故兴在吾法，如来威神之所建立，亦本愿行念菩萨教，未得灭度自谓灭度。舍利弗！汝因本行欲得识念无央数佛，则当受斯正法华经一切佛护，普为声闻分别说之。佛语舍利弗，汝于来世无量无数不可计劫，供养亿百千佛受正法教，奉敬修行此方等经，具足众行当得佛道，号莲华光如来至真等正觉明行成为善逝世间解无上士道法御天人师，其世界名离垢，平等快乐威曜巍巍，诸行清净所立安隐，米谷丰贱人民繁炽，男女众多具足周备，琉璃黄金以为长绳，连绵路傍一切路边，有七宝树八重交道，行树枝叶华实常茂，莲华光正觉亦当承续说三乘法，而佛说法具足一劫，所可演经示奇特愿，劫名大宝严。所以名曰大宝严者，谓彼佛国诸菩萨众，诸菩萨众有无央数，不可思议无能限量，唯有如来乃能知数，菩萨大士在其佛土，为觉意宝行如莲华，无有新学久殖德本，净修梵行而无年限，亲近如来常应佛慧，具大神通志存法要，勇猛志强诸菩萨众，具足如是无有缺减，是故其劫名大宝严，莲华光佛当寿十二中劫，不可计童子时也，其国人民当寿八劫，莲华光如来过十二劫，有菩萨名坚满，当授其决，告诸比丘言，此坚满大士，吾灭度后当得无上正真道，号度莲华界如来正觉，莲华光佛灭度之后，正法像法住二十中劫，其佛世界如前佛土等无差特。度莲华界如来亦寿二十二中劫，尔乃灭度，佛灭度后，其佛正法及像法住二十二中劫，尔时世尊以偈颂曰：卿舍利弗，于当来世，得成为佛，显如来尊，号莲华光，普平等目，教授开化，众庶亿千，奉事无数，诸佛亿载，于彼修力，多所兴立，所在劝化，得为十力，便当成就，上尊佛道，不可思议，无央数劫，劫当号名，大宝严庄，世界名曰，为离诸垢，其莲华光，国土清净，以绀琉璃，遍敷为地，紫磨金绳，连绵为饰，若干种树，皆七宝成，其树华实，悉以黄金，彼诸菩萨，意皆坚强，所造言行，圣哲聪明，善学佛道，亿百千垓，是等来现，最胜法教，佛最后时，无有荫盖，为童子时，无所慕乐，弃离爱欲，即出家去，便得成就，上尊佛道，斯最胜尊，则得自在，其命当寿，十二中劫，法教当立，尽于八劫，彼命限量，劫数如是，若大圣佛，灭度之后，当具足满，廿二中劫，尔时法住，若干之数，愍哀天上，及世间人，其佛正法，灭尽之后，像法当住，廿二中劫，彼大圣明，舍利流布，男神女鬼，供养最胜，其世尊德，亦当如是，告舍利弗，且当自庆，仁者国土，严饰如是，两足之尊，自然无伦。
　　尔时四部众，比丘比丘尼清信士清信女，天龙鬼神揵沓和阿须伦迦留罗真陀罗摩休勒，闻佛世尊授舍利弗决，当成无上正真之道，心怀欣豫欢喜踊跃，不能自胜，各自脱身衣以覆佛上。时天帝释梵忍迹天，及余无数
　　亿千天子，各各取衣供养世尊，以天华香意华大意华散于佛上，诸天衣物悉在虚空罗列而住，天上伎乐自然而鸣，天上大声自然雷震普雨天华，咸共举声而皆叹曰：今所闻法自昔未有，前波罗奈鹿苑之中，始转法轮盖不足言，今佛世尊则复讲说无上法轮。时诸天子赞颂曰：于世无双比，今者转法轮，为男女讲说，阴衰所从起，彼第一畅说，十二展转事，今导师演说，少能信乐者，从世雄大圣，面闻无数法，往始至于兹，未聆如斯典，大导师所说，我今代劝助，勇猛舍利弗，而乃得授决，为叹本发意，所供养佛数，我当蒙及逮，得佛世最上，已所造净行，频数若干种，奉过去诸佛，愿获佛道谊。
　　于是舍利弗白世尊曰：我今无结狐疑已除，现在佛前得授予决，为无上正真道。又曰：大圣，斯千二百得自在者，昔来岂不住学地乎！当来如是此佛教耶，斯诸比丘，顿止行门遵尚法律，度老病死咨嗟泥洹，是诸比丘无央数千，供养世尊，学诸所学，畏吾我惧三世，毁诸见众邪，行立灭度，已怀此想得至道场，初未曾闻如是像法，心每犹豫善哉世尊，愿说要谊，使此比丘疑网悉除，今四部众意咸怅怅，当令坦然无余结恨。佛告舍利弗，向者吾不说斯法耶？以若干种善权方便，随其因缘而示现之，如来至真等正觉所分别演，皆为无上正真道故，我所咨嗟皆当知之，为菩萨也。又舍利弗，今吾引喻重解斯谊，有明慧者当了此譬喻，如郡国县邑有大长者，其年朽迈坐起苦难，富乐无极财宝无量，有大屋宅，周匝宽博垣墙高广，其舍久故，数百千人而在其内，唯有一门及监守者，堂屋倾危梁柱腐败，轩窗既多多积薪草，时失大火，从一面起普烧屋宅。长者有子，若十若二十，欲出诸子，诸子放逸嬉戏饮食，卒见火起各各驰走，周慞诘屈不知所出，父而念曰：今遭火变屋皆然炽，以何方便免救吾子，时父知子各所好喜，即为陈设象马车乘游观之具，开示门合使出于外，鼓作倡伎绝妙之乐，戏笑相娱令济火厄，当赐众乘，象车马车羊车伎车，吾以严办停在门外，速疾走出出避火灾，自恣所欲从意所乐，诸子闻父所敕所赐象马车乘音乐之属，各共精进广设方计，土坌水浇奔走得出。长者见子安隐而出，四面露坐心各踊跃，不复恐惧，各各白言，愿父赐我诸所见许若干种伎相娱乐具象马车乘。又舍利弗，彼大长者，等赐诸子七宝大车，珠交露幔车甚高广，诸珍严庄所未曾有，清净香华璎珞校饰，敷以缯褥氍毹綩綖，衣被鲜白铄如电光，冠帻履屣世所希有，若干童子各各手持，一种一色皆悉同等，用赐诸子，所以者何？今此幼童皆是吾子，宠敬等爱意无偏党，以故赐与平等大乘。又舍利弗，吾亦如是为众生父，停储库藏满无空缺，如斯色像，教化诱进得示大乘，诸子则寻获斯大乘，以为奇珍得未曾有，而乘游行，于意云何，长者赐子珍宝大乘，将无虚妄乎！舍利弗白佛，不也安住！不也世尊，其人至诚，所以者何？彼大长者救济诸子，而不欲令遇斯火害，随其所乐许而赐之，适出之后各与大乘，以故长者不为虚妄，究竟诸子志操所趣，故以方便令免患祸，况复贮畜无量宝藏，以一色类平等大乘赐子不虚。佛言：善哉舍利弗！诚如所云，如来至真等正觉超越十方光照众冥，解脱忧恐拔断根牙，枝叶华实如来慧现，法王神力为世之父，善权方便摄持恩议，行乎大悲道心无尽，愍哀三界大火炽然，黎庶不解故现世间，救济众生生老病死，诸不可意结缚之恼，裂坏所著脱淫怒痴，诱导三乘渐渐劝示无上正真之道，适兴于世睹诸群萌，妄想财业爱惜无厌，因从情欲致无数苦，于今现在贪求汲汲，后离救护便堕地狱饿鬼畜生，烧炙脯煮饥渴负重，痛不可言，正使生天及在人间，与不可会恩爱别离，忧恼难量一时离苦，歌舞戏笑不知恐畏，无所忌难不自觉了，不肯思惟计其本末，不求救护复见烧然，三界众生勤苦之患，吾当施立无极大安，无数百千不可思议诸佛正慧，其有盈逸迷惑欲乐，如来诱立道慧神足，善权方便化现佛慧，闻使佛力无所畏，众生难寤不肯寻受，因缘所缚，未脱
　　生老病死忧患，未始得度三界烧炙，不了所归，何谓解佛慧者？譬如长者，立强勇猛多力诸士，救彼诸子使离火患，方便诱之适出在外，然后乃赐微妙奇特众宝车乘，如是舍利弗，如来正觉以力无畏建立众德，善权方便修勇猛慧，睹见三界然炽之宅，欲以救济众生诸难，故现声闻缘觉菩萨之道，以是三乘开化驱驰使弃爱欲，教诸萌类灭三界火淫怒痴缚，色声香味细滑之法，三处五欲五欲烧人，不猗三界便得三乘，勤精三乘则超三界，进三乘者诸佛所训也，黎庶则至无央数集，世尊现戏行为娱乐，修此根力觉意禅定脱门三昧正受，然于后世致大法乐，安隐欣豫无所挂碍。又舍利弗，其有众生未兴起者，如来出世有信乐者，乐佛法教精进奉行，最后竟时欲取灭度，谓声闻乘。遵求罗汉孚出三界，譬如长者免济子难许以羊车，若复有人无有师法，自从意出求至寂然，欲独灭度觉诸因缘，于如来法而行精进，谓缘觉乘。出之火宅许以马车，假使有人，求诸通慧诸佛道慧，自在圣慧自从心出，无师主慧多所哀念，多所安隐诸天人民，欲利天上世间人民，灭度黎庶于如来法，奉修精进欲求大圣，普见之慧力无所畏，谓如来道。菩萨大士所履乘也，譬如长者劝诱其子免火患难，许以象车驱出火宅，父见子安济难无惧，自察家中财宝无量，等赐诸子高大殊妙七宝大乘，如来正觉亦复如是，睹无数众亿百千垓，使度三难勤苦怖惧，从其所愿开生死门，遂令脱出难险恐患使灭度安。又舍利弗，如来尔时从终始宅，以无数慧力无所畏，观众罹厄矜哀喻子，普劝进使归于佛乘，不令各各从意而灭度也，如来悉诱以佛灭度而灭度之，假使众生得度三界，以如来慧脱门定意贤圣度门，安慰欢娱施乐法谊，惠以一貌佛之大道，如彼长者本许诸子以三品乘，适见免难各赐一类平等大乘，诚谛不虚，各得踊跃无有愠恨，如来如是，本现三乘然后皆化使入大乘不为虚妄，所以者何？当知如来等觉有无央数仓库帑藏，以得自在，为诸黎庶现大法化诸通愍慧，当作是知当解此谊，如来等正觉善权力便，以慧行音唯说一乘，谓佛乘也。世尊颂曰：譬如长者，而有大宅，极甚朽故，腐败倾危，有大殿舍，而欲损坏，梁柱榱栋，皆复摧折，多有轩闼，及诸窗牖，又有仓库，以泥涂木，高峻垣墙，壁障崩隤，薄所覆苫，弥久雕落，时有诸人，五百之众，皆共止顿，于彼舍宅，有无央数，草木积聚，所当用者，满畜无量，一切门户，时皆闭塞，有诸楼阁，及诸莲华，亿千众香，而有芬气，若干种鸟，眷属围绕，种种虺蛇，蝠螫遁窜，在在处处，有诸恶虫，有若干种，狖狸鼷鼠，其字各异，呜呼啾[口+室]，其地处处，而有匿藏，溷厕屎溺，污秽流溢，虫明刺蕀，充满其中，师子狐狼，各各[口+睾]吠，悉共咀嚼，死人尸体，何人闻见，而不怖惧，无数狗犬，蹲伏窠窟，各各围绕，皆共齹掣，假使此等，饥饿之时，普皆诤食，疲瘦羸劣，斗相齮啮，音声畅逸，其舍恐畏，变状如是，有诸鬼神，志怀毒害，蝇蚤壁虱，亦甚众多，百足种种，及诸魍魉，四面周匝，产生孚乳，各取分食，羯羠羝羊，不得奔走，归其处所，虽诸鬼神，来拥护之，不能济脱，令不被害，彼诸鬼神，亦食众生，虽得饱满，心续怀恶，群品不同，种姓别异，若有死者，皆埋[蒙-廿]埌，彼志出外，而游所处，鸠桓香音，志存暴弊，舒展两臂，往来经行，无有咒术，可以辟除，于时诸犬，取其两足，扑令仰卧，而就击之，捉其两脚，绞加颈项，坐自放恣，心意荡逸，诸黑象众，厥状高大，体力强盛，拔扈自在，旬日饥饿，行求饮食，遥见刍蒿，奔走趣之，有针嘴虫，及铁喙鸟，在丘圹间，见人死尸，恶鬼凶险，放发叫呼，诸魃凑满，贪欲慢翰，窗牖显明，视瞻四顾，于斯窥看，不可得常，诸邪妖魅，及众饿鬼，雕鹫鸱枭，悉行求食，其宅恐难，
　　如是品类，有大园观，墙壁隤落，室宅门户，圯裂破柝，唯一男子，而守护之，其人在里，止顿居跱，尔时失火，寻烧屋宇，周回四面，而皆燔烧，无数千人，惊怖啼哭，于今火盛，焚我子息，又彼尊者，举声称怨，堂柱摧灭，垣屏碎散，神诸饿鬼，扬声喜唤，雕鹫数百，飞欲避火，无数鸠垣，框榱怀懅，百千妖魅，慞遑驰走，亲自目见，火所燔烧，无量群萌，乌殟灰芦，诸薄枯者，为火所灾，各各懊恼，而见焚烧，炙燎焦烂，沸血流离，于时此宅，强猛之众，一一鬼魅，悉共啖食，臭烟熢勃，称赞香美，一切奔骛，周旋诘屈，蜈蚣蚰蜒，蚳蛆并出，厌魅勇逸，多所龃齰，头上火然，游行嬉怡，悉饥食啖，火所烧者，其屋宅中，怖遑若兹，百千人众，烧丧狼藉，于时宅主，大势长者，见之如斯，急急孚务，闻此灾祸，愍念诸子，建立伎乐，宝乘诱出，有诸愚痴，不能解知，于彼戏笑，放逸自恣，长者听察，寻入馆内，騃夫不觉，无解脱想，今我诸子，闇蔽闭塞，一切盲瞆，无有耳目，以戏乐故，而自系缚，种姓孙息，甚难得值，凡品众庶，若干等伦，遭大灾火，各各痛恼，鬼神蛇虺，心中怀毒，无数妖魅，欢喜踊跃，诸狼狐狗，亦不可计，饥渴欲求，饮食之具，我子众多，皆没于此，设无火灾，亦不可乐，狐疑众结，酷苦若是，何况周匝，普见炽然，执愚意者，于斯自恣，诸子贪戏，而相娱乐，永不思惟，父所言教，心不自念，速图方计，尔时长者，意自忖度，吾生此子，勤苦养育，得无为火，而见烧爇，于何救子，而脱孙息，即自思议，立造权计，今我诸子，耽媔音伎，祸害乘至，非戏乐时，痛哉愚愦，不睹酷苦，诸童瑕猥，不识此难，今吾心怖，子乐逸荡，要从精进，免济大墙，即寻设计，于舍之外，施张伎乐，游戏之具，子所好慕，吾皆办之，调隐音节，一时俱作，诸子闻赐，贪爱乐音，各各速疾，尽力劢励，驱逐一切，迸出灾屋，得脱苦恼，集子一处，安隐欢然，无复恐惧，于是长者，见诸子出，心中宽泰，意得自由，广设众具，师子之座，吾身今日，则获无为，彼诸苦患，已永尽除，斯诸童子，修精进力，迷在灾宅，而自放恣，前者曾更，无限眠寐，火[火+佥]燃炽，人遭此难，阴盖所覆，心不开解，今日一切，皆得解脱，已致自然，志之所愿，父见诸子，志在安隐，于时诸子，往诣长者，唯愿天父，各各赐我，如前所许，若干种乘，本居遇火，迷冥不寤，大人敕教，一切奉承，当赐诸子，三品之乘，今正是时，愿垂给与，于时长者，敕侍开藏，紫磨天金，明月珠宝，上妙珍异，世所希有，极好奇特，弘雅之车，最尊难及，庄校严饰，周匝栏楯，珠玑璎珞，幢幡缯彩，而为光观，金银交露，覆盖其上，炜晔殖立，珍宝诸华，四面周匝，而皆下垂，车上重叠，敷诸坐具，天缯白[执/衣]，而不可计，又复加施，柔软茵褥，无量綩綖，参席于车，计所校饰，车价亿千，奇异珍宝，无量兆载，其象多力，鲜白如华，象身高大，仪体扰驯，调驾宝车，以为大乘，于时长者，严车以办，各以赐与，诸正士畴，皆是我子，一切等给，是时诸子，欢喜踊跃，各各处处，欣庆相娱，告舍利弗，大仙如是，为诸群生，救护父母，一切众庶，皆是我子，为三界欲，所见缠缚，计惟三处，如彼火宅，勤苦患恼，具足百千，此则所谓，普然无余，生老病死，忧哭之痛，佛为三界，救度无余，游在闲居，若坐林树，则常应时，将护三处，
　　彼见烧炙，皆斯吾子，寤诸黎庶，令得自归，由此意故，示现于彼，一切黎元，愚不受教，坐著爱欲，而自絷A，绁善权方便，为大良药，分别三乘，以示众生，适闻三界，无量瑕秽，则以随时，驱劝令出，其诸菩萨，来依倚佛，六通三达，成大圣慧，或有得成，为缘觉乘，逮不退转，致佛尊道，现在诸子，因佛自由，以是譬喻，无有瞋恨，缘是得近，于佛道乘，受斯一切，得为最胜，于是恢阐，平等之信，降伏弃离，一切世色，诸正觉慧，殊异道德，稽首归命，于圣中尊，根力脱门，一心如是，三昧之定，亿数千垓，诸佛之子，常所宗重，斯则名曰，尊妙大乘，昼则誓愿，志存降魔，夜每专精，钦慕不倦，于一年数，若历劫数，度脱众生，无数千垓，所喻宝乘，则谓于斯，以是游至，于佛道场，无数佛子，以为娱乐，其有听者，安住弟子，告舍利弗，卿当知是，计有一乘，则无有二，住至十方，一切求索，知人中上，普行善权，稍稍诱进，从微至大，先现声闻，缘觉之证，适德三界，欲舍之去，然后便示，菩萨大道，佛恩普润，譬如良田，随其所种，各得其类，种者所殖，非地增减，佛亦如是，一切普等，常示大道，取者增减，佛则于彼，诸人者父，我常观者，众庶苦恼，无数亿劫，而见烧煮，三界之中，恐畏之难，佛为唱导，使得灭度，诸贤无为，今日乃知，弃捐生死，脱勤苦患，其有菩萨，住于是者，至诚之决，取譬若斯，一切普闻，佛之明日，诸大导师，行权方便，所当劝助，如诸菩萨，瑕秽爱欲，亦可恶厌，心闇塞者，而见污染，是故导师，为说勤苦，现四圣谛，当分别此，假使众人，不解众恼，根著冥尘，不肯舍离，故为是等，而示其路，因从所习，而致诸苦，爱欲已断，常无所著，已得灭度，于斯三品，了无有异，则得解脱，若修八路，便得超度，告舍利弗，何所为度，受无所有，则为解脱，彼亦不为，一切解脱，无所灭度，便见导师，佛何以故，而说解脱，无所逮者，乃成佛道，当得如我，为圣法王，以安隐谊，现出于世，告舍利弗，是吾法印，是佛最后，微妙善说，愍伤诸天，及于世间，在所游处，常能独行，假使有人，讲说是典，若有劝助，代欢喜者，闻其妙法，当奉持之，为悉供养，过去诸佛，奉持此法，至不退转，假使有人，信乐斯经，往古已见，过去导师，亦悉奉顺，诸圣至尊，如得逮闻，如是典摸，皆得曾见，吾之仪容，又亦观察，我比丘众，常观勤视，今现菩萨，信斯典者，德亦如是，一切皆瞻，是诸菩萨，其信此经，则亦如是，顽騃闇夫，不肯笃信，若说此经，诸得神通，诸声闻党，非其所逮，缘觉之乘，亦不能了，今我所有，诸声闻等，舍利弗身，坚固信之，仁辈如是，信大法典，现在尽悉，不著因缘，假使不应，斯经卷者，则为谤讪，佛天中天，闇冥辈类，常怀爱欲，未曾解了，无所生法，又其毁谤，善权方便，世间所有，佛常明日，其闻佛说，讲此罪福，志不欢乐，颜色为变，我今现在，及灭度后，若有诽谤，如是典比，不使比丘，书写斯经，佛说罪缘，皆谊普听，没失人身，堕无择狱，处于其中，具足一劫，又无央数，过是之限，若罪竟已，常在痴冥，假令得出，于地狱中，便当堕于，禽兽畜生，为狗蛊狐，其形燋悴，当入人宅，或复见害，设有憎恶，佛经典者，其色变异，黯A黕如墨，罪之所为，颜常若漆，身体羸瘦，而无润泽，为诸品类，所见贱秽，瓦石打掷，
　　啼哭泪出，其人常被，挝捶榜笞，饥渴虚乏，躯形瘦燥，当坠畜生，骆驼驴骡，常负重担，而得捶杖，心中燠燶，厄求刍草，谤佛斯经，获罪若此，虽得为人，身疽癞疮，状貌痤陋，肌色伤烂，假使行人，县邑聚落，童子轻易，戏弄叉踏，其愚騃子，若后寿终，即当堕生，边夷狄处，当为含血，蠕动之类，或为聋哑，不得自在，假使诽谤，此经获罪，常多疾病，体生疽虫，无数之命，唼食其躯，心常忧瘀，疾不离己，告舍利弗，不信此经，彼男子者，无黠无明，所在悭贪，性常馋[口+斥]，生盲无目，人所弃捐，人坐不信，于佛大道，口中常臭，恶气外薰，鬼神厌魅，详触娆之，普世俗人，无用言者，假使不乐，斯道地者，所在穷乏，常当贫匮，身未常得，著好被服，财业虽丰，不敢饮食，有所造作，当所为者，假使欲求，安隐之具，设有所得，寻复亡失，兴发恶行，果报如此，假使呼医，合诸方药，善知方便，而疗治之，有不除差，及转增剧，恒被疾病，不得所便，设复发意，兴立余事，则遭扰扰，斗诤之业，又见毁辱，而被楚挞，彼犯律者，常遇此恶，若有诽谤，斯经之罪，未曾得见，世雄导师，人中帝王，佛之法教，卒暴隧鬼，阿须伦神，恒当罗殃，耳聋闭塞，愚痴騃瞆，不得闻经，设有诽谤，斯经典者，然于后世，永无所见，假使毁呰，斯经罪果，殃无数亿，百千之计，若干垓劫，如江河沙，常当喑哑，口不能言，佛所立道，常师子吼，毁者地狱，以为游观，勤苦恶趣，用作居宅，已所犯罪，致殃如斯，人多疾患，自速喑哑，若在世间，当获此咎，坐在众会，两舌欺言，命欲尽时，举贾生息，其身恒遭，若干苦痛，无央数亿，百千众患，颜貌常黑，人所不喜，殃暴疽疠，常有臭气，自见吾我，颜色黧黮，瞋恚怀毒，怒害滋甚，情欲炽盛，无有节限，有所好忤，若如畜生，告舍利弗，今日世尊，具足一切，说其人罪，若有诽谤，斯佛经者，欲计殃限，不可究竟，见是谊已，当观察之，今我故为，舍利弗说，不为愚騃，不解道者，分别论讲，如斯像法，其有聪明，广博多闻，秉志坚强，常修忆辨，若有劝发，遵尚佛道，尔乃听受，未曾有法，则以睹见，亿百千佛，殖无央数，如意功德，其人志性，猛如月光，尔乃听受，如是典籍，若有精进，志常怀慈，常于夙夜，照耀悲哀，朽弃躯体，不惜寿命，尔乃听受，于斯经卷，常行恭敬，无他想习，其心专一，不立愚愿，恒处旷野，若隐岩居，彼等人仁，尔乃听受，结亲善友，常相恃怙，弃捐远离，诸恶知识，当得逮见，如是佛子，乃能值遇，若斯言教，不犯禁戒，如宝明珠，志习奉受，方等诸经，当见如兹，佛圣子孙，常专精此，一品经卷，设有骂詈，毁辱经者，恒以愍哀，向于众生，常志恭敬，承安住教，今故为之，说是经法，其在众会，诵斯经者，心常如应，得无合会，引无央数，亿载譬喻，故为是伦，而见斯典，又佛今日，讲解道品，所至到处，踊跃而步，假使比丘，欲求善说，若见此经，当欣顶受，其有奉持，方等经者，心常专精，不乐余业，执持一颂，志不改易，乃得听受，如是弘模，假使有人，慕求斯经，当崇敬之，如如来身，若人思侥，欲学此法，设令得者，当稽首受，其人不当，念索余经，亦未曾想，世之群籍，而行佛道，志在根力，悉舍离之，讲专斯经，告舍利弗，佛满一劫，举喻亿千，分别解脱，设有愿发，上尊佛道，当以斯经，宣畅布散。
正法华经卷第三信乐品第四
　　于是贤者须菩提，迦旃延，大迦叶，大目揵连等，听演大法，得未曾有，本所未闻，而见世尊授舍利弗决，当得无上正真之道，惊喜踊跃咸从坐起，进诣佛前偏袒右肩，礼毕叉手瞻顺尊颜，内自思省心体熙怡，支节和怿悲喜并集，白世尊曰：唯大圣通，我等朽迈年在老耄，于众耆长佥老羸劣，归命众祐冀得灭度，志存无上正真之道，进力鲜少无所堪任，如来所讲我等靖听，次第坐定诸来大众，不敢危疲无所患厌，前者如来为鄙说法，已得于空无相无愿，至于佛典国土所有，于一切法无所造作，其诸菩萨所可娱乐，如来劝发多所率化，鄙于三界而见催逐，常自惟忖谓获灭度，今至疲惫，尔乃诲我以奇特谊，乐于等一则发大意，于无上正真道，而今大圣授声闻决当成正觉心用愕然怪未曾有，余得大利各当奉事，乃获逮闻如是品经，从过去佛常闻斯法，故初值遇，则我禄厚喻获妙宝，无央数妙意所至愿，现在于色而无所畏，珍琦鼓乐自然为鸣，而燃大灯照耀弥广，栴檀丛林芬蕴而香，唯然世尊，我岂堪任而说之乎！告曰可也。时诸声闻共白佛言，昔有一士离父流宕，侨亭他土二三十年，驰骋四至求救衣食，恒守贫穷困无产业，父诣异城，获无央数金银珍宝水精琉璃车磲马瑙珊瑚虎魄，帑藏盈满，侍使僮仆象马车乘不可称计，眷属无数七宝丰溢，出内钱财耕种贾作，子厄求食周行国邑城营村落，造富长者适值秋节，入处城内循行帑藏，与子别久忽然思见，不知所在自念一夫，财富无量横济远近，窃惟我老朽耄垂至，假使终没室藏骚散，愿得见子恣所服食，则获无为不复忧戚，其子侥会至长者家遥见门前，梵志君子大众聚会眷属围绕，金银杂厕为师子座，交露珠璎为大宝帐，父坐其中分部言教，诸解脱华遍布其地，亿百千金以为饮食，子觐长者色像威严，怖不自宁，谓是帝王若大君主，进退犹豫不敢自前，孚便驰走，父遥见子心用欢喜，遣傍侍者追呼令还，遑懅躄地，谓追者曰：我不相犯，何为见捉？侍者执之俱诣长者，长者告曰：勿恐勿惧，吾为子勤广修产业帑藏充实，与子别久数思相见，年高力弊父子情重将入家内，在于众辈不与共语，所以者何？父知穷子志存下劣不识福父，久久意悟色和知名又见琦珍。长者言曰：是吾子也以权告子。今且恣汝随意所奉，穷子怪之得未曾有，则从坐起行诣贫里求衣索食，父知子缘方便与语，汝便自去与小众俱，子来至此而再致印曰：至此宅有所调饰，父付象马即令粗习，假有问者答亦如之，当调车马严治宝物恣意赐与，父求穷子所可赈给，具足如斯，时子于厩调习车马缮治珍宝，转复教化家内小大，父于窗牖遥见其子所为超绝，脱故所著沐浴其身，右手洗之，以宝璎珞香华被服，光曜其体皆令清净，而告之曰：尔从本来何所兴立？何所系属？舍吾他行，勤苦饥寒，吾以耄矣，以情相告，便时纳娶，嬉游饮食以康祚胤，吾所造业不可訾计，众宝具足子知之乎！求汝积年而恋恶友，今乃来归宜除瑕垢，吾有妙宝夜光明珠琦珍瑰异，皆为汝施，僮仆侍使男女大小，恣意所欲，一以相付，吾爱念汝，犹如国王幸其太子，诸尊声闻共白佛言，彼时穷子，播荡流离二三十年，至长者家乃得申叙，追惟前后游观所更心悉念之。时大长者寝疾于床知寿欲终，自命其子而告之曰：吾今困劣宜承洪轨，居业宝藏若悉受之，周济穷乏从意所施，辄备奉教喜不自胜，所行至诚不失本誓，父知子志身行谨敕，先贫后富益加欣庆，宗敬亲属礼拜耆长，父于国王君主大臣众会前曰：各且明听，斯是吾子则吾所生，名字为某，舍我流迸二三十年，今乃相得，斯则吾子吾则是父，所有财宝皆属我子，子闻宣令大众之音，心益欣然而自念言，余何宿福得领室藏，诸声闻等又白佛言，大富长者则譬如来，诸学士者则谓佛子，勉济吾等三界勤苦，如富长者还执其子度脱生死，于是世尊，有无央数圣众之宝，以五神通除五阴盖，常修精进在彼道
　　教，志于灭度谓为妙印，殷勤慕求初不休懈，欲得无为意中默然，熟自思惟所获无量，于如来所承顺法行，遵修禅定而常信乐，谓观我等懈废下劣，而不分别不能志愿，此如来法珍宝之藏，于今世尊以权方便，观于本际慧宝帑藏，蠲除饥[饥-几+内]授大妙印，唯然大圣于今耆年，斯大迦叶从如来所朝旦印印，当至无为。又世尊为我等示现菩萨大士慧谊，余党奉行为众说法，当显如来圣明大德，咸使畅入随时之谊，所以者何？世雄大通善权方便，知我志操不解深法，为现声闻，畏三界法及生老死，色声香味细滑之事，趣欲自济不救一切，离大慈悲智慧善权，禅定三昧乃知人心，不睹一切众生根原，譬如穷士求衣索食，而父须待欲使安乐，子不觉察，佛以方便随时示现，我等不悟。今乃自知成佛真子，无上孙息为佛所矜，施以大慧，所以者何？虽为佛子下贱怯弱，假使如来，睹心信乐喜菩萨乘，然后乃说方等大法。又世尊兴为二事，为诸菩萨现甘露法，为诸下劣志愿小者，转复劝进入微妙谊，譬如彼子与父别久，行道遥见，不识何人呼而怖惧，后稍稍示威仪法则乃知是父，佛亦如是，吾等不解菩萨大士，虽从法生为如来子，但求灭度，不志道场坐于树下降魔官属度脱一切，我辈自谓已得解脱，以是之故，今日睹闻未为成就，不为出家不成沙门，今如来尊现诸通慧，我等以获大圣珍宝，佛则为父我则为子，父子同体焉得差别，犹如长者临寿终时于大众前，宣令帝王梵志长者君子，今诸所有库藏珍宝用赐其子，子闻欢喜得未曾有，佛亦如是，先现小乘一时悦我，然今最后，普令四辈比丘比丘尼清信士清信女，天上世间一切人民，显示本宜，佛权方便说三乘耳，尚无有二岂当有三，是诸声闻皆当成佛，我等悦豫不能自胜，时大迦叶则说颂曰：我等今日，逮闻斯音，怪之愕然，得未曾有，由是之故，心用悲喜，又省导师，柔软音声，尊妙珍宝，为大积聚，一处合集，以赐我等，未曾思念，亦不有求，还闻弘教，心怀踊跃，譬如长者，而有一子，兴起如愚，亦不闇冥，自舍其父，行诣他国，志于殊域，仁贤百千，于时长者，愁忧念之，然后而闻，即自迸走，游于十方，意常悒戚，父子隔别，二三十年，与人恋讼，欲得其子，便诣异土，入于大城，则于彼止，立于屋宅，具足严办，五乐之欲，无数紫金，及诸珍宝，奇异财业，明珠碧玉，象马车乘，甚为众多，牛畜猪彘，鸡鹜羠羊，出内产息，贾作耕种，奴仆僮使，不可计数，严办众事，亿千百类，又得王意，威若国主，一城民庶，委敬自归，诸郡种人，远皆戴仰，若干种业，因从求索，兴造既多，不可计限，势富如是，啼哭泪出，吾既朽老，志力衰变，心诲思想，欲得见子，夙夜追念，情不去怀，闻子之问，意增烦惋，舍我别来，二三十年，吾之所有，财业广大，假当寿终，无所委付，计彼长者，其子愚浊，贫穷困厄，常求衣食，游诸郡县，恒多思想，周旋汲汲，慕系啬口，征营驰迈，栽自供活，或时有获，或无所得，缠滞他乡，亦怀悒傶，志性褊促，荆棘[(牙+ㄉ)/里]身，展转周旋，行不休息，渐渐自致，到父所居，槃桓入出，复求衣食，稍稍得进，至于家君，遥见势富，极大长者，在于门前，坐师子床，无数侍卫，眷属围绕，出入财产，及所施与，若干人众，营从立侍，或有计校，金银珍宝，或合簿书，部别分莂，纪别入出，料量多少，于时穷子，见之如此，倚住路侧，观所云为，自惟我身，何为至此，斯将帝王，若王太子，得无为之，所牵逼迫，不如舍去，修己所务，思虑是已，寻欲迸逝，世无敬贫，喜穷士者，是时长者，处师子座，遥见其子，心密踊跃，寻遣侍者，追而止之，呼彼穷子，使还相见，侍者受教，追及宣告，录召令还，即怖僻地，心窃自惟，得无被害，
　　曷为见执，何所求索，大富长者，见之起强，怜伤斯子，为下劣极，亦不睹信，彼是我父，又复怀疑，不审财宝，其人慰喻，具解语之，有紫磨金，积聚于此，当以供仁，为饮食具，典摄众计，役业侍使，吾有众宝，蕴积腐败，委在粪壤，不见饰用，子便多取，以为质本，蓄财殷广，无散用者，其人闻告，如是教敕，则寻往诣，奉宣施行，受长者教，不敢违命，即入家中，止顿正领，尔时长者，遥从天窗，详观察之，知何所为，虽是吾子，下劣底极，唯晓计算，调御车耳，即从楼观，来下到地，便还去衣，垢污之服，则便往诣，到其子所，敕之促起，修所当为，则当与卿，剧难得者，以德施人，案摩手脚，咸醲滋美，以食相给，及床卧具，骑乘所乏，于时复为，娉索妻妇，敖黠长者，以此渐教，子汝当应，分部之业，吾爱子故，心无所疑，渐渐稍令，入在家中，贾作治生，所入难计，所空缺处，皆使盈溢，步步所行，鞭杖加人，珍琦异宝，明珠流离，都皆收检，内于帑藏，一切所有，能悉计校，普悉思惟，财产利谊，为愚騃子，别作小库，与父不同，在于外处，于时穷士，心自念言，人无有此，如我库者，时父即知，志性所念，其人自谓，得无极势，即便召之，而亲视之，欲得许付，所有财贿，而告之曰，今我一切，无数财宝，生活资货，聚会大众，在国王前，长者梵志，君子等类，使人告令，远近大小，今是我子，舍我迸走，在于他国，梁昌求食，穷厄困极，今乃来归，与之别离，二三十年，今至此国，乃得相见，在于某城，而亡失之，于此求索，自然来至，我之财物，无所乏少，今悉现在，于斯完具，一切皆以，持用相与，卿当执御，父之基业，其人寻欢，得未曾有，我本贫穷，所在不诣，父时知余，为下劣极，得诸帑藏，今日乃安，大雄导师，教化我等，睹见下劣，乐喜小乘，度脱我辈，使得安隐，便复授决，当成佛道，于今安住，多所遣行，无数菩萨，慧力无量，分别示现，无上大道，攀缘称赞，亿垓譬喻，余等得闻，最胜诸子，则便奉行，尊上大道，所当起立，视众眼目，当于世间，得成佛道，而为圣尊，造业如斯，将养拥护，于此佛法，讲说分别，最胜慧谊，则为感动，一切众生，我等志愿，贫心思念，假使得闻，于斯佛诲，不肯发起，如来之慧，睹见最胜，宣畅道谊，意中自想，尽得灭度，不愿志求，如此比慧，又闻大圣，诸佛国土，未曾有意，发欢喜者，寂然在法，一切无漏，弃捐所兴，灭度之事，由此思想，不成佛道，常当修行，昼夜除慢，诸佛道谊，最无有上，未曾劝助，志存于彼，今乃究竟，具足最胜，得无为限，当舍阴盖，长夜精进，修理空谊，解脱三界，勤苦之恼，佛兴教戒，则以具严，如是计之，无所乏少，最胜所演，经身之慧，假使有人，愿等佛道，为是等故，加赐法事，由缘致斯，余徒钦乐，有大导师，周旋世间，普悉观察，如此辈相，诸恐惧者，令得利谊，求索劝助，令我信乐，善权方便，犹若如父，譬如长者，遭时大富，其子而复，穷劣下极，则以财宝，而施与之，大圣导师，所兴希有，分别宣畅，善权方便，诸子之党，志乐下劣，修行调定，而以法施，我等今日，致得百千，未曾有法，如贫得财，于佛教化，获道得宝，第一清净，无复诸漏，长夜所习，戒禁定意，执谊将护，世雄唱导，今日有获，佛之大道，眷属围绕，修行无阙，其有长夜，清净梵行，依倚法王，
　　深远之慧，而为具足，此尊德果，日成微妙，无有诸漏，我等今日，乃为声闻，还得听省，上尊佛道，当复见扬，圣觉音声，以故获听，超度恐惧，今日乃为，致无所著，以无著谊，为诸天说，世人魔王，及与梵天，为亲一切，众生之类，何所名色，造立寂然，蠲除众生，无亿数劫，于是所造，甚难得值，计于世间，希有及者，今日无著，烧罪度岸，修行为业，踊跃欢喜，吾等归圣，以顶受之，所愿具足，如江河沙，饮食衣服，若干巨亿，诸床卧具，离垢无秽，用栴檀香，以为屋室，柔软坐具，以敷其上，若疾病者，无所药疗，今日供养，安住广度，所施劫数，如江河沙，所造立者，无能夺还，高远之法，无量无限，其大神足，建立法力，佛为大王，无漏最胜，堪任坚强，常修牢固，安慰劝进，恒以时节，未曾修设，望想福行，于一切世，诸法中尊，皆为大神，最胜如来，然大灯明，示无央众，知诸黎庶，筋力所在，若干种种，所喜乐愿，因缘百千，而顺开化，如来皆睹，众人性行，他人心念，一切群萌，以若干法，而致堕落，以法示现，此尊佛道。
药草品第五
　　尔时世尊告大迦叶及诸耆年声闻，善哉所叹如实，审如所言，如来之德如向所喻，复倍无数不可思谊，无能计量劫之垓底，一一计数大圣所应，如来之慧无能限者，不有法想道地处所，莫能尽原，世尊普入一切诸谊，察于世间见众庶心，所度无极一切分别，皆使决了权慧之事，劝立一切度于彼岸，皆现普智入诸通慧，譬如三千大千世界，其中所有诸药草木，竹芦丛林诸树小大，根本茎节枝叶华实，其色若干种类各异，悉生于地，若在高山岩石之间，丘陵堆阜溪谷坑坎，时大澍雨润泽普洽，随其种类各各茂盛，叵我低仰莫不得所，雨水一品周遍佛土，各各生长地等无二，如来正觉讲说深法，犹如大雨，大圣出现兴在世者，则为一切诸天人民阿须伦鬼神龙，显示威曜咸寻来至，皆现在前，为畅大音分别慧谊，大师子吼班宣景模，吾为如来使，天上天下诸天世人，未度者度，未脱者脱，未安者安，未灭度者令得灭度，于是世及后世所知而审，为诸通慧皆能普见，度诸度，脱诸脱，安诸安，未灭度者皆令灭度，悉来诣我，于时诸天人民阿须伦揵沓和迦留罗真陀罗摩睺勒一切云集，吾于讲法现其道谊，佛为道父分别道慧，佛语迦叶，于时黎庶无数亿垓，皆来听经，如来通见一切根本，大精进力如应说法，分别散告无量言教，不失本心咸令欢喜，安隐无患或得度世，终生善处恣其所好，各自然生，或习爱欲便为说经，或听受法离诸贪惑，转稍以渐遵诸通慧，因从本力如其能量，坚固成就平等法身，犹如大雨，普佛世界滋育养生，等无差特，如来演法一品如是，至解脱味离欲寂灭，入诸通慧，若听受持讽诵奉者，不自识省无所观念，所以者何？群生根本形所像类，如所想念，已念当念所可施行，以行当行所当行者，诸所因缘，所当获致所当说者，唯如来目悉知见之，在所现处住于其地，如雨等润药草丛林白黑青赤上中下树，世尊如之见一味已，入解脱味志于灭度，度诸未度究竟灭度，令至一土一同法味，到无恐惧使得解脱，化于众生使得信乐，苞育将护悉令普至于诸通慧，赞咏分别逮贤圣法，亦如向者迦叶所说，世尊欲重解谊所趣，以偈颂曰：吾兴于世间，仁和为法王，为众生说法，随其所信乐，意勇建大业，久立分别说，群萌多受持，蒸庶无所言，法王慧难解，闇冥设闻者，众入怀狐疑，则弃所住处，随其境界说，如本力所任，又示余利谊，则为现正法，譬如纯黑云，涌出升虚空，普雨佛世界，遍覆于土地，又放大电[火+佥]，周匝有水气，而复震雷声，人民皆欢喜，阴蔽于日月，除热令阴凉，
　　欲放雨水故，时布现在上，彼时普等雨，水下无偏党，滂流于佛土，泽洽众[土+区]域，应时而降雨，激灌一切地，旱涸枯溪涧，一切得浸渍，惠泽无不到，众源皆涌溢，深谷诸广野，林麓A慉幽薮，萌叶用青仓，药草无数生，樛木诸丛林，滋长大小树，众药咸茂殖，茎干华实繁，随其本境界，皆令得蒙恩。
　　诸天树木，结根坑坎，陕隘迮处，而生其中，如诸邪道，一切愚痴，长益系缚，如象著绊，草刺棘树，芦苇[禾+曷][禾+曷]，茎节枝叶，及诸华实，华实茂盛，多所饶益，蒙之恩雨，药草滋长，从其种类，因本境界，各各得服，饥渴饱满，如其所种，各得其类，然其天雨，皆为一味，告迦叶曰，佛亦如是，出兴于世，譬如天雨，这现天下，为众说法，以是诚行，示于众生，大仙以斯，使人闻经，皆于诸天，人民前现，佛为如来，圣中之尊，善权方便，犹如天雨，吾当饱满，一切群萌，愚騃之党，身形枯燥，除诸苦患，得立大安，烧尽爱欲，获至灭度，诸天人民，皆听我言，普悉当来，诣佛大圣，吾为如来，世尊无伦，有所导御，故出于世，为一切人，分别说经，化无数千，众生之类，又复示现，若干种谊，于彼若此，常行平等，得至解脱，灭度无为，或在门前，而说经典，则为造立，道德之藏，诸等不等，皆令平等，无有所憎，爱欲永除，未曾讲说，无益之语，未常增惟，诸放逸缘，以一切法，为众生说，假使众庶，多不可计，为讲大典，不诡因缘，行步所由，若复住立，在于座上，而续三昧，譬如大龙，雨多所润，普浸润斯，一切世间，寻兴慧云，而降法雨，畅发微妙，应病与药，常为众生，说贤圣谊，皆令奉戒，如天阴凉，众人失言，及违诸行，欲使近法，转渐调柔，使住疑者，舍诸邪见，劝化导利，令净所睹，舍置下劣，远众懈废，随其所趣，而令入法，应时为说，如其心本，令皆弃捐，顺师子行，世尊等演，经法之雨，悉使得至，大尊佛道，任其力耐，而令听受，若干道慧，而化立之，从诸天人，志性所乐，天帝释梵，转轮圣王，犹如于此，诸小世间，诸药品类，各各异种，碎小段段，诸所良药，迦叶且听，吾悉当说，以能识慧，无漏之法，便得无为，所在游行，神通三达，亦复如是，斯雨定意，三昧诸药，或有游诣，在于山岩，其人便得，缘一觉乘，于彼修禅，清净之行，是则名曰，为中品药，假使志愿，上士美德，我当于世，逮成导师，常精进行，志依一心，是则名曰，为上尊药，设使欲为，安住之子，恃怙慈心，而行寂然，疾得成道，为人中尊，所谓树者，则喻于斯，是等能转，不退转轮，建立神足，根力之行，缘是长养，医药除病，英雄度脱，无数亿人，随时示现，于斯佛道，是则名曰，为大林树，吾之所顺，善权方便，一切大圣，亦复如是，最胜讲法，则为平等，犹如庆云，普一放雨，神通无碍，如此比像，若如众药，在于地上，以见如是，微妙之谊，如来所建，善权方便，假使分别，一善法事，亦如天雨，至若干形，以佛法雨，多所安隐，普润天下，有所成就，观察其人，堪任所趣，佛之法诲，景则一等，譬如放雨，堕草山岩，及至中间，无有不遍，灌诸树木，若大丛林，密云四集，天下丰羡，设使世间，行慈愍法，常以经典，饱满天下，以现世间，令普安隐，天雨药草，华实茂盛，其药树木，稍渐长大，是为罗汉，诸漏尽者，
　　诸缘觉品，处于林薮，我所说法，无有尘垢，无数菩萨，志开总智，周旋三界，一切普行，于众会中，演此大道，犹如树木，日日滋长，修进神足，专达四禅，若闻空慧，心则解达，放出光明，无数亿千，是为大树，而复滋茂，若诸声闻，不至灭度，斯为世尊，第一最说，若此分别，乃为讲法，犹如兴云，而澍甘雨，渐渐长育，众药草木，人民之华，不可称量，一时之间，说因缘法，而为众人，现于佛道，善权方便，佛谓言教，一切导师，亦复如是，斯诸说法，为最究畅，诸声闻等，皆当承是，缘斯之行，当得佛行，此诸罗汉，如是无异，世尊演谊，尽极于斯，化诸小乘，皆得佛道。
　　佛复告大迦叶，如来所教等化无偏，譬如日明广照天下，光无所择照与不照，高下深浅好恶香臭，等无差特，佛亦如是，以智慧光普照一切，五道生死菩萨缘觉声闻，慧无增减，随心所解各得其所，本无三乘缘行致之，迦叶白佛，设无三乘，何故得有菩萨缘觉声闻？佛言：譬如陶家埏埴作器，或盛甘露蜜，或盛酪苏麻油，或盛醲饮食，泥本一等，作器别异所受不同，本际亦尔一等无异，各随所行成上中下。迦叶又问，纵使别异，究竟合不？告曰：当合明者解之，譬若有人从生而盲不见日月五色十方，则谓天下无日月五色八方上下，有对说者其人不信，若有良医观人本病，何故无目？本罪所种，离明眼冥体瘿重病，何谓重病？风寒热癖是则四病，便心念言，斯人之疾，凡药疗之终不能愈，雪山有药能疗四病，一曰显二曰良三曰明四曰安，是药四名，于时良医愍伤病人，为设方便即入雪山，采四品药A哺咀捣合，以疗其盲目便见明，又加针灸消息补写，斯人目睛内外通彻，睹日月光五色十方，尔乃取信寻自克责，我之盲冥，无所见闻自以为达，今眼得视，乃自知本愚蔽之甚也。今睹远近高下无喻我者，时有五通闲居仙人，洞视彻听身能飞行，心能知人所念，自知所从来生死本末，而具语曰卿，莫矜高自以为达，仁在屋里自闭不出，不知外事，人念卿善恶，尚不能见十里五里，语言之音或二十里，击鼓之音声犹不能闻，近一二里自不躇步，亦不能至自观未生胚胎所忆，亦不能识，有何通达？称无不见乎！今吾察卿身，冥中为明，明中为冥，其人问曰：作何方术得斯圣通？愿垂慧诲。仙人答曰：当入深山闲居独处，除诸情欲尔乃有获，即遵所训舍家岩燕，一心专精无所慕乐，则得神通尔乃自觉，察本所见不足言名，今得五通无所挂碍，甫自知本所见蔽闇。佛言，如是当解此喻，人在生死五道阴盖，不了本无则名曰痴，从痴致行，从行致识，从识致名色，从名色致六入，从六入致更，从更致痛，从痛致爱，从爱致受，从受致有，从有致生，从生致老病死忧恼苦患，罪应集会故谓盲冥。是以世尊愍伤其人，升降三界轮转无际，不能自拔，观于众生心之根原，病有轻重，垢有厚薄，解有难易，睹见远近，便见三乘，发菩萨心，至不退转，无所从生径得至佛，犹如有目得为神仙，其良医者谓如来也。不发大意谓生盲也。贪淫瞋恚愚痴六十二见，谓四病也。空无想无愿向泥洹门，谓四药也。药行病愈则无有痴，名色六入所更痛爱，受有生老病死忧恼苦患，皆悉除矣，志不作善亦不在恶，如生盲者还得两目，谓声闻缘觉生死已断，度于三界省练五道，自以通畅莫能喻者，临欲灭度佛在前住，诲以要法发菩萨意，不在生死不住灭度，解三界空十方一切如化如幻，如梦野马深山之响，悉无所有无所希望，无取无舍无冥无明，尔乃深睹，无所不达见无所见，见知一切黎庶萌兆，于是颂曰：譬如日光曜，遍照于天下，其明无增减，亦不择好丑，如来犹若兹，慧等殊日月，普化于十方，亦不有增减，若如彼陶家，埏埴作瓦器，或盛甘露蜜，或受苏油食，计泥本一等，为器各别异，所受又不同，因盛而立名，人本亦如是，无三界五道，随行而随生，展转不自觉，
　　解空号菩萨，中住则缘觉，倚空不解慧，则名为声闻，譬如人生盲，不见日月光，五色及十方，谓天下无此，良医探本端，见四病阴盖，慈哀怜愍之，入山为求药，所采药奇妙，名显良明安，A哺咀而捣合，以疗生盲者，消息加针灸，病愈目睹明，见日月五色，乃知本淳愚，人不了无本，坐堕生死径，十二缘所缚，不解终始病，世尊现于世，观察三界原，因疾而随本，各各开化之，了空则菩萨，意劣为缘觉，畏厌生死苦，故坠于声闻，自谓道德高，无能有喻者，所睹极究练，无所忧弊碍，犹如五通者，号名曰仙人，愍而告之曰，卿故有蔽碍，不能弘深奥，于愚则为明，在内不见外，虽明故为愚，数十里有声，耳则不得闻，若人欲危害，不知彼所念，欲至外数里，不躇步不到，若生长大时，不识胎中事，五事表里彻，尔乃为悉达，何以忍贡高，自谓无等伦，欲得五通者，当处于闲居，精思专念道，尔能晓了此，即寻奉所诲，舍家入深山，一心无秽虑，便得成神仙，若得至声闻，及获缘觉乘，自谓慧具足，与佛等泥洹，临欲灭度时，佛即住其前，为现菩萨法，三达无挂碍，智慧度无极，进善权方便，度空无想愿，菩萨由是生，四等心四恩，用开化黎庶，解一切如化，幻梦野马影，深山响芭蕉，三界无所有，不执亦不舍，无愚亦无明，不生死泥洹，悉等如虚空，无见无不见，乃睹一切本，当尔时所见，不造三界观，一切普平等，所济无有量。
授声闻决品第六
　　于是世尊说斯颂时，一切普告诸比丘众，吾尽宣告，此声闻比丘大迦叶者，曾已供养三千亿佛，方当供养如此前数，奉敬承顺诸佛世尊，禀受正法奉持宣行，竟斯数已当得作佛，世界曰还明，劫名弘大，佛号时大光明如来至真等正觉明行成为善逝世间解无上士道法御天人师为佛众祐，寿十二中劫，佛灭度后，正法住二十劫，其像法者亦二十劫，其佛国土甚为清净，无有砾石荆蕀秽浊之瑕山陵溪涧，普大快乐，绀琉璃地众宝为树，黄金为绳连绵诸树，有八交道，诸宝树木常有华实，悉皆茂盛，其土菩萨无央数亿百千垓，诸声闻等亦不可量亿百千垓，其土无有魔事及诸官属，诸魔营从皆护佛法，常行精进无所违失。尔时世尊，欲重解谊，即说颂曰：我睹比丘，以佛明目，迦叶住此，当成为佛，于将来世，无央数劫，供养诸佛，圣中之尊，具足悉满，三千亿佛，斯大迦叶，诸漏得尽，便当越度，三品之行，当得佛道，亲近法施，供养诸佛，天人之尊，合集得至，无上大道，最于来世，尊无上伦，为大圣道，无极神仙，其佛国土，最胜第一，清净离垢，若干显明，随意所欲，常可至心，紫磨金色，珍宝庄严，复以珍宝，成为树木，有诸道径，严八交路，天人放香，自然流馨，彼时国土，所有如是，若干种华，而为挍饰，一切诸华，紫磨金色，出光音声，以为法则，普常微妙，莫不见者，诸菩萨众，亿千之数，志性调定，逮大神通，诸圣哲等，奉方等经，不可计数，亿百千垓，无有诸漏，奉持志强，所有声闻，彼佛法胜，假使天眼，欲计劫限，弟子之数，不可称算，其佛当寿，十二中劫，正法当住，二十中劫，像法亦立，二十中劫，大光明佛，德当如是。
　　于是贤者大目揵连，贤者须菩提，贤者摩诃迦旃延，等类同心侧立顶戴，瞻顺光颜目未曾眴，稽首足下战战兢兢，应时各各说斯之颂，而咨嗟曰：大雄无所著，释王无极人，乃愍伤我等，赞扬宣佛音，今以知余等，愍授我畴莂，以甘露见灌，沐浴众祐决，譬如饥馑时，丈夫得美膳，虚乏叫唤求，有人手授食，吾等咸欢喜，本为下劣乘，违时舍众人，虚乏不得决，设至平等觉，大圣不拜授，于今处世伦，则不复饮食，世尊见劝励，闻尊上音声，唯垂见授决，尔能获大安，大哀愿散疑，愍伤多所矜，抚恤贫匮意，甘露诱示子。
　　于是世尊，见诸耆旧心志所念，即复重告诸比丘众，比丘当知，此大声闻耆年须菩提，当复奉侍供养八千三十亿百千垓佛，在诸佛所常修梵行，积累功德具足究竟，竟后世时当得作佛，号称叹如来至真等正觉明行成为善逝世间解无上士道法御天人师为佛众祐，世界名宝成，劫曰宝音，普佛之土周匝悉遍，有诸宝树自然庄严，无沙砾石山陵溪涧，其树音声哀和柔雅，众庶产业不可称数，人所居跱馆宇若干，重阁交露有无央数声闻之众，欲计算者无能限量，悉识宿命，彼土菩萨亦不可计亿那术百千，其佛当寿十二中劫，灭度之后，正法当住二十中劫，像法亦立二十中劫，则坐虚空，为一切人讲说经法，开化无数百千菩萨。尔时世尊而说颂曰：今吾普告，诸比丘众，悉且明听，佛所班宣，尊须菩提，是吾弟子，当来之世，得成为佛，大圣所见，至诚无虚，具足三十，那术垓千，当于世间，遵修道行，常志求斯，佛之要道，于彼来世，究竟行已，颜色殊妙，相三十二，威曜巍巍，紫磨金容，处世清净，多所愍哀，国土快乐，所在显现，无数人见，踊跃可意，悉当游行，诣诸世尊，度脱群生，亿百千垓，诸菩萨众，不可计量，而常广说，不退转轮，在最胜教，诸根通利，皆当恭顺，彼佛国土，诸声闻事，不可计量，欲有限算，无能尽极，六通三达，获大神足，脱门无碍，而处安隐，计神足力，不可思议，我假使说，诸佛尊道，诸天人民，如江河沙，常当叉手，自归圣尊，其佛当寿，十二中劫，正法当住，二十中劫，像法亦立，二十中劫，世雄导师，劫数如是。
　　尔时世尊重复宣告诸比丘众，比丘欲知坚固取要分别平等，是我声闻大迦旃延，后当供养奉侍八千亿佛，佛灭度后各起塔庙，高四万里，广长各二万里，皆七宝成，金银琉璃水精车磲马瑙珊瑚碧玉，香华杂香捣香缯彩幢幡供庙，如是过斯数已，当复供养二十亿佛，然后来世当得作佛，号曰还已紫磨金色如来至真等正觉明行成为善逝世间解无上士道法御天人师为佛众祐，国土严净平等无邪，名闻显现琉璃为地，若干种树众宝校饰，紫磨黄金为绳连绵，诸树华实茂盛华遍，佛土无有地狱饿鬼畜生，但有诸天人民众多具足充满。又诸声闻无数百千那术之众，诸菩萨等无数百千，庄严国土，其佛当寿十小劫，灭度之后，正法当住二十中劫，像法亦住二十中劫。于时世尊，即说颂曰：诸比丘众，皆听吾教，其佛音声，当美柔软，尊迦旃延，为佛弟子，当供养佛，若干导师，奉敬承顺，恭恪无量，无数世人，不能称计，若灭度后，当起庙寺，当以华香，而供养之，然于后世，便得作佛，国土清净，无有瑕秽，讲说发起，亿千众生，具足开导，一切人民，世界庄严，光照十方，当得作佛，多所超喻，号紫金色，其德巍巍，究竟群黎，亿百千垓，无数菩萨，及诸声闻，满其佛国，无量难计，常行精进，于佛法教，除断诸难，灭终始患。
　　于是世尊，复告四部众会曰：今佛大圣宣告尔等，是我声闻尊大目揵连，当悉供养奉侍于八千佛，承顺世尊一切无量，诸佛灭度当起塔庙，七宝校成，金银琉璃水精车磲马瑙珊瑚真珠，高四万里广长二万里，若干殊好众宝之物，供养塔庙，及与香华杂香捣香，缯彩华盖幢幡伎乐之娱，过是数已，当复奉敬二百万亿佛，供养承顺，最后世时当得作佛，号还已金华栴檀香如来至真等正觉明行成为善逝世间解无上士道法御天人师为佛众祐，国土名意乐，劫曰乐满，其佛世界，快乐安隐清净鲜洁，绀色琉璃以为其地，诸树华实七宝合成，普以真珠众华庄校，平等端严众宝具足，诸大仙圣有亿百千，寂然而坐所谓无量，皆诸菩萨广说经法，其佛当寿二十中劫，灭度之后正法当住四十中劫，并计像法，尔时世尊则说颂曰：大目揵连，是吾弟子，弃捐仁行，犹得自在，二百万亿，诸劫之数，悉当供养，此诸佛教，普于诸佛，常修梵行，而当志愿，斯诸佛道，悉当奉侍，诸佛世尊，具以承事，导师之众，皆当广普，执持圣教，若干亿劫，百千之数，殷勤承顺，不违大命，诸安住等，灭度之后，以众七宝，兴立塔庙，为诸最胜，建修上业，用栴檀香，以为柱梁，众香伎乐，而供养之，然于后世，事究竟已，言谈斐粲，人所宗仰，多所愍哀，所为如此，当得作佛，号金栴檀，其佛当寿，二十中劫，安住所更，行德如是，当为菩萨，讲说经法，于是劫数，分别雅谊，最胜声闻，有无数千，亿百千数，如江河沙，六通三达，得大神足，于安住世，获致妙通，无数菩萨，悉不退转，精进勇猛，有志智慧，修行如应，顺斯佛教，不可计量，若干千数，佛灭度后，弟子多学，正法当住，流布十方，正法像法，四十中劫，正法没尽，像法乃出，是佛声闻，得大神足，佛皆劝立，在大尊道，依倚大圣，不违真法，于当来世，成佛自在。
正法华经卷第四往古品第七
　　佛告诸比丘，乃去往古久远世时，不可计会无央数劫，有佛号大通众慧如来至真等正觉明行成为善逝世间解无上士道法御天人师为佛众祐，世界，曰大殖稼，劫名所在形色，其佛说经不可称限，譬如于是三千大千世界所有土地，有一士夫皆悉破碎此一佛国悉令如尘，则取一尘，过东方如千佛界中尘之数国，乃著一尘，如是比类复取一尘，越东如前佛界尘数，乃著一尘，悉使尘尽三千大千世界中尘，令无有余遍于东方，如是比类无量佛国，于意云何？宁可称限得诸佛界边际不乎！比丘答曰：不也世尊，不也安住！佛言比丘，如是等伦佛土诸数悠邈，犹如有人一一取尘著诸佛土，若干之限诸佛国尘不可称量，亿百千垓兆载诸劫，欲知其佛灭度以来劫数长久，不可思议无量难测，大通众慧道力示现，灭度以后法住劫数，亦复如是，世尊颂曰：我念过去，无数亿劫，时有如来，两足之尊，名大通慧，无极慈仁，于时世尊，黎庶之上，比如皆取，此佛世界，悉破碎之，尽令如尘，假使有人，一一取尘，过千佛界，乃著一尘，如是次第，圣尊国土，其人著尘，皆令悉遍，若干之数，悉令周普，世界众限，有不可数，一切所有，大圣国土，诸所有尘，不可限量，皆悉破碎，令无有余，大圣至尊，逝来如斯，其佛安住，灭度已竟，劫数如是，无量亿千，若欲料限，无能思议，灭度已来，若干劫数，彼时导师，过久乃尔，诸弟子众，及菩萨行，如来之慧，巍巍如斯，今佛悉念，圣灭度来，比丘欲知，佛之智慧，圣明普达，等无有异，佛皆觉了，过无数劫，
　　不计微妙，无漏之谊。
　　佛告诸比丘，其大通众慧如来正觉，寿四十四亿百千劫，以无上正真道，初升道场坐于树下，一劫默然至于二劫，不得正觉乃至十劫，而不兴起身不动摇，体不倾倚亦不自念，都无思想而向诸法，遂坐佛树降魔官属，当成正觉，忉利诸天子，化作大师子座，面四十里，佛坐其上，世尊坐定，诸梵天子普雨天华周四千里，自然风起吹放众华，散于佛上，佛在树下满十中劫，天华纷纷尽劫不绝。又四天王及诸天子，作众伎乐音如雷震，常以华香伎乐供养大圣，未曾休懈。佛告比丘，时世尊大通众慧乃至十劫，逮成无上正真之道，为最正觉至于灭度，供养不懈，其佛在家未舍国去，为太子时有十六子，端正殊好智慧难及，色像第一儒雅仁和，时十六国王子者，各各自有若干种乐，所居游观快不可言，种种显现，琴瑟伎乐亦不可量，见佛世尊成最正觉，时有自然大法音声，寻则弃国，舍转轮王位万民伎乐诸欲之娱，眷属围绕，及诸圣贤大响帝王百千之数，并不可计亿百千垓，群萌之类营从集会，往诣世尊所处道场，欲得稽首奉受佛教，群从佥然雍雍肃肃，稽首佛足绕佛三匝却住一面，以偈颂曰：大通众慧，极尊无上，积累平等，无量亿数，以上妙谊，愍伤一切，所愿具足，于是贤圣，修勤苦行，竟十中劫，专精一心，处在一座，其身清净，而不动摇，烧诸苦患，如拔树根，分别于心，而志湛泊，未曾进退，亦不倾倚，无有增减，默然而应，究竟寂定，无有诸漏，现在吉祥，常获大安，无想著故，得尊佛道，我等见之，增智无畏，如是比类，长益德义，不计身命，皆断苦患，积累忍辱，不贪安乐，分别道慧，不处恼痛，号在间居，兴发精进，其不笃信，诸佛音声，长夜增益，恶道之罪，则失人身，堕落恶趣，为一切世，所见谤毁，今以逮见，世之圣父，其道最上，无有众漏，于此世间，而见救护，及诸过去，大圣导师。
　　佛告比丘，斯诸帝王及诸太子，太子兄弟年既幼少，嗟叹称誉大通众慧如来至尊等正觉，以此雅颂宣扬已竟，启劝世尊，愿说经法安住分别，多所安隐多所愍伤，饶益众生安诸天人，复以此偈，而赞颂曰：惟愿大圣，赞说经典，开化众生，发起黎庶，三界群萌，悉共渴仰，使建道意，皆令蒙度。
　　诸佛普大圣，百福法庄严，无极仙逮获，慧则最尊妙，为诸天讲法，及世间人民，度脱我等类，普及诸群萌，应时彰现露，如来之慧谊，犹如今于此，显导上尊道，令诸群品类，予等获此法，悉解于一切，诸行慧本末，皆为分别说，前世所行德，普见知黎庶，心本所好乐，则为转法轮，最胜无等伦，勉脱众生厄，悉令至大道。
　　佛告诸比丘，于时世尊大通众慧如来变化十方世界，各各五百亿百千佛土六反震动，光明普照无所不周，皆于一切诸佛境界，虚空大神若干种明，日月光耀远照无极，尊无等伦诸天宫殿馆宇之明，梵天往返自然威曜，其佛变现瑞应光明，皆覆蔽之悉令不现，天上世间晃昱晖曜，众生品类若生彼界，皆相见知各自说言，此问今日卒有人生，时于天上震动所现，靡不周遍。
　　尔时东方佛土边无限，亿百千梵天宫殿，自然为明威曜巍巍，诸梵自念，无数梵宫宫殿馆宇[火+霍]明，无所不接，有何瑞应而现斯变？于时五百世界诸亿百千大梵天众，各从宫殿云集而会，时于众中有大梵天号护群生，为诸梵天，而叹颂曰：今日我等，宫殿室宅，诸贤当知，此大光明，诸天最胜，志所乐喜，以何因缘，现此瑞应，善哉当往，趣求斯谊，时诸天子，今日自兴，承何圣旨，现神如是，今所睹见，本未曾有，亲近诸天，为人中王，将无大圣，兴出于世，最妙光明，照于十方，所变感动，乃如是乎。
　　佛告诸比丘，时五百世界亿百千垓梵天，悉共相和从东方来，遥见西方大通众慧如来正觉，处于道场在菩提树下坐师子床，诸天龙神阿须伦迦留罗真陀罗摩休勒人与非人，及十六子眷属围绕，适睹是已，悉共启劝欲令说经，即诣如来稽首于地，绕佛无数匝，执其莲华如大须弥，及散佛树，树高四十里，普已本土梵天宫殿，奉进世尊，惟愿哀愍纳受宫殿华土之供，以偈颂赞曰：见佛无量，得未曾有，多所愍伤，兴出于世，世尊所演，如师子吼，则已将护，十方黎庶，我等经历，所从来处，去此五百，亿百千界，计诸世界，若干之类，皆弃宫殿，咸诣圣尊，一切皆是，宿命净德，若干丽妙，诸宝宫殿，惟加临眄，而居其中，愿发大哀，愍伤受之。
　　佛告诸比丘，时大梵天众面赞叹佛五百人俱白世尊曰：愿转法轮演大圣典，勉济群黎使获灭度，时五百梵天亿百千众，合一音声，而叹颂曰：世尊愿说经，两足上分别，当现慈心力，度众勤苦患。
　　佛告诸比丘，于时世尊，见诸梵天所上宫殿，默然受之。尔时东南方去是五百亿百千世界诸梵天众，各各自从宫殿皆见光明，晃晃铄铄无不周接，怪未曾有悉俱集会，于众会中有大梵天，号最慈哀，为诸梵天而叹颂曰：诸大天当知，此则本瑞应，宫殿悉感动，最有大名闻，有德诸天子，人人云集此，则是其威神，令宫殿巍巍，今佛兴于世，两足之中尊，所以令馆宇，现光明如是，吾等当往质，斯事不可妄，从昔至于今，睹瑞无若兹，四方有光明，至于亿国土，今有定至诚，佛当成于世。
　　佛告诸比丘，时五百亿百千梵天，各从宫殿骆驿四出，以诸天华如须弥山，诣西北角，遥见如来大通圣慧处于道场于佛树下坐师子座，诸天龙神阿须伦迦留罗真陀罗摩休勒眷属围绕，而为说经法，适见佛已寻时即往，稽首于地绕无数匝，手执大华而散佛上，时大梵天及诸眷属，以颂赞曰：礼无等伦，则为大仙，天中之天，声如哀鸾，唱导普护，诸天人民，愿稽首礼，愍伤世俗，得未曾有，在在难值，久思光颜，今日乃见，本于百劫，积德解空，八十亿佛，寿如尘劫，又人中尊，分别空慧，而常讲说，善权方便，诸天群臣，人民得觐，具足亿垓，八十之数，其眼彻见，在所救济，多所拥护，于佛道法，故出于世，愍伤众庶，我等福会，甚难值遇。
　　佛告诸比丘，无数亿千梵天之众，劝发世尊愿转法轮，演出典谊散告群生，救脱三界令获安隐。
　　尔时诸梵天悉俱等心，同声赞曰：最上大人，愿转法轮，惟讲经典，为十方人，度脱群萌，苦恼之患，令一切人，喜踊[一/旦]然，其有闻者，得成佛道，诸天人民，咸蒙安隐，阿须伦身，当复减损，施于忍辱，安隐之事。
　　佛告诸比丘，大通众慧如来默然可之，南方西方亿百千垓诸佛世界，诸大梵天宫殿馆宇悉为普明，弈弈煌煌靡不周达，时诸梵天，自见宫殿威变煜爚，怪未曾有悉俱集会，各自念言，我等宫殿何乃如之，于其众中有大梵天，名曰善法，独叹颂曰：大圣而兴，所举不妄，一切宫殿，威光重照，有此瑞应，现于世间，善哉行求，如斯奥谊，过去无数，亿千诸劫，未曾睹见，如是感动，将以如来，出现于世，令诸天子，自然来会。
　　佛告诸比丘，时五百百千亿诸梵天人，从其所处，遥见大华如须弥山，各手执持众供养具行诣北方，瞻觐如来大通众慧佛处于道场坐树下师子座上，与无央数诸天龙神阿须伦迦留罗真陀罗摩休勒眷属围绕，讲说经法，即诣佛所稽首于地绕无数匝，手执大华如须弥山，供养散佛，寻以宫殿奉上世
　　尊，惟愿愍伤受而处之，时诸梵天等心同声，而叹颂曰：诸佛现世，甚难得值，久不瞻睹，今日乃觐，侥幸来至，蠲除爱欲，具足充满，于三千刹，诸大导师，饱满饥虚。
　　古来至今，未曾见闻，如灵瑞华，鲜可遭值，道慧难遇，时时乃有，我等宫殿，雅丽无量，承佛威神，而得获此，唯垂大哀，纳受所进，愿处其中，显现道因。
　　时诸梵天劝请世尊，惟转法轮分别经典，令诸天神沙门梵志，多所愍伤普安一切，天上世间悉当蒙恩，于是梵天与群侍俱，等心同声，而叹颂曰：幸愿世尊，广演经典，加哀当转，大圣法轮，讲若干法，声若雷震，惟愿愍伤，吹大法螺，以大经典，雨于世界，分别善教，微妙之诲，我等劝助，愿讲道慧，开度众生，亿百千垓。
　　西南方西北方东北方，各各如是，无数梵天不可计限，上方下方各各如是，自在宫殿，睹见光明靡不周接，怪之未有，各从斯去，五百亿百千世界诸梵天众，各舍宫殿来诣佛所，有大梵天名曰妙识，即叹偈曰：善哉愿诸佛，世吼获圣明，为三界众生，开示正觉乘，普为世间眼，达见于十方，开通甘露门，度脱无数人，乃昔往古世，人中尊变现，空无思想念，使现于十方，长益乐地狱，好喜畜生处，后生堕饿鬼，亿数难思议，亡失于天身，寿终堕恶趣，若得听佛法，进获平等道，志行趣佛慧，将护众黎庶，皆得归安隐，不失快乐想，常不行佛道，不处于正法，违无量圣教，即堕于恶趣，睹见世光明，以善故来至，发一切众生，而行于慈哀，逮见于世尊，解空慧无漏，诸天及世间，于斯悉劝助，宫殿妙无量，犹如威神德，普施明月珠，大导师愿受，人尊愿受供，愍伤幸宫殿，令此群品类，逮得无上道。
　　佛告诸比丘，于时五百百千亿大梵天众，赞叹佛已，启劝令佛转大法轮，开度十方安隐世人，复叹颂曰：思愿讲说，无上法轮，惟雷法鼓，尊妙法音，度脱众生，勤苦之患，加哀示现，无为大道，我等劝助，唯圣说法，救护余类，及世间人，音声柔软，敷扬美响，亿百千劫，积累德行。
　　佛告诸比丘，大通众慧如来，尔时见十方无央数百千亿众生劝请说法，及十六子国王太子，转大法轮三转十二事，开化发起沙门梵志诸天龙神众魔梵天及世人民，为说苦本是为苦谛，至习尽道由是尽苦，苦尽至道十二缘起具足分别，从痴致行，从行致识，从识致名色，从名色致六入，从六入致习，从习致痛，从痛致爱，从爱致受，从受致有，从有致生，从生致老病死忧苦大患。又告比丘，大通众慧如来三说经法，须臾之顷分别此谊，令十六亿百千垓众漏尽意解，逮得六通三达之智，无央数人皆得度脱，如是至三，第四说经，江河沙等亿百千垓群生听经，一一皆获漏尽意解，诸声闻众不可称计。
　　尔时十六国王太子以家之信出家为道，皆为沙弥，聪明智慧多有方便，以曾供养亿百千佛，造立众行，求无上正真道，俱白佛言：今大会声闻众，无央数亿百千人，有大神足已具成就，惟为我等，讲演无上正真道谊，愿弘慧见指示其处，当从如来学大圣教，以共劝进观察其本，于时世尊，悉见幼童国王太子心之所念，则为国王及诸眷属讲说经法，八十亿百千垓人皆作沙门，于时彼佛观诸沙门心之本原，为二万劫说正法华方等经典菩萨所行一切佛护，皆已周遍，四部众会普等无异，十六幼童沙弥兄弟，闻佛所说悉共受持，讽诵讲赞，其佛授决，当得无上正真之道，说是经已声闻欢喜，十六沙弥无数亿百千垓诸菩萨众皆得本志，彼佛说是，于八万劫未曾休懈，说斯经已，
　　即入静室精思闲定，四十万劫三昧正受。
　　尔时十六王子为沙弥者，行菩萨道本是佛子，睹见世尊独处闲居，各各豫严法座，欲用敷演广彼法谊，于时都会八万四千劫分别说经，一一菩萨化度六十万江河沙亿百千垓，处于无上正真道，皆立大乘，其大通众慧如来八十四万劫，乃从三昧兴就法座，普告一切诸比丘众，十六王子所建功德难及无量，至未曾有智慧巍巍，则以供养无数亿百千诸佛，众行具足普受圣慧，入于道明合集佛智，诸比丘众皆当稽首，恭敬自归十六仁贤，数数莫懈，其志声闻缘觉乘，已得声闻缘觉之路，若行菩萨及成就者，其新发意皆当付此，诸族姓子，听所说经不拒逆者，皆当逮得无上正真之道成佛圣慧，诸族姓子顺世尊教，以是正法数数分别为一切说，其十六子具菩萨乘，一一开化六十江河沙等人，所生之处常共俱会，亦复普说听正法谊，各各值见四十亿百千诸佛世尊，或当复更见诸佛者，今我班宣四辈。
　　佛言欲知尔时十六国王子乎？答曰：不及也。佛言：今皆成无上正真之道，今悉现在处于十方说法救护，无数亿百千垓兆载声闻众，不可称计菩萨东方现在甚乐世界，有二佛号无怒山岗如来至真等正觉，东南方现在二佛，号师子响师子幢如来，南方现在二佛，号一住常灭度如来，西南方现在二佛，号帝幢梵幢如来，西方现在二佛，号无量寿超度因缘如来，西北方现在二佛，号栴檀神通山藏念如来，北方现在二佛，号乐雨雨音王如来，东北方现在二佛，号除世惧。今吾能仁，于忍世界，得成如来至真等正觉，合十六尊。
　　又告比丘，吾等十六为沙弥时，在彼佛世讲说经法，众生听受，一一菩萨开化无量诸江河沙亿百千垓，发无上正真道者，今得成就为菩萨道，住声闻地者，渐当诱进无上大道，稍稍当成最正觉，所以者何？如来之慧难限难计，不可逮及为若此也。又告比丘，何所是乎？吾为菩萨时，开化无量亿百千垓江河沙等，听闻咨受诸通慧者，当来末世，或有发意，学弟子乘，成为声闻，后不肯听受菩萨之教，不解佛慧不行菩萨，一切志在无为之想，谓当灭度，甫当往至他佛世界，顺殊异行生异佛国，当求道慧志听启受，尔乃解知如来之法，有一灭度无有二乘也。皆是如来善权方便说三乘耳。如来正觉灭度之时，若有供养以清净行，信乐妙言趣于经典，一心定意为大禅思，当知尔时观于如来，皆普合会诸菩萨众，会诸声闻听受此法，尔乃睹见世间佛道，无二灭度也。如来正觉善权说耳，其乐下劣小乘行者，则自亡失远乎人种，不解人本为欲所缚，如来灭度时，若有闻说欢喜信者，佛恩所护。
　　假喻旷野五百里路，迥绝无人亦无国君，有一导师聪慧明达，方策密谋隐知远近，将众贾人欲度悬迥，皆俱疲怠不能自前，各思恋曰：予等安处圣兴之土，本国平雅有君长师父，今来远涉极不任进，宁可共还免离苦难，导师愍之，发来求宝中路而悔，设权方便于大旷野，度四千里若八千里，以神足力化作大城，告众商人无怀废退，大国已至可住休息，随意所欲饭食自恣，欲得大宝于此索之。又告比丘，商人见城人民兴盛，快乐无极怪未曾有，离苦获安喜用自慰，无复忧恐饥乏之患，自谓无为如得灭度，停止有日隐知欲厌，即没化城令无处所，告众贾曰：速当转进到大宝地，吾见汝等行疲心惧，故现此城。
　　又告比丘，如来如是，为人等伦唱道经谊，睹见生死长久艰难虚乏之患，现于三乘，禅定一心使得灭度，又佛从本说有一乘，闻佛讲法不受道慧。若患厌者谓当积行甚为勤苦，如来悉见其心所念志疲懈想，为现声闻缘觉易得，犹如无导化作大城，人民饶裕商者晏息，视如厌玩没之不现，为众商人说幻化城，其导师者谓如来也。大旷野者谓五道生死，众商贾人谓诸学者，将行求宝谓说道慧菩萨行法，中路厌玩不肯进者，谓佛难得累劫积功不可卒成，诱以声闻缘觉易办，化作城者谓罗汉泥洹，没城不现谓临灭度，佛在前立劝发无上正真道意，其罗汉事限碍非真不至大道，若至他方与佛相见，得不退转无所从生，乃为大宝究竟之事，佛语诸比丘，如来说法尔等闻之，谓悉备足，不知所作尚未成办。又如来慧普见世间一切人心，示现泥洹，如来至真等正觉，善权方便说
　　有三乘，尔时世尊欲重解谊说斯颂曰：昔有大通，众慧导师，适坐道场，于佛树下，其佛定处，具十中劫，尚未得成，究竟道谊，诸天龙神，阿须伦等，普发精进，供养最胜，雨诸天华，纷纷如降，用散等觉，人中之导，于虚空中，畅发雷震，而以进贡，上尊大圣，最胜在彼，行甚勤苦，所行久长，成无上道，专精思惟，于十中劫，乃成正觉，大通众慧，诸天人民，亿百千垓，一切众生，欢喜踊跃，彼佛本有，诸子十六，皆顺禀受，人中道化，众庶之类，亿百千垓，眷属围绕，造两足尊，前稽首礼，师长圣尊，殷勤启谏，愿说经典，勇猛师子，讲未闻者，饱满我等，及世人民，十六荒域，及此世界，久远空墟，大圣乃兴，梵天宫殿，[一/旦]然大明，现众瑞应，悉分别说，东方世界，亿百千垓，五百国土，自然震动，彼有大梵，自处其宫，威神功德，巍巍最上，于时睹见，此本瑞应，寻即造诣，愍伤俗者，则以天华，供散大仁，皆用宫殿，奉上世尊，鼓乐弦歌，赞佛功德，劝谏正导，令转法轮，时人中尊，默然受之，寻为如应，解说经法，南方西方，北方世界，上方下方，四隅境域，亿千垓众，梵天悉来，各献所珍，以为供养，又复下方，诸界梵天，普亦如是，等无有异，皆以宫殿，奉上大圣，嗟叹如来，悉共劝助，愿转法轮，光阐心目，无数亿劫，难得值遇，惟垂示现，往古根力，加哀开[门@为]，甘露法门，普等法眼，分别慧谊，宣扬群典，若干品类，时佛为说，遍示四谛，一切具解，十二因缘，为显无黠，令得眼目，讲说生死，忧苦空患，一切世间，悉从生有，当知因是，致于终没，如来适说，是法欲竟，若干种类，无央数人，八十亿垓，众生之俦，于时听者，住声闻乘，何况余方，立第一地，彼时最胜，所说经法，如江河沙，黎庶清净，都卢志于，声闻之行，导师圣众，计数若兹，一切共算，不能称限，众等品类，一一如是，皆悉若斯，立大上慧，于时至尊，十六圣子，等俱学者，齐共同心，一切出家，咸为沙弥，而悉分别，佛方等经，吾等当成，世之明父，汝党如是，皆得上慧，斯诸众生，悉令如此。
　　又如世尊，为法之眼，最胜至诚，见人心本，幼少为童，常行平等，而为众生，说上尊道，亿百千垓，无底譬喻，示现因缘，寻获报应，分别所兴，诸通敏慧，如诸菩萨，所当造行，于时大圣，为现真谛，显扬宣布，斯正法华，普雨讲说，大方等经，若干千颂，不可思念，无能限量，如江河沙，于时适说，斯之经典，则入静室，三昧等观，八十四万，劫中澹然，世雄尊师，定意如斯，时诸沙弥，觐瞻大圣，在于静室，而不出游，开化人民，无数亿千，觉了禅定，清净无漏，第一始设，于大法座，宣扬说此，仁贤经典，于安住教，流布佛化，如是比像，所造弘广，于江河沙，不可称限，亿百千数，皆听启受，安住之子，一一开导，算诸黎庶，无能限量，于时最胜，灭度之后，悉得觐于，四十亿佛，彼诸学士，适闻斯名，便即供养，两足之尊，有四事行，离垢为贵，悉得佛道，现在十方，斯十六童，皆是佛子，普在八方，敷弘道諠，于彼所说，及听受者，是诸声闻，悉佛弟子，步步各各，若干色像，今当亲近，发大道意，吾身尔时，寤不觉者，皆令一切，咸得听受，尔诸贤者，号声闻子，善权方便，示诸人道，吾前世时，报应如斯，应所说法，是其因缘，假使不忍，修尊佛道，比丘当知，魔所娆因，随其本性，
　　凶弊纵恣，志不奉行，不乐空慧，无数百世，渴不值水，又当愚騃，常处恐惧，无数丈夫，百千之众，发迹而行，欲度旷野，又睹旷野，殊迥艰难，其里计数，五百逾旬，有一大人，贤圣明哲，导师开化，心无所畏，为彼贾人，导示径路，旷野悬邈，多有艰恐，无数亿人，创碍羸惫，各对导师，而自诉讼，吾等疲弊，不能进前，徒类今日，欲退还归，导师聪明，为方便父，谆谆宣喻，诱诲委曲，矜怜闇塞，欲弃宝退，坏败本计，中路规还，吾今宁可，设神足力，化造立作，广大城郭，严庄若干，亿千人民，而立房室，令微妙好，又当复化，大江流河，苑园浴池，华实滋茂，台馆殿宇，墙垣绮[女+(替-曰+贝)]，男女若干，巨亿百千，诱恤勉励，使不恐惧，各自侥庆，欢喜悦豫，今日得至，于此大城，入市所娱，所欲之具，心怀忻然，如得灭度，尔等及吾，诸难以除，以亲亲故，欢悦所安，今日一切，恣所施为，从己所乐，周遍观采，与卿同心，故郑重说，悉来聚集，听闻所说，吾以神足，化作大城，吾时观察，枯燥荆棘，每惧仁等，创楚悔还，即设善权，化现众诸，且宜精志，顺路进前，佛告比丘，吾亦如是，见无央数，亿千众生，患厌勤苦，周旋迷惑，以方便教，而开导之，故佛念斯，如是利谊，厌于佛道，不得灭度，一切道父，而觉了之，贤等事办，今得罗汉，故劝助立，住斯德报，偶察诸贤，得至罗汉，汝等一切，皆弃众苦，一切众会，乃演斯法，诸佛大圣，善权方便，讲说佛教，大仙救护，其乘有一，未曾有二，休息尔等，故分别说，由是教化，此诸比丘，当兴精进，第一英妙，诸仁当志，一切敏慧，菩萨典法，无有灭度，我常发求，成诸通慧，得达十方，最胜之法，颜貌殊妙，相三十二，当得佛道，乃应灭度，诸大导师，说法如是，且令休息，自谓灭度，适得休息，言获无为，缘是之故，畅诸通慧。
正法华经卷第五授五百弟子决品第八
　　于是贤者邠耨文陀尼子，闻佛世尊敷阐善权示现方便，授声闻决当成佛道，追省往古所兴立行，又瞻如来诸佛境界，得未曾有欢喜踊跃，无衣食想支体解怿，不能自胜，于大正法或悲或喜，即从坐起稽首佛足，寻发心言，甚难及也世尊，未曾有也安住，如来至真等正觉所设方谋甚深甚深，非口所宣，此诸世界有若干品，以无数权随现慧谊，顺化群生分别了法，为此众人说其本原，方便度脱，世尊圣慧，悉知我等行迹志性之所归趣，乃复举喻说古世事及始发意，时满愿子稽首佛足却住一面，归命世尊，瞻戴光颜目未曾眴。
　　佛言：善哉诚如所云，如来通见一切本际，推其深浅因行授与，如示声闻卑下小乘，淫怒垢除令得休息，乃导菩萨无极之慧，犹如昔者有一导师，行慈多哀怜愍贫厄，衣食不充求乞无获穷无资贿，乃为击鼓普令国境，谁欲入海采珍宝者，人民皆会，复循令言，谁不爱身不嫪父母不顾妻子者，当共入海采求珍宝，人民闻令退还者多。又诸贫乞欲规采宝，无衣覆体无资自济，前却犹豫不能自决，导师知之悉召告曰，设欲入海相给衣粮不使空乏，诸贫欢喜，即奉教命一时上船，望风举帆游入大海，不逢大鱼不触山崖，弊鬼罗刹亦不敢娆，得至龙宫，便从龙王求如意宝，俗人贫厄不自谐活，愿见惠施以救远近，龙王即与随所侥愿，若欲得者悉令来取，导师还令，行取者少不取者多，所以者何？心怀恐怯，到龙王所惧没不还，于时导师告诸贾人，各恣所欲，贾人悉采金银琉璃水精虎珀车磲马瑙，各取满船，
　　导师严敕，还阎浮利，众人从命归到本土，家室亲里，饮食伎乐车马乘从，悉来迎逆，共相娱乐七日七夜，乃归家居，各各相问，得何等宝？少智贫乞但得七宝导师，慧侣获如意珠，师升高楼手执宝珠，周向四方四隅上下，斯珠之德令雨七宝，寻如所言则雨七宝，普遍其国无所不满，其余慧侣分布诸国，四出周行亦雨七宝，少智贫士乃更呼嗟，我俱入海恨不值此，导师告曰：吾敕令卿，卿不往取今何所望？众人弃宝更相合会，共还采宝，诣海龙王求如意珠，即悉得之，还阎浮利亦雨七宝。
　　佛言：发无上正真道意欲度一切，譬如导师行入大海，愍诸贫匮令入海者，谓为一切讲说经道，望风举帆入大海者，谓学权智海三难者，谓空无想无愿，海谓生死，得如意珠谓获如来无极法身，众又随从取如意珠，谓闻菩萨道而发大意得无从生，贫劣下人采取七宝各自满船，谓得七觉意，还归乡里家室迎者，谓十方人来受道教，升楼执珠向八方上下，谓得佛道度脱十方，谓诸慧士等分至诸国雨七宝者，谓各诣他方成最正觉，众贫悔还相命入海，谓诸声闻闻有一乘无二道也，尔乃更发无上正真道意，后当成佛各有名号，于是颂曰：比丘当听，解喻说之，如有导师，愍伤国人，多贫匮乏，常苦汲汲，击鼓巡令，谁欲入海，众人集会，更告之曰，不惜身命，不嫪父母，不顾妻子，当共入海，海中有难，无得变悔，时诸贫乞，亦欲有意，恐不自致，沉吟不决，导师宽恕，给其衣食，时入大海，各求七宝，于是导师，诣龙王宫，并告所领，求如意珠，等侣受教，获如意珠，还归乡里，大小悉迎，于时导师，升高楼上，向于八方，遍雨珍宝，朋党分行，在于异国，亦雨七宝，莫不蒙恩，采七宝者，乃自悔恨，俱行入海，怨不值是，导师告曰，前相敕令，自不肯取，是若等过，何所怨责，即还入海，求如意珠，寻则得之，发意菩萨，得正真道，畏厌生死，便随声闻，奉行空事，无想无愿，得度三界，至泥洹门，见佛世尊，降魔官属，至于无上，正真之道，开化一切，出万亿音，十方群生，莫不受教，天龙鬼神，皆来稽首，发菩萨意，至无从生，或为声闻，断三垢毒，睹见十方，无所挂碍，诸罗汉等，乃自咎悔，俱行学道，何为得斯，坐起行步，懊恼自责，如来然后，现于三乘，善权方便，随顺诱导，道无有二，况乃三乎，诸声闻等，尔乃踊跃，其心[火+霍]如，云除日出，佛皆授决，当至大道，国土处所，各有名号。
　　佛告诸比丘，宁见声闻满愿子乎！于比丘众为法都讲，光扬咨嗟诸佛之德，敷陈正典精进劝助，开佛说法讽受奉宣，散示未闻而无懈废阐弘谊趣解畅槃结，应答四部不以厌惓，显诸梵行悉令欢喜，舍除如来菩萨大士辩才质疑，未曾有如满愿子者，于比丘众所取云何，其满愿子，岂独为吾作声闻乘而受法典也。勿造斯观，曾已历侍九十亿佛，从诸世尊启受正要，所在众会常为法讲，宣散经谊分别空慧，志无所著，若说经时无有犹豫，靡不通达未常弊碍，普恒尽心诸佛世尊菩萨神通，毕其形寿令修梵行，于声闻众信意想之，以斯善权利益救济，于无央数亿百千垓群生之类，开化无量阿僧祇人，令发无上正真道意，其所游至皆为黎庶，显畅大道令得佛住，一切所修，常为己身净诸佛土，所行如应开化众生，于诸正觉普现供侍，今于吾世为尊法讲，每受正典论议难及，贤劫之中兴显千佛，又当供养将来世尊，亦皆为尊法之都讲，常为无量无极品类，光益训谊，劝化一切无限蒸民，令发无上正真道意，具足满进菩萨道行，却无数劫当成为佛，号法照曜如来至真等正觉明行成为善逝世间解无上士道法御天人师，当于此土而为大圣，尔时江河沙等三千大千世界为一佛土，七宝为地，地平如掌，无有山陵丘墟溪谷荆棘砾石，重阁精舍周匝普满，而用七宝，犹如诸天宫殿丽妙遥相瞻见，天上视世间，世间得见天上，天人世人往来交接，其土无有九十六种六十二见
　　憍慢罗网，一切化生不由女人，净修梵行各有威德，以大神足飞行虚空，常志精进所作备具智慧普达，紫磨金容三十二表，大人之相，是时人民常有二食，一曰法食，二曰乐禅悦豫，是为二食，有无央数亿百千垓诸菩萨众，悉得神通周旋分别坟籍谊理，其声闻等皆逮圣行，行八脱门威曜方便，名德奇雅得度无极，劫名宝明，世界曰善净，佛寿无量劫，灭度之后法住甚久，起七宝塔遍是世界，十方诸佛皆共歌叹斯土功德，佛说如是欲重解义，即而颂曰：诸比丘听，于此谊旨，如吾所语，诸天世人，行权方便，究竟善学，若当遵崇，修佛道行，此诸众生，脆劣懈废，故当演说，微妙寂静，示现声闻，缘觉之乘，而常住立，菩萨大道，善权方便，若干亿千，以用开化，无数菩萨，斯声闻众，故复说言，上尊佛道，甚为难获，亿数群生，被蒙淳化，已得修学，如是之行，下劣懈废，恣尚慢堕，而当渐渍，皆成佛道，身口及心，常遵所行，如是声闻，力势薄少，畏厌一切，终始之患，而复严治，净己佛土，或复示现，己在爱欲，怒害瞋恚，及闇痴冥，睹诸众生，迷惑邪见，坏裂蠲除，疑网弊结，吾声闻众，行亦如是，应时随宜，化此萌类，以权方便，发起一切，悉为众人，顺而广说，告诸比丘，我声闻备，所行具足，于亿千佛，以欲救护，斯佛正法，觉了禅思，而求于度，所在自处，为尊弟子，博闻多智，讲法勇猛，当悦众生，心不厌倦，而兴佛事，建立于道，获大神通，安住普达，具足导利，则是灯明，察知众生，常见根原，为说经典，使至清净，诱导群萌，亿百千垓，分别宣示，尊上正法，处此大乘，无上正真，自见国土，英妙清净，将来之世，亿百千佛，应时供侍，奉敬如是，恒当将护，于尊正法，又复严净，己之佛土，讲说经典，亿百千垓，善权方便，常遵勇猛，当复开化，无数众生，悉在道慧，无有诸漏，彼每事敬，诸大圣雄，常当执持，此佛尊法，当得佛道，自在导师，名法光曜，照闻十方，其佛国土，最尊快乐，七宝之地，普悉清净，时劫当名，为宝之明，世界号曰，善净严饰，无数亿千，诸菩萨众，如是等类，得大神通，时佛世界，众所嗟叹，神通恢大，善妙清净，又诸声闻，亿千之数，皆为大圣，贤猛之众，神足极上，行八脱门，分别解散，靡不开达，其佛国土，一切众生，皆行清净，常修梵行，具足辩慧，众德无乏，庶人贤兴，盛殷甚多，诸贤人等，人民繁炽，但乐经典，余无所慕，其土亦无，女人之众，无有恶趣，勤苦之患，紫磨金色，自然在身，三十二相，而自庄严，而佛国土，无衣食想，在所欲得，当说于斯。
　　尔时千二百由己行者，各心念言，怪未曾有莫不喜踊，世尊加哀余皆得决，必愍余等使蒙其例，于是世尊，知诸声闻心之所念，告贤者大迦叶，今应真众千二百人，现在目下除阿难罗云，又是声闻知本际等，当供养六十二亿佛，过斯数已，五百弟子皆当作佛，号普光如来至真等正觉明行成为善逝世间解无上士道法御天人师为佛众祐，优为迦叶，像迦叶，江迦叶，海迦叶，黑曜，优陀，阿难律，离越，劫宾[少/兔]，薄拘卢，淳[少/兔]善等，五百罗汉，皆当逮成无上正真道，为最正觉悉同一号，于是世尊而叹颂曰：佛尊弟子，姓曰本际，当成如来，世之导师，将来之世，无央数劫，当化众庶，无数亿千，得为最胜，号曰普光，彼佛国土，名曰清净，当来之世，无央数劫，常见诸佛，不可计量，光音神足，大力明父，音声畅闻，十方世界，亿千众生，周匝围绕，唯但讲说，尊上佛道，诸菩萨等，常修正行，所乘端严，尊妙宫殿，所游行处，无所想念，得听受法，于两足尊，常往周旋，
　　他方佛国，诸佛大圣，如是比像，已复供养，广普至尊，心中欣然，多所悦可，其诸国土，皆一等类，众大圣雄，无有异名，人中之上，悉号普光，如是俦类，精进力行，安住之寿，极长难限，劫数具足，六万二千，灭度之后，正法当住，圣所遗典，存劫三倍，又以像法，当复住立，过于正法，转复三倍，假使正法，灭尽之后，男女众多，遭大苦患，是诸最胜，大圣伦等，名号普光，大士之上，具足当为，五百导师，各各悉等，皆成佛道，其名普闻，十方佛土，神足大力，及其境界，正法功德，正类如是，悉当遵修，宣此雅典，一切所得，皆当若兹，现于天上，及在世间，如我往古，施于清净，广普光明，人中之上，所建立行，悉耐从已，各已受决，多所愍哀，无央数事，成一平等，如佛今者，于世正真，尊故兴发，为迦叶说，卿当念持，五百佛名，诸声闻众，及余一切，是故弟子，犹得自在。
　　尔时五百无著，目见耳闻如来授决，欢喜踊跃往诣佛所，自投于地稽首作礼，悔过自责，鄙之徒等每忆前者，自谓已得泥洹灭度，无有巧便，不能识练了别正归，弃背明哲志疲厌想，今乃得逮如来之慧，当成正觉，唯然世尊，譬如士夫入慈室藏，以明月珠置于结中，醉酒卧寐不自唯省，寤忘明珠不知所在，起之他国无有资用，饥乏求食计穷无获，思设方计周旋往反，乃得供膳心怀悦豫，于时乃念前寝室藏，明珠系结将无堕彼，驰还求索，寻即往见慈室长者，慈室长者而谓之曰：卿何以故而自劳烦？行求饭食思想不息，子欲知乎？尔时吾身严整衣服，游行采毅敬利所谊，行至于此见明月珠，系于子结，今珠在体，岂不省耶？以何因缘来至吾计，设何方便而尽力行，子今求财宝所以难致者，以不自察可否之事，且便疾去以明珠宝，持诣大龙而贸易之，由得诸宝所有之藏恣意所施，昔者世尊本始造行，为菩萨时发诸通惠，我等不解亦不觉了，于今悉住罗汉之地，而谓灭度，处险难业常如虚乏，今日如此乃能志愿于诸通慧，当以斯法开化余人，以如来慧分别道意，比丘尔等，勿以此谊谓泥洹也。卿诸贤者，又当亲殖众德之本，昔者如来以权方便开导若等，今亦如是重说经法，若之徒类自取灭度，今者世尊，授以无上正真道决，于是五百声闻知本际等，而叹颂曰：我等闻斯，乃知前失，已得受决，是上佛道，稽首世尊，无量明日，唯愍讲斯，所演光耀，犹如愚冥，不能分别，所以一一，而获灭度，今日欢然，安住所化，志愿广普，诸通慧事，如有一子，行来求索，即时游入，于慈室堂，于彼睹见，多财富者，于时富士，广设饮食，其人一寐，而不饮食，明月珠宝，而系在结，因此卧寐，从寐而起，坐慈藏室，而欢喜悦，彼愚騃子，而越利谊，寻时起去，远行入城，求服饮食，甚不能获，行索供膳，财自系活，从人得食，谓获无为，明珠约结，而自念言，今此珍宝，为在不乎，续在佩身，求不知处，故复睹见，慈室长者，所可施与，丈夫之事，即为示说，善哉快言，畅现妙宝，教化令度，其人适见，第一安隐，蒙宝之恩，获致于斯，有无极财，藏满丰盈，又以五欲，而自娱乐，如是世尊，说譬若兹，吾等前世，俱发志愿，非是如来，之所兴为，于往古时，长夜精进，世尊我等，下劣心弊，不能觉了，如来教化，心无志愿，不肯进前，而以泥洹，欢喜自庆，如佛圣教，所觉开度，如是计之，无得灭度，人中之上，愍发慧谊，乃为灭度，第一无为，此结明珠，离垢上珍，今日我等，所闻无限，因从化导，普显怡怿，各各逮得，别授殊决。
授阿难罗云决品第九
　　于是贤者阿难自念言，我宁可蒙受决例乎，心念此已发愿乙密，即从坐起稽首佛足，贤
　　者罗云，复前自投世尊足下，俱共白言，唯为我等演甘露味，大圣是父靡不明彻，无归得归无救得救无护得护，于诸天阿须伦，兴立庄严若干种变，阿难罗云，则是佛子亦是侍者，持圣法藏，惟愿世尊，孚令我等所愿具足，授无上正真。又余声闻合二千人，与尘劳俱皆从坐起，偏袒右肩一心叉手，瞻戴尊颜我等逮见，佛告阿难，汝于来世，当得作佛，号海持觉娱乐神通如来至真等正觉明行成为善逝世间解无上士道法御天人师为佛众祐，先当供养六十二亿佛恭顺奉侍，执持正法将护经典，然后究竟成最正觉，于是开化二十百千江河沙等天人，使发无上正真道意，其佛国土清净无瑕，地绀琉璃，竖诸幢幡，自然庄严世界平正，无沙砾石山陵溪谷，地皆柔软如天綩綖，劫名柔和，无有雷震，时佛寿命不可计数亿百千垓，无可为喻难得崖底，诸弟子众受道教者，不可计会亿百千垓无能限量，阿难成佛为大圣时，所以名曰海持觉娱乐神通，其土人民多神变周旋如来灭度后法住过倍，像法存立复倍正法，十方无量江河沙等亿百千佛，悉当叹颂彼佛功德，于时世尊，而赞叹颂曰：今佛颁宣，诸比丘众，仁者阿难，总持吾法，于当来世，成为最胜，供养诸佛，六十二亿，名曰海持，觉乘神通，于此博闻，彼成大道，其土清净，显现微妙，自然跱立，无数幢幡，诸菩萨众，如江河沙，皆是如来，之所建发，悉如最胜，无极神足，其德名闻，流遍十方，欲计寿命，无量难限，教化世间，多所愍伤，假使其佛，灭度之后，正法当住，过倍其数，像法存立，转复过倍，最胜宣发，教化若兹，又此众生，如江河沙，兴报应心，立以佛道。
　　尔时新发意八万菩萨，各自念言，怪未曾闻古来未有，吾等焉用菩萨谊，为诸声闻类顽嚚之俦，乃复授决当获大道，何因若兹，世尊即知其心所念，便告之曰：诸族姓子及比丘听，佛法平等，族姓子，这发无上正真道意，前于超空如来至真等正觉所，而现在博听众经，常修精进，来至吾所欲建殷勤，由是缘故，速得无上正真道成最正觉，仁贤阿难，为佛世尊奉持法藏，修菩萨行，出家之缘意履雅愿，以诸族姓子用相托付，尔时阿难自亲从佛，闻已无量空无之谊，当得成佛授国土决，闻本行愿欢喜悦豫，寻即忆念无央数亿百千之垓诸正觉典。又观本行所履之迹前后劫数，即叹颂曰：我本闻有，无量诸佛，悉念为余，说经典时，诸有灭度，最胜大圣，余皆忆识，如所闻说，得立佛道，心不怀疑，如是比者，善权方便，而为安住，立侍者地，以大道故，奉持正法。
　　于是世尊告贤者罗云，罗云思之，汝当来世当得作佛，号度七宝莲华如来至真等正觉明行成为善逝世间解无上士道法御天人师为佛众祐，则当供事如十世界尘数如来，当为诸佛现作尊子，亦复如今为吾息也，其度七宝莲华如来，国土寿命教化众生所有庄严，亦如海持觉娱乐神通世界清净，罗云当为其佛尊子，过是已后当得无上正真道成最正觉，时佛颂曰：罗云是我，尊上长子，幼少精童，柔和殊妙，斯佛之子，当得大道，常以法施，多所悦喜，无数亿佛，所见哀念，欲得算计，无能限量，普为最胜，诸佛之子，当成大道，众比丘像，又此罗云，所行温雅，兴立殊愿，奉吾正戒，咨嗟宣扬，世雄导师，言我今是，如来之子，诸德无量，亿垓之数，设有思念，莫能限量，其罗云者，佛之长子，今所通履，住佛道故。
　　尔时阿难罗云，俱白佛言，今我等见二千声闻，学弟子戒心怀忻然，瞻戴尊颜，道法正典不可思议，愿及是时，佛告阿难罗云，宁见二千声闻学弟子法戒者乎，阿难白佛言，唯然见之佛告阿难，斯党同行等学大乘，当供养五百世界尘数如来执持正典，然于后世一时同集，布于十方各各异土，逮成无上正真道为最正觉，号宝英如来至真等正觉明行成为善逝世间解无上士道法御天人师为佛众祐，其寿一劫，觉慧平等，诸声闻同
　　多少无差，诸菩萨众亦复如是，灭度之后正法住立，数亦无异，时佛颂曰：此诸声闻，二千朋党，今悉住立，于世尊前，斯等圣智，佛皆授决，将来之世，便当成佛，而显示现，无量譬喻，睹见诸佛，悉当供养，便当逮获，无上尊道，住于道行，犹得自在，其名行异，游处十方，悉当忍辱，须臾不变，当复独处，坐丛树下，当得佛道，成就慧谊，皆当成觉，号同一等，名曰宝英，流闻世界，其佛国土，平等殊特，诸声闻众，等亦如是，神足光明，皆遍世间，周流一切，十方国土，分别经法，有所依猗，正法存立，等无有异。
　　于是诸学闻佛授决，欢喜踊跃，不能自胜，以颂赞佛：闻佛授我决，世光见饱满，如甘露见灌，已获无极安。
正法花经卷第六药王如来品第十
　　佛告诸比丘，道法一等无有二乘，谓无上正真道，往古来今无有两正，犹如众流四渎归海合为一味，如日所照靡不周遍未曾增减，若族姓子欲至正觉，解无三涂去来今者，当学受持正法花经分别空慧无六度想，不以花香伎乐供养，为供养也。当了三脱，至三达智无极之慧，乃为供养，所以者何？乃昔久远劫难称限，尔时有佛，号药王如来至真等正觉明行成为善逝世间解无上士道法御天人师为佛众祐，世界名大净，劫曰净除，药王如来寿二十中劫，诸声闻众三十六亿，菩萨大士有十二亿，时转轮王名曰宝盖，典主四域，王有千子，端政勇猛，有七宝圣臣，降伏怨敌，其王供养药王如来，具足五中劫，与眷属俱一切施安奉敬药王，过五劫已告其千子，吾已供侍如来，若等亦当顺遵前绪，于时千子闻父王教，复以五劫供养药王如来，进以上妙不违所安，彼一太子名曰善盖，闲居独处静然思念，我等今者供养如来，宁有殊特超彼者乎！承佛威神虚空有天，而语之曰：今族姓子岂欲知耶？有法供养最尊无极。又问曰：何谓法之供养？天曰：尔当往问药王如来，普当为若分别说之，善盖即起诣药王如来所，稽首于地白药王如来曰：法之供养奉顺典者，为何谓乎？世尊告曰：法之供养者，顺若如来所说经典深妙优奥，开化一切世间人民，难受难见出家舍利，志求菩萨诸箧之藏，旷邈处中，以总持印而印之，精进力行不退转轮，现于六度无极之慧，殷勤揽摄佛之道品，不起法忍开入正典，于诸群生，设大慈哀，降伏魔兵离诸法见，觉了演畅十二因缘，无我无人非寿非命，志空无愿无想之法，不由众行，处于道场而转法轮，劝诸天龙揵沓和等，莫不乐仰，开阐法藏护诸贤圣，宣扬显布诸菩萨行，究竟众苦无我非身，群生违禁立以所便，众魔异道堕颠倒见贪猗有为，常怀怖懅而为咨嗟，诸佛之德，使灭生死慰除所患，而见安隐无为之事，去来今佛所叹如是，而割判了微妙色像，总持崖底诸法法忍，开道宣布阐发诸器，权便所义将养正法，是为法之供养，设于诸经志在法忍，敷陈典籍而顺反复，演训其要无诸邪见，无所从生不起法忍，无我无人入诸因缘，无瞋不诤无所讼诉，无我无寿循执句义，而无识著慧无放逸，将御心识住无所住，识理指趣因导非义，洮汰通流诸所猗法，不造见人恃怙真谛，如法所归无著无入，断诸猗著灭诸无黠，生老病死悉为除屏，观十二缘而不可尽，睹诸住见不随颠倒，是为族姓子法之供养，王子善盖，从药王佛闻法供养，应时逮得柔顺法忍，即脱身衣以覆佛上，白世尊曰：唯加圣恩建立我志，如来灭后，愿护正法兴法供养，降魔怨敌将迎后法，时佛知心，然其末世当护法城，佛告比丘王子善盖，因佛现在，以家之信出家为道，常精进学兴诸德本，不久成就立五神通，总持辩才无能断截，佛灭度后，神通总持力无所畏，即皆具足，于十中劫，药王如来所说经法，为转法轮，善盖比丘护正法故，于一世中化千亿人，悉发
　　无上正真道意而不退转，十四载人立声闻缘觉地，不可计人得生天上，比丘欲知时王宝盖，岂将异乎？今现在佛宝[火+佥]如来至真等正觉是，其王千子，此贤劫中千佛兴者是，拘楼秦如来为始，最后成者名曰欣乐，太子善盖，今我身是，是故当知，一切所供无过法养，去来今佛皆从是出，若族姓子族姓女，欲得供养十方诸佛，即当受持正法花经，持讽诵读宣示一切，分别一乘无有三乘道，时佛颂曰：假使有一，欲解大法，开化一切，皆至正觉，当孚受持，斯法华经，宣示远近，诸未闻者，譬如泉流，皆归于海，合为一味，无有若干，声闻缘觉，及菩萨道，一切皆归，无上正真，譬如日月，照于天下，百谷药木，及诸荆蕀，斯典如是，以无极慧，照耀三界，皆入一义，曩昔如来，名曰药王，时有圣王，名曰宝盖，五劫供养，彼药王佛，一切施安，无所乏少，告诸千子，使供养佛，千子受教，踊跃等心，供养如来，亦俱五劫，饮食床卧，幡盖妓乐，善盖太子，闲居自惟，宁有供养，逾于此乎，空中天言，法供养胜，即自问言，何谓法养，天便告曰，当行问佛，太子即问，佛为具说，难解之句，深妙法藏，空无想愿，乃入正慧，大慈大悲，降伏众魔，六十二见，自然为除，无常苦空，非身之事，无我无人，无寿无命，顺至将持，不起法忍，转不退轮，法法相照，十二因缘，展转相生，已解本无，无有终始，于是善盖，得柔顺忍，佛灭度后，守护法城，精进不懈，得五神通，总持辩才，开化一切，时千亿人，皆立大道，十四载人，声闻缘觉，无央数人，得生天上，以故叹称，法供为最，假使有人，欲供养者，当受持此，正法华经，分别如来，善权方便，无有二乘，皆归一道。
　　尔时世尊告八万菩萨，因药王开士缘诸菩萨等，宁察斯四部众，无央数亿天龙鬼神阿须伦迦留罗真陀罗揵沓和摩休勒人与非人，比丘比丘尼清信士清信女声闻缘觉菩萨，现在目睹欲闻如来说斯经典，一切众会闻一颂一偈，一发意顷欢喜劝助，佛皆授斯四部之决，当得无上正真道意，佛告药王，假使如来灭度之后，闻斯经典一颂四句，发意之顷代劝助者，佛皆授决，当得无上正真之道，前已奉侍亿百千佛，从亿百千佛发意立愿，是等俦类，愍伤众人故来生耳，从是经典受持一颂，讽诵书写载于竹帛，铭著心怀念而不忘，若听颂音恭敬察之，方如如来圣尊上句，若以华香缯彩幢幡，发意供养是经卷者，叉手向之稽首作礼，则当谓之世间自归。又告药王，若族姓子族姓女，假使能持一颂，劝助欢喜闻经卷名，若得闻名则当觉是，将来世尊展转相谓，族姓子族姓女，来世便为如来至真等正觉，所以者何？其受是经持读诵写，观听供养幡华缯彩杂香芬薰，则当谓斯族姓子女成无上正真道，得灭度已若觐如来，则普愍伤诸天世人，从其所愿而得自恣，常生人间欲演斯经，其人本已造微妙行，因所作行则当生于严净佛土，常自观缘欲讲法故，当知斯党愍伤群生，佛灭度故故来生此，则有反复如来所使，其族姓子则谓彼人行如来事，世尊所遣，其有讲说如来所宣，斯法训者若复不畅，其身续蒙，假使有人志姓凶险常怀毒害，发意之顷，为其人说不可之事，其殃难测，若一劫中诽谤如来毁斯人者，罪等无异，是皆悉为如世尊种，若族姓子讲斯典时，有小童子受是经卷，白衣沙门，若以言语恶事向之，所不可意加于其人，使闻恶言，至诚虚妄宣扬怨声，则在殃罪，犹如害意向于如来，族姓子女，受斯经典持讽诵读，而不游行不为人说，当获衅咎。若受持经，当以衣被甘膳饭食香华灯火琦珍殊妙供养奉散，斯族姓子斯族姓女，则为大宝当为作礼，所以者何？乃能一反闻斯经典，若有听者以所供养，志愿无上正真道故，时佛颂曰：若欲住佛道，志慕己功德，当供养彼人，持斯经典者，若乐诸通慧，恣意有所说，
　　则当受斯典，并供养侍者，说此经法者，愍伤于众生，世吼之所遣，来化群生类，假使持是典，所生常精进，强勇而自来，矜哀于众庶，自在所欲生，最后于末世，从彼得睹遇，斯经为尊上，所当供奉养，诸天人香华，衣服诸覆盖，常供给法师。
　　恭敬彼人，常当如佛，寻叉手礼，自然圣道，若最后时，逢值斯经，佛灭度已，受持经卷，常当供养，如奉最胜，饭食之属，诸昧具膳，房室床卧，衣被亿数，一反闻之，崇进如是，如来则授，其人之决，佛遣彼士，来在人间，若有最胜，值遇斯典，设使闻者，书写执持，于今佛在，见于目前，诽谤如来，具足一劫，心中怀恨，面色改常，其人即获，无数殃衅，设有受持，是经卷者，而分别说，为他人解，若有诽谤，此等伦者，其罪过彼，不可计数，假使有人，面现赞佛，而叉十指，具足一劫，清净志求，斯尊佛道，亿百千垓，咨嗟赞颂，称咏法师，发心悦豫，其人获福，不可限量，用宣誉是，明智者德，彼士获福，复超于斯，而有人来，供养学者，若于十八，亿千诸劫，其人供进，珍馔众味，诸天香华，细柔精妙，计劫之数，十八千亿，和声悦颜，崎岖以献，若有一反，闻是经者，得诸利庆，无极难比。
　　佛告药王菩萨，吾每散告，前后所宣经品无量，甫当说者经号甚多，比拟世间一切诸法，今此典颂，名祚显绰最尊第一，普天率土所不信乐，如来正觉无所毁败，于内燕居，密从法师受斯典者，则为如来威力所护，无能破坏，乃前世时曾得闻之，如来现在有闻斯典，多有诽谤，何况如来灭度之后，难得值遇，所欲志愿而见覆盖，观族姓子女为如此也。他方世界现在如来，悉睹见之，在所存立己身还闻，诸信力也。善本力，志愿力，在如来室等顿一处，斯之伦党德如是也。求如来水志存佛掌，是乃前世愿行所致，佛灭度后，若有信此正法典者，受持书写供养奉顺为他人说，德乃若斯。佛告药王菩萨，若有能说斯经训者，书写见者，则于其人起佛神寺，以大宝立高广长大，不当复著佛舍利也。所以者何？则为全著如来舍利，其有说此经法之处，讽诵歌咏书写，书写已竟，竹帛经卷当供养事，如佛塔寺归命作礼，一切香华杂香芬薰，琴瑟箜篌幢盖缯幡，若有众生欲得佛寺稽首作礼者，当亲近斯经无上道教。又告药王，多有菩萨出家为道，及凡白衣行菩萨法，不能得致如是像经，及见读诵书写供养，其有菩萨，行菩萨行晓了权宜，假使得闻是佛景摸，菩萨所行共行法者听者，信乐来入其中，解达分明即受供养，于一座上应近无上正真之道，若有见者，如是士夫入于斯谊，德不可计。佛告药王，譬如男子渴极求水，舍于平地穿凿高原，日日兴功但见燥土，积有时节，其泉玄邃而不得水，复于异时，掘土甚多乃见泥水，浊不可饮当奈之何？其人不懈稍进得水，于时男子睹本瑞应，释除狐疑无复犹豫，吾兴功夫积有日月，今者乃能值得水耳。如是药王，设有菩萨闻是经典，而不受持讽诵学者，去于无上正真之道，为甚远矣。是景摸者，诸菩萨业，假使闻此正法华经，讽诵精修怀抱在心而奉行之，尔乃疾成最正觉矣。佛语药王，一切菩萨，其有不肯受讽行者，不能得至无上正真道，最正觉也。所以者何？吾前已说班宣此言，假使有人不乐斯经，则为违远于诸如来，此经典者，道法之首众慧之元，成就菩萨，若有菩萨闻此经典恐怖畏懅而不爱乐，则当知之。新学乘者，若不恐怖，则是久修菩萨之行，若声闻遇是经法，或恐或怖心怀畏懅，为憍慢恣。佛语药王，如来灭度之后，若有菩萨及大士等，欲以是经为四部说，著如来衣坐于世尊师子之座，然后尔乃为四部众宣传此经，何谓著衣于如来被服，谓人忍辱柔和安雅，是则名为如来被服，其族姓子，当修此衣，何谓世尊师子之座，解一切法皆悉空寂，处无想愿，是为世尊师子之座。又族姓子，当作是住所坐若兹，以此经法为比丘比丘
　　尼清信士女天龙鬼神广分别说，其心踊跃不怀怯弱，志于大道开道四辈，其族姓子，若复处于他方世界，化作化人及与眷属比丘比丘尼清信士清信女颁宣此法，设使有闻而不乐者，吾起令乐必使爱喜，若在闲居圹野之中，有天龙神揵沓和阿须伦迦留罗真陀罗摩休勒，吾遣化人为说经法，虽复迥在异方刹土，普当自现令众人见。若受此典，不识句义失其次绪，使讽学者，蒙其威神令达义次，尔时世尊，即说偈曰：皆相弃怯乱，而当听此经，是法难得遇，信者亦难值，如人欲求水，穿掘于高原，数数积功夫，但睹燥干土，彼观自思惟，其水为甚远，所掘深乃尔，续见干燥土，然后转渐睹，湿土稍稍现，尔乃心决疑，今已得近水，其不闻是经，不数修行者，其人离道远，去佛慧若此，斯经深巍巍，决诸声闻事，还闻此经王，听之思惟义，则得近大道，智者成圣慧，犹如见湿土，尔乃知得水，当入于佛室，被服如来衣，则处吾圣座，明者乃说此，慈心入吾室，忍柔和被服，解空师子座，而说无所畏，设刀凡石打，为人见骂詈，故为说此法，吾悉忍斯音，游在亿千土，吾身当坚固，无思议垓劫，为众生分别，佛灭度之后，为众去怨结，多遣诸化人，而说此经典，比丘比丘尼，清信士女等，当供养此辈，及诸来会者，石打杖挝骂，怀结而恶口，若有设此凶，化人悉呵教，假使独自行，而讽诵玩习，不被无恶声，质直游闲居，其人在彼行，画夜一己身，吾遣与共俱，为伴说此典。
　　其人辩才，无所挂碍，多能明了，随顺之法，可悦人民，亿百千垓，犹如佛圣，之所建立，假使有人，不依此法，则为名曰，诸菩萨逆，学者游行，及有所坐，得见诸佛，如江河沙。
七宝塔品第十一
　　尔时佛前，七宝之塔从地踊出，二万里适现绕佛，超在虚空自然而立，其塔殊好色若千变，五种之华而雨其上，纷纷如雪，庄严校饰塔寺讲堂，以无数宝因共合成，百千栏楯窗牖轩户，不可称计，悬众幡盖垂宝璎珞，诸明月珠罗列虚空，犹如众星，香炉宝瓶满中名香，栴檀芬馨一切普勋，三千大千佛之国土，金银琉璃水精珊瑚虎魄车磲马瑙，以为宝盖，其盖高显至第一天，忉利诸天及四天王，皆散意华供养七宝塔，其塔寺中自然发声，叹言：善哉善哉世尊安住，审如所言，道德玄妙超绝无侣，慧平等一犹如虚空，实无有异，时四部众见七宝塔，在于空虚高大微妙，巍巍无量光耀炜晔，靡所不照，颁宣善哉，欢喜踊跃叉手而立，瞻戴无厌。时有菩萨，名曰大辩，见诸天人心怀犹豫，乍悲乍喜欲得知此，何所瑞应，故前问佛，唯然世尊，今者何故？七宝塔寺现大圣前，高广无极莫不见者，而宝塔寺自然出声，赞曰善哉！何所感动而有此瑞，世尊则告大辩菩萨，此宝塔寺有如来身，完具一定而无缺减，东方去此不可计会，诸佛世界有佛，号名多宝如来，国曰宝净，本行道时而自发愿，吾会当以此正法华经当自修成，使诸菩萨皆得听闻，然后乃坐于佛树下，还成无上正真之道，其佛所念，果如所言，为诸十方讲说经法，开化一切皆令得道，于时其佛临欲灭度，普告诸天世间人民及诸比丘，吾灭度后，奉如来身全取其体，一等完具兴大塔寺，若见塔者悉得其所，功德难限，于时其佛，建立如是无极圣化，十方世界其有讲说此法华经，吾七宝塔，踊现诸佛所说经处，其舍利身在七宝塔，赞言善哉！佛告大辩，是七宝塔在于东方而处于下，去是无量江河沙佛土，在于虚空未曾出现，今见能仁如来正觉，本行学道为菩萨时，用众生故不吝身命，精进不懈行权方
　　便，布施持戒忍辱精进一心智慧，求头与头求眼与眼，求鼻与鼻求耳与耳，手足支体妻子侍从，七宝车乘象马衣裘，国邑墟聚恣人所求，无所爱惜自致得佛，今故来现致敬能仁，欲令能仁佛坐我所有师子金床，讲正法华开化一切，使蒙其恩，能仁如来寻如所劝，则升讲堂师子之座，分别数演正法华经，而说颂曰：设闻多宝佛，知其名号者，未曾畏终始，不复遭苦患，若闻药王师，假记名号者，众病自然愈，寻则识宿命，一切所供养，奉法为最上，分别空无慧，自致得佛道，宣畅法华经，以示诸不及，解本无三乘，顺一无上真。
　　佛告大辩，今者多宝如来至真，在斯塔寺，遥闻说此正法华典，是以踊出，赞言善哉！大辩菩萨复白佛言，唯然世尊，今我等类诸来会者，欲得睹见多宝佛形，愿垂恩慈加以威神，使诸来者各得其所开发大道，佛告大辩菩萨，多宝如来本亦自誓，我之塔寺所至方面，听此经典设诸如来及四部众，欲睹吾身，随其十方之所欲愿，皆当得见，咸共供养于此化像。大辩！欲知我身，亦当感是十方诸佛，一切世界所化如来，讲说法者皆令诣此。尔时大辩菩萨复白佛言，唯然世尊，垂加大恩，普现一切十方国土诸佛圣德，佛默然可，即时演放眉间众毛微妙光明，普照十方各各五百江河沙等亿百千数诸佛国土，一切世尊各各普现，止其国土坐于树下奇妙庄严师子之座，与无央数百千菩萨，在宝交露布好座具，珍琦殊异悬缯幡盖，垂于四面诸佛座上，为诸众生讲说经法，音声柔和靡不解达，百千菩萨启受所闻，东西南北四偶上下，无数百千亿垓难量江河沙等诸佛世界，皆亦如是靡不见者。时十方佛各各自告诸菩萨等，诸族姓子，汝辈当往诣忍世界见能仁佛如来至真，并当瞻戴多宝世尊形像塔寺，彼时于此忍界所有功勋善德，殊雅威神自然而现，七宝诸树周匝而生，其地悉变为绀琉璃，以紫磨金而为长绳，连绵庄饰八交路道，其地平正，除诸郡国县邑村落大海江河川流泉源，皆不复现，但见自然诸天香炉烧众名香普雨天华，于此佛土，应时移徙诸天人民在他佛国，时诸众会现在七宝诸交露帐，诸交露帐庄严殊妙，不可称量遍此佛土，时彼十方一切诸佛，各有侍者，亦复皆来诣此忍界，各各至于众宝树下，此诸宝树高二万二千里，枝叶华实各各茂盛，斯宝树下有师子床，高二万里，皆以奇宝众珍为座，如来座上，如是比像，于此三千大千世界，但见诸佛靡不周遍，非是释迦文如来至真等正觉之所变现也，各从十方诸佛刹土而来到此，显示大道无极之德。尔时世尊释迦文尼，变诸如来所化形像，在于八方各二万亿所有国土，皆无地狱饿鬼畜生，移徙诸天及阿须伦，在于他方诸佛世界，令二万亿诸佛国土地绀琉璃，皆以七宝变成树木，其诸宝树高二万二千里，枝叶华实各各茂盛，诸师子座高二万里，此诸佛土而皆平正，无有河海众流泉源，亦无诸山目邻大目邻须弥山王铁围大铁围，一一佛土其地平等七宝合成各各庄严，诸宝交露快乐难量，遍布诸华烧众名香，诸宝树下各有如来坐师子床，如是比类复更别有二万世界能仁如来，各为诸方而特庄严，显现清净，皆为诸佛作其处所，此诸佛土，亦无地狱饿鬼畜生，诸龙鬼神及阿须伦，亦复移徙诸天人民在他佛土，此诸佛土地绀琉璃，以紫磨金而为宝绳，连绵诸树八重交道。又彼诸树高大妙好亦复如前师子之床庄严交饰，其地平正无有山河江海之事，香华众宝珍琦交露，垂明月珠亦复如前，行来进止道径由路等无差特。尔时释迦文佛所化如来，在于东方恒沙等刹班宣道教，皆复来至，十方世界各三千亿诸佛正觉，皆来诣此，如来悉坐于师子宝床，各取宝华授诸侍者，诸族姓子，汝等往诣耆阇崛山能仁佛所，致吾名字敬问无量，圣体康强力势如常所游安耶，以此众华，供散彼佛及诸菩萨众弟子上，宣我所言，多所开化，于是释迦文如来至真，见诸所化各各坐于师子之座，及诸侍者皆来集会，赍华供养，即从坐起住于虚空，四部之众悉亦各起叉手而立，佛以手指开七宝寺讲堂之户，[一/旦]然通彻晃若日出，譬如开于
　　大国城门，而以管籥去其关轴内外无碍，释迦文佛以手两指，开七宝寺讲堂之户，现其威德不可称限亦复若兹，如来这开七宝寺户，多宝如来至真等正觉身即现矣，坐师子床肌色如故亦不枯燥，威光端正相好如画，口重宣言，善哉善哉！释迦文佛，说此经典，何其快乎！吾以欲闻此经法故，故自出现，时四部众见多宝如来至真等正觉，闻其灭度去世以来不可称计亿百千劫，听言善哉！甚大惊怪，初未曾有，即以天华，供养散于释迦文佛多宝如来，时多宝佛则以半座与释迦文，七宝寺中有声出曰：释迦文佛愿坐此床，释迦文佛辄如其言，时二如来共同一处，在于虚空，七宝交露坐师子床，时四部众各心念言，诸佛至真道德高远而不可逮，巍巍难量不可称限，惟愿如来，垂意见念加威神恩，令我等辈俱处虚空，佛知所念现神足力，使四部众自然超上处于虚空，时释迦文佛告四部众诸比丘等，于此忍界谁能堪任说是经典，今是其时亦是大节，如来现在若灭度后，当受此法持讽读诵，今如来身幸欲灭度，比丘当舍如来所供养供事之谊，奉顺恭敬于此经典，于时说颂曰：无极大圣，来至于斯，导师因现，琦妙塔寺，比丘欲知，听法故举，何人省是，不兴精进，灭度以来，无央数劫，今日乃能，欲听经典，以故发来，因缘宣教，得度无极，法之善利，于往故世，自兴此誓，导师所愿，正由此道，灭度以来，久远乃尔，于今复见，十方世界，自在去此，悠悠极迥，亿百千数，如江河沙，因经典故，而发诣此，灭度圣将，而自现矣，各各由在，于诸国土，一切志乐，声闻之行，皆欲将护，于正法故，何缘当令，经典久存，因由依附，诸佛之道，在无央数，诸佛世界，取合众生，来至于斯，修治严净，神足之力，各各自说，如是广谊，何因得说，于兹法眼，诸佛住此，不可称计，在于树下，而处道场，其身真谛，巍巍亿垓，诸导师众，坐师子床，清净常正，明显如日，若如火光，除于阴冥，柔软美香，薰于十方，供养达至，愍伤世者，其有度脱，一切众生，恩德流布，常通于此。
　　吾灭度之后，其持此经典，速逮得受决，目见世导师，佛灭度之后，其多宝仁贤，闻见师子座，塔寺所在处，我身次在是，亿千来至此，最胜子所由，堪说斯经典。
　　若闻此法，能受究竟，则为奉事，归命我身，并及多宝，如来之尊，奉顺现在，十方诸佛，复及今来，诸导师众，庄校圣体，殊妙难量，悉为供养，具足无限，用尊修受，此经典故，以曾见吾，闻所讲说，亦复更睹，寺中世尊，并余无数，诸导师众，从百千亿，国土至此。
　　慧命族姓子，愍伤于众生，此处难可值，诸导师所乐，诸无数经卷，犹如江河沙，佛虽说彼经，不足为奇特，其度须弥山，则以手举持，跳著亿千国，不足以为难，设有分别说，奇句述百千，闻亿千佛国，不足以为难，若住极上界，为天人讲法，宣畅无量经，不足以为奇，佛灭度之后，末世能堪受，班宣此经典，尔乃为殊特，若以一手卷，捉尽于虚空，至于无所至，不足以为难，我灭度之后，若归如是像，来世书此经，尔乃为奇特，设取十方地，举著于爪上，擎行恣所游，升置于梵天，此者不为远，精进无奇异，不如于来世，须臾读此经，假使劫烧时，人践火中行，乃担草不烧，不足以为奇，我灭度之后，若持此经典，为一人说者，尔乃为殊特，假使有受持，八万诸法藏，
　　颁宣如所说，以示亿千人，比丘于彼世，开化诸声闻，住于神通者，不足为奇异，若持此经典，信喜而爱乐，数数咨称者，尔乃为殊异，若无数亿千，兴立无著塔，六通极大圣，犹如恒边沙，佛灭度之后，设持此经典，其人得功报，过是难限量，百千诸世界，说法不可计，今我亦宣畅，佛慧所分别，计是经典者，一切经中尊，其奉持此典，则侍诸佛身，族姓子讲说，现在如来前，后世持是经，贤圣乃堪任，须臾持此经，则为奉敬佛，一切诸导师，是经难值遇，一切十方佛，为现所咨嗟，勇猛有威神，神通为以达，名德远流布，诸佛所爱乐，用持此经故，逮得寂定地，导师灭度后，则为天世人，显示作眼目，宣布此经故，于当来之世，须臾说此典，其一切众生，稽首礼明者。（诸本此中加梵志品各分为二十八品云）
梵志品第十二
时能仁佛告诸众会，吾往无数难称限劫，求法华经未曾懈惓，时作国王，遵修大法六度无极，布施金银水精琉璃琥珀珊瑚珠玉车磲马瑙，头目肌肉手足支体，妻子男女象马车乘不惜躯命，时人寿长不可计会，吾用法故捐弃国位委正太子，行求大典，击鼓振铎宣令华裔，有能为吾演大典者，吾当为仆供给走使。时有梵志而报之曰：我有大典正法华经，若能为仆吾当慧报，佛告比丘，吾闻其言欢喜从命奉侍梵志，给所当得水浆饮食，扫洒应对趋走采果，储畜资粮未曾懈废，奉侍千岁使无侥渴，佛时颂曰：击鼓振铎，宣令远近，欲求大典，正法华经，若见赐者，吾当为仆，趋走役使，给所当得，甘心乐闻，不敢疲倦，所当供养，不惜身力，趣欲闻受，正法华经，愿及十方，不适为已，其王精进，未曾休懈，衣食供命，不求甘奇，愍念众生，诸未度者，寻时即获，正法华经。
　　佛告诸比丘，时国王，则吾身也。梵志者，调达是。今吾具足六度无极大慈大悲，成四等心三十二相八十种好紫磨金色，十种力四无所畏四事不护，十八不共威神尊重度脱十方，皆由调达恩德之力，调达却后无央数劫，当得作佛，号曰天王如来至真等正觉明行成为善逝世间解无上士道法御天人师为佛众祐，世界名天衢，时天王佛广说经法，如江河沙众生得无著证，无数不可计人志在缘觉，如江河沙无量烝民，皆发无上正真道意至不退转，其佛当寿二十中劫，灭度之后，正法当住二十中劫，不散身骨合全舍利起七宝塔，高六十里，周八十里，普天下人悉往供养，香华伎乐歌颂功德，绕塔作礼，不可计人得无著证，无央数人志缘觉乘，不可思议无量天人，发无上正真道意，志不退转若族姓子族姓女，逮得闻是正法华经，心中[火+霍]然而无狐疑，杜塞三趣，不堕地狱饿鬼畜生，便当得生十方佛前咨受正法，若在天上世间豪贵，若在佛前自然化生七宝莲华，于时下方多宝世尊所从菩萨，号曰智积，自启其佛，当还本土，时能仁佛告智积曰：吾有菩萨，名溥首童真，且待斯须可与相见，宣叙阔别咨讲经典乃还本土，于是溥首坐七宝莲华，有千叶大如车轮，与诸菩萨俱坐莲华，从龙王宫踊出大海，溥首童真，皆退下华礼二佛已，与智积菩萨对相问讯，智积菩萨问溥首曰：所诣海渊化度几何？答曰：其数无量不可称限，非口所宣非心所计，如今不久自当有应，所说未竟，寻有莲华从海踊出在虚空中，无数菩萨皆坐其上，此皆溥首在海之所化，悉发大意，其志无上正真道者，普在空中讲大乘事，本发声闻意者，在于虚空说弟子行，解知大乘，溥首前谓智积曰：在海所化其现若兹，智积菩萨以颂问曰：至仁慧无量，化海众宝数，唯为露圣旨，分别说其意。
　　溥首答曰：在于海中，惟但敷演正法华经，智积又问，其法甚深尊妙难及，能有寻时
　　得佛者乎？溥首答曰：龙王有女厥年八岁，聪明智慧与众超异，发大道意志愿弘广，性行和雅而不仓卒，便可成佛。智积又问，我睹能仁，是仁大师，本求佛道为菩萨时，积功累德精进不懈，历劫难计乃得佛道，不信此女便成正觉，言语未竟女忽然现，稽首作礼绕佛三匝，却住赞曰：功祚殊妙达，现相三十二，诸天所敬侍，神龙皆戴仰，一切众生类，莫不宗奉者，今我欲成佛，说法救群生。
　　时舍利弗即谓女言，汝虽发意有无极慧，佛不可得，又如女身，累劫精进功积显著，尚不得佛，所以者何？以女人身未阶五位，一曰天帝，二曰梵天，三曰天魔，四曰转轮圣王，五曰大士，其女即以一如意珠价当是世，时孚供上佛，佛辄受之。女谓舍利弗及智积曰：吾以此珠供上世尊，佛授疾不？答曰：俱疾。女曰：今我取无上正真道成最正觉，速疾于斯，于斯变成男子菩萨，寻即成佛，相三十二众好具足，国土名号众会皆见，怪未曾有，无央数人天龙鬼神，皆发无上正真道意，三千世界六反震动，三万道迹得不退转，皆当逮成无上正真道，舍利弗智积菩萨，默然无言。
正法华经卷第七劝说品第十三
　　尔时有菩萨，名曰药王，复有菩萨，名曰大辩，与二万菩萨俱，于世尊前面自启白，惟愿大圣，自安宣教，勿以为虑，如来至真灭度之后，我等当共分布此经讲说示人，假使有人儱戾自用，性不修调，薄德无福心怀自大，著供养利不备善本，离于解脱难可成就，我等世尊，兴忍辱力在于彼世，受此经典书持诵说，供养奉事怀佩在身，除于吾我班宣斯经，报安住恩，尔时会中五百比丘学不学者，前白佛言，唯然世尊，吾等堪任宣布此经。又复大圣，他方世界如来声闻诸学不学，佛悉授决，当成无上正真之道，一切叉手而礼世尊。八千比丘复白佛言，大圣自安，勿以为虑，灭度之后，当广解说传此经道，亦当宣布他方世界，所以者何？此忍世界，人多憍慢本德薄少，心常怀乱如火毒然，迷惑三界不能自安，尔时大敬逵比丘尼，与六千比丘尼俱，瞻戴尊颜不以为厌，启白佛言，道德至尊巍巍无量，超绝虚空无能及者，佛即告曰，汝辈瞿昙弥，勿怀悒悒而为愁戚悲颜观佛，恨言如来而不班宣，独不见蒙授无上至真正觉之决，一切众会等共和同，尔乃演布授众人决，当至无上正真之道，皆一等味味无有异，从是已往，汝当遭值三万八千亿诸佛之众供养奉事，当为菩萨常为法师，此学不学六千比丘尼，为诸众生，菩萨法师，次第具足菩萨行已，当成为佛，号曰一切众生咸敬如来至真等正觉，成佛以后开化人民，各各展转共相授决，当成为佛，度脱无数不可计人，于是罗云母比丘尼及持名闻，各心念言，今佛世尊而不愍念，独见遗弃，于是大圣告名闻比丘尼，今我班宣告语远近，当于十万亿佛修道，常为法师奉菩萨行，所遵具足当得作佛，号具足百千光幢幡如来至真等正觉明行成为善逝世间解无上士道法御天人师为佛众祐，其世界名仁贤，尔时其佛，光明威神无数百千，寿不可限。时大敬逵及罗云母比丘尼等，得未曾有惊喜悦豫，即说是偈，而嗟叹佛：世尊所开示，为众之导师，开化于世界，并及于天人，天人所奉事，今者见慰抚，以为人导师，充满悦我意。
　　比丘尼说此颂已，白世尊曰：唯然大圣，我等信乐是佛法训，堪任诵读，又及余人他方世界，于时世尊，顾眄八十亿垓百千逮诸总持开士讲不退转法轮，时诸菩萨见佛照临，寻叉手启白，唯愿大圣，以斯经典付授我等，讲说宣布得此经卷，专惟佛德，诸族姓子欣仰世尊，俯察己身前世所行平等之愿，则于佛前而师子吼，如来灭度后，若此经法在于十方，我等书写受持讽诵，思惟其谊分别布路，显化余人亦令如斯，承佛圣旨，我之朋党处殊异土，大圣加恩，将接我等使得成立，尔时诸菩萨大士同心等意，佛前而说颂曰：唯然世尊，默然安圣，佛灭度后，光阐影训，然后末世，恐有患难，当普班宣，分别说之。
　　若挝捶骂詈，以石打掷者，
　　大圣往来世，鄙当忍此愚，语言难可了，谀谄痴憍慢，然后处山岩，无获谓有得，无便于智慧，当何以报答，独行顺心志，怀恶为无忍，在居贪恶声，当为说经法，所讲言决除，犹若此六通，凶暴秉毒心，处寂行斯想，入燕而独住，不慕骂詈对，是我等无忍，猗著于利养，则是外道人，所说为已施，于经自精进，犹以供养利，于众会中说，宣吾等名誉，若至国王宫，大臣及寮属，并梵志长者，若余比丘所，谤毁说我恶，所行如邪道，吾当悉忍此，当奉侍大圣，尔时离忧戚，若使能忍辱，以斯佛所说，悉当呵教之，劫乱比丘诤，凶暴大恐惧，悉骂詈我等，诸比丘如鬼，在世行恭敬，皆令忍苦患，以顺柔软性，故当说此经，吾等不贪身，亦不惜寿命，当堪奉持此，志愿于佛道，世尊具知之，如凶恶比丘，然后来末世，当分别开解，颜色常不悦，数数犯不当，游行不以时，衣服多不政，假使今世雄，灭度后末世，在众会勇猛，分别说是经，若行求入城，傥有所慕索，所在当施与，佛知不令堕，用爱乐世原，兴修仁善心，少欲行节限，逮善寂灭度，一切世光曜，十方悉来会，我当言至诚，悉见心不虚。
安乐行品第十四
　　于是溥首大士白佛，唯大圣，此诸菩萨恭敬世尊，所当劝悦难及难及，何时应当为一切众说斯经典？佛语溥首曰：菩萨先处二法乃应讲经，一曰威仪，二曰礼节，何谓菩萨解知威仪？假使持心忍辱调柔，将护其意畏不自立，其志如地不见有人，不见有人而行法者，观自然相诸法本无，此诸法者众行之式，亦无想念，是谓威仪。何谓礼节？设令菩萨不与王者太子大臣吏民从事，不与外道异学交启，不尚世典赞叙音韶合偶习俗，不贪不学不与屠杀鱼猎弋射鸡鹜罗网贼害从事，不与歌乐游戏众会同处，不与声闻比丘比丘尼清信士清信女从事，亦不亲近行礼问讯，不共止顿，不与同志经行烧香散华然灯，除其往至讲经会时，唯与讲会而共从事，纵有所说亦无所著，是为礼节。
　　又语溥首，菩萨大士不嫪家居宗室亲属，不殷勤思见内人女弱独说经法，亦不频数诣群从幼童男女，及余异人而说软语，所不当讲不为定意自赖说经，不与住立亦不同愿，亦不与一比丘尼独入房室，除念如来精进为行，纵为女人有说经缘，不于是中污染法味，不令受取而广谊理，不与沙弥比丘尼童子童女共在一处，常好燕坐绸缪好习辟屏闲居，是为礼节。又语溥首，菩萨大士，观一切法皆为空无，如所住立已堕颠倒，所立正谛常住如法，专秉身心不动不摇，不退不转蠲舍灭尽，不生不有无有自然，无为无数无所可有，逮无所有除诸言辞，不住无为无想不想，得伏诸想，假使菩萨，乙蜜观察斯一切法，款款修此所当行者，常住威仪礼节二事，世尊重解现此谊，而叹颂曰：若菩萨好乐，说此经典者，于后当来世，勇猛无怯劣，顺威仪礼节，善明清白行，国王及太子，大臣寮属吏，外道若异学，屠猎恶害品，抑制交启习，不与通往返，比丘放罗汉，除立于法律，不与自大俱，复远犯禁者，比丘比丘尼，调譺嘲话谈，舍离清信女，不与无益言，现在欲获法，常当止息非，
　　好住灭度地，是谓为威仪，假使不肯往，咨问于道法，为斯持法说，不怯无所著，众生有癞病，若亲属宗室，母人诸细色，悉当舍离去，不与是等俱，而积殖德本，当弃贩卖业，诸慢不恭敬，弃捐诸住立，不为己身害，若干种虫蚤，不习食啖肉，蠲舍诸非法，喜瞋恚恨者，所行乃如是，亦不与谈语，不与强颜俱，及余自用性，作行如是者，皆当屏除之，明者设有缘，为女人说经，而不独游行，不住于调戏，设入出聚落，数数行求食，将一比丘伴，常志念于佛，佛故先示现，此威仪礼节，其奉持斯典，则当勤行之，上中下劣人，若不行法者，无无常供养，一切皆至诚，丈夫无想念，坚固行勇猛，不知一切法，亦不见灭尽，一切诸菩萨，是谓为威仪，如常行礼节，且当听察之。
　　斯当讲说，无为之法，一切不兴，亦无所生，建志常立，观采空谊，此为明者，所行礼节，有所念者，悉颠倒想，以无为有，用虚作实，虽有所起，诸法无生，因想蹉踖，而生诸有，心常专一，善修三昧，建立于行，若须弥顶，所住如此，普观诸法，是一切法，犹如虚空，譬若虚无，等无坚固，不念取胜，无所弃捐，诸法所处，无有常名，是为明者，所行礼节，我灭度后，若有比丘，敢能守护，如是法则，无所怯软，心不起想，为无数人，说此经典，其明哲者，所念以时，若入屋室，所行若兹，观察诸法，一切普净，宴然说谊，而不动摇，国主帝王，及与太子，欲听闻法，皆供养之，并余长者，及诸梵志，立诸眷属，皆无所欲。
　　又语溥首，如来灭度之后欲说此经，住于安隐已立安隐，不怀谀谄无眩惑心，乃说经法藏厌身怀，或载竹帛为他人说，亦不多辞亦无所生，亦不轻慢诸余比丘，为法师者亦不歌叹亦不毁呰。异心比丘为声闻者，未曾举名说其瑕秽，亦不诽谤，亦不仇怨意相待之。未曾毁呰居家行者，无所志愿，不建彼行亦无所想，行来安住而立谊要，往来周旋，若诣法会，自护己身行无有失，而说经法，若有请问，心无所猗，离声闻乘，有所发遣觉了佛慧，佛时颂曰：智者常安，住于佛道，先隐定坐，尔乃说经，若当敷座，务令柔软，若干种具，所置绮灿，体常儭著，净洁被服，于七七日，而习经行，犹如黑云，在于虚空，合集积累，弘雅功德，所处之座，具足箧藏，床足坚固，平坦显赫，无数坐具，氎蓐綩綖，俨然正首，尊其视瞻，安详升据，高广法座，而普等心，为一切人，国主帝王，太子大臣，及诸比丘，比丘尼众，清信高士，及清信女，应所乐闻，为讲无量，明智无限，次第剖判，为演种种，微妙之谊，追逐侍后，请求问諠，斯睿哲者，复为解说，而入神足，柔顺之忍，其有听闻，悉得佛道，斯智慧士，皆为一切，进却弃除，懈怠疲厌，常以慈心，为众说法，未曾起于，劳废之想，昼夜歌诵，咏尊法训，分别演说，亿千垓喻，普能劝悦，诸会者心，无敢生念，欲危害者，若得供养，饮食之具，床卧所安，衣服被枕，病瘦医药，而无侥冀，不从众人，有所请求，除其瞻劳，住庙精舍，欲令众庶，悉解佛道，若一切人，来听经法，我乃嘉豫，如获大安，佛灭度后，若有比丘，宣扬经法，无所悕望，无所妨废，不遭苦患，常察精进，离于疾病，无能为彼，造怨怖事，不被杖痛，无诽谤想，身无疲厌，不有所患，其人住忍，得力如是，
　　其明智者，所处安隐，有所存立，如佛言诏，若已咨嗟，亿百功德，一切称誉，不能究竟。
　　又语溥首，如来灭度后，若有菩萨于是经卷怀疑不了，若说教化闻不坚固，性不调和，见余菩萨求大乘者，为造虚妄而诽谤之，见声闻缘觉比丘比丘尼清信士清信女若值菩萨，心为踌躇不即往见，其族姓子则远无上正真之道，而不得近佛天中天所在行处，假使究竟不蒙福力不成最正觉，菩萨行三乘犹如师子在于林树，若有犹豫自然远离，不乐所乐亦不不乐，若于众生修行慈力，至于如来兴大父想，见诸菩萨念如世尊，及诸处家未离尘秽，宽弘等敬礼节恭肃，净诸法谊无疑无结，严一切法谨慎安谛，钦顺平等不著经法，极有所乐亦无所至，所在昼夜敬护斯典。溥首，是为三法之行，菩萨观时然后乃说，造安隐行，不被烦恼亦不娆害，说是经法者，与同学者等心道友，若讲若闻信乐斯典，诵持书写载之竹帛，供养奉事德不可量，说以安住，则乃颂曰：若有嫉妒，怀难亿数，其法师慈，当远憎恶，有明智者，不造贪著，若欲读斯，正典摸者，未曾诽谤，说人之恶，亦不堕非，诸疑邪见，心常[火+霍]然，无有沉吟，以愍伤故，得了此定，安住之子，亦能忍辱，其人常屏，贡高自大，数数讲诵，佛之典诰，未曾以此，持作懈倦，其有菩萨，在十方者，愍伤众生，于世兴行，顺造恭敬，学圣慧者，皆当念之，是我世尊，思念诸佛，两足之上，想诸菩萨，如想父母，设有求道，无有情欲，弃捐吾我，自大之想，假使听省，如是像法，其明士等，当自慎护，所行安隐，常得调定，将御佛道，救亿众生。
　　又语溥首，如来灭度后，若菩萨大士，奉行斯典常以时节，其是比丘当行慈愍，向诸白衣出家寂志一切群生，行菩萨道者，常念过去世行大乘者善权方便演真谛谊，若听闻者，不知不了不悦不信不省不综，反自叹说我当逮得无上正真道成最正觉，威神足力而欲得飞，溥首当知，吾见斯等，佛灭度后，菩萨有四事说法而不诤怒，何等为四？为诸比丘比丘尼清信士清信女所见奉敬，帝王太子大臣群寮郡国人民所见供养，长者梵志皆共承顺，虚空神明无数天子听所说经，天龙鬼神侍卫其后皆营护之，是为四。若入县邑还归室宇，昼夜悉来咨问经法，若为解说分别所归莫不欢喜，所以者何？溥首欲知，皆佛所建立加此经恩，去来今佛尽从斯生，亦护是典，若于忍界闻正法华品，服名听声者甚难值遇。溥首！譬有大力转轮圣王，威德弘茂顺化所领，诸余敌国未率伏者，不敢窥[门@俞]，若转轮王兴举军兵，当有所讨，不宾之臣欲距大邦，雄猛将士奋武克捷，莫不稽颡，王用欢悦断功定赏，封城食邑赐之土田，七宝珍奇象马车乘男女奴婢，元首效绩勋殊特者，王解髻中明珠赐之，所以者何？臣当国强华裔乃康，如来正觉亦复如是，为大法王无极道谛，自伏其心，以法教化，以德消害，以慧战斗，降诸法王无数之众，无量经典百千要谊，咸施群生无所秘蔽，诏平等城其见身魔，能与魔战以贤圣法，攻淫怒痴降魔官属，尽三界患至于灭度，所作克捷则大勇猛，于后无坏亦无有实，因由诸虚致斯世间，如处色像一切因缘，普诸世界古今以来，无有信此正法华经未曾畅说，所以说者，由诸通慧大慈所致，如大圣帝髻中明珠，以为世尊第一法要，缘是趣行，如来使闻深妙之典，往古来今诸行班宣，斯经为最消除一切缘起之患，犹如圣帝珍重爱护髻中明珠，久乃解出以赐元功，如来如是，夙夜宝护最妙无瑕，从是来久立诸法顶，今日加哀乃演散耳，世尊欲重显现要谊，而叹颂曰：今如来现，慈心之力，常愍众生，群萌之界，安住咨嗟，最尊经卷，故分别说，如斯典诰，最后世时，志菩萨法，若使出学，及居家者，若闻此经，慈心战栗，一切普现，不得诽谤，吾本初始，得佛道时，如今如来，现在之时，设能逮闻，于是尊经，则便建立，亿权方便，犹如势强，转轮圣帝，战斗降伏，外异国王，得赐象马，车乘箧藏，
　　又加封邑，城郭郡土，或有得赐，手足宝钏，微妙之色，紫磨金珍，真珠夜光，车磲碧玉，种种殊别，奇财妙异，若干诸物，各用赐之，使一切众，踊跃惊喜，睹所立功，怪未曾有，最后解髻，明月宝施，佛亦如是，今为法王，忍辱之力，无极慧音，常行慈愍，兴发哀护，以法等化，一切世间，睹诸众庶，忧恼之患，讲说经法，亿千之数，晓知众生，所应方便，今日众生，以为尽原，于时法王，无极大圣，分别经卷，亿百千垓，以知黎庶，志力猛慧，便说此经，如髻明珠，最后世时，正典所处，一切诸法，皆无及者，钦仰是经，未曾轻讲，识练幽微，慧明者闻，吾以演现，如是像法，佛灭度后，当恃怙之，其有志求，斯尊道者，普当受决，如佛所言，彼人未曾，有疵瑕欲，无有疾病，众患之难，则于末后，将来之世，便即逮成，无上真慧，殊胜差特，普当具足，诸四部众，亦复顺遇，若有闻者，除身诸漏，怪其无为，悉叉手归，己身景曜，所照光光，其奉行是，所获若此，得成正觉，而转法轮，则睹弘摸，及见最胜，梦中闻见，百福德相，紫磨金色，佛所说经，设得闻已，为众会说，及诸亲族，皆悉具足，又复所护，一切除弃，若使卧寤，所见如是，悉舍远离，而行出家，皆得往至，于佛道场，便即处于，师子之座，是为求道，所获利谊，所谓七宝，悉归于斯，修此则奉，最胜如来，已得佛道，存立惠施，即转法轮，无有诸漏，为诸四辈，而说经法，不可思议，亿千劫数，分别讲说，无漏之法，教化无数，亿垓众生，梦中所见，如斯色像，灭度因缘，悉无生死，溥首当知，常志道者，多所教化，不可限量，最后末世，求斯尊法，分别广说，安住所演。
菩萨从地踊出品第十五
　　于是他方世界八江河沙等菩萨大士，各异形服来诣佛所，稽首于地长跪叉手，白世尊曰：鄙之徒类来造忍界，欲闻斯典受持讽写，精进供养奉行如法，惟愿大圣垂心于我，如来灭度后，以正法华经加哀见付，世尊告曰：止族姓子，仁等无乃建发是计，今此忍界自有八江河沙等大士，一一大士各有眷属，如六十亿江河沙等菩萨大士，后末世时，皆当受持分布班宣，时此佛界周普无数亿百千垓诸菩萨众自然云集，颜貌殊妙紫磨金色，三十二相严庄其身，在于地下摄护土界，人民道行倚斯忍界，闻佛显扬法华音声从地踊出，一一菩萨，与六十亿江河沙等诸菩萨俱，营从相随一心一行，无有差别，或半江河沙百千菩萨来者，或四十分江河沙，或五十分江河沙，或百分江河沙，或五百分江河沙，或千分江河沙，或百千分，或亿百千分江河沙等菩萨，各各朋党相随来，或复无央数亿百千菩萨眷属而来至者，或有二百人同行修菩萨道，或有百千各有眷属，或有千眷属，或五百眷属，或四百眷属，或三百眷属，或二百眷属，或百眷属，或五十眷属，或四十眷属，或三十眷属，或二十眷属，或十眷属，或五眷属，或四眷属，或三眷属，或二眷属，或一眷属，或独而至，不可称限，其数难喻从地踊出，或从上下，或四方来，至忍世界悉住空中，见于灭度多宝世尊能仁大圣，各处七宝树下坐师子床，寻稽首礼二如来至真等正觉，右绕三匝却住一面，或有菩萨，以若干品奇妙之谊，咨嗟二尊赞咏诸佛，从始已来假使具足，五十中劫不能究畅，能仁世尊为勤苦行，与佛别来亦复如是，四部众会，等无差特，亦复默然。尔时世尊，即如色像现其神足，令四部众悉得普见。又使念知此忍世界，诸菩萨众于虚空中，各各摄护百千佛土，诸菩萨众，皆满具足百千佛土。又此大众，有四菩萨以为元首，其名曰种种行菩萨，无量行菩萨，清净行菩萨，建立行菩萨，是为四。于无限无量尘数云集，大会菩萨之上最也。于是四菩萨大士，各与大众不可思议，部部住立，于世尊前叉手白曰：大圣体尊起居康强，蠲除众疾所行安耶？
　　群生各各善顺律行，处于清凉无众患乎！此类将无兴坠险谷，时四菩萨大士，以偈赞曰：世雄阐光曜，所行康强耶，救脱现在者，众行无患难，众生善因室，决受谛清净，得无起疲厌，宁受世吼命。
　　尔时世尊告众大会诸菩萨曰：诸族姓子，佛所行安无疾无患，众庶各各悉受律行，善学道教不敢兴厌，欲至严净，所以者何？斯之品类，乃于往古诸平等觉，各各作行，是诸声闻，信乐吾教入于佛慧，又各各异三乘学者，住声闻乘，我悉立志入佛大慧，时诸菩萨而叹颂曰：善哉快世尊，我等悉劝助，乃令众生一，善化微妙律，欲得闻大圣，教命询深要，听之欢喜信，乃入法供养。
　　于是世尊，赞大会菩萨曰：善哉善哉！诸族姓子，诚如所云，如来所诏，各随权宜不违本旨，时弥勒大士，及余八亿恒沙菩萨俱举声，而叹颂曰：从古以来，未曾见闻，乃有尔所，菩萨之众，从地踊出，住世尊前，供奉归命，是等俦类，从何来乎。
　　弥勒即知八亿恒沙菩萨心之所念，寻时叉手以颂问曰：无央数百千，于算巨亿载，不可称限量，未曾见菩萨，来诣两足尊，曷因是何等，大通所从来，其像巨亿长，一切志强勇，猛雄为大圣，端正可钦敬，今为所从来，世尊一一见，慧雅诸菩萨，眷属无央数，犹如江河沙，其数超江河，具足度佛法，诸菩萨眷属，皆建正觉道，如是群英伦，集会礼大圣，具足满六十，百千江河沙，其数过于彼，眷属无思想，五百江河沙，或四或三百，或二百江河，诸营从如是，其限复殊此，或五或复十，一一诸眷属，世尊大圣子，斯众缘何来，至于导师所，或四三或二，或一江河沙，恒沙数各来，伴侣悉善学，甚多不可限，除住空中者，于亿百千劫，不可卒合聚，半江或三分，或十或二十，具足众立行，明哲众菩萨，俱住于空中，其限不可量，现别无彼此，亿劫行清净，又无量异部，眷属不可议，亿亿复超亿，或有半亿者，或十或二十，五四三或二，诸雄从眷属，无能筹量者，身各自修行，寂寞乐等遵，恬怕如虚空，别来者无限，犹如江河劫，莫能有计者，在精舍寂室，各从其方来，一切天神圣，皆用尊故至，诸菩萨雄猛，何从忽见此，谁为彼说经，谁立于佛道，为显何佛教，建立何佛行，细微各可敬，普从四方来，因明目神足，大慧忽然现，于羸旷世界，能仁令充备，仁贤诸菩萨，伦党自然至，从生出已来，未见如斯变，愿说其国土，大圣哀尽名，十方所从来，各怀十八法，吾未曾得见，如斯等菩萨，我为最胜子，未曾见闻此，今斯若干众，能仁愿说行，菩萨无数千，百垓难可限，诸亿千无量，本为何所处，诸菩萨勇猛，志性不可量，如是之等类，大雄愿说之。
　　尔时他方世界无央数亿百千垓诸如来至真等正觉，普从十方诣能仁如来劝说法者，各各坐于七宝树下师子之床，是诸如来侍者，各各见诸菩萨无量大会部部变化，从地踊出，各各住立自问其佛，此诸菩萨大士之等，从何所来，不可计量无有边际，时彼诸佛，各各告其侍者曰：诸族姓子，且待须臾有菩萨名弥勒，为能仁如来所授决，当逮无上
　　正真道成最正觉，自问能仁，如尔所怪，佛为一一分别谊归，悉静一心而俱听之。尔时佛告弥勒大士，善哉阿逸！仁者所问极大微妙优奥难量，且听且听！今吾说之。一切菩萨及诸会者，普当坚固，强猛力势于无上意，当知如来，慧见无底，诸大圣立境界无量，禅定智慧所乐自恣，莫能宣畅而剖判说，方便兴化不可限量，时佛颂曰：诸族姓子，皆听佛道，今吾所说，慧柔和悦，若明达者，以为美香，如来之慧，不可思议，皆当强意，普存坚固，各建立志，一心平等，大圣难值，愍哀世间，今当听受，未曾有法，佛当建立，仁者诸党，一切无得，生狐疑心，导师所诏，令无有异，其慧平等，安隐无特，安住所疗，法甚深奥，非心所思，不可限量，今当讲说，无极因缘，普共听之，义何所趣。
　　世尊叹已告弥勒曰：班宣一切，阿逸！欲知此诸菩萨大士众会无量不可思议各各从地而踊出者，昔所不见皆集忍界，吾始逮无上正真道成最正觉时，劝悦斯等立不退转，使成大道教授化立，族姓开士大士之众，处于下方而于其中，有所救护赞经讽诵，思惟禅定专察其归，欣然悦豫乐无为行，诸族姓子，志于恬惔，不存远近，天上人间常应专修，转于法轮无为无会，好深神通法乐为乐，志愿精进求于佛慧，于时世尊而叹颂曰：今此无数，诸菩萨众，不可思议，无能限量，造行亿数，不可限劫，殖积神足，博问智慧，吾悉劝诱，于大圣道，今佛一切，皆授其决，斯诸菩萨，悉佛众子，皆为住止，于吾国土，悉舍弃离，诸所习地，一切皆处，闲居得度，斯诸佛子，所行无为，精修学习，奉遵上道，斯聪哲者，在于下方，今日故来，摄护国土，昼夜精进，无有逸慢，积累德行，分别佛道，常行勤修，立于慧力，一切意坚，而无限量，志常勇猛，思惟法典，普悉是吾，达清净子，吾初逮成，为佛道时，在于城中，若树无著，则便讲演，无上法轮，劝立其志，于尊佛道，今佛所说，至诚无漏，闻佛叹咏，皆当信之，开化发起，此诸群英，从久曩来，立尊正道。
　　尔时弥勒大士，闻佛说彼菩萨之众，亿百千垓数难计会，心用愕如，怪未曾有，白世尊曰：云何大圣，处迦维罗卫释氏王宫为太子时，委国重位众女之娱，出适道场坐于树下，得无上正真道成最正觉，从来近近甫四十年，而所教化所度无量，乃复爰发诸佛境界，多所劝益所建权慧而不可议，今是菩萨大会之众，悉皆如来之所开导，部党部党众多无量，久修梵行殖众德本，供养无数百千诸佛，假使欲计成就已来劫数无限，弥勒又启，欲引微喻譬如士夫年二十五，首发美黑姿体鲜泽，被服璨丽端严殊妙，常怀恐惧见百岁子，其父谓言，族姓子来，尔则我子，其百岁子谓二十五岁人是我之父，父则察知口自说言，是我之子，如是世尊，世俗之人所不信者，而令得信，佛亦如是，成佛未久，今有若干亿百千数，久修梵行长夜遵倚在于道慧，劝进现在无量之众，晓了坐定起立方便，成大神通聪明智慧，住于佛地习佛慧谊，于世希有，建大圣力，世尊往古，亦复教化于斯品类，诱导建立于菩萨地，当成无上正真之道致诸正觉，悉行方便所作已办，今我以受信誓诚谛，探畅既往断析此谊，其唯如来，新学菩萨心怀犹豫所不及知，如来灭后闻是经典，终不信也，以有犹豫不遵此法，亦不劝乐，当获罪衅，善哉世尊，现说此谊，其有狐疑于斯典者，当来末世诸学大乘，设使闻者令不沉吟，于是弥勒大士，于世尊前叹斯颂曰：譬如有人，现生老子，能仁至圣，弃国捐王，生于城中，而得佛道，导师近尔，布属鲜少，今此诸乐，不退转子，无数亿劫，行救大众，神足之力，住不可动，学智慧强，靡所不入，今来至斯，在所开通，如水莲华，悉无所著，威神尊重，志超于世，住立恭肃，一切叉手，诸菩萨众，如是色像，为如之何，
　　谁当信此，惟愿大圣，加哀示现，剖判分别，如审谛谊，譬如有人，而为士夫，年既幼少，发美且黑，其人年岁，二十有五，而能产生，百岁之男，养育澡洗，随时衣食，是我等父，而为最胜，一切世间，无有信者，幼稚年少，而生斯子，如是世尊，我等无失，无数菩萨，如来集会，心强智慧，又无所畏，无数亿劫，所学审谛，志怀明哲，其目通达，威神巍巍，显现端正，而勇意猛，晓了法律，为雄导师，所见咨嗟，而窜山岩，静行无为，如虚空界，悉无所著，禅定精进，为安住子，而心志求，于此佛道，而何所人，当信此言，若于导师，灭度之后，吾等于此，而无狐疑，佛前目睹，则闻菩萨，于是之处，初学罔然，将无菩萨，归于恶道，云何劝发，化斯等伦，惟愿世尊，覶缕解决。
正法华经卷第八如来现寿品第十六
　　尔时世尊，普告菩萨大众，三举声诏，诸族姓子，悉当信佛诚谛至教，勿得犹豫。时会菩萨弥勒大士，具余之众咸皆叉手白世尊曰：惟愿大圣，分别说之，我等悉信如来所诏，诸菩萨白佛而亦至三，于是世尊，见诸菩萨三称劝助欲令佛说，佛告诸菩萨曰：谛听谛听！善思念之，佥曰受教佛言，族姓子，如来建立如是色像无极之力，诸天龙神阿须伦世间人，各自知之各自念言，能仁世尊从释氏土，弃国捐王行至江边，就于道场坐于树下，逮得无上正真道成最正觉。又吾在昔从无数亿百千那术垓劫以来，已成至真等正觉矣。譬有无数五百千亿佛世界，所有土地满其中尘，若有士夫举取一尘，过于东方不可计会亿百千垓诸佛国土，乃著一尘，如是次取越尔所国土，复著一尘，如斯比类，取无数五百千亿佛界所有土地一切之尘，一一取布著诸佛国，悉令尘尽，于诸族姓子意中云何？有能计数此诸佛国，思惟筹算，宁知者乎？弥勒大会诸菩萨众悉白佛言，无能计者，天中天，所以者何？诸佛世界甚多无量不可思议，非心所及，假使一切声闻缘觉处贤圣慧，不能思惟知其数者，唯有世尊大圣之慧，乃能知耳，余无能及，正使我等不退转地诸菩萨，尚不能知，此诸佛世界不可限量，难得边际，于时世尊告大众曰：今吾宣布诏诸族姓子，如彼士夫取无数五百千亿佛界中尘，举一尘过于东方不可计会亿百千垓诸佛国土，乃著一尘，如是次，取越尔所国土复著一尘，如斯比类，取无央数五百千亿佛界所有土地一切之尘，一一取布著诸佛国，悉令尘尽，吾逮无上正真道成最正觉已来其劫之限，过于尔所尘数之劫，诸族姓子等，见吾于此忍界讲法，复在他方亿百千垓诸佛世界而示现，皆悉称吾为如来至真等正觉，锭光如来，以诸伴党若干之数而现灭度，诸族姓子，吾以善权方便，演说经典，现无央数种种瑞应。又如来悉知一切群萌，往来进止诸原根本，悉观其心而随示现，各为名号亦不灭度而说泥洹，顺诸众生瑕秽善恶，则为解演若干种法，诸族姓子，见无数品心性各异，所行不同德本浅薄，多所坏破而不信乐，故为说言，告诸比丘，这度终始方今出家，成平等觉从来未久，甫乃逮得无上正真道成最正觉。又如来成佛已来甚久，故佛说言，得佛未久，所以者何？欲化众生故，诸可说经皆已度脱，所可讲诏自现其身，为一切故建示所行，皆为天人喜造罪福，以故如来诸所讲演，皆实至诚非是虚妄，如来皆见一切三界，随其化现亦无所行，亦复不生亦不周旋，亦不灭度不实不有，亦不本无不知不尔，亦无虚实亦不三界如来所行不见三处，如来普观一切诸法，在于某处不失诸法，一切所说至诚不虚，众生苦恼不可称限，行若干种志性各异，思想诸念各各差别，欲令众生殖众德本，故为分别说若干法。又如来所当作者皆悉作之，现这得佛，成平等觉已来大久，寿命无量常住不灭度。又如来不必初始所说，前过去世时行菩萨法，以为成就寿命限也，又如来得佛已来，复倍前喻，亿百千垓，然后乃于泥洹而般泥曰，所以者何？为众生故而教化之，故而示现行来久远，为无德类离于福祚，为贫窭行著于爱欲，缠诸见网而自覆盖，驱驰不
　　定，如来故为现，发忨忨疾获之想，不起懈怠难得之虑，如来善权告诸比丘，勤苦作行乃得佛道诚谛不虚，以诸众生从无央数亿百千垓，乃见如来，以其匆匆所作不当故，恇汲恇汲无宁息，故言法难值如来难遇闻见，是已怪之难及兴难遭想，悲喜孜孜知佛希有，便多发意，乐在闲居而行精进，这不见佛而怀渴仰，见如来已，欢喜稽首造众德本，其不灭度者教令灭度，开化黎庶，缘是如来出现，说经而宣斯言，诚谛不虚。
　　譬如士夫而为医术，聪明智慧工巧难及，晓练方药知病轻重药所应疗，多有儿子若十至百，其医远行诸子皆在，不解谊理不别医药不识毒草，被病困笃皆服毒药，毒药发作闷愊反覆，父从远来，子在城中脑发邪想，父见诸子被病，起想这见父来，悉皆喜悦白言，父来，安隐甚善，我等自为食任信他言而服毒药，惟愿大人救济我命，时父见子遭苦恼患婉转在地，寻敕从人持大药来，药色甚好味美且香，和合众药与诸儿子而告之曰：速服上药甘香芬馥，假使诸子时服此药，其毒消灭病得瘳除，身体安隐气力康强，诸子不随颠倒[怡-台+龙]悷想者，见药嗅香，尝知其味，寻便服之，病即得愈毒药消灭，子性悷者，不肯服之，毒药除者，皆白父母，与我等药，病悉瘳愈，而蒙安隐，其邪想者，不肯服也，得见药色不喜香味，父医念言，今我此子愚冥不解，志性颠倒不肯服药，病不除愈或恐死亡，宁可以权饮诸子药，则设方便欲令速服，便告诸子，今我年老羸秽无力，如是当死，汝辈孚起，若吾命尽，可以此药多所疗治，服药节度汝等当学，假使厌病欲得安隐，宜服斯药，教诸子已舍诣他国，犹如终没，诸子闻父潜逝发哀，啼哭悲哀不能自胜，我等之父智慧聪明，骜不服药今者薨殪，兄弟狐露思慕殷勤，乃自克责存不顺教，甫便遵崇父之余业，谛观众药形色香味，自当攻疗不可轻戏，寻便服药深自消息，病即除愈。时父见子服药病愈，便复还现，佛语诸族姓子，如是医者善权方便，令子病愈，宁可诽谤，彼医所处为不审乎？诸菩萨白佛言：不也世尊，，不也安住！佛言吾从无数不可计限亿百千劫，发无上正真道意，勤苦无量每行权便，示现教化发起群生，其父医者，谓如来也。诸儿子者，谓五道生死人也。父他行而不在者，谓如来未出于世。诸子入城服毒药婉转者，谓在三界三毒所缚婉转五道不能自济，父闻来还，谓佛如来行大悲哀，见三界人，或流五趣不能自出，故现世间，广说经法开化黎庶服药病愈，谓发无上正真道意，立不退转无所从生，或得声闻缘觉乘，不至究竟，视药形色香味不肯服者，谓六十二见诸堕邪者，见父年老留药教子舍之去者，谓诸黎庶疑受道教，故现灭度，留诸经法以教后世，四辈弟子讽诵学问，思佛功德发大道意，或得罗汉或得缘觉，佛见如是复还出世，一切众生皆是吾子，诸族姓子，如来行权非徒虚妄，于是世尊，欲重解谊显扬其事，而叹颂曰：不可思议，亿百千劫，欲得限量，莫能知数，得佛已来，至尊大道，常讲说经，未曾休懈，劝助发起，无数菩萨，皆建立之，于佛道慧，无数亿劫，开道众生，亿千垓数，不可思议，而为示现，立于灭度，以教化谊，导利众生，用权方便，而现灭度，故为众人，演斯法典，吾已自立，一切黎庶，分别群萌，于彼之谊，其心颠倒，而不觉了，欲立是等，佛宣畅说，设见于佛，灭度之后，以若干物，而用供养，又睹吾没，愁悒忧戚，若复见佛，欢喜踊跃，假使质直，说至诚言，众生之类，朽弃身体，然后如来，合集众音，能自示现，显大佛道，而于后世，分别此语，吾在于斯，不为灭度，比丘欲知，佛权方便，数数堪忍，现寿于世，及与异人，眷属围绕，因而宣扬，于尊佛道，诸贤得闻，佛出世间，又复导师，余国灭度，观察众生，愁忧懊恼，仓卒不见，其身相好，望想饥虚，欲得见佛，然后乃为，分别经典，不可思议，亿百千劫，吾常建立，如此像谊，佛来至于，灵鹫之山，自然床座，无量垓数，设使众生，
　　见是世界，水火灾变，劫烧天地，当斯之时，吾此佛土，具足微妙，柔软安雅，歌舞戏笑，无量安隐，讲堂精舍，楼阁室宅，校饰庄严，皆以七宝，药草树木，华实茂好，自然雨华，心华众色，以散于佛，及弟子上，诸人皆坐，馆室雷震，或复好乐，发道意者，吾之国土，建立常然，余人有见，劫如烧尽，睹其世界，火甚可异，本以权便，示现斯变，如来咨嗟，无央数亿，佛之法尊，其为若兹，众生品类，不肯听闻，然而喜造，殃衅之罪，假使人民，柔软中和，其时佛兴，出于人间，已见世尊，经法所诏，则为显扬，清净谊理，佛来为人，分别诫诲，说斯所造，往返之事，假使如来，久久而现，然后乃为，讲是经典，吾智慧力，圣达光明，如是所见，不为薄少，前世所行，无量劫数，慈心之品，平坦无求，智慧明者，无得狐疑，弃捐犹豫，勿怀结滞，所当列露，未曾班宣，佛今散告，无复余谊，如医所建，善权方便，开阐分别，示子方术，现衰老死，其身续存，神变音声，不终不始，受诸等友，而自由用，世吼疗治，众生之病，开导痴騃，令离愚冥，而现泥洹，亦不灭度，何故殷勤，欲得现已，人常闇弊，使意信乐，以放逸故，坠堕三处，其心踊跃，欲令觉了，如来所诏，常以知时，为其众生，而行智慧，以何方便，而受道法，何因令获，从佛经教。
　　世尊说是如来寿限时，则无央数不可思议众生，皆获利谊解脱至道。
例福事品第十七
　　尔时世尊告弥勒大士，阿逸！欲知今佛说此如来寿限经典之时，六十八亿那术百千江河沙等诸菩萨，逮不起法忍，二千江河沙菩萨大士，皆得总持，如一佛世界尘数菩萨大士，逮得无碍辩才总持。复有如千佛世界尘数亿百千垓菩萨，得不退转总持，复有如千佛世界尘数菩萨大士，闻是经典，转不退转法轮。复有如中千佛世界尘数菩萨，逮得无垢大圣分别而转法轮。复有如佛小千世界尘数菩萨，闻斯经典，逮得八生住，当成无上正真道，复有如四天下尘数菩萨大士，闻斯法已，得一生补处，当成正觉。复有如八佛世界尘数黎庶，闻是经典，悉发无上正真之道，佛这说斯诸菩萨大士，寻则建立，应时虚空雨诸天华，意华及大意华，纷纷如雪，以散无数百千世界亿百千垓诸佛世尊，故来垂恩坐师子床七宝树下，及能仁大圣上，其无央数不可称限，诸灭度佛并多宝佛身，地即大动，及雨一切诸菩萨上。又雨四种栴檀杂香蜜香一切诸香，从虚空堕，虚空之中发大雷音，深柔软音自然妙响，千万璎珞若干琦珍，明月珠宝如意之珠，诸珠璎珞，皆于空中垂下如幡，无数香炉在于空中自然香出。复有无数百千宝盖自然来至，一一宝盖各各普覆一一佛上，上至梵天，诸菩萨众在于空中，执盖而侍亿百千垓诸如来左右，于是弥勒而赞颂曰：安住令闻，未曾有法，本来未尝，见此明光，广大极远，不可限量，如向所睹，无能思议，今日我已，所闻经典，面观安住，现分别说，建立众生，亿百千数，大圣导师，于世殊特，不退转轮，住于佛道，或有得立，执揽微密，或有得处，无限之谊，亿百千数，总持之要，欲有限量，及思惟者，有所建立，并越度生，或有二住，及八住者，当得佛道，所度无量，或有学者，超越千四，或有至三，或于二住，缘从导师，闻是经典，当得佛道，显第一谊，或有建立，一生补处，成诸通慧，游于诸有，听省于斯，大圣所说，有成果证，无有诸漏，
　　犹如八佛，国土诸尘，其欲数者，限量如此，若有黎庶，亿数听经，闻是皆发，殊胜道意，无极大仙，造德若斯，分别演说，立真谛地，无量诸身，不得称限，譬如虚空，无有边际，诸天所雨，无数亿华，不可计量，天子亿千，帝释梵天，如江河沙，其来至此，无数亿千，杂香妙香，供养安住，蜜香上香，而已散佛，专己作行，犹如飞鸟，普来供散，安住如来，上虚空中，自然雷震，柔软音声，畅深妙法，亿百千天，俱共歌颂，明月珠宝，自然下降，自然诸香，而为芬薰，七宝宝瓶，亿百千垓，罗列虚空，如雁飞行，供养大圣，威神之尊，诸盖亿垓，不可限量，广大周匝，七宝严饰，聪明智慧，诸菩萨执，身形高长，上至梵天，微妙姝好，威光巍巍，幢幡绮丽，供养上佛，咨嗟众圣，亿千赞诵，心怀踊跃，敬安住名，所在向方，尊未曾有，见若干种，诸异导师，而普示现，寿命之限，今此众生，悉欢喜悦，其谊广普，至于十方，导师音声，靡不达至，饱满众生，亿百千数，晓了道意，具足庄严。
　　尔时世尊告弥勒曰：其闻如来所现寿命所说经法，发意顷生快心笃信者，所得功德不可称量，譬如族姓子族姓女，欲得无上正真道，奉行布施持戒忍辱精进一心五度无极，八亿百千劫，不如族姓子族姓女，闻斯如来寿命之限，发意之顷欢喜信乐，而不狐疑若干种行归一道者，欲知功德，胜于八亿百千劫行五度无极，百倍千倍万倍亿亿倍巨亿万倍，福不可譬，无以为喻。佛言：阿逸！族姓子族姓女闻斯经法，一发意顷欢喜信者，则为坚住无上正真道成最正觉，佛时颂曰：若一切遵修，行五度无极，志慕求斯慧，意存佛上道，设于亿千劫，具足八前劫，而布施诸佛，数数及声闻，供养诸缘觉，菩萨亿千垓，奉进诸饮食，衣服床卧具，榻席及屋室，皆以栴檀香，园观平等足，为施经行处，如是布施已，若干种无数，于亿百劫中，用求尊佛道，又复护禁戒，信喜稽首佛，明立无所犯，犹得佛慧故，复次顺忍辱，住于调定地，志尊无所限，忍无数骂詈，设睹卒暴者，住慢而自大，志能忍彼等，以求佛道故，常殷勤精进，宽弘心坚固，意念余思想，游至亿佛土，若处于闲居，欲弃于睡眠，其人亿劫行，常习于经行，欲比无等伦，亿千劫禅定，加复八千亿，而行专一心，志愿上佛道，欲得诸通慧，具足定无极，一切禅寂然，诸所造福德，合会而聚集，亿百千劫中，如前所咨嗟，若男子女人，其闻佛寿限，一时欢喜信，此德为最上，当弃捐犹豫，诸著思想事，信乐大法谊，其福为若斯，若菩萨求道，尊奉亿劫载，是闻不为闻，听佛寿无量，当已顶稽首，如是像类人，然后将来世，度脱亿数人，如能仁世尊，释师子大人，坐于佛树下，而演师子吼，吾今所以来，众生所供敬，处于佛道场，说寿亦当然，志性悉具足，其人博闻持，所说谛化人，则无有狐疑。
　　佛复告阿逸，其有闻说如来寿经者，入中受持分别晓了，其得福德不可称限，即过于彼若干亿劫奉五度无极，上至于佛慧，所当示现，所当奉行。复次其闻是经，即持书写已，载于竹帛供养奉事，散华烧香捣香杂香，缯彩幢幡麻油灯香，油灯醍醐灯，其福过彼甚多无数，当致如来慧见之事，犹如阿逸，彼族姓子，设得闻斯如来寿限经，其心质直
　　欢喜信者，以是情性当观此相，即当知之，以见如来在灵鹫山说是经时，与诸菩萨眷属围绕声闻之众，于斯佛土三千大千世界之中，平等忍辱地为绀琉璃紫磨金色，八种交道七宝行树，若干种亿，屋宅居室，诸菩萨众于其中止。阿逸！欲知彼其人心常而质直安悦信者，以是色像知其相行，曾见佛会又如来尊，悉见彼人心所信乐，如来灭度后族姓子女，闻此经卷亦不诽谤，欢乐受持，则为如来所见拥护，其族姓子，超于兴起为佛塔庙，起于建立精舍讲堂，超于瞻视比丘疾病，而给医药供养之具，所以者何？是等族姓子，以为具足兴立塔庙，起七宝寺上至梵天，悉为供养一切舍利，其佛塔寺周回无限，普尽地际悬众宝铃，无上之藏诸舍利庙，供养华香杂香捣香，宝盖幢幡伎乐歌颂，若干种香，天上世间所有珍琦，天华天香及天伎乐，空中雷震畅发洪音，钟磬大鼓箜篌乐器箫成琴瑟铙镜若干，柔软哀声歌舞节奏，调合克谐，无数亿百千劫供养奉侍，诸度无极皆悉充备，佛灭度后其有得闻此经典者，持读书写若分别说，福胜无量，修慈愍哀广普受持，讲堂精舍床榻锦绣敷具，令比丘众顿止其中，园观华实明月珠宝，经行诸坐饮食供养，病给医药一切施安，悉令具足，其床榻脚若干种宝，微妙显好上至梵天，幡盖校饰，劝助福故，稍稍转具而灭除罪，靡不粲丽，五体精进而在闲居，积累功德，无数巨亿百千劫中，称扬其名，一切庄严威神巍巍，皆悉弥普，于是世尊，而叹颂曰：若起七宝寺，上至于梵天，华香及伎乐，幡盖悉供养，诸床卧之具，饮食细供馔，病瘦给医药，宝床若干品，入微妙庄严，上至于梵天，普校饰佛土，劝助兼备足，五事劝闲居，咸兴变亿数，一切人所乐，微妙施最胜，供事悉具足，鲜洁华幢幡，以此为衣服，数数如雷震，众伎柔软悲，以供养舍利，香油为然灯，分布围周匝，其有持此经，于乱讲说法，以为具足辩，斯若干供养，无数亿屋室，皆以栴檀作，讲堂三十二，极高无有极，悉敷诸座具，随所欲饮食，如是亿百千，供珍妙肴馔，园观及经行，华布遍其地，覆盖具无量，采画若干像，用供养众僧，其持是经法，目前办斯已，如来灭度后，若读诵写经，欢喜如信乐，其得福无量，超余福之上，其有人书写，净洁令安谛，当供养经卷，华香普芬薰，常当然灯火，香油为锭镣，所生辄欢喜，数上思夷华，其人奉经卷，供养当如是，得福甚众多，其限不可量，譬如虚空界，其限不可得，十方之无量，其福比如是，何况能复加，常施于安隐，奉戒行禅思，而在燕坐行，无瞋不恶口，恭敬立思惟，比丘尼常当，谦恪不自大，智慧如明月，问智者不恐，次第顺分别，意怀愍得佛，假使如是像，持殊胜经者，其人功德品，不可得限量，设使人见此，如是像法师，当持此经卷，奉敬加供养。
　　假使有人，以天华香，用天宝盖，而以覆阴，当以首顶，礼其人足，常想念之，如来最胜，尔时见者，作是思惟，而当求索，树王之下，当觉成佛，所在供养，为饶利益，诸天世间，假使住立，若处安坐，所在经行，其德如是，卧在床榻，若著衣服，而常讲演，斯如来经，于时士夫，于此经卷，兴若干种，显谛微妙，世尊导师，所说至诚，以无数珍，而供养者，如吾所叹，所有土地，则为佛身，于彼经行，佛圣于中，如坐座上，觉了所在，游居之处。
劝助品第十八
　　尔时弥勒大士白佛言：其有闻是所说经典，得何福祐？以偈颂曰：大雄若灭度，其有闻是经，省之即劝助，为得何福祐？
　　于是世尊告弥勒曰：如来灭度后其有闻是所说经者，若比丘比丘尼清信士清信女，男子女人大小眷属，闻已劝助，于众会中宣转为人说，若在屋宅若在露处，若在闲居郡国县邑，所当作为如所闻经，如所受得住彼力势。为人解说，若为父母宗室叹咏，闻大士言亦读代喜，所可闻知展转相传，不见法师威容色貌，若转学者代之劝助，以是因缘所兴方便，使五道人有五盖者通得相见，各以所闻转相劝化，听我所说劝助之福，所闻法师经法功德，族姓子女，无所千载四域天下，六趣群生未尽罗网，有色无色，有想无想，不有想不无想，有足无足，两足四足多足，诸天人民，或有一人欲求功德，随此众生所欲乐喜，已所爱重极上微妙供养之具满阎浮利，为一一人广大布施，随其所欲，屋宅金银水精琉璃珊瑚虎魄车磲马瑙，象马车牛众宝合成，无央数岁恣所求索应意备足，供养饮食无所乏少，中自念言，年朽力弊心用疲殆，岂可化入如来法律，以佛所诏用诲众生，寻如所念，以律检非导之典教，黎庶一时俱履道迹，往来不还无著得证，诸漏以尽禅定具足，威神巍巍得八解门，一心不乱，于阿逸意云何？彼时士夫所建福施，有能思惟限量者乎？弥勒答曰：甚多不可赀计，乃能安慰无量众生，供足所乏加复立志，于无著证，佛告阿逸，今故语仁，宣布四远如彼士夫，兴大布施，供给无数四域群生，立无著证。佛言，其闻是经一句一偈，劝助代喜，福过彼人所布施上，一句一颂劝助功德，不可称限，百倍千倍万倍亿倍，巨亿万倍亿百千劫，不可计量无以为喻，何况目见于此经典，耳听代喜德难计会，假使有人欲闻斯经，若入精舍所至到处，若入县邑若住若坐，一时得闻此经法者，若再反闻所在专精，现在生处所获福祐，常得自然无数珍宝，宫殿精舍床榻坐具，象马车乘安雅无量，说经进止若住若坐，息心天王就拥护之，不遭罪患，释梵四天翼佐营卫，转轮圣王近师子座，设族姓子唱言，有经名正法华，真可奉敬宜共听受，更相请命，若辞泥雨设懈不行，若得斯须暂听闻者，则解罪福善恶报应，便得德本当获总持，与诸菩萨世世相随，在在所生聪明智慧，亿百千世体常香洁，不堕恶趣不与贼害，兵刃共会无有邪心，面色光润生贤善家，见者欢喜无憎恶者，不盲不聋鼻不偏戾，亦不塞齆不喑不哑，不秃不跛不瘘不癖，不愚痴不短不长，不柔不刚不白不黑，面不痿黄，身体完具姿颜端正，色如桃花人所爱敬，心性仁贤口言辩慧，疾逮禅定如来法教，欲觐诸佛如愿即见世尊正觉，当学此经。佛语阿逸，且观其德，若有一人，一反闻名劝助代喜，乃获此福，何况有人，专精听受供养思惟，而复具足为人说者，尔时世尊，而叹颂曰：最后若有，值是经卷，假使逮得，一颂之说，听采其谊，心喜劝助，其人功德，不可限量，设令有人，独能施与，常给众生，亿千垓数，如佛向者，所现譬喻，令无数劫，皆得饱满，于时丈夫，睹面色变，头白齿落，年老朽耄，斯群生类，将无终没，我欲教化，使入道法，其人最后，以法教喻，为分别演，无为之地，一切五道，犹如芭蕉，速令逮及，于灭度事，一切众庶，皆听受经，而从士夫，亲近咨请，制伏其心，皆使无漏，一时之顷，得无著证，若闻一偈，代是劝助，所得功德，出彼无量，各各所施，一一分别，一颂之德，难计难限，仓卒得闻，讲一颂者，莫能限量，动无崖底，其人得福，无数如是，何况现在，面自启受，假使有人，来至众会，一反闻经，欢喜踊跃，从亿百千，诸垓劫数，是法难值，亦难晓了，若今有人，还及彼土，须臾得闻，于斯经卷，且当听是，所获果报，在在所由，无有大病，世世所生，舌无有患，牙齿坚固，未曾堕落，初不凶害，除诸危殆，及邪反戾，父母贤良，所立巧便，
　　寿命常长，未曾生盲，目亦不冥，鼻耳姝好，无有缺减，唇口雅妙，面常鲜洁，常为众人，所见爱敬，口气芬馥，无有臭秽，形体常香，如青莲华，其薰流布，无所不周，若居堂室，行至精舍，所到之处，有听斯经，须臾之间，还知闻者，熙怡喜踊，在边启受，其人仪体，获致安隐，殊妙车马，则用躬迎，若复乘于，贤善象车，所在游得，若干种宝，常复获逮，上妙璎珞，数百千人，悉共发意，住造其所，所说法果，则为讲斯，清净教诲，清净法故，所建鲜明，得为天帝，梵天床座，速疾逮致，转轮圣王，长处众会，敷演经谊。
正法华经卷第九叹法师品第十九
　　尔时世尊，告常应时菩萨大士，若族姓子族姓女，受是经典持读书写，当得十眼功德之本八百名称，千二百耳根，千二百鼻根，千二百舌根，千二百身行，千二百意净，是为无数百千品德，则能严净六根功祚，彼人若令眼根清净而以肉眼睹诸所有，满三千大千世界诸味石蜜丛树，下至无可大地狱中，上至三十三天，一切普见悉能摄取，故曰肉眼。若有众庶生其中者，皆悉见之，咸晓了知罪福所趣，于时世尊而叹颂曰：其执此经卷，勇猛处众会，所说不怯弱，旦听斯名德，八百诸名称，清净目明朗，若已离诸垢，其目所觉普，彼则以肉眼，而从父母生，睹诸佛世界，普见超神仙，诸山须弥山，又睹于铁围，并诸陵丘阜，而复察大海，默正住一处，普瞻靡不达，下至无可狱，肉眼为若此，尚未获天眼，亦不晓了知，肉眼之境界，根且觉轻便。
　　佛复告常应时菩萨，若族姓子族姓女，说是经典，若为异类声闻乘说者，则便逮得千二百耳名称，闻三千大千世界周匝，下至无可大地狱，上至三十三天，超外神仙，所谓闻者，象声马声牛声，伎乐声车声，啼哭声愁叹声，鼓声钟声，歌声舞声戏笑声，男声女声，幼僮声僮女声，风声奇妙声，正法声非法声，乐声苦声，力声志性，声柔声粗声天声龙声，鬼神揵沓和阿须伦迦留罗真陀罗摩休勒声，火声水声地中声，比丘声声闻声，菩萨声如来声，三千大千世界所有音声，内外通彻一切清净，以肉耳根，悉闻众生所说声，尚未得天耳而悉普闻，晓了萌类诸声，亦不思惟观察，黎庶本末所由。又耳悉闻，亦不求索一切音声，又而顺闻巍巍如是，常应时菩萨大士未得天耳，而耳所听乃如斯也。佛说此已欲重解谊，从后颂曰：鲜洁总摄，若干品类，清净之耳，千有二百，于是世界，以是听省，闻其音声，无有遗余，有六情者，则而听闻，车牛诸乘，象马音声，拍手击鼓，悲好音声，铙钹梢拂，亦复如是，伎乐柔和，其音殊好，虽在于彼，无所染著，闻无数人，诸可讲说，彼人等伦，所喜分别，皆闻诸天，天耳所听，常而降伏，甘美柔和，男子女人，诸啼哭声，童男童女，所可作为，哀鸾之音，及赤嘴鸦，鵁鶄鸳鸯，及与鹦鹉，其有栖持，于山林者，悉得听闻，斯类音声，地狱之中，勤苦毒痛，悲哀嚾呼，所酷苦响，思想饭食，所至求索，兴作发起，所出音声，诸阿须伦，居在于海，诸响畅逸，而各各异，于时法师，停住于此，有语言者，寻则普闻，畜生饿鬼，劳饥渴声，各各讲说，或鸣或吼，彼时法师，默如立斯，则得听闻，若干音声，其梵天上，所居诸天，光音天上，善究竟天，及余奇特，各各异声，法师普得，悉闻此响，在安住世，而出舍家，诸比丘众，讽诵所行，分别现说，他人志性，法师悉闻，是等说经，诸菩萨众，处斯境界，所可讽诵，为他人说，可集结谊，以为经典，悉得普闻，若干种音，其佛世尊，为人御法，而为众生，说无数经，独在树下，
　　悉得听闻，因其菩萨，能持此经，一切三千，是佛国土，无数众生，音声畅逸，若在室中，或复处外，所言粗细，悉普聆掺，悉闻一切，群萌音响，于诸音声，亦无所著，处处悉知，他人表里，其耳清净，聪彻如是，斯人常未，得天耳光，适睹因缘，寻能即听，于时法师，功德如是，学斯经卷，名称若兹。
　　佛复告常应时菩萨，若族姓子族姓女，有持是经卷分别说者，若复讽读书著竹帛，得八百功德诸根坚固鼻根清净，以是鼻根三千大千世界所有诸香，皆得普闻。柔软香须曼香生香，傅饰须香思夷华香，青莲红莲黄莲白莲，若干树木果实薰陆香，苏合香华香，栴檀香木榓香，青木榓香种种众香，百千殊品处处生者，诸质朴香人所嗅香，男子女人童男童女香，皆自闻，御己身之香，象马六畜飞[狂-王+禽]走狩香，诸树木香，诸树木间含血品类香，诸妖魅香，至诚香天上香，比陀美香，昼度树香，意香大意香，柔软香，诸天香天宫香，帝释身香，知所生处，于讲堂上鼓乐弦歌，所当修设诸大法则，为忉利天诸天说法，从地踊出自然生者，歌戏利谊天玉女香，童男童女香，以是因缘，假生梵天诸天子等，诸大天人大梵身香，其香各各从身流出诸天杂香无数百千，其名各异，声闻缘觉菩萨大士，如来游居所开化香，其法师者于此间住，所去殊远不到其前，亦不近边不往就嗅，悉闻彼香不爱不求，亦不思念亦不乍香，而嗅知气以一心住，在于众会，悉分别说如是诸香，心亦不著无所慕求，于是世尊，而叹颂曰：其人鼻根，清净如是，若干种香，所闻甚多，于是世界，一切所有，诸所可生，香香甚好，又有诸形，华殖之香，栴檀诸香，种种异品，其诸香实，各各异类，微妙好薰，众木榓香，男子女人，童子女类，其心顿处，各各异品，人间所生，诸香参差，在在兹殖，青苍杂沓，又知大国，转轮圣王，所据柔仁，自由力强，于彼所有，难缕字名，众众异香，皆分别之，财物珍宝，若干甚多，藏去著之，于何所地，有玉女宝，及余珍异，时彼菩萨，悉晓了香，是等体著，所有璎珞，珠环庄严，衣被端正，或时在座，若复床卧，以香涂身，菩萨悉知，歌戏娱乐，一切神足，明哲智者，鼻力悉闻，若有奉持，此经善训，以快妙香，及麻油香，若干种类，及华实香，所在安住，又嗅悉知，其于某处，有此众香，悉能分别，若干种香，而于山岩，中间所有，无央数种，栴檀华香，又复人民，诸所有香，居止于彼，一切了知，若转轮王，所可爱喜，或有潜处，在于海中，若于地内，所生虫蛾，明者皆练，此辈众香，知阿须伦，妃后子女，并及臣民，皆分别识，阿须伦王，歌舞戏笑，其鼻悉嗅，如是果报，若于旷野，四缴道中，多有师子，虎狼龙象，水牛眷属，诸所种类，特牛牸牛，悉能知之，若有女人，随其喜乐，假使童子，及童女众，若有怀躯，身体疲极，以香分别，腹中男女，复自识知，身所从来，又亦晓了，谊法科律，采睹其人，安隐苦乐，童男力势，福应所获，男子所愿，众多悉知，而睹嗅别，诸所愿香，已自可意，如是无尽，又复嗅别，身寂然香，其自处在，地中诸藏，财物珍宝，金银杂色，柔软珊[王+氐]，形如紫金，所止顿处，悉嗅知之，诸贯璎珞，明月珠宝，世间载有，人所不及，用鼻悉嗅，知其好丑，行来进止，别其善恶，诸天在上，虚空之中，意华诸华，柔软音华，众会之中，所有诸华，以鼻势力，住此悉闻，其诸天人，所有宫殿，上妙下极，
　　及中间宫，种种之品，如斯色像，于是住立，鼻力嗅之，又复分别，游观之园，诸天之法，众明寂然，亦复晓了，尊妙宫殿，诸天子等，所游戏处，于是建立，悉嗅天香，以香分别，诸天子党，住于何法，兴何等行，所在游居，悉闻其香，诸天玉女，所畜华果，诸宝璎珞，周旋娱乐，于时菩萨，悉识其香，三十二天，至第一天，诸天大梵，所游宫殿，彼以鼻嗅，悉能知之，住已不住，皆能晓了，诸所远近，无不开达，终没若生，前世宿命，以鼻嗅之，知斯本末，其有菩萨，持是经卷，若有比丘，顺安住教，常修精进，静住经行，若已至诚，讽诵解说，其彼菩萨，皆悉知之，亦别声闻，最胜之子，常在树下，一身独处，其明哲者，承嗅悉睹，有某比丘，处于某处，悉能分别，所在之处，其有菩萨，意坚禅定，常自娱乐，讽诵讲说，复为他人，讲演解法，于时菩萨，以香觉了，安住大人，游所在方，愍哀行慈，分别说法，在其座中，弟子围绕，以香识了，法王所在，假使众生，得闻经法，以得禀受，心怀踊跃，时菩萨住，于此悉见，安住众会，一切所在，菩萨力势，如是色像，尚未逮得，天人之鼻，自然得是，本之瑞应，诸天之鼻，无有诸漏。
　　佛复告族姓子，其有持是经典读诵书写，当获奇异舌根千二百功德，舌根具足分别诸味，若得甘美，变为天上自然饮食，设服酢涩咸苦，化成天馔，[口+兹]味无量，若入众会讲授法要，蒸庶欣载钦仰典则，若入诤怒德音柔软，谈谊辩慧清白知节，慈愍通彻，众人欢和感味余响，其从闻经言论美妙，天人往造，释梵四王清净天身诸天玉女，思侥往见，天子龙神妃后，阿须伦阿须伦妃后，迦留罗迦留罗妃后，真陀罗真陀罗妃，摩休勒摩休勒妃，揵沓和揵沓和妃，阅叉鬼神妇女，比耶反足鬼神妇女，悉欲往观，稽首作礼听受经戒问讯谊归，比丘比丘尼清信士清信女，国王太子大臣群僚，大力豪势转轮圣帝，尊重巍巍七宝具足，太子眷属玉女采女，又异梵志君子居士，州城郡国县邑营从，悉欲往观，思尽形寿稽首归命，供养奉侍听受经法，言诲和淑犹如世尊如来所叹面见思察，逮佛明慧深妙之要，晓了如此自然而闻。又知世尊所向方面坐说法时，于是世尊，而叹颂曰：其人舌根，则悉柔软，分别诸味，简练好丑，自然甘美，如天饮食，若干种味，次第而生，音声殊妙，语言和雅，听受奇异，意欢喜悦，在众会者，莫不钦敬，又当演出，深奥音响，其有听闻，所说经法，睹察报应，清净亿千，即生欢喜，晓了尊上，供养经卷，不可计量，诸天龙神，蛟阿须伦，常怀钦敬，欲得见之，谦肃恭逊，咨问经典，其人名德，获致如是，于是世界，发意之顷，皆以音闻，能遍告之，其响柔软，微妙殊特，深邃儒雅，而有限节，诸天豪尊，转轮圣帝，欲得供养，普往至所，皇后玉女，悉俱叉手，而常元元，听禀经典，诸所鬼神，善共宗重，天揵沓和，及诸营从，反足女鬼，及诸男女，普悉恭敬，皆造奉侍，自在尊豪，梵天之王，大神妙天，及诸天子，天帝梵尊，天子枝党，无数玉女，悉诣其所，世间有佛，圣明导师，声闻弟子，悉听妙响，见所在处，佥然护之，察所讲法，悉用欣然。
　　佛复告族姓子菩萨大士，若闻是经持读诵写者，逮得身行八百功德，肌色泽光猛勇响饩，犹如琉璃净妙无垢，所当作为人民钦效，容止可宗进退致益，彼已无易，三千大千世界众生稽首为礼，普佛国土群萌好丑，鲜色恶色生趣善恶，铁围大铁围，小山大山，人所居处，下至无可大地狱中，上至三十三天，自以威德普悉见之。于此世界，声闻缘觉菩萨如来，所可游居讲说经法，以己威光都皆观之，所以者何？身行清净之所致也。于时世尊，而叹颂曰：
　　彼人己身，所行清净，譬如琉璃，而无瑕疵，为一切人，所见爱敬，其有持此，微妙经卷，犹如明镜，见其面像，见世形类，亦复如是，目睹本末，及见他人，其身清净，如须弥山，于斯世界，所有众生，诸天人民，蛟阿须伦，地狱饿鬼，及诸畜生，悉见身体，及面颜容，诸天所有，宫殿馆室，土山石山，及诸铁围，雪山须弥，及诸大山，悉得睹见，其所在处，以大威圣，瞻见诸佛，一切声闻，及佛弟子，若有菩萨，独在屏处，所说经法，悉能知之，其身清净，亦复如是，悉睹见于，一切世间，以俗之身，觉了如兹，斯人尚未，获成圣道。
　　佛复告族姓子，菩萨大士，如来灭度后，若持斯经讽读解说，得千二百意根清净德，其人则以清净意根，靡不贯畅，闻一颂者，所究弥广多所达了，以弘觉了，便能一月讲说经法，四月一年综练所历，忆念不忘，凡俗所为贩卖贾作语言音声，以法皆睹次第分别，不失其绪，三千大千世界诸六趣生，皆知其心所念善恶如应不应，中为沙门圣非圣者，普见不应，意志清净不复思惟，自然分别说法谊趣，言皆至诚，有至讲者皆亦承说，如来所诏一切剖析，往古最胜经卷，于时世尊，而叹颂曰：其人意根，清净皦洁，光彻鲜明，见心所念，由是之故，晓若干品，瑕秽卑贱，好恶中间，若闻一颂，能奉持者，解无央数，明哲谊理，一月四月，若至一年，所说善恶，不违至诚，于斯世界，中间所苞，若有群萌，种种品类，诸天人民，及阿须伦，枝神异类，及诸畜生，六道之中，所有黎元，是等思想，若干种念，持是经者，各各异意，一时之间，悉睹知之，诸佛大圣，百福德相，一切悉为，世间说法，登时所讲，普等听闻，所说清净，即能受诵，前世更历，所学经卷，长夜所讲，当综解之，有常所演，经典之要，得众会中，无所畏惮，其有持经，部分光扬，卒未遭值，众想之患，枝党群从，悉为贤良，意根明达，亦复如是，菩萨所住，未曾有地，普为众生，分别说经，其能受持，安住正法，巧便意宜，则知所应。
常被轻慢品第二十
　　于是佛告德大势菩萨，是故当知，其有比丘比丘尼，清信士清信女持斯经典，假使四部骂詈诽谤，出粗犷辞诃制止之，罪不可限，设复有人，闻是经卷受持讽诵，为他人说广解其谊，获上妙福，如斯畴类，佛所咨嗟，眼耳鼻口身意清净，而无蔽碍。又告德大势，乃去往古久远世时，不可称限广远无量不可议劫有佛，号寂趣音王如来至真等正觉明行成为善逝世间解无上士道法御天人师为佛众祐，劫名离大财，世界曰大柱，佛语德大势，寂趣音王如来，普为诸天自境界人，讲经化导，与声闻乘演四圣谛，度老病死使近泥洹，解十二缘所由从起，为诸菩萨讲六度无极，使至无上正真之道，现如来慧所行常连，佛寿四江河沙亿百千垓劫，佛灭度后正法住立，如一阎浮提，亿百千垓尘数劫，其像法立，如四天下亿百千垓尘数劫。又语德大势，其佛灭度后像法没尽，次复有佛，续号寂趣音王，展转相承二十亿千如来至真等正觉明行成为善逝世间解无上士道法御天人师，时此诸佛次第灭度，正法没已像法次尽，彼世比丘，憍慢自大越背法诏，有一比丘，名曰常被轻慢，为菩萨学，何故名之常被轻慢？其开士见比丘比丘尼清信士清信女，每谓之曰，诸贤无得憍慢自高，所以者何？诸贤志趣，当尚菩萨如来至真等正觉，以是方便，慎所缘谊，为诸比丘讲菩萨行，不受所诲不肯讽诵，遥见四部仍谓之曰：我身终不轻慢诸贤人，普当学菩萨高行，得至如来至真等正
　　觉，佛语德大势，尔时四部得闻此言，咸兴恚怒毁呰骂詈，此一比丘，不问吾等不见人心，反自贡高云见人心，授我等决，当成无上至真等正觉，人所不欲非常之事，而为人说。又语德大势，若一比丘行值大雨，蒙佛威神如被覆盖，身不渍溺，虽见骂詈心不恚恨，面色不变，若闻其言憎不喜者，以瓦石掷，续遥举声而教之曰，勿行轻慢，修忍辱心发菩萨意，所以者何？尔时比丘比丘尼清信士清信女，贡高自大数数闻见，大士教曰：吾心常谦不轻诸贤，虽见骂辱心不增减，彼等四辈，因共名之常被轻慢，斯一大士临欲寿终，得闻寂趣音王如来讲正法华经二十颂本深妙之谊亿百千事，大士临终，踊在虚空唱扬大音，叹斯经典而告之曰：仁当受经，亦当逮得如前净眼，耳鼻口身意亦清净，已获斯净，更即增益二十亿垓寿，逮得定意，复为众人讲是经典，前时四部闻其所说而毁呰之，名此大士为常被轻慢建自大者，见此大士微妙神力辩才慧力善权道力，皆来归伏敬宗为友听闻经法，是等辈类，余不可计，无数亿人，便立无上正真道意，时彼大士寿没之后，便值二十百千亿如来正真，此诸世尊，皆为讲说正法华经，稍稍进前，以是德本，复更值见二十亿百千如来，皆同一号，号雷鸣音王，皆从得闻如斯经典，复更值遇二十亿百千如来，皆复同号，名雷音王，亦复从闻正法华经，受持讽诵为四辈说，在所生处，常自然获眼净耳净鼻净口净身净意净，视听洞彻，鼻通口辩，身能轻举，意睹众生心，普为四辈演斯经典分别其谊。
　　佛语德大势，常被轻慢大士，供养奉事若干亿百千数如来已，复更值无数亿百千如来，亦复从受正法华经，以是德本，自致无上正真之道成最正觉。德大势！菩萨欲知大士常被轻慢于寂趣音王如来之世为四部人说经法者不乎？则我身是也。假使尔时设不受是正法华经，不持讽诵为人说者，不能疾逮无上正真道成最正觉，备从过去诸佛世尊，闻此经典，受持讽诵广为人说致最正觉，尔时比丘比丘尼清信士清信女，其一大士为说经言，我行恭敬不轻诸贤仁等当逮如来正觉道德之慧。又诸四部轻彼大士骂詈形笑不自改者，二十亿千劫所生之处，常不值佛不闻法声。又万劫中堕无可大地狱，拷掠烧炙痛不可言，罪已毕竟从地狱出，以彼大士教化之故，令发无上正真道意，皆得神通，慧无挂碍，今悉现在，佛语得大势，欲知尔时四部毁呰形笑恚骂大士者不？今此会中[台-台+犮]陀和等五百菩萨，师子月等五百比丘比丘尼，今在佛前，五百清信士五百清信女等，皆不退转，当成无上正真之道，佛告德大势，此正法华经其谊广大，威神无量一切无庆诸菩萨大士所当钦尚，如来灭后其受斯经，持讽诵读得福如是，逮成无上正真道，于是世尊，而叹颂曰：今我识念，往古过事，佛名寂趣，音声之王，威神无量，天人所敬，为诸众生，人民讲法，其佛最胜，灭度之后，然其正法，最末世时，有一比丘，为菩萨行，因时号名，常被轻慢，即时往至，于比丘众，及比丘尼，所睹颠倒，但劝化之，志行佛道，自宣我心，不怀憍恣，骂詈轻毁，每见形笑，彼时常为，使闻此言，假使得闻，此经法时，若复住立，设有所作，时明慧者，临欲寿终，用分别说，此正法华，寻时报应，增益寿命，变现其身，而得自在，处在虚空，讲说经典，教化一切，悉发道慧，于时大士，寿终没后，逮见诸佛，亿百千垓，稍稍渐渐，开化入法，为分别说，于斯经卷，诸最胜子，得成为佛，则我身是，能仁如来，其诸比丘，口喜诽谤，众比丘尼，及清信士，彼时所有，诸清信女，被蒙开化，闻经解慧，常当睹见，无数亿佛，则[台-台+犮]陀和，五百人是，诸比丘众，及比丘尼，清信士女，今见佛前，吾尔时悉，令闻尊法，皆开化之，使得晓了，于今佛身，灭度之后，数数当受，奉斯经卷，无数亿亿，而当思惟，未曾得闻，如是之法，假使有佛，亿百千数，希闻讲说，如斯等经，是故以闻，如是像典，
　　自在圣尊，称赞经典，我灭度后，若有说此，频数当忍，受正法华。
如来神足行品第二十一
　　尔时于彼三千世界尘数亿百千垓诸菩萨等从地踊出者，一切皆悉住世尊前，佥然叉手白大圣曰：如来灭后，布露经典遍诸佛国，及世尊土灭度之处，于彼所在讲说斯经，多所利益，若有受持此妙典要，讲读书写为人说者，德不可量。于时溥首，处于忍界诸菩萨无数亿百千垓，受比丘比丘尼清信士清信女，诸天龙神健沓和阿须伦迦留罗真陀罗摩休勒及人非人，如来皆为神足变化，如来至真等正觉，为现瑞应，悉得柔顺法忍，皆令书写正法华经，化异世界亿百千数诸菩萨等，各各坐于诸宝树下师子座上。
　　尔时能仁世尊，及此一切如来正觉，现其神足具足充满，百千岁中有所兴立，应时百千岁中功德自然，而大光明灭除阴云，弹指之顷自然有声靡不通达，十方佛国一切世界六反震动，诸天龙神阿须伦迦留罗真陀罗摩休勒，承佛威神各随所住，无央数千诸佛世界，普悉睹见斯忍佛土。又诸如来十方无数亿百千垓，各各自坐诸宝树下师子座上，能仁如来多宝世尊，于彼七宝庙寺讲堂，自然严净师子之座，威曜显赫无数无限，不可计会亿百千垓菩萨大士及四部众，见斯变化，心中愕然惊喜无量，得未曾有，则闻空中音声，而歌颂曰：仁者！欲知过是无限不可思议亿百千垓诸佛世界，有佛世界，名曰忍土，于彼有佛，号能仁如来，为诸菩萨大士，讲正法华经方等典诏，一切诸佛普护斯经，用救菩萨大士，以故诸贤，心当质直清净，稽首归命劝赞奉侍，供养彼能仁正觉，于时众生闻空中自然之音，有佛世尊，号曰能仁，这闻名称，应时叉手，以若干种华香衣服幢幡杂香，举手各散忍世界，璎珞珠玑诸贯真珠如意宝珠，而供养之，其华香幡盖璎珞珠玑明月宝珠，自然来入于忍世界，寻时合会为宝华盖，在于虚空悉覆诸佛及菩萨上，时彼世尊告诸异行，及佛前住诸菩萨众，如来正觉功德威神，不可思议，诸族姓子，于无数亿那术百千垓劫，说此经谊不可究竟，虽无央数若干种经，所不能及不可限尽，欲度彼岸难得边际，诸族姓子，举要言之，假令有人欲了斯经要，悉佛威神普诸佛法，诸世尊界诸佛精进，诸佛闲居诸佛妙力，示现是经，故族姓子，佛灭度后，当以殷勤求此经典，受持书写精进奉行，供养承事为他人说，设使有人，赍此经行讲赞书写，思惟奉宣著于竹帛，若在精舍斋堂室宅，大林树下若在水边，当起塔庙，所以者何？则为如来所处之地，观是道场佛所坐树，则当察之，一切如来正觉所游，群圣世雄转法轮处，十方诸佛在中灭度，等无差特，于斯世尊，而叹颂曰：世愍哀法，不可思议，而常建立，神通之慧，亦复示现，普等明目，众生一切，悉得欢喜，其舌神根，畅音梵天，演奋光明，亿百千垓，诸群萌类，睹见神足，怪未曾有，皆入大道，又圣导师，兴一大光，弹指之顷，宣洪音声，即时普告，一切佛土，周遍十方，诸佛世界，如此变化，及余感动，大圣所现，瑞应如是，如来尔时，皆令欢喜，佛灭度后，奉是经卷，安住宣畅，功德之法，无央数劫，不可思议，持是经卷，福祚之限，导师咨嗟，若干无量，欲尽其限，不可边崖，犹如虚空，不可穷极，名称至德，无能思惟，持是经者，净德常然，则为见佛，大圣导师，及吾于世，灭度大通，则此一切，诸菩萨众，并复睹此，四部之会，其有值遇，斯经典者，则为遭见，今日之会，佛灭度后，亦复在此，及彼十方，诸佛世界，其有能持，此经卷者，则为睹觐，诸过去佛，及于十方，今现在佛，目自面见，供养奉持，悉当悦意，向人中上，在于道场，所可思惟，当速受持，于此经典，自然辩才，无所挂碍，设本种命，不能长者，当分别晓，于斯经谊，便当受持，于此世尊，晓了诸经，次第所归，大圣世尊，灭度之后，假使有人，至诚说者，分别此经，
　　议理所趣，则讲审谛，诸经卷谊，其人光明，分别所觉，譬如日月，普照远近，游于天下，在所至到，劝化发起，无数菩萨，是故智慧，诸菩萨众，闻如是像，经无等伦，我灭度后，奉此经典，其人不疑，于佛大道。
药王菩萨品第二十二
　　于是宿王华菩萨前白佛言，药王菩萨，以何等故，游忍世界，堪任无数勤苦之难，善哉天尊，愿为十方诸佛世界菩萨声闻云集于斯，若有闻佛班宣药王，初发道心宿行功勋，为今众会及后来世，普闻受持追学究竟，天人龙鬼诸尊神王，佥皆悦豫发大道意，自致正觉度脱一切，于时世尊，见宿王华发心至诚，为一切诸佛赞曰善哉！乃为将来诸菩萨施，劝进后学令入道智，谛听谛听善思念之，唯然世尊，愿乐欲闻。佛言：乃往过去江河沙劫，尔时有佛，号离垢日月光首如来至真等正觉，出现于世，其土寿命四万二千岁，教化众生济度危厄，于时十方菩萨大会有八十亿，诸声闻众七十二江河沙等。又其佛土而无女人三恶之趣，无阿须伦八难之患，其地平正绀琉璃色，众宝校成庄严清净，生众宝树周回围绕，珍琦珓珞周匝覆盖，竖诸幢幡，宝瓶香炉烧众名香，一切树下设宝床榻，坐具严饰不可称载，诸坐具上有五千亿诸天之座，鼓诸音乐歌佛功德，以为供养，于时其佛，为诸菩萨及声闻众，分别讲说正法华经，时有菩萨，名众生喜见，闻佛敷演散解义要，即奉佛法遵习苦行，夙夜精进，万二千岁，经行不坐竟万二千岁，即便逮得普现三昧，逮此定已辄复思惟，吾以逮是普现三昧，便能致此正法华经因逮定意，踊跃欢喜心自念言，我当供养离垢日月光首如来至真奉正法华经，即如其像三昧正受，处在虚空，雨心天华杂香栴檀，用供养佛，应时所雨众华杂香，普熏十方诸佛世界，其闻香者悉得法忍，众生之类和心相向，众生喜见菩萨，从定意起重自思惟，虽用杂物供养于佛，不能畅尽至真之德，以身供养尔乃无上，寻如所念，断绝五谷专食众香，众香华汁而以饮之，日使身中内外皆香，如是服香竟十二年，复和众香以涂其体，香油润衣，而立誓愿以身为灯，为一切故，即然其身供养诸佛，以精诚故，其光遍照八十江河沙诸佛世界，应时诸佛同声赞曰：善哉善哉！族姓子，精进乃尔世之希有，斯真供养如来经典，乃为众生忍苦不劳，超逾天人一切所行，国财妻子施所不及，供养之中为尊为上，为最为长为无畴匹，以身施者乃成法施，诸佛世尊叹是德已，则便默然，于时菩萨自然其身，千二百岁火故不灭，用一心故无有苦患，于是之后火焰乃息，勤修精进供养法故，于是终没还生其世，更复值见离垢日月光首如来至真之士，生离垢施国王宫内，自然化生结加趺坐，而为父母说此颂曰：尊王识念我本行，坚强勤修大精进，所重爱身以用施，建立住此逮三昧。
　　说此偈已启其父母，离垢日月光首如来至真，今故现在，吾往昔时至心供养，因是逮致了一切音总持法要，是正法华无上经典学中要者，经卷本有八十垓百千亿那术垓偈，当一心思，何所造作立佛像摸，而常心中无瞋恚，怒此正法华菩萨所行，吾本宿世，习若干千亿百千垓偈，从彼如来，而闻受之，离垢施王赞其子曰：善哉善哉！当共俱往躬身当觐供养圣尊，说此言已，与父王俱踊在空中，去地七刃经行虚空，足不蹈地，其身正坐七宝珓珞珍琦帐中，往诣佛所叉手礼佛，以颂赞曰：人中之尊，颜姿离垢，其光巍巍，照于十方，吾本供养，圣尊无极，今复自亲，故来奉面。
　　尔时众生喜见菩萨大士，说此偈已，前白离垢日月光首如来至真，世尊垂恩愍哀十方，故复现在训诲一切，度脱众生无不蒙赖，时离垢日月光首如来，告众生喜见菩萨，今时已至吾欲灭度，以此法教而相嘱累，佛因其时至所教周悉乱世欲到吾舍去矣，为佛施座今取灭度。又告之曰：以斯经典重相嘱累，普令流布等润十方，咸使一切皆蒙福庆，众生喜见则曰：受教。其佛夜半便取灭度，于时菩萨众生喜见见佛灭度，以栴檀香琦异妙香蛇维佛身，取其舍利香汁洗之，感慕哀泣泪下如雨，修造宝瓶八万四千，立七
　　宝塔高至梵天，庄严幢盖悬众宝铃，心自念言，吾已供养世尊舍利，当复更事超过于前，告诸菩萨及大声闻，诸天龙神一切人民，诸族姓子咸共思念，世尊舍利普共供养，于是佛告宿王华菩萨，当尔世时，众生喜见菩萨劝率众人，供奉舍利八万四千塔，于塔寺前，建立形像百福德相，然无数灯烧香散华，光显道法，供养奉事七万二千岁，供养讫竟，在其众会，化无数千诸声闻众，开诸菩萨皆令逮得普现三昧，见众菩萨建立定已，自现其身诸根缺漏，诸菩萨众及诸弟子天龙鬼神，举声号啕泪下如雨，是族姓子众生喜见菩萨大士，是我等师开化我党，今现缺减诸根不具，是故悲酸不能自胜，于时众生喜见，谓诸菩萨及大弟子诸天龙神，吾建要誓至诚之愿，如我所言随顺不虚，我此手臂成紫金身，令我手臂平复如故，地当大动于虚空中雨众华香，所言适竟，地即大动天雨众华，寻时手臂平复如故，众生喜见欲度一切，因示现此慧力所行，福德功勋势力所致，佛告宿王华菩萨，欲知尔时众生喜见菩萨大士，今药王菩萨是。又族姓子，菩萨勤苦不可称计，捐身弃命无有限量，常建大乘志无上道，兴发大功无极之德，于如来前然一足指，功德难喻，况然其身以为供养，胜施国土妻子血肉，设以珍宝满佛世界，布施供养诸佛圣众，福德虽多不及于彼，所以者何？福报有尽无益众生，若族姓子族姓女，受正法华一四句颂，分别奉行为人解说，比其福施万不如一，犹如巨海万川皆归，此经如是。一切诸法最为元首，犹若须弥众山中高，如月盛满星中最明，大慧光明照曜三界，为诸法首无上道王，犹如日出普照天下消众幽冥，此经如是，蠲除一切愚痴闇蔽，皆入道明，犹天帝释忉利天上诸天中王，此经如是，一切诸法众经典主，揽持十方度脱一切，犹梵天王处第七宫，制御诸天莫不奉命，此经如是，普济众生学与不学，教导三乘行君父业，犹如四道及至缘觉，皆超一切诸凡夫学，正法华经亦复如斯，皆超一切上中下乘，处众生之原化诸不逮，犹如菩萨所行高远，过诸声闻缘觉之业覆护三世，此经如是，调御诸法，悉令成就无上正真，犹如世尊三界法王，被道服饰三十二相诱众愚蔽，此经如是，从菩萨学乃至如来，开导声闻诸缘觉等，皆使成就无上正真，犹族姓子，斯经典者为三界护，度脱众生危厄之难，饱满饥虚众情之患，寒者温暖，热者清凉，有裸露者皆得衣被，开导众生悉令入道，犹如导师将护众贾，菩萨如是，养育众生若如慈母，譬如船师渡人往返，菩萨如是，周旋三界度脱一切灭众闇冥，犹如炬火灭众闇冥，化生老死，犹转轮王制御四域，此经如是，以圣道明照耀三界，犹如大明消天下冥，此经如是，致不退转无从生忍至成佛道。
　　佛告宿王华菩萨，斯经典者，度脱一切众苦之患，拔断诸垢三毒疹疾，救济生死诸系牢狱，若闻此经，寻即解了能书写者，其功德福无能称计，何况闻持怀抱诵说，华香供养杂香泽香然灯幢幡。若有闻持药王菩萨往古学品，受持思念之，其福过彼众物供养，不可称载。若有女人，闻此经法寻即受持，便于此世毕女形寿，后得男子。若有女人，于五浊世最后末俗，闻是经法能奉行者，于是寿终生安养国，见无量寿佛，与诸菩萨眷属围绕，生宝莲华坐师子座，无淫怒痴除去众结，亦无贪嫉未曾怀恨，适生其国得五神通，逮不退转不起法忍，已逮法忍，辄得睹见七十二亿兆载江河沙诸如来众，适见诸佛，眼根清净，眼根已净，所见一切十方诸佛，遥赞叹之，善哉善哉！族姓子，汝乃值是能仁佛世，间佛所说正法华经，受持讽诵为他人说，此功德福，火不能烧水不能漂，盗贼怨家县官不侵，千佛嗟叹不能究竟，所获功德不可限量，巍巍如是，缘斯功德，降伏众魔，弃诸怨敌，渡生死难周旋诸患。又族姓子，以是经法伏众恶逆，为诸千佛所见建立，拥护汝身，天上世间而无俦匹，自舍如来，未有声闻及诸菩萨，功德福祐智慧定意，无有等侣。
　　佛告宿王华菩萨，若有学人，受是经者，所逮圣明势力威德，超越若斯。是故仁者，若有讲说此药王品，有赞善者，后生为人，口中自然优钵华香，身栴檀香，若闻此经赞叹善者，其人现在功德远闻，佛已豫叹其人功勋，佛告宿王华，吾以是经嘱累汝等众生喜见
　　往古法品，最后末俗五浊之世，流布天下阎浮利内，无能中坏，其魔波旬不能得便，及魔宫属邪神鬼魅，无能害者，天龙罗刹鸠洹厌鬼，无敢当者。又宿王华，是药王品威德所立，所流布处若有疾病，闻是经法病则消除，无有众患，因是功德，后致正真无老病死，若有比丘，最后末世，手执青莲华，满盛杂香，供散法师，心自念言，假使有人，求菩萨乘至此道场，吾授斯华以为草座，敷佛树下降伏众魔，具足法鼓吹大法螺，缘此济度生死之海，若大乘学，见诸比丘持是经卷，当观其人功德如是，佛说是药王菩萨往古品时，八万四千菩萨，即皆逮得晓一切音方便总持，于时众宝如来赞言：善哉善哉！宿王华菩萨，卿能咨启不可思议经典行业，如来讲说何以快哉！
正法华经卷第十妙吼菩萨品第二十三
　　于是世尊能仁如来，即从眉顶大人之相演百千光，照于东方千八百万亿江河沙诸佛国土，靡不周遍，过是诸佛土有世界，名庄严照明，其土有佛，号离垢紫金宿华王如来至真等正觉，与无央数诸菩萨众眷属围绕宣布导化，能仁如来所演光明，遍照彼土。又其佛土有一菩萨，名曰妙音，从过去佛殖众德本，供养无数百千兆垓诸佛正觉，每见诸佛咨受经典，逮成圣慧，以得尊重三昧，定法华三昧，施离垢三昧，乐宿王三昧，无著光三昧，慧印三昧，普晓诸音三昧，等集众德三昧，喜信净三昧，神足戏乐三昧，慧光三昧，严净王三昧，离垢光三昧，离垢藏三昧，无缘三昧，日转三昧，取要言之，普悉逮得亿百千垓江河沙数诸三昧定，其佛光明普遍周至照妙音菩萨，妙音菩萨蒙佛圣光，因诣佛所白世尊曰：我欲往诣至忍世界，见能仁佛稽首作礼，咨受经典及欲致敬文殊师利，药王菩萨，妙勇菩萨，宿王华菩萨，尊意行菩萨，净王菩萨，超药菩萨，咨讲经义受诸不及，令一切闻悉发道意，其佛告曰：往族姓子，虽到彼土，莫发异想而念其土懈废下贱，所以者何？又族姓子，彼忍世界，其大陆地黑山杂糅，众垢石沙秽恶充满，溪涧山谷不与凡同，其土佛身卑小丈六，诸菩萨身长七八尺。又卿本体高四万二千逾旬，而我现身八万四千逾旬，端正殊好色像第一，威曜殊妙相好颜容难可比喻，积百千德睹莫不欢。又卿往至见彼土人，慎莫心念起不可想，如来菩萨佛土不如，所以者何？佛土本空，众生罪福，现有不同。妙音菩萨复白佛言：承佛威神如来圣力，道德巍巍以自娱乐，往诣忍界，如来道慧清净之业，辄当如法无所违失，不敢起想。
　　于是时妙音菩萨心自念言，不起于坐，即如其像三昧正受，到忍世界至灵鹫山，当在如来法座中间，化作八万四千亿众宝莲华，紫金茎白银叶，严饰净好光明巍巍，照诸会者，辄如所念即时办足。文殊师利问能仁佛，唯然世尊，今化现此八万四千众宝莲华，紫金茎白银叶，清净严好，此谁瑞应而现此变？佛告文殊，有菩萨名曰妙音，从紫金离垢宿华王佛土而来，与八万四千菩萨俱，进至此忍界，欲见吾身稽首咨问，欲得听闻正法华经，故先见瑞。文殊师利复问佛言，其人宿本积何功德造殊妙行，而今致此奇特洪勋，住何三昧本造立行，愿欲闻之，所行三昧神足变化，吾等闻之当受奉行，见诸菩萨颜貌色像，为何等类，举动进止何所饶益，甚哉世尊，唯现瑞应，使诸菩萨来至于此，众会欲见之。佛语文殊，卿当启白众宝如来，令现瑞应，使诸菩萨咸来至此各现身相，一切众会皆欲见之，文殊师利即受其教，辄启灭度众宝如来，寻现瑞应。
　　于时妙音菩萨而于本土忽然不现，与八万四千菩萨俱，动诸佛土雨宝莲华，同时发作百千亿伎乐，诸来菩萨各自现形，其眼明好犹如绀色，颜貌充满如月盛明，体紫金光，无央数亿百千功德庄严其身，威神巍巍智慧光光，奇相众好文饰光颜，身力无极，其身处在七宝交络，于虚空中去地四丈九尺，与诸菩萨眷属围绕，到忍世界至灵鹫山，下宝交路，手执宝瑛其价百千，诣能仁佛稽首足下，以持贡上能仁如来。复白佛言，紫金离垢宿王华如来致问无量，起居轻利游步康强。又问，世尊说法如常乎？众生一切受者增进耶？蠲除狐疑顺法律不也？将无多怀淫怒痴行憎嫉饕餮不？能恭敬孝顺父母听受道法如法奉行不？随邪见爱惜财宝诸根不定，为降诸魔众官属乎？又诸众生，
　　听受灭度众宝如来所说法耶？今诸菩萨故来诣此，本土如来之所发遣，欲得奉见七宝塔寺灭度众宝如来，问讯启受圣体康宁说法如何，众生普受行如法不？众宝如来现住久如，我等故来，欲得睹见众宝如来形像所类，愿佛现之。时能仁佛语众宝如来，今妙音菩萨及诸眷属，欲见世尊圣体形像，众宝如来寻时赞曰：善哉善哉！族姓子，卿能故来见能仁佛，稽首咨受正法华经，及复欲睹文殊师利启诸不逮，时莲华首菩萨问佛，妙音菩萨往宿命时，积何德本，乃致斯变无极神圣。时能仁佛告莲华首菩萨曰：乃往过去久远世时有佛，号云雷音王如来至真等正觉，讲说经道六度无极菩萨法藏，天上天下靡不蒙安，时妙音菩萨，闻其所说欣然意解，鼓百千音乐娱乐其佛，八万四千众宝妙器，贡上至尊，如是精进供养如来万二千岁。又族姓子，妙音菩萨往宿命时，从云雷音王如来之世，修无上法种此功德，未曾懈废，传如来旨化诸愚冥，不识至真悉令信乐，欲知尔时妙音菩萨，今妙音菩萨是也。用彼世时布施宝器众伎乐音。又复供养无数诸佛，亿千佛所殖众德本修治众行，前世值遇亿百千垓江河沙等诸佛世尊。
　　今莲华首，为现妙音菩萨所行，不可限量变无数形，为诸众生宣布讲化正法华经，或现梵天形色貌而诱立之，或现天帝形或尊豪形，或将军形化导众兵，或息意天王转轮圣王诸散小王，尊者长者诸令长形，沙门梵志形像色貌，说正法华经，或现比丘比丘尼清信士清信女形，宫人婇女长者夫人诸贫贱女形，男女大小而诱立之。说正法华经，或阿须伦形，迦留罗真陀罗摩休勒人非人形像色貌，而诱立之。说正法华经，或入地狱饿鬼畜生及诸八难，所在拥护而救济之，上中下士前后进退，随其形体男女之像，而开化之。说正法华经，或入中宫化皇后形，度众贵人，莲华首当知，妙音菩萨，将护忍界一切众生。又族姓子，妙音菩萨，以若干变无数方便，诱忍佛土演正法华经，神足威德未曾损耗而复增益也。圣慧道智亦复如是。又族姓子，妙音菩萨，光明功勋智慧巍巍，周旋十方随时开化，轮转无际皆使入律，上中下愿各令得所，逮游忍界，复至他方江河沙佛土，现菩萨身而为说法。又现声闻缘觉色像而开化，示本行所学，闻之[一/旦]然各成所志，不违本誓，若有众生，奉如来律，以佛色像，随其道律示现形貌，显授大道无上正真，欲导慕泥洹现已灭度，因而示仪开化道慧，妙音菩萨，势力圣智不可恻度，超绝巍巍功德若斯，无以为喻。于是莲华首菩萨前白佛言，妙音菩萨！积功累德堂堂乃尔，唯然世尊，住何三昧开化众生不可限量，能仁如来告莲华首菩萨曰：族姓子听！有三昧名现入众像，妙音菩萨，住斯定意利益开化，无限众生使入道议，佛说是妙音菩萨章句品时，其诸菩萨与妙音开士俱发来者，寻时皆逮现入众像三昧正定，其行殊胜，于是忍界超越菩萨，所修定意诸有限数，若有逮致现入众像三昧，便得总持，揽持三世无不蒙济，时妙音菩萨，供养能仁如来至真，具足奉事众宝如来塔寺舍利，欲还本土，前稽首能仁如来，自归而退，与众会别，动震诸国雨众莲华，同时和鼓百千亿垓雅颂伎乐，与八万四千诸菩萨众俱归本土，前稽首礼妙紫金离垢宿华王如来，以诣忍界导利众生。又睹众宝如来宝寺舍利，及文殊师利药王菩萨所逮精进无极道力，见妙勇菩萨，令是八万四千菩萨，皆得正行现入众像三昧，往到彼间俱共进行，四万二千天子，闻正法华经，皆悉逮得无所从生法忍，莲华首菩萨逮正法华定。
观世音普门品第二十四
　　于是无尽意菩萨，即从座起偏露右臂长跪叉手，前白佛言，唯然世尊，所以名之光世音乎？义何所趣耶？佛告无尽意曰：此族姓子，若有众生，遭亿百千垓困厄患难苦毒无量，适闻光世音菩萨名者，辄得解脱无有众恼，故名光世音。若有持名执在心怀，设遇大火然其山野，烧百草木丛林屋宅，身堕火中，得闻光世音名，火即寻灭，若入大水
　　江河驶流心中恐怖，称光世音菩萨，一心自归，则威神护令不见溺，使出安隐。若入大海，百千亿垓众生豪贱，处海深渊无底之源，采致金银杂珠明月，如意宝珠水精琉璃，车磲马瑙珊瑚虎魄，载满船宝，假使风吹其船流堕黑山回波，若经鬼界值魔竭鱼，众中一人窃独心念，光世音菩萨功德威神，而称名号，皆得解脱一切众患，及其伴侣众得济渡，不遇诸魔邪鬼之厄，故名光世音。佛言：族姓子，若见怨贼欲来危害，即称光世音菩萨名号，而自归命，贼所持刀杖，寻段段坏手不得举，自然慈心，设族姓子，此三千大千世界满中诸鬼神，众邪逆魅欲来娆人，一心称呼光世音名，自然为伏不能妄犯，恶心不生不得邪观。若人犯罪若无有罪，若为恶人县官所录，缚束其身杻械在体，若枷锁之，闭在牢狱，拷治苦毒，一心自归，称光世音名号，疾得解脱，开狱门出无能拘制，故名光世音。佛言：如是族姓子，光世音境界，威神功德难可限量，光光若斯，故号光世音。佛告无尽意，假使族姓子，此三千大千世界满中众逆盗贼怨害，执持兵杖刀刃矛戟，欲杀万民，一部贾客，独自经过在于其路，赍持重宝，导师恐怖心自念言，此间多贼，将无危我劫夺财宝，当设权计脱此众难，不见危害，谓众贾人不宜恐畏，等共一心俱同发声，称光世音菩萨威神，辄来拥护令无恐惧，普心自归便脱众难，不遇贼害，众贾人闻悉共受教，咸俱同声称光世音，身命自归愿脱此畏难，适称其名，贼便退却不敢触犯，众贾解脱永无恐怖，光世音菩萨，威德境界巍巍如是，故曰光世音。佛复告无尽意菩萨，若有学人，淫怒痴盛，稽首归命光世音菩萨，淫怒痴休，观于无常苦空非身，一心得定，若有女人，无有子姓，求男求女，归光世音，辄得男女，一心精进自归命者，世世端正颜貌无比，见莫不欢，所生子姓而有威相，众人所爱愿乐欲见，殖众德本不为罪业，其光世音威神功德，智慧境界巍巍如是，其闻名者，所至到处终不虚妄，不遇邪害，致得无上道德果实，常遇诸佛真人菩萨高德正士，不与逆人，无反复会，若闻名执持怀抱，功德无量不可称载，若有供养六十二亿江河沙诸菩萨等，是诸菩萨，皆使现在等行慈心。若族姓子女，尽其形寿，供养衣被饮食床卧具病瘦医药一切所安，福宁多不？无尽意曰：多矣！世尊，不可限量，所以者何？是诸菩萨，无央数亿不可譬喻。佛言：虽供养此无限菩萨，不如一归光世音稽首作礼执持名号福过于彼，况复供养？虽复供养六十二亿恒河沙数诸菩萨等执持名号，计此二福，亿百千劫不可尽极，终不相比，是故名曰光世音。于是无尽意菩萨，前白佛言：光世音！以何因缘游忍世界？云何说法？何谓志愿？所行至法善权方便境界云何？佛言：族姓子，光世音菩萨所游世界，或现佛身而班宣法，或现菩萨形像色貌，说经开化，或现缘觉或现声闻，或现梵天帝像而说经道，或揵沓和像，欲度鬼神现鬼神像，欲度豪尊现豪尊像，或复示现大神妙天像，或转轮圣王化四域像，或殊特像，或复反足罗刹形像，或将军像，或现沙门梵志之像，或金刚神隐士独处仙人僮儒像。光世音菩萨，游诸佛土，而普示现若干种形，在所变化开度一切，是故族姓子，一切众生咸当供养光世音，其族姓子，所可周旋有恐惧者，令无所畏，已致无畏使普安隐，各自欣庆，故游忍界，于是无尽意菩萨，即解己身百千宝璎，以用贡上于光世音，惟愿正士，受此法供己身所有殊异宝璎，而不肯受，时无尽意复谓光世音，唯见愍念以时纳受，愿勿拒逆，时光世音心自计念，不用是宝，无尽意言，唯复垂愍诸天龙神揵沓和阿须伦迦留罗真陀罗摩睺勒人及非人，受其宝璎辄作两分，一分奉上能仁如来，一分供养众宝如来至真等正觉贡上宝寺，其族姓子，普为一切，以是之故，神足变化游忍世界，无所不济，于是持地菩萨，即从座起前白佛言，假使有人，闻光世音所行德本，终不虚妄，世世安隐至无极慧，其光世音，神足变化普至道门，所显威神而无穷极，佛说是普门道品，彼时会中八万四千人，至无等伦，寻发无上正真道意。
总持品第二十五
　　于是药王菩萨，即从座起长跪叉手，前白佛言：若族姓子及族姓女，闻是正法华经典，受持怀抱书写经卷，获福如何？佛言：族姓
　　子女，受持是经，诵在怀抱书写经卷，福不可量无以为喻。若族姓子，供养八十亿百千垓江河沙诸如来众，若复受持怀抱书写，是正法华经讲说供养，何所福多？于意云何？宁当一心奉持经典，若以衣食供养诸佛，药王菩萨白佛言：若族姓子及族姓女，受正法华经典之要，执持书写一四句颂，讲说讽诵若复奉行，具足成就其福最多，胜于供养若干江沙诸佛世尊。佛言：甚哉！法之供养，最为第一，药王菩萨复白佛言，我当拥护如是等辈，诸族姓子及族姓女，受此经者斯法师等，以义宿卫长使无患，诵总持句。又寻咒曰：奇异所思，意念无意，永久所行，奉修寂然，澹泊志默，解脱济渡，平等无邪，安和普平，灭尽无尽，莫胜玄默，澹然总持，观察光耀，有所依倚，恃怙于内，究竟清净，无有坑坎，亦无高下，无有回旋，所周旋处，其目清净，等无所等，觉已越度，而察于法，合众无音，所说解明，而怀止足，尽除节限，宣畅音响，晓了众声，而了文字，无有穷尽，永无力势，无所思念。
　　药王菩萨白曰：唯然世尊，是总持句，六十二江河沙诸佛所说，假使有犯此咒言者，若复违毁此等法师，为失诸佛世尊道教，佛叹药王菩萨大士，善哉善哉！若族姓子说总持句为众生故，愍念拥护多所安隐。
　　于时妙勇菩萨前白佛言，唯然世尊，我身亦为众生之故，欲令永安，若有奉持此经典者，授总持句，将护如此诸法师等，令无伺求得其便者，鬼神诸魅溷厕众鬼突鬼厌鬼饿鬼反足，虽欲来娆，无能得便，妙勇菩萨专心思惟，说此总持曰：晃耀大明炎光演晖顺来富章悦喜欣然住此立制永作无合无集。
　　是总持句，江河沙等诸佛所说，咸共劝助，若违如来如是比像诸法师教，还自危亡，时毗沙门天王前白佛言，我亦当演此总持句，加以慈心为众生故，拥护法师。
　　富有调戏无戏无量无富何富。
　　以是故，拥护诸法师等，百由旬内无敢犯触，宿卫将顺，诸族姓子，如是比像至学法师乃能受持，以是拥护常获吉利，时顺怨天王，在彼会坐，与诸香音亿百千垓鬼眷属围绕，往诣佛所前白佛言，唯然世尊，我亦当宣此总持句。
　　无数有数曜黑持香凶咒大体于器顺述暴言至有。
　　唯然世尊，此总持句，四千二百亿诸佛所说，以此总持，拥护供养诸学经者，令无伺求得其便者，时有一魅，名有结缚，复名离结，复名施积，复名施华，复名施黑，复名被发，复名无著，复名持华，复名何所，复名取一切精，往诣佛所，鬼子母与诸子俱，异口同音前白佛言我等世尊，常当拥护如是比像诸法师等，加施吉祥，令无伺求得法师短，于时诸魅同共举声，宣此总持将顺法师。
　　于是于斯于尔于氏极甚无我无吾无身无所俱同，已兴已生已成而住而立亦住嗟叹亦非消头大疾无得加害。
　　是等之类是我眷属，令无所犯拥护法师，消除鬼神诸魅饿鬼溷神突鬼蛊道符咒痴狂颠鬼，化是像来，若鬼神形及非人像，二日三日若至四日，若常热病，若复夜卧，值恶梦者，若现男女大小诸像，我等拥护，令无伺求得其便者，于时诸魅，共于佛前说此颂曰：犯头破七分，犹如华菜剖，当致杀母罪，亦得害父殃，其有犯法师，皆当获此衅，世世不得安，不与诸佛会，破坏佛寺罪，斗乱圣众殃，如合众麻油，麻油聚一处，放火皆燋然，消尽无有余，其有犯法师，当获此罪殃，犹如称载峻，罪垢之所聚，其有犯法师，当获此重衅。
　　诸鬼神军头等，说此颂已前白佛言，我等咸护如是比像诸法师等，使常安隐除去怨敌，周匝宿卫令无伤害，若有行毒，毒为不行。时佛嗟叹诸魅所咒，善哉善哉！汝等乃欲护诸法师，若闻此经，宣持名号德不可量，何况具足随时持说书在经卷，若以供养华香幢幡盖杂香捣香，然灯悬缯，思夷合欢，青莲红莲，黄莲白莲，稍著油苏以用然灯，供养此经勤修不懈，百千亿倍福不可限，汝等当护如是比像精进学者。佛说是总持品时，六万八千人，逮得无所从生法忍。
住世净复净王品第二十六
　　佛告族姓子，乃往过去无央数劫，不可思议长远难量，尔时有佛，号总水雷音宿华慧王如来至真等正觉明行成为善逝世间解无上士道法御天人师为佛世尊，世界曰照明严饰，劫曰爱见。又族姓子，于其佛世，有王名净复净，尔时其王有一正后，名曰离垢施，其后有二子，一名离垢藏，二名离垢目，又其二子皆得神足，轻举能飞智慧具足，功德备悉圣达巍巍，行菩萨业夙夜精进，未曾懈废，勤心专精六度无极，善权四等所济无限，悉遵通达三十有七道品之法，普畅道义，所周旋业，进逮离垢三昧定矣。度宿日光三昧，离垢显曜三昧，净庄严三昧，大威藏三昧，皆得通达，此三昧定而度无极，时佛集会与诸四辈释梵四天王诸天人民，班宣分别正法华经，时佛愍念一切众生，哀伤国土皆欲化之使入大道。又族姓子，其二太子往诣母所，叉手白言，惟愿屈意，见念加慈专精身心，欲往到佛奉见如来身，亦自欲稽首自归，所以者何？今日如来，为天上天下一切众生，广宣要典正法华经故，当奉觐听正法华，离垢施后告二太子，汝等父王，志存外邪信乐梵志，常怀瞋恨，以是之故，不可得往。时二太子同心叉手，复白其母，我等薄相，所生邪见无义之家，又我等身，本是法王子，当以经道化于浊俗反伪向真，尔乃佛子也。于是离垢施后告二太子，善哉行矣！汝真孝子，为其父母修大慈愍，各显神足睹之欣然心中开解，便听子等俱诣佛所稽首受业，时二太子辄受母教，其身踊住在虚空中，去地七仞，愍念其亲各现威变，在于虚空，二人俱时坐卧经行，身上出火身下出水，身上出水身下出火，演大光明照曜远近，现身长大复还为小，从虚空下入于地中，若人入水从地踊出，处在虚空犹如履地，其二太子现若干变而显神足，以用开化于其父母。于时父王，睹其二子神足变化威德若斯，欣然踊跃善心生焉，躬身叉手向二子曰：汝等师主所受谁乎？时二太子自启父王，大王欲知我等师主，总水雷音宿华慧王如来至真，是我等师主，今现在游于宝树下处于法座，为四部众诸天人民，广演宣布正法华经，其佛世尊，是我师主也。王告二子，吾欲往诣卿等师主，奉觐亲受大圣正真无上言教，于时二子，从虚空下行至母所，自白其母，而叉手言，阿母威德，则化父王，以造立心无上正真，因成道教圣尊之业，惟垂愍念，听我诣佛出家为道得作沙门，时二太子为母说偈曰：唯母听我等，出家为沙门，如来甚难遇，曼时当精学，所云难得值，犹如灵瑞华，难遇复越彼，闲静不可得。
　　于时王后离垢施，以颂告曰：吾以听汝等，善哉子辄去，至圣甚难遭，我亦出家俱。
　　尔时二太子，叹是法颂报父母已，重复白父王及所生母，惟愿二亲，同时一心，俱往诣总水雷音宿华慧王佛所，屈意一时发见彼世尊稽首归命，所以者何？二亲当知佛兴难值，犹灵瑞华，亦如如意最上明珠，佛亦复然，不可再遇，是故我等来生此土，心念出家功德第一，由是之故，不宜有难，便可相许。报言：善哉！得出家学，弃捐爱欲舍其俗业，所以者何？若睹如来福庆无量，人命难得佛世难值，离于八难，得闲静难，犹死更生。父王皇后报太子言：诺！宜知是时。佛言：族姓子，尔时净复净王宫内，八万四千宫人婇女，宿命德本应得启受是正法华经典，本是道器，离垢目太子，宿命本修行积功累德，从来无限，离垢藏太子，无央数亿百千垓劫，往昔宿命曾以奉行，弃于众生一切恶趣三昧正定，何谓弃于众生一切恶趣三昧正定，其王正后二太子母离垢施者，晓十方佛一切道同诸佛要集，诸佛奥藏无极圣慧，以权方便现于女身耳。佛告族姓子，时净复净王，见二太子所见神足，化入如来至真之法，以得超越，展转相成多所度脱，一切盲冥咸入道明，便自发意，与其眷属四万二千，离垢施后与诸群党，随二太子中宫婇女群臣百官，一时和同往诣佛所，稽首足下退各就坐，从本常位，时佛见净复净王，与大眷属自投归命，因其本行观宿所缘，而为说法，应病与药各得开解，欣然踊跃善心生焉。更立国王，与其正后离垢施及二太子宫人婇女一切官属，弃国捐王行作沙门，已作沙门，八万四千岁奉修道业，思惟观察是正
　　法华经典之要，讽诵奉行，如佛所教无所违失。
　　于是净复净王，遵奉勤修正法华经，与其眷属，竟八万四千岁，逮众德本严净三昧正定，适逮斯定，其身即时踊在虚空，去地四丈九尺，住于虚空，遥白总水雷音宿华慧王如来至真，唯然世尊，其二子者则是圣师，化导吾家蒙其恩德，获现神足显扬变化，而缘是见所化神变，心得开解退俗入道，奉佛法训度众秽厄，顺从法律坚住无极，得奉如来启受经法，乃为至圣无盖善师，是二子者，示现子像生我家耳，皆是宿世明识本德，承佛仁慈，非是凡庶之可思论。佛告王曰：如是如是！大王，如大王所言，是二太子，宿殖德故，乃能示现，因欲开王及诸眷属一切众生。佛言：大王，若族姓子及族姓女，学是经典，所生之处周旋终始，易得善师显世尊教，得立无上正真之道，开化导示度脱一切，是为微妙无极之业，展转相教展转相成，得至圣谛无极之处，值佛道法王因遇善师，得见如来启受经法，由劝助恩，王今宁见此二太子，是诸族姓子，前世已曾供养奉事六十五亿百千兆垓江河沙等如来至真，而复授持是正法华经，愍伤众生没在邪冥九十六种不能自济，故开化之令住正见修行精进求佛大道。
　　于是佛语族姓子曰：其净复净王，于彼世时叹众功德，从虚空下即叉十指，前白其佛，唯佛宣布，如来至真本宿命时，行何功德？圣慧巍巍，眉间之相，演大晖曜照无限国，而目明好彻睹十方，其眉间相，白如珂雪，柔软细好，巍巍光泽平政无斜，无所不照，世尊面像充满如日，安住道目犹如月初，一切观之而无厌极。于时国王，说此颂曰：其殊异功勋，巨亿百千垓，虚空尚可喻，其慧不可限。
　　佛以颂答曰：前世行中正，加施人平等，故使眉间相，所照无有限，和视施灯慧，目明逾日月，其眼如月初，彻睹十方国。
　　时王嗟叹已叉手白佛，至未曾有，如来至真之教，弘慈无极，不可思议功德具足，敷演道义施设法禁，令无罪衅，长涂之难皆得无患，唯然世尊，如吾今日心不放逸，由得自在不随邪径，弃捐自大不从虚伪，亦无瞋恨，不兴恶心无益之业，我国多事，欲出家学不还中宫，重欲自归所有供养。佛言：大佳，时王即起稽首佛足，其王正后离垢施者，解身百千所著宝璎，以散佛上，佛之威神，化成七宝交露之帐，以为交露琦异妙帐，自然有床，布以无数琦异坐具，如来坐上，于时国王心自念言，至未曾有，天尊至德交露帐中，所见如来，甚大端正，威神巍巍光色第一，颜貌充满净好无比，愿令一切皆蒙此福。于时世尊告四部众，汝等宁见净复净王，一心叉手而住佛前，皆曰已见。佛言：比丘！是王于今是我学世现比丘像，于将来世当得作佛，名曰种帝王如来至真等正觉明行成为善逝世间解无上士道法御天人师为佛世尊，其佛土曰广普，劫曰超王，于时其佛，诸菩萨众不可称限，诸声闻众亦无央数，其佛世界，平等如掌，无有倾斜无沙砾石，得作佛时威神巍巍，广大无极光光如是，能仁如来告族姓子，欲知尔时净复净王发道意者，岂是异人，莫造此观，所以者何？则是今现莲华首菩萨是。欲知尔时离垢皇后者，今光照严饰菩萨是。常念诸菩萨愍伤众生故，生彼国开化度之。欲知尔时二太子者，则今药王菩萨超药菩萨身是。又族姓子，药王菩萨超药菩萨，功德巍巍无限若斯，在无央数亿百千垓诸如来所，殖众德本，是二正士道德备悉，不可思议。若有闻此二正士名执持怀抱，一切众人皆当礼敬，如是学士，天上世间皆归仰之。佛说是往古宿世本所行时，八万四千人远尘离垢诸法眼净。
乐普贤品第二十七
　　于时普贤菩萨，过东方江河沙诸佛国土，诸菩萨来者，动诸佛国，雨众莲华，鼓亿百千垓伎乐，歌叹如来功德，承其开士其大神足无极变化，大菩萨身威神巍巍，圣旨玄妙普照十方，与诸天龙神揵陀罗阿须伦迦留罗真陀罗摩休勒人及非人俱，各各将诸眷属，各显神足不可思议，至灵鹫山往诣佛所，稽首足下绕佛七匝，前白佛言，我从宝超威王如来佛土来，承今世尊演正法华经，故至忍界欲得听受，与诸菩萨无数百千，亦乐听
　　闻所宣道议，善哉世尊，唯加垂哀，以时颁宣正法华经，宁有女人，何所修行，得奉执经卷，佛时即告普贤菩萨，族姓子，女人有四事法，得是经卷，何谓为四？一曰常为诸佛所见建护，二曰积功累德不以懈废，三曰能分别化究畅众要诸所聚处，四曰普护众生发未发者，是为四，逮是经卷。
　　时普贤菩萨前白佛言：最后末俗五浊之世，若有比丘受是经典，长拥护之令得吉祥，除众[打-丁+王]横毒亦不行，令无伺求得其便者，有受是经，咸共宿卫，令魔波旬不能娆乱，及诸官属诸鬼神龙，沟边溷鬼蛊道符咒，令不得行躬身自往，常以一心拥护法师，常使安隐。若有比丘学此经典，坐起经行精进修业，象马车乘往到其所护此经典，与诸菩萨眷属围绕，俱当往诣法师比丘，受是经者，思惟行者，令不忘失正法华经一句之义，乘驾往诣此学士所，目自奉见，为是经举，见我欢喜普更勤学，当护法师逮得三昧，若复获致回转总持，又当逮成若干百千亿周旋总持，晓了一切诸音总持，惟愿世尊，若于最后余残末俗五浊之世，余五十岁中，比丘比丘尼清信士清信女，受是经典宣示同学，持书慕求为他人说，最后末俗余五十岁，若能受是正法华经，心存解义精进不废，致二十一日诸行稍备，已致诸行，二十一日勤心存于法，自现可敬巍巍之德，乘六通驰，与诸眷属大小相随，往诣法师劝助法师，二十一日专修此法，使心开解怀致总持，若使法师不化众生，若不劝助不能开化，非人得便，犹是法师不得拥护，不致安隐，是故学者常行精进，承佛威神宿卫法师，若有法师，持佛正法便勤精进，愿听总持，其辞咒曰：无我除我，因我方便，宾仁和除，甚柔软柔弱句见诸佛因诸总持行众诸说盖回转尽集会除众趣无央数，计诸句三世数等越有为举诸法晓众生音师子娱乐。
　　唯然世尊，是则名曰是总持句。若有菩萨，耳根听闻此总持句，入耳中者，即当知之。普贤菩萨之所建立，是正法华经若布天下，阎浮利内值是经者，心当思念，普贤菩萨威神所致，令我等辈致是经卷，普贤菩萨所行神化，令此众人致此妙典，斯等众生，无数佛所积众德本，如来至真手摩其头，若有书写执持在手，则奉佛身，敬爱道法敬书是经，书是经已欲解中义，于此寿终生忉利天，适生天上，八万四千天人王女，往就供养鼓琴歌颂，已作天子坐王女中，而相娱乐，若族姓子，但书是经功德如是，何况诵说思惟中义？是故世尊，一心勤修正法华经，书持经卷常当思惟一切不忘，当礼此人，用书写此经至德所致，而为千佛所见授臂，临寿终时面见千佛，游在吉安不堕恶趣，寿终之后生兜术天，适生天上，八万四千诸玉女众，往诣其所鼓诸伎乐，而歌颂德，在诸玉女以法相乐，是族姓子，书此经者功德如斯，何况诵说思惟其义？是故勤修书写宣传，正法华经，思惟奉行皆令具足，专精一心志未曾乱，千佛授臂，临寿终时，面见千佛不堕恶趣，于是寿终生兜术天，在弥勒佛所成菩萨身，三十二相庄严其体，亿千玉女眷属围绕，是故智者，常当勤修书是经典敷演思惟，唯然世尊，若有书此经卷思惟诵说，功祚无量不可称限，巍巍如是，是故智者书持是经，当得还致若干功德，吾以是故，建立是经，用五弘意勤念道法，流布天下阎浮利内。
　　于是能仁如来至真告普贤曰：善哉善哉！汝乃发心多所哀念，精进勤护将来菩萨，劝道于斯无思谊法，其心怀抱无极大哀，发心之顷摄无量行，各执经卷建立拥护，若有受持普贤菩萨宣其名者，则当知之见能仁佛，前已曾闻如是像法，供养奉事见能仁佛，班宣经道讲赞善哉，如来摩头，则当谓之是普贤也。佛之威神之所建立，佛以衣服而覆护之，受如来教，不乐俗业不喜调戏，合偶嘲呓不好歌舞，不游在外，不入屠杀养猪鸡鹜，不与女人无益从事，若闻是经，书写听受持讽诵说，乐如是像，自然之法思惟奉行，缘内精专自兴福力，一切众生若有睹见，靡不爱敬，若有比丘受持此经，不为淫怒愚痴所缚，不为贪嫉自大所系，不怀憍慢刚强自用强梁邪见，己利止足。若有法师普修至贤，最后末俗世余五十岁五浊之俗，若有比丘受持是经，当作是知思惟解念，是等族姓子，必至道场降伏魔宫，而转
　　法轮击于法鼓，吹大法螺演时法雨，于师子座而处法座，最后末俗世受持是经，功德如是。又是比丘不猗利养不贪衣钵，是等法师志性质直，而无谀谄不堕痴冥，其人现在自然如是。若有比丘受持是经，世世不忘所生聪明黠慧，未曾聋盲，现在获安无有众患，若毁此经诃学持者而复诽谤，其人现在身致癞病，见书是经非之不可而共调戏，所生之处其身缺漏，为火所烧常遇诤讼，鼻面生疱手足了戾，口目不政其身臭秽，体生疮痍，医药不治困苦难言，若说是经有闻见者，宣之不可增恶不喜，所说不诚言不真实，用是犯恶众罪之故，得殃无量在所不安。佛言：是故普贤，若见比丘受持是经，遥起远迎恭敬承事，如奉如来，今佛现在靡不归命，归彼法师如是无异，乃应佛教，佛说是乐普贤品时，如江河沙亿百千垓诸菩萨众，皆逮总持。
嘱累品第二十八
　　于是世尊能仁，从法座起，合诸菩萨如其色像示现神足，都举大会著其右掌，而赞叹曰：诸族姓子，佛从无数不可计会亿百千劫积累造行，乃成无上正真之道，得度无极，故取诸贤安措右掌，举手下之以为念识，当受斯经持讽诵读当为众会分别说之，令诸群生普得见闻。又族姓子，心无所著，勿得秘惜此正法华经，志无所畏，则施佛慧如来之慧自在之慧，则为无上无极法施，当学佛行，无得矜惜悭嫉爱重，宜广示现斯如来慧，当使通闻至于不至，往所不往，当勤听受此要经典，其不信者，当令信乐，当劝群生入于尊法，诸族姓子，能如是者，则知如来之所建立，时诸菩萨，为能仁世尊所见咨嗟，悉踊跃加敬倾身侧体，低头叉手稽首自归，向能仁佛同声启白，唯如世尊所敕，不敢违教，请奉行之，具足顺从如佛所宣，愿勿为虑，诸菩萨三启如是，所至到处，周旋十方颁宣圣旨。
　　尔时能仁正觉一切发遣，十方世界诸来世尊，各随便宜从其所安，时十方佛皆亦报曰：如来亦当从宜所安，诸如来正觉多宝世尊，七宝讲堂佛之塔庙，即复故处。又诸如来皆从所安，佛说是经时，十方无量异佛世界诸来大圣，坐佛树下处师子座，多宝如来及大士等，诸余学行现佛前者，不可计会无数无量，并从地中踊出菩萨，诸大声闻四部之众，诸天龙神阿须伦揵沓和，世间人民，闻佛所说莫不欢喜。

