华积陀罗尼神咒经一卷


大乘五大部外重译经
华积陀罗尼神咒经一卷
吴月支优婆塞支谦译


　　

华积陀罗尼神咒经
　　如是我闻。一时佛在阿耨达池龙王宫中。与大比丘五百人俱。及菩萨摩诃萨具足一千。悉得一切陀罗尼。余一生在住十住地。次当作佛。如王太子。俱于十方皆成佛道。具大庄严不疑如来一切功德。天龙八部一时俱会。尔时师子威菩萨。从座而起右膝着地。合掌向佛而白佛言。世尊若善男子善女人。于如来所而修供养功德多不。佛告师子威勿作是语。若善男子善女人。于如来所而修供养功德多不。何以故。如来无量戒定慧解脱解脱知见之所成就。若善男子善女人。于如来所若存若亡而修供养。师子威当知是人终必于三乘中。随其因缘而得解脱。复次师子威。若复有人见佛世尊。心生欢喜尊重赞叹。以诸供养施于如来。又复有人于如来灭后。若见舍利心生欢喜。是二功德等无有异。复次师子威。若在家菩萨以诸珍宝积如须弥。供养声闻及辟支佛。不如出家菩萨发菩提心。以一金钱供养如来。复次师子威若复有人。于千万岁亲近世尊备修供养。若复有人如来灭后发菩提心。以一香华入僧伽蓝。举足下足作如是言。南无世尊。以此深解殷重信心。供养如来舍利宝塔。不以求报不以疑惑。未得解脱中间。若千万亿劫不堕恶道。师子威谛听。有陀罗尼名曰华积。我今当说。为诸天人多所饶益。若善男子。能于华积陀罗尼咒。受持读诵亲近依行。功德胜彼。是人世世得一闻持。不堕诸恶险棘道中离诸艰难。常见妙宝常见诸佛诸根常具。不生下贱卑隶人家。常得不离菩萨弘心。常得种种无量慧辩。为无量十方诸佛如来之所知见。乃说咒曰。
　　但施(峙耶反)他(一)杜罗祢(二)拖罗祢(三)拖罗尼(四)拖罗尼(五)侔尼(六)波罗婆(负荷反)娑祢(七)悉谛(八)栴禘(九)那侔纸(十)嫟诃(引)囇(狸迤反十一)鲁伽婆底(十二)佛陀婆底(十三)底囇(狸迤反十四)柯罗知(胝迤反十五)罗竖波伽知(胝迤反十六)知(胝迤反)杜婆底(十七)毗舍罗佛地(十八)达摩婆徙(十九)恶叉耶葛俾(二十)葛波毗伽知(胝迤二十一)阿媚多葛波休多大多祢(二十二)阇波底(三十三)哆嫟(微耶反)沙摩喜(吴音反)知(胝迤反二十四)蜀伽罗婆底(二十五)陟沙拏佛朕(持引反)地耶佛地琐诃(引二十六)
　　师子威当知。若善男子能于此华积神咒。若读若诵。是人当于三月四月九月。从八日至十五日。一心忆念如来相好。夜中三诵华积神咒。日中亦三。至月圆时。当以香华灯烛于形像前而修供养。并诵华积陀罗尼咒。其人是夜梦见如来。相好具足坐莲华座为众说法。亦得华积陀罗尼咒。于现世中常得强记。智慧深信。从今身乃至涅槃。常一闻持一切闻见。一切经教一切学解。一切技艺通达无碍。于一切三昧深得清净。解四圣谛无上法轮。说是经已。师子威等天龙八部。一切大众欢喜奉行。


