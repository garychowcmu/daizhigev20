佛说八吉祥经一卷


大乘五大部外重译经
佛说八吉祥经一卷
梁扶南三藏僧伽婆罗译


　　

佛说八吉祥经
　　如是我闻。一时佛住舍卫国祗树给孤独园。与大比丘众一千二百五十人俱。菩萨摩诃萨八万人。及诸天龙鬼神等。尔时世尊告舍利弗。从此佛世界。向东方过一恒河沙世界。有世界名曰天胜。彼土有佛。名善说吉如来应供正遍知。今现在说法。舍利弗。从彼佛世界。向东方过二恒河沙等世界。有世界名念意。彼土有佛。名普光明如来应供正遍知。今现在说法。舍利弗。从彼佛世界。向东方过三恒河沙等世界。有世界名可爱游戏。彼土有佛。名战斗胜吉如来应供正遍知。今现在说法。舍利弗。从彼世界。向东方过四恒河沙等世界。有世界名善清净聚。彼土有佛。名自在幢王如来应供正遍知。今现在说法。舍利弗。从彼佛世界。向东方过五恒河沙等世界。有世界名无尘聚。彼土有佛。名无边功德光明吉如来应供正遍知。今现在说法。舍利弗。从彼佛世界。向东方过六恒河沙等世界。有世界名无妨碍游戏。彼土有佛。名无障碍业柱吉如来应供正遍知。今现在说法。舍利弗。从彼佛世界。向东方过七恒河沙等世界。有世界名金聚。彼土有佛。名妙华勇猛如来应供正遍知。今现在说法。舍利弗。从彼佛世界。向东方过八恒河沙等世界。有世界名美声。彼土有佛。名宝莲华安住王如来应供正遍知。今现在说法。舍利弗。此八佛土皆悉清净。无有女人亦无五浊。舍利弗。若善男子善女人住大乘者。闻此八佛名号。受持不忘并为他说。若生三涂八难处者无有是处。若有女人闻八佛名号。自能忆持兼为他说。若更受女身无有是处。舍利弗。若善男子善女人住于大乘。闻此八佛名号。闻已受持为他人说。今世后世常有神通得乐说辩。深修禅定具陀罗尼。六根清净恒值圣人。无天龙夜叉人及非人盗贼水火毒药等畏。一切怖畏皆悉除灭。卧觉常安无诸恶梦。常为诸天之所守护。尔时世尊说此祇夜。
　　若有善男子　　及以诸女人
　　闻八佛号名　　忆持为人说
　　身心常安隐　　无有诸恐怖
　　系念不忘失　　灭无量劫罪
　　后生天人中　　远离诸恶趣
　　六根常清净　　端正有威德
　　八部诸善神　　是夜常守护
　　人天所恭敬　　供养生忻喜
　　夜叉及非人　　盗贼与刀杖
　　水火毒药等　　此畏皆悉无
　　卧觉恒安隐　　无有诸恶梦
　　利根有智慧　　常乐闻正法
　　闻已生信心　　得深妙法者
　　口气无臭秽　　精进为他说
　　众魔及外道　　无有敢干乱
　　女人闻佛名　　忆持为他说
　　尽此女人报　　后生不复受
　　诵持为人说　　八佛之名号
　　得诸功德果　　如上之所说
　　是故有智者　　惟当念受持
　　一心怀忻喜　　不应起放逸
　　佛说此经已。长老舍利弗等诸大比丘。并诸菩萨摩诃萨众。天龙夜叉乾闼婆阿修罗迦楼罗紧那罗摩睺罗伽人非人等。闻佛所说欢喜奉行。


