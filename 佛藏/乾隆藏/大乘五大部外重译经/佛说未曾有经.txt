佛说未曾有经一卷


大乘五大部外重译经
佛说未曾有经一卷
后汉失译师名
　　

佛说未曾有经
　　如是我闻。一时佛住王舍城耆阇崛山。与大比丘众千二百五十人俱。尔时尊者阿难。晨朝着衣持钵入王舍城正念乞食。见有一处新作大舍重阁高显。户牖雕饰墙壁严整。无有风尘障隔寒暑。尊者阿难。见已即作是念。若有善男子善女人。作如是严丽之舍布施四方众僧。若如来般涅槃后。复有善男子善女人。以如芥子舍利起塔大如庵摩勒果。其刹如针。上施槃盖如酸枣叶。若作佛像乃至如[麩-夫+廣]麦。是二功德何者为多。
　　尔时尊者阿难。乞食讫还本处。饭食竟举衣钵。洗足已往诣佛所。一心恭敬头面作礼。于一面坐已白佛言世尊。我于彼处晨朝着衣持钵入王舍城乞食见有一处新作大舍重阁高显。户牖雕饰墙壁严整。无有风尘障隔寒暑。便作是念。若有善男子善女人。能作如是妙丽之舍。布施四方众僧。若佛般涅槃后复有善男子善女人。以如芥子舍利起塔。大如庵摩勒果。其刹如针。上施槃盖如酸枣叶。若作佛像乃至如[麩-夫+廣]麦。是二功德何者为多。
　　尔时世尊告阿难言。善哉善哉。阿难。汝为多人故。为安乐众生故。为哀愍世间故。为大众故。为多饶益天人故。乃以是义问于如来。阿难谛听善思念之。阎浮提地广七千由延北阔南狭。其中人面似如车形。如是地上满中甘蔗竹苇稻麻丛林。无空缺处犹如一体。阿难。是诸草木皆悉为人。得须陀洹斯陀含阿那含阿罗汉辟支佛。若有一人尽寿供养衣钵饮食床座医药房舍所须具足供给至灭度后一一起塔。各起塔已供养恭敬。香华伎乐烧香涂香末香幢幡宝盖如是具足于汝意云何。如此功德宁为多不。阿难白佛言。甚多世尊。甚多善逝。是善男子善女人得大功德。佛告阿难。置是阎浮提。复有瞿耶尼广八千由延。人面如半月。于彼中人亦复如是作大功德。复次阿难。置是瞿耶尼。复有弗于逮广九千由延。人面圆满。于彼人中悉亦如是作大功德。复次阿难。置是弗于逮。复有郁单越广万由延。人面正方。于彼中人悉亦如是作大功德。佛告阿难。释提桓因大庄严殿。雕文刻镂微妙奇特。有八万四千宝柱。以天青琉璃间厕黄金。以为罗网弥覆其上。金沙布地奇妙栴檀以为栏楯。复次阿难。是天帝释大庄严殿。复有八万四千宝窗。亦以天青琉璃间厕黄金。以为罗网弥覆其上。布以金沙栴檀栏楯。复次阿难。是天帝释大庄严殿。复有八万四千天绀宝窗。微妙严丽挍饰如上。复次阿难。是天帝释大庄严殿。复有八万四千楼橹馆阁四出围绕众宝挍饰亦复如上。佛告阿难。若有善男子善女人。作是天帝释大庄严殿。施四方众僧。于汝意云何。是善男子善女人。以此因缘得大功德不。阿难白佛言。甚多世尊。甚多善逝。此善男子善女人得大功德。
　　佛告阿难。置此四天下功德。复置释提桓因大庄严殿功德。若有善男子善女人。作百千亿释提桓因大庄严殿。施四方僧。复有善男子善女人。于佛般涅槃后。以如芥子舍利起塔。大如庵摩勒果。其刹如针。上施槃盖如酸枣叶。若造佛形像乃至如[麩-夫+廣]麦。此功德满足百倍不及。千倍万倍百千万亿倍所不能及。不可称量。阿难当知。是如来无量功德。戒分定分智慧分解脱分知见解脱分。复次阿难。如来无量功德。有大神通神足变化及檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜如是等无量功德。
　　尔时佛告尊者阿难。汝谛受持此经。阿难白佛言。受教世尊。此名何法。我等如来法中当云何受持。佛告阿难。此名未曾有法。是一切清净妙法方便。我以是故殷勤嘱汝当数数广。为诸天人阿修罗龙夜叉乾闼婆伽留罗紧那罗摩睺罗伽人非人等。分别说之。当作如来善根功德种子。一切众生闻者。得入如来善根功德。以是因缘故离诸烦恼悉皆成佛。诸比丘闻已欢喜作礼。
