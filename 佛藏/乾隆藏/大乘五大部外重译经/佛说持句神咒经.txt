佛说持句神咒经一卷


大乘五大部外重译经
佛说持句神咒经一卷
吴月支优婆塞支谦译


　　

佛说持句神咒经
亦名陀罗尼句经
　　闻如是。一时佛在舍卫国祇树给孤独园。与大比丘众千二百五十人菩萨万人。尔时从是佛土过亿百千佛国。有世界名无量华。其佛号邓尊王如来无所著至真等正觉。今现在说法。彼佛遣二菩萨。一名无量光明二名大光明。时二菩萨来至释迦文佛所。稽首佛足却住一面。前白佛言。唯然世尊从是佛土过亿百千佛国。有世界名无量华。其佛号邓尊王如来。遣我等来。世尊如常不其众安隐无他耶。天龙鬼神饿鬼女鬼鸠桓。若人非人虎狼毒兽。得无娆乱人民。用是故佛遣是持句咒来。哀念众生令安。吉善名闻威神得力。如是。
　　阇梨摩诃　阇梨罗尼　优佉目佉　沙波提　摩诃沙波提。
　　佛告阿难。受是持句咒执持诵说。佛世难值。持句咒亦为难遇。善男子善女人。受是持句咒。讽诵读识七世宿命。受持者一切浮陀鬼神若人非人。不得娆近。毒蛇不敢螫。毒药自然除。刀亦不能伤。王亦不能害。梵亦不嗔之。是持句咒。七十七亿佛所说。犯是咒者当获重罪。复有菩萨弥勒等八十人。告贤者阿难。我亦当说持句咒。哀念众生令安。吉善名闻威神得力。如是。
　　阿知和知　吒佉罗罗　里弥喜利　弥利提卢　留弥勒。
　　佛告阿难。受是持句咒执持诵说。佛世难值。持句咒讽诵读识。十四世宿命。受持者一切浮陀鬼神。若人非人不得娆近。毒蛇不敢螫。毒药自然除。刀亦不能伤。王亦不敢害。梵亦不嗔之。是持句咒八十四亿佛所说。谤是咒者当获重罪。
　　佛告阿难。我亦当说持句咒。哀念众生令安。吉善名闻威神得力。如是。
　　阿知和知　那知鸠那知　提梨　沙罗波提　阿那波提　波那提　波那迦和尼　摩诃迦和尼。
　　佛告阿难。受是持句咒执持诵说。佛世难值。持句咒亦为难遇。善男子善女人。受是持句咒讽诵读。识无数世宿命。受持者一切浮陀鬼神。若人非人不敢娆近。毒蛇不敢螫。毒药自然除。刀亦不敢伤。王亦不敢害。梵亦不嗔之。是持句咒无数亿佛所说。犯是咒者当获重罪。佛告阿难。是持句咒。行道中当念之。若至县官若行贼中。若蛊道若毒若刀刃中。若人非人中当念之。是持句咒于枯树令生叶华实。何况为人结缕也。当使吉百病消除。自然安隐辟除凶害。南无佛令咒皆得从愿。佛说经已皆大欢喜。


