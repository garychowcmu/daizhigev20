佛说出生无量门持经一卷


大乘五大部外重译经
佛说出生无量门持经一卷
东晋天竺三藏法师佛陀跋陀罗译


　　

佛说出生无量门持经
　　如是我闻。一时佛在毗舍离大林精舍重阁讲堂。与大比丘众四万人俱。尔时世尊欲舍寿行。却后三月当般涅槃。便告长老大目揵连。汝行遍告三千大千世界。声闻比丘并缘觉道。及诸菩萨皆悉来会大林精舍重阁讲堂。目连受教往须弥顶。入如意定以大音声。遍告三千大千世界无不闻知。长老舍利弗作是念。我今亦当入如意定。普请依止阎浮提内诸比丘。皆悉来会大林精舍重阁讲堂。作是念已即如其像。入于三昧遍请诸比丘。依止阎浮提者皆来集会。尔时大林精舍重阁讲堂。有三百万比丘众会。于是世尊告现无痴菩萨文殊师利童子。离恶趣菩萨无忧冥菩萨。离荫盖菩萨寂诸境界菩萨。观世音菩萨香象菩萨。无量辩菩萨弥勒菩萨。汝等善男子行诣十方恒河沙诸佛国土。遍告诸一生补处菩萨。不退转菩萨得不起法忍菩萨信解菩萨。皆悉来集大林精舍重阁讲堂。是诸菩萨即受教行。遍告十方恒沙佛土诸一生补处菩萨。及不退转得不起法忍信解菩萨。皆来集会大林精舍重阁讲堂。是时大林精舍重阁讲堂。有八十亿百千一生补处菩萨。一亿百千得不退转。三十亿菩萨得不起法忍。六十亿菩萨得信解脱。是诸大士一时来会大林精舍重阁讲堂。尔时尊者舍利弗。见诸菩萨大众云集。便作是念我当承佛威神敬问世尊。令诸菩萨得离疑网。疾成甚深无阂辩才。逮闻十方恒沙刹土。诸佛说法念持不忘。疾成无上正真之道为最正觉。又使菩萨得四无尽清净法门。何等为四。一曰众生净。二曰法净。三曰辩才净。四曰佛土严净。得四最胜和悦之法。何等为四。一曰身和悦。二曰口和悦。三曰意和悦。四曰方便和悦。疾成四种微妙持门。何等为四。一曰出生无量门持。二曰甚深法忍持。三曰善于众生诸根持。四曰善于众生因果持。尊者舍利弗思惟。是菩萨清净无量慧地。欲令佛说。即以是义上问世尊。于是世尊赞舍利弗言。善哉善哉舍利弗。乃能为诸菩萨问如是义。汝舍利弗谛听谛听善思念之。我今当说菩萨所行疾成无上正真之道甚深功德。若舍利弗欲得一切智知一切法者。当学此门持当学此持句。所谓无句正句普句。成就乐说光明顺道。善分别究竟分别。坚固所说坚固伊罗伊梨。伊罗悉帝旃贰。为履上迹不动寂静。离诸怨敌炽然永灭。出生无垢清净自性。巧说诸有者无所有无所著。善能降伏光明离垢。善自摄持果而大勇。得大名称动无动。以正动难坚固善住。安隐游无阂着开诸法门。随顺所应强而有势。精进勇猛得方便力。大光普照明曜无垢。意解平等普无不入。事无不逝。此善妙持诸佛所住。如是舍利弗行持菩萨。于数无数不以分别亦无所得。于诸断法增进功德。而无所作亦无不作。不见诸法有合有离。有起有灭。亦无去来现在之知。亦不知法有力无力。修行念佛不念相好。不念种性亦不念眷属。不戒不定不慧。不解亦无解脱度知见念。无住无得不尽烦恼。不以知无不知。不言说法不净众生。不我故非彼故。不法不律不威仪。无清净不念身不念意。无涅槃究竟。亦不念过去当来今现在。不因己不因他。于一切法行无受者。舍利弗是名执受一切诸法随顺念佛。名为一切诸法所入无畏持门微妙句义。一切所欲皆悉周备。名为随顺一道三昧。亦名一切善本。不由他得种性相好。因自法生。名为正觉度诸魔事。舍利弗是为菩萨出生无量门持。其有闻是持者。皆于阿耨多罗三藐三菩提得不退转。所以者何从是持。究竟一切诸佛功德。悉能分别一切众生之所行处。得无所得故。名出生无量门持。尔时世尊而说偈言。
　　法空无疑惑　　为道不放逸
　　法性无忘想　　是行疲得持
　　是经如所说　　彼持无有尽
　　从是生妙智　　疾成无上道
　　若得此持者　　菩萨无所畏
　　十方佛说法　　如所说悉闻
　　一切能受持　　义味悉具足
　　日生无量光　　持生智如是
　　乃至无上法　　微妙诸持门
　　一切从是句　　当善护此经
　　正使一切人　　穷劫思难问
　　悉能决定疑　　其智不可尽
　　近无上道坐　　为真法王子
　　持法者亲厚　　常念斯经故
　　众生所敬重　　十方佛护念
　　名称遍十方　　执持此经故
　　八十亿诸佛　　临终悉能见
　　一切皆授手　　接此持经者
　　若于亿千劫　　造诸不善业
　　一月可以除　　当受诵此经
　　菩萨所兴福　　亿劫来积聚
　　善诵此持经　　一月等于彼
　　念力精进力　　三昧胜妙持
　　悉皆现在前　　疾成最正觉
　　三界众生类　　一切悉为魔
　　不能令中断　　修习是经者
　　从彼诚谛说　　从彼究竟法
　　从彼得成道　　逮得一切智
　　昔闻是持故　　定光授我决
　　恒沙等诸佛　　即时悉能现
　　欲闻十方佛　　所说悉能解
　　当专习此持　　一切疾得成
　　庄严佛国土　　清净众成就
　　光相及种性　　当从是经得
　　得除心放逸　　七日专思念
　　八十亿诸佛　　俱来授此经
　　不思思所思　　亦不思无思
　　此思亦无思　　从是疾得成
　　尊崇是经教　　于道莫疑惑
　　譬如大海中　　不应疑无宝
　　欲安诸天人　　一切愿不难
　　此为道心生　　但当正意行
　　复次舍利弗。菩萨成就四法。疾得是持。何等为四。厌离爱欲。不生疾心。于一切众生施一切有。昼夜求法心不懈惓。尔时世尊而说偈言。
　　厌离于色欲　　魔界地狱缘
　　放逸造众恶　　恶令堕恶道
　　于他不起妒　　不为于名称
　　愍爱视众生　　尊贵色端严
　　众生起怨诤　　皆以贪为本
　　是故当舍爱　　爱舍成妙持
　　昼夜常乐法　　推异推道求
　　专精求道者　　疾得成妙持
　　又舍利弗。菩萨复有四法。成就疾得是持。何等为四。闲居寂志。得深法忍。不求利养。一切内外尽施无遗。是为四。尔时世尊而说偈言。
　　闲居寂志佛所誉　　自守空静不轻彼
　　常乐修习深法忍　　如救头然不放逸
　　不求名誉及利养　　因斯造诸谄曲行
　　处处知足如飞鸟　　节身损己修仁行
　　快哉得佛教　　出家受具戒
　　舍家离众苦　　遵修于佛教
　　若不得佛教　　出家是戒利
　　信戒施闻慧　　皆悉不成就
　　此过离佛远　　是故舍贪利
　　又舍利弗。菩萨复有四法。成就疾得是持。何等为四。一曰八字是义随义悉入其中。八字者波罗婆迦阇陀赊叉。波者第一义。一切诸法无我悉来入门。罗者相好无相。如如来身入于法性。婆者愚痴之法及智慧法。随顺入义。迦者业行果报及非业行报。皆悉究竟随顺入义。阇者生缘老死皆悉随入不生不灭。陀者一切诸持悉随入空无相无愿。赊者一切诸持皆随顺入。叉者尽一切诸法悉入于如是。如是八字是义悉入其中。二曰善书此经执持不舍。三曰半月半月诵习此经。四曰帝当供给供养持此经者。尔时世尊而说偈言。
　　当思八字义　　善书持此经
　　半月次来诵　　劝发行持者
　　一切十方恒沙国　　无量诸佛在其前
　　得坐道场妙相满　　当勤修习此持行
　　复次舍利弗。菩萨学此持者得四功德利。何等为四。一者十方诸佛所念。二者离诸魔事。三者恶罪业障疾得清净。四者无碍断辩才皆悉成就。是为四。尔时世尊而说偈言。
　　诸佛常护念　　众魔不得便
　　罪业障悉除　　得妙无量持
　　佛告舍利弗。乃昔过去无数劫时。有佛世尊号宝首焰王如来应供等正觉明行成善逝世间解无上士调御丈夫天人师佛世尊。舍利弗彼宝首焰王如来临灭度时。有转轮王名曰持光明。王四天下快得自在。王有太子名无念德道。其初生时形如十六岁童子。从彼世尊得闻此持。闻此持已专精求学。经七千岁不为睡眠之所荫盖。七千岁中未曾起身爱。未曾念王事。又七千岁中身不猗卧端坐正受。于是即见九十亿那由他诸佛。从其闻法皆能受持。便出家学道。九万岁中以是无量门出生之持广为人说。于一生中成就八十亿那由他人。立阿耨多罗三藐三菩提心。劝进教化令不退转。彼时众中有长者子名曰月幢。得闻是持至心随喜。彼以随喜善根因缘故。常得亲近九十亿佛。得最上持得最上处无量辩才。复于三劫亲近诸佛。三劫末时月幢得佛号灯光如来应供等正觉。彼时王子无念德道者。今西方无量寿佛是。舍利弗我亦与贤劫诸菩萨。曾闻此持闻已随喜。以此随喜善根因缘。除却四十万劫生死之罪。又得亲近九十亿佛。是故舍利弗若菩萨摩诃萨。欲得疾成阿耨多罗三藐三菩提者。于此妙持当勤随喜。随喜功德。乃至菩萨不退转地作大因缘。况复书持受诵如说修行。一切人民莫能思量称说其福。尔时世尊而说偈言。
　　闻经心随喜　　书持敬讽诵
　　天人莫能计　　福报之限量
　　生生常见佛　　信向不回动
　　体解深法要　　疾觉无上道
　　三昧不退减　　三明总持门
　　财色常见佛　　乃至无上道
　　忆念过去世　　长者子闻持
　　即见九十亿　　那由他诸佛
　　所求如其愿　　得成无上道
　　若欲疾成佛　　道力降众魔
　　欲满百福相　　行此非有难
　　如满恒沙刹　　积宝以布施
　　比书持此经　　终不得为比
　　又舍利弗菩萨行此持者。有八大鬼是雪山之神。共护视之。其名曰勇健神强力神。自在神雄猛神。知行神难胜神。鸠摩罗神善臂神。是为八。彼欲令诸神来者。当澡浴其身净其衣服。正色经行慈念众生。思是法要如其忆念。彼诸神等寻现在前。复有八菩萨生欲行天。亦常护念。何等为八。照明十方天子离欲行天子。慧光天子如日天子。真谛天子愿满天子。星王天子知行天子。是为八。是等菩萨常来护念。令彼专精疾得妙持。行是持者真实为本。而常恭敬当念知恩。学深法忍等观无生无灭之法。平等持戒自护兼彼。说是法时三十二恒河沙等菩萨寻得是持。不退转于阿耨多罗三藐三菩提。六十万人得不起法忍。三万二千天与人。皆发无上正真道意。是时三千大千世界六种震动。天雨众华普遍世界。天发伎乐不鼓自鸣。是时舍利弗白佛言。世尊当何名此经。佛告舍利弗。此经之要名出生无量门持。亦名一生补处道行。亦名成道降魔得一切智。当奉持之。说是法时尊者舍利弗。及诸十方来会菩萨。并诸众会天与人乾闼婆阿修罗等。闻佛所说皆大欢喜。

