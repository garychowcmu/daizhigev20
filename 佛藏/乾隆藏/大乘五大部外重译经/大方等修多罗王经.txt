大方等修多罗王经一卷


大乘五大部外重译经
大方等修多罗王经一卷
元魏天竺三藏菩提流支译


　　

大方等修多罗王经
　　如是我闻。一时婆伽婆。在王舍城迦兰陀竹园。与大比丘僧千二百五十人俱。及大菩萨摩诃萨众。尔时摩伽陀国频婆娑罗王。出王舍城。诣迦兰陀竹园精舍。至世尊所。头面礼足。绕佛三匝。退坐一面。
　　尔时世尊即告频婆娑罗王言。大王。如人梦中见于众人。与诸婇女共相娱乐。此人觉已。忆念梦中众人婇女。大王。于意云何。如是梦中众人婇女。为有实不。频婆娑罗王答言。不也世尊。佛告大王。于意云何。是人梦中见婇女。与诸人等共相娱乐。觉已忆念。如是之人宁有智不。大王答言。不也世尊。何以故。世尊。梦中毕竟。无有众人及众婇女。众人婇女尚不可得。何况当有共相娱乐。佛告大王。凡夫之人亦复如是。眼见美色便生爱着。既生爱着便起欲心。既起欲心起嗔痴业。或作身业。或作口业或作意业。彼所作业作已而灭。灭已不依东方而住。亦复不依南方而住。亦复不依西方而住。亦复不依北方而住。四维上下亦复如是。至临终时行识将灭。其意现前。大王。如是行识。自作之业必尽受之。大王。如人梦觉。不见婇女及诸人众。行识灭已初识次生。或生天中。或生人中。或生地狱。或生畜生。或生饿鬼。大王。以初识不断自心相续。应受报处而生其中。大王。观诸生灭颇有一法。从于今世至未来世。大王。如是行识终时。名之为灭。初识起时。名之为生。大王。行识灭时。去无所至。初识生时。无所从来。何以故。识性离故。大王。行识行识空。灭时灭业空。初识初识空。生时生业空。观诸业果亦不失坏。大王当知。以初识心相续不断而受果报。尔时善逝。说此语已。而说颂曰。
　　一切唯名字　　唯住想分别
　　名字分别说　　而说无所有
　　以种种名字　　说于种种法
　　法中无如是　　此法诸法相
　　名字名字空　　名字离名字
　　诸法无名字　　以名字而说
　　此法非实有　　以分别而生
　　彼分别亦无　　空以分别说
　　一切凡夫说　　眼能见于色
　　世间妄分别　　取之以为实
　　佛之所说法　　众缘集故见
　　此是行次第　　为说第一义
　　非眼见于色　　意不觉诸法
　　此是第一谛　　非世间所觉
　　尔时世尊说此经已。摩伽陀国频婆娑罗王。一切世间天人阿修罗揵闼婆等。闻佛所说。皆大欢喜。


