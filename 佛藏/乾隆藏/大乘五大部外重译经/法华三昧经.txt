法华三昧经一卷


大乘五大部外重译经
法华三昧经一卷
宋凉州沙门释智严译


　　

法华三昧经
　　佛在罗阅只耆阇崛山中。与诸尊弟子比丘千二百五十。菩萨七万三千人。诸释梵不可复计。十方飞来无央数。皆神通妙达。复有他方恒边沙诸天人及诸菩萨。如是等百亿千恒沙。皆来会在佛前坐。时舍利弗须菩提等诸尊菩萨。皆有疑心念言。何因缘诸上人。皆来在是间会。有何异要之瑞应。尔时诸弟子。起疑心念。为佛作礼长跪欲问佛。佛时已放无数光从口出。若千亿亿稍稍引大遍虚空明。远照恒边沙刹土。地复震动。于是尽明。即不复见佛身相。大众愕然。共议佛三昧为何所之趣。各自思之。即便还坐三昧。求佛至处座前有菩萨名慧相。便报言。善哉善哉。当尔贤者。思惟了不知所至处。须臾罗阅王后宫太子皇女及婇女夫人。三万二千人。皆从共来诣山中到不见佛。复有不想菩萨。问王将从何多。王名辩通。答言。见佛光明故来耳。王女名利行。便问菩萨。佛今所在为到何方。答曰。向已求佛。了不知。处女答曰。卿是佛第一神通者。应当知处。菩萨答曰。且坐。须臾顷。地即震动。从地中出。坐自然大宝莲华上。众坐上人愕然。王女利行。起为佛作礼讫。住佛前说偈问佛。
　　向见大光明　　疑佛有异要
　　故来将大众　　欲问心狐疑
　　反更不见佛　　意甚有怪惊
　　愿得具为说　　当令大众解
　　各发一三昧　　推求佛身相
　　了言不知处　　各共坐作议
　　更起何三昧　　毕欲求佛意
　　女来问众等　　佛今为所在
　　纯行有至心　　必欲有所问
　　愿见世尊授　　令意解狐疑
　　具为现众等　　分别解说之
　　向所三昧处　　所名在何所
　　佛语女利行。所问甚深。当为汝分别说。向所三昧。名法华。譬如大国中有一树。有一华覆三千大千刹土。其香熏恒边沙佛国。若有人。得闻名字若知解。自然疾得是三昧。若诸病痛者。得闻是三昧。应时自解。人根众病消尽。女利行问佛。何谓华之威德。乃有是慧。佛语女利行。华者一树之色。人见莫不爱乐。欲得之者。法华三昧是。生死中之色。大光受有形。人不知不闻。不信是三昧。不奉行之。未应菩萨不见慧。失人之本。反随沫流。终已不见明。女利行复问佛。今欲得是三昧。行何法。有几事。行得人中。愿佛弘慈恩润。广开行议。令一切闻解。皆入三昧中。佛言。善哉善哉。多所度脱。永度无极。有二事。何谓为二。一者知法身如幻如化。二者知淫怒痴无根无形。佛尔时说偈言。
　　法身有一切　　化幻现沉浮
　　淫怒痴无形　　如水现泡沫
　　观察人身物　　如灭无形住
　　离散合自成　　分别计皆空
　　佛语女利行。复有四事。别如行三昧者。何谓为四。一者行戒无色想。二者行檀无受者。三者不厌无乱者。四者行智无愚者。是为四。佛尔时说偈言。
　　不犯戒无毁　　行檀不入智
　　不厌无痴乱　　不愚无智慧
　　不说无行者　　有行不言向
　　三昧可得入　　无处无中边
　　佛语女利行。复有三十六事。是为三昧所见事。何谓三十六事。不见生不见死。不减不增。不出不入。不在外不在内。无住无止。无水色无火色。无风色无地色。无痛无痒无思无想。无生无死无识。无贪无淫。无嗔无恚。无愚无痴。无悭无施。无恶无善。无心无意无识行。不起上若干事。不灭上若干事。如一无形像。是为三十六事法华所见事。佛尔时说偈言。
　　不想念无念　　不行色想要
　　无行法华净　　空寂无吾我
　　不处有入中　　没灭无形像
　　不观善以恶　　俱皆空自然
　　佛告女利行。法华三昧所见。譬亦如是。佛说是三十六事品时。无数天人及世间大众人。及王所侍从。大小合有四十亿万。皆发无上正真道意。女利行及后宫人。三万二千婇女夫人。逮得无所从生法乐。于中立女。见众人皆发道意。心甚欢喜。起为佛作礼。绕佛三匝。住佛前说偈言。
　　世尊实神妙　　演知三世事
　　断世淫怒垢　　开化沫流人
　　皆到无为城　　快乐乃安宁
　　如是天人中　　地为大动倾
　　今日合大众　　亿亿百万千
　　当来及过去　　现在得自然
　　愿得大普恩　　法华威神力
　　三界一切人　　皆得是三昧
　　令我值在世　　常行法华事
　　使世无老死　　快乐无忧患
　　三苦自然除　　皆如为三昧
　　空想于愿识　　自然现相好
　　教授沫流人　　得意慈普行
　　光光威仪好　　等为身如来
　　合聚于沫生　　三昧豫生行
　　便使于空中　　得慧如上首
　　女利行说偈已作是念。今欲教授人。不见法则。何事开解人。佛即知女心中念。便语女。欲持何法。教何人法。复何所在人。复何所止。立女白佛言。如是所说。无法无教无人。佛语女。无法有八事行。无教有六事除。无人有七事散。女问佛。何谓八事行六事除七事散。佛言。一者直见不邪。二者直闻不听。三者直治不曲。四者直说不烦。五者直行不迷。六者直念不思。七者直意不动。八者直受不寻。是为八事行无法。何谓无教六事除。一者不念有见无见无。二者不念有声无声无。三者不念有味无味无。四者不念有香无香无。五者不念有触无触无。六者不念有意无意无。是为六事除。何谓无人七事散。无水色。无风色。无火色。无地色。无心色。无识色。无行色。是为七事散。无人可教。当作此解。佛尔时说偈言。
　　若有解法华　　三昧要句品
　　当念勤精进　　晓解得正言
　　七八六已足　　计本无形迹
　　不受自可欲　　去想安寂然
　　说法无言教　　不见有寿命
　　人本空无寂　　不解沫言有
　　不除不断欲　　出入无住处
　　无痛无思想　　不生不死灭
　　有念为劳苦　　不复着因缘
　　示现有色欲　　已反爱灰尘
　　观见有病痛　　常意与本并
　　慧见不空念　　寂寂安空空
　　法华三昧现　　不出不入住
　　无见不见空　　是为疾得如
　　便能行施法　　以慧为布施
　　说慧等如是　　诸佛皆称叹
　　女闻说是时。倍复踊跃欢喜。起为佛作礼。踊在空中去地七尺。还坐金刚莲华上。时坐中有比丘心念言。是为真是女为幻人。自起为佛作礼长跪叉手。说偈问佛言。
　　本自生愚痴　　不识道慧义
　　不知女利行　　为是真男女
　　审是一定人　　用法何复问
　　真是女子身　　所问何以深
　　生来侍佛法　　未见如是人
　　所见非凡及　　智慧何以尔
　　本从何方来　　而生于王家
　　宿命行何法　　逮及几佛来
　　精进健乃尔　　所问如来报
　　戒具真有行　　能问如有说
　　能忍有柔意　　但能口说行
　　休心意何如　　实欲往试之
　　可应几法住　　往对不起意
　　若实有智慧　　我欲从解要
　　省视所说法　　咏广入道俗
　　有何异心意　　独得是智慧
　　佛便语比丘言。自若干因缘。即说偈报言。
　　女利行本心　　立德识本处
　　在世来千岁　　常习于三昧
　　心解众色要　　寂然与禅同
　　真是女子身　　不为化来现
　　本从无色世　　今来在世界
　　续复如本行　　已行便立正
　　无身现说心　　普念众慈行
　　念法空为本　　不起因缘相
　　比丘自不解　　何怪是女身
　　不见无有本　　反自受缚着
　　禅思欲去色　　更反为色乱
　　远苦避三毒　　已入三毒苦
　　汝自不解身　　自谓得常安
　　万物如幻化　　入出无形住
　　四色本虚空　　自然受形着
　　爱习自拘限　　坏本起末欲
　　尔时比丘八万四千人。闻说偈意解。即发无上正真道意。不可计天人。散华名香皆来供养佛。时舍利弗心念。女子乃有是辩。何不去女作男。佛即知舍利弗心所念。便语舍利弗。汝自问女。舍利弗即问。唯女利行。所说非常事。如与如来共对语。何不去女作男。女利行答言。唯舍利弗。道德之要以慧善见。不视于四色。是地水火风。五情合六入为衰。心意识如幻如化。出入无形。痴意不尽。故与三流对。更出浮沉。何足珍。虽漏尽结解。有不净想。无色如为恶。苦住反为乐。舍利弗问。学佛之法。应有谤毁言不。女问。贤者舍利弗。云何为谤毁。答言。一好一恶。是为谤毁。女报言。未晓未了。大人所说。不以小为小大为大。好恶无二。等无异。谤身。身是色。谤意。意无形。四色法空。无形无造。何所受谤毁者。舍利弗答曰。卿所说是菩萨大人所行。卿未应菩萨。何缘乃说此事。女报言。大人为以何立。报言。普等为言。何谓为普。教授十方人。远苦得道。是为普。唯贤者所说。不说普。说生死勤苦耳。女语舍利弗。谓为普者。不见有人无人有教无教有法无法所念。是曰为普。不为见生死苦欲教之令得道。是为普。舍利弗。无有辩才析答此言。女尔时说偈叹曰。
　　人用三尘乱　　辄为六衰着
　　五恶十贼对　　三厄堕困穷
　　十二连相续　　四色拘没三
　　不解名颠倒　　坐受空聚藏
　　无故没三淫　　自网投深渊
　　坚藏畏二三　　自灭更受生
　　宛为空所缚　　恒怀不净想
　　自呼是常安　　为得真自然
　　是辈满阎浮　　亿亿百万千
　　所行遍十方　　不益一切人
　　当有随受行　　皆共堕海流
　　可作大法行　　入海勉欲根
　　决海令灭尽　　平故无还流
　　返原尽欲室　　令人归故乡
　　故乡名无为　　号字清净堂
　　快乐多紫金　　入出杨光明
　　恒边沙劫佛　　莫不称叹说
　　以法空无戏　　无相不愿识
　　渊流以海水　　皆复不足说
　　广意开化人　　自然常自安
　　惟念诸贤者　　乃自反不解
　　无故自受缚　　幻化受报应
　　尔时四万二千罗汉。皆正意。第七住。八万五千释梵。皆逮无所行从生。六万四千贤女。起为佛作礼。住佛前说偈言。
　　今日女利行　　为我众等说
　　闻说佛深法　　令我心开解
　　实欲知道德　　皆从何所来
　　聚合众一切　　有何神妙德
　　而致与大众　　莫不惊愕心
　　伏意往乐从　　随教之所行
　　愿欲求天尊　　愍发起濯众
　　至心受大慧　　如来神化现
　　应时诸女身　　倒愿去色欲
　　便欲作沙门　　佛之知我情
　　毕觉诸审谛　　使身如菩萨
　　宣佛神道教　　当复转化人
　　诸贤大众女　　俱起在佛前
　　头面稽首礼　　愿得如佛像
　　佛语诸女。所说实至心。今欲求所愿。先当报父母。次当复由王得听可去耳。于是诸女。说偈报白言。
　　欲愿作沙门　　先当报父母
　　次当复由王　　得听可作道
　　为道不苦晚　　但当勤开心
　　晓解心意本　　一切与同等
　　便有决大意　　心解乃至道
　　道从解心起　　不住于缚着
　　化达观众见　　如复心出生
　　从本知本空　　知皆非常苦
　　心乱便随流　　所见必有对
　　不生善恶想　　尔乃作沙门
　　诸贤女。起往至父母所。长跪白父母及大王。今日受王恩德。来诣佛所。为尊女利行问佛深妙法。欲求无为道。现身及一切佛。为女说本末生死苦痛。但为色欲着。不知道德本。缘是无常至。当就三苦勤。愿欲作沙门。愿父母听我作沙门。当得道还度父母。父母语诸女。求自然道。各自见便利。随意所习行。汝曹尚去。我亦随汝去。汝自白语王。得听便自去用问我为。诸女稽首大王前。泪出而言。人在三界中。苦欲坐色想。不得自在。无常卒至无有代者。实欲作沙门。并与诸女俱。无为得道者。当还度父母。王愿从本意。王语女利行等。早欲使汝去。随行作沙门。以汝三事未足。是以不遣汝耳。一者未尽学识诸礼教。二者常乐未有见苦。三者口食恣味未有足者。以是故。不欲遣汝耳。若有至意者。便去勿疑。吾亦欲作沙门。王即起至佛所。作礼白佛言。闻说智慧意甚愿乐。国付太子。身归三尊给侍左右。并受法教。欲作沙门求道如佛。佛即放光若干种色。其明照十方。地为六反震动。诸天作乐覆满于虚空。散华名宝覆三千大千刹土天下丘墟皆平。其有大山。化为黄金。枯木更生。中有不端正者。皆得愿。树木枯者。皆生条叶。自然风吹。皆歌叹佛功德。生华者即自堕落。各气到佛所。罗住空中。各说偈赞佛功德。
　　今蒙圣神力　　得救死复生
　　光色还本然　　复实滋道成
　　生死淫乱色　　譬于枯木时
　　值佛说音声　　还来合本并
　　六色沉着瞑　　四色合五欲
　　分别法空然　　解道成法行
　　为得真定智　　快乐得安宁
　　一切皆欢喜　　稽首礼佛足
　　尔时诸六通及罗汉。见华有是说。女利行即化为男子。复为菩萨一女子。作是二化变。众坐莫不欢喜。时一佛刹中无有女人。诸六通道者十万五千人。三万须陀洹。皆得阿惟越致。八万六千人及阿那含皆得柔顺法忍。不可计罗汉。更发无上正真道意。其有辟支佛行。即如弥勒辈。王即以国付太子。太子名辩积。拜跪白大王。王为欲施子孙之殃。与色身之福。施子孙。当以法财之利。持诛灭之怨大罪。与子孙。大国之治世世漏没。人根不知大慧。灭善之路。与子孙。当奈何。父王有教。不得不从。辄便礼拜。辞王而去。还国宫殿。坐领国。普告。若不到佛所求无为道作善孝者。罪与三逆等。太子于殿上。精进勇慧。广开大道意。心甚过本无量。即灭一城之恶。地即为六反震动。时人民皆言。愿太子便得作佛。我曹大众。皆当承弟。亦当作佛。佛时笑。五色光出。照于十方佛刹。人民皆发愿。令我得道如佛。天下饮食自然在前。如忉利天上。其国菩萨。皆如阿弥陀国中。太子辩积。得功德在宫七日。出诣佛所。从大众群臣大小人民无央数至佛所。为作礼住佛前。说亿亿万千偈。赞曰。
　　佛作三昧决　　功德甚巍巍
　　光相威神照　　感动三千刹
　　施人无上慧　　德普入众心
　　感发开童蒙　　莫不受福成
　　演咏法华事　　改世濯群异
　　降伏犷强者　　和更受柔顺
　　等寻道场光　　世人受业长
　　去老逮空寂　　不死而复生
　　除病远秽辱　　色想没灭劳
　　阴盖即以除　　清净无欲尘
　　思想受欲定　　流布还无为
　　空定常寂然　　不住不然行
　　不行无法识　　示现光相成
　　本法无增减　　常安寂空空
　　如来现神化　　一切得真道
　　愚痴寂然定　　心与无生同
　　我今听说法　　演出法华慧
　　心解得发愿　　一切得如佛
　　今欲城国土　　愿便说法华
　　以何法行得　　当有几事解
　　疾得是法华　　依义说其慧
　　皆令分别知　　一切心得解
　　晓了诸法事　　当从中外得
　　得之为远近　　便可立得佛
　　复更于劫数　　久从几佛受
　　解慧而有要　　须臾变化成
　　愿以具演说　　皆令大众知
　　太子及众人　　作礼还复坐
　　佛语女利行。欲知法华之开解所示现也。当来过去现在诸佛。皆从是散身譬喻品得道知谛。尔时有亿百千天及诸梵。不可计人民。四十八万菩萨。逮得无所从生。其有声闻皆更发意。时不想菩萨白佛言。今日大众听闻法华三昧。解说事要都未受诀。佛告菩萨。今日说法华三昧者。皆以授诀有劫数。各各自有国土处所。是故不复说耳。若汝不解。自往皆问之。时太子及女利行。即白菩萨心中所欲问。即各说偈答报言。
　　惟贤上智慧　　何以不解要
　　其有求想报　　皆为不受慧
　　当说有处所　　则非法华事
　　要当须口说　　欲听真高声
　　不解其本末　　语亦俱不知
　　指示道径法　　犹若如盲人
　　师子之大音　　尚复呼小声
　　受诀已得佛　　不知礼正道
　　受诀有国土　　譬亦如幻化
　　有对便出应　　不复预思想
　　见附住教授　　弥及去来今
　　神通无不知　　不须有言说
　　受诀在空无　　寂然安无为
　　常定不动转　　私细人不知
　　开演于未然　　寂静无所为
　　是为所乐国　　清净为证正
　　不念有思想　　是为快法安
　　相好示光明　　是为勤苦现
　　弟子有人民　　是为入欲浊
　　不苦不勤念　　都尽不起灭
　　如是说十八万亿偈报。菩萨即欢喜。说偈赞曰。
　　我自生愚痴　　不解上人语
　　不知其音法　　反呼未受决
　　如今所说偈　　甚深难具陈
　　愿发本时意　　与神共参论
　　时太子白佛言。今诸贤皆尚不解要。以善权方便开解。佛即笑。五色光从心口出。十方皆明。阿难白佛。佛不妄笑。笑必有意。愿闻其说。佛语阿难。汝见大众不。阿难答言见。今是如来。问皆具答。各各在十方教化。度恒沙等天人民。皆使作佛。尔时自然雨香华七宝。覆三千大千刹土。而周匝遍无有空处。佛语太子。此法华所解。人身之事如是。尔时不可计洹沙百千人民。皆发无上正真道意。逮无所从生心。无数千声闻。皆逮阿惟越致地。阿难长跪白佛言。此名何经。云何奉行。佛语阿难。名法华三昧。女利行所问解人身散情经要集。若有男女。书写讽诵读。胜行檀八十劫。若供养对跪拜者。胜菩萨行慈三千亿万劫。若当晓解展转相教。胜供养恒边沙佛。若有一闻是经者。不复更生死勤苦。不信谤者。此人以随末流。未复还本。佛语阿难。嘱累汝法华三昧事。千劫尚不能尽。粗说要谛。受书持奉行。勿得减一字。正书句逗相得。太子所从大众开解。各得道慧。皆如上首。起为佛作礼而去。
