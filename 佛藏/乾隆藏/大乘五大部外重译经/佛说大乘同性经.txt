佛说大乘同性经二卷


大乘五大部外重译经
佛说大乘同性经二卷
宇文周三藏阇那耶舍共僧安译


　　

佛说大乘同性经卷上
　　如是我闻。一时婆伽婆。住在大摩罗耶精妙山顶摩诃园林华池沼边大持咒神所居止处人不能行最得道者所居之处。共大比丘千二百五十人俱。一切皆是摩诃声闻所作已办。已过一切凡夫之地。其名曰尊者阿若憍陈如。尊者阿说示。尊者摩诃迦叶。尊者舍利弗。尊者摩诃目揵连。与如是等诸大声闻。复有菩萨摩诃萨众。皆大菩萨悉得一切菩萨三昧陀罗尼行。一切已住诸菩萨地。其名曰圣者弥勒菩萨摩诃萨。大意菩萨摩诃萨。益意菩萨摩诃萨。坚意菩萨摩诃萨。定意菩萨摩诃萨。无尽意菩萨摩诃萨。无边意菩萨摩诃萨。海意菩萨摩诃萨。正定意菩萨摩诃萨。净意菩萨摩诃萨。智意菩萨摩诃萨。如是等一切各各佛刹已得受记。为阿耨多罗三藐三菩提转法轮故。复有最上最胜天龙夜叉揵闼婆阿修罗迦楼罗紧那罗摩睺罗伽。并持咒神及非人等。种种形容天冠衣服。执持器杖并诸幢盖。及诸鬼神仙人众等。皆来集坐为欲听法。
　　尔时世尊。众如大海前后围绕。有所说法初中后善。其义深远其语巧妙。具足广说清净梵行。尔时楞伽大城之中。有罗刹王名毗毗沙那。治化于彼。时毗毗沙那楞伽王。闻佛今住大摩罗耶精妙山顶摩诃园林华池沼边大持咒神所居之处人不能行最得道处。与千二百五十比丘现说梵行。时毗毗沙那楞伽王。即生念言。如来名字世间希有如优昙华。于无数时乃一得闻。何况值佛。我于是中无量无数时不得闻法。犹如盲龟遇浮木孔。是中诸佛及以佛法。入佛境界证佛道者。如是之事倍复最难。我若赍持多诸珍宝。及真珠贯无量香华。末香涂香华冠衣服宝幢幡盖。并及缯束音乐歌赞。与我眷属往诣佛所。到佛所已以此种种供养之具。供养如来欲问正法报我一生。
　　时毗毗沙那楞伽王。普皆宣告诸罗刹众。汝等可共同心和合。捉持丰足胜妙金银摩尼宝珠珂玉琉璃珊瑚马瑙真珠璎珞并赤真珠种种精妙无量香华。作诸音乐及以歌赞。须向佛所。如来法王三界最胜。无上福聚具足众相。一切知见无上福田。我等向彼持此供具以用供养。所以者何。于无数时值佛出世得见佛难。离八难难。闻三宝难。作此念已。尔时毗毗沙那楞伽王。于其众中说偈告言。
　　无量无数时　　佛乃现世间
　　欲离于八难　　复经无量世
　　百千亿劫中　　希逢于世尊
　　譬如优昙华　　无数时乃出
　　地狱与畜生　　最苦饿鬼道
　　往来于六趣　　展转如车轮
　　令此众生类　　离诸八难厄
　　利益众生故　　故出世间灯
　　智日光所照　　能破无明盲
　　相随至彼处　　供养无上尊
　　教天人世中　　供养获大果
　　尔时毗毗沙那楞伽王说此偈已。佛神力故于虚空中。放百千亿那由他大光明网。遍照楞伽大城。照已毗毗沙那及一切罗刹众。皆悉踊跃。尔时彼大光明焰中。演出甚深法相之偈。
　　诸法本寂空无我　　众生初中后叵得
　　譬如虚幻梦泡焰　　雾电水沫旋火轮
　　世谛缘法悉非真　　无明爱根世间现
　　真观无爱及无明　　诸法如空净叵说
　　尔时毗毗沙那楞伽王。闻彼光明网中演出如是法相偈已。即得甚深无我法忍。彼罗刹众中或得忍者。或有发于菩提心者。或有发顺忍者。有实见者。时毗毗沙那楞伽王。于佛法中明了无疑。既着菩提坚钾铠已。复发此愿而说偈言。
　　天人及与阿修罗　　一切梵王上天众
　　如此无上最妙法　　彼等未曾得觉见
　　我应未来得斯法　　具足一切无碍智
　　此世界中成佛道　　度脱无量亿众生
　　演说诸佛微妙法　　最胜无漏八圣道
　　令我所作无边智　　三十二相庄严身
　　若有精勤行善行　　及佛功德行满足
　　利益众生脱怖畏　　持诸功德灭有尘
　　面如日月净光明　　于三界中得作佛
　　尔时毗毗沙那楞伽王。于阿耨多罗三藐三菩提得不退转。即随其意。应念出生种种精妙华香涂香末香华冠衣服宝幢幡盖摩尼缯束真珠璎珞。作诸伎乐击掌歌赞妙声遍满。赞叹如来功德相好。持如是等诸供养具。与其眷属于虚空中。如鹅王行来向佛所。至佛所已从空而下。时毗毗沙那楞伽王。与眷属俱向佛合掌。接世尊足顶礼百遍。礼拜讫已绕佛三匝乃至千匝。时毗毗沙那楞伽王。即于佛所五体投地如斫树倒。复说此言。南无无量功德庄严最上法身师子丈夫三界最胜世尊释迦牟尼至真等正觉。出此语已即起合掌。于世尊前说偈赞叹。
　　昔世亿生转精事　　难行苦行求菩提
　　布施饮食及衣乘　　亿数七珍与乞者
　　不思议劫无悔吝　　舍国聚落及臣民
　　王宫庄严宝丰满　　亿劫难舍皆能舍
　　昔名王子须大拏　　于山林中施妻子
　　前舍自身救产虎　　割其身肉济穷鸽
　　挑眼施盲婆罗门　　于彼生中无怨恨
　　施头为求菩提因　　心于索者常欢喜
　　为护戒品长清净　　不犯圣行顺无为
　　不断生命盗他物　　常顺梵行世无妒
　　离于饮酒不妄语　　护诸众生如己身
　　昔不两舌诸恶言　　亦无嗔恚说绮语
　　世尊离邪常调顺　　于前众生无恼触
　　功德如意离邪见　　供养三宝无坏心
　　出家无垢除五欲　　依顺佛戒解脱行
　　前行忍辱受诸苦　　诽谤毁訾及困责
　　往昔所受诸苦痛　　为众生故无恨心
　　若在佛边起杀恼　　于彼慈心视如子
　　佛生于世常修忍　　解脱亿数苦众生
　　如来往昔求道时　　作大仙人名曰忍
　　彼所生中被割截　　忍痛于王无害心
　　为彼国王及夫人　　演说白法令欢喜
　　不思亿劫常精进　　懈怠邪意狭劣除
　　昔诸苦行皆能忍　　广大精进觉菩提
　　经行不睡亦无乏　　尊重供养无量佛
　　众生所须常随顺　　熏修成佛无上法
　　昔行禅定为伏心　　已善四禅无色定
　　三昧念五神通力　　往昔行满无漏禅
　　如来智慧满无漏　　知法如幻悉虚假
　　无我众生命及人　　烦恼网缠因业转
　　欲界不净四种惑　　众生烦恼界本净
　　既知实净众生本　　得具六种波罗蜜
　　谁能说此智方便　　勤求无尽佛福聚
　　发胜三业向如来　　来世得佛我顶礼
　　尔时毗毗沙那楞伽王说此偈已。复以无量种种最妙及以香华末香涂香华冠衣服宝幢幡盖。音乐歌咏赞叹如来。尊重恭敬具足承事。供养于佛并诸声闻大菩萨众。彼罗刹众亦复如是。如法发起供养如来称可佛意。尔时毗毗沙那楞伽王。供养讫已白佛言。世尊。我今有疑。欲问如来至真等正觉。唯愿世尊。为我开解。说此语已。佛告楞伽王言。楞伽王。吾常开汝问佛所疑。随汝意乐。当为解说令心欢喜。时楞伽王得开许已。白佛言。世尊。众生众生者世尊。以何义故名为众生。佛言。楞伽王。众生众生者。众缘和合名曰众生。所谓地水火风空识名色六入因缘生。又众生者。犹如束竹缘业故报缘业得果。我人众生寿命畜养众数。知者见者作者触者受者。是名众生。毗毗沙那楞伽王言。世尊。彼众生者。以何为本依何而住以何为因。佛言。楞伽王。此众生者。无明为本依爱而住以业为因。毗毗沙那楞伽王言。世尊。业有几种。佛言。业有三种。何等为三。身口意业。复有三相。净不净非净非不净。时毗毗沙那楞伽王。复白佛言。世尊。云何众生舍此寿命受彼寿命。舍此故身受彼新身。佛言。楞伽王。众生舍此身已。业风力吹移识将去。自所造业而受其果。若善及不善非善非不善。众生如此造业行者。即于彼处而受新身。或受卵生。或受湿生。或受胎生。或受化生。皆是一切业风所造。而业亦不自知所造各自受报。楞伽王。众生如是舍此身命受彼新身。楞伽王言。世尊。众生舍此身命未受彼身。于其中间识停何处。佛言。楞伽王。于汝意云何。田中种子至生牙时。为当子先灭已然后牙生。为当其牙先生然后子灭。为当唯子灭时其牙即生。毗毗沙那王言。不也世尊。佛言。楞伽王。是义云何。楞伽王言。世尊。其子若灭其牙即生。非先子灭然后牙生。非先生牙然后子灭。佛言。如是楞伽王。非识先灭后识方生。楞伽王。亦非先生前识后识力灭。楞伽王。唯后识灭前识即生。楞伽王。如步屈虫先安头足次后足随。其形屈伸间无断绝。如是如是。楞伽王。此之神识。见前有中生处了已。识即令移托就于彼。间无断绝。毗毗沙那楞伽王言。世尊。若如是者无中阴耶。佛言。楞伽王。一种众生卵生是也。舍此身已入于卵中。而是神识业风所捉。停住卵中昏钝不觉。及至覆成识方觉了。当知彼卵已为熟也。何以故。卵生众生法如是故。未成熟时不觉不了。所以者何。为业力故。楞伽王。复有众生福力纯厚。得于转轮王家作子。而彼在胎不为胎污。亦不与胎不净共住亦不污染。楞伽王。其转轮王所生子者多受化生。设受胎者。初入胎中结子已成。及生出后破膜出身。楞伽王。是因缘故说有中阴。时毗毗沙那楞伽王言。世尊。众生神识为当几大为作何色。佛言。楞伽王。众生神识无边大。无色无相不可见。无碍无形无定处不可说。毗毗沙那言。世尊。识相如此无有边大。无色无相不可见。无碍无形无定处不可说者。岂非断绝。佛言。楞伽王。吾今问汝随汝意答。当为汝说。楞伽王。譬如大王在宫殿中或高楼上。婇女围绕安乐坐时。着种种衣及诸璎珞。时大园林阿输歌树。种种杂华庄严精丽。其园在处有细软风或大駃风。吹彼园林阿输歌树。众华香气至王所者。王闻之不。毗毗沙那白言。世尊。我闻此香。佛言。楞伽王。汝闻此香分别知不。王言。世尊。我能得知。佛言。楞伽王。此华香气王言知者。见大小耶定作何色。楞伽王言。不也世尊。何以故。此香气相无色无现无碍无相无定处不可说。是故不见大小形色。佛言。楞伽王。于意云何。若不见彼香气大小非断绝相耶。毗毗沙那言。不也世尊。何以故。若此众香是断相者。无人得闻。佛言。如是如是。楞伽王。识相亦尔。应如是见。楞伽王。若识断相则无生死而可得知。如是楞伽王识相清净。唯是无明贪爱习气业等。诸客烦恼之所覆障。楞伽王。譬如清净虚空之界。唯有四种客尘污染。何等为四。所谓烟云尘雾。楞伽王。识相如是本清净故。无边不可捉无有色染。唯是诸客烦恼之所覆染。所以者何。楞伽王。若正观时不得众生。无我无众生。无寿命无畜养。无人无众生数。无知者无见者。无觉者无受者。无听者乃至无色受想行识等。楞伽王。若正观时无有分别而可得者。楞伽王。诸法和合无有实相。汝虽得是众生实相。亦莫舍此生有旷野。云何名得众生实相。所谓得彼大智同性。尔时世尊而说偈言。
　　众生业力自回转　　不得八圣最上道
　　若离诸业证无漏　　行无上行利众生
　　时毗毗沙那言。世尊。有无量恒河沙等众生。于此三界稠林有海。到彼岸者复欲到者。有证声闻法者。有证缘觉法者。亦有若干已证无上大智同性者。于未来世亦有无量无边不可数阿僧祇过是数恒河沙等众生。乘此三乘各各别乘得入涅槃。而众生界无增无减。如是世尊。我知如是心生厌惓。佛言。楞伽王。汝莫于此生厌惓想。所以者何。诸众生界前后不可尽故。虚空界法界亦尔。是故楞伽王。诸众生界不可言说。以是得知不增不减。如是三界稠林有为海中。已得度者当欲度者。而众生界亦不增减。楞伽王。譬如虚空界不增不减。无前无后亦无中间。是故虚空不可得知。遍一切处无碍无忧无作无想。如是如是。楞伽王。非众生界有初中后求之可得。楞伽王。唯有已得圣法同性。是名尽于众生界耳。而有为道不尽不灭。楞伽王。亦不离彼有解脱道。何以故。是众生界法如此故。是故无初无中无后。
　　毗毗沙那复问佛言。世尊。众生有为行海相貌何似。佛言。楞伽王。众生有为行海犹如大海。复问佛言。世尊。诸佛之法复似何等。佛言。楞伽王。诸佛之法犹如船舶。复问佛言。世尊。出家比丘受具戒法复似何等。佛言楞伽王。出家比丘受具戒法。似治生人乘于船舶。复问佛言。世尊。如世尊说。依佛戒法具足奉行。无毁破者复似何等。佛言。持戒精进受法知足。似治生人乘坚牢船成就具足。楞伽王。有能如佛所说戒法不破不犯具足行者。亦复如是。复问佛言。世尊。善知识者复似何等。佛言。楞伽王。善知识者犹如船师。复问佛言。世尊。勤行八圣道复似何等。佛言。楞伽王。勤行八圣道者。似正疾风吹于船舶。毗毗沙那复问佛言。世尊。禅定三昧及诸神通复似何等。佛言。楞伽王。神通三昧犹如宝国。毗毗沙那复问佛言。世尊。七菩提分复似何等。佛言。楞伽王。七菩提分犹如七种宝性。复问佛言。世尊。得七菩提分证大乘同性者复似何等。佛言。楞伽王。得七菩提分证大乘同性者。譬如值得七种宝性巨富货贿称意满足。善哉善出家者。于我法中证于无碍无上佛果。尔时世尊复说偈言。
　　观察诸有苦　　自苦众生苦
　　亦舍诸有缚　　我法中出家
　　即名为佛子　　众中最大德
　　勤苦如法行　　当得为世尊
　　尔时毗毗沙那复问佛言。世尊。若有众生于佛法中。得出家已不能持戒。或有犯戒或有破戒犯欲行者。或有脱于法服舍戒还俗。世尊。如是痴人譬如何等。佛言。楞伽王。若有众生于我法中。得出家已受于戒法作诸毁犯。是痴人辈多堕恶道。如治生人在大海中船舶破坏没命于水。毗毗沙那言。世尊。若有破戒犯戒犯欲行者。复说我行精进梵行。复有捐弃法服舍戒还俗。彼一种人命终亡已。或生好处彼似何等。佛言。如治生人于大海中船舶破坏没溺水中。或有得船板者。或有得死尸者。或有自力浮者。楞伽王。是治生人得船板者。因风力吹得至洲岛。捉死尸者海波所推渐到彼岸。何以故。大海之法不宿死尸。若其自力能浮得度随意所至。此是海神慈悲济彼。如是如是。楞伽王。若我法中得出家者。不能依戒如法护持。若舍戒法着于俗服得生善处者。或因我边得正信者。或复内净或虽破戒恒有慈行或有精进。是故楞伽王。虽是破戒及还俗者。还因我法得生善处。尔时世尊而说偈言。
　　往昔已作多罪业　　无边千亿世生中
　　发露忏悔更不造　　灭无增长故清净
　　时毗毗沙那复问佛言。世尊。凡有几种助菩提法。佛言。楞伽王。有三十七品助菩提法。何者名为三十七品。所谓四念处四正勤四如意足五根五力七觉分及八圣道。楞伽王。是名三十七品助菩提法。复问佛言。世尊。解脱门者为有几许。佛言。楞伽王。有三解脱门何者为三。所谓空无相无愿。复问佛言。世尊。须念何法。佛言。念厌灭入涅槃。复问佛言。世尊。诸对治法凡有几许。佛言。楞伽王。总而言之三种对治。何者为三。谓贪欲心者不净观。嗔恚心者慈悲观。愚痴心者因缘观。是名三种对治之法。复问佛言。世尊。几许巧能应须念持。佛言。楞伽王。须念持者巧知阴巧知界巧知入巧知方便。复问佛言。世尊。须作何观。佛言。楞伽王。须观甚深十二因缘及四圣谛因果证等。尔时毗毗沙那楞伽王。复更围绕世尊三匝。以诸杂色七宝之华散于佛上。散已右膝着地合掌向佛。惊叹如来而说偈言。
　　云何菩萨诸圣行　　生精进意利世间
　　施戒忍辱及精进　　发最上意为菩提
　　求彼无漏智慧时　　摄化多亿诸众生
　　众宝庄严无浊垢　　精妙刹中得成佛
　　尔时世尊告毗毗沙那楞伽王言。善哉善哉。楞伽王。汝能咨问如来此事。谛听谛听善思念之。当为解说。楞伽王。菩萨摩诃萨常须行六波罗蜜。于一切众生边不生恶心。楞伽王。菩萨行如是法时不减不少。于诸佛法常得增长。亦不染着世间之法。摄受教化无量众生。亦能清净如来刹土。复能具得大智同性。于佛法中无障无碍。尔时毗毗沙那楞伽王白佛言。世尊。云何修行。云何得住阿耨多罗三藐三菩提。佛言。放舍憍慢贡高嫉妒。常行四种清净梵行。欢喜普为一切众生恒行正真。须舍杀盗妄言绮语两舌恶口饮酒淫劮。莫使暂忘菩提之心。意乐勤行六波罗蜜。所作恒为安乐众生。于有为中心常寂静。欲度有海多诸怖畏。汝当正观三界众生令得度脱。
　　复次楞伽王。汝若欲求菩提之者须如是知。言菩提者。但有名字言语谓菩提耳。何以故。楞伽王。无有是菩提。无根是菩提。无住是菩提。无垢是菩提。无尘是菩提。无我是菩提。不可捉是菩提。无色是菩提。无形是菩提。无此是菩提。无彼是菩提。无忧是菩提。无恼是菩提。无著是菩提。无染是菩提。无边是菩提。无为是菩提。无浊是菩提。已过一切根是菩提。除一切忆想念是菩提。已过一切有行是菩提。无底是菩提。难知是菩提。甚深是菩提。无字是菩提。无相是菩提。寂静是菩提。清净是菩提。无上是菩提。无譬喻是菩提。无求是菩提。无断是菩提。不坏是菩提。无破是菩提。无思惟是菩提。无物是菩提。无为是菩提。无见是菩提。无害是菩提。无明是菩提。无流注是菩提。常住是菩提。虚空是菩提。无等等是菩提。不可说是菩提。楞伽王。欲求菩提者。若不求法是求菩提。何以故。楞伽王。若无有着。得证阿耨多罗三藐三菩提。又无我相众生相命相人相畜养相众数相作相受相知相见相。乃可得证阿耨多罗三藐三菩提。若不得世谛相者。不执着法。不执着阴界。乃至不执着诸佛菩萨。乃可得证阿耨多罗三藐三菩提。何以故。楞伽王。无所执着即是菩提。若不执着物。若不执着常。若不执着断者。于未来世证成菩提。所以者何。楞伽王。一切诸法后际灭故。
　　时毗毗沙那楞伽王复白佛言。世尊。云何得知一切世谛法耶。佛言。楞伽王。知一切世谛法如幻如化如梦如焰如水中月如乾闼婆城。一切世谛法应如是知如是觉如是观。尔时毗毗沙那楞伽王。即得菩萨三昧名无等等法光明智相。得陀罗尼名一切巧音。得如是等无量无边诸三昧陀罗尼已。时毗毗沙那楞伽王即白佛言。世尊。我今得此三昧陀罗尼已。觉知一切世谛之法。佛言。楞伽王。云何觉知。毗毗沙那言。世尊。一切世谛之法。如梦如幻如响声等。如山水駃如水中月。如风吹空华。如秋云起。如珠光明。如灯焰火。如华上露。如揵闼婆城。如水上泡。如虹如焰。世尊。我已觉知世谛诸法现皆无常。尔时世尊。即放顶上百千亿那由他种种妙色光明。所谓青黄赤白红紫颇梨及金等色。普照无量无边阿僧祇诸佛刹土。既遍照已还入顶上。尔时尊者大目犍连。即从座起偏袒右肩右膝着地。合掌向佛。说偈问言。
　　佛上妙德非无因　　开放清净光明网
　　今意精妙觉发谁　　放百光网愿佛说
　　佛告目犍连言。汝见此毗毗沙那楞伽王。在于我前合掌正立。以此广大供养之具。用供养我及声闻众诸菩萨众。因此功德发阿耨多罗三藐三菩提心不。目犍连言。世尊我见。世尊我见。佛言。目犍连。是毗毗沙那楞伽王。从我已去乃至当欲供养承事百千亿那由他诸佛。过是已后彼身功德本力具足。有世界名莲华城。彼有世尊号莲华功德相震声威王如来阿罗呵三藐三佛陀。现在彼住游行说法。彼佛如来寿命无量。世界清净。此毗毗沙那楞伽王化生彼刹。生彼中已。即得菩萨欢喜之地。如是乃至得菩萨十地。过无量劫数已。于后生此娑婆世界当得成佛。号曰善妙震声金威善净光明现功德宝盖庄严顶相毗卢遮那王如来、应供、正遍知、明行足、善逝、世间解、无上士、调御丈夫、天人师、佛、世尊。是最后生彼世界者名电宝冠。除诸山阜坑坎崖阪土石粪秽。无有女身及恶道等。而彼佛刹清净胜彼现在阿弥陀如来佛刹。诸菩萨众充满彼国。劫名善观明。彼佛如来寿命无量。目犍连。是故如来至真等正觉微笑。时毗毗沙那楞伽王。得受阿耨多罗三藐三菩提记时。以为法故。欢喜踊跃遍体战栗。飞上虚空高七多罗树。于虚空中说此偈言。
　　一切诸法空如梦　　清净非有同虚空
　　我及无我悉皆无　　我知如化如电光
　　众生有中自生灭　　谛求一法不可得
　　初中后等无所有　　畜养众生命亦然
　　众生随业得果报　　有中展转不休息
　　若行如此菩提行　　得知诸法体皆空
　　尔时毗毗沙那楞伽王。说是偈已从空中下。绕佛三匝。绕三匝已蒙佛威神却坐一面。时海众中或有天龙阿修罗等证法得果者。或有夜叉罗刹发菩提心者。或有紧那罗摩睺罗伽于诸佛法得无疑者。或有迦楼罗乾闼婆及咒神等得陀罗尼证法得果。于一切法得不退转者。即时大地震动自然光明遍满佛刹。乃至大小铁围山间普皆明照。一切恶道诸苦悉除。上虚空中雨诸天华。响击天鼓叫啸等声。并诸衣服空中舒卷自然显现。如是种种不思议事。时毗毗沙那楞伽王。观其自众如是告言。汝等一切相与和合来向世尊。生恭敬心发于阿耨多罗三藐三菩提心。时彼无量百千罗刹相与和合。向佛合掌白言。世尊。我等聚集相与和合。从今已去归依于佛及以法僧发菩提心。世尊。我等从今已去行大乘行如来证知。世尊。我等于未来世在此娑婆刹中得成正觉。定断恶业为无上尊。为一切众生作利益故。佛言。善哉善哉。汝等若能发菩提心者。汝等当行四种善法。凡善行者。行此四法得不忘彼菩提之心。何等为四。一者所有愿行不违不失。二者于诸众生常行慈心。三者一日三时供养三宝昼夜不绝。四者不愿声闻辟支佛果。此为汝等四法具足不忘失彼菩提之心。
　　尔时海龙王从坐而起。偏袒右肩右膝着地。向佛合掌白佛。世尊。毗毗沙那楞伽王。往昔造何善根。乃能如是广供养具供养于佛及无数声闻菩萨众等。供养讫已发菩提心。发菩提心已证不退转。得受阿耨多罗三藐三菩提记。作是语已。佛告海龙王言。龙王。往昔过无量阿僧祇劫数时。彼有佛号大悲所生智相幢如来至真等正觉应供正遍知明行足善逝世间解无上士调御丈夫天人师佛世尊。而彼如来亦还生此娑婆世界五浊世中。而彼如来至真等正觉。于众生中演说分别三乘之法。龙王。时彼如来亦还住此摩罗耶山顶上。与五百比丘大声闻众无量天龙及非人等。众中说法。龙王。时有罗刹童子名毗毗沙歌。亦还住此楞伽大城。形貌雄猛大腷巨力。其性[革　　卬]恶面目鄙丑。唯食肉血口牙可畏。龙王。时彼毗毗沙歌罗刹童子。闻佛世尊住摩罗耶山顶上。即作是念。我不欲此沙门及比丘众在摩罗耶山顶上居住。何以故。若彼沙门住在摩罗耶山顶上者。我不能摄大海杂类。亦无众生可杀害者。我今住此则恒饥饿。龙王。时彼毗毗沙歌罗刹童子。即告其众诸罗刹言。汝等有大力者宜可速来着坚牢甲。各执刀杵槌弩斧戟弓箭鉾楯并金刚杵斗轮槊等。严持如是种种器杖。何以故。我今应当驱彼沙门及沙门众去我境界令其舍离我所住处。龙王。时毗毗沙歌罗刹童子。带好坚甲及罗刹众。各持种种别色器杖。飞行虚空向彼大悲所生智相幢如来。往至彼已住在虚空。与其徒众语世尊言。去去沙门。我不用汝住此山顶。莫复令我杀汝沙门及汝众等。龙王。尔时大悲所生智相幢如来。即现神通现神通已。时毗毗沙歌罗刹童子及其徒众。各见自身被五系缚。又见十方铁网罗布。欲走无路[怡-台+禁]然定住。龙王。时毗毗沙歌罗刹童子及罗刹众。心惊惶怖即生是念。我等今者欲何处去。求归命谁向谁求救谁脱我等难。龙王。尔时彼佛众中有咒神王。名正定深满功德威。与彼毗毗沙歌罗刹童子宿作善友。在彼世尊众中集坐。龙王。尔时正定深满功德威持咒神王。语毗毗沙歌罗刹童子言。善友。诸佛世尊教化人天。所得无量诸功德法三界独尊。众生中宝有大悲行。汝善友及罗刹众。此可归依及以法僧。汝等归依三宝发菩提心。一切系缚即得解脱。说是语已。龙王。尔时正定深满功德威持咒神王。教化力故及佛神力。即时毗毗沙歌罗刹童子及罗刹众。俱共合掌出如是言。南无无边功德庄严身者。南无最上大悲觉者。我等与汝今日已去。归依于佛及以法僧。我等恒行归依三宝。发阿耨多罗三藐三菩提心。龙王。时毗毗沙歌罗刹童子及一切罗刹众。出此言已。一切系缚即得解脱。从虚空来向大悲所生智相幢王如来。至彼世尊三匝围绕。时毗毗沙歌罗刹童子及罗刹众。一切俱时顶礼佛足。于彼如来乞求忏悔。乞忏悔已各还本处。龙王。于汝意云何。汝今当知。是时世中毗毗沙歌罗刹童子者岂异人乎。今毗毗沙那楞伽王是也。时彼世中罗刹众者更非别众今毗毗沙那楞伽王罗刹众者是也。龙王。于汝意云何。时彼世中正定深满功德威持咒神王者亦非别人。即是海妙深持自在智通菩萨摩诃萨是也。作是语已。此三千大千世界即时震动。犹如船舶在大海中随波动摇。众生类中无见惊怖及以害者。唯得一切安隐快乐。一切众生持十善行。时此娑婆佛刹。除去高山须弥大海国土聚落山林海岛黑山龛窟稠林园池河泉陂泽丘陵坑坎崖陇石壁沙卤棘刺。泥粪臭秽可恶除。阎浮檀金大光普照此三千大千世界。所有一切大小铁围山中一切诸闇一切光明。及以日月所不照处彼明遍照隐蔽日月。况余光明一切诸影是时不现。灭除一切地狱畜生饿鬼等苦。即时此娑婆世界诸天人等。若有苦恼一切皆得安隐受乐。若有众生饥者得食。渴者得饮。裸者得衣。贫者得宝。盲者见色。聋者闻声。哑者能语。六根残缺悉得具足。闭在牢狱普皆解脱。
佛说大乘同性经卷下
　　是时杂类众生。无有贪欲嗔恚愚痴悭妒等心。各各唯有善心慈心安乐之心。犹如父母兄弟姊妹。当于是时一切众生得如是等心行安乐欢喜踊跃遍满诸根。无复寒热及以忧愁。如是一切众生乐心具足。不闻高声及诸大声。复此大地平正如掌琉璃所成。化出种种深广妙池。七宝为砌金沙布底。八功德水清净盈满。彼诸池中自然化出无量莲华大如车轮。彼诸妙华有七宝色。开敷微妙其叶柔软。或复化出无量莲华广一由旬。杂色精妙香气柔软如迦陵伽衣。又复化出百千亿那由他多诸种种莲华庄严。或复化出无量莲华广二由旬。或三四五乃至一十二十三十四十五十及百由旬。或复化出无量莲华广千由旬。是时娑婆佛刹雨大香雨洒散于地。彼水香气柔软微妙能令众生欢喜踊跃。诸微妙风吹彼种种天妙华雨自然堕落。所谓曼陀罗华摩诃曼陀罗华。曼殊沙华摩诃曼殊沙华。月华大月华。意华大意华。雨如是等广大诸华。复有胜妙诸末香雨。复有沉水香多伽罗香黑沉水香牛头栴檀。此等香烟如是出现处处遍满。又复出生过无量百千亿那由他阿僧祇数大如意树。七宝所成纵广高下或一由旬乃至百由旬。最胜端严悉皆乐见。其诸宝树以种种宝衣服缯彩白拂垂眊铃网庄严。彼诸宝树雨于种种精妙七宝。所谓金银琉璃摩尼真珠车磲马瑙赤真珠贯如是等雨。又诸宝树雨种种柔软杂色衣服。所谓歌奢衣俱奢衣憍奢耶衣歌尸歌衣如是等雨。又诸宝树雨诸璎珞。以阎浮檀金所作成就。种种杂宝间错微妙。所谓镮钏耳珰天冠臂印珠绳宝璎金锁璎珞如是等雨。又彼诸宝如意树下。出生百千亿那由他师子之座。各以种种七宝所成。彼师子座高于七刃。菩萨坐上三十二相庄严其身。容貌端严众所喜见。其身内外自然明彻。彼一切诸菩萨前。出生百千亿那由他榻各七宝成。彼诸榻上各千天子而坐其上。奏五音乐并出歌叹。其声精妙能令闻者心意喜跃。其音声中出诸歌赞。说是偈言。
　　平等无等等　　我所悉皆无
　　具功德庄严　　一切世希有
　　精进诸苦行　　此法如是生
　　微妙庄严事　　故现一切世
　　能除地狱等　　此法如是生
　　微妙事庄严　　故现一切世
　　能除地狱等　　所有生道苦
　　及诸有等苦　　是时皆得灭
　　除彼尘垢秽　　诸人等痴垢
　　善胜微妙事　　故现诸人中
　　今者无边刹　　是时皆平广
　　大山及诸河　　须弥海悉无
　　以琉璃为地　　清净平如掌
　　诸宝杂色树　　精妙普乐见
　　刹中复有此　　严净焰光明
　　金色诸精妙　　翳障于日月
　　多种杂宝座　　有诸菩萨坐
　　威光如百日　　众相庄严身
　　无量诸池边　　周匝摩尼宝
　　八分功德水　　清净盈满中
　　百千种莲华　　庄严陂池里
　　广大如车轮　　展转倍于前
　　复有坚牢座　　一切宝所成
　　百千亿千天　　天众悉端严
　　奏诸微妙音　　赞叹及歌咏
　　如来神力故　　出此众妙声
　　出如是等音乐歌咏事相偈法。有过无量无边阿僧祇法句。尔时世尊集会之中。所有诸天及以人等。有大乘行者乐大乘者信广大意者。因此无边光明力故。见彼一切佛刹如是功德庄严清净。其中天人有行声闻辟支佛行者。不见不知佛刹功德庄严清净。其诸菩萨摩诃萨等在此刹中。悉得无量无边阿僧祇三昧陀罗尼神通法句。复有诸大声闻得入一切寂灭三昧。尔时有师子座纵广正等高百亿由旬。自然而现。七宝所成天衣敷上。时有如来身大无边。现于坐上加趺而坐。其身相好端严无譬显现具足。有大莲花纵广正等高八万四千由旬。七宝所作出现佛前。有无量百千亿那由他莲花。庄严围绕开敷柔软精妙端严。复有过无量阿僧祇数幢幡悬盖。种种杂宝间错而成。于虚空中悬无量无边真珠等宝及诸缯彩。复悬无量无边宝铃罗网。有如是等功德庄严。于此佛刹自然显现。如是不可说无量无边阿僧祇未曾有事。于此娑婆佛刹中现。又不可说不可量不可数大庄严神通之力。昔所未见本未曾闻。于此娑婆世界中。现如是等最大最胜希有之法。
　　尔时弥勒菩萨摩诃萨即发此念。何因何缘。此佛刹中显现希有不可思议大庄严事。神通之力令众踊跃。我当问佛至真等正觉破此疑心。尔时弥勒菩萨摩诃萨从座而起。偏袒右肩以其右膝置莲花上。向佛合掌而白佛言。世尊。我今有疑欲问如来愿开疑网。佛告弥勒。如来至真等正觉常开汝问。若有疑惑当为解说。尔时弥勒菩萨摩诃萨。蒙佛许已白佛言。世尊。是谁因缘有此事相。于此娑婆佛刹。显现如是希有奇特踊跃之法。所谓现神通力一切功德。庄严佛刹胜净严饰明彻无垢。一切恶心悉已除灭。乃至不可称说无有穷尽未曾闻见。世尊。此菩萨众见如是等神通为法。世间显现。一切疑惑。世尊。欲为何事。尔时弥勒菩萨摩诃萨说偈问佛。
　　世间希有今是何　　显现如是大世尊
　　惊怪未曾有斯法　　今于此事生疑惑
　　震动大地并巨海　　或有安住净世界
　　开敷清净金光网　　除灭世间一切闇
　　莲华百千无有边　　复有杂花妙宝树
　　亿数幢盖及缯幡　　并真珠贯铃网等
　　无量种福慧光明　　灭除一切恶道苦
　　世尊何事现此相　　妙净娑婆佛刹中
　　说此语已。佛告弥勒菩萨摩诃萨言。汝可复坐吾当为汝分别解说。何因何缘大希有法世间现者。弥勒。东方过阿僧祇恒河沙等佛刹。彼有佛刹名清净光轮功德庄严宝缕界厕。彼佛刹有佛名开敷精妙具庄严神通法界轮一盖吼声毗卢遮那藏安自在王如来至真等正觉。现在游行演说法要。世界清净除灭悭贪嗔痴一切烦恼诸恶道等。彼佛刹中十住菩萨摩诃萨之所居住。彼佛刹中有菩萨摩诃萨。名海妙深持自在智通。得一切菩萨禅定三昧神通陀罗尼最为第一持一切宝庄严殿。与过无边数诸菩萨摩诃萨。从虚空中欲来至此娑婆佛刹。是善丈夫威神力故。于此世界作大庄严。神通自在先现是事。
　　尔时世尊说此事已。海妙深持自在智通菩萨摩诃萨及其徒众。即时现大威德光轮庄严之中。有无量亿光明罗网。具足围绕虚空中行。作百千种音乐歌咏。部别各各雨众天花。复放百千亿那由他光明。来至于此娑婆佛刹。即以宝庄严殿安置欲色二界空中。既安置已与其徒众从空中下。至于佛所合掌向佛。接足顶礼围绕三匝。尔时海妙深持自在智通菩萨摩诃萨与其徒众。合掌恭敬白佛言。世尊。唯愿如来怜愍我等。纳受坐此宝庄严殿。世尊。于此宝庄严殿。为大菩萨众说无等等深妙之法。尔时世尊告海妙深持自在智通菩萨摩诃萨言。善哉善哉善丈夫。汝今以此宝庄严殿。奉施如来至真等正觉。善丈夫。汝于此贤劫中毗婆尸佛已来乃至贤劫千佛。以此一切宝庄严殿。过去亦施现在亦施未来亦施。善哉丈夫。乃能以此大宝庄严。严饰此中娑婆佛刹。
　　尔时海龙王白佛言。世尊。宝庄严殿今在何处复若大小。尔时世尊告龙王言。龙王。彼宝庄严殿置在欲色二界空中。纵广三千大千世界。龙王彼宝庄严殿。一切诸佛菩萨神通三昧力故出彼宝殿。一切菩萨安乐之处。堪以供养奉献如来。龙王。得彼宝殿佛所居处。又是如来福力故生。能令菩萨心得清净。复能照明十方世界。使诸众生心意欢喜。隐翳一切诸天宫殿。不可说无边庄严之事成就具足。普告十方一切菩萨皆令觉知。龙王。彼宝庄严殿白琉璃为上。阎浮檀金为壁。功德藏宝以为女墙。马瑙藏宝以为却敌。摩尼宝藏以为栏楯。净光明宝以为栏柱。普光明宝以为其辇。一切众宝以为其座。一切杂宝如半月形。光明无边以覆殿上。八万四千亿那由他柱。杂色端严众宝所成。精妙具足最胜供养称可如来。龙王。其彼宝殿悬诸杂宝无量无边真珠缯彩金铃罗网。立正妙幢悬诸幡盖。牛头栴檀以涂其地。烧坚栴檀及以沉水最上妙香。以之为楯。龙珠宝华间错庄严。以种种华遍散其地。龙王。彼宝庄严殿。一切所有诸殿柱上。无数千亿诸天子坐作天五音。最妙歌赞出声踊跃。诸法明门从音乐出。龙王。彼宝庄严殿周匝轮回大风所持。有千亿七宝妙池金沙为底。八功德水清净盈满。一一池中无数百千亿那由他莲花开敷。七宝填饰妙色端正。是诸莲华大如车轮。龙王。彼宝庄严殿有宝树园。周匝围绕有如意树。种种杂宝花果庄严。悬诸铃网及真珠贯缯彩细叠以为庄饰。出微妙香令心踊跃。种种宝塔妙色端正以为庄严。龙王。一一树下各有七宝师子之座。天迦尸迦衣以为敷具。彼师子座高广微妙成就具足。称可一切诸佛菩萨。龙王。十方所有一切诸佛刹。所有璎珞庄严及诸花雨。一切现彼宝庄严殿。龙王。彼宝庄严殿如是等大及以安住。尔时世尊告菩萨众言。诸善丈夫。为满海妙深持自在智通菩萨摩诃萨愿故。汝等随我向于宝庄严殿彼处俱坐。尔时世尊从座而起。与不可数诸菩萨摩诃萨前后围绕。时海妙深持自在智通菩萨在于右边。弥勒菩萨在于左边。于虚空中安庠而去。向宝庄严殿至彼处已。尔时世尊与菩萨众。入彼宝庄严殿。殿中东面有师子座。高无数由旬纵广正等。是时世尊即坐其上。世尊坐于师子座时。彼宝庄严殿六种震动。出百千亿那由他无量种种大光明网。所谓青黄赤白红紫金色。彼诸天子作天音乐及以歌赞。雨大天花。然诸天香恒不断绝。尔时世尊告菩萨众言。诸善丈夫。汝等各各敷莲华座而坐其上。世尊敕已。彼菩萨众。各就莲华座上而坐。佛及菩萨摩诃萨众皆悉坐已。时海妙深持自在智通菩萨摩诃萨作是思惟。我于今者供养如来至真等正觉。兼复咨请问于佛地。时海妙深持自在智通菩萨摩诃萨即从坐起。随意所生种种无量无边阿僧祇花香涂香末香。花冠衣服幢幡宝盖音乐歌叹。供养世尊及菩萨众。恭敬尊重承事供养。生希有心供养讫已。又复出此胜供养具。所谓宝真珠贯牛头栴檀七宝为花。以大宝珠名师子无碍宝藏。清净明彻以手执持。供养世尊及菩萨众。为供养故散于如来遍覆其上。散已礼世尊足绕百千匝。向佛合掌以偈赞曰。
　　显现无量妙相身　　平正端严无阙少
　　螺髻孔雀乌蜂色　　额平悦泽而广开
　　毫相圆开如妙花　　双眉形似初生月
　　鼻高隆直妙无譬　　眼如日照青莲色
　　耳埵妙如芭蕉茎　　齿齐如白拘勿头
　　舌广红色得胜味　　唇厚圆满赤朱色
　　妙肩洪满现无阙　　垂臂如风吹婆罗
　　爪甲长妙赤铜色　　手指缦网如鹅王
　　足下千辐妙轮相　　皆由往昔大施主
　　功德胜形师子臆　　体相庄严妙端正
　　腰如弓弝金刚杵　　阴相不现如马藏
　　髀胫圆满如象鼻　　脚腂端正而平满
　　指掌轮相鹅王网　　进止徐庠师子步
　　如来具此一切相　　是故顶礼功德王
　　尔时海妙深持自在智通菩萨摩诃萨赞叹讫已。复白佛言。世尊。我今有疑欲问如来至真等正觉。若佛世尊开我疑问乃敢请说。作是语已。佛告海妙深持自在智通菩萨摩诃萨言。善丈夫。今若有疑恣汝乐问。吾当为汝分别解说令心欢喜。尔时海妙深持自在智通菩萨摩诃萨白佛言。世尊。佛地有几。一切菩萨及声闻辟支佛所不能行。作是语已。佛告海妙深持自在智通菩萨摩诃萨言。善哉善哉。善丈夫。汝今欲令一切菩萨。能作明了利益安乐显现佛智。乃能问于如来此事。汝善丈夫。谛听谛受善思念之。吾当为汝分别解说。善丈夫。佛有十地。一切菩萨及声闻辟支佛等所不能行。何者为十。一名甚深难知广明智德地。二名清净身分威严不思议明德地。三名善明月幢宝相海藏地。四名精妙金光功德神通智德地。五名火轮威藏明德地。六名虚空内清净无垢焰光开相地。七名广胜法界藏明界地。八名最净普觉智藏能净无垢遍无碍智通地。九名无边亿庄严回向能照明地。十名毗卢遮那智海藏地。善丈夫。此地是如来十地名号。诸佛智慧不可具说。善丈夫。佛初地者一切微细习气除故。复一切法得自在故。第二地者转法轮故说深法故。第三地者说诸声闻戒故。又复显说三乘故。第四地者说八万四千法门故。又复降伏四种魔故。第五地者如法降伏诸外道故。又复降伏傲慢及众数故。第六地者教示无量众生六通中故。又复显现六种大神通故。谓现无边清净佛刹功德庄严。显现无边菩萨大众围绕。显现无边广大佛刹。显现无边佛刹自体。显现无边诸佛刹中从兜率天下托胎乃至法灭。示现无边种种神通。第七地者为诸菩萨如实说七菩提分无所有故。复无所著故。第八地者受一切菩萨阿耨多罗三藐三菩提四种记故。第九地者为诸菩萨现善方便故。第十地者为诸菩萨说一切诸法无所有故。复告令知一切诸法本来寂灭大涅槃故。世尊。说此如来十地名已。即时此娑婆佛刹乃至十方不可说诸佛刹等。一切现大十八种相。所谓地动中动大动。小摇中摇及以大摇。小震中震及以大震。小声中声及以大声。小吼中吼及以大吼。小踊中踊及以大踊。是诸佛刹。或东倾西起西倾东起。或南倾北起北倾南起。或中没边起边没中起。一切佛刹如是旋转现十二相。其中无一众生有恼害者。放大胜光照诸佛刹。灭除一切世间诸闇。普得光明。所有一切诸佛刹土。皆悉于此佛刹中现。或佛刹中有佛无佛若成若坏。亦皆于此佛刹中现。彼诸佛刹雨大天花。遍满十方不可说不可说诸佛刹中。所谓曼陀罗花摩诃曼陀罗花。曼殊沙花摩诃曼殊沙花。卢遮华摩诃卢遮花。月华大月华盖月花等。乃至一切刹中所有音乐不鼓自鸣。大希有事皆悉出现诸佛刹中。彼诸佛刹所有侍者。悉从坐起各问如来诸希有事。时彼诸如来为其广说解所疑问。
　　尔时此宝庄严殿中。海妙深持自在智通菩萨摩诃萨及诸菩萨。集坐众等咸悉惊怪。奇哉奇异何因何缘。世尊说此佛深境界如来所行。甚深难知微密难见。一切菩萨非所行处。况诸声闻及辟支佛。何以故。我等未曾得闻如此如来十地不可思议诸佛境界。我等为此善事和合相随。请于如来至真等正觉广说佛地。诸菩萨摩诃萨各从坐起。合掌向佛说偈请言。
　　最胜无上尊　　此间无等说
　　一切佛诸道　　向者已说名
　　我等今惊怪　　未曾闻此法
　　闻诸地名已　　心意俱踊跃
　　如饥思美食　　渴者念甘泉
　　如是我欲闻　　愿佛说诸地
　　说此语已。彼诸菩萨绕佛三匝礼世尊足。各各在于莲花座坐。尔时世尊如师子王。安庠顾视观察十方。观十方已。告海妙深持自在智通菩萨摩诃萨言。善丈夫。如来诸地甚深难知。不可得底难可觉了。出过一切文辞言说。何以故。善丈夫。声闻辟支佛等诸地尚不可说。何况菩萨诸地一切如来佛地名也。时海妙深持菩萨白佛言。世尊。声闻诸地为有几多。佛言。善丈夫。声闻之地凡有十种。何等为十。一者受三归地。二者信地。三者信法地。四者内凡夫地。五者学信戒地。六者八人地。七者须陀洹地。八者斯陀含地。九者阿那含地。十者阿罗汉地。善丈夫。是名十种声闻之地。海妙深持菩萨复问佛言。世尊。辟支佛地复有几许。佛言善丈夫。辟支佛地有其十种。何等为十。一者昔行具足地。二者自觉甚深十二因缘地。三者觉了四圣谛地。四者甚深利智地。五者八圣道地。六者觉了法界虚空界众生界地。七者证寂灭地。八者六通地。九者彻秘密地。十者习气渐薄地。善丈夫。是名十种辟支佛地。海妙深持菩萨复问佛言。世尊。诸菩萨地复有几种。佛言善丈夫菩萨诸地有其十种。何者为十。一者欢喜地。二者离垢地。三者明地。四者焰慧地。五者难胜地。六者现前地。七者远行地。八者不动地。九者善慧地。十者法云地。善丈夫。是名菩萨十种诸地。海妙深持菩萨复问佛言。世尊。一切自地从何处生。佛言。善丈夫。一切自地从佛地生。海妙深持菩萨复问佛言。世尊。解脱解脱彼此何异。佛言。善丈夫。河水海水彼此异不。海妙深持菩萨言。世尊。河水海水广狭有异佛言。如是如是。善丈夫。声闻辟支佛解脱如彼河水。如来解脱如大海水。海妙深持菩萨复问佛言。世尊。诸大小河流入海不。佛言。如是如是。善丈夫。如汝所说。何以故。所有声闻法辟支佛法。菩萨法诸佛法。如是一切诸法。皆悉流入毗卢遮那智藏大海。海妙深持菩萨复问言。世尊。唯愿世尊现初佛地住彼初地。显现一切如来境界。及诸声闻辟支佛等欢喜踊跃。
　　尔时世尊现自佛刹。名无边阿僧祇功德诸宝具盖不思议庄严佛刹王。纵广百千亿那由他恒河沙数三千大千世界微尘等诸佛刹。是时诸佛刹。入无边阿僧祇功德诸宝具盖不思议庄严佛刹中。皆同一名。所有小须弥中须弥大须弥。一切黑山。及小河中河大河及诸大海。诸山林谷槃石峰崖粪秽沙卤险恶之处。悉皆除灭。无有地狱畜生饿鬼等道。及天龙夜叉揵闼婆阿修罗迦楼罗紧那罗摩睺罗伽人非人等亦悉除灭无有旧佛刹土功德庄严诸璎珞等。此佛刹中所有地际皆琉璃成。平整如掌大因陀罗绀色金刚为佛刹中。出最上微妙庄严宝花阿轮歌林名菩提树王。七宝所成有杂妙色此菩提树王高无边恒河沙佛刹微尘世界。纵广正等。彼菩提王种种妙宝以为花叶果实枝柯师子无碍摩尼杂宝以为庄严。毗琉璃赤真珠贯铃网缯彩。彼菩提树出电光焰不断不绝。或放金光或摩尼光或因陀罗绀光。或颇梨光或日宝光或月宝光。彼菩提树王出最妙香。所谓沉水香多伽罗香黑沉水香多摩罗跋香黑栴檀香龙栴檀香牛头栴檀等香。香气出时遍彼佛刹。其菩提树王出歌赞声或雨宝雨遍诸世界。彼菩提树下。于其东面出生大地。七宝所成清净无浊。名曰摩诃菩提池王。深无边恒河沙等三千大千微尘等世界。纵广正等。以阎浮檀金沙布底。八功德水具足盈满。池四方面各四阶道众宝所填。种种杂宝栏楯具足。彼池水中出大莲花。名善开敷菩提莲花相王。七宝所成。纵广无边恒河沙等三千大千微尘等世界七宝所作。复有百千亿那由他无量无边诸宝莲花周匝围绕。众妙七宝庄严为叶。柔软妙香令人爱乐。其莲花王台上出菩提辇王。名无边宝严饰。七宝所成。高阿僧祇恒河沙等三千大千微尘数等世界。纵广正等。彼宝严饰菩提辇王。所有服饰最胜最多上中之上。彼宝庄严殿中所有服饰所有庄严及神通力百分千分百千亿分不及其一。譬如萤火在日光前其明隐翳。如是如是。宝庄严殿。在无边宝严饰菩提辇王前时。全不复现如是。种种无量无边庄严璎珞。所有服饰神通庄严及以光明。能令一切日月光明悉不能照无有精光。一切帝释光。一切梵天光。一切首陀会天光。于彼无边宝严饰菩提辇王前。所有若明若光若精若照者无有此事。于彼辇中出摩诃菩提师子座王。名善照无碍师子庄严。七宝所成。光色无等众事具足。迦尸迦天衣以覆其上。高百亿恒河沙等微尘等世界。纵广正等。释迦牟尼即便坐彼师子座上。转名无垢威功德师子月光毗卢遮那藏琉璃幢圆通光相功德威聚日月智光王如来。大身正等如百亿恒河沙佛刹微尘敷三千大千世界等。一切身分皆悉具足。满三十二大人之相。八十种好庄严其身。顶背轮光庄严其头。不可见顶其身清净。譬如日月照镜中光。彼如来身亦复如是。无有肉血及以骨髓。非因父母歌罗逻时。其身化生清净如彼阎浮檀金及净琉璃因陀罗宝绀光等色。彼如来身清净如是。无有一切微细习气。彼佛世尊众相具足一切智师。诸法自在度于彼岸无上等觉最胜大慈是最大人。师子丈夫已得漏尽。坚金刚身百福德聚具足十力及四无畏十八不共法。正师子吼。寿命无量清净佛刹。成道自在光明自然。无量无边菩萨之众前后围绕。彼诸菩萨各各色身皆得具足。在宝树下。于彼池中莲华辇上。坐师子座其身相称。菩萨各各而自庄严。犹如如来庄严具足。如是佛刹功德严净。身清净众清净。劫名无边际庄严摩诃劫王。其劫清净若欲说此广大佛刹及佛行者。无有是处。若如是觉名为如来住佛初地。
　　尔时世尊告海妙深持自在智通菩萨摩诃萨言。善丈夫。汝见如来神通智不。海妙深持自在智通菩萨答言。见也世尊。见也如来。佛言。善丈夫。此是佛之初地。名甚深难知广明智德。善丈夫。汝今当知。有正真愿庄严功德相一盖震声主威王如来。宝德明彻藏功德身相净如来。不动离难光明如来。有神通力莲花生功德威相胜璎珞摩尼王如来。在喜乐刹中天人尊重。复有阿弥陀如来。莲花开敷星王如来。龙主王如来。宝德如来。有如是等生净佛刹所得道者。彼诸如来得初佛地。如来在此地中作是神通。如我今日神通无异。海妙深持自在智通菩萨复问佛言。世尊。若有五浊刹中诸佛如来现得道者当成道者。而彼世尊现得当得如来地不。佛言。善丈夫。若诸佛菩萨能现善巧方便者得。所以者何。为诸众生起大慈心。见诸众生闭在三有稠林之中。是诸众生无明闇中爱网所覆。信其不净颠倒邪见。无量诸苦临三恶岸轮回六道。烦恼展转无有前际不知本际。彼诸众生不知诸佛及诸佛法诸菩萨法。亦不如实知诸解脱。善丈夫。诸佛菩萨如是知彼一切众生多受诸苦。善丈夫。尔时应佛出现五浊世界。或兜率下入胎生胎初生。及长宫中喜乐出家。苦行向于道场。降魔成佛转大法轮。与诸外道共论议时。依法降伏傲慢众数。乃至促寿现大涅槃。入涅槃已三昧力故。显现自身分布舍利大如芥子。天龙人非人等生其喜心。为供养故造作无量百千亿那由他诸舍利藏。或有于彼法中出家修持苦行。或为菩提而作种子。度于烦恼有海彼岸。善丈夫。一切诸佛有如此法。令无量无边诸众生等度于烦恼有海彼岸。善丈夫。汝今当知。若五浊世中如来所现神通之力。皆佛应化。或诸菩萨神通力故。善巧方便便化所出。海妙深持自在智通菩萨复问佛言。世尊。佛身几种。佛言。善丈夫。略说有三。何等为三。一者报。二者应。三者真身。海妙深持自在智通菩萨复问佛言。世尊。何者名为如来报身。佛言。善丈夫。若欲身彼佛报者。汝今当知。如汝今日见我现诸如来清净佛刹现得道者当得道者。如是一切即是报身。海妙深持自在智通菩萨复问佛言。世尊。何者名为如来应身。佛言。善丈夫。犹若今日踊步揵如来。魔恐怖如来。大慈意如来。有如是等一切彼如来。秽浊世中现成佛者当成佛者。如来显现从兜率下。乃至住持一切正法一切像法一切末法。善丈夫。汝今当知。如是化事皆是应身。海妙深持自在智通菩萨复问佛言。世尊。何者名为如来法身。佛言。善丈夫。如来真法身者。无色无现无著不可见。无言说无住处无相无报。无生无灭无譬喻。如是善丈夫。如来不可说身。法身智身。无等身。无等等身。毗卢遮那身。虚空身。不断身。不坏身。无边身。至真身。非虚假身。无譬喻身。是名真身。海妙深持自在智通菩萨复问佛言。世尊。若诸佛真体。无色无现乃至不可说。不可说者岂非断相也。佛言。善丈夫于汝意云何。虚空界者可有断绝及有相不。海妙深持自在智通菩萨答言。世尊。虚空界者不可断绝亦无有相。世尊。何以故。若虚空界有断绝者。彼虚空界不名无碍世尊。虚空界无有相处聚处边处色处及以物处。是故世尊。彼虚空界不可断绝非是有相世尊。是虚空界遍一切处。佛言。善哉善哉善丈夫。如是如是善丈夫。如来真实身无有断绝亦无有相。何以故。善丈夫。若如来真实身有断绝者。亦无佛出及现无边神通之力。若有相者。即有聚处及以处所可执可捉。一切凡夫悉皆一时即得成佛。不应依时而有次第。善丈夫。是故如来真实之身。非可断绝亦非有相。惟是普为一切众生作其佛事。海妙深持自在智通菩萨复问佛言。世尊。供养如来真身报身及以应身。所得福业何者最多。佛言。善丈夫。若供养一如来身。即是供养一切佛身。何以故。善丈夫。一切光明能破诸闇普使得明。而此光明不共闇住。如是如是。善丈夫。若有各各供养如来身者。所造福业能破一切是无明闇。开解脱明路。亦复不共诸闇障住。海妙深持自在智通菩萨复白佛言。世尊。唯愿显现第二佛地。佛言。善丈夫。汝能见不。海妙深持自在智通菩萨言。世尊。我于今者欲依相见。尔时世尊一毛孔中即放光明名无相照。乃至不可说不可说诸佛刹。所有诸色一切除灭。尔时世尊问彼一切菩萨众言。汝等今者有何所见。诸菩萨言。世尊。都无所有惟见光明。佛言。诸善丈夫。汝等见此光明何似。诸菩萨言。世尊。我惟遍见无量百千亿那由他恒河沙微尘等诸佛刹一大光明。尔时世尊还摄光明。佛刹如旧如是安住。是时世尊告一切诸菩萨众言。如来若说第二佛地。汝等一切尚难知闻。何况得见如来三地乃至十地。善丈夫。譬如日月光明与一切众生作大利益。彼日月力令众生知有一日半日一月半月乃至一年及以时分。众生不能分别见彼日月色身。汝等惟见光轮形相。如是如是。如来至真等正觉。一切众生作大利益。是如来力。令彼众生得知诸法若罪若福若世间若出世间若有漏若无漏。知诸法已彼如实证。得度一切诸有旷野。彼诸众生不能分别得见如来报身色相。惟观神通力用应化之形。是故汝等应如是知。如来诸地出过于一切音声语言。惟有名字而可说耳。
　　尔时海妙深持自在智通菩萨摩诃萨白佛言。世尊。谁是回度一切恶道。佛言。善丈夫。若有于此一切佛智行入毗卢遮那藏。甚深如来十地佛说大乘同性经典闻已生信。信已受持读诵书写。若教他书广为人说。乃至受持此经典名。善丈夫所有应堕诸恶道者。即皆得度。菩萨复问佛言。世尊。谁是发菩提心者。佛言。善丈夫。若能受持如此经典。乃至受持名字者是。菩萨复问佛言。世尊。谁是行菩萨行者。佛言。善丈夫。若有受持此经者是。菩萨复问佛言。世尊。谁是速满具足六波罗蜜者。佛言。善丈夫。若能受持此经典者是。菩萨复问讯言。世尊。谁是当得值如来者。佛言。善丈夫。若有能听此经典者是。菩萨复问佛言。世尊。谁是值佛得授记者。佛言。善丈夫。持此如来秘密者是。菩萨复问佛言。世尊。谁是为诸众生作大商主。佛言。善丈夫。若有持此如来奥藏者是。菩萨复问佛言。世尊。谁是佛子。佛言。善丈夫。有能信此经典者是。菩萨复问佛言。世尊。谁是当得一切菩萨地。佛言。善丈夫。有能听此经典者。是菩萨复问佛言。世尊。谁是得一切诸佛法者。佛言。善丈夫。有能供养此妙法明者是。菩萨复问佛言。世尊。谁是知声闻辟支佛法而不取彼涅槃。佛言。善丈夫。有能受此妙法藏者是。菩萨复问佛言。世尊。云何名此经。我等云何奉持。佛言。善丈夫。此经名为大乘同性。亦名说一切佛智行入毗卢遮那藏。如是受持。尔时世尊。而说偈言。
　　欲觉佛菩提　　无上胜精进
　　欲转圣无漏　　难思智法轮
　　若欲建法幢　　欲打于法鼓
　　欲得然法灯　　欲得吹法蠡
　　欲得智明照　　欲灭愚痴闇
　　欲集诸众生　　安立菩提智
　　欲降伏魔军　　供养一切佛
　　欲照诸世间　　尊胜妙清净
　　不染世诸法　　欲得无漏智
　　行行利众生　　欲生清净刹
　　教写听授持　　如是妙经宝
　　为令通佛地　　读诵及宣扬
　　尔时世尊说此经已。海妙深持自在智通菩萨摩诃萨。并及一切诸菩萨众。闻佛所说欢喜奉行。


