大阿弥陀佛经二卷


大乘五大部外重译经
大阿弥陀佛经二卷
吴月支优婆塞支谦译


　　

大阿弥陀佛经序
　　大藏经中。有十余经。言阿弥陀佛济度众生。其间四经本为一种。译者不同。故有四名。一名无量清净平等觉经。乃后汉月支三藏支娄加谶译。二曰无量寿经。乃曹魏康僧铠译。三曰阿弥陀过度人道经。乃吴月支支谦译。四曰无量寿庄严经。乃本朝西天三藏法贤译。其大略虽同。然其中甚有差互。若不观省者。又其文或失于太繁。而使人厌观。或失于太严。而丧其本真。或其文适中。而其意则失之。由是释迦文佛所以说经。阿弥陀佛所以度人之旨。紊而无序。郁而不章。予深惜之。故熟读而精考。叙为一经。盖欲复其本也。其校正之法。若言一事。抂此本为安。彼本为杌陧。则取其安者。或此本为要。彼本为泛滥。则取其要者。或此本为近。彼本为迂。则取其近者。或彼本有之。而此本阙。则取其所有。或彼本彰明。而此本隐晦。则取其明者。大概乃取其所优。去其所劣。又有其文碎杂而失统。错乱而不伦者。则用其意。以修其辞。删其重以畅其义。其或可疑者。则阙焉而不敢取。若此之类。皆欲订正圣言。发明本旨。使不惑于四种之异。而知其指归也。又各从其事类。析为五十六分。欲观者易见。而喜于读诵。庶几流传之广。而一切众生。皆受济度也。予每校正。必祷于观音菩萨求冥助。以开悟识性。使无舛误。始末三年而后毕。既毕乃拜而自喜。目之曰大阿弥陀经。盖佛与舍利弗说者。亦阿弥陀经。彼则其文少。故此言大以别之。然佛说经。非若吾圣人所说也。吾圣人所说。或深其文而丛其意。使人索之而愈见其多。或简其文而晦其意。使人思而后得。佛则不然。必欲详陈曲布。使人人可晓。虽至愚下者。亦知其意焉。然而有辞直而意愈深者。经所谓须信佛语深是也。切不可以轻其辞而忽其意。诏兴壬午秋。国学进士龙舒王日休谨序。
　　诵净口业真言　唵修利修利摩诃修利修修利娑婆诃
　　次诵五净真言　唵尾鼠提娑婆诃
　　净身器神咒　唵秫殿都戌陀那耶娑婆诃
　　次向西顶礼祝云
　　弟子(某甲)谨为尽虚空界一切众生。归依尽虚空界一切诸佛。一切正法一切圣僧。西方极乐世界阿弥陀佛。观世音菩萨。大势至菩萨。一切菩萨。声闻诸上善人。(某甲)今为尽虚空界一切众生。持诵大阿弥陀经。及赞佛忏罪回向发愿。愿如此等众生各各自诵经。赞佛忏罪回向发愿。愿尽拔济生于极乐世界。乃念大慈菩萨。赞佛忏罪回向发愿。偈云。
　　十方三世佛　　阿弥陀第一
　　九品度众生　　威德无穷极
　　我今大归依　　忏悔三业罪
　　凡有诸善福　　至心用回向
　　愿同念佛人　　尽生极乐国
　　见佛了生死　　如佛度一切
　　如为荐亡。或禳灾或保安。则随意祝愿不须如前祈祷。亦须诵真言。先归依三宝及西方四圣。然后祝愿。若为自身往生。则宜一一如前。其功德甚大矣。
佛说大阿弥陀经卷上
法会大众分第一
　　如是我闻一时佛在王舍国灵鹫山中。与大弟子众千二百五十人俱。一切大圣神通已达。其名曰尊者了本际。尊者正愿。尊者正语。尊者大号。尊者仁贤。尊者离垢。尊者名闻。尊者善实。尊者具足。尊者阿难。若此皆上首者。又大乘众菩萨。普贤菩萨。妙德菩萨。慈氏菩萨等。此贤劫中一切菩萨。又贤护等十六正士。善思议菩萨。信慧菩萨。空无菩萨。神通华菩萨。皆尊普贤大士之德。具诸菩萨无量行愿。安住一切功德之法。如是等菩萨大士。一时来会。
阿难发问分第二
　　尔时世尊。容色光丽异于他日。尊者阿难。即从座起偏袒右肩。长跪合掌而白佛言。今日世尊诸根悦豫。姿色清净光显巍巍。如镜明莹畅彻表里。自我侍佛以来。未尝获睹威容有如今日。岂非念过去诸佛。或现在未来诸佛。故致然耶。佛言善哉。阿难。有诸天教汝来问。汝自问耶。阿难言。我自以所见而发此问。佛言。汝所问者。胜于供养一天下声闻缘觉。及布施诸天人民。下至蜎飞蠕动之类。虽至累劫。尚百千万亿倍。不可以及。所以者何。盖诸天帝王人民。下至蜎飞蠕动之类。皆因汝所问而得度脱之道。阿难。如世间有优昙钵华。虽有其实不见其华。有佛出世华然后有。佛难值遇亦如此华。今我出世。汝善知吾意。特为发问诚不妄侍佛矣。汝当谛听。吾为汝说。对言诚欲闻之。
五十三佛分第三
　　佛言。前已过去劫。大众多不可计。无边幅不可议。尔时有佛出世。名定光如来。教化度脱无量众生。皆令得道乃取灭度。次有佛名光远。次有佛名月光。次有佛名栴檀香。次有佛名善山王。次有佛名须弥天冠。次有佛名须弥等曜。次有佛名月色。次有佛名正念。次有佛名离垢。次有佛名无著。次有佛名龙天。次有佛名夜光。次有佛名安明顶。次有佛名不动地。次有佛名琉璃妙花。次有佛名琉璃金色。次有佛名金藏。次有佛名炎光。次有佛名炎根。次有佛名地种。次有佛名月像。次有佛名日音。次有佛名解脱华。次有佛名庄严光明。次有佛名海觉神通。次有佛名水光。次有佛名大香。次有佛名离尘垢。次有佛名舍厌意。次有佛名宝炎。次有佛名妙顶。次有佛名勇力。次有佛名功德持慧。次有佛名蔽日月光。次有佛名日月琉璃光。次有佛名无上琉璃光。次有佛名最上首。次有佛名菩提华。次有佛名月明。次有佛名日光。次有佛名华色王。次有佛名水月光。次有佛名除痴冥。次有佛名度盖行。次有佛名净信。次有佛名善宿。次有佛名威神。次有佛名法慧。次有佛名鸾音。次有佛名师子音。次有佛名龙音。次有佛名处世。如此诸佛皆已过去。
法藏本因分第四
　　佛言。次有佛名世自在王如来。应供等正觉明行足善逝世间解无上士调御丈夫天人师佛世尊。十号具足。在世教化四十二劫。尔时有大国王。闻佛说法喜悦开悟。即弃王位往作沙门。号法藏比丘。高才智慧勇猛无能及者。诣彼佛所稽首礼足。右绕三匝长跪合掌。以偈赞佛。
　　如来妙色相　　世间无等伦
　　远胜日摩尼　　火月清净水
　　威神无有极　　名声震十方
　　皆由三昧力　　精进成智慧
　　持觉若溟海　　深广无涯底
　　无明与贪恚　　冰释已无余
　　从是超世间　　叹仰不能已
　　端如好树华　　莫不爱乐者
　　处处人民见　　一切皆欢喜
　　布施及净戒　　忍辱并精进
　　禅定大智慧　　吾誓得此事
　　一切诸恐惧　　普为获大安
　　过度诸生死　　无不解脱者
　　我至作佛时　　种种如法王
　　假使恒沙数　　诸佛悉供养
　　不如求正觉　　坚勇必成就
　　能使无量刹　　光明普照耀
　　济度越恒沙　　威德谁可量
　　我刹及庄严　　华好独超卓
　　凡欲求生者　　清净安以乐
　　度脱永无穷　　幸佛作明证
　　发愿既如是　　力行无懈怠
　　虽居苦毒中　　忍之终不悔
大愿问佛分第五
　　佛言。尔时法藏比丘说此偈已。复白世自在王佛言。世尊我发无上菩提之心。愿作佛时。于十方无央数佛中为最。智慧勇猛。顶中光明照耀十方。无有穷极。所居刹土自然七宝极明丽温柔。我化度名号。皆闻于十方无央数世界。莫有不闻知者。诸无央数诸天人民。以至蜎飞蠕动之类。来生我刹者。悉皆菩萨声闻。其数不可穷尽。比诸佛世界悉皆胜之如是者宁可得否。时世自在王佛。知其智识高明心愿广大。即为说言。譬如大海一人斗量。历劫不止尚可见底。况人。至心求道。精进不止。何求不得何愿不遂时法藏比丘。闻佛所说则大欢喜。佛乃选择二千一百万佛刹中。诸天人民之善恶国土之粗妙。随其心愿悉令显现。法藏即一其心。遂得天眼莫不彻见。
四十八愿分第六
　　佛言。尔时法藏比丘。乃往一静处其心寂然。俱无所著默坐思惟。摄取彼佛刹清净之行。如彼修持。复诣佛所而白佛言。世尊。我已摄取二千一百万佛刹。所以庄严国土清净之行。愿有[敲-高+尃]陈惟佛听察。彼佛告言。善哉汝可具说。诸菩萨众闻汝志愿因以警策。亦能于诸佛刹修习庄严。法藏白言。第一愿我作佛时。我刹中无地狱饿鬼禽畜。以至蜎飞蠕动之类。不得是愿终不作佛。第二愿。我作佛时。我刹中无妇女。无央数世界诸天人民。以至蜎飞蠕动之类。来生我刹者。皆于七宝水池莲华中化生。不得是愿终不作佛。第三愿。我作佛时。我刹中人欲食时。七宝钵中百味饮食。化现在前。食已器用自然化去。不得是愿终不作佛。第四愿。我作佛时。我刹中人。所欲衣服随念即至。不假裁缝捣染浣濯。不得是愿终不作佛。第五愿。我作佛时。我刹中自地以上至于虚空。皆有宅宇宫殿楼阁池流花树。悉以无量杂宝百千种香而共合成。严饰奇妙殊胜超绝。其香普熏十方世界。众生闻是香者皆修佛行。不得是愿终不作佛。第六愿。我作佛时。我刹中人。皆心相爱敬无相憎嫉。不得是愿终不作佛。第七愿。我作佛时。我刹中人。尽无[泳-永+(炙-火+(午/一))]泆嗔怒愚痴之心。不得是愿终不作佛。第八愿。我作佛时。我刹中人皆同一善心无惑他念。其所欲言皆豫相知意。不得是愿终不作佛。第九愿。我作佛时。我刹中人。皆不闻不善之名。况有其实。不得是愿终不作佛。第十愿。我作佛时。我刹中人。知身如幻无贪着心。不得是愿终不作佛。第十一愿。我作佛时我刹中虽有诸天与世人之异。而其形容皆一类金色。面目端正净好无复丑异。不得是愿终不作佛。第十二愿。我作佛时。假令十方无央数世界诸天人民。以至蜎飞蠕动之类。皆得为人。皆作缘觉声闻。皆坐禅一心。共欲计数我年寿。几千亿万劫无有能知者。不得是愿终不作佛。第十三愿。我作佛时。假令十方各千亿世界。有诸天人民。以至蜎飞蠕动之类。皆得为人。皆作缘觉声闻。皆坐禅一心。共欲计数我刹中人数有几千亿万无有能知者。不得是愿终不作佛。第十四愿。我作佛时。我刹中人寿命皆无央数劫。无有能计知其数者。不得是愿终不作佛。第十五愿。我作佛时。我刹中人。所受快乐。一如漏尽比丘。不得是愿终不作佛。第十六愿。我作佛时。我刹中人住正信位。离颠倒想远离分别。诸根寂静所止尽般泥洹。不得是愿终不作佛。第十七愿。我作佛时。说经行道十倍于诸佛。不得是愿终不作佛。第十八愿。我作佛时。我刹中人尽通宿命。知百千亿那由他劫事。不得是愿终不作佛。第十九愿。我作佛时。我刹中人尽得天眼。见百千亿那由他世界。不得是愿终不作佛。第二十愿。我作佛时。我刹中人尽得天耳。闻百千亿那由他诸佛说法。悉能受持。不得是愿终不作佛。第二十一愿。我作佛时。我刹中人得他心智。知百千亿那由他世界众生心念。不得是愿终不作佛。第二十二愿。我作佛时。我刹中人尽得神足。于一念顷。能超过百千亿那由他世界。不得是愿终不作佛。第二十三愿。我作佛时我名号闻于十方无央数世界。诸佛各于大众中。称我功德及国土之胜。诸天人民以至蜎飞蠕动之类。闻我名号乃慈心喜悦者。皆令来生我刹。不得是愿终不作佛。第二十四愿。我作佛时。我顶中光明绝妙。胜如日月之明。百千亿万倍。不得是愿终不作佛。第二十五愿。我作佛时。光明照诸无央数天下幽冥之处。皆当大明。诸天人民以至蜎飞蠕动之类。见我光明莫不慈心作善。皆令来生我国。不得是愿终不作佛。第二十六愿。我作佛时。十方无央数世界诸天人民。以至蜎飞蠕动之类。蒙我光明触其身者。身心慈和过诸天人。不得是愿终不作佛。第二十七愿。我作佛时。十方无央数世界诸天人民。有发菩提心。奉持斋戒。行六波罗蜜。修诸功德。至心发愿欲生我刹。临寿终时我与大众。现其人前引至来生。作不退转地菩萨。不得是愿终不作佛。第二十八愿。我作佛时。十方无央数世界诸天人民。闻我名号。烧香散花然灯悬缯。饭食沙门起立塔寺。斋戒清净益作诸善。一心系念于我。虽止于一昼夜不绝。亦必生我刹。不得是愿终不作佛。第二十九愿。我作佛时。十方无央数世界诸天人民。至心信乐欲生我刹。十声念我名号必遂来生。惟除五逆诽谤正法。不得是愿终不作佛。第三十愿。我作佛时。十方无央数世界诸天人民。以至蜎飞蠕动之类。前世作恶。闻我名号即忏悔为善。奉持经戒愿生我刹。寿终皆不经三恶道径遂来生。一切所欲无不如意。不得是愿终不作佛。第三十一愿。我作佛时。十方无央数世界诸天人民。闻我名号。五体投地稽首作礼。喜悦信乐修菩萨行。诸天世人莫不致敬。不得是愿终不作佛。第三十二愿。我作佛时。十方无央数世界有女人。闻我名号喜悦信乐。发菩提心厌恶女身。寿终之后其身不复为女。不得是愿终不作佛。第三十三愿。我作佛时。凡生我刹者一生遂补佛处。惟除本愿欲往他方。设化众生修菩萨行。供养诸佛即自在往生。我以威神之力令彼教化一切众生皆发信心。修菩提行。普贤行。寂灭行。净梵行。最胜行。及一切善行。不得是愿终不作佛。第三十四愿。我作佛时。我刹中人欲生他方者。如其所愿不复坠于三恶道。不得是愿终不作佛。第三十五愿。我作佛时。刹中菩萨以香华旛盖真珠缨络种种供具。欲往无量世界供养诸佛。一食之顷即可遍至。不得是愿终不作佛。第三十六愿。我作佛时。刹中菩萨欲万种之物。供养十方无央数佛。即自在前供养既遍。是日未午即还我刹。不得是愿终不作佛。第三十七愿。我作佛时。刹中菩萨受持经法。讽诵宣说。必得辩才智慧。不得是愿终不作佛。第三十八愿。我作佛时。刹中菩萨能演说一切法。其智慧辩才不可限量。不得是愿终不作佛。第三十九愿。我作佛时。刹中菩萨得金刚那罗延力。其身皆紫磨金色。具三十二相八十种好。说经行道无异于诸佛。不得是愿终不作佛。第四十愿。我作佛时。刹中清净照见十方无量世界。菩萨欲于宝树中。见十方一切严净佛刹。即时应现犹如明镜睹其面相。不得是愿终不作佛。第四十一愿。我作佛时。刹中菩萨虽少功德者。亦能知见我道场树高四千由旬。不得是愿终不作佛。第四十二愿。我作佛时。刹中诸天世人及一切万物。皆严净光丽形色殊特。穷微极妙无能称量者。众生虽得天眼不能辩其名数。不得是愿终不作佛。第四十三愿。我作佛时。我刹中人随其志愿。所欲闻法皆自然得闻。不得是愿终不作佛。第四十四愿。我作佛时。刹中菩萨声闻皆智慧成神。顶中皆有光明语音鸿畅。说经行道无异于诸佛。不得是愿终不作佛。第四十五愿。我作佛时。他方世界诸菩萨。闻我名号归依精进。皆逮得清净解脱三昧。住是三昧一发意顷。供养不可思议诸佛。而不失定意。不得是愿终不作佛。第四十六愿。我作佛时。他方世界诸菩萨。闻我名号归依精进。皆逮得普等三昧。至于成佛。常见无量不可思议一切诸佛。不得是愿终不作佛。第四十七愿。我作佛时。他方世界诸菩萨。闻我名号归依精进。即得至不退转地。不得是愿终不作佛。第四十八愿。我作佛时。他方世界诸菩萨。闻我名号归依精进。即得至第一忍第二忍第三法忍。于诸佛法永不退转。不得是愿终不作佛。
愿后说偈分第七
　　佛言。尔时法藏比丘发此愿已。复说偈言。
　　我今对佛前　　特发诚实愿
　　如获十力身　　威德无能胜
　　复为大国王　　富豪而自在
　　常施诸财宝　　利乐于贫苦
　　尽令诸众生　　长夜无忧恼
　　发生众善根　　长养菩提果
　　我至成佛时　　名声超十方
　　人天欣得闻　　俱来生我刹
　　我以智慧光　　广照无央界
　　除灭诸有情　　贪嗔烦恼暗
　　地狱鬼畜生　　亦生我刹中
　　一切来生者　　修习清净行
　　如佛金色身　　妙相悉圆满
　　还以大慈心　　普济诸沉溺
　　我于未来世　　当作天人师
　　百亿世界中　　说法师子吼
　　一切闻音者　　解悟复圆明
　　又如过去佛　　所生慈愍行
　　度脱诸有情　　已无量无边
　　我行亦如斯　　咸使登觉岸
　　此愿若克果　　大千应震动
　　虚空诸天神　　必雨珍妙华
初修善行分第八
　　佛言。尔时法藏比丘。于彼佛所。诸天魔梵龙神八部大众之中。发斯弘誓。应时大地震动。天雨妙华以散其上。空中赞言。决定成佛。于是法藏住真实慧。勇猛精进。修习无量功德。以庄严其国。是故入三摩地。历大阿僧祇劫。修菩萨行。不生欲想嗔想痴想。不生欲觉嗔觉痴觉。不着色声香味诸法。忍力成就不计众苦。但乐忆念过去诸佛所修善根。行寂静行。远离虚妄坚守诚正。常以和颜爱语饶益众生。于佛法僧信重恭敬依真谛门植众德本。善护口业不讥他过。善护身业不失律仪。善护意业清净无染。恒以布施持戒忍辱精进禅定智慧。利乐众生。令诸众生功德成就。远离粗言。免自害害彼。免彼此俱害。修习善语自利利人。致人我兼利。复教化众生修行六度。于一切法而得自在。了空无相无愿无为无生无灭。轨范具足善根圆满。堕其生处在意所欲。有无量宝藏自然发现。以此施惠众生令生欢喜。以行教化。致无量无数众生发无上菩提之心。如是善行无量无边说不能尽。
亲近诸佛分第九
　　佛言。法藏比丘行菩萨行时。于诸佛所尊重恭敬。承事供养未尝间断。为四大天王诣佛所。恭敬礼拜承事供养。为忉利天王诣佛所。恭敬礼拜承事供养。为夜摩天王。兜率天王。化乐天王。他化自在天王。乃至大梵天王等诣佛所。恭敬礼拜承事供养。其次处阎浮提。为转轮王受灌顶位。及大臣官族等诣佛所。恭敬礼拜承事供养。为刹帝利婆罗门等诣佛所。恭敬礼拜承事供养。如是无量无数百千万亿劫。亲近诸佛植众德本。以成就所愿。
愿成作佛分第十
　　佛言。法藏比丘行菩萨行时。容体端严。三十二相八十种好悉皆具足。口中常出栴檀之香。身诸毛孔出优钵罗华香。其香普熏无量无边不可思议那由他由旬。众生闻此香者。皆发无上菩提之心。又手中恒出一切衣服。一切饮食。一切幢旛宝盖。一切音乐。及一切最上所须之物。利乐一切众生令归佛道。如是积功累德。无量无数百千万亿劫。功德圆满威神炽盛。方得成就所愿而入佛位。
蜎蠕亦度分第十一
　　阿难白言。法藏比丘为已成佛而取灭度。为未成佛为今现在。佛言。彼佛如来。来无所来。去无所去。无生无灭。非过去现在未来。但以酬其志愿度一切众生。现在西方。去此百万世界。其世界名曰极乐。其佛号阿弥陀。成佛以来于今十劫。又在十方世界。教化无央数诸天人民。以至蜎飞蠕动之类。莫不得过度解脱者。
光明独胜分第十二
　　佛言。阿弥陀佛光明最为远着。诸佛光明皆所不及。十方无央数佛。其顶中光明有照一里者。有照二里者。有照三里者。如是展转渐远。有至于照千二百万里。复有佛顶中光明照一世界者。有照二世界者。有照三世界者。如是展转渐远。有至于照二百万世界者。惟阿弥陀佛顶中光明。照千万世界无有穷极。诸佛光明所以有远近者何以故。初为菩萨时。愿力功德各有大小。至期作佛皆随所得。是故光明亦从而异。若威神自在随意所作。不必豫计则无不同。阿弥陀佛愿力无边功德超绝故。比诸佛光明特为殊胜。
十三佛号分第十三
　　佛言。阿弥陀佛光明。明丽快甚绝殊无极。胜于日月之明千万亿倍。而为诸佛光明之王。故号无量寿佛。亦号无量光佛。无边光佛。无碍光佛。无对光佛。炎王光佛。清净光佛。欢喜光佛。智慧光佛。不断光佛。难思光佛。难称光佛。超日月光佛。其光明所照无央数天下。幽冥之处皆常大明。诸天人民禽兽蜎飞蠕动之类。见此光明莫不喜悦而生慈心。其淫泆嗔怒愚痴者。见此光明莫不迁善。地狱饿鬼畜生。考掠痛苦之处。见此光明无复苦恼。命终之后皆得解脱。不独我今称赞阿弥陀佛光明。十方无央数佛菩萨缘觉声闻之众。悉皆称赞亦复如是。若有众生。闻此光明威神功德。日夜归命称赞不已。随其志愿必生其刹。复为诸菩萨声闻所共称赞。当亦如是。我说阿弥陀佛光明威神巍巍殊妙。昼夜一劫尚未能尽。今为汝等略言之耳。
阿阇世王分第十四
　　尔时阿阇世王太子与五百长者子。各持一金华盖。前以献佛却坐一面。闻说阿弥陀佛功德光明皆大欢喜。其心愿言。我等后作佛时。皆如阿弥陀佛。佛即知之。告诸比丘言。阿阇世王太子与五百长者子。后无央数劫皆当作佛。如阿弥陀佛。此等行菩萨道已。无央数劫。皆各供养四百亿佛。今复供养于我。往昔迦叶佛时。皆常为我弟子。今又至此是复会遇也。时诸比丘闻是语已。莫不喜悦恭敬赞叹。
地平气和分第十五
　　佛言。阿弥陀佛刹中皆自然七宝。所谓黄金白银水晶琉璃珊瑚琥珀砗磲其体性温柔。以是七宝相间为地。或纯以一宝为地。光色照耀奇妙清净。超越十方一切世界。其国恢廓旷荡不可穷尽。地皆平正无须弥山及金刚围一切诸山。亦无大海小海。及坑坎井谷。亦无幽暗之所。无地狱饿鬼众生禽虫。以至蜎飞蠕动之类。无阿须伦及诸龙鬼神。亦无雨露惟有自然流泉。亦无寒暑气象。常春清快明丽不可具言。有万种自然之物。如百味饮食。意有所欲悉现在前。意若不用自然化去。随其所念无不得之。此娑婆世界。有他化自在天。其中天人一切所须自然化现。以比于此佛刹中自然之物。犹万亿倍不可以及。
讲堂宅宇分第十六
　　佛言。阿弥陀佛讲堂精舍。皆自然七宝相间而成。复有七宝以为楼观栏楯。复以七宝为之缨络悬饰其侧。复以白珠明月珠摩尼珠。为之交络遍覆其上。殊特妙好清净光辉不可胜言。其余菩萨声闻所居宫宇。亦复如是。彼诸天及世人。衣服饮食华香缨络。伞盖幢旛微妙音乐。随意而现。所居宫宇楼阁。称其形色高下大小。或以一宝二宝乃至无量众宝。悉化现而成。然宫宇有随意高大浮于空中若云气者。有不能随意高大。止在地上如世间者。其故非他。能随意者。乃前世求道时慈心精进。益作诸善德厚所致。不能随意者。乃前世求道时不慈心精进。作善微鲜德薄所致。若衣服饮食则皆平等。惟宫宇不同。所以别进有勤堕。德有大小示众见之。此讲堂宫宇。初无作者。亦无所从来。以此佛愿大德重。自然化生。
宝池大小分第十七
　　佛言。阿弥陀佛刹中讲堂宫宇。胜于此世界中第六天上天帝所居。百千万倍终不可及。其内外复有自然流泉及诸池沼。与自然七宝俱生。有纯一宝池者。其底沙亦以一宝。若黄金池者底白银沙。水晶池者底琉璃沙。珊瑚池者底琥珀沙。有二宝为一池者。其底沙亦以二宝。若黄金白银池者。底沙则以水晶琉璃。若水晶琉璃池者。底沙则以珊瑚琥珀。若珊瑚琥珀池者。底沙则以砗磲玛瑙。若三宝四宝以至七宝。共为一池则底沙亦如是。此诸宝池有方四十里者。有方五十里者。有方六十里者。如是展转渐大。以至于方二万四百八十里若大海。然是诸池者。皆菩萨声闻诸上善人生长之所。有时浴于其间。若彼佛池其方倍此。皆七宝相间而成白珠明月珠摩尼珠为之底沙。是诸池者。皆八功德水湛然盈满。清净香洁味如甘露。其间复有百种异华。枝皆千叶。光色既异。香气亦异芬芳馥郁不可胜言。
莲华化生分第十八
　　佛言。十方无央数世界诸天人民。以至蜎飞蠕动之类。往生阿弥陀佛刹者。皆于七宝池莲华中化生。自然长大亦无乳养之者。皆食自然之食。其容貌形色端正净好。固非世人可比。亦非天人可比。皆受自然清虚之身无极之寿。
佛说大阿弥陀经卷下
[句-口+止]者比类分第十九
　　佛言。譬如[句-口+止]者在帝王之侧。相容仪宁可类否。阿难答言。[句-口+止]者在帝王之侧。羸陋丑恶无以为喻。百千万倍不可以及。所以然者。皆坐前世不植德本。积财不施富有益悭。但欲唐得贪求无厌。不信修善得福益作诸恶。如是寿终堕于恶趣。受诸长苦。得出为人下贱丑弊示众见之。所以帝王人中尊贵。皆由宿世积德所致。慈惠温良博施兼济。损已利物无所违争。是以寿终应生天上享其福乐。余庆犹存遂生王家。自然尊贵仪容端正。众所敬事。美衣珍膳随心服御。自非宿福何以能然。佛言。汝言是矣。若言形相威光。帝王虽人中尊贵。比转轮圣王。犹如鄙陋若彼[句-口+止]者在帝王之侧。转轮圣王天下第一。比忉利天王。又百千万倍不可以及。忉利天王比第六天王。又百千万倍不可以及。第六天王。比阿弥陀佛刹中诸菩萨声闻诸上善人。又百千万倍不可以及。
澡雪形体分第二十
　　佛言。阿弥陀佛刹中。诸菩萨声闻诸上善人。若入七宝池中澡雪形体。意欲令水没足水即没足。欲令至膝水即至膝。欲令至腰至腋。以至于颈。水亦如是。欲淋灌其身悉如其意。欲令其水如初。即亦如初。调和冷暖无不顺适。开神悦体涤荡情虑。清明澄洁莹若无形。既出浴已。各坐于一莲华之上。自然微风徐动吹诸宝树。或作音乐。或作法音。吹诸宝华皆成异香。散诸菩萨声闻大众之上。华堕地者积厚四寸。极目明丽芳香无比。及至小萎自然乱风吹去。诸菩萨声闻大众。有欲闻法音者。有欲闻音乐者。有欲闻华香者。有皆不欲闻者。其欲闻者辄独闻之。不欲闻者寂无所闻。各适其意无所违忤。其为快乐常得自然。
澡毕进业分第二十一
　　佛言。饶皆浴已各往修进。有在地讲经者。有在地诵经者。有在地自说经者。有在地口授经者。有在地听经者。有在地念经者。有在地思道者。有在地坐禅一心者。有在地经行者。仍有在虚空中讲经者。在虚空中诵经者。在虚空中自说经者。在虚空中口授经者。在虚空中听经者。在虚空中念经者。在虚空中思道者。在虚空中坐禅一心者。在虚空中经行者。其间有未得须陀洹者。因是得须陀洹。未得斯陀含者。因是得斯陀含。未得阿那含者。得阿那含。未得阿罗汉者。得阿罗汉。有未得不退转地菩萨者。乃得不退转地菩萨。各随其质而有所得。莫不欣然适意而悦。
池流法音分第二十二
　　佛言。诸宝池中其水转相灌注。不迟不疾波扬无量。自然妙声或作说佛声。或作说法声。或作说僧声。或说寂静声。说空无我声。说大慈悲声。说波罗蜜声。说十力无畏不共法声。说诸通慧声。说无所作声。说不起灭声。说无上忍声。乃至说甘露灌顶一切妙法。如是等声。称其所欲莫不闻者。喜悦无量发清净心无诸分别。正直平等成熟善根。永不退于无上菩提。于彼世界。不复闻于地狱饿鬼畜生夜叉。杀生偷盗斗诤恶口两舌。如是等一切恶声。闻且绝无况有其实。但有自然清净之音。自然快乐之事。是故其刹名曰极乐。
池岸花树分第二十三
　　佛言。诸宝池岸上。有无数栴檀香树。吉祥果树。花果恒芳香气流布。又有天优钵罗华。钵昙摩华。拘牟头华。分陀利华。杂色光茂弥覆水上。复有七种宝树。其纯一宝树者。根茎枝叶花果。皆以一宝。二宝为一树者。根茎枝叶花果。间以二宝。三宝为一树者。根茎枝叶花果。间以三宝。四宝为一树者。根茎枝叶。各以一宝。其华与果同于根茎。五宝为一树者。根茎枝叶花。各以一宝。果则同于其根。六宝为一树者。根茎枝叶花果。各以一宝。七宝为一树者。亦复如是。惟加其节益用一宝。如是诸树种种各自异行。行行相植。茎茎相望。枝枝相准。叶叶相向。花花相顺。果果相当。如是行列数百千里。间以宝池又复如是。乃至周遍世界荣色光耀不可胜视。清风时发自成微妙音声。无可比者。
树音妙乐分第二十四
　　佛言。如世间帝王有万种音乐。不如转轮圣王诸音乐中一音之美。百千万倍。如转轮圣王万种音乐。不如忉利天王诸音乐中一音之美。百千万倍。如忉利天王万种音乐。不如第六天王诸音乐中一音之美。百千万倍。如第六天王万种音声。不如阿弥陀佛刹中诸七宝树一音之美。百千万倍。复有自然种种妙乐。而其音声无非妙法。清畅嘹喨微妙和雅。十方世界音声之中最为第一
自然饮食分第二十五
　　佛言。阿弥陀佛刹中诸往生者。其饮食时有欲银钵者。有欲金钵者。有欲水晶琉璃钵者。有欲珊瑚琥珀砗磲码瑙钵者。或欲明月珠摩尼珠白玉紫金等钵。皆随其意化现在前。百味饮食充满其中。酸碱辛淡各如所欲。多亦不余。少亦不缺。亦不以美故过量而食。惟以资益气力。食已自然消散而无遗滓。或但见色闻香意以为食。自然化去。再欲食时复现如前。极彼刹中清净安稳微妙快乐。次于无为泥洹之道。
景象殊胜分第二十六
　　佛言。阿弥陀佛刹中。皆诸菩萨声闻诸上善人。无有妇女。皆寿命无央数劫。皆洞视彻听遥相瞻见。遥相闻语声。皆求善道者无复异人。其面目皆端正净好无复丑陋。其体性皆智慧勇健无复庸愚。其所欲言皆豫相知。意心所存念无非道德。形于谈说无非正事。皆相爱敬无或憎嫉。皆相顺序或无差池。动合礼义穆若弟兄。言语诚实转相教令。钦若承受不相违戾。意皆洁清无所贪染。淫决嗔怒愚痴之态。尽绝无余。邪心妄念消释无有。神气和静。体力轻清乐从经道。启迪慧性通其宿命。虽历万劫。己所从来靡不知之。复知十方世界去来现在之事。复知无央数天上地下人民。以至蜎飞蠕动之类。心意所念口所欲言。复知此等众生。当于何劫何岁。尽度脱为人。得生极乐世界。或作菩萨。或作声闻。皆豫知之。其有神智洞达威力自在者。能于掌中擎一切世界。
道场宝树分第二十七
　　佛言。阿弥陀佛刹中。其道场树高一千六百由旬。四布枝树八百由旬。根入宝地五百由旬。及一切众宝自然合成。花果敷荣。作无量百千殊丽之色。于其树上。复以月光摩尼宝。帝网摩尼宝。持海轮宝。如是等众宝庄严周匝其间。复垂爱宝璎珞。大缘宝璎珞。青真珠璎珞。如是等众璎珞缀饰。复有真妙宝网罗覆其上。成百千万色种种异变。无量光艳照耀无极。或时微风徐动演出无量妙法音声。其声流布遍诸佛刹。众生闻者得深法忍。住不退转地无其耳病。以至成就无上菩提。若有众生。见此树者乃至成佛。于其中间不生眼病。若有众生。闻树香者乃至成佛。于其中间不生鼻病。若有众生。食树果者乃至成佛。于其中间舌亦无病。若有众生。树光照者乃至成佛。于其中间身亦无病。若有众生。观想树者乃至成佛。于其中间心得清凉。远离贪等烦恼之病。皆得甚深法忍。住不退转地。彼刹诸天人世人。见此树者得三法忍。一者音响忍。二者柔顺忍。三者无生法忍。如是树木花果。与诸众生而作佛事。皆以此佛本愿力故。坚固愿故。精进力故。威神力故。
宝网音香分第二十八
　　佛言。阿弥陀佛刹中。复有无量宝网弥覆其上。皆以金银真珠百千杂宝。奇妙珍异庄严校饰。周匝四面垂以宝网。光色晃曜尽极严丽。又有自然德风徐动。不寒不暑温和柔软。不迟不疾吹诸宝网及诸宝树。演发无量微妙法音。流布万种清雅德香。其有闻者尘劳垢习自然不生。风触其身皆得快乐。譬如比丘得灭尽定三昧。或时风吹散花遍满其刹。随色次第而不杂乱。柔软光泽馨香芬烈。足履其上陷下四寸。随举足已还复如故。花用已讫自然化没。
莲花现佛分第二十九
　　佛言。阿弥陀佛刹中。众宝莲华周遍世界。一一宝花百千万叶。其华光明无量杂色。青色青光。白色白光。玄黄朱紫之色。其光亦然。炜烨焕烂明耀日月。一一华中。出三十六百千亿光。一一光中。出三十六百千亿佛。其身皆紫金色相好殊特。一一诸佛。又放百千光明。普为十方众生说微妙法。如是诸佛各各安立无量众生于佛正道。
大会说法分第三十
　　佛言。阿弥陀佛。为诸菩萨声闻及诸天世人。广宣大教敷演妙法之时。皆以次序大会于七宝讲堂。佛初为诸菩萨声闻及诸天世人说法。莫不欣然悦适心得解悟。各随其资而有所得。即时四方自然微风。吹诸宝树作五百音声。复吹诸宝花停结空中。枝叶下向以成供养。既而坠地则自然乱风吹去。于是第一四天王天诸天人。持百千花香百千音乐。自空而降以供养佛及菩萨声闻之众。听闻说法。散诸香花。奏诸音乐。于是第二忉利天。上至欲界诸天。以至第七梵天。及三十六天。如是等天诸天人。各持百千香华。百千音乐转相倍胜。自空而降。皆以前后次序更相开避。供养佛及菩萨声闻之众。听佛说法散诸香花。奏诸音乐。诸天人中有未得须陀洹道者。有未得斯陀含道者。有未得阿那含道者。有未得阿罗汉道者。有未得不退转地菩萨者。闻佛说法即心开意解。随所未得而自得之。当此之时。熙然欢喜不可胜言。
十方听法分第三十一
　　佛言。其次东方恒河沙数诸佛。各遣无量无数菩萨。及无量无数声闻之众。持诸香华幢幡宝盖。种种供具前以献佛。各礼足已。称赞宝刹功德庄严。听说妙法皆大喜悦。作礼而去。其次南方世界。恒河沙数诸佛。各遣无量无数声闻。及无量无数声闻之众。持诸香华幢幡宝盖。种种供具前以献佛。各礼足已。称赞宝刹功德庄严。听说妙法皆大喜悦。作礼而去。其次西方北方。曰隅上下亦复如是。尔时世尊。复说偈言。
　　东方诸世界　　数若恒河沙
　　一一世界中　　声闻与菩萨
　　无量复无数　　各发最胜心
　　持诸妙供养　　往献阿弥陀
　　南西北四隅　　上下亦如是
　　悉皆供献已　　旋绕怀爱敬
　　赞叹大福田　　最上复希有
　　皆由宿愿弘　　精进无穷极
　　究达神通慧　　游入胜法门
　　具足功德宝　　妙智无等伦
　　慧日朗世间　　消除生死云
　　庄严极乐刹　　威神叵思议
　　旷荡已无边　　佛刹绝无比
　　称赞既如是　　钦慕不能已
　　复以天妙花　　散空成宝盖
　　纵广百由旬　　色相愈新丽
　　假兹伸供养　　自喜还自庆
　　愿我积众善　　致我刹亦然
　　先了诸法性　　梦幻本来空
　　次度诸众生　　远大无穷极
　　如是宝刹者　　何忧不可成
　　尔时佛慈悲　　开导一切心
　　神通化大光　　从佛面门出
　　四散数无穷　　普照亿佛刹
　　人天咸睹已　　还归佛髻中
　　时会诸有情　　敬叹未曾有
　　愿与沉沦者　　尽证菩提道
观音发问分第三十二
　　尔时佛说此偈已。会中有观自在菩萨。即从座起。合掌向佛而作是言。世尊。以何因缘。阿弥陀佛于其面门。放无量光照诸佛刹。惟愿世尊方便解说。令诸众生及他方菩萨。闻是语已心生解悟。于佛菩提志乐趣求。永无退转。佛言。汝当谛听吾为汝说。彼佛如来于过去无量无边阿僧祇劫前。为菩萨时。发大誓言。我于未来世成佛时若有十方世界。无央数诸天人民。以至蜎飞蠕动之类。闻我名号。或顶礼忆念或称赞归依。或香花供养。如是众生速生我刹。见此光明即得解脱。若诸菩萨见此光明。即得授记证不退位。手持香华及诸供具。往十方无边佛刹。供养诸佛而作佛事。增益功德。经须臾顷复还本刹。是故光明而入佛顶。
菩萨出供分第三十三
　　佛言。阿弥陀佛刹中。诸菩萨承佛威神。一食之顷遍至十方无量世界。供养诸佛。随心所欲。花香妓乐。衣盖幢幡。无数供养之具。自然化现在前。珍妙殊特非世所有。辄以奉佛及诸菩萨声闻之众。或欲献花者。即于空中化成花盖。小者周圆四十里。或五十里。或六十里。如是展转渐大。有至于六百万里。名随其小大停于空中。以成圆象势皆下向以成供养。光色照耀香气普薰。不可胜言。既已用已。随其前后以次化没。诸菩萨复于空中共奏天乐。以微妙音歌叹佛德。听受经法喜悦无量。既供养已忽然轻举。还至本刹犹为未食之前。
菩萨功德分第三十四
　　佛言。阿弥陀佛刹中诸菩萨众。容貌柔和相好具足。禅定智慧通达无碍。神通威德无不满足。深入法门得无生忍。诸菩萨道究竟明了。调伏诸根身心柔软。安住寂静尽般涅槃。深入正慧无复余习。依佛所行七觉圣道。修行五眼照真达俗。辩才总持自在无碍。善解世间无边方便。所言诚谛深入义味。敷演正法广度有情。除彼一切烦恼之患。等观三界空无所有。知一切法悉皆寂灭。无相无为无因无果。无取无舍无缚无脱。去诸分别远离颠倒。坚固不动如须弥山。智慧明了如日月朗。广大如海出功德宝。炽盛如火烧烦恼薪。忍辱如地一切平等。清净如水洗诸尘垢。如虚空无边不障一切故。如莲华出水离一切染故。如雷音震响出法音故。如云叆叇降法雨故。如风动树长菩提芽故。如牛王声异众牛故。如龙象威难可测故。如良马行乘无失故。如师子座离怖畏故。如尼拘陀树覆荫大众故。如优昙钵华难值遇故。如金刚杵破邪山故。如梵王身生梵众故。如金翅鸟胜毒龙故。如空中禽无住迹故。如雪山照功德净故。如慈氏观法界等故。专乐求法心无厌足。常欲广说志无疲倦。击法鼓建法幢。曜慧日除痴暗。修六和敬常为师导。为世灯明最胜福田。拔诸欲刺以安群生。功德殊胜莫不尊重。恭敬供养无量诸佛。常为诸佛所共赞叹。究竟菩萨诸波罗蜜。修空无相无愿三昧。及不生不灭诸三昧门。远离声闻缘觉之地。阿难。彼诸菩萨。成就如是无量功德。我但为汝举要言之。若广说者虽历一劫不能穷尽。
泥洹去者分第三十五
　　尔时座中有阿逸多菩萨。即从座起。合掌问佛。阿弥陀佛刹中诸声闻。有般泥洹者否。佛言。此四天下星汝见之否。答云。皆已见之。佛言。如大目犍连飞行四天下。一日一夜可尽知其星数。彼刹声闻之众。尚百千亿倍。于四天下星。不可尽知其数。其一声闻般泥洹者。犹如大海减去一渧不觉其少。其般泥洹者数虽众多。犹如大海减去一溪之水亦不觉其少。虽般泥洹者及无央数。其现在者与新得声闻者。其数亦无量无极。犹如大海减一恒河之水而不觉其少。使天下诸水皆入于海。亦不能觉海水增多。所以者何。以海为天下诸水之王。容纳无穷。彼佛刹中亦复如是。使十方无央数佛刹诸天人民。以至蜎飞蠕动之类。皆往生其中。亦不能觉彼刹人数增多。所以者何。以彼刹独冠于十方无央数佛刹。而至广至大旷若无边。所以者何。本其为菩萨时。志愿广大精进不懈。积德无穷故能如是。
光明大小分第三十六
　　佛言。阿弥陀佛。与其刹中诸菩萨声闻。顶中光明各有大小。诸声闻顶中光明各照七丈。诸菩萨顶中光明各照千亿万里。有二菩萨尊为第一。其一名观世音。一名大势至。常在佛侧坐侍政论。佛与二菩萨对议十方世界未来现在之事。佛欲使二菩萨往他方佛所。神足而往驶疾如佛。分身生此世界助佛扬化。于彼刹中不失现在。其智慧威神最为第一。顶中光明各照千佛世界。世间人民善男子善女人。若有急难恐怖或值官事。一心归命观世音菩萨。无不得解脱者。其佛顶中光明极大极明。彼世界中日月星辰。以佛光胜故亦无光耀。皆住空中亦不运转。故无一日二日一月二月。亦无岁数亦无劫数。以此间计之。彼佛光明。后无数劫无数劫。重复无数劫无数劫。不可复计劫。终无冥晦之时。其世界无坏亦复如是。
恩德无穷分第三十七
　　佛言。阿弥陀佛。于世间教化。意欲度脱十方无央数佛刹中诸天人民。以至蜎飞蠕动之类。皆往生其刹悉令得泥洹之道。其间欲作佛者。即令修菩萨行以至成佛。既成佛已转相教化。度脱十方无央数世界中诸天人民。以至蜎飞蠕动之类。往生其刹者不可胜数。作菩萨以至成佛者。亦不可胜数。是此佛恩德。及于十方世界。无穷无极不可思议。
佛寿人数分第三十八
　　佛言。汝欲知阿弥陀佛寿命无极否。阿逸多对言。诚欲闻知。佛言明听。悉十方无央数世界诸天人民。以至蜎飞蠕动之类。皆得为人。又皆作缘觉声闻。共坐禅一心。合其智慧为一智慧。以计数彼佛寿命。几千亿万劫。无有能知者。其诸菩萨声闻。及彼刹诸天世人寿命。亦复如是。复令十方各千世界中诸天人民。以至蜎飞蠕动之类。皆得为人。又皆作缘觉声闻。共坐禅一心。合其智慧为一智慧。以计数彼刹中诸菩萨声闻几千亿万人。莫有能尽知者。彼佛寿命浩浩渺渺无穷无极。谁能信知惟佛知耳。
递次作佛分第三十九
　　阿逸多复白佛言。阿弥陀佛功德寿命。威神光明乃如是耶。佛言。彼佛至般泥洹时。观世音菩萨乃当作佛掌握化权。教化度脱。十方世界诸天人民。以至蜎飞蠕动之类。皆令得泥洹之道。欲作佛者则至作佛。既作佛已转相教化转相度脱。如一大师阿弥陀佛。无有穷极。其恩德所及一无有异。复住无央数劫无央数劫不可复计劫。一一皆法阿弥陀佛乃般泥洹。其次大势至菩萨作佛掌握化权。教化度脱一如阿弥陀佛。经历劫数永无般泥洹时。
佛智无极分第四十
　　阿难复从座起。长跪合掌而白佛言。他方世界皆有须弥山。阿弥陀佛刹中独无此山何耶。佛言。汝有疑于佛耶。十方世界无穷无极。不可思议。佛智亦如是。其中诸大海水。欲以一人斗量而尽。汝智亦如是。往昔过去世亿万亿劫。有亿万亿佛。各各自有名号。无有同我名号释迦文者。复经亿万亿劫间。有同我名号。如是积劫不已。其同我名号者。乃如恒河水边流沙。一沙一佛。此属过去。我尽见之。今现在面南正坐。见南方亿万亿世界。其中有佛。各各自有名号。无有同我名号释迦文者。又复过亿万亿世界间。有同我名号。如是过世界不已。其有同我名号者。乃如恒河水边流沙。一沙一佛东西北方四隅上下。亦复如是。此属现在我尽见之。将来亿万亿劫中。有亿万亿佛。各各自有名号。无有同我名号释迦文者。复经亿万亿劫间。有同我名号。如是积劫不已其同我名号者。如恒河水边流沙。一沙一佛。此属未来我尽见之。是知佛之智慧。能通十方世界。去来现在无穷无极。不可思议。岂可以斗量之智而妄窥测。
独无须弥分第四十一
　　阿难闻佛所言。则大恐怖毛发耸然。复白佛言。非敢有疑于佛。所以问者。以他方世界四天王天及忉利天。皆依须弥山而住。彼独无此山。恐佛般泥洹后。有来问者无以告之。故以问佛。佛言。他方世界第三炎摩天。上至第七梵天。皆何所依而住。对言。自然在于空中。佛言。彼刹中无须弥山。其四天王与忉利二天。亦复如是。天人行业果报不可思议。其诸众生住行业之地。亦不可思议。况彼佛威神浩大。凡有作为无施。不可无须弥山。无复何疑。
十方称赞分第四十二
　　佛告阿难。东方有恒河沙世界。诸佛出广长舌相。放无量光。说诚实言。称赞阿弥陀佛功德不可思议。南方亦有恒河沙数世界。诸佛出广长舌相。放无量光。说诚实言。称赞阿弥陀佛功德不可思议。西方北方四隅上下。亦复如是。所以者何。欲令诸天帝王人民。尽闻阿弥陀佛名号。忆念受持归依供养求生其刹。是人命终必得往生。若有众生闻其名号。信心喜悦。乃至一念至诚回向。愿生其刹。必得往生。惟除五逆诽谤正法。
三辈往生分第四十三
　　佛言。十方世界诸天人民。有志心欲生阿弥陀佛刹者。别为三辈。其上辈者。舍家弃欲而作沙门。心无贪慕持守经戒。行六波罗蜜修菩萨业。一向专念阿弥陀佛。修诸功德。是人则于梦中见佛及诸菩萨声闻。其命欲终时。佛与圣众悉来迎致。即于七宝水池莲华中化生。为不退转地菩萨。智慧威力神通自在。所居七宝宫宇。在于空中去佛所为近。是为上辈生者。其中等者。虽不能往作沙门大修功德。常信受佛语。深发无上菩提之心。一向专念此佛。随方修善。奉持斋戒。起立塔像。饭食沙门。悬缯然灯。散华烧香。以此回向愿生其刹。命欲终时。佛亦现其身光明相好。与诸大众在其人前。即随往生。亦住不退转地。功德智慧。次于上等生者。其下辈生者。不能作诸功德。不发无上菩提之心。一向专念。每日十声念佛。愿生其刹。命欲终时。亦梦见此佛。遂得往生。所居七宝宫宇。惟在于地。去佛所为远。功德智慧。又次于中辈生者。
必修十善分第四十四
　　佛言。行菩萨道生阿弥陀佛刹者。即得不退转地菩萨。具三十二相紫磨金色八十种好。渐次以入佛位。欲于何方世界作佛。皆如所愿。若不能大精进禅定。尽持经戒必修十善。一不杀生。二不偷盗。三不邪淫。四不调欺。五不饮酒。六不两舌。七不恶口。八不妄言。九不嫉妒。十不贪欲。不靳吝。不嗔恨。不邪见。笃于孝顺谨于诚信。信受佛语。深信作善得福。奉持如是善法。昼夜思惟阿弥陀佛。及彼刹种种功德庄严。志心归依顶礼供养。是人命终心不颠倒。即得往生。闻无量无数诸佛。称赞此佛功德。永不退转无上菩提。
复有三等分第四十五
　　佛言。其次斋戒清净。一心常念阿弥陀佛。欲生其刹。十昼夜不断绝者。命终必得往生。纵不得昼夜。当绝虑去忧。勿与家事。勿近妇人。端身正心。断除爱欲。斋戒清净。志心忆念彼佛。持诵名号欲生其刹。止一昼夜不绝断者。命终亦得往生。若有善男子善女人。发菩提心。持诸禁戒坚守不犯。饶益众生。所作善缘悉以施与。令得安乐。当忆此佛及彼刹境界。是人命绝往生。即如佛色相种种庄严。贤圣围绕。速闻无上妙法。
一生补佛分第四十六
　　佛言。诸往生者。皆具足三十二相。究竟深入妙法要义。诸根明利。其初钝根者成就二忍。利根者得不可计无生法忍。皆当一生遂补佛处。所以者何。彼佛刹中。皆住于正定之聚。无诸邪聚及不定之聚。复无三种过失。一者心无虚妄。二者住不退转。三者善无唐捐。所以生于彼者。有进无退直至成佛。惟有宿愿速度众生。则以弘誓功德而自庄严。入他方生死界中。作师子吼说法度脱。尔时阿弥陀佛。以威神力。令彼教化一切众生。皆发信心乃至成佛。于其中间不受恶趣。神通自在常识宿命。虽生五浊恶世。形迹与同。其清净快乐。无异本刹。
大会宝池分第四十七
　　佛言。十方无央数世界诸天人民。比丘僧比丘尼。优婆塞优婆夷。往生阿弥陀佛刹者。群众大会于七宝池中。人人各坐一大莲华之上。自陈前世所持经戒。所作善法。所从来生本末。其所好法。及所得浅深。与智慧多寡。从上次下转相言之。其人若不豫作诸善。不明经理。于此应对。自然促迫其心惭悔。悔亦无及。但慷慨发愤。慕及等夷。
世人极苦分第四十八
　　佛言。世人于剧恶极苦之中。勤身营务以自给济。无贵贱贫富。无少长男女。皆忧财物累念积虑。为心走使无时安息。若有田忧田。有宅忧宅。有牛马六畜奴婢。衣食什物。悉共忧之。尊贵豪富既有斯患。婴结于心不能自适。若贫穷下劣常苦困乏。无田亦忧欲有其田。无宅亦忧欲有其宅。无牛马六畜奴婢。衣食什物无不爱之。欲其皆有。适有一物复缺一物。适有是事复缺是事。勤苦若此休息无时。不达于道德。迷没于嗔怒。贪恨于货色。坐斯不得道。当入苦恶趣展转其中。虽数千亿劫无有出期。痛不可言极可哀愍。今语汝等世间之事。择其善者勤而行之。爱欲荣华不可常保。皆当别离无可乐者。乘佛在世当勤精进。愿生极乐世界。
五道昭明分第四十九
　　佛言。苦心与语令得解脱。若不信悟无益。其人大命将至悔亦何及。天地之间五道昭明。恢廓浩渺窈窈冥冥。业报相生转相承受。美恶惨毒皆自当之。孰使如是理之自然。善人行善。从乐入乐。从明入明。恶人行恶。从苦入苦。从暗入暗。世人昧此恶道不绝。故有自然地狱饿鬼。禽兽蜎飞蠕动之类。展转其中世世累劫。无由出离。是为大患。痛不可言。惟修净土直得超去。
寿数随意分第五十
　　弥勒复白佛言。今闻佛所说莫不喜悦。诸天人民以至蜎飞蠕动之类。皆蒙慈恩授解脱法。佛语教诫甚善甚深。佛言。汝从无数劫来修菩萨行。欲度诸天人民。以至蜎飞蠕动之类。从汝得道者无央数。至得泥洹之道者。亦无央数。汝及十方世界诸天帝王人民。若比丘僧比丘尼。优婆塞优婆夷等。从无数劫来流转五道。忧畏勤苦不可具言。至于今世生死不绝。与佛相值听受经法。又复得闻阿弥陀佛快哉甚善。吾助汝喜。汝今可厌生老病死痛苦。恶露不净无可乐者。宜自决断端身正行。益作诸善修已洁体。洗除心垢。言行忠信。表里相应。人能自度转相拯济。精明求愿积累善本。虽一切勤苦亦须臾之间。后生阿弥陀佛刹。快乐无极。长与道德合明。永拔生死根本。无复贪恚愚痴苦恼之患。欲寿一劫百劫。千劫万亿劫。无央数劫。不可复计劫。皆随意所欲无不得之。欲衣得衣。欲食得食。皆如其意。次于泥洹之道。汝等各宜精进无得狐疑。无得中悔自为过咎。以至生于彼刹边地。虽在七宝城中。经五百岁。受其困谪。
八端检束分第五十一
　　佛言。汝等当自端身。当自端心。耳目鼻口手足。皆当自端束检中外。无随嗜欲益作诸善。当布恩施德不犯道禁。忍辱精进一心智慧。展转复相教化。使彼为德立善。慈心正意斋戒清净。如是一昼夜。胜于阿弥陀佛刹中为善百岁。所以者何。以彼刹中无修营为物皆自有。人悉为善无毛发之恶。于此修善十昼夜。胜于他方佛刹为善千岁。所以者何。他方佛刹悉皆为善。无造恶之所。故其福德亦皆自然。其次有世界。为善者多。为恶者少。亦有自然之物。不待修营。若此世界中。为恶极多。为善极少。不自修治物无自有。或转相欺诒劳心苦形。如是匆务未尝宁息。吾哀世人教诲切至。令超彼岸。永脱苦趣。
众见佛相分第五十二
　　佛告阿难。汝起整衣合掌恭敬。面西为阿弥陀佛作礼。阿难如教作礼。白佛言。愿见阿弥陀佛。及极乐世界。与诸菩萨声闻大众。说是语已。阿弥陀佛。即放大光明。普照一切世界。其中所有悉皆不现惟见佛光。犹如劫水弥满世界。尔时阿难。见阿弥陀佛。容体巍巍如黄金山。高出一切诸世界上。相好光明无不照耀。会中四众悉皆睹见。佛言。我说阿弥陀佛及诸菩萨声闻。及彼刹中自然七宝。及一切所有。与此相见有无异否。对言。今此所见。与佛所言一无有异。尔时诸天人民。以至蜎飞蠕动之类。皆睹见阿弥陀佛光明。莫不慈心喜悦诸地狱畜生饿鬼。有拷治痛苦者。即皆解脱。诸盲者悉皆能视。聋者即皆能听。喑者即皆能言。偻者即皆能伸。跛蹇者即皆能趋。凡病者即皆痊愈。诸狂愚者即皆黠慧。淫泆者皆修梵行。嗔恨者皆慈和为善。有被毒者毒皆不行。钟鼓琴瑟。箜篌乐器诸伎不鼓自成五音之声。妇女珠璎。亦皆自然震响。百鸟畜兽皆自然欢鸣。当此之时莫不喜悦。咸得过度。
疑城胎生分第五十三
　　佛告弥勒。汝见彼刹有胎生否。对云见。胎生者所处宫殿。或百由旬。或五百由旬。各于其中受诸快乐。如忉利天人。何因缘故彼刹而有胎生。佛言。若有众生。修诸功德愿生彼刹。后有悔心亦复疑惑。不信有彼佛刹。不信有往生者。亦不信布施作善后世得福。其人虽尔续有念心。暂信暂不信。志意犹豫无所专据。临命终时。佛乃化现其身。令彼目见。口虽不能言。其心即喜乃悔。不免作诸善。以悔过故其过差少。亦生彼刹。惟不能前至佛所。方入边地见七宝城。即入其中。于莲华中生。受身自然长大。饮食亦皆自然。其快乐如忉利天人。惟于城中经五百岁。不得见佛不闻经法。不见菩萨声闻圣众。无由供养于佛。修习菩萨功德。以此为苦示其小谪。是故彼刹名为胎生。当知生疑惑者失大利益。若有众生信受经法。奉持斋戒作诸功德。至心回向。命终即于七宝池中莲华中生。跏趺而坐。须臾之间。身相光明智慧威神如诸菩萨。安得名为胎生。他方诸大菩萨。发心欲见阿弥陀佛。及诸菩萨声闻。恭敬供养。命终径于极乐世界七宝莲华中化生。自然即时见佛。安得名为胎生。
菩萨往生分第五十四
　　弥勒复白佛言。世尊。于此世界。有几何不退转地菩萨。往生阿弥陀佛刹。佛言。此世界有七百二十亿。不退转地菩萨。往生彼刹。一一菩萨已曾供养无央数佛。以此如弥勒者。皆当作佛。及诸小菩萨。及修习少功德者。不可胜计。皆当往生。不但我刹诸菩萨等往生于彼。他方佛刹亦复如是。其第一佛名光远照。有八十亿菩萨。皆当往生。第二佛名宝藏。有九十亿菩萨。皆当往生。第三佛名无量音。有二百二十亿菩萨皆当往生。第四佛名无极光明。有二百五十亿菩萨。皆当往生。第五佛名龙胜。有六百亿菩萨。皆当往生。第六佛名勇光。有万四千菩萨。皆当往生。第七佛名具足交络。有十四亿菩萨。皆当往生。第八佛名离垢光。有八十亿菩萨。皆当往生。第九佛名德首。有八百一十亿菩萨。皆当往生。第十佛名妙德山。有万亿菩萨。皆当往生。第十一佛名慧辩。有十亿菩萨。皆当往生。第十二佛名无上华。有无数不可称计菩萨。其地皆不退转。智慧勇猛。已曾供养无量诸佛。于七日中。即能摄取百千亿劫。大士所修坚固之法。斯等菩萨皆当往生。第十三佛名乐大妙音。有七百九十亿大菩萨。诸小菩萨及比丘等。不可称计。皆当往生。不特此十四刹中。诸菩萨众皆当往生。十方无量佛刹中。其往生者甚多。无数不可复计。我但说十方无央数佛名号。昼夜一劫尚未能尽。况其菩萨当往生者。今为汝等。乃略言之。
闻法因缘分第五十五
　　佛言。世间人民前世为善。乃得闻阿弥陀佛名号功德。若慈心喜悦志意清净。毛发耸然泪即出者。皆前世尝行佛道。或他方佛所。尝为菩萨固非凡人。若不信心。亦不信佛语者。乃恶道中来。余殃未尽。愚痴不解。未当解脱。多有菩萨。欲闻此经而不得闻。若得闻者。于无上道永不退转。故当信受读诵如说修行。吾今为汝等说此经典。令见阿弥陀佛及其国土。与一切所有所当为者。必勉为之。当来之世经道灭尽。我以慈悲哀愍。特留此经百岁。众生值遇无不得度。若有众生。于此经典书写供养。受持读诵为人演说。乃至昼夜思惟佛刹。及佛身功德。临寿终时。佛与圣众现其人前。经须臾间。即生彼刹。
正法难闻分第五十六
　　佛言。佛世难值。正法难闻。如来所言必应从顺。于此经典作大守护。为诸众生长夜利益。超生净刹永离五趣。尔时世尊。复说偈言。
　　若不往昔修福慧　　于此正法不能闻
　　已曾钦奉诸如来　　故有因缘闻此义
　　闻已受持及书写　　读诵赞演并供养
　　如是一心求往生　　决定径归极乐刹
　　上品上生复何疑　　皆赖平时修积力
　　彼佛刹乐无边际　　惟佛与佛乃能知
　　声闻缘觉满世间　　尽其神智莫能测
　　假使长寿诸众生　　命住无数俱胝劫
　　称赞如来功德身　　究竟浅智不能尽
　　大圣法王宣妙法　　济度一切脱沉沦
　　若有受持扬说者　　真是菩提殊胜友
　　佛说是经已时。弥勒菩萨。长老阿难。诸菩萨声闻。及十方来诸大众。靡不喜悦。信受奉行。
　　右龙舒居士王虚中日休。校正四译经文。析为五十六分。无量寿尊因地果海。纶次焕然。安乐世界真景佳致。皎如指掌。披卷详阅。端坐静思。则七宝庄严。混成宇宙。圣贤海会。声教仪刑。密移于此土矣。大哉寿尊之愿力。奇哉净域之境象。美哉虚中之盛心也。第十四分增入。阿阇世王太子。与五百长者子一段缘起。则知如来法门广大。不拒来者。凡具是志。归斯受之。不意法藏之后。复见此人。尘劫之外。净刹相望。彼既丈夫我亦尔。不应自轻而退屈。后学之士睹斯记莂。宁无闻风而兴起者乎。至第三十九分则现在会中。二法王子。旷劫精勤。位邻等妙。次补佛处。掌握化权。一曰普光功德山王。二曰善住功德宝王。后无央劫相继出兴。到此则安乐旧号。转而为众宝善集庄严矣。此则备见于他经。约其依报住处。盖在彼界第四兜率天宫。而此书之所未及言者。其第三十二分。二法王子。于彼佛土。智慧威神。德业辉光。最为第一。入则坐侍正论。出则扬化他方。于彼刹中不失现在。故圆通大士。元住海山。璎珞童子。曾绍祖位。法起于此。愿轮与彼行海。虽未之逮。而实有志焉。方法藏菩萨之发是愿也。先佛世尊。勉而谓曰。譬如大海。一人斗量。历劫不止。尚可见底。况人志心求道。精进不止。何求不得。何愿不遂。至哉斯言。与今释尊所以劝驾。阿阇王子。五百同盟之意。则一而已矣。然第六分中。尚有一字阙文。所当校正而增修者。案释尊所述。无量寿如来。本起因地。正以然灯出兴之时。为彼佛发心起行。劫数久近之准。盖溯然灯而上。经涉五十三重过量劫数。乃至古佛世自在王。则然灯以往。当更增次前二字以别之。然后知其世数悬远。位序着明。若但言次有某佛。则是沿然灯而下。所历劫数四十九重。方至世自在王。则佛出之后先。发心之久近。舛误多矣。故愚以谓。当于光远佛以上。各加一前字。共加五十二前字。则五十三觉皇兴世之序。无量寿如来因地之的。时分条理。井然不紊。事相颠末。了无舛差。传之久远。以诏无穷。真可以会人天于圣域。闭恶道于永劫矣。余得此书。喜不能寐。手不停披。但读至此犹有遗恨。是用斋心炷熏。对越玄元圣母。及紫府先生。白华老人。而题其后焉。虚中居士。神迁净域。必已位登上地。天眼智证。必已洞烛。此间九原。可作同声相应。必有契于斯文。淳祐己酉建日除夕。海山旧住空常氏法起谨跋。


