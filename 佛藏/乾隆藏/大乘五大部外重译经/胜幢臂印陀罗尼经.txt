胜幢臂印陀罗尼经一卷


大乘五大部外重译经
胜幢臂印陀罗尼经一卷
唐三藏法师玄奘奉诏译
　　

胜幢臂印陀罗尼经
　　如是我闻。一时薄伽梵。在鸡罗山顶天仙神宫。与大苾刍众千二百五十人俱。及无量无数菩萨摩诃萨。曼殊室利跋陀波罗。十六大士而为上首。并诸天人阿素洛等。大梵天王而为上首。无量大众前后围绕。
　　尔时世尊住正念智。为诸大众说微妙法。时大梵王率诸天众。阿素洛等顶礼佛足。合掌恭敬住如来前。俱白佛言世尊在昔。为欲利乐诸有情故。求证无上正等菩提。悲愿熏心成等正觉。有大神力具大慈悲。何故现见诸有情类。堕在地狱饿鬼傍生。及人天中受诸剧苦。不设善巧方便济拔。惟愿哀愍令脱苦难。时观自在亦率无量持咒天仙。顶礼佛足合掌恭敬。住如来前俱白佛言。唯愿哀愍诸有情故。开示善巧拔苦难法。
　　尔时世尊告二大士及其眷属。汝等就座。吾今愍念一切有情。略说善巧拔苦难法。汝应谛听极善思惟有大陀罗尼名胜幢臂印。若常诵念能灭五逆十恶等罪。终不更受诸恶趣生。及人天中所有极苦。恒受持者现得财位。于当来世生尊贵家。所欲现前受诸快乐。常值诸佛得宿命念。乃至无上正等菩提。陀罗尼曰。
　　羯洛羯洛　抧利抧利　矩路矩路　萨洛萨洛　徙利徒利　速路速路　萨缚佛陀婆　卢抧谛　达洛达洛　萨缚达摩路迦目契　折洛折洛　萨缚僧伽地瑟耻谛　跋洛跋洛　頞泥迦佛　陀俱胝婆史谛　厕拏厕拏　萨缚羯摩筏剌拏祢　莫摩萨缚萨埵难遮　萨婆波耶尼　萨缚独佉波捺耶　勃栗吒勃栗吒　达栗吒达栗吒　捺吒捺吒　羯吒羯吒　飒怖吒耶飒怖吒耶　萨婆筏剌拏波耶突揭底尼　莎诃。
　　善男子此胜幢臂印陀罗尼。是殑伽沙等诸佛共说。吾今愍念一切有情。因汝等请亦为众说。善男子诸佛出世甚为难遇。善得人身复难于是。闻此神咒更复为难。若有善男子善女人。能正受持尚为难得。何况书写精勤诵念。及劝他人令受持者。善男子我念过去。曾于药师琉璃光胜观等诸佛所。闻此神咒受持读诵正为他说。由此证得无上菩提。是故汝等应随勤学。劝诸有情受持读诵。令脱苦难获胜利乐。
　　时薄伽梵说此经已。曼殊室利菩萨跋陀波罗菩萨观自在菩萨。大梵天王及诸天人阿素洛等。一切大众闻佛所说。皆大欢喜信受奉行。
