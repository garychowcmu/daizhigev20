佛说腹中女听经一卷


大乘五大部外重译经
佛说腹中女听经一卷
北凉天竺三藏法师昙无谶译


　　

佛说腹中女听经
　　佛在罗阅只。与诸菩萨比丘僧比丘尼。优婆塞优婆夷。及诸天人民无央数共会。听佛说经。时会中有迦罗妇怀妊在座。腹中子叉手听经。佛欲使众会见之。便现大光明。照迦罗妇。座中众人。皆见腹中女叉手听经。如照镜无有异。佛持八种声。问腹中女言。汝叉手听经。何以故尔。女用佛威神。即答佛言。以世间人皆行十恶。欲令行十善。是故叉手听经。又以世间人贪淫嗔恚愚痴生死不绝。是故叉手听经。复用世间人不孝顺父母。不供养沙门婆罗门道人。是故叉手听经。时女说是语竟便生。譬如太子从右胁生。地为六反震动。虚空中有无央数天。自然有音乐声。雨天众华。有自然千叶莲华。大如车轮。以宝作茎。状如青琉璃。女即坐莲华上。忉利天王释持天衣。从虚空中来下与女言。裸形可取此衣着之。女报言。我不着此衣。汝欲装挍我耶。汝为罗汉我为菩萨。汝非我辈不与我同类。我自当有衣来。佛语拘翼。此不为装挍菩萨。发心为菩萨。自致得三十二相八十种好。尔乃为装挍菩萨耳。舍利弗白佛言。此女为从何国来。当送衣也。佛言。此女从东南方佛刹来。其国名清净。去此十万佛刹。女从本刹来欲见佛。自当有持衣来者。本国衣便自然在虚空中来。萧肃有声。女见衣来便着之。当得五通。又女本国人尽得五通。女得衣着讫。便从莲华上。下行至佛前。女一举足。地为六反震动。便头面着地。为佛作礼。三言南无佛。绕佛已讫。便长跪白佛。今座中大有诸迦罗妇。愿佛为说经。令得男子身。佛言。我亦不使汝作男子。亦不使汝作女人。皆自从身行得。佛言。有一事可疾得男子。何等为一。发心为菩萨道。是为一事。又女人身当内自观。譬如机关骨节相柱。但筋皮上。女人常畏人。譬如鸱枭蛇蚖虾蟆。不敢昼日出。常畏人譬如婢使。常与恶露臭处俱。虽是国王女。犹复畏人。女人众恶亦复如是。时座中迦罗妇七十五人。闻佛说经欢喜踊跃。前以头面着地。为佛作礼。白佛言。我愿发菩萨心作男子。我不得男子身终不起。时七十五迦罗越。从舍卫国来至佛所。见诸妇皆在佛前。便心念言。失我曹妇已。便问舍利弗。此女人悉是我曹妇何为是间。舍利弗答言。欲作比丘尼。卿当听不。迦罗越答言。若欲作比丘尼者。先使我曹作比丘僧。舍利弗白佛言。是七十五迦罗越。皆欲作比丘。佛呼善男子来。皆作比丘。头发自然堕。袈裟便着身。手持应器。皆前为佛作礼。时七十五妇。各脱珠环。皆以散佛上。便自然虚空中。化作七十五交露珠璎帐。帐中有七宝床。床上有坐。佛边有无央数菩萨听经。七十五妇人见是变化。皆大欢喜。即用佛威神。飞住虚空。虚空中自然有华。雨散佛上。从虚空中来下。便得男子身。前白佛言。我愿作比丘。佛语弥勒菩萨。将去授戒。弥勒菩萨即授戒。作比丘僧女。自然有化华盖七重。其茎如莲华茎。即持与母言。佛是天上天下度人之师。母以华盖上佛。是天上天下之师。盖上之后。母亦当为天下之盖。女语母言。今当发菩萨心。母答女言。我始怀汝时。于梦中常见佛及法比丘僧。无复贪淫嗔恚愚痴心。身体安隐。知我腹中子。为是菩萨摩诃萨。以是令我安隐。尔时发菩萨心已。母得华盖便持上佛。地为六反震动。佛语舍利弗。四天下星宿尚可知数。是女前后所度父母。不可知数。女言。一切人谓我是女。当作至诚行。便化作如八岁沙弥身。当佛说经及女变化时。无央数人。皆发无上正真道意。佛说经竟。皆大欢喜。


