佛说缘起圣道经一卷


大乘五大部外重译经
佛说缘起圣道经一卷
唐三藏法师玄奘奉诏译


　　

佛说缘起圣道经
　　如是我闻。一时薄伽梵在室罗筏国住誓多林给孤独园。与大苾刍众千二百五十人俱。及诸菩萨摩诃萨等无量大众。
　　尔时世尊告诸大众。吾未证得三菩提时。独处空闲寂然宴坐发意思惟。甚奇世间沉沦苦海。都不觉知出离之法。深可哀愍。谓虽有生有老有死此没彼生。而诸有情不能如实知生老死出离之法。
　　我复思惟。由谁有故而有老死。如是老死复由何缘。我于此事如理思时。便生如是如实现观。由有生故便有老死。如是老死由生为缘。我复思惟。由谁有故而得有生。如是生者复由何缘。我于此事如理思时。便生如是如实现观。由有有故便得有生。如是生者由有为缘。我复思惟。由谁有故而得有有。如是有者复由何缘。我于此事如理思时。便生如是如实现观。由有取故便得有有。如是有者由取为缘。我复思惟。由谁有故而得有取。如是取者复由何缘。我于此事如理思时。便生如是如实现观。由有爱故便得有取。如是取者由爱为缘。我复思惟。由谁有故而得有爱。如是爱者复由何缘。我于此事如理思时。便生如是如实现观。由有受故便得有爱。如是爱者由受为缘。我复思惟。由谁有故而得有受。如是受者复由何缘。我于此事如理思时。便生如是如实现观。由有触故便得有受。如是受者由触为缘。我复思惟。由谁有故而得有触。如是触者复由何缘。我于此事如理思时。便生如是如实现观。由有六处便得有触。如是触者六处为缘。我复思惟。由谁有故而有六处。如是六处复由何缘。我于此事如理思时。便生如是如实现观。由有名色便有六处。如是六处名色为缘。我复思惟。由谁有故而有名色。如是名色复由何缘。我于此事如理思时。便生如是如实现观。由有识故便有名色。如是名色由识为缘。我齐此识意便退还不越度转。谓识为缘而有名色。名色为缘而有六处。六处为缘而有其触。触为缘受。受为缘爱。爱为缘取。取为缘有。有为缘生。生为缘故便有老死愁叹忧苦扰恼生起。如是积集纯大苦聚。
　　我复思惟。无有谁故而无老死。由谁灭故老死随灭。我即于此如理思时。便生如是如实现观。无有生故便无老死。由生灭故老死随灭。我复思惟。无有谁故而无有生。由谁灭故此生随灭。我即于此如理思时。便生如是如实现观。无有有故便无有生。由有灭故生即随灭。我复思惟。无有谁故而无有有。由谁灭故此有随灭。我即于此如理思时。便生如是如实现观。无有取故便无有有。由取灭故有即随灭。我复思惟。无有谁故而无有取。由谁灭故此取随灭。我即于此如理思时。便生如是如实现观。无有爱故便无有取。由爱灭故取即随灭。我复思惟。无有谁故而无有爱。由谁灭故此爱随灭。我即于此如理思时。便生如是如实现观。无有受故便无有爱。由受灭故爱即随灭。我复思惟。无有谁故而无有受。由谁灭故此受随灭。我即于此如理思时。便生如是如实现观。无有触故便无有受。由触灭故受即随灭。我复思惟。无有谁故而无有触。由谁灭故此触随灭。我即于此如理思时。便生如是如实现观。无六处故便无有触。六处灭故触即随灭。我复思惟。无有谁故而无六处。由谁灭故六处随灭。我即于此如理思时。便生如是如实现观。无名色故便无六处。名色灭故六处随灭。我复思惟。无有谁故而无名色。由谁灭故名色随灭。我即于此如理思时。便生如是如实现观。无有识故便无名色。由识灭故名色随灭。我复思惟。无有谁故而无有识。由谁灭故此识随灭。我即于此如理思时。便生如是如实现观。无有行故便无有识。由行灭故识即随灭。我复思惟。无有谁故而无有行。由谁灭故此行随灭。我即于此如理思时。便生如是如实现观。无无明故便无有行。无明灭故行即随灭。由行灭故识亦随灭。由识灭故名色随灭。名色灭故六处随灭。六处灭故触亦随灭。由触灭故受亦随灭。由受灭故爱亦随灭。由爱灭故取亦随灭。由取灭故有亦随灭。由有灭故生亦随灭。由生灭故老死愁叹忧苦扰恼皆亦随灭。如是永灭纯大苦聚。
　　我复惟。我今证得旧道旧径旧所行迹古昔诸仙之所游履。
　　譬如有人游行旷野崄秽稠林。欻然值遇旧道旧径旧所行迹古昔诸人尝所游履。彼即寻行。既寻行已。见旧城郭古昔王都。园林池沼无不具足。净妙街衢甚可爱乐。其人见已。如是思惟。我今宜应速诣王所启白斯事。尔时彼人便到王所。启白王言。大王当知。我有因缘游行旷野崄秽稠林。欻然值遇旧道旧径旧所行迹古昔诸人尝所游履。我即寻行。既寻行已见旧城郭古昔王都。园林池沼无不具足。净妙街衢甚可爱乐大王。今者若都彼城。定使大王昌隆广大。安隐丰乐人民炽盛。尔时其王便都彼城。后时王都昌隆广大。安隐丰乐人民炽盛。
　　我亦如是。今已证得旧道旧径旧所行迹古昔诸仙尝所游履。何等名为旧道旧径旧所行迹古昔诸仙尝所游履。当知即是八支圣道。谓初正见次正思惟。正语正业。正命正勤。正念正定。惟至第八。如是名为旧道旧径旧所行迹古昔诸仙尝所游履。我昔寻行。既寻行已。曾见老死。见老死集。见老死灭。见于老死趣灭行迹。如是曾见生有取爱受触六处名色识行。曾见行集。曾见行灭。曾见于行趣灭行迹。我于此法自然通达。现等觉已。告诸苾刍诸苾刍尼邬波索迦邬波斯迦。及告种种外道沙门诸婆罗门杂出家类无量大众。是诸苾刍。若于此中。能正修行成能证者。便能证得正理法善。诸苾刍苾刍尼邬波索迦邬波斯迦无量大众。若于此中。能正修行成能证者。便能证得正理法善。如是乃能增广梵行亦当饶益无量众生。为诸天人正善开示。时诸苾刍及诸菩萨摩诃萨等无量大众。闻佛所说叹未曾有。皆大欢喜信受奉行。


