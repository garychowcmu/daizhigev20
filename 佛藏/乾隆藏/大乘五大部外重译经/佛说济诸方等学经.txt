佛说济诸方等学经一卷


大乘五大部外重译经
佛说济诸方等学经一卷
西晋三藏法师竺法护译


　　

佛说济诸方等学经
　　闻如是。一时佛游王舍城灵鹫山。与大比丘众俱。比丘六万。菩萨八十亿。摩竭国中众优婆塞六百万。临灭度时最后末年至罗阅只初首新岁。于时世尊即如其像三昧正受。庄严于斯三千大千世界。悬缯幡彩竖诸幢盖。散华烧香布诸莲华其叶百千。三千世界亿亿梵天王。各与无央数亿百千眷属。往诣佛所稽首足下。退住一面叉手自归。此大千界净居身天。威灵尊势大神妙天王。诸龙王鬼神王。阿须伦王。迦留罗王。真陀罗王。摩睺勒王。各与无数亿百千官属。往诣佛所稽首足下。却住一面叉手自归。其于十方各江沙等诸佛世界。神圣殊绝巍巍高节菩萨大士。来诣佛所稽首足下。迁住一面叉手自归。诸来会者应时周遍于此三千大千世界。极于上界三十二天。无有空缺间不容杖。针不得入靡不稠密。大神无极天龙鬼神。阿须伦迦留罗真陀罗摩睺勒。各各住立瞻佛尊颜。其身各异其心同一。释弃因缘等心归佛。
　　尔时世尊安然庠序从三昧起。三返观察诸来众会。三返观已。三返自察师子频申。三频申已三返出舌。三出舌已。三返以舌覆三千大千世界靡不周遍。光明煌煌照于十方。于是大圣还缩其舌。重复顾眄诸来会者诸来会者佥然起住。稽首作礼自归命佛。
　　尔时世尊告于弥勒菩萨大士。阿逸。仁识知之。正觉不久当取灭度。欲有所问今是其时。应宜咨请。诸有疑结志不解者前质如来无得后悔。面值大圣何不决之。弥勒菩萨前白佛言。世尊。知时明彻六通诸度无极。靡不宣畅决一切疑。善哉世尊。随时便宜颁宣经道。令斯法目永得久存。
　　于是大神妙天王与八十亿净居天人。营从围绕行诣佛所。稽首足下叉手自归。前白佛言。唯然世尊。今斯经典其号名曰济诸方等学。过去诸佛如来至真等正觉之所讲说。今日大圣惟当垂哀重为散意。多所愍哀多所安隐。使如来法训诲久存。时佛默然可大神妙天王所启。天王见佛默然可已退住一面。
　　尔时世尊告弥勒菩萨。阿逸当知。诸过去如来至真等正觉。无不讲说此济诸方等经典之要。当来现在十方世界如来至真皆亦说是。其不宣斯谤佛违经毁诸圣众。所以者何。若说此经有无益想谓不备悉。为诽谤佛违失经典毁呰圣众。毁三宝者必归地狱。是故弥勒。若族姓子及族姓女学菩萨乘。通畅诸经众他异法。尔乃分别演众经义。若欲周备不阙文字。随正典教不自损己。又仁弥勒。宜当专精思惟是门。然后末世摄护正法。弥勒应曰。惟然世尊。诚如圣教。当传神旨不敢违命。
　　佛复告弥勒菩萨。如来至真某日于夜得逮无上正真之道为最正觉。至于无余泥洹界。灭度日夜如来至真。宁有缺漏意误忘乎。宣恶念非瑕疵行耶。弥勒报曰。无也世尊。复谓阿逸。如来某夜成最正觉至灭度日。所可讲说皆实至诚。顺时应宜而无虚妄。佛言。或有愚人。不别如来善权方便。不觉真实诚谛之言。反传狂语出意自说。此事合义此义不合。以是比类诽谤正道。若诽谤经则为谤佛。吾谓此党必归地狱。佛言弥勒。当来末世五浊之俗。余五十岁当有四辈比丘比丘尼优婆塞优婆夷志学菩萨。慕本所誓外异学意。奉事如来。见佛所说法律出家。修为沙门谦敬种姓。其人所志惟求利养毁坏种姓。贪嫉室家乱其居业。面无好色志慕小意。性不开解不能宽泰。不坏情欲多求汲汲。远于一切诸法门行三昧正定。常住谀谄心念各异言行不同。贪其种姓依有势者。见诸明智晓了法藏谓之无知。己无所知自叹有慧。己无聪明自叹聪智。因猗佛道建立其意。等心众生兴发大哀。又不忘舍善权方便。依蒙佛力而已违越所讲信乐于其学中。或复说言。若有经卷说声闻事。其行菩萨不当学此亦不当听。非吾等法非吾道义。声闻所行也。修菩萨者慎勿学彼。辟支佛法亦复如是慎莫听之。佛语阿逸。佛为信乐开化诸天随时说法。教诸龙神阿须伦迦留罗真陀罗摩睺勒犍沓和人与非人。随其本行志所应脱说法开化。普至十方各江沙等。导利众生各随本行。随宜当度利益众生。因斯志操颁宣经道。度脱一切皆使得道。
　　佛告弥勒。当是世时菩萨学中志自怀结。诸菩萨中刚强难化弊恶凶暴。妄言两舌鲜闻智少。宣传佛道别为两分。欲为菩萨当学此法不当学是。而怀是心诽谤于佛。毁呰经典斗乱圣众寿终身散便堕地狱。在彼见煮当经无数劫痛。罪犹不毕从地狱出。当复还生贫匮之门。所当经历众难之患。极远难量乃得受决。虽得受决在五浊世乃成为佛。亦如我本遭难长远无央数劫在五浊世成最正觉。若闻其言而信听受。笃信思惟从其教者。亦当如是归于恶趣。所以然者。信恶亲友故遭此患。
　　佛告阿逸。过去久远不可计劫。尔时有佛号离垢[火　　僉]成就功称如来至真等正觉。出现于世八十垓岁。为诸众生颁宣经道。时有比丘名净命。为法都讲宣若干教。言辞柔软辩才至真。劝助发起无央数人。显扬等教多所欢悦。时离垢成就功称如来嘱累净命比丘。于后末世当护正法。嘱累已后乃取灭度。如来至真灭度之后。彼比丘于亿岁。执法品宣佛教。因得普入济诸方等经典之要。宣传道化发起一切。顺诸众生本心所乐应当解者而分别之。周旋往返八万城邑。观察众生本愿发意。令得饱满除去饥虚众情之难。于彼世时有大国城名曰仁贤。有八十亿众民居中。亦观根源而为说法。于时城中八十亿家忻然受教。化一亿家发菩萨意。七十九亿立声闻乘。于是净命比丘与万菩萨。同心俱往诣修道处。出去未久时有比丘名曰为法。行来周旋远他乡来在仁贤城。奉持方等千余经卷。现得四禅自以为远。净命比丘学方等经十四亿卷。及修余经六百万卷。时法比丘在仁贤城。惟但宣散一品法教。不知随时观其本行讲说经法也。不能觉了达诸法界。专以空法而开化之。言一切法空悉无所有。所可宣讲但论空法。言无罪福轻蔑诸行。复称己言。如今吾说悉佛所教。净命比丘所可演者。猗着杂碎志性不清为人秽浊。谁本为彼比丘作字号净命者实不清净。所以者何。受取众华取众华已而服食之。亦受名香诸杂涂香亦服食之。彼学愚冥痴无所知。吾身学来久修梵行。彼适新学而受其诫。从来未久勿得信之。又其比丘放逸自恣。众人横敬一心悦豫归净命比丘。其法比丘作是谤毁宣其恶行。众人不信不从其教。其法比丘用怀毒心诽谤智士。寿终之后堕地狱中竟八十劫。用诽谤佛毁呰正法。在地狱中七十劫已。加六十劫迷荒失志。尽斯数已。乃逮前行本发道意香宝光明如来佛所。其佛为讲更说法义劝发道意。堕畜生中九百万世。后生人间六百万世常遭贫厄。所生之处常哑无舌。然后于世见六十三垓诸佛正觉。在诸佛所常为法师。世世所生普成五通。皆为诸佛所见教敕。悉解诸法说清净义。佛告阿逸。欲知尔时净命比丘。岂异人乎莫作斯观。所以者何。是阿弥陀佛也。其法比丘则我身是。吾于彼世所更如是。
　　佛告阿逸。众事诸法难了难了义微如是。吾以是故于五浊世得成正觉。佛言阿逸。若有菩萨说两品法。因是之故在五浊世当成佛道。又其佛土多有诸魔数数兴乱。成佛道时若宣经法亦娆乱之。当尔之时诸来众会。咸皆郁咿流泪于面。各自说言。莫令学人宣二品法讲说经义。勿令偏党专愚放恣自是恶彼如法比丘。为诸比丘及在家学。所分别说说是非法。时彼会中有百菩萨。寻从座起避席地坐嘘唏流泪。于时世尊知此菩萨心念本末故复发问。诸族姓子。何故坐地嘘唏流泪。即白佛言。我等世尊。各自识察犯此殃衅。佛言。如是族姓子等所察念也。锭光佛时有一菩萨名曰智积。佛灭度后建为法师。诸贤者等求其缺漏。从是以来未曾复与诸佛相见。不识道心不得总持不逮三昧。诸族姓子。前世之时亦与我俱同发道意。又族姓子。是披陀劫最后有佛名曰楼由。当于彼世乃能逮得无所从生法忍。然后三阿僧祇劫逮致无上正真之道为最正觉。是故族姓子。菩萨菩萨展转相见。莫生异心相求短也。若见菩萨当自念言。今吾睹佛寺见佛正觉佛立吾前。假使族姓子。若有菩萨。见余菩萨发起异心。视不如佛则自毁损。由是之故莫怀慎恨。其见初发菩萨心者。视不如佛辄为侵欺。诸佛世尊于今现在不可计数无限世界。又族姓子。今佛预睹将来末世余五十岁。有得总持若逮三昧。皆是如来威神所致。故族姓子。若诽谤法师求其短者为谤如来。如来灭度后。若有晓了随时之宜。从众生心本所信行为说法要。若于众会有菩萨学一发意顷衣毛为竖。一返闻经寻即讽诵。则当知之如来圣旨之所接也。于彼世时有愚憃士。无菩萨行自谓菩萨。在诸菩萨凶坚自用。分别经典侏[仁-二+張]匿功。独谓己达以为二行。常自说言。此人何知此何所解。佛告弥勒。我身现在所宣颂教。行佛道时布施头目支体肌肉妻子国邑。佛悉识念以一颂故布施天下。是等愚惑求获利养。不往敬佛宣道教者。不随佛教违失道节。佛言。阿逸。当以清和可奉此法不以诤讼。阿逸。且观此党众生习随瑕疵发起嗔恚。不熟思惟识达义故也。如吾所修成最正觉。宣传佛慧而为说法。便当说言莫传此教。于彼世时利供养故。其法比丘讲说方等千余经卷兴发四禅。因是乃致如此艰难。何况妄说违失义理不顺道教。若有比丘奉方等教。宣方等藏故发道心。反更兴心诽谤法师。则为诽谤诸佛经典。甚怀慢恣求其瑕缺。佛不谓此得至究竟尽生死源。是等之类必堕地狱。所以者何。若有求取法师短者。则为慊佛患厌经法。其轻法师则不敬佛。若不欲睹于法师者。其人则为不欲见佛。若毁法师为毁诸佛。若兴害心念初发意菩萨恶者。从其发心害意。诸无数劫若干劫失其道意。以其恶眼视菩萨数。更若干世世世生盲。从本字数口宣诽谤说法师恶。更若干劫喑哑无舌。
　　佛告阿逸。佛普观察见诸菩萨。不因余法速堕恶趣。惟由恶心向余菩萨。想吾我人贪住求法故堕恶趣。佛言。阿逸。如来不谓宣传经典。随颠倒教。念在生死自恣放逸。住我人想行若干法。为是菩萨因是之故故堕地狱。是故阿逸。菩萨遵习六波罗蜜。能成佛慧无上正真。或有愚人口自宣言。菩萨惟当学般若波罗蜜。其余经者非波罗蜜。说其乏短。于阿逸意所趣云何。本时国王所以持头施与人者为无智乎。弥勒答曰。不也世尊。佛本所修六波罗蜜。所为至诚真实行乎。为不行是得佛道耶弥勒报曰。不也世尊。佛语阿逸。仁本宿世具六十劫行檀波罗蜜。尸羼惟逮所修禅定。般若波罗蜜亦复如是。各六十劫而愚憃等各自发言。当以一品行般若波罗蜜至于佛道。奉随颠倒无所慕乐。是等之类虽口有言行不清白。虚言反教常行猗着。悕望于空不肯作行。但口发言以为第一。虽行甚远贪妒怀嫉。敬重种姓亲属知识。吾本宁以头施于人。不用转轮圣王之位。斯等贪着衣食利养。入他家居当说此言。行道如是。如是行者其理如是无复异义。多有法师不了斯教。利供养故多生害意念法师恶。佛言。阿逸。佛不以是贪爱其命无道愚夫为学道也。正使百劫不得柔顺法忍也。况当获致至佛道乎。佛言。阿逸。行谀谄者吝惜贪嫉不行恭敬。无有明智怀妒种姓。造二品行为求道也。斯愚人等自谓智明想胜佛慧。所以然者。横自发言。如来说法言辞不尔有声闻事。佛亦不说声闻之法。
　　尔时佛告贤者须菩提。般若波罗蜜其原为一无二行乎。须菩提白曰。唯然天中天。又问。须菩提。菩萨所行舍众望想无所著乎。唯然世尊。复问。须菩提。菩萨所修弃诸驰骋无放逸乎。唯然世尊。
　　佛告须菩提。岂见学士己不自修不知羞惭。欲得希望功勋之报当致贫厄。欲求势姓慕得援助。何甚愚哉。
　　佛复告阿逸。菩萨假使闻说一切诸法皆声闻法。不当恐怖。一切诸法皆缘觉法。一切诸法皆为佛法。不当恐怖。莫怀悕望有所猗着。一切诸法皆凡夫法。一切诸法皆尘劳法。设闻是言不当恐怖。一切诸法皆嗔恚法。一切诸法无嗔恨法。设闻是言不当恐怖。若有所受若无所受。作与不作。覆不覆。清不清。有心无心。有念无念。有罪无罪。有福无福。有报无报。有安无安。有脱无脱。精进懈怠。有行无行。修贤圣法无贤圣法。寂然不寂然。受与不受。至诚虚诈。顺念不顺念。住与不住。于此诸法永无所畏。佛本学时在佛树下。所达诸法成最正觉。畅解一切众生境界。悉无颠倒晓了诸法。皆为自然不着无处。故为世人分别说此。如来至真不名诸法亦无所诤。菩萨以故逮致圣光无极法曜。兴发总持称举法印。为诸法故无所上下。佛语阿逸。佛以法故为四方域颁宣经道。众生各念。如来为我如是比类演出经义。至二十四阿加腻吒天。次复开化第二方域。至二十四天。三千大千世界亦复如是。众生皆念。如来生此而转法轮讲说经法。如是比像无数方便。至无央数无际世界开化众生。吾于明旦所周旋处。兴作佛事不可限量。日中晡时亦复如是。如来至真常尔不废。目无蔽碍普见一切众生境界。一切佛土如是无限。诸佛部界其亦然矣。菩萨皆当学如此义。住在诸法妄想之处而开化之。其住诸佛有所悕望。则已住在诽谤诸佛。其已住在诽谤诸佛。彼则住在堕于崄路。其堕崄路则堕恶趣。其住恶趣则住诸法诤讼之处。是故阿逸。当护如来善权方便。佛自随时说此法耳。于是文殊师利告趣聚福菩萨。不虚见菩萨。一辩心菩萨。善了说心菩萨。诃辩菩萨。喜王菩萨。离怨毛竖无畏行菩萨心。愿无量佛土菩萨。光世音菩萨。众香手菩萨。除诸阴盖菩萨。不置远菩萨。合百千德菩萨。威神音菩萨。心不舍诸慧菩萨。宣名称英幢菩萨。念求诸义菩萨。行不离佛界菩萨。超月殿威灼灼菩萨。严诸大界菩萨。文殊师利告于此等二十菩萨。复白佛言。如是如是。世尊。诚如圣教。吾诣东方过是六十江沙诸佛刹土。礼诸世尊闻所说法。亦如今日。西南北佛土四维上下亦复如是。游观七日转复前行不见余佛。寻复还反来至此土稽首听经
　　尔时世尊告文殊师利。仁且观此如来圣慧无量。若兹诸佛境界不可思议巍巍如是。如来所入等无有侣靡不周悉。或有愚騃不识义理。趣自说言。般若波罗蜜如来所行。是诸如来无极修教。余经皆非佛语。文殊。菩萨行者无合会行。乃是开士正真之行。无等伦行则菩萨行。无所受行为菩萨行。无所著行亦无不着是菩萨行。如是文殊。菩萨所行为无轻慢。吾以随时分别宣说。诸法难见亦难晓了。是故文殊。诸贤一切当修寂然无放逸行。顺从正士坚固之行。常怀慈心不为嗔害。以住诸法修等行者则从佛教。佛无数劫遵习此道。以权方便而颁宣之。有无智人各怀异意堕大艰难。当兴讥谤谤讪经道。非如来所宣。毁呰法者不觉微失坐不护口。或自心念是事嘉快。或谓不快故诽谤法。以诽谤法则诽谤佛。已诽谤佛则毁圣众。口横说言。是事为应是事不应。如是言者为诽谤法。为诸菩萨讲说此事。为诸声闻演如是教。口说此言为诽谤法。诸菩萨等当学此法。当舍此法不当习学也。妄说如此为诽谤法。某有辩才某不辩才。某性便利某性讷钝。妄有讥诃。说经如是为诽谤法。若以宣言。值佛世时可得总持。不值佛世不得总持。为诽谤法。虽以修行逮得总持。所逮总持未必清净。若说如是为诽谤法。求法师短瞻其法则所行缺漏。为诽谤法。不信法师所行具足。假使法师不应威仪。为诽谤法。宣于法师放逸之业。驰骋由己不能专一。为诽谤法。礼节不备失经违节。非所奉戒扰扰凶凶。则诽谤法。有所宣义理其明不广妄有所讲。为诽谤法。言语不了辩才不畅欲传道教。为诽谤法。本学不勤所知甚鲜。明不广远欲宣道教。为诽谤法。心自念言。某不知限不了随时。当教开化达令至义。为诽谤法。兴发想念不护佛教。怀抱危害。为诽谤法。各获一卷文字经教。各是所学诤义失义。为诽谤法。各颂一偈诤其义理自说是非。为诽谤法。某有信乐某不笃道。某当得脱某不得脱。为诽谤法。若讲法时所言各异。反其义理非某所讲。故来乱坐谈语说事。为诽谤法。是人应行是不应行。某为随顺某不随顺。为诽谤法。某以随时某不知时。违失义理不从道节。为诽谤法。佛告文殊师利。诸声闻众有所怀裹分别说者。诸菩萨等聪明辩才有所颁宣。皆承如来威神圣旨。佛言。文殊。如来道教随时之宜所誓如是。斯等愚夫唯念毁呰求其长短。不从佛教反非如来。所念法师而讥谤之。是等悉为魔之所乱。猗求利养故发此意。当归恶趣。将护居家所依善厚。反不慎护住如来教。猗其尊势有势位者王者长者梵志。若使有人难问义者诵说义理。咸共叹言善说此事。所知嘉快如佛所说。所可颁宣极有义理佥然劝助。由是劝助堕诽谤法。同等群党出入进退。然后没已俱堕恶趣。佛复告文殊师利。若有菩萨猗着诸行。我不谓此为菩萨也。佛言。阿逸。其依种姓有豪居位。佛不谓此为清净也。其有宣传两品经义言行各异。佛不谓此当得解脱。必归地狱。假使有人专一品说。谓义趣是莫能过者。佛不谓此越度恶趣众患之难。其多辞说乐于众闹。佛不谓此应清白行。佛语文殊。佛所颁宣理诸颠倒。进退法门如江沙等。所宣法门乐着空者。其数多少亦如江沙。为诸妄想而计有人宣法门教。其限多少亦如江沙。众生亦如无想之业。诸有相原。无愿之业诸有愿本。为说法门亦如江沙。有人无人。有命无命。有寿无寿。有欲无欲。有贪无贪。有为无为。某人殷勤随从计常。某不殷勤但念断灭。是乐随俗是为度世。某贪欲门。某嗔恚门某乐痴门。如来皆使除此诸门故说法门矣。佛语文殊。若有修行平等之宜永无所著。一切皆应般若波罗蜜教。若有讲说慧各各异。心在见闻演不如慧。则谤如来也。于是文殊师利复问佛言。唯然世尊。此等之类为从恶友误启受教。乃能兴发如是讥谤。以何方便现世自责能除罪法。世尊即告文殊师利。假使此人于七岁中。昼夜各三悔过自责。然后乃除所造谤罪微微消化。当复曾更十五劫行乃逮法忍。佛言。文殊。菩萨习此经典之要。不能晓了而妄宣传。欲解其事甚难得度。文字之法散义不畅。是故菩萨先善谛学然后能宣。如是学者不自伤损。佛言。文殊。菩萨有四法晓了诸行。何谓为四。一曰等心愍于众生。二曰等解诸法而无偏党。三曰等于道义不猗邪正。四曰所说平等不怀妄想。是为四。若不解此四平等妄有所说则自伤损。若族姓子及族姓女。逮住四法不自伤损。何谓为四。一曰不怀害心加于众生。二曰不与法师而共诤讼。三曰己身少明不毁他人博达慧者。四曰心自念言。此一切义皆佛所说。故当敬奉谦下恭顺。是为四法不自伤损。佛言。文殊。若有菩萨于江河沙诸佛刹土满中七宝如江沙劫。一切供养十方诸佛。日日各尔。布施奉佛而不休息。若复受此济方等学经典之要。书着竹帛一返宣说。其福过彼供养诸佛。所以然者。布施持戒忍辱精进一心智慧。皆不能及斯人善业。济方等学经典之要。菩萨学是德无等伦独步无侣。说是经时三十江河沙等菩萨皆悉得无所从生法忍。七十江河沙等菩萨普悉得立不退转地。当成无上正真之道。六十亿垓百千众人生在于此三千大千国者。闻是经典咸共劝助悉发道意。佥然意解越八十劫生死之难。亦皆一时得不退转。佛说如是。诸比丘及菩萨一切众会。天龙鬼神犍沓和阿须伦世间人民。闻佛所说莫不欢喜作礼而去。


