观自在菩萨如意心陀罗尼咒经一卷


大乘五大部外重译经
观自在菩萨如意心陀罗尼咒经一卷
唐三藏法师义净奉诏译


　　

观自在菩萨如意心陀罗尼咒经
　　如是我闻。一时薄伽梵。在伽栗斯山。与大菩萨无量众俱。尔时观自在菩萨摩诃萨。来诣佛所顶礼双足。右绕三匝以膝着地。合掌恭敬白佛言。世尊我今有大陀罗尼明咒大坛场法。名青莲华顶栴檀摩尼心金刚秘密常加护持。所谓无障碍观自在莲华如意宝轮王陀罗尼心咒第一希有。能于一切所求之事。随心饶益皆得成就。世尊大慈听我说者。我当承佛威力施与一切众生。世尊此陀罗尼有大神力大方便门。我今亲对佛前次第宣说。惟愿世尊垂哀加护。于我及一切持明咒者。雨妙珍宝犹如意树如意宝珠。于诸众生令其所有悕求应时果遂。尔时世尊赞观自在菩萨言。如是如是汝能悲愍诸有情类。我加护汝即对我前。令汝愿求一切满足。汝欲宣说无障碍观自在莲华如意宝轮王陀罗尼者。最极甚深隐密心咒随汝意说。时观自在菩萨。既蒙佛许悲愿盈怀。即于佛前以大悲心而说咒曰。
　　南谟佛驮耶　南谟达摩耶　南谟僧伽耶　南谟观自在菩萨摩诃萨　具大悲心者　怛侄他　唵斫羯罗伐底　震多末尼谟诃　钵蹬谜　噜噜噜噜　底瑟他　篅(入声)攞痾羯利沙也　吽发莎诃
　　次说大心咒。
　　庵钵踏摩　震多末尼　篅(同前)攞吽
　　次说随心咒。
　　庵跋剌陀　钵亶谜吽
　　尔时观自在菩萨摩诃萨。说是大轮陀罗尼咒王已。即时大地六种震动诸有天宫龙宫及药叉宫。健达婆阿苏罗紧奈罗等宫殿。亦皆旋转迷惑所依。一切恶魔为障碍者。见自宫殿皆悉焰起无不惊怖。恶心众生恶龙恶鬼。药叉罗刹皆悉颠坠。于地狱中受苦众生。皆悉离苦得生天上。于时会中于世尊前。天雨宝华宝庄严具。于虚空中奏天伎乐。出种种声广陈供养。尔时世尊以美妙音。赞观自在菩萨摩诃萨言。善哉善哉观自在。汝所宣说是大咒王实难逢遇。能令众生求愿满足获大果报。若诵此咒所有法式我今当说。若有善男子善女人苾刍苾刍尼邬波索迦邬波斯迦。发心悕求此生现报者。应当一心受持此咒。欲受持时不问日月星辰吉凶并别修斋戒。亦不假洗浴及以净衣。但止摄心口诵不懈。百千种事所愿皆成。更无明咒能得与此如意咒王势力齐者。是故先当除诸罪障。次能成就一切事业。亦能销除受无间狱五逆重罪。亦能殄灭一切病苦皆得除差。一切重业悉能破坏。诸有热病或昼或夜。或一日疟乃至四日疟。风黄痰癊三集婴缠。如是病等诵咒便差。若有他人厌魅蛊毒。悉皆销灭无复遗余。假使一切痈瘿恶疮。疥癞疽癣周遍其身。并及眼耳鼻舌唇口牙齿咽喉顶脑胸胁心腹腰背脚手头面等痛。支节烦疼半身不随。腹胀块满饮食不销。从头至足但是疾苦无不痊除。若有药叉罗刹。毗那夜迦恶魔鬼神。诸行恶者皆不得便。亦无刀杖兵箭。水火恶毒恶风雨雹。怨贼劫盗能及其身。亦无王贼无有横死来相侵害。诸恶梦想蚖蛇蝮蝎。守宫百足及以蜘蛛。诸恶毒兽虎狼师子悉不能害。兵戈战阵皆得胜利。若有诤讼亦得和解。若诵一遍如上诸事悉皆遂意。若日日诵一百八遍。即见观自在菩萨告言。善男子汝等勿怖。欲求何愿一切施汝。阿弥陀佛自现其身。亦见极乐世界种种庄严如经广说。并见极乐世界诸菩萨众。亦见十方一切诸佛。亦见观自在菩萨所居之处补怛罗山。即得自身清净。常为诸王公卿宰辅恭敬供养众人。爱敬所生之处不入母胎。莲华化生诸相具足。在所生处常得宿命。始从今日乃至成佛。不堕恶道常生佛前。尔时观自在菩萨白佛言。世尊此栴檀心轮陀罗尼如我所说。若苾刍苾刍尼邬波索迦邬波斯迦。若有至诚心所忆念。能受持者必得成就。惟须深信不得生疑(更有药法在本藏中此隐不出)尔时世尊赞观自在菩萨善哉善哉汝大慈无量。乃能说此微妙如意心轮陀罗尼法。于赡部洲有诸众生。发心口诵即得亲验。汝依我教于诸有情。数数勤加策励示诲。令得证验为现其身。莫违我敕我当随喜。时观自在菩萨白佛言。世尊我于无量劫来。以慈悲心于受苦众生常作拥护惟愿证知。为众生故说此如意轮陀罗尼。若有受持常自作业。专心诵者所愿成办。我今承佛威力如是救苦。尔时观自在菩萨。说此如意轮罗尼经已。一切大众皆悉欢喜信受奉行。


