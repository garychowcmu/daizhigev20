维摩诘经三卷

大乘五大部外重译经
维摩诘经三卷
吴月支优婆塞支谦第二译

　　

维摩诘经卷上
亦名不思议法门之称佛国品第一
　　闻如是。一时佛游于维耶离奈氏树园。与大比丘众俱。比丘八千。菩萨三万二千。皆神通菩萨。一切大圣能随俗化。佛所住者皆已得住。为法城堑护持正法。为师子吼十方闻声。众人不请祐而安之。兴隆三宝能使不绝。皆已降弃魔行仇怨。一切所化莫不信解。皆度死地脱无挂碍不失辩才。其念及定总持诸宝悉成其所。布施调意自损戒忍精进一心智慧。善权已下得无所著不起法忍阿惟越致。法轮已转。随众人相为现慧德。在诸众为正导。以无畏而不动。已成福祐慧之分部。已得相好能自严饰。色像第一舍世间财。志行高妙名称普至。有金刚志得佛圣性。以法感人为雨甘露。晓众言音所说如流。其声清净入微妙法。见生死本众厄已断。度诸恐畏为师子吼。不以多言。其讲说法乃如雷震。无有量已过量。以道宝之智导为大师。以知足之行现远佛声及法功德。博入诸道顺化众生。说无比正佛之智慧。以十力无畏佛十八法。往度恶道诸堕堑者。其生五道为大医王。以慧以善救众生病。应病与药令得服行。无量善事皆悉得。无量佛国皆严净。无量佛慧皆修学。明智之讲皆听闻。明者之迹皆履行。慧之德本随次兴。深法之要皆已入。三昧无量能悉成。佛力无畏一切具足。
　　其名曰正观菩萨。见正邪菩萨。定化王菩萨。法自在菩萨。法造菩萨。光造菩萨。光净菩萨。大净菩萨。辩积菩萨。宝积菩萨。宝掌菩萨。宝印手菩萨。常举手菩萨。常下手菩萨。常惨菩萨。常笑菩萨。喜根菩萨。喜王菩萨。正愿至菩萨。虚空藏菩萨。宝甚持菩萨。宝首菩萨。宝池菩萨。宝水菩萨。水光菩萨。舍无业菩萨。智积菩萨。灯王菩萨。制魔菩萨。造化菩萨。明施菩萨。上审菩萨。相积严菩萨。师子雷音菩萨。石磨王菩萨。众香手菩萨。众手菩萨。常应菩萨。不置远菩萨。善意谏菩萨。莲华净菩萨。大势至菩萨。窥音菩萨。梵水菩萨。[泳-永+適]水菩萨。宝幢菩萨。胜邪菩萨。严土菩萨。金结菩萨。珠结菩萨。慈氏菩萨。濡首菩萨。其三万二千菩萨。皆如此上首者也。
　　复有万婆罗门。皆如编发等。从四方境界来诣佛所而听法。一切诸天各与其众俱来会聚此。彼天帝万二千释从四方来。与他大尊神妙之天。及诸龙神、揵沓和、阿须伦．迦留罗．甄陀罗．摩睺勒等。并其众皆来会。诸比丘比丘尼优婆塞优婆夷。并其众会坐。彼时佛与若干百千之众眷属围绕而为说经。其从须弥方外来者四面云集。一切众会皆坐自然师子之座。于是维耶离国。有长者子名罗邻那竭。汉言曰宝事。与五百长者子俱。皆有决于无上正真之道。持七宝盖来诣佛所稽首佛足。以其宝盖共覆佛上。佛之威神令一宝盖覆此三千大千佛国。于是世界诸来大众。皆见宝盖覆此三千世界。诸须弥目邻大目邻山。雪山宝山黑山。铁围山大铁围山。悉现于宝盖中。此三千世界大海江河川流泉源。及上日月星辰天宫龙宫诸尊神宫。悉现于宝盖中。十方诸佛佛国严净。及十方佛在所说法。皆现于宝盖中悉遥见闻。一切魔众得未曾有礼佛而立。国界若干莫不目见。童子宝事即于佛前以偈赞曰。
　　清净金华眼明好　　净教灭意度无极
　　净除欲疑称无量　　愿礼沙门寂然迹
　　既见大圣三界将　　现我佛国特清明
　　说最法言决众疑　　虚空神天得闻听
　　经道讲授诸法王　　以法布施解说人
　　法鼓导善现上义　　稽首法王此极尊
　　说名不有亦不无　　以因缘故诸法生
　　非我不造彼不知　　如佛清净无恶形
　　始在佛树力降魔　　得甘露灭觉道成
　　以无心意而现行　　一切异学伏其名
　　三转法轮于大千　　受者修正质行清
　　天人得见从解法　　为现三宝于世间
　　佛所说法开化人　　终已无求常寂然
　　上智愍度老死畏　　当礼法海德无边
　　供养事者如须弥　　无诫与诫等以慈
　　所演如空念普行　　孰闻佛名不敬承
　　今奉能仁此慈盖　　于中现我三千世
　　诸天龙神所居宫　　犍沓和等及阅叉
　　以知世间诸所有　　十力哀现是变化
　　众睹希有皆叹佛　　稽首极尊大智现
　　童子宝事说此偈赞佛已。以恭肃敬意长跪叉手。白佛言。此五百童子皆有决于无上正真之道。愿闻得佛国土清净。佛惟解说如来佛国清净之行。于是佛告宝事曰。童子谛听善思念之。吾当为汝解说如来菩萨佛国清净。于是宝事与诸大众受教而听。佛言童子。蚑行喘息人物之土则是菩萨佛国。所以者何。菩萨欲教化众生。是故摄取佛国。欲使佛国人民尽奉法律故取佛国。欲使佛国人民入佛上智故取佛国。欲使佛国人民见圣典之事而以发意故取佛国。所以者何。欲导利一切人民令生佛国。譬如有人欲度空中造立宫室终不能成。如是童子。菩萨欲度人民故愿取佛国。愿取佛国者非于空也。童子当知。菩萨以无求于国故。于佛国得道。以不言我教照人民生于佛土。菩萨以善性于国故。于佛国得道。能成众善为人重任生于佛土。菩萨弘其道意故。于佛国得道。恒以大乘正立人民得有佛土。菩萨布施为国故。于佛国得道。一切布施施诸人民生于佛土。菩萨持戒为国故。于佛国得道。周满所愿以十善行。合聚人民生于佛土。菩萨忍辱为国故。于佛国得道。有三十二相而自严饰。以其忍行调正人民生于佛土。菩萨精进为国故。于佛国得道。以诸德本善修勤力。合聚人民生于佛土。菩萨禅思为国故。于佛国得道。已知所念正安人民生于佛土。菩萨智慧为国故。于佛国得道。能以正导成就人民生于佛土。菩萨行四等心为国故。于佛国得道。慈悲喜护护诸人民生于佛土。菩萨行四恩为国故。于佛国得道。惠施仁爱利人等利一切救济。合聚人民生于佛土。菩萨行善权方便故。于佛国得道。一切行权摄人为善生于佛土。菩萨行三十七道品之法故。于佛国得道。以根力觉意勉进人民生于佛土。菩萨分流法化故。于佛国得道。一切示现贤善之行得见佛土。菩萨说除八难故。于佛国得道。一切为断恶道众难而有佛土。菩萨自觉不讥彼受故。于佛国得道。断诸邪受而有佛土。菩萨净修十善之行故。于佛国得道。而不离偶大财梵行诚谛之语免于恶道。言以柔软不别眷属恒与善俱。无有嫉慢除忿怒意。以正见诲人生于佛土。如是童子。菩萨以应此行便有名誉。已有名誉便生善处。已生善处便受其福。已受其福便能分德。已能分德便行善权。已行善权则佛国净。已佛国净则人物净。已人物净则有净智。已有净智则有净教。已有净教则受清净。如是童子。菩萨欲使佛国清净。当以净意作如应行。所以者何。菩萨以意净故得佛国净。
　　贤者舍利弗。承佛威神心念是语。以意净故得佛国净。我世尊本为菩萨时意岂不净。而是佛国不净若此。佛知其意即报言。云何舍利弗。我日月净不见色者。岂日月过耶。对曰不也。非日月过。佛言。此舍利弗咎。在众人无有智慧。不见如来佛国严净。非如来咎。此舍利弗。我佛国净汝又未见。编发梵志谓舍利弗言。惟贤者莫呼是佛国以为不净。我见释迦文佛国严净。譬如彼清明天宫。舍利弗言。我见此中亦有杂糅。其大陆地则有黑山石沙秽恶充满。编发答曰。贤者以闻杂恶之意。不猗净慧视佛国耳。当如菩萨等意清净倚佛智慧。是以见佛国皆清净。于是佛即以足指案地。此三千大千世界皆为震动。若干百千珍宝积严处处校饰。譬如众宝罗列净好如来境界。无量严净于是悉现。一切魔众叹未曾有。而皆自见坐宝莲华。佛告舍利弗。汝且观此佛国严净。对曰唯然。本所不见本所不闻。今佛国土好净悉现。然舍利弗。我佛国如是。为当度不肖人故。如来随此多怒害者现佛国异。譬如诸天同金钵食。其福多者举手自净。如是舍利弗。若人意清净者。便自见诸佛佛国清净。当佛现此佛土严净之时。八万四千人发无上正真道意。长者子宝事并五百童子。皆得柔顺法忍。佛现神足于是国土莫不欣然。各得其所。弟子行者天与人三万二千。远尘离垢诸法法眼生。其八千人漏尽意解。
善权品第二
　　是时维耶离大城中。有长者名曰维摩诘(汉言无垢称)在先佛已造行修善本得法忍。已得辩才神通不戏。得无所畏降魔劳怨深入微妙出于智度无极。善权方便博入诸道令得所愿。人根名德生而具足。造成大道所作事胜。佛圣善行皆已得立。觉意如海而皆已入。诸佛咨嗟。弟子释梵世主所敬。欲度人故居维耶离矜行权道。资财无量救摄贫民。以善方便摄诸恶戒。以忍调行摄诸恚怒。白衣精进摄懈怠者。禅定正受摄迷惑意。得智慧律摄诸邪智。虽为白衣奉持沙门。至贤之行居家为行。不止无色有妻子妇。自随所乐常修梵行。虽有家属常如闲居。现视严身被服饮食。内常如禅。若在博弈戏乐辄以度人。受诸异道导以佛教。不离圣典。因诸世间俗教善语。以法乐而乐之。一切见敬。为供养中最。所有耆旧能喜世间一切治生谐偶。虽获俗利不以喜悦。游诸四衢普持法律。入于王藏诸讲法众。辄身往视不乐小道。诸好学者。辄身往劝诱开童蒙。入诸淫种除其欲怒。入诸酒会能立其志。入长者种正长者意能使乐法。入居士种正居士意能除其贪。入君子种正君子意能使忍和。入梵志种正梵志意使行高远。入人臣中正群臣意。为作端首使入正道。入帝王子能正其意。以孝宽仁率化薄俗。入贵人中能为雅乐化正宫女。入庶人中软意愍伤为兴福力。入帝释中正帝释意。为自在者示现无常。入梵天中正梵天意。能现梵殊胜之慧。入四天王正天王意。能使拥护一切天下。
　　如是长者维摩诘。不可称说善权方便无所不入。其以权道现身有疾。以其疾故。国王大臣长者居士。群臣太子并余众辈。从而问疾者无数千人。其往者。维摩诘辄为说。是四大身为死亡法。言诸仁者。是身无常为无强为无力为无坚。为苦为老为病。为多痛畏。诸仁者。如此身明智者所不怙。是身如聚沫澡浴强忍。是身如泡不得久立。是身如野马渴爱疲劳。是身如芭蕉中无有坚。是身如幻转受报应。是身如梦其现恍惚。是身如影行照而现。是身如响因缘变失。是身如雾意无静相。是身如电为分散法。是身无主为如地。是身非身为如火。是身非命为如风。是身非人为如水。是身非有四大为家。是身为空无我无性无命无人。是身无我我者转离。是身如束薪筋缠如立。是身非真但巧风合。是身为荒不净腐积。是身为虚伪覆速朽为磨灭法。是身为灾一增百病。是身老为怨以老苦极。是身为穷道为要当死。诸仁者。此可患厌。当发清净不淫之行。如佛法身吾等当学。佛法身者从福祐生。佛身者从智生。从戒品定品慧品解品度知见品生。从慈悲喜护生。从布施调意自损生。从忍辱仁爱柔和生。从强行精进功德生。从禅解定意正受生。从智度无极闻德生。从善权方便智谋生。从一切诸度无极生。从三十七道品生。从神通生。从止观生。从十力生。从四无所畏生。从佛十八法生。从断一切恶法生。从一切善法合会生。从谛生。从诚生不可计清净行为成如来身。如是仁者。当自勖勉。欲除一切病者。当发行大道。如是维摩诘为诸问疾者如应说法。令无数千人发无上正真道意。
弟子品第三
　　于是长者维摩诘自念。寝疾于床念佛在心。佛亦悦可是长者。便告贤者舍利弗。汝行诣维摩诘问疾。舍利弗白佛言。我不堪任诣彼问疾。所以者何。忆念我昔常宴坐他树下。时维摩诘来谓我言。唯舍利弗。不必是坐为宴坐也。贤者坐当如法不于三界现身意。是为宴坐。不于内意有所住。亦不于外作二观。是为宴坐。立于禅以灭意现诸身。是为宴坐。于六十二见而不动。于三十七品而观行。于生死劳垢而不造。在禅行如泥洹。若贤者如是坐如是立。是为明晓如来坐法。时我世尊。闻是法默而止不能加报。故我不任诣彼问疾。
　　佛告贤者大目犍连。汝行诣维摩诘问疾。目犍连白佛言。我不堪任诣彼问疾。所以者何。忆念我昔为诸少年居士说法。时维摩诘来谓我言。贤者莫为居家白衣说法如贤者所说。欲说法者当为如法。如法者离人垢。以不我为离染尘。不有命为离生死。不处人为本末断如灭相。不以淫为无挂碍。至不老为诸作断。以随食为离诸损。而一切救如空等为无适莫。以无吾为除吾作。以无识心为离识心。以无伦为无有比。以因缘相为入无等。以法情正学正诸情。以如事入应无所入。忆识信而皆为立终始不动。不动则六无猗。不望于众人当来无住。空为正止。无相为惟行。无愿为离渊。不自举不自容。为离起分而无家。眼耳鼻口身心已过无所住。亦不无心住。已得无知为离众行法。贤者。为如此何说为说法。法说者为等句。闻者当等闻。说不如等句者。彼为非说为非闻为未。譬若幻士为幻人说法。当建是意以为说法。随人本德所应。当善见为现智。以大悲不痴妄为成大乘。于佛有反复。内性清净不断三宝。乐以是说法说。说是语时。世尊。八百居士发无上正真道意。我无此辩。是故不任诣彼问疾。
　　佛告贤者大迦叶。汝行诣维摩诘问疾。迦叶白佛言。我不堪任诣彼问疾。所以者何。忆念我昔于贫聚而行乞。时维摩诘来谓我言。如贤者有大哀舍大姓从贫乞。当知已等法施普施于所行。已能不食哀故从乞。如不以言若住空聚。所入聚中欲度男女。所入城邑知其种姓。辄诣劣家所行乞。于诸法无所受。若见色如盲等。所闻声如响等。所嗅香如风等。所食味不以识得。细滑无更乐。于识法如幻。如今耆年已过八邪。八解正受以正定越邪定。以是所乞敬一切人。亦以奉敬诸佛贤圣。然后自食。如是食者为非众劳。亦非无劳。不有定意亦无所立。不在生死不往灭度。如贤者食所乞与者。为非无福亦非大福。为非耗减亦非长益。是为正依佛道不依弟子之道。贤者如是为不以痴妄食国中施。时我世尊。闻其说是至未曾有一切菩萨当为作礼。斯有家名乃以此辩劝发道意。吾从是来希复立人为弟子缘一觉行。每事劝人学无上正真之道。故我不任诣彼问疾。
　　佛告长老须菩提。汝行诣维摩诘问疾。须菩提白佛言。我不堪任诣彼问疾。所以者何。忆念我昔入其舍欲乞食。时维摩诘取我钵盛满饭。谓我言。设使贤者。于食等者诸法得等。诸法等者得众施等。如是行乞为可取彼。若贤者不绝淫怒痴。亦不与俱一切常。若不知己身。已得一行为非不明。非趣有爱非得明度。亦非极罪正解已解不解不缚。不四谛见非不见谛。不得道不凡人。不凡法语。不为真非不真。一切无法行离法之想。不见佛不闻法。是亦有师。不兰迦叶。摩诃离瞿耶。娄阿夷专基耶。今离波。休迦旃先。比卢特尼犍子等。又贤者彼师说猗为道。从是师者。为住诸见。为堕边际不及佛处。为归八难。为在众劳。不信之垢。不得离生死之道。然其于众人亦为他人想。若贤者。为他人想如彼者则非祐除也。其施贤者。为还众魔共一手作众劳侣。于一切人若影想者。其住如谤诸佛毁诸经。不依众经不得灭度矣。当以如是行取乞耶。时我世尊。得此惘然不识是何言当何说。便置钵出其舍。维摩诘言。唯须菩提取钵勿惧。云何贤者如来以想而言说乎。何为以惧。我言不也。维摩诘言。想为幻而自然。贤者不曰一切法一切人皆自然乎。至于智者不以明着故无所惧。悉舍文字于字为解脱。解脱相者则诸法也。当其世尊说是语时。二百天人得法眼净。故我不任诣彼问疾。
　　佛告颁耨文陀尼子。汝行诣维摩诘问疾。颁耨白佛言。我不堪任诣彼问疾。所以者何。忆念我昔在他方大树下。为阿夷行比丘说死畏之法。时维摩诘来谓我言。欲何置此人。何以教此比丘。无乃反戾此摩尼之心。是已为下正行。又不当以不视人根而说其意也。当取使无疮。莫便内坏于窖。在大生死可使入迹。莫专导以自守之。又此贤者。诸比丘在大道已有决。如何忘其道意。而发起以弟子行乎。是时维摩诘。即如其像三昧正受。念是比丘宿命。已于五百佛立德本。在无上正真道。已分布因其道意而为解说。即时诸比丘稽首礼维摩诘足。已为说如是法。皆得不退转。自从是来。我念弟子未观察人者。不可为说法。所以者何。不能常定意根原知本德如佛世尊。故我不任诣彼问疾。
　　佛告长老迦旃延。汝行诣维摩诘问疾。迦旃延白佛言。我不堪任诣彼问疾。所以者何。忆念昔者佛为两比丘粗现轨迹。已便入室。吾于后为其说经中要。言无常之义苦义空义非身之义。时维摩诘来谓我言。惟迦旃延。无以待行有起之义为说法也。若贤者。都不生不增生不起不灭。是为无常义。五阴空无所起。以知是是苦义。于我不我而不二。是非身义。不然不灭为都灭终始。灭是为空义。彼说是时。其比丘本漏意解。故我不任诣彼问疾。
　　佛告长老阿那律。汝行诣维摩诘问疾。阿那律白佛言。我不堪任诣彼问疾。所以者何。忆念我昔于他处经行。见有梵天名净复净。与千梵俱来诣我。稽首作礼问我言。几何阿那律天眼所见。我答言。仁者。吾于是三千大千佛国。如于掌中观宝冠耳。时维摩诘来谓我言。云何贤者。眼为受身相耶无受相耶。假使有受身相。则与外五通等。若无受相。无受相者。无计数则不有见。我时默然。彼诸梵闻其言至未曾有。即为作礼而问言。世孰复有天眼。维摩诘言。有佛世尊。常在三昧禅志不戏。悉见诸佛国不自称说。于是众中五百梵。具足发无上正真道意已。皆忽然不现。故我不任诣彼问疾。
　　佛告长老优波离。汝行诣维摩诘问疾。优波离白佛言。我不堪任诣彼问疾。所以者何。忆念昔者。有两比丘。未践迹以为耻。将诣如来。过问我言。吾贤者。未践迹诚以为耻。欲往见佛。愿贤者解其意。吾则为之现说法语。时维摩诘来谓我言。唯优波离。莫释以所诲而诡其行也。又贤者。未践迹者。不内住不外计。亦不从两间得。所以者何。此本为如来意。欲为劳人执劳。恶意已解意得依者。亦不内不外不从两间得。如其意然。未迹亦然。诸法亦然。转者亦然。如优波离意之净。以意净意为解。宁可复污复使净耶。我言不也。维摩诘言。如性净与未迹。一切诸法一切人意从思有垢。以净观垢无倒与净亦我垢等。秽浊与净性。净性与起分。一无所住。又一切法可知见者。如水月形。一切诸法从意生形。其知此者是为奉律。其知此者是为善解。于是两比丘言。上智哉。是优波离不及也。持佛上律而不能说。我答言。自舍如来。未有弟子及菩萨辩才析疑如此聪明者也。两比丘疑解。便发无上正真道意。复言曰。令一切人得辩才之利皆如是。故我不任诣彼问疾。
　　佛告贤者罗云。汝行诣维摩诘问疾。罗云白佛言。我不堪任诣彼问疾。所以者何。忆念昔时诸长者子来礼我足。问我言。罗云汝佛之子。舍转轮王出家为道。其出家者有何荣冀。我即为如事说沙门之荣冀。时维摩诘来谓我言。罗云。说沙门之荣冀不当如贤者所说。所以者何。匪荣匪冀故为沙门为道者。罗云。离此彼中迹于泥洹。受诸明智招诸圣贤。降伏众魔入五道。净五眼受五力立五根。度彼岸化异学。为正导拯淤泥。为无我无彼受。无起随顺绝诸忿乱。降己志护彼意。灭种姓开大学。为是故作沙门。当教是诸童子此自然法。佛兴难值。诸童子言。居士。我闻佛不教人违亲为道。维摩诘言然。当观清净发菩萨意。已应行者可得去家坚固之志。即时三十二长者子。皆发无上正真道意。故我不任诣彼问疾。
　　佛告贤者阿难。汝行诣维摩诘问疾。阿难白佛言。我不堪任诣彼问疾。所以者何。忆念昔时世尊身小中风当用牛湩。我时晨朝入维耶离。至大姓梵志门下住。时维摩诘来谓我言。贤者阿难。何为晨朝持钵住此。我言。居士。佛身小中风当用牛湩。故我到此。维摩诘言。止止。唯阿难。莫作是语。如来身者金刚之数。众恶已断诸善普会。当有何病。默往阿难。勿谤如来慎莫复语。无使大尊神妙之天得闻此也。他方佛国诸会菩萨且得闻焉。且夫阿难。转轮圣王用本德故尚得自在。岂况一切施德于人。而为如来至真等正觉无量福会普胜者哉。行矣阿难。勿为羞耻。莫使外道异学闻此粗言。何闻我师。自疾不能救。安能救诸疾人所欲。疾行莫复宣言。当知阿难。如来法身非思欲身。佛为世尊过诸世间。佛身无漏诸漏已尽。佛身无数众行已除。其病有以。时我世尊。大自惭惧。得无近佛而过听。即闻空中声曰。是阿难如居士之所言。但为佛兴于五浊之世故。以是像开解一切贪贫之行。便行阿难。取湩莫惭。故我不任诣彼问疾。如是上首五百弟子。皆说本所作。一切向佛称述维摩诘之美言。
菩萨品第四
　　于是佛告弥勒菩萨。汝行诣维摩诘问疾。弥勒白佛言。我不堪任诣彼问疾。所以者何。忆念我昔于兜术天上。为诸天人讲法语。说菩萨大人不退转地之行。时维摩诘来谓我言。卿弥勒。在一生补处。世尊所莂无上正真道者。为用何生得。弥勒。决用过去耶当来耶现在耶。去者生尽。未来无对。现在无住。如佛说。冥生比丘曰。是生是老是病是死。是终是始。及未生与当生。此两者非无生耶。由是论之。不从无生得最正觉。然则何用记。弥勒。决从如起耶从如灭耶。夫如者不起不灭。一切人皆如也。一切法亦如也。众圣贤亦如也。至于弥勒亦如也。所记莂无上正真道者。则一切人为得决矣。所以者何。如者不称为己。亦无他称说。如弥勒成最正觉者。一切人民亦当从觉。所以者何。一切人民当从觉道故。如弥勒灭度者。一切人民亦当灭度。所以者何。如来者不舍众人独灭度也。必当灭度诸凡夫故。卿弥勒。与天人谈莫为非时。佛者无往亦无还返。若弥勒。此诸天人念欲见道则为穿行道。不从身不从正觉亦不从意也。都灭哉佛一切如化。无比哉佛一切造业。无为哉佛一切不惑。以断哉佛一切远离。无欲哉佛于诸受盛。不杂哉佛都以一智兼。乐哉佛众所思乐。无言哉佛诸着不着。住哉佛以法情住。普入哉佛自然如也。不二哉佛二法已离。立哉佛积诚信。等哉佛如空等。无数哉佛离起分处。知彼哉佛众意行知。上哉佛诸入不贪。不会哉佛近狱劳断。圣师哉佛以无比化将导一切。非现名哉佛已谛见。无色哉佛净秽已离。顺哉佛本性已清。明哉佛自然已净。无受哉佛众网已裂。不多哉佛诸法等觉。无喻哉佛色好已舍。妙哉佛所觉甚远。当其世尊说是法时。彼诸天众二百天人皆得不起法忍。故我不任诣彼问疾。
　　佛告光净童子。汝行诣维摩诘问疾。光净白佛言。我不堪任诣彼问疾。所以者何。忆念我昔出维耶离大城。时维摩诘方入城。我即为作礼而问言。居士所从来。答我言。吾从道场来。我问。道场者何所是。言道场者无生之心是。检一恶意故。淳淑之心是。习增上故。圣贤之心是。往殊胜故。道意之心是。不忘舍故。布施之心是。不望报故。持戒之心是。得愿具故。忍辱之心是。不乱众人故。精进之心是。无退意故。禅思之心是。意行出故。智慧之心是。慧眼见故。慈心则是。为等意故。悲心则是。为忍苦故。喜心则是。以法乐乐人故。护心则是。为随导舍着故。神通之心是。得六通故。惟务之心是。无恚怒故。灭心则是。度人民故。四思之心是。合聚人故。多闻之心是。从受成故。不生之心是。如自然观故。道品法心是。不着数不堕故。谛心则是。诸世间报已不积故。缘起之心是。以不明不可尽至于老死皆无尽故。众劳之静是。佛从是。最正觉故。众生之心是。以人物自然故。诸法之心是。从空最正觉故。伏诸魔心是。以不倾动故。三界之场是。虽处不堕欲故。师子座场是。善胜无畏故。力无畏场是。一切无难故。三达之智是。无余挂碍故。一意觉场是。一切智普具故。如是仁者。菩萨若应诸度无极。如应化人如应受法已。得本祠护不堕欲者。是为一切从佛心来立于一切佛法矣。当其世尊说是语时。有五百天与人发无上正真道意。故我不任诣彼问疾。
　　佛告持人菩萨。汝行诣维摩诘问疾。持人白佛言。我不堪任诣彼问疾。所以者何。忆念我昔自于室住。天魔波旬从玉女万二千。状如帝释。鼓乐弦歌来诣我室稽首我足。与其眷属共供养我已于一面住。我意谓是天帝释。赞言善来拘翼。虽福应有不当自恣。一切欲乐当观非常。无强多失当修德本。魔言。正士。受是取此万二千女可备扫洒。我言拘翼。无以此妖蛊之物要我释迦弟子。此非我宜。时维摩诘来谓我言。族姓子。莫于是起污意。是为魔来娆固汝耳。非帝释也。维摩诘言。波旬。以此与我如我应受。莫与释迦弟子。魔即恐惧。念维摩诘必不助我。欲隐形去而不能隐。尽现其神了不得去。而闻空中声曰。波旬。以玉女与之乃可得去。魔以畏故强与玉女。维摩诘言。魔以女与我。今汝当发无上正真道意。诸玉女言。其已如是从道之教发大道意者。当何以自娱乐。答言。汝等便发无上正真道意。有乐法之乐可以自娱。汝等得之不复乐欲乐也。即问何谓法乐。维摩诘言。乐于喜不离佛。乐于谛闻法。乐常供养众。乐不倚三界。乐于三界不嫉。乐知欲无常。乐观种为毒蛇。乐随护道意。乐安诸人物。乐以礼敬人。乐施诸所有。乐奉真人戒。乐忍调不忍。乐精进力知行德本。乐禅善行。乐智慧渊。乐广宣佛。乐抑制魔。乐化尘劳。乐佛国净。乐以相好合会教化。乐严道场。乐三脱门。乐泥洹道。乐入深法不乐非时。乐习自然人不乐怒不谛。乐习善友。乐远恶友。乐于好喜。乐无有量道品之法。是为菩萨乐法之乐而以自娱。于是波旬谓诸玉女。我欲与汝俱还天上。曰以我等与此居士。乐法之乐我等甚乐。非复乐欲乐也。波旬言。可舍居士此诸玉女。已其所有施于彼者是为菩萨。维摩诘言。我已舍矣。汝便将去。使一切人遵承法行所愿皆得。诸玉女即作礼而问言。我当云何止于魔天。维摩诘言。诸姊。有天名曰无尽常开法门。当从彼受。何谓无尽开法门者。譬如一灯燃百千灯。冥者皆明。明终不尽。如是诸姊。夫一菩萨以道开导百千菩萨。其道意者终不尽耗而复增益。于是功德不以导彼彼故而有尽耗。是故名曰无尽常开法门。汝等当从其受。魔界无数天子玉女。未有可此道意如汝等者。于如来为有返复法。为一切人说已。魔眷属皆去。维摩诘所感动如是。世尊。故我不任诣彼问疾。
　　佛告长者子善见。汝行诣维摩诘问疾。善见白佛言。我不堪任诣彼问疾。所以者何。忆念我昔在诸父舍。盛祀大祀至于七日。时维摩诘来入祠坛。谓我言。长者子。不当祀祠如众人祠。当祀法祠。何用是思欲祠为。我问何如为法之祠祀。维摩诘言。其为祠者无本行故敬待众人。是则法祠。为之奈何。谓为佛事不断慈。为人事不断悲。为法事不断喜。为慧力不断护。为布施不断檀。戒化人不断律。知非我不断忍。身意行不断精进。惟道事不断禅思。为博闻不断智慧。若无施不断惟空。行俗数中不断无想。在所堕生不断无愿。护持正法不断力行。以恩会人不断寿命。知人如如不断谦敬。坚其德本不断命财。为六思念不断其念。行六坚法不断学意。修正受不断净命。行好喜不断习真。断意不生不断愚人。为沙门不断正性。善讽受不断闻德。山泽受法不断闲居。念生佛慧不断宴坐。为一切劳不断贤者。行地严饰相及佛国不断分部福行。随众人行而为说法不断分部智慧。断众劳厄诸不善法。不断分部一切德本。一切智觉一切善法具足不断。以道品正法怀来一切。是为法之祠祀。菩萨立法祠者。为得祠祀。最偶之福为世间上。当其世尊说是法时。梵志众中二百婆罗门发无上正真道意。我时甚自雅奇。得与正士高行者会。便解颈百千珠璎。以上之不肯取。我言取是而有所悦自可。念昔者维摩诘乃取珠璎。分作两分仍如祠舍。持一分与诸下劣国中贫者。又持一分奉彼头波变如来至真等正觉。并见其众及国土。头波变(汉言固受)其国名炎气。皆见珠璎悬彼国上。变成彼佛珠交露棚。既见是化。又闻其言。如是仁人施者得近如来。而上达嚫不以想。施贫亦等无若干念。有大悲意不望其报。惠此法祠为具足已。国中贫人见此变化闻彼佛语。皆发无上正真道意。故我不任诣彼问疾。如是一切菩萨。各称其所说不任诣彼。
维摩诘经卷中
诸法言品第五
　　佛复告文殊师利(汉言濡首)汝诣维摩诘问疾。文殊师利白佛言。世尊。彼维摩诘虽优婆塞入深法要。其德至淳以辩才立。智不可称。一切菩萨法式悉闻。诸佛藏处无不得入。进御众魔降之以德。务行权慧非徒戏食。然犹复求依佛住者。欲于其中开度十方。于是众菩萨大弟子释梵四天王皆念。今得文殊师利与维摩诘二人共谈。不亦具足大道说哉。即时八千菩萨五百弟子百千天人。同意欲行。于是文殊师利。与诸菩萨大弟子及诸天人眷属围绕。俱入维耶离大城。长者维摩诘心念。今文殊师利与大众俱来。吾将立空室合座为一座。以疾而卧。文殊师利既入其舍。见其室空除去所有更寝一床。维摩诘言。劳乎文殊师利。不面在昔辱来相见。文殊师利言。如何居士忍斯种作疾。宁有损不至增乎。世尊殷勤致问无量。兴起轻利游步强耶。居士是病何所正立。其生久如当何时灭。维摩诘言。是生久矣。从痴有爱则我病生。用一切人病是故我病。若一切人得不病者。则我病灭。所以者何。欲建立众人故。菩萨入生死为之病。使一切人皆得离病。则菩萨无复病。譬如长者有一子得疾。以其病故父母诸父为之生疾。其子病愈父母亦愈。菩萨如是。于一切人爱之若子。彼人病我则病。彼不病则不病。又言。菩萨病何所立。菩萨病者以大悲立。文殊师利言。何以空无供养。维摩诘言。诸佛土与此舍皆空如空。又问。何谓为空。答曰。空于空。又问。解一为空。答曰。空无与之为空空。又问。空复谁为。答曰。思想者也。彼亦为空。又问。空者当于何求。答曰。空者当于六十二见中求。又问。六十二见当于何求。答曰。当于如来解脱中求。又问。如来解脱者当于何求。答曰。当于众人意行中求。又仁所问何无供养。一切众魔皆是吾养。彼诸转者亦吾养也。所以者何。魔行者受生死。生死者则菩萨养。彼转者受诸见。菩萨于诸见不倾动。文殊师利言。居士所疾为何等类。答曰。仁者我病不现不可见。又问。云何是病与身合意合乎。答曰。我病身合者身为地。意合者意为幻法。又问。四种地种水种火种风种何等种病。答曰。是种者一切人所习也。云何文殊师利。菩萨观诸疾意。又以何习于有疾菩萨。文殊师利言。于非常身不以泥洹。常现不淫在身有苦。不以泥洹安而喜之。现于非身为众人导。身之空寂不以永寂为现本作。恒悲彼疾不自计疾。以识宿命导利人物而无所惑。念善本修净命不望彼。常精进为医王灭众病。是为菩萨能与疾者相习。文殊师利。又问。何谓菩萨有疾其意不乱。维摩诘言。菩萨疾者。意知是前未近之罪住欲处故。是病皆为不诚之思在众劳故。又问。疾者自于其法都不可得。所以者何。如是病者但倚四大。又此诸大为都无主。是所倚亦无我。是病无我专著两无专著。得病本者必知精进无我人想。为起法相身为法数。法起则起法灭则灭。法转转不相念不相知。起者不言我起。灭者不言我灭。知法想者。将养其意而无所住。若以法想受报大止。已离病者我不为是。何谓断病。谓我作非我作悉断。何谓是我作非我作断。谓己自无欲。何谓己自无欲。谓内无习行。何谓内无习行。谓等不动不可动。何谓为等。谓我等泥洹等。所以者何。此二皆空。何名为空。所言为空。二者如是。凡圣道成皆从平等病亦不异。何谓所受亦空。谓已晓了不觉诸痛。不尽于痛以取证际。如是二者为诸痛。长一切恶道已竟。近一切人兴大悲哀。吾为众人作自省法。观以除其病而不除法。亦不除其本病所生。知其根本而为说法。何谓为本。谓始未然。未炽然者则病之本。何谓不然。于三界而不然。其不然何用知。谓止心。止心者以不得也。非不然也。何以不得。二见不得。谓内见外见是无所得。此文殊师利。为疾菩萨其意不乱。虽有老死菩萨觉之。若不如是。己所修治为无惠利。譬如胜怨乃可为勇。如是兼除老死苦者。菩萨之谓也。菩萨若病当作是观。如我此病非真非有。亦是众人非真非有。已观如是不堕妄见。以兴大悲。彼必来者为断其劳。以合道意为彼大悲。所以者何。菩萨堕妄见。其大悲者有数出生不堕妄见。大悲菩萨不以数生。彼生为脱。为脱所堕。为脱出生。为脱受身。能为彼人说佛说法是其誓也。如佛言曰。其自安身不解彼缚。不得是处而自安身。又解彼缚斯得是处。故曰已脱菩萨其行不缚。何谓缚何谓解。菩萨禅定以缚诸我以道缚我。缚者菩萨以善权生五道解彼受。菩萨无权执智缚。行权执智解。智不执权缚。智而执权解。彼何谓无权执智缚。谓以空无相不愿之法生。不治相及佛国以化人。是无权执智之缚也。何谓行权执智解。谓修相及佛国开化人。而晓空无相不愿之法生。是行权执智之解也。何谓智不执权缚。谓以见行劳望受。立修行一切德善之本。是智不执权之缚也。何谓智而执权解。谓断诸见行劳望之受。以殖众德之本。而分布此道。是智而执权之解也。彼有疾菩萨已如是下此法。设身有病。观其无常为苦为空为非身。是为智慧。又身所受不以断恶生死。善利人民心合乎道。是为权行。又若身病知异同意。彼过非新则观其故。是为智慧。假使身病不以都灭。所当起者是为权行。是文殊师利。为疾菩萨其意不乱。亦不高住。所以者何。若高住者是愚人法。以卑住者是弟子法。故菩萨住不高不卑。于其中无所处。是菩萨行。不凡夫行不贤夫行。是菩萨行。在生死行不为污行。是菩萨行。观泥洹行不依泥洹。是菩萨行。行于四魔过诸魔行。是菩萨行。博学慧行无不知时之行。是菩萨行。于四谛行不以谛知行。是菩萨行。观无生行不谓难至。是菩萨行。在缘起行于诸见而无欲。是菩萨行。在诸人众无劳望行。是菩萨行。在闲居行不尽身意。是菩萨行。于三界行不坏法情。是菩萨行。为空无行一切众事清德皆行。是菩萨行。行六度无极为众人意行而度无极。是菩萨行。行六神通不尽漏行。是菩萨行。受道之行不兴小道。是菩萨行。以止观知魔行。不灭迹行。是菩萨行。于弟子缘一觉所不应不现行。不为毁佛法行。是菩萨行。说是语时八千天人。发无上正真道意。文殊师利童子甚悦。贤者舍利弗。心念无床座。是菩萨大弟子当于何坐。维摩诘知其意。即谓言。云何贤者为法来耶。求床座也。舍利弗言。居士。我为法来非利所安。维摩诘言。唯贤者其利法者不贪躯命。何况床座。唯舍利弗。夫利法者非有色痛想行识求。非有阴种诸入之求。非有欲色无色之求。唯舍利弗。夫求法者。不着佛求不着法求不着众求。又舍利弗。夫求法者。无知苦求无断习求。无造尽证惟道之求。所以者何。法无放逸有放逸法。当知苦习当为尽证以惟致道。斯求法者无放逸之求也法。舍利弗。无有尘离淫尘。其染污者即为在边。斯求法者无淫乐之求也法。舍利弗。无有疆界。在疆界者则有分数。斯求法者无疆界之求也。法无不净。在不净者于法有取有放。斯求法者无取放之求也。法无巢窟。有法者则为有窟。斯求法者无窟倚之求也。法无有想。在占想者则为坚识。斯求法者无占想之求也。法无有漏。在流法者为一切近。斯求法者无一切之求也。法无见闻无念无知。于法有见闻念知者。则为已别。斯求法者为无见闻之求也。是故舍利弗。求法者一切法唯无求也。说是语时。五百天人诸法法眼生。
不思议品第六
　　于是维摩诘。问文殊师利。仁者游于无量无数佛国亿百那术。何等佛土为一切持一切有好师子之座。文殊师利言有。族姓子。东方去此佛国度如三十六恒沙等刹。其世界名须弥幡。其佛号须弥灯王如来至真等正觉。今现在。其佛身八万四千由延。佛师子座六万八千由延。其菩萨身四万二千由延。须弥幡国有八百四十万师子之座。彼国如来为一切持。其师子座为一切严。于是维摩诘则如其像三昧正受现神足。应时彼佛须弥灯王如来。遣三万二千师子座。高广净好昔所希见。一切弟子菩萨诸天释梵四天王来入维摩诘舍。见其室极广大。悉苞容三万二千师子座。所立处不迫迮。于维耶离城无所挂碍。于佛所止及四天处无所挂碍。悉见如故若前不减。维摩诘言。文殊师利。就师子座与诸菩萨上人俱坐。当自立身如彼座像。其得神通菩萨即自变形。为四万二千由延。坐师子座。其边菩萨大弟子皆不能升。维摩诘言。唯舍利弗就师子座。舍利弗言。族姓子。此座为高广吾不能升。维摩诘言。贤者。为须弥灯王如来作礼然后可坐。于是边菩萨大弟子。即为须弥灯王如来作礼。便得坐师子座。舍利弗言。未曾有也。族姓子。如是小室乃容受此高广之座。于维耶离城无所挂碍。于佛所止及四天处无所挂碍。于诸国邑天龙神宫亦无挂碍。维摩诘言。唯然舍利弗。诸如来诸菩萨有八不思议门。得知此门者。以须弥之高广入芥子中无所增减。因现仪式。使四天王与忉利天不知谁内我着此。而异人者见须弥入芥子。是为入不思议疆界之门也。又舍利弗。立不思议门菩萨者。以四大海水入一毛孔。不娆鱼鳖鼋鼍水性之属。不使龙鬼神阿须伦迦留罗知我何入。因喻仪式。其于众生无所娆害。又舍利弗。于是三千世界如佛所断以右掌排置恒沙佛国。而人不知谁安我往。又引还复故处。都不使人有往来想。因而现仪。又舍利弗。有无量人生死奉律。立不思议门菩萨者。为奉律人现七夜为劫寿。人信知谓劫过。不知是七夜也。又舍利弗。立不思议门菩萨者。现诸刹好以为一。刹。立一切人置其右掌。顺化其意与游诸刹令如日现不震一国。从是礼事十方诸佛。又令一切人从一毛孔见十方诸日月星像。十方阴冥皆随入门既无所害。又使佛国所有不减一切旷然各得修行。又能蹶取下方恒沙等刹。举置殊异无数佛土。若接颓坎安措地。又立不思议门菩萨者。为一切人故。如佛像色貌立以立之。如缘一觉像色貌立以立之。如弟子像色貌立以立之。或如释如梵如转轮王像色貌立以立之。随十方语言音声上中下之所愿。一切以佛柔软音响而诱立之。为出佛语无常苦空非身之声。以如事说诸佛法言出是辈声。于是耆年大迦叶。闻说菩萨不思议门。谓舍利弗言。譬如贤者。于凡人前现众名香。非彼所见则不能知。为若此也。今诸弟子闻是语者。可一时见不思议作。其谁闻此不思议门。不发无上正真道者。于此贤者。吾等何为永绝其根。于此大乘已如败种。一切弟子闻是说者。当以悲泣晓喻一切三千世界。其诸菩萨可悦预喜。如是说当顶受。若晓了不思议门者。一切魔众无如之何。大迦叶说是语时。三万二千天人皆发无上正真道意。维摩诘。报大迦叶言。唯然贤者。十方无量无央数魔。魔怪贤者悉行恐怖。立不思议门菩萨者。常解度人。魔之所为十方无量。或从菩萨求索手足耳鼻头眼髓脑血肉肌体妻子男女眷属。及求国城墟聚财谷金银明月珠玉珊瑚珍宝衣裘饮食一切所有。皆从求索。立不思议门菩萨者。能以善权为诸菩萨方便示现坚固其性。所以者何。菩萨者。当上及不可使凡民逼迫之也。譬如迦叶。龙象蹴踏非驴所堪。为若此也。其余菩萨莫能为。菩萨忍逼犹如此。立不思议门菩萨入权慧力者也。
观人物品第七
　　于是文殊师利问维摩诘言。菩萨何以观察人物。答曰。譬如幻者见幻事相。菩萨观人物为若此。譬如达士见水中月。菩萨观人物为若此。譬如明镜见其面像。菩萨观人物为若此。取要言之。如热时之焰。如呼声之响。如空中之雾。如地水火风空。如诸情同等。如无像之像。如真人断三垢。如沟港见自身。如如来诸所有。如所见诸色像。如得尽定无身不身。如空中之鸟无迹。如虫蚤之根自然。如梦所见已寤。如未生尘。如真人现。菩萨观人物为若此也。
　　文殊师利曰。如是观者何以行慈。答曰。如是观人人物为幻。知法亦然。而为说法以慈修止。止而慈者为无所起。行不娆慈以无瑕秽。行等之慈等于三涂。行无诤慈无所止处。行不二慈内外无习。行不怒慈为都成就。行牢强慈强若金刚莫能沮坏。行清白慈内性已净。行平等慈平若虚空。行如来慈如本随觉。行佛之慈觉诸凡人。行自然慈以自觉正。行道之慈同其所味。行无比慈能却众恶。行大悲慈导以大乘。行不视慈其视如空。行布施慈无所遗忘。行戒以慈与恶戒眼。行忍以慈彼我皆护。行精进慈荷负众人。行一心慈思所当念。行智慧慈而以知时。行善权慈一切现闻。行不谄慈意净无求。行不饰慈心无所著。行不我慈无复恶意。行安慰慈至于得佛。为立大安菩萨之慈。为若此也。文殊师利又问。何谓为悲。曰所造德本修辩为人。何谓为喜。曰所以施众而无悔。何谓为护。曰兼利之。又问。生死为畏。菩萨何以御之。曰生死畏者。菩萨以圣大之意为之作御。又问。欲建圣大当何所立。曰建圣大者必等一切而度众生。又问。欲度众生当何除解。曰度众生者解其劳尘。又问。既解劳尘当复何应。曰已解劳尘当应自然。又问。何所施行而应自然。曰不起不灭是应自然。又问何等不起何等不灭。曰不善不起善者不灭。又问。善不善孰为本。曰善不善身为本。又问。身孰为本。曰欲贪为本。又问。欲贪孰为本。曰不诚之杂为本。又问。不诚之杂孰为本。曰不住为本。如是仁者。不住之本无所为本。从不住本立一切法。
　　于是有天在其室止。闻上人言。现其天身。即以天华散诸菩萨大弟子上。华至诸菩萨即如应。若持至大弟子即着不堕。一切弟子神足举华便不堕落。天问舍利弗。何故举华。曰不如应是以举之。天曰不然。此华如应。何为贤者谓之不应。又如此华无应不应。贤者自为应不应耳。观诸大人华不着身者。以一切弃应不应也。譬如丈夫畏时非人得其便。弟子畏生死故。色声香味细滑得其便。已离畏者一切五乐无能为也。止处未断华着身耳。止处断者华不着也。舍利弗言。天止此室其已久如。曰至于此久如耆年解脱。又问。止此久耶。曰耆年解脱亦何如久。舍利弗默而不答。天曰。如何耆旧大智而默。曰真解者无所言取。故吾于是不知所云。天曰。若耆年案文言之。则一切如文解相。何则解脱者。不内不外不从两间得。而文字亦无内外两间之得。是故贤者无以文字说解脱也。所以者何。一切诸法皆从等解。曰不复以不欲淫怒痴而解乎。天曰。甚慢者不用是说解。如不乐慢淫怒痴者乃以是解。舍利弗言。善哉善哉天女。奚得以何为证辩乃如是。曰不我得不为证故辩如是。若有得有证。则于自然法律为甚慢矣。舍利弗问天。汝于三乘为何志求。天曰。弟子行者乘弟子法。缘一觉行眼见道意。求大乘者自行大悲。如入栴檀林者唯嗅栴檀不嗅他香。如是贤者。在佛德香之室者。不乐弟子缘一觉香。若天龙神释梵四天王。得入此室闻斯正士讲说法者。皆乐佛美德香。终不起欲乐香也。昔者菩萨发意出家。十有二年吾止此室。不闻弟子缘一觉之杂言。但闻殊异菩萨杂语大慈大悲不可思议佛法积要。又舍利弗。此室有八未曾有自然之法以现正化。何谓八。此室昼夜照以智慧睹佛金光。不以日月所照为乐。是为一未曾有。此室入者在中而止。一切无复淫怒痴垢。是为二未曾有。此室恒有释梵四天王异刹菩萨来会不休。是为三未曾有。此室常闻讲说道化六度无极不退之轮法语不废。是为四未曾有。此室天人恒歌正乐弦出无量法化之声。是为五未曾有。此室其中有四大藏众宝积满。周穷济乏求得无尽。是为六未曾有。此室释迦文。阿閦佛。宝首。乐忻。宝月。宝净。无量。固受。师子响。慧作斯。彼诸如来等。是正士念时说时。彼佛即为来。来说佛行无不悦怿。是为七未曾有。此室清净常见诸天名好宫室及一切佛严净之土。是为八未曾有自然之法。如是贤者。此常见正谁已见此。当复舍学弟子法乎。
　　舍利弗问天。汝何以不转女人身。天曰。满十二岁。始以女人形求而得之。夫女人相犹幻事也。故女人为幻观世如类。而云何以转女人身。舍利弗言。观诸有身皆无所成。如是贤者。一切诸法亦无所成。奚为复问何转女身。于是其天即以神足。立舍利弗令如天像。天自化身如舍利弗。既现化而问曰。云何贤者。转为此女像。舍利弗以天女像而答曰。不识吾何以转成此女像也。天曰。贤者。若能转此女像则众女人身可转。若其不女于女身亦不见者。则众女人虽女身为非女非见也。又如佛言。一切诸法非女非男。即时舍利弗身复如故。天曰。贤者。何缘作此女相。曰吾不作非不作。天曰。如是贤者。诸法亦非作非不作。夫不作非不作者佛所说也。
　　舍利弗问天。汝没此当于何生。天曰。佛化所生吾如彼生。曰如佛化生非没生也。天曰。众生犹然。亦不见其没生者也。曰天久如能成无上正真道最正觉乎。曰久犹凡民之普得法。乃吾成最正觉。曰云何凡民之普得法者。无乃非处乎。天曰。其为无上最正觉者非有处也。所以者何。佛无所立故曰无所于最正觉者。舍利弗言。今诸佛最正觉及其已正觉与当正觉者。如江河沙皆谓何乎。曰此以文数为读者耳。非谓道有去来今也。夫三涂等且如。贤者得道云何。曰所得者为不惑耳。天曰。如是贤者。吾成佛者。亦以为彼未正觉故。尔时维摩诘。谓贤者舍利弗言。是天已奉事九十二亿佛。神通之智已解了。所愿普具法忍已得。已不退转。愿行如言所欲能现。
如来种品第八
　　文殊师利问曰。何谓族姓子。菩萨所至到处兴有佛法。维摩诘言。其来往周旋有智慧兴有佛法。菩萨来往为之奈何。其至五无间处能使无诤怒。至地狱处能使除冥尘。至于畜生处则为除闇昧能使无慢。求入饿鬼道。一切以福随次合会。至无智处不与同归能使知道。在怒害处为现仁意不害众生。在憍处为现桥梁合聚度人。在尘劳处为现都净无有劳秽。如在魔道则能使其觉知所缘。在弟子道所未闻法令人得闻。在缘一觉道能行大悲坐而化人。入贫窭中则为施以无尽之财。入鄙陋中为以威相严其种姓。入异学中则使世间一切依附。遍入诸道一切能为解说正要。至泥洹道度脱生死如无绝已。是为菩萨来往周旋。所入诸道能有佛法。于是维摩诘又问文殊师利。何等为如来种。答曰有身为种。无明与恩爱为种。淫怒痴为种。四颠倒为种。五盖为种。六入为种。七识住为种。八邪道为种。九恼为种。十恶为种。是为佛种。曰何谓也。文殊师利言。夫虚无无数不能出现住发无上正真道意。在尘劳事未见谛者。乃能发斯大道意耳。譬如族姓子。高原陆土不生青莲芙蓉蘅华。卑湿污田乃生此华。如是不从虚无无数出生佛法。尘劳之中乃得众生而起道意。以有道意则生佛法。从自见身积若须弥。乃能兼见而起道意故生佛法。依如是要。可知一切尘劳之畴为如来种。又譬如人不下巨海。能举夜光宝耶。如是不入尘劳事者。岂其能发一切智意。
　　贤者大迦叶言。善哉善哉。文殊师利。快说此言诚如之意尘劳之畴为如来种奚但身见能发无上正真道乎。虽以五无间具。犹能发斯大道意而具佛法矣。已得罗汉为应真者。终不能复起道意而具佛法也。如根败之士其于五乐不能复利。如是弟子杂行已断。其于佛法不乐不利无复志愿。是以凡夫于佛法为有反复。如弟子无有。所以者何。凡夫闻佛法能起大道不断三宝。使夫弟子终身闻佛法力无所畏。非复有意起大道也。于是众中有坐菩萨字众像见。问维摩诘言。居士父母妻子奴客执事安在。朋友亲戚徒隶为谁群从所有象马车乘皆何所在。尔时长者维摩诘答众像见。而说颂曰。
　　母智度无极　　父为权方便
　　菩萨由是生　　得佛一切见
　　乐法以为妻　　悲慈为男女
　　奉谛以降调　　居则思空义
　　学知一切尘　　其生随所欲
　　上道为亲友　　觉意而不着
　　我徒勇而果　　群从度无极
　　四恩当女事　　乐以歌道德
　　总持为苑囿　　觉华甚奇快
　　厥实度知见　　彼树法林大
　　八解之浴池　　正水满其渊
　　净叶众如殖　　浴此无垢尘
　　参驾五通驰　　大乘难过踰
　　调御以道意　　八道坦忘忧
　　相具以严容　　众好饰其姿
　　惭愧免行成　　华鬘谓不疑
　　七宝货之大　　求者兼与法
　　得报利弘多　　随布分斯道
　　守如禅解教　　无患清净道
　　以是依诸佛　　常勇志不摇
　　是食甘露者　　以解味为浆
　　不慢不疑净　　戒品为涂香
　　在彼众尘埃　　勇犍莫能胜
　　降伏一切魔　　咸使至道场
　　其于所堕生　　都已无惑根
　　为现诸刹土　　将护度众尘
　　供养亿如来　　奉诸三界将
　　不我则为佛　　生辄务成养
　　修治佛土净　　训化诸群生
　　由是得最刹　　无人人所行
　　一切民萌类　　声响及众变
　　一时能尽现　　菩萨乐精进
　　邪行为顺现　　随欲牵致来
　　方便度无极　　一切示轨仪
　　为现胜言教　　示身终如死
　　祐化诸人物　　于幻法不殆
　　现劫尽干烧　　更始生地形
　　众人有常想　　照令知无常
　　正使或亿千　　出之一邑里
　　能悉为空舍　　安诸施以道
　　如有禁咒语　　崄谷若干辈
　　皆为到彼度　　菩萨无所畏
　　世间众道术　　一切从而学
　　非以随疑见　　因之解人惑
　　或作日月天　　或为梵中尊
　　为地主以德　　为风神亦然
　　劫中有疾疫　　为之设医药
　　勤恤护养安　　除病消诸毒
　　劫中设饥馑　　则施食与浆
　　前救彼饥渴　　却以法语人
　　劫中若兵起　　己为作慈利
　　化之以不诤　　兆民得休济
　　若于大战中　　则我得臣众
　　恒协用和安　　菩萨力势强
　　至于有狱刑　　佛土不可胜
　　辄至到于彼　　趣使众庶宁
　　所往方教化　　五道遍分明
　　一切生索现　　此为菩萨生
　　在欲示饶有　　现舍而行禅
　　能禁制魔首　　莫知孰执焉
　　火中生莲荷　　是可谓希有
　　无比为大炬　　其在欲能尔
　　有民众所聚　　则为兴农利
　　导以无贪欲　　立之以佛智
　　求为世间将　　宗长若帝师
　　辅上而怀下　　以此安群黎
　　周惠诸贫民　　资财无有极
　　因厥所布施　　劝励起道德
　　在于憍慢中　　示现作力士
　　消伏诸贡高　　使立佛正道
　　见人有危惧　　居前而慰安
　　既施使无畏　　乃化以道真
　　为五通仙人　　修治梵行事
　　立众以净戒　　及忍和损意
　　以敬养烝民　　见者乐精进
　　所有僮仆奴　　教学立其信
　　随如方便随　　令人得乐法
　　欲现一切最　　善权必深学
　　无际行谓此　　是以游无疆
　　合会无边慧　　说法无有量
不二入品第九
　　于是维摩诘。问众菩萨曰。诸正士所乐菩萨不二入法门者。为何谓也。座中有名法作菩萨。答曰族姓子。起分为二。不起不生则无有二。得不起法忍者。是不二入。
　　首闭菩萨曰。吾我为二。如不有二不同像则无吾我。以无吾我无所同像者。是不二入不眴菩萨曰。有受为二。如不受则无得。无得者不作渊。以无作无驰骋者。是不二入。
　　首立菩萨曰。劳生为二。为劳乘者其于生也弗知弗乐。以过众知而受色欲者。是不二入。
　　善宿菩萨曰。虑知为二。当以不虑不知。于诸法念作而行不念作者。是不二入。
　　善多菩萨曰。菩萨意弟子意为二。如我以等意于所更乐。无菩萨意无弟子意。与无意同相者。是不二入。
　　善眼菩萨曰。一相不相为二。若都不视不熟视不暂视。不作一相亦不暂相。于视不视以等视者。是不二入。
　　奉养菩萨曰。善不善为二。于善不善如无所兴是谓无想。以无想立者而不为二。都于其中而无度者。是不二入。
　　师子意菩萨曰。一切不受为二。当如金刚而无觉知。不为愚行亦不解者。是不二入。
　　勇意菩萨曰。漏不漏为二。如得正法则其意等。已得等者终不为漏不漏想。亦不以无想而得。不以想受而住者。是不二入。
　　净解菩萨曰。此有数此无数为二。若离一切数则道与空等。意都已解无所著者。是不二入。
　　人乘菩萨曰。是世间是世尊为二。若世间意空。于其中不舍不念。不依尊上者。是不二入。
　　目见菩萨曰。尽不尽为二。尽者都尽。都尽者不可尽。是谓无尽无所尽故曰尽。曰尽者无有尽。如斯入者。是不二入。
　　普闭菩萨曰。我非我为二。如我之不得非我何可得。于我自然而不作者。是不二入。
　　明天菩萨曰。明不明为二。不明滋多是故有明。若是不用不计以作等计。于其中而平等。不以二得要者。是不二入。
　　爱觐菩萨曰。世间空耳作之为二。色空不色败空。色之性空。如是痛想行识空而作之为二。识空不识败空。识之性空。彼于五阴知其性者。是不二入。光造菩萨曰。四种异空种异为二。空种自然四大亦尔。本空自然末空自然。知此种者是不二入。
　　善意菩萨曰。眼色为二。其知眼者见色不染不怒不痴。是谓清净。如是耳声鼻香舌味身更心法为二。其知心者于法不染不怒不痴。是谓清净。如此住者是不二入。
　　无尽意菩萨曰。布施一切智而分布为二。布施而自然一切智亦尔。一切智自然布施亦尔。如是持戒忍辱精进一心智慧一切智而分布为二。智慧而自然一切智亦尔。一切智自然智慧亦尔。于其中而一入者。是不二入。深妙菩萨曰。空异无相异无愿异为二。如空则无相。无相则无愿。无愿者不意不心不识不行。其以一向行众解门者。是不二入。
　　寂根菩萨曰。佛法众为二。佛性则法法性则众。一切是三宝无有数。无数则朴朴则正诸法。乐随此者是不二入。
　　不毁根菩萨曰。有身与有身尽为二。有身则有尽。何则从身生见。从见有身。是故有身有毁灭杂。彼以无杂自然如灭。而不迷不惑者。是不二入。
　　善断菩萨曰。身口心为二。所以者何。是身则无为之相也。如身之无为口相亦无为。如口之无为心相亦无为。如其心之无为一切法亦无为。其以无二无三事者。是不二入。
　　福土菩萨曰。福与不福。为与不知为为二。于福不福如不知为如不有为是则无二。其于罪福不以知为如自然相。以空知者。不是福不非福亦不无知。觉如此者。是不二入。
　　首怀菩萨曰。攀缘称说为二。若其不攀缘则无所不善无非善也。如无不善无非善者。是不二入。
　　月盛菩萨曰。闇与明为二。不闇不明乃无有二。何则如灭定者无闇无明。如诸法相而等入者。是不二入。
　　宝印手菩萨曰。其乐泥洹不乐生死为二。如不乐泥洹不恶生死乃无有二。何则在生死缚彼乃求解。若都无缚其谁求解。如无缚无解无乐无不乐者。是不二入。
　　心珠立菩萨曰。大道小道为二。依大道者不乐小道亦不习尘。无大道相无小道相。如如想之士无以行道者。是不二入。
　　诚乐仰菩萨曰。诚不诚为二。诚见者不见诚。奚欺伪之能见。何则非肉眼所见也。以慧见乃而见。其以如见无见无不见者。是不二入。
　　如是诸菩萨各各说已。又问文殊师利。何谓菩萨不二入法门者。文殊师利曰。如彼所言皆各建行。于一切法如无所取。无度无得无思无知无见无闻。是谓不二入。
维摩诘经卷下
香积佛品第十
　　于是贤者舍利弗心念。日时欲过。此诸大人当于何食。维摩诘知其意而应曰。唯然贤者。若如来说八解之行。岂杂欲食而闻法乎。要闻法者当为先食。是时维摩诘即如其像正受三昧。上方界分去此刹度如四十二江河沙佛土。有佛名香积如来至真等正觉。世界曰众香。一切弟子及诸菩萨皆见其国。香气普薰十方佛国诸天人民。比诸佛土其香最胜。而彼世界无有弟子缘一觉名。彼如来不为菩萨说法。其界一切皆以香作楼阁。经行香地苑园皆香。菩萨饮食则皆众香。其香周流无量世界。时彼佛诸菩萨方坐食。有天子学大乘字香净。住而侍焉。一切大众皆见香积如来与诸菩萨坐食。维摩诘问众菩萨言。诸族姓子谁能致彼佛饭。皆曰不能。即复问文殊师利。卿此众中未悉了乎。答曰如佛所言。未知当学。于是维摩诘不起于座。居众会前化作菩萨。光像分明。而告之曰。汝行从此佛土度如四十二江河沙世界。到众香刹香积佛所。往必见食。则礼佛足如我辞曰。维摩诘言。愿得世尊所食之余。欲于忍界施作佛事令此懈废之人得弘大意。亦使如来名声普闻。即化菩萨居众会前。上升上方忽然不现。举众皆见其去。而化菩萨到众香界礼彼佛足言。维摩诘菩萨稽首世尊足下。敬问无量兴居轻利。游步康强少承福庆。愿得世尊所食之余。欲于忍界施作佛事。令此懈废之人得弘大意。亦使如来名声普闻。彼诸菩萨皆愕然曰。此人奚来何等世界有懈废人。即以问佛。香积报曰。下方去此度如四十二江河沙刹。得忍世界。有佛名释迦文汉言能仁如来至真等正觉。于五浊刹以法解说懈废之人。彼有菩萨名维摩诘。说上法语。今遣化来称扬我名。彼菩萨曰。其人何如乃作是化。德力无畏神足若斯。佛言甚大。一切世界皆遣化往。化作佛事以立众人。
　　于是香积如来。以满钵香饭一切香具。与化菩萨。时彼九万菩萨俱发声言。我等欲诣忍土见释迦文。彼佛报言。往族姓子。赍尔忍香入彼世界。无以仁故有放逸意。自持汝所乐行。勿念彼国菩萨不如。无得于彼生废退意而有劳想。所以者何。佛土虚空。诸佛世尊欲度人故为现其刹耳。化菩萨既受饭与诸大人俱承佛圣旨。及维摩诘化。须臾从彼已来在维摩诘舍。维摩诘即化为九万师子床严好如前。诸菩萨皆坐讫。化菩萨奉佛具足之饭与维摩诘。饭香一切薰维耶离。及三千大千世界皆有美香。时维耶离诸梵志居士尊者月盖等。闻是香气。皆得未曾有自然之法。身意快然。具足八万四千人入维摩诘舍。观其室中菩萨甚多。睹师子座高大严好。见皆大喜。悉礼菩萨诸大弟子却住一面。诸香地天人色行天人皆来诣舍。维摩诘谓耆年舍利弗诸大弟子言。贤者可食如来之饭。惟大悲味无有限行以缚意也。有异弟子念此饭少。而此大众人人当食。化菩萨曰。四海有竭此饭无尽。使众人食抟若须弥。犹不能尽是不可尽。所以者何。无有尽戒至于定慧解度知见。如来之饭终不可尽。于是钵饭悉饱众会饭故不尽。诸菩萨大弟子天与人。食此饭已气走安身。譬如一切安养国中诸菩萨也。其香所薰毛孔皆安。亦如众香之国香彻八难。
　　于是维摩诘问众香菩萨言。诸族姓子。香积如来云何说法。彼菩萨曰。我土如来无文字说。但以其香。而诸菩萨自入律行。菩萨各各坐香树下。其香皆薰一切同等。悉得一切香德之定。堪任得定。菩萨一切行无所著。彼诸菩萨问维摩诘。今世尊释迦文云何现法。维摩诘曰。此土人民刚强难化。故佛为说刚强之语。是趣地狱。是趣畜生鬼神之道。是为由身由言由意恶行之报。至于不善恶行滋多。故为之说若干法要。以化其粗犷之意。譬如象马[怡-台+龍]悷不调。着之羁绊加诸杖痛然后调良。如是难化诪张之人。为以一切苦谏之言乃得入律。彼菩萨曰。未曾有。如世尊释迦文。乃忍以圣大之意。解贫贪之人。及其菩萨亦能劳谦。止斯佛土甚可奇也。维摩诘曰。如卿等言。此土菩萨于五罚世以大悲利人民。多于彼国百千劫行。所以者何。诸族姓子。此忍世界有十德之法为清净。彼土无有。何等十。以布施摄贫穷。以敬戒摄无礼。以忍辱摄强暴。以精进摄懈怠。以一心摄乱意。以智慧摄恶智。以悔过度八难。以大乘乐遍行。以种德本济无德者。以合聚度人民。是为十德。而以发意取彼。彼菩萨曰。为以几法行无疮痏从此忍界到他佛土。维摩诘曰。有八法行。菩萨为无疮痏从此忍界到他佛土。何等八。为众设耻避乱羞望。为一切人任苦忍诤。为诸善本以救众生。为不距众人而爱敬。菩萨所未闻经恣听不乱。不嫉彼供不谋自利。常省己过不讼彼短。自检第一以学众经。是为八。当此维摩诘与众会及文殊师利说法时。满百千人发无上正真道意。十千菩萨逮得法忍。
菩萨行品第十一
　　是时佛说法于奈氏之园。其场忽然广博严事。一切众会皆见金色。贤者阿难问佛言。世尊。是为谁先瑞应。而此场地广博严事。一切众会皆见金色。佛告阿难。是维摩诘文殊师利大众欲来故先为此瑞应。于是维摩诘报文殊师利。吾欲诣如来。此诸大人可共见佛礼事供养。文殊师利言。善哉行矣宜知是时。是时维摩诘。即如其象而为神足。使一切众立其右掌。并诸师子座共行诣佛。既到诸菩萨皆避坐而下。稽首佛足却住一面。诸大弟子释梵四天王。稽首佛足皆住一面。于是世尊问讯诸菩萨。使各复坐。即悉受教众坐已定。佛语贤者舍利弗言。汝已见菩萨大士之所为乎。对曰唯然已见。佛言。以何等相而知其转。对曰其转不可念知。非意所图非度所测。我睹其为不可思议。阿难问佛。今所闻香自昔未有。是为何香。佛言。是彼菩萨身毛孔之香也。舍利弗告贤者阿难我等一切诸毛孔亦得是香。阿难言。此所从出。曰是维摩诘从香积佛取饭。于舍食者一切毛孔皆香若此。阿难问曰是香气转能久如。维摩诘答言。至此饭消。曰此饭者几时而消。答曰此饭住止至七日七夜。后乃消化而随所语。若弟子行者。服食此饭不得道终不消。其食此饭而中止者则不消也。新行大道而服食此饭。不得法忍则亦不消。若得法忍而食此饭。至一生补处其饭乃消。譬如阿难。阿昏陀药其香遍一室。皆作蜜香气。悉消众毒药气乃歇。此饭如是未孚即消。至诸垢毒一切除尽饭气乃消。阿难曰。彼以佛事作此饭耶。佛言。如是如是。阿难。或有佛土以光明作佛事。或有佛土以菩萨作佛事。有以如来色相名号现作佛事。有以衣食苑园棚阁而作佛事。有以示现神通变化而作佛事。有以虚静空无寂寞为作佛事。而使达士得入律行。有以影向梦幻水月野马晓喻文说而作佛事。有以清净无身无得无言无取而为众人作佛事。若此阿难。不有是义及诸所有。亦不为人作佛事也。以此四魔八十四垢。百千种人为之疲劳。是故诸佛为作佛事故。此阿难名为佛法。随所行入之法门。菩萨得入此门者。若得一切好大佛土不以喜悦。得不好土而亦不避。其近如来即益起敬。妙哉一切佛法。以等度人而佛土不同。譬如有佛土有地若干道。所覆盖不若干也。如是阿难。有诸如来为若干像。其无碍慧不若干也。正等阿难。如来身色威相性大戒定慧解度知见事。力无所畏及佛法慈悲护安。受行寿量说法度人。是故名为等正觉。名为如来。名为佛。此三句者其义甚广。使吾以劫之寿。未能周竟三千大千申畅其义。以知众生之意。上智多闻得念总持。为一切人说此三句之义。穷劫未能竟。此为等正觉为如来为佛者也。是故阿难。佛道无量如来智辩不可思议。阿难白佛。愿今已后无称我为上智多闻。佛言。阿难。汝起疲厌之意。于弟子中为最多闻。比诸菩萨未有见焉。菩萨志愿所作弥多。一切海渊尚可测量。菩萨智慧诸持定念。种种所得不可称度。阿难。汝且观菩萨行。是维摩诘一时所现德善之本。彼诸弟子缘一觉者。一切变化于百千劫不能现也。于是众香世界菩萨来者。皆叉手言。如来名等吾甚思念无有遗忘。于此佛土终不起想。又如世尊诸佛权道不可思议。以度人故。为随所欲而现佛土之好。愿佛赠我以佛之法。遗迁于彼土当念如来。佛告诸菩萨言。有尽不尽门。汝等当学。何谓为尽。谓其有数。何谓不尽。谓为无数。如菩萨者不尽于数不住无数。以何于数而不动者。谓之大慈不动大悲不舍。性以和乐而不荒。见人而悦奉事圣众。惠施躯命以受正法。种善无厌分德不住。学法不懈说教不忘。供事佛劝。所生不恐具受不慢。不轻未学不为尘埃。守真化生欣乐受决。安身以力安彼以悦。禅定为学行想。生死为善权想。来求为贤友想。悉知为具足想。所有为布施想。恶戒为依受想。不忍为忍默想。懈怠为精进想。乱意为知念想。恶智为行智想。度无极为父母想。道品法为群从想。欲行众善而无厌足。以诸刹好成己佛土。生死无数劫意而有勇。闻佛无量德志而不倦。劳者为作归。贪者为福。导为众重任。晓阴入种降魔兵。不以谋为法。渊慧有余。以少求而知足。诸世间已毕竟。于众俗不渐渍。得世际感圣贤。现诸仪式起神通行。博闻能讽慧力持念。断众人疑知本本根。无碍无住为致辩才。顺化天人十善为净。梵迹为立行四无量。致佛音声为法都讲。导至善行得佛仙路。捐身口意行欲殊胜。喜在众经取菩萨众以大乘化。德行不败善法不惑。如是诸族姓子。以应此法者不尽数也。何谓菩萨不住无数。谓求为空不以空为证。求为无相无数无愿。不以无相无数无愿随至为证。观于无常不厌善本。观世间苦以诚信生。观于非身诲人不倦。观寂然法寂而不转。观退转者身意不随。观无处所为住生死以度斯漏。观无所行为行导人。观于无我以大悲乘而成济之。观无所生不随弟子缘一觉律。观于惶荒不荒福德。观夫虚无不虚正智。观于言语不厌智慧。观无有主应自然智。观无适莫义合则行。是为诸族姓子。菩萨不住无数。
　　又复不尽数者为合会福。不住无数者为合会慧。不尽数者为行大慈。不住无数者为有大悲。不尽数者为道人民。不住无数者为求佛法。不尽数者为具佛身相。不住无数者为具一切智。不尽数者为行善权。不住无数者为出智慧。不尽数者为净佛土。不住无数者为佛立故。不尽数者利诱进人。不住无数者现人利故。不尽数者计会善本。不住无数者施善力故。不尽数者为具所愿。不住无数者为本愿故。不尽数者为具满性。不住无数者为性净故。不尽数者为五通不邪。不住无数者知佛六通故。不尽数者行度无极。不住无数者无满时故。不尽数者求诸佛宝。不住无数者不求无宝处故。不尽数者习行众药。不住无数者知彼众病故。不尽数者生死自然。不住无数者泥洹自然故。于是彼诸菩萨闻此喜悦皆生善心。诸是三千大千世界一切好华。积至于膝以供养佛。稽首佛足右绕三匝以次合聚。于是佛土忽然不现。须臾之间已还彼国近香积佛。
见阿閦佛品第十二
　　于是世尊问维摩诘。汝族姓。子欲见如来为以何等观如来乎。维摩诘曰。始不以生终不以数今则不住。空种是同入无所积。眼耳鼻口身心。以离三界不疲。解三脱门得三达智。为无所至至一切法。得无碍立积于诚信。如无所住如慧无杂不生因缘。不为相不熟相不暂相。不一相不非相。不无视不为视。不熟视不暂视。不此岸不度泛不中流。不以此不以彼不以异。不解慧不住识。无晦无明无显无名无弱无强。无教无不教。无净无不净。无数无不数。无言无不言。不施不受。不戒不犯。不忍不诤。不进不怠。不禅不乱。不智不愚。不诚不欺。不出不入不往不反。断诸杂声。非有土非无土。非有余非尽[歹　　斯]非模非想。非着舍着。平等正法。非量非称非过非逝非作。非见非闻。非意非识。度诸所生正至诸慧。等诸人物说一切法。无所生无所有无挂碍。一切受无不乐作。无刺无击无灭无败无固。无畏无忧无喜无声。一切灭说无语。如是世尊。如来身为若此为如是观。如是观者名为正观。以他观者犹为邪观。贤者舍利弗。承佛圣旨而问佛言是人何没来生此土。佛言。汝自以是问维摩诘。舍利弗言。族姓子。汝于何没而来生此。维摩诘言。如卿贤者以法为证没当何生。曰安有斯法没而生者。维摩诘曰。若无没来何有诸法。曷云如是汝于何没而来生此。幻士造化为男为女宁有没来。舍利弗言。化者无没生也。维摩诘曰。如来不云一切法化自然。答曰如是。曰化自然相非诸法耶。曷云如是汝于何没而来生此。没者。舍利弗为行尽[歹　　斯]。生者为行长善。菩萨没者不尽善本生不长恶。佛告舍利弗。是族姓子。本从阿閦佛阿维罗提世界来。阿閦者汉言无怒。阿维罗提者妙乐也。舍利弗言。希有世尊。是族姓子。乃从清净佛土而来乐此多怒之处。维摩诘言。云何贤者。夫日一切周行冥中为乐冥耶。答曰不然。日不休者其明堪任行众冥故也。曰夫日奚故行阎浮利上。答曰欲以明照为之除冥。曰如是贤者。菩萨若生不净佛土。则净其人不俱为污。一切所近辄为除冥。
　　是时大众渴仰欲见妙乐世界阿閦如来及其大人。佛知一切众会所念。即请维摩诘言。族姓子。现此众中妙乐世界阿閦如来及其菩萨诸弟子众。众皆欲见。于是维摩诘菩萨自念。吾当止此师子座不起。为现妙乐世界铁围山川溪谷江湖河海州域须弥众山明冥。日月星宿龙神天宫梵宫。及众菩萨弟子具足。国邑墟聚人民君王。阿閦如来及其道树所坐莲华。其于十方施作佛事。及其三重宝阶。从阎浮利至忉利宫。其阶忉利诸天所。以下阎浮提礼佛拜谒供事闻法。阎浮提人亦缘其阶上忉利宫。天人相见如是无数德好之乐。从妙乐世界上至第二十四阿迦腻吒天。又断取来供养入此忍界。使一切众两得相见。维摩诘念欲喜众会。即如其像正受三昧而为神足。居诸众前于师子座。以右掌接妙乐世界来入忍土。彼得神通菩萨天人弟子见接举来。皆起称曰。唯然世尊哀取我。惟世尊安立我。阿閦佛以方便受众人而解之曰。非我所为。是维摩诘所接也。其余天人不知为谁取我如往。而妙乐世界入此忍土不增不减。又此土不迫隘。而彼土亦不损也。
　　于是世尊释迦文。告诸众曰。汝等观是妙乐世界阿閦如来。其土严好菩萨行净弟子清白。皆曰唯然已见。愿受如是净好佛土诸菩萨皆欲追学阿閦如来菩萨所行。其于是见彼阿閦如来佛土者。十四垓人起无上正真道意。皆愿生妙乐世界。佛即记说是辈皆当生妙乐土。又当来化我此忍世界。一切化已当复还彼。佛问舍利弗。汝已见妙乐世界阿閦如来。如是世尊。见彼土人一切净好。皆得神足如维摩诘。我等世尊。快得善利。得与是辈从之正士相见与事。在在人人闻是法者快得善利。谁闻是语而不好信。如有手执玩习讽读。是为得佛行念。如有讽起是经法者。为受正法为舍众道。为如来到其舍。若究畅书随是法说而敬事者。是为得佛福施得大法智。其以是经四句颂教为同学说。是为已得记莂。为得法乐已甚解矣。
法供养品第十三
　　于是天帝释白佛言。多福哉世尊。得近如来文殊师利者。虽百千闻。未有若此纯法化者也以宿曾闻是法不疑故。使其人得此法乘能受持诵。况我面值应心与合。诸爱此者吾无所违。若一切见轨迹不离诸佛者。于诸彼转其已得胜。为降众魔而来体道。道意佛念其人必得。持是法者吾与官属当助安之。在所墟聚国邑。有以是法教劝说者。吾与官属共诣其所。其未乐之天人。吾当起其乐必以喜乐而营护法。佛言。善哉善哉。天帝。吾代汝喜。是诸去来现在佛得道者。皆说是法。若是天帝欲得供养去来现在诸佛世尊。当受是法持诵自清宣示同学。正使天帝三千世界如来满中。譬如甘蔗竹芦稻麻丛林。甚多无数皆为如来。有贤者子贤者女。于一劫若百劫。敬之事之奉之养之。一切施安进诸所乐。至诸佛般泥曰。一一等意。穿地藏骨立七宝塔。周于四方弥满佛界。高至梵天施设盖幡。为诸佛别造塔。皆于一劫若百劫。供养众华众香众盖幢幡伎乐。云何天帝此人殖福能增多不。曰多矣。世尊。彼之福祐不可称说亿百千劫。佛告天帝。当以知是贤者子贤者女。受此不思议门所说法要。奉持说者福多于彼。所以者何。法生佛道法出诸佛。其能供养此正法者。非思欲施辈。当以知此。
　　佛告天帝。有昔过去无央数劫不可称计。时世有佛名俾沙阇罗耶(汉言药王)如来至真等正觉明行成为善逝世间解无上士道法御天人师号佛世尊。其世界名太清。劫曰净除。彼时天帝。药王如来寿三十劫。其弟子众凡三十六亿垓。菩萨十二亿。是时有转轮圣王名曰宝盖。王有七宝主四天下。五劫奉事药王如来。率其官属施诸所安。至五劫中。圣王宝盖召其千子而告之曰。汝等已见如来当共奉事施以所安。于是千子闻父王命。皆以安和。复至五劫供养药王如来。并其官属一切施安。第一太子名曰善宿。独坐自念。宁有供养殊过此者。空中有天承佛圣旨应曰。正士。法之供养胜诸供养。即问何谓法之供养。天曰何不行问药王如来。佛当为汝解说法之供养。于是太子善宿即起行诣药王如来。稽首佛足。而问法之供养。为法见者是何谓也。药王佛言。法供养者。如佛所说众经奥藏深邃之言。诸世所归。非为难受难见之辈。以无憍慢微妙无像其义夷易。菩萨箧藏修至诸持。经印所封非无道理。其轮清净入六度无极。可善取学道品法净入正之事。为下大悲建于大悲。离诸大见睹大缘起。非人非命非女非男。如空无相无愿无为。道地之行法轮之际。天人百千所共叹誉。法藏多度含受众人。明宣诸佛菩萨道行。为入有义法之正要。下于无常苦空非身。戒无所犯。一切彼转见为怖畏。师仰诸佛。睹夫生死而不与同现灭度。安习如是像众经微言。分别惟观而以受法。是为法之供养。又族姓子。法供养者。为闻法生法。法转成缘起。随顺离诸际见。为如不生不起法忍。非身非人。为上因缘。无违无受如无所诤以舍我作。而依于义不以严好。以随圣典。而依于慧不为文饰。处处入义。而依于经不习非义。以所怀戢。而依于法不用人所见。得诸法无受入无处所。灭于不明灭于行。灭于识名色六入更乐痛爱受有。生老死苦一切以灭。如是灭如是观十二因缘起。以不可尽而受微妙。人所视见而以不视。是族姓子。名为无上法之供养。
　　如是天帝。太子善宿从药王佛。闻法供养便得顺忍。即解宝衣以覆佛上而言曰。余以堪任于如来灭后奉受正法。作法供养拥护是道。惟愿如来加哀竖立。令我得降魔怨取佛正法。彼佛知其内性。即说曰。末后汝当守护法城。于是善宿从见世尊。以家之信。舍家受道勤修德本。精进不久即立善法。起五神通。得入诸道之持。不断辩才。遂于世尊般泥曰后。以智慧力至满十劫。药王如来所转法施随而分布。于时善宿比丘化十亿人使立大道。十四垓人解弟子乘。余无量人得生天上。如是天帝。在昔异时王宝盖者。于今得佛名宝成如来。其太子善宿者。则吾是也。其余诸子于是贤劫。皆得如来至真等正觉。此贤劫中千佛兴者是也。从鸠留先为始作佛。至楼由如来为最后得。如是天帝。当知此要。昔者我身于诸如来行法供养。得为上化为长化为愿化为无上无比之化。是故天帝当以知。此法之供养供养于佛。
嘱累弥勒品第十四
　　彼时佛语弥勒菩萨言。弥勒。是名为无数亿劫习佛道品。汝随分布。受是像经佛所建立。如来灭后广博此道。所以者何。后世得者。族姓子族姓女天龙神揵沓和。当下德本其于前胜。已作无上正真道行。而未得闻受此法者。闻是辈经必甚爱乐。当顶受此佛之要道。又汝弥勒。当利是辈诸族姓子。于是当为布现是经文。菩萨有二印。何谓二。有喜杂句严饰之印。有入深法妙化之印。彼若好喜杂句饰者。当知是为阿夷恬菩萨辈也。若得是深经书受广行。不以数数有畏闻之能传。当知是菩萨为久修梵行。复有四事。阿夷恬用空耗。何谓四。所未闻经闻之惊疑。不作劝助专增为乱。吾未曾闻此从何来。若族姓子。甚解深法乐说微妙。不从受习。虽近不敬专。于中作毁行。是为四。阿夷恬为空耗。不得至深法忍。又弥勒有二行。菩萨虽解深法犹以空耗。何谓二。习在边方不恒其行。檀智蔑人。不受不诵亦不追求。自有甚解学深法者则以轻慢。贪浊怀嫉不能纳人亦不法施。是为二。虽解深法犹以空耗。不能疾近不起法忍。
　　于是弥勒菩萨白佛言。未曾有。唯然世尊。至于如来之善言。吾当远离如此之恶。以护如来无数亿劫道品之习。若贤者子心入是辈经者。当令手得恣所念取。若念受持如是辈经。传示同学广说分明。其时世尊。得如是经乐喜相传者。当知此辈菩萨为弥勒所建立也。佛言。善哉善哉。弥勒。如来代喜善说是言。于是一切菩萨等。俱共同出声言。如来灭后我等在所佛土。当来于此分布佛道。示诸同学以其所乐。尔时四天王白佛言。在所世尊。墟聚国邑有行如是深经法者。吾当率诸官属诣讲法所为护讲法。百由延内当令一切闻见讲法。令无伺求得其便者。彼时佛告贤者阿难。取是经法奉持诵说以布现人。阿难言唯。当受是经布现众人要者。世尊。当何名斯经亦当以何奉持之。佛告阿难是名为维摩诘所说。亦名为不可思议法门之称。当奉持之。佛说是已莫不劝受。尊者维摩诘文殊师利为上首。众菩萨大弟子一切魔众。闻佛所说皆大欢喜。
