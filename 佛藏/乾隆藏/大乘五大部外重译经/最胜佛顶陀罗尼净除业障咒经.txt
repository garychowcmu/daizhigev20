最胜佛顶陀罗尼净除业障咒经一卷


大乘五大部外重译经
最胜佛顶陀罗尼净除业障咒经一卷
唐中天竺三藏地婆诃罗奉制译
　　

最胜佛顶陀罗尼净除业障咒经
　　如是我闻。一时薄伽梵在室罗筏竹笋道场。于誓多林给孤独园中。与大比丘众八千人俱。皆是住声闻位尊者。大阿罗汉众所知识。其名曰尊者舍利子。摩诃目干连。摩诃迦叶。阿泥律陀。如是等诸大声闻而为上首。
　　复有无量菩萨摩诃萨众。一切皆是住不退转地之行。无量功德之所庄严。其名曰观自在菩萨。妙吉祥菩萨。得大势菩萨。慈氏菩萨。胜莲华藏菩萨。净除一切障菩萨。普贤菩萨。如是等菩萨摩诃萨三万二千人而为上首。与诸大众时俱会坐。复有万梵天王。梵摩天王。善见天王而为上首。与其梵众而俱会坐。复有万二千天帝释而为上首。与无量天龙药叉乾闼缚阿素洛迦噜洛紧捺洛莫呼勒伽鸠槃荼毕舍遮人非人等大众。俱在会座。
　　尔时世尊四众围绕。恭敬瞻仰一心听法。时彼三十三天会于善法堂中。有一天子名曰善住。乘大宝宫天女侍从。前后围绕纵逸嬉戏。与诸妓女共相娱乐。时夜后分忽闻空中有声唤言。善住天子汝从今数。却后七日汝当舍报。堕于阎浮作七种畜生。常食秽恶不净之物。次堕地狱备受诸苦。经多劫后方得为人。虽得人身生无两目。矬陋粗丑诸根不具。口气常臭恒乏衣食。贫穷下贱人所弃恶。尔时善住天子。闻是语已心惊惶怖。举身毛竖愁忧不乐。即严宫从香花供具。诣天帝所跪礼足已。哀惋啼泣白言天帝。听我所陈我于善法堂中。将诸天女与诸天众共相娱乐。适于向时忽闻空中有声呼我名言。汝后七日命期当尽下生阎浮受七返畜身。不净秽污而为食啖。又入地狱受苦多劫。后得人身生无两目。身处寒碎容貌粗丑。口气臭秽贫穷下贱。苦恼缠缚人所不喜。天帝云何令我得免。尔时帝释闻说此语。甚大惊愕即时思惟。善住天子前因何福今生天上。受斯妙乐经尔多劫。复何恶业天报遽尽。阎浮之内受七畜生。又入地狱备经多苦。为人无目众恶备具。尔时帝释思惟是已复作是念而此善住为何畜身。即以天眼观其所报。须臾在定便见善住受七畜者。所谓猪狗野干猕猴蟒蛇乌鹫等辈。常食极恶臭秽之物。见是事已极助忧恼。酸伤悲感痛切于心。复作是念我但见此受报少分。而诸因感深远之事非我能测。唯有如来正遍知海。能知如是善恶等因。如我应往咨问是事。世尊大慈应为我等说是所以。或令善住得免斯苦。尔时帝释即于其时。敕诸天众各严宫侍。花鬘璎珞及种种香。末香烧香天衣弥覆而为供养。于时帝释将是眷属。速疾来诣誓多林所。到已奉献。顶礼佛已右绕七匝。即于佛前广大供养。法事已讫却住一面。承佛圣旨白言世尊。善住天子与诸天女及诸天众。于善法堂游戏自恣。忽闻空中有声告言。善住天子后更七日。天命当尽受诸畜身。入于地狱为人不具。备经多苦如上所说。具以白佛。唯愿世尊为诸四众及我等辈说其因缘。而此善住往昔之世。修何福业生天受乐经尔多劫。复何因缘命终堕落。作如上等七种畜生。一切不净为其饮食。复入地狱受苦多劫。虽得人身矬陋卑贱。无目粗丑众恶缠裹。贫穷臭秽人所鄙弃。又修何福感彼空内告语令知其报之者孰斯缘也。唯愿世尊愍其善住及我等辈。说是因缘报应之本。慈悲救济令得解脱。
　　尔时世尊告帝释言。善男子汝大慈心。能为善住问其往昔因缘善恶业报之事。又能请我除免其苦。甚善大善谛听谛听。吾当为汝分别解说。尔时世尊从于顶上放大光明。流照十方一切佛界。其光五色青赤黄白黑互相纷映右旋宛转。还至佛所绕佛三匝。从佛口入。佛摄光已佛便微笑。告敕帝释谛听谛听。乃往过去无量阿僧祇劫。尔时有佛号毗婆尸如来应供正遍知明行足善逝世间解无上士调御丈夫天人师佛世尊。化世缘尽般涅槃后。于像法中。尔时有国名波罗奈。时有婆罗门唯诞一子。身遂舍寿其母孤养。年渐长大向田营种。贫母为之处处求食。未得之间食时稍晚。其子饥渴嗔心恚母。便出恶言今日何缘不来送食。冤烦系恨再三返复。便出恚言我母今者不如畜生。我见猪狗野干猕猴乌鹫之类。养育儿子为怜念故。犹尚不令饥渴无暂舍离。如何我母不来见看。饥渴如是复不送食。怀是怨恨未久之间。母求得食遽持来至。慰喻其子令使欢喜。适坐欲食。忽于空中见一独觉作沙门形。飞从南来腾空北过。其子见已心生敬仰。即起合掌头面作礼。邀屈临降。时辟支迦便就其请。其子欢喜敷白茅座。献净妙华减其食分。持以奉上比丘食已。为说法要示教利喜。其子于后复得出家。而被差作维那知事。时有婆罗门造立僧坊安置徒众。复有施主送多酥油。时诸客僧在于寺食。维那见已心悭嗔恚嫌客烦乱。酥油等味都不与食。客僧问曰此是檀越施现前僧。何故留之不行徒众。而是维那卒躁恶性。即便唱骂儞客僧等。何不啖屎尿索酥油耶。儞眼盲耶。见有酥油我匿之乎。
　　佛告帝释。尔时婆罗门子者今善住天子是也。由其恚言将畜比母。今招七返作畜生身。又由作维那时出食秽言。业感令其常食不净。悭僧食故地狱受苦。骂盲瞎故得无目报。七百生中常无两目。长处黑闇受大辛苦。天帝当知如是罪业。有因会报终不败灭。复次天帝善住天子得生天者。由彼过去供养辟支。敷座献花恭敬施食闻法力故。今受天福经尔数劫常胜妙乐。又由辟支腾空过时。其人发心仰于空中。倾心致敬头面作礼。由是功德今赖空中神声预报其报之者。即是善住守殿神也。尔时善住承佛所说。即知自业皆是宿缘。即于佛前深自咎责。由我过去恚母嫌僧恶骂悭贪。令我当来获斯大罪。今承圣旨尽命忏悔。即便举身投躄于地。遍身血瘀于笮花袋。闷绝良久方渐苏息。号啕雨泣悲不自胜。
　　佛告善住及天帝释。十恶业缘恶口尤最。当知恶骂甚于猛火。而此猛火但焚七珍之财。但焚世间资玩等物。恶口猛火能烧七圣之财。能烧出世一切功德。消灭荡尽遽招恶报。如汝善住一言恨母。一骂众僧。烧天报尽复入地狱。天帝父母众僧不应轻毁。理当尊重恭敬供养。软语称赞常念其恩。三界慈爱唯有父母。三世福田不过众僧。如其八辈真僧十二贤圣。供养之者不虚功德。欲求出世进可成道。宁应僧处辄生欺语。父母生养劬劳辛苦。十月妊娠三年乳哺。长养教诲艰忧备尽。冀其成立才艺过人。又望出家度脱生死。以是恩念昊天难报。是故我语阿难。左肩担父右肩担母。绕须弥山百千万匝。血流没踝尚不能报一日乳哺之恩。岂应恶念轻生恚语。
　　佛告帝释善住天子。今见我故得五眼净。忏悔彻故罪亦除灭。佛顾善住而谓之曰。汝止勿泣我有法门。名为最胜佛顶陀罗尼咒。持是咒者能令汝得离苦解脱。善住我此最胜佛顶陀罗尼咒。乃是百千万亿俱胝诸佛所说。我今说之此陀罗尼咒者。于诸佛顶最尊最胜。能灭一切业障悉令清净。能拔地狱畜生阎摩罗趣。能除一切众生生死苦恼。复告天帝此清净佛顶最胜陀罗尼咒。若有善男子善女人比丘比丘尼。能受持者若读若诵是人。以是功德百千万劫。十恶五逆悉得消灭。即得阿耨多罗三藐三菩提。不转此身获宿命智。从一佛国生一佛国。常蒙普贤文殊观音势至。摩顶授手受菩萨记。常在道场闻持正法。获萨云智更增其寿。身口意净不遭横死。善触充满举体清胜。一切时处快得轻安。若临终时念此陀罗尼者。即得往生诸佛国土。尔时帝释闻佛称叹最胜陀罗尼功德不可思议。深乐欢喜一心渴仰。白言世尊惟愿如来。愍念善住及我等辈。亦为未来末法众生。说此最胜佛顶陀罗尼咒。我当修行愿令一切众生永离八难之苦。尔时世尊为天帝及善住天子四部众等即说咒曰。
　　那谟薄伽伐帝(一)啼晒路迦(稽耶反)钵啰底毗失瑟咤(长声)耶(二)勃陀(长声)耶薄伽伐底(三)怛侄他(四)唵(长声五)毗输驮耶娑摩三漫多嚩(缚可反)婆(长声)娑(上六)娑破啰拏揭底伽诃那娑婆(长声)缚输第(七)阿鼻诜者(去长声)苏揭多伐折那(八)阿[口　　蜜]唎多苾晒罽(九)阿呵啰(长声)阿诃啰(下同十)阿(长声)瑜散陀(长声)啰尼(十一)输驮耶输驮耶(十二)伽伽那鞞输提(十三)乌瑟尼沙毗逝耶输提(十四)娑诃娑啰喝啰湿弭珊珠地帝(十五)萨婆多他揭多地瑟咤(长声)那頞(鸟割反)地瑟耻帝慕侄晒(十六)跋折啰迦(长声)耶僧诃多那输提(十七)萨婆伐啰拏毗输提(十八)钵啰底祢伐怛耶阿(长声)瑜输提(十九)萨末耶頞地瑟耻帝(二十)摩尼摩尼(二十一)怛闼多部多俱胝钵唎输提(二十二)毗萨普吒勃地输提(二十三)逝耶逝耶(二十四)毗逝耶毗逝耶(二十五)萨末啰萨末啰勃陀頞地瑟耻多输提(二十六)跋折[口　　梨]拔折啰揭鞞(二十七)拔折灆婆伐都(二十八)摩摩(称名替此字)萨婆萨埵写迦(长声)耶毗输提(二十九)萨婆揭底钵唎输提(三十)萨婆怛他揭多三摩湿嚩(缚佉反)娑頞地瑟耻帝(三十一)勃陀(地耶反)勃陀(同上)蒲陀耶蒲陀耶(三十二)三漫多钵唎输提(三十三)萨婆多他揭多地瑟吒(长声)那頞地瑟耻帝(三十四)摩贺慕底[口　　(隸-木+士)](三十五)娑婆诃(三十六)
　　佛告天帝。我此清净诸趣最胜佛顶陀罗尼咒。能净除一切罪业等障能净除一切三恶道苦。此陀罗尼咒。八十八俱胝殑伽沙诸佛同共宣说。严记守护随喜赞叹。一切如来所共印可。能净除一切众生十恶罪故。能救一切地狱畜生饿鬼阎罗趣故。若一切众生福业渐薄。应受短命残病丑陋。眇小贫贱盲聋喑哑。应堕地狱畜生受诸苦恼。闻我说是陀罗尼名者。恶报消灭便得解脱。若有众生造集恶业。十恶五逆一切罪障。若轻若重悉皆消灭。当得阿耨多罗三藐三菩提。永离一切苦难。永离一切畜生阎摩罗趣。乃至阿素洛药叉罗刹娑布单那迦吒布单那阿波沙摩罗如是等趣悉得解脱。
　　佛告天帝若复有人能受持此咒者。从是受持已后永离恶趣。恒与十方诸佛同居一处。恒生菩萨胜侣之中。或托贵族婆罗门种。常在道场诸佛净土。乃至成就无上菩提。获于如来正遍知海解脱身也。
　　佛告天帝及善住天子。我此清净诸趣最胜佛顶陀罗尼咒。威神广大具大功德有大威势。如吉祥日如摩尼珠。皎洁无垢净若虚空。所在之处光明照世。犹如世间最胜七宝。一切众生及诸国王王子王母百官宰相。凡有见者共所贵重乐见无厌。由是妙宝不为秽污之所染故。天帝此陀罗尼者亦复如是。若有受持读诵书写供养此人。以是功德亦为一切天龙八部之所贵重。如彼妙宝不欲暂舍。所以者何由是陀罗尼力。能令一切地狱畜生饿鬼。诸重罪等皆消灭故。又由是陀罗尼力。能令持者当得阿耨多罗三藐三菩提故。
　　佛告天帝及善住天子。若有国王王子王母太子百官宰相。及诸比丘比丘尼善男子善女人等为供养故。书此陀罗尼咒。安七宝塔中。或宝师子座上。若金刚台中。若舍利窣堵波内。若高幢头。若有四生众生。或比丘比丘尼优婆塞优婆夷。造诸十恶五无间业。及四重禁一切重罪。应生阎摩罗界乃至六趣随处受苦。是罪人等若于此陀罗尼塔边往来。塔上微尘落其身上者。如上诸罪悉得除灭。或有风过吹其塔等。而复吹人少沾身分。即得生天受胜妙乐。亦随意乐往生净土。若有持是陀罗尼者。适欲洗手以水灌掌。其水堕地沾洒虫蚁。是诸虫等即得生天。是故若比丘比丘尼优婆塞优婆夷若男若女。有能斋戒清净六时。不阙持此陀罗尼咒者。是人三世所有五逆四重十恶根本。一切重罪悉当消灭。为诸菩萨及诸如来。手摩其头授菩萨记而告之言。善男子汝能受持最胜佛顶陀罗尼咒者。汝当来世必得阿耨多罗三藐三菩提。
　　佛告天帝若复有人。能于四衢道中造诸宝塔或立高幢安此陀罗尼经。复以种种花香璎珞七宝严具奇妙衣服饮食汤药而为供养。是人功德无量无边。是人福智不可称计。是人即是菩萨摩诃萨。是人即是佛之真子。所以者何。拔济塔下往来无量诸众生故。尔时阎摩罗法王。即于如是夜分后时。将诸眷属百万亿千。持诸香花种种严具。来至佛所奉献于佛。右绕七匝顶礼佛足。以诸华香而为供养。白言世尊我闻世尊。演说最胜佛顶陀罗尼咒今我故来为欲听受。随顺言教而守护故。
　　尔时复有护世四天王忉利天王释提桓因。及空居夜摩天睹史多天化乐天他化自在天梵天王大梵天王等。各将眷属持种种香花璎珞。来诣佛所而为供养。右绕七匝白言世尊。唯愿为说最胜佛顶陀罗尼咒受持法要。令我晓了成就供养。
　　佛告护世及大梵王阎摩罗等。谛听谛听吾为汝说。若有一切苦难众生。罪极重者无救护者。当于白月十五日洗浴清洁。着净衣裳受八戒斋。于菩提像前正心右跪。诵此陀罗尼咒满一千八遍。是人所有诸罪业障悉皆消灭。当得总持陀罗尼门。辩才无碍清净解脱。
　　佛告天帝若人虽未诵持。但得闻此陀罗尼音一经耳者。即能熏其赖耶为佛种子。譬如小许金刚堕于地上即能穿入。其地虽厚不能留碍。决至本际方乃当住。此咒亦尔一经耳者。即能熏其习性要成正觉。烦恼虽重亦不障蔽。设复堕于地狱畜生饿鬼。终不为诸业报令其沉没。要当乘是咒力任运增修至于佛地。天帝若有四生众生。一闻是陀罗尼者。现生一期更无他疾。诸苦恼事不复重受。而亦不受胞胎之形。所生之处莲中化身。诸漏结使从是永断。五眼清净得宿命智。而复当得阿耨多罗三藐三菩提。
　　佛告天帝若人初亡及亡已久。有人以此陀罗尼咒。咒黄土一把满二十一遍散其骸上。而是亡者即得往生十方净土。若亡者魂识已入地狱畜生饿鬼阎罗趣者。咒土沾骨便得解脱。即舍恶趣而得生天。
　　佛告天帝若有短命众生欲求长寿者。于白月十五日洗浴清洁。着新净服斋戒一心。诵是陀罗尼满一千八遍。令命短者还得长寿。一切业障悉皆消灭。
　　佛告天帝若复有人。就于一切畜生耳中。诵是陀罗尼咒唯一遍者。而是畜生耳根。一闻如是陀罗尼故。尽此一形不复重受禽畜之身。应入地狱即得免离。
　　佛告天帝若人遇大恶病受诸苦恼闻是陀罗尼咒。即得离苦罪障消灭。乃至四生众生闻此咒者。悉舍病苦离胞胎形。乘莲化生常识宿命。一切生处忆持不忘。
　　佛告天帝若人生来具造十恶五逆四重根本等罪。自惟乘此恶业。命终之后必定当堕阿鼻地狱受诸大苦。经于多劫劫尽更生。若堕畜生杂类禽兽。循环恶道无复救护。是人应当白月十五日在菩提像前。以金银器可受一升。盛好净水安置坛内。受菩萨戒持斋洁净。于坛西畔面东向像。烧香礼拜右跪系念。至诚启白诵此陀罗尼咒满一千八遍。于其中间不得间断。而以是水散洒四方及以上下。愿令一切同得清净。作是法已如上恶业应入地狱畜生饿鬼便得解脱。一切罪报悉皆消灭。阎罗放赦司命欢喜。不生嗔责反更心恭。合掌随喜赞其功德。若舍其报生诸佛国。十方净刹欲往随愿。又十五日咒其酥蜜及于荜茇一千八遍。与人食之其人食已。所有十恶五逆等罪悉皆消灭。而复当得阿耨多罗三藐三菩提。
　　佛告天帝若欲作此曼茶罗法者。于白月十五日。以香水黄土及瞿摩夷作泥涂坛。其坛方圆四肘为量。棱伽五色周匝三重。于坛四边更作一重眷属棱伽以白色规界。而于坛中尽散诸花。以四瓶水安坛四角画莲华上。其水瓶者悉须齐量不得大小。持舍利瓶和盛牛黄。中莲华上恭敬安置。又于坛中散种种花焚种种香龙脑郁金沉水等香。然种种灯酥灯油灯及于香灯。献种种食粳米乳酪酥油石蜜蒱桃石榴二种之浆。七宝器盛奉于坛内。尔时行人持菩萨戒。律仪清净餐三白食。着新净服于坛西畔。合掌右跪心祈念已。先当作佛护身印。即作佛心慕陀罗法。诵此最胜佛顶陀罗尼咒一千八遍。一切恶业十恶等罪悉皆消灭。当得阿耨多罗三藐三菩提。诸佛菩萨亲摩其顶授菩提记。欲诣菩萨所居之处。即蒙菩萨将往自宫。随逐往来十方佛土。
　　佛告天帝如是最胜佛顶陀罗尼咒。于末法时若有比丘比丘尼优婆塞优婆夷。及国王国母王子王母太子妃后百官宰相人非人等。乃至一切众生但解语者。有能作是曼茶罗法。清净涂地。若以土若以水若以香水。及瞿摩夷而严饰之。散花烧香幢盖幡灯。若以种种珍宝饮食供养之者。是即名为檀波罗蜜。营坛之时有恼不嗔。是即名为羼提波罗蜜。修坛勤勇不懈不怠。是即名为毗梨耶波罗蜜。专明法则一心不乱。是即名为禅波罗蜜。布置端正不喎不斜。善知分齐可与不可。是即名为般若波罗蜜。天帝依是言教建法事者。是即具足六波罗蜜。是故应当展转开示一切众生。多所饶益获菩提故。
　　佛说经已帝释善住还于自宫。善住天子依教持诵。满七日后自见罪报。一切悉灭更加天命增寿无量即与帝释将诸天众。严持香花种种殊妙天衣璎珞。而来供养。头面礼佛庆大慈悲。欢喜踊跃旋绕千匝。
　　尔时世尊舒金色手。摩善住天子顶。复为善住授菩萨记而告之言。此经名为最胜佛顶陀罗尼净除诸趣业障咒经。汝等四众应当受持。
　　尔时四众菩萨摩诃萨。及天龙八部乾闼缚阿素洛羯路茶紧那洛莫呼勒伽鸠槃茶毕舍遮人非人等。闻佛所说皆大欢喜。作礼而去信受奉行。
