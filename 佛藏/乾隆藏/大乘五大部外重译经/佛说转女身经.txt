佛说转女身经一卷


大乘五大部外重译经
佛说转女身经一卷
刘宋罽宾三藏昙摩蜜多译


　　

佛说转女身经
　　如是我闻。一时佛住王舍城耆阇崛山中。与大比丘众一千人俱。菩萨八千。皆是众所知识。或有他方佛土来在会者。及诸天龙夜叉乾闼婆阿修罗紧那罗摩睺罗伽等。与百千眷属俱来在会。尔时世尊。四众围绕而为说法。初语亦善。中语亦善。后语亦善。文义巧妙。具足显说梵行之相。尔时会中。有婆罗门。名须达多。其妻净日。身怀女胎。在众中坐。其所怀女虽处胎中。诸根具足不杂垢秽。一心合掌向佛听法。欲有所问。尔时尊者阿泥卢豆。已得不增减明净天眼过于人眼。见净日身中所怀之女。诸根具足不杂垢秽。一心合掌向佛听法。欲有所问。尔时尊者阿泥卢豆。见是事已。白佛言。世尊。是净日所怀之女。诸根具足不杂垢秽。一心合掌向佛听法。欲有所问。佛言阿泥卢豆。我先明见此女在胎而不说之。所以者何。若有众生。不信如来诚谛之言。此人长夜受大苦恼。尔时世尊。放大光明。普照三千大千世界。悉令周遍。复以神力。令此众会皆见此女在母胎中。诸根具足不杂垢秽。一心合掌向佛听法。欲有所问。尔时世尊。出一切众生乐闻之音。其音清净。所谓易解声。质直声。清净声。可适耳根无过失声。能令身心生欢乐声。离诸烦乱如净月声。美妙相续不断绝声。不粗强声。善入人心能去贪欲嗔恚愚痴之声。令人欢喜信乐之声。过梵音声。如雷震声。如天乐声。如师子吼演法之声。于百千万亿阿僧祇那由他劫积集善根果报之声。以如是等和雅音声。而告女言。汝为何事而来听受。欲有所问。佛威神故。女在胎中。而白佛言。世尊。有诸众生贪着我见。虚妄分别从颠倒生。无有众生起众生相。无我计我。无命无人。无有长养。计命人长养。为如是等诸众生故。欲有所问。复有众生贪着我见。于一乘道不能解了。欲为开悟一乘道故。复有众生。为无明有爱之所覆系。不能解了明解脱法。欲令解了明解脱故。
　　复有众生。为贪欲嗔恚愚痴盲冥之所覆蔽。不能进求空无相无作三解脱门。欲令修证三解脱故。
　　复有众生堕四颠倒。无常计常。苦谓为乐。无我见我。不净见净。欲为解说四谛法故。所谓是苦。是苦集。是苦灭。是苦灭道。
　　复有众生。为五盖所覆。不修五根。欲令具足五根法故。
　　复有众生。贪依六入不证六通。欲为解说六通法故。
　　复有众生乐七识住。不能晓了七菩提分。欲为解说七觉法故。
　　复有众生行八邪道。不能解了八圣道分。欲为解说圣道分故。
　　复有众生心怀九恼。不能得入九次第定。欲为解说诸禅解脱三摩提故。
　　复有众生住十恶业。不能勤修十善业道。欲令满足十善道故。
　　复有众生。堕于邪聚或不定聚。于无漏法便为非器。欲令晓了正聚法故。欲令众生成就善根。而自调伏。随所愿求而为说法。世尊。我今为如是等诸因缘故。向佛听法欲有所问。
　　尔时一切众会。叹未曾有而作是言。如来之法甚为希有。菩提萨埵虽处胎中。饶益众生法言不废。若善男子善女人。有见闻者。其谁不发阿耨多罗三藐三菩提心。
　　尔时此女以佛神力。犹如后边身菩萨。从母右胁忽然化生。此女福慧因缘力故。令其母身无诸恼患。平复如故。其女生已未久之间。地大震动雨众天华。一切乐器不鼓自鸣。陆地生华大如车轮。种种庄严色香妙好悦可人心。有百千叶。黄金为茎。白银为叶。马瑙为须。赤真珠台。女在上立。身形犹如二三岁儿。颜貌端政甚可爱敬。皆从前世善果报生。尔时释提桓因。持天衣璎珞。往诣其所。而语之言。善女着此衣服璎珞。莫裸形立。女报释提桓因言。夫为菩萨。不以是衣服璎珞而自庄严。所以者何。菩萨恒以菩提之心。以为衣服璎珞。而自庄严。则胜一切世间天人庄严。
　　复次憍尸迦。菩萨有十种衣服璎珞而自庄严。何等为十。所谓不失菩提之心。不忘废深心。常以大慈为一切众生而作救护。大悲为本勤行精进。度诸众生不舍成就一切众生。常以惭愧庄严身口意业。一切物施不望其报。持诸戒行头陀功德终不违犯。住忍辱力能忍难忍。以正方便求胜善根。其心虽住禅无量等诸三昧中。终不求证非时解脱。憍尸迦。是名菩萨十种衣服璎珞庄严。于一切时常不远离。复次憍尸迦。菩萨以相好严身。胜诸璎珞。而此相好从福慧生。何等福慧。所谓种种布施爱重之物。能舍与他。于诸众生无恚恨心。常求善行不限布施令他满足。观一切众生皆是福田。憍尸迦。是名菩萨第一衣服璎珞庄严。若菩萨欲证声闻辟支佛乘。不名庄严。若住悭心破戒心。嗔恚心懈怠心。乱想心恶慧。杂诸烦恼卑小之心。我不能得阿耨多罗三藐三菩提。惊怖悔恨。则非菩萨庄严。所以者何。远离菩萨庄严法故。尔时众会。闻说菩萨诸庄严法。有万二千诸天及人。先种善根。皆发阿耨多罗三藐三菩提心。
　　尔时世尊告此女言。汝可受是释提桓因衣服璎珞。女白佛言。世尊。我不堪受。所以者何。共我志同应同衣服璎珞庄严。而此帝释。愿求小智所乐卑下。厌患生死常怀怖畏。欲速入涅槃。恒从他边听受法要。所有慧明惟独照已不及他人。如执草束欲度江河。不能为人作净福田。永离诸佛清净智眼。不能晓了诸众生根。世尊。我今着坚固铠愿求大乘。欲饶益一切。集大法船度未度者。求自然智转于法轮。不于他人有所悕求。以如来智而自庄严。亦令一切悉得诸佛清净智眼。世尊。我从彼国来生此间。欲见如来释迦牟尼。礼拜供养听说法耳。彼佛世尊。自当与我衣服璎珞。使我着之。尔时众会诸天人等。皆作是念。此女来处世界名何。去此近远。为在何方。彼国如来复名何等。今为现在说法教不。
　　尔时世尊。知此众会心之所念。告舍利弗言。东南方去此世界。过三十六那由他佛土。有世界名净住。佛号无垢称王如来应等正觉。今现在说法。舍利弗。此女从净住世界没。来生此间。欲成就众生。亦欲礼拜供养于我。听说法教。佛说是已未久之间。彼无垢称王如来。发愍念心。即以神力送诸菩萨所著衣服璎珞庄严。来在女前悬虚空中。又出声言。善女。净住世界。无垢称王如来遣此衣服璎珞与汝。汝可着之。当如此间诸菩萨等。若着衣服璎珞庄严。即时皆得具五神通。汝亦应尔。其女尔时。于虚空中。取衣服璎珞。即便着之。须臾之间。衣服璎珞出妙光明。除如来光。其余梵释护世天王。日月光明悉不复现。其女即时具五神通。下莲华台行诣佛所。举足下足。大地即时六种震动。到佛前已。头面礼足绕佛七匝。白佛言。世尊。惟愿如来。为诸菩萨摩诃萨。说摄菩提增长之法。令诸菩萨于无上道。而不退转过诸魔行。速成阿耨多罗三藐三菩提。尔时世尊告此女言。若菩萨成就四法。能摄菩提亦令增长。何等为四。一者净心。二者深心。三者方便。四者不舍菩提之心。是名为四。复有四法。一者恒欲利益一切众生。二者常当慈心愍诸众生。三者当以大悲度脱众生。四者坚固精进具足一切佛法。是名为四。复有四法。一者分别诸法多生信心。二者远离声闻辟支佛心。三者乐观胜法。欲具满一切佛法。四者勤行精进必成其果。是名为四。复有四法。一者离于憍慢。二者除自大心。三者敬重尊长。四者易可教诲。是名为四。复有四法。一者于来求者不生恚恨。二者舍一切物不求其报。三者已施不悔。四者所有善根尽回向菩提。是名为四。复有四法。一者不破戒。二者不穿戒。三者不杂戒。四者不浊戒。是名为四。复有四法。一者性和能忍。二者善护他意。三者自护己身终不犯他。四者回向菩提。是名为四。复有四法。一者坚固精进。二者明净精进。三者不怯弱精进。四者回向菩提。是名为四。复有四法。一者身强堪能。二者心强堪能。三者善能修集诸禅及支。四者恒不忘失菩提之心。是名为四。复有四法。一者布施。二者爱语。三者利益。四者同事。是名为四。复有四法。一者慈心遍一切处。二者大悲无有厌惓。三者喜心深爱敬法。四者舍心离于憎爱。是名为四。复有四法。一者听法无厌。二者正观思惟。三者随法能行。四者回向菩提。是名为四。复有四法。一者知诸行无常。二者决定知阴是苦。三者定知诸法而无有我。四者定知涅槃是寂灭法。是名为四。复有四法。一者得利不喜。二者失利不忧。三者虽有名誉其心常等。四者虽闻恶名心亦不恼。是名为四。复有四法。一者他毁不嗔。二者称赞不喜。三者遭苦能忍。四者虽乐不逸亦不轻他。是名为四。复有四法。一者观因。二者知果。三者离二边见。四者觉缘起法。是名为四。复有四法。一者知内无我。二者知外无有众生。三者俱知内外无有寿命。四者毕竟清净无人。是名为四。复有四法。一者行空不畏。二者观无相不没。三者不分别无愿。四者乐观诸法无作。是名为四。复有四法。一者不证苦智。二者不证集智。三者不证灭智。四者不证道智。是名为四。复有四法。一者深观菩提。二者不谤正法。三者身在僧数终不退转。四者于法不起诤讼。是名为四。复有四法。一者能令贪欲不起。二者亦不攀缘。三者断贪欲嗔恚愚痴。四者及余烦恼亦复如是。是名为四。复有四法。一者于诸众生心常平等。二者等观众生皆是福田。三者佛及众生皆悉平等。四者法及众生亦悉平等。是名为四。复有四法。一者不显己身。二者不下他人。三者不轻未学。四者于已学者爱敬如师。是名为四。复有四法。一者远离无益之言。二者恒求闲静。三者乐住阿兰若处而无厌足。四者勤求阿兰若诸功德利。是名为四。复有四法。一者少欲。二者知足。三者净物知量。四者乐行头陀不贪上妙衣服饮食。是名为四。复有四法。一者知己。二者知他。三者知时。四者知义。是名为四。复有四法。一者乐法。二者乐义。三者乐谛。四者乐成就众生。是名为四。复有四法。一者内净能护自心。二者外净能护众生。三者法净行善之处。四者智净能离憍慢。是名为四。复有四法。一者离我。二者去我所。三者除诸见。四者断爱恚。是名为四。复有四法。一者善权摄慧。二者慧摄善权。三者大悲摄一切施。四者精进摄一切道品之法。善女。菩萨成就如是四法。能摄菩提亦令增长。
　　尔时世尊。说此四法能摄菩提。亦令增长之。时会中有三万二千诸天及人。皆发阿耨多罗三藐三菩提心。
　　尔时尊者舍利弗。问此女言。汝父母为汝作字。名曰何等。时女报言。尊者舍利弗。一切诸法本无名字。虽随分别而立名字。非是真实。无定主故。又尊者舍利弗。菩萨摩诃萨。随其所行而立名字。若得净心名净心者。若逮深心名深心者。若行方便名净方便者。若行布施名善能施者。若修尸罗名净戒者。若住忍辱名有忍力者。若勤精进名著精进铠者。若住诸禅名常三昧者。逮得智慧名大慧者。若住慈悲喜舍。名大慈大悲大喜大舍者。若住阿兰若处。名闲居无事者。若不舍头陀。名行清净功德者。若乐集善法。名喜求法者。略而言之。随其以何善根发趣大乘。而得名字。
　　尔时世尊。告舍利弗言。当此女着衣服璎珞之时。放大光明普照大众。是故此女名无垢光。当忆持之。
　　尔时尊者舍利弗。复问无垢光女言。汝从净住世界无垢称王佛所。受此女身来此间也。无垢光女答言。尊者舍利弗。彼佛世界无有女人。舍利弗言。汝今何故。以此女形来生此间。女即答言。我今不以男形女形。亦不以色受想行识来生此间。所以者何。尊者舍利弗。于意云何。如来所作化人。从一佛国至一佛国。为有男女阴界诸入差别相不。舍利弗言。不也。所以者何。如来所化无有差别。女言。尊者舍利弗。如如来所化无有差别。一切诸法皆悉如化。若知诸法悉同化相。从一佛国至一佛国不见差别。舍利弗言。汝于诸法见无差别。云何能成就众生。女答言。尊者舍利弗。若于诸法见差别者。是则不能成就众生。若于诸法不见差别。是则必能成就众生。舍利弗问女言。汝今为已成就几所众生。女答言。如尊者舍利弗所断烦恼。舍利弗言。我所断烦恼性无所有。女言。众生之性。亦无所有。舍利弗言。无性众生何所成就。女言。烦恼无性复何所断。舍利弗言。无分别故是名为断。女言。如尊者舍利弗所言。若不分别彼我。是亦名为成就众生。舍利弗复问女言。云何名众生成就。女答言。于诸有中不起染爱。是名众生成就。舍利弗又问女言。汝于三乘。为以何乘成就众生。女答言。尊者舍利弗。譬如空中等霔甘雨。于上中下种子苗稼。药草树木皆令生长。其雨颇有分别相不。舍利弗言。其水虽能生长苗稼。而无分别。如是舍利弗。诸佛菩萨。其所说法亦无分别。随诸众生于三乘道善根熟者而调伏之。舍利弗复问女言。云何调伏。其义云何。时女答曰。言调伏者。能观邪道即是正道。是名调伏。所以者何。凡夫颠倒不能正观故不调伏。若观邪道平等之相。不随不愿诸邪道者。是则名为毕竟调伏。又舍利弗。言调伏者。于我无我亦名调伏。所以者何。无我见者。于诸烦恼不爱不起。是名解脱。女问舍利弗言。尊者得解脱耶。舍利弗言。我得解脱。女言。谁缚汝者。言得解脱。舍利弗言。无有缚者而得解脱。而其本性是解脱相。是故我言得解脱耳。女言。若其本性无缚无解。是解脱相。汝何故言我得解脱。舍利弗言。一切诸法皆解脱相。是故我言我得解脱。女言。如尊者舍利弗所言。若知诸法皆解脱相。是则名为究竟解脱。舍利弗言。若诸漏尽阿罗汉所说。汝今所说等无有异。女言。尊者舍利弗。今我亦是漏尽阿罗汉。舍利弗言。以何缘故而作是说。女言。我亦远离一切尘垢。缘觉声闻所有道品。我悉知见而不愿乐。惟求佛智。是故我言。是阿罗汉诸漏已尽。舍利弗言。颇有因缘。而诸菩萨作罗汉耶。女答言有。舍利弗言。以何缘有。女言。若有众生先种善根。应以声闻身得度者。即现声闻身。而作是言。我是阿罗汉。为众生说证罗汉法。是名菩萨作罗汉也。说此法时。二百比丘不受漏法。心得解脱。是诸比丘白佛言。世尊。此女辩才。是佛威神为自力耶。佛言。是佛威神。其女亦自有辩才之力。
　　尔时无垢光女。白佛言。世尊。今此会中诸比丘比丘尼。优婆塞优婆夷愿乐欲闻。修何善行。得离女身速成男子。能发无上菩提之心。惟愿世尊当为解说。尔时世尊。欲利益成就四部众故。告无垢光女言。若女人成就一法。得离女身速成男子。何谓为一。所谓深心求于菩提。所以者何。若有女人发菩提心。则是大善人心。大丈夫心。大仙人心。非下人心。永离二乘狭劣之心。能破外道异论之心。于三世中最是胜心。能除烦恼不杂结习清净之心。若诸女人发菩提心。则更不杂女人诸结缚心。以不杂故。永离女身得成男子。所有善根亦当回向无上菩提。是名为一。
　　复次女人成就二法。能离女身速成男子。何谓为二。所谓除其慢心。离于欺诳。不作幻惑。所有善根。远离女身速成男子。悉以回向无上菩提。是名为二。
　　复次女人成就三法。能离女身速成男子。何谓为三。一身业清净持身三戒。二口业清净离口四过。三意业清净离于嗔恚邪见愚痴。以此十善所生善根。愿离女身速成男子。回向菩提。是名为三。
　　复次女人成就四法。得离女身速成男子。何谓为四。一不恚害。二不嗔恨。三不随烦恼。四住忍辱力。是名为四。复次女人成就五法。得离女身速成男子。何谓为五。一乐求善法。二尊重正法。三以正法而自娱乐。四于说法者敬如师长。五如说修行。以此善根。愿离女身速成男子。回向菩提。是名为五。
　　复次女人成就六法。得离女身速成男子。何谓为六。一常念佛愿成佛身。二常念法欲转法轮。三常念僧欲覆护僧。四常念戒欲满诸愿。五常念施欲舍一切诸烦恼垢。六常念天欲满天中之天一切种智。是名为六。
　　复次女人成就七法。得离女身速成男子。何谓为七。一于佛得不坏信。二于法得不坏信。三于僧得不坏信。四不事余天惟奉敬佛。五不积聚悭惜随言能行。六出言无过恒常质直。七威仪具足。是名为七。
　　复次女人成就八法。得离女身速成男子。何谓为八。一不偏爱己男。二不偏爱己女。三不偏爱己夫。四不专念衣服璎珞。五不贪着华饰涂香。六不为美食因缘。犹如罗刹杀生食之。七不吝所施之物。常追忆之而生欢喜。八所行清净常怀惭愧。是名为八。
　　复次女人成就九法。得离女身速成男子。何谓为九。所谓息九恼法。憎我所爱。已憎今憎当憎。爱我所憎。已爱今爱当爱。于我已憎今憎当憎。是名为九。
　　复次女人成就十法。得离女身速成男子。何谓为十。一不自大。二除憍慢。三敬尊长。四所言必实。五无嫌恨。六不粗言。七不难教。八不贪惜。九不暴恶。十不调戏。是名为十。
　　复次善女。若有女人。能如实观女人身过者。生厌离心。速离女身疾成男子。女人身过者。所谓欲嗔痴心并余烦恼。重于男子。又此身中有一百户虫。恒为苦患愁恼因缘。是故女人烦恼偏重。应当善思观察。此身便为不净之器。臭秽充满。亦如枯井空城破村。难可爱乐。是故于身应生厌离。又观此身。犹如婢使不得自在。恒为男女衣服饮食。家业所须之所苦恼。必除粪秽涕唾不净。于九月中怀子在身众患非一。及其生时受大苦痛命不自保。是故女人应生厌离女人之身。又复女人虽生在王宫。必当属他尽其形寿。犹如婢使随逐大家。亦如弟子奉事于师。又为种种刀杖瓦石手拳打掷恶言骂辱。如是等苦不得自在。是故女人应于此身生厌离心。又此女身常被系闭。犹如蛇鼠在深穴中不得妄出。又女人法制不由身。常于他边禀受饮食衣服花香。种种璎珞严身之具象马车乘。是故应当厌离女身。又此女身。为他所使不得自在。执作甚多捣药舂米。若炒若磨。大小豆麦。抽毳纺叠。如是种种苦役无量。是故女人应患此身。欲求永离如是众苦。当以此法教示余人。常念如来所言诚实。赞叹出家。能报佛恩。当发此心。愿离女身速成男子。于佛法中出家修道。不复贪求花鬘璎珞游戏园林。衣服饮食严身之具。当观自身及侍立眷属。犹如机关木人。筋牵屈申举下而已。此身虚伪血肉所成不久坏灭。此身如厕九孔流出种种不净。此身愚小之人于中起着。而恒四大所成。此身诸阴犹如怨家。此身虚伪中无坚实。如空聚落。此身无主从父母生。复以行业而严饰之。此身不净纯盛臭秽。此身即是屎尿之器。不久弃捐无可贪处。此身归死。出息入息必当断故。此身无我。如草木瓦石。此身无作者。从因缘生。此身是众鸟狼狗野干之食。弃冢间故。此身是苦聚。四百四病之所困故。此身恒为风寒冷热等分众病之所坏散。恒以药力得存立故。此身不知恩。以饮食养之无止足故。此身无知。内无作者故。此身是后边。必当死故。是故女人应当如是观察此身。生厌离心修行善法。修善行时。若得新好花果可食之物。先奉诸佛菩萨无上福田师长父母。然后自食。应作是念。如我今者以新花果。施与尊重清净福田。愿离秽故女人之身。更得新好男子之身。当佛说此法时。会中五百比丘尼。皆发阿耨多罗三藐三菩提心。而作是言。我等所有善根。愿离女身速成男子。尔时会中。有七十五诸居士妇。闻说此法心大欢喜。即持身上所著璎珞以散佛上。佛神力故。所散璎珞即于空中当佛顶上。化成七十五四柱宝台。端严殊妙甚可爱乐。台中悉有众宝之座。各有如来而坐其上。与比丘僧菩萨大众。前后围绕自然显现。尔时诸居士妇。见此神变倍复欢喜踊跃无量。前诣佛所头面礼足右绕三匝。作如是言。世尊。我等所有善根今悉合集。同发阿耨多罗三藐三菩提心。得离女身。亦回向无上菩提。世尊大悲广说女人受身过恶。悉如佛言无不实者。我等今当勤修方便。永离如是诸恶过咎。从今已去尽其形寿。奉持五戒净修梵行。以此善根共一切众生成等正觉。
　　尔时尊者舍利弗。语诸居士妇言。姊妹能作如是大师子吼。甚为希有。然汝等夫。为听汝等修梵行不。应当问之。诸居士妇白尊者舍利弗言。若我等各问其夫。我从何处来生此间。从此间没当生何处。虽为我夫而不能答。何用问为。尊者舍利弗。若问如来我等从何处没来生此间。于此间没当生何处。如来明见。悉为我等分别说之。是故如来。是我等父母。是我等所尊。是我等大师。是我等福田。是我等宝洲归依之处。今修梵行。何用问其夫为。从今已去。我等勤修方便。更不属夫如余女人。所以者何。若人能除贪欲嗔恚愚痴诸结缚者。终不更能患累其人。今我身心便是我夫。心修梵行不亦快乎。又尊者舍利弗。若非我夫而作夫想。夺我命者自守其心。净修梵行无悔恨也。
　　尔时尊者舍利弗。语诸居士妇言。当勤方便离女人身。所以者何。女人之身。不能得阿耨多罗三藐三菩提。诸居士妇。白尊者舍利弗言。我等从今不复更起女人烦恼。即礼佛足而作是言。世尊。今于佛前头面礼足。不转女身成男子者。终不起也。佛言。诸姊妹我常说言。或有女人。能为男子勇猛之行。然诸姊妹。有十六法若能修行。随所愿求皆得从意。何等十六。一戒清净。二心清净。三空清净。四无愿清净。五无相清净。六无作清净。七知身业如影。八知口业如响。九知意业如幻。十知缘起法。十一离二边见。十二善知因缘。十三观法如幻。十四知法如梦。十五相法如炎。十六深心寂静。当佛说此十六清净法时。大地震动。佛之威神。七十五居士妇。其夫即时来诣佛所。各见其妻顶礼佛足。问尊者舍利弗言。今我曹妻以何缘故顶礼佛足。舍利弗言。此诸姊等。闻佛解说离女身法。心大欢喜踊跃无量。即发阿耨多罗三藐三菩提心。尽其形寿奉持五戒净修梵行。今于佛前头面礼足。作是誓言。若我于此不转女身成男子者。终不起也。又诸居士。汝当放此诸姊妹等。于佛法中出家修道。诸居士曰。如尊者言。悉听出家。又尊者舍利弗。我等今者。于佛法中贪得出家。先度我等。然后女人。尔时舍利弗白佛言。世尊。是诸居士。于佛正法欲得出家。愿佛听之。佛告诸居士。于我法中随意出家。时诸居士白佛言。愿为我等出家。佛言。善来比丘。皆成沙门袈裟着身成就威仪。尔时诸居士妇。佛之威神。自善根力正观思惟。得离女身变成男子。佛神力故。即升虚空高七多罗树。异口同音而说偈言。
　　诸法悉如幻　　但从分别生
　　于第一义中　　无有男女相
　　幻师以幻术　　于四衢道中
　　化作男女像　　兵众共斗战
　　皆共相侵害　　其事非真实
　　我今观生死　　如幻无有异
　　如人于梦中　　造作种种事
　　以其无真实　　觉已无所见
　　谛观于我见　　惟是阴入界
　　无有真实体　　但从颠倒生
　　譬如水中月　　可见不可捉
　　法性同水月　　其实无去来
　　亦如热时炎　　见有动摇相
　　或见是河池　　而无有真实
　　诸法皆如炎　　其性无所有
　　但从颠倒生　　毕竟无有我
　　我本为女身　　而从颠倒生
　　今观男子身　　皆空无所有
　　若有能知空　　不应分别生
　　则于见中空　　身证无挂碍
　　是佛境界力　　复从宿福生
　　亦修现前法　　得离女人身
　　若有诸女人　　欲成男子身
　　当发菩提心　　所愿便成就
　　尔时转女身出家菩萨。从虚空中下顶礼佛足。语其本夫诸居士言。善知识。汝曹皆当发阿耨多罗三藐三菩提心。佛出世难。不生诸难亦复甚难。以大悲心为诸众生。发阿耨多罗三藐三菩提心。此亦复难。若人能发菩提之心。则为供养去来今佛。时诸比丘。语转女身诸菩萨言。汝曹皆是我等大善知识能教化我等。为众生故。发阿耨多罗三藐三菩提心。我等今于佛前发菩提心。愿未来世得成为佛。悉如世尊释迦牟尼如来阿罗呵三藐三佛陀。尔时转女身诸菩萨等白佛言。世尊。愿为我等出家。莫如善来比丘出家之法。亦不欲于声闻人边而得出家。尔时世尊。告弥勒菩萨。汝当为此诸善男子。如法出家。弥勒菩萨白佛言。唯然世尊。当为出家。
　　尔时无垢光女。诣其母所白言。阿婆当发阿耨多罗三藐三菩提心。若母发心。我为已报阿婆之恩。母言。我已发心。所以者何。汝于十月在我腹中。从是已来不生悭心破戒心。嗔恚懈怠乱念恶慧邪见贪欲嗔恚愚痴之心。常欢喜踊跃身心安乐。恒于梦中见诸如来共比丘僧。前后围绕而为说法。我于是时心自念言。今我腹中所怀之子。必是菩萨。我于梦中见于如来身心欢乐。即发阿耨多罗三藐三菩提心。汝今劝我。当随汝语重更发心。尔时无垢光女。左手之中自然而出上妙宝盖。持至母所而白母言。以此宝盖奉上如来。当发大愿为诸天世人。作法宝之盖。尔时净日夫人。取其宝盖奉上如来。发是愿言。以此善根。令我将来为诸天世人。作法宝之盖。尔时世尊。告舍利弗言。此无垢光女。游戏神通。从无垢称王佛国。现受女身来生此间。又舍利弗。此女本是菩萨。名无垢光。已于阿耨多罗三藐三菩提。而不退转。为成就众生故现受女身。非因行业。又舍利弗。汝见是七十五居士妇皆成男子者不。舍利弗言。已见。佛告舍利弗。皆是此女前世父母。舍利弗。无垢光女长夜发愿。若有众生是我父母者。必当令其于阿耨多罗三藐三菩提而不退转。又舍利弗。此三千大千世界。所有星宿其数易知。此无垢光女前世父母。受其劝导修行善法。于阿耨多罗三藐三菩提而不退转者。其数难知。
　　尔时无垢光女。前礼佛足而作是言。一切诸法无男无女。此言若实。令我女身化成男子。发此言时。三千大千世界六种震动。无垢光女女形即灭。变化成就相好庄严男子之身。尔时尊者舍利弗语无垢光菩萨言。仁者。未得阿耨多罗三藐三菩提。能作佛事。乃至如此甚为希有。无垢光菩萨。语尊者舍利弗。诚如所言。诸菩萨摩诃萨。大誓庄严。欲利益成就一切众生。甚为希有。譬如阿伽楼树所有华叶。但出阿伽楼香。如是诸菩萨摩诃萨。乃至发一心之善。皆为阿耨多罗三藐三菩提。恒出佛法功德之香。说是法时。会中万二千众生。发阿耨多罗三藐三菩提心。地大震动。虚空诸天雨种种华。诸天乐器不鼓自鸣。咸作是言。此无垢光菩萨。说真净法。若有众生闻其法者。深心信乐得大威势。离众患难修诸善行。若有女人得闻此经。当知此身最是后边。所以者何。此经广说女人之身种种过患。亦广解说种种诸行。得离女身清净法故。尔时世尊告阿难言。汝当受持此经读诵通利。为他解说广令流布。所以者何。阿难。若有女人。以种种珍宝满阎浮提。施佛世尊。以其善根求离女身复有女人。得闻此经信解欢喜。以其善根求离女身。阿难当知。闻此经名斯则疾矣。阿难白佛言。此经名何等。云何受持。佛言。阿难。此经名转女人身。亦名无垢光菩萨所问。复名无过称菩萨道教。当念受持。佛说是已。无垢光菩萨。并他方国土来会菩萨。及无垢光父母。长老阿难。时会诸天乾闼婆阿修罗人非人等。闻佛所说。皆大欢喜。作礼奉行。


