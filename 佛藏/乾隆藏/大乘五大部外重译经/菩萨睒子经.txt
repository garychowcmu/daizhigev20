菩萨睒子经一卷

大乘五大部外重译经
菩萨睒子经一卷
开元录云失译人名附西晋

　　

菩萨睒子经
　　闻如是。一时佛在比罗勒国。与千二百五十比丘及众菩萨国王大臣人民长者居士清信士女不可称计。一时来会。佛告诸比丘。皆悉寂静定意听。我前世初求得菩萨道时。戒行普具精进一心。修集智慧行于善权。功德累积不可称说。诸天释梵天龙鬼神帝王人民无能行者。阿难闻佛言。更整衣服长跪叉手。白佛言。愿欲闻之。
　　佛告阿难。乃往过去无数世。时有菩萨名曰一切妙。仁慈惠施救济群生。常行四等心度世危厄愍育苦人。时于兜术天上教授天人。常以昼夜各三时定意。思惟三界。照观十方天下人民善恶之道。知有孝顺父母奉敬三尊。恭顺师长修诸功德者。常以天眼遍察五道。时有迦夷国。中有一长者孤无儿子。夫妻两目皆盲。心愿入山求无上慧。修清净志信乐空闲。菩萨念言。此人发意所学微妙。而两目无所见。若入山中者或堕沟坑。或逢毒虫所见枉害。若我寿终为其作子。供养父母终其年寿。
　　于是菩萨寿尽。即下生为盲父母家作子。父母欢喜甚爱重之。本发大意欲行入山。以生子故。便留乐世间。子年七岁号字曰睒。睒至孝仁慈奉行十善。不杀不盗不淫不欺诳。不饮酒不妄言不绮语。不嫉妒不咒诅。信道不疑昼夜精进。奉事父母如人事天。言常含笑不伤人意。行则应法不妄倾邪。父母喜悦无复忧愁。年过十岁。睒长跪白父母言。本发大意欲入深山。求志空寂无上正真。岂以子故而绝本愿。人在世间无常百变。命非金石对至无期。愿如本意宜及上时入山清净。我自寻随与父母俱。供养随意不失时节。父母报睒言。子之孝顺天自知之。不违本誓便共入山。
　　睒即以家中所有之物。皆施国中诸贫穷者。便与父母俱共入山。睒至山中以蒲草为父母作屋。施作床蓐。不寒不热恒得时宜。适入山中一年。众果丰茂食之香甘。泉水涌出清而且凉。池中莲华五色精明。栴檀杂香树木丰茂倍于常时。风雨时节不寒不热。树叶相接以障雨露。荫覆日光其下常凉。飞鸟翔集奇妙异类。皆作音乐之声。以娱乐盲父母。师子熊罴虎狼毒兽。皆自慈心相向无复相害之意。皆食啖草果无恐惧之心。獐鹿熊罴杂类之兽皆来附近睒。音声相和皆作娱乐之音。睒至孝慈心履地常恐地痛。天神山神皆作人形。昼夜慰劳三道人。三道人一心定意无复忧愁。睒常与父母。取百种果蓏以食父母。恒有盈余。渴饮泉水无所乏短。父母时渴欲饮。睒着鹿皮之衣。提瓶行取水。麋鹿众鸟亦复往饮水。不相畏难。
　　时有迦夷国王入山射猎。王遥见水边有麋鹿。引弓射鹿。箭误中睒胸。睒被毒箭举身皆痛。便大呼言。谁持一毒箭射杀三道人者。王闻人声即便下马往到睒前。睒谓王言。象坐牙死。犀坐其角。翠为毛故。獐鹿为皮肉故。今我无角无牙无毛。皮肉不可啖。我今坐何等罪死耶。王问睒言。卿是何等人。被鹿皮衣与禽兽无异。睒言。我是王国中人。与盲父母俱来入山中。学道二十余年。未曾为虎狼毒虫所见害。今便为王所射杀。登尔之时。山中大风暴起吹折树木。百鸟悲鸣。师子熊罴走兽之辈皆大号呼动一山中。日无精光流泉为竭。众华萎死雷电动地。时盲父母惊起自相谓言。睒行取水经久不还。将无为虎狼毒虫所害。禽兽悲鸣音声号呼不如常时。风起四面树木摧折。必有灾异。王时怖懅大自悔责。我所作无状。我本射鹿箭误相中耳。射杀道人其罪甚重。坐贪小肉重受其殃。我今以一国珍宝库藏之物宫殿妓女丘郭城邑。以救子命。时王便前以手挽拔睒胸箭。箭深不可得出。飞鸟走兽四面云集号呼。动一山中。王益惶怖三百六十节节皆动。睒语王言。非王之过。自我宿罪所致。我不惜身命。但怜念我盲父母。年既衰老两目无所见。一旦无我亦当终殁无所依仰。以是之故。用自懊恼酷毒耳。登尔之时。诸天龙神山神水神树神皆为肃动。王复重言。我宁入泥犁中百劫受罪。使睒身活。长跪向睒悔过言。若子命终我当不复还国。便住山中供养卿父母如卿在时。勿以为念。诸天龙神皆当证知。不负此誓。睒闻王此誓言。虽被毒箭心喜意悦。虽死不恨。以我盲父母累王供养。道人现世罪灭得福无量。王言。卿语我父母处。及子未死语我知之。睒即指示语。从此步径去是不远。自当见一草屋。我父母在其中止。王徐徐往勿令我父母怖懅。以善权方便解语其意。为我上谢父母。无常今至当就后世。不惜我命但念父母年老两目复盲。一旦无我无所依仰。以此懊恼自酷毒耳。死自当分。宿罪所致无有得脱者。今自忏悔于父母。从无数劫以来所行众恶于此罪灭福生。愿我与父母世世相值不相远离。愿父母终保年寿。勿有忧患。天龙鬼神常随护助灾害消灭。所欲应意无为自然。王便将数人径诣父母许。王去之后睒便奄然而死。飞鸟禽兽皆大号哭。绕睒尸上以舌舐睒身血。盲父母闻此音声益用怖惧彷徨而住。王行驰駃触动草木肃有人声。父母惊言。此是何人非我子行。王言。我是迦夷国王。闻道人在山中学道。故来供养道人。父母言。大王来大善。劳屈威尊远临草野。王体中安隐不。宫殿夫人太子官属人民皆安善不。风雨和调五谷丰足不。邻国不相侵害不。王答道人言。蒙道人恩皆自平安。王问讯盲父母。来在山中劳心勤苦。树木之间。飞鸟走兽无有侵害道人者不。在山中寒暑随时现世安隐不。盲父母言。蒙大王厚恩常自安隐。我有孝子名睒。常为我取百种果蓏。泉水恒自丰饶。山中风雨和调无所乏短。我有草席可坐果蓏可食。睒行取水且欲来还。王闻盲父母言。又大伤心泪出而言。我罪恶无状入山射猎。见水边有群鹿。引弓射之。箭误中道人子。睒身被毒箭甚痛故。来语二道人。父母闻之举身自扑。如太山崩。地为震动。王便自往前扶牵。父母仰天号哭自诉言。我子睒天下至孝仁慈无有过者。践地常恐地痛。今有何罪而王射杀之。向者大风卒起吹折树木。百鸟悲鸣号哭动一山中。我在山中二十余年。未曾有此灾异。疑我子取水经久不还。必当有故。诸神皆惊肃肃而动。母啼号不可复止。父言且止。人生无有不死者。无常自然不可得却。且问王言。睒为射何许今为死活。王具以睒口中所言。向盲父母说之。闻王此言。又大感绝。我一旦无子俱亦当死。愿王牵我二人往临睒尸上。王即牵盲父母往到尸上。父抱其两脚。母抱其头着膝上。各以一手扪摸其胸箭。仰天大唤言。诸天及龙神山神树神水神。我子仁慈至孝诸神所知。何能不一哀我子是善子。母便以舌舐睒胸疮。愿毒入我口。我年已老目无所见。以身代子之命。睒活我死死不恨也。于是盲父母言。若睒有至诚至孝者。天地所知。箭当拔出毒药当除。睒当更生。于是第二忉利天王释座即为大动。以天眼见二道人抱子号哭。乃闻第四兜术天诸天宫龙宫皆俨俨而为动。释梵四天王即从第四天上来如人伸臂顷。来下住睒前。以神药灌睒口中。药入睒口。箭自拔出便活如故。父母惊喜。见睒已死更活两目皆开。飞鸟禽兽皆作欢乐之音。风息云消日为重光。泉水涌出。众华五色树色光荣倍于常。时王大欢喜不能自胜。礼天帝释还礼父母及子睒。愿我国财以上道人。身自留住供养。现世罪灭宿怨得除。睒答王言。欲报恩者王且还国。安慰国人。皆令奉持五戒。王勿复射猎夭伤虫兽。现世身不安隐。寿尽当入泥犁中。人居世间恩爱暂有。别离久长不得常在。王宿有功德今得为王。莫以得自在故而自放恣。于时国王大自悔责。自今以后当如睒教敕。不敢有废。诸随王射猎者数百人。见睒已死神人持药来下入口即活父母眼开。皆踊跃发意奉持五戒终身不犯。王还国已宣令国中。诸有贫穷盲父母如睒比者。皆当供养不得捐舍。犯者令有重罪。于是国中人民以睒活故。上下相教奉修五戒。修行十善。死得升天无入三恶道者。佛告阿难。诸来会者。宿命睒身我身是也。
　　时盲父者。今现父王阅头檀是也。时盲母者。今现我母王夫人摩耶是也。迦夷国王者。阿难是也。时天帝释者。弥勒是也。使我疾成无上正真之道决皆是我父母育养慈恩。从死得生感动天龙鬼神。父母恩重孝子所致。今得为佛并度国人。皆由孝顺之德。佛告阿难。汝广为一切人民说之。人有父母不可不孝。道不可不学。济神离苦后得无为。皆由慈孝。学道所致。佛说经已。诸菩萨比丘比丘尼优婆塞优婆夷。国王大臣人民长者居士莫不加敬。稽首佛足作礼而去。
