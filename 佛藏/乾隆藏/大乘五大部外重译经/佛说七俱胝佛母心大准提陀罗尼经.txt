佛说七俱胝佛母心大准提陀罗尼经一卷


大乘五大部外重译经
佛说七俱胝佛母心大准提陀罗尼经一卷
唐武周沙门地婆诃罗译


佛说七俱胝佛母心大准提陀罗尼经
　　尔时，佛在舍卫国祇树给孤独园。是时，世尊思惟观察，愍未来诸众生故，说是七俱胝佛母心准提陀罗尼法，即说咒曰：
　　“南无飒哆南(一)　三藐三勃陀俱胝南(二)　怛侄他(长引三)　唵折戾(四)　主戾(五)　准提(六)　娑婆诃(七)
　　“若有比丘、比丘尼、优婆塞、优婆夷，受持读诵此陀罗尼满八十万遍，无量劫来所造五无间等，一切诸罪皆悉消灭，所在生处皆得值遇诸佛菩萨，所有资具随意充足，生生常得出家，具持菩萨律仪净戒，恒生人天不堕恶趣，常为诸天之所守护。若有在家善男女等诵持之者，其家无有灾横病苦之所恼害，诸有所作无不谐偶，所说言语人皆信受。
　　“若有诵此陀罗尼咒满十万遍，梦中得见诸佛、菩萨、声闻、缘觉，自见口中吐出黑饭。若有重罪诵满二十万遍，梦中亦见诸佛、菩萨，亦复自见吐出黑饭。若有五逆罪，不得如是善梦，现时应当更诵满七十万遍，是时还得如前之相，乃至梦见吐出白色秔米酪饭等，当知此人即是罪灭清净之相。
　　“复次，我今说此大陀罗尼所作之事。若于佛像前，或于塔前若清净处，以瞿摩夷（此云牛粪）塗地，而作方坛随其大小。复以华香、幡盖、饮食、灯烛，随力所办而供养之。复咒香水，散于四方上下以为结界。既结界已，于坛四角及坛中央，皆各置一香水之瓶。持咒之者于其坛中，面向东方胡跪，诵咒一千八十遍，其香水瓶即便自转。叉手捧杂华，咒一千八十遍，散一镜面。又于镜前正观，镜面诵咒亦一千八十遍。又以香油，以苏摩那华香浸著胡麻油中，塗手大指，诵咒一百八遍，即于画面镜中指爪甲内，各得见佛菩萨像，心所有事，一一请问无不决了。若有鬼病，以咒咒茅（得香茅第一，不得，直茅亦得），而拂病人即得除愈。若有幼小为鬼所著，以五色缕应令童女合以成线，一咒一结满二十一结，用系其颈，以白芥子咒之七遍，散其面即便除瘥。
　　“复次有法，于病者前以墨画其病人形像，咒杨枝打此画形，亦便除瘥。
　　“复有一法，若有病人为鬼所著，身在远处，应咒杨枝足满七遍，寄往持打即亦除愈。
　　“复有一法，若在路行诵念此咒，无有贼盗、恶兽等畏。
　　“复有一法，常持此咒，设有诤讼无不获胜。若欲往渡江河大海，诵咒而渡，无有水中恶兽等难。
　　“复有一法，若被系闭枷锁禁系其身，诵此咒者即得解脱。
　　“复有一法，若诸国土水旱不调，疫毒流行，应以酥和胡麻、秔米，用手三指取其一撮，咒之一遍掷火中烧，或经七日七夜，六时如是相续不绝，一切灾疫悉皆消灭。
　　“复有一法，以酥和稻壳，咒一百八遍，火中烧之，随心所愿无不成谛，财富增益，求心满足。若人欲令他敬念者，称彼前人名字，一咒一称，满一百八遍，即便敬念。
　　“复有一法，于河渚间砂潬之上，以塔形像印，印潬上为塔形像，诵咒一遍印成一塔，如实数满六十万遍，即得睹见圣者观自在菩萨之像，或见多罗菩萨、金刚主菩萨，随其心愿皆得满足，或见授与仙神妙药，或见授与菩提之记。
　　“复有一法，作右绕菩提树像，诵咒满千万遍，即见菩萨为其说法，欲随菩萨即得随从。
　　“复有一法，若乞食时常持此咒，不为恶人、恶狗等类之所侵害。
　　“复有一法，若于塔前，或佛像前，或舍利塔前，诵持此咒二十万遍，复于白月十五日设大供养，一日一夜不食，正念诵咒，乃至得见金刚手菩萨，而彼菩萨即将是人往于自宫。
　　“复有一法，若于转法轮塔前，或佛生处塔前，或从忉利天下宝阶塔前，或舍利塔前，于如是等诸塔之前诵咒右绕，即见阿钵罗是多菩萨及呵利底菩萨，随其所愿皆悉满足。若须仙药即便授之，复为说法示菩萨道。
　　“若有诵此陀罗尼者，乃至未坐道场，一切菩萨常为善友。又此准提大陀罗尼大明咒法，过去一切诸佛已说，现在一切诸佛今说，未来一切诸佛当说，我今亦如是说，为利益一切众生故，令得无上菩提故。若有薄福众生，无有少善根者，无有根器之者，无有菩提分者，若得闻此陀罗尼法，速疾证得阿耨多罗三藐三菩提。若有人忆持诵念，常不懈废此佛母大准提陀罗尼者，无量善根皆得成就。”
　　佛说此大准提陀罗尼法时，无量众生远尘离垢，得大准提陀罗尼大明咒功德，得见十方诸佛、菩萨、诸圣众等，作礼而去。


