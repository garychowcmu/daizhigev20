七俱胝佛母所说准提陀罗尼经一卷


大乘五大部外重译经
七俱胝佛母所说准提陀罗尼经一卷
唐特进试鸿胪卿三藏沙门大广智不空奉诏译


七俱胝佛母所说准提陀罗尼经
　　如是我闻：一时，薄伽梵在名称大城逝多林给孤独园，与大苾刍众并诸菩萨，及诸天龙八部前后围绕，愍念未来薄福恶业众生，即入准提三摩地，说过去七俱胝佛所说陀罗尼曰：
　　“曩莫飒多(引)南(引)三藐三没驮(引)俱(引)胝南(引)怛你也(二合)佗(引)唵者礼主礼准泥娑嚩(引二合)贺(引)
　　“若有修真言之行出家、在家菩萨，诵持此陀罗尼满九十万遍，无量劫造十恶、四重、五无间罪悉皆消灭，所生之处常遇诸佛菩萨，丰饶财宝，常得出家。若是在家菩萨，修持戒行坚固不退，诵此陀罗尼常生天趣，或于人间常作国王，不堕恶趣亲近贤圣，诸天爱敬拥护加持，若营世务无诸灾横，仪容端正，言音威肃，心无忧恼。若出家菩萨具诸禁戒，三时念诵依教修行，现生所求出世间悉地定慧现前，证地波罗蜜，圆满疾证无上正等菩提。
　　“若诵满一万遍，即于梦中见佛菩萨，即吐黑物。其人若罪尤重，诵二万遍，即梦见诸天室寺舍，或登高山，或见上树，或于大池中澡浴，或见腾空，或见与诸天女娱乐，或见说法，或见拔发剃发，或食酪饭饮白甘露，或渡大海江河，或升师子座，或见菩提树，或乘船，或见沙门，或见居士以白衣、黄衣覆头，或见日月，或见童男、童女，或上有乳果树，或见黑丈夫口中吐火焰，共彼斗得胜，或见恶马、水牛欲来抵触，持诵者或打或叱怖走而去，或食乳粥酪饭，或见苏摩那华，或见国王。若不见如是境界者，当知此人前世造五无间罪，应更诵满七十万遍，即见如上境界，应知罪灭。即成先行，然后依法画本像，或三时，或四时，或六时，依法供养求世间、出世间悉地，乃至无上菩提皆悉获得。
　　“若有修持此陀罗尼，当知未来成就处所、有难无难、悉地迟疾，应于一净室，以瞿摩夷塗一小坛，随力供养。以结界真言结十方界，以香水一瓶置在坛中。一念诵，其瓶动转，当知所为所求事成就；若不动转，其事不成。
　　“又法取一瓦碗，以香塗置于坛中，专心念诵。碗若转动，事即成就；若不动，事即不成。
　　“又法欲知未来之事，先塗一小坛。令一具相福德童子，澡浴清洁著新净衣服，以七俱胝真言，加持香塗童子手；又加持华七遍，置童子手中，令童子掩面立于坛中。又取别华诵真言，加持一遍，一打童子手背，乃至二十一枚，即问童子善恶之事，童子皆说。
　　“又法取一明镜置于坛中，先诵真言加持华一百八遍已，然后又诵真言，一遍一掷打镜面，于镜面上即有文字现，说善恶事。
　　“又法欲知事善不善、成就不成就，取苏摩那华香油，诵真言加持一百八遍，塗右手大母指面，诵真言声不断绝，令童子观指上，现诸佛、菩萨形像，或现文字具说善恶。
　　“又法若人患鬼魅病，取杨柳枝或茅草，诵真言拂患者身，即得除愈。
　　“又法若患重病者，诵真言一百八遍，称彼人名，以牛乳护摩，即差。
　　“又法若孩子夜啼，令童女右搓线，诵真言加持，结二十一结系于颈下，孩子即不夜啼。
　　“又法先加持白芥子一百八遍，然后取芥子，诵真言一遍一掷打彼鬼魅者，满二十一遍，其鬼魅驰走，病者除愈。
　　“又法若有患鬼，以瞿摩夷塗一小坛，以麸炭画地作鬼魅形，诵真言以石榴等鞭之，彼鬼啼泣驰走而去。
　　“又法若人被鬼魅所著，或复病者，身在远处不能自来，或念诵人又不往彼，取杨柳枝、或桃枝、或华，加持一百八遍，使人将往病人所，以枝拂病人，或以华使病人嗅，或以华打病人，是魅即去，病者除差。
　　“又法若被蛇所啮，或拏吉女鬼所持，旋绕病人诵真言，其病即愈。
　　“又法若人患痈肿等及诸毒虫所啮，取檀香汁和土为埿，诵真言七遍，塗疮上即愈。
　　“又法若在路行，诵此真言，不被贼劫伤损，亦离诸恶禽兽等难。
　　“又法若斗诤言讼论理，及谈论求胜者，诵此真言强胜。
　　“又法若于江河中行，诵此真言，不被漂溺及水中恶龙、摩竭鼋鼍等伤害。
　　“又法若被囚禁系闭者，诵此陀罗尼，速得解脱。
　　“又法国中有疫病，十夜以油麻、粳米和酥蜜作护摩，即得灾灭，国土安宁。
　　“又法若求丰饶财宝者，每日以种种食护摩，得财宝丰饶。
　　“又法欲令人敬爱欢喜者，真言句中称彼人名，即得欢喜顺伏。
　　“又法若无衣者，念诵即得衣。
　　“又法意中所求，念诵皆得如意。
　　“又法若人身体肢节痛，加持手二十一遍，摩触痛处，即差。
　　“又法若患疟及头痛，以加持手二十一遍，摩触，亦得除差。
　　“又法塗一小坛，取一铜碗盛满净灰，令童子两手按灰碗上，持诵者应诵真言，本尊使者入童子身，其碗即转即下语童子，日自结三部三昧耶印，诵三部真言，即取滑石过与童子，童子即于地上书过去未来事吉凶善恶，及失脱经论、废忘难义真言印，即得知解。
　　“又法两军相敌，于桦皮上书此陀罗尼，悬于竹竿上令人手把，诵真言，彼敌即破。
　　“又法若女人无男女，以牛黄于桦皮上，书此真言令带，不久当有男女。
　　“又法或有女人夫不重，取一新瓶满盛水，于瓶中著七宝及诸灵药、五谷、白芥子，以缯帛系瓶项，以真言加持一百八遍，令女人结根本印安顶上，以水灌顶，即得宠爱敬重，非但敬重亦得有子息，在胎牢固。
　　“又法行者每念诵时，结大印诵真言，印塔满六十万遍，所求之事即得满足，观自在菩萨、金刚手菩萨、多罗菩萨即为现身，所求如意，或作阿苏罗宫中王，或得菩萨地，或得长年药，或得敬爱法成就。
　　“又法于菩提道场，于大制底前，诵此陀罗尼，得见圣僧共语与悉地成就，得共彼同行，即共同彼圣僧。
　　“又法于高山顶上念诵一俱胝遍，金刚手菩萨将此人领五百六十人，同共阿苏罗宫，寿命一劫，得见弥勒菩萨听闻正法，闻法已，获菩萨地，得不退转。
　　“又法上毗补罗山(云但有高山亦得)有舍利塔像前念诵，随力以香华供养，乞食以支身命，从月一日至十五日，诵陀罗尼满三十万遍，取其满日一日一夜不食，倍加供养，至后夜即见金刚手菩萨，将行人往自宫中，为行者则示阿苏罗窟门，入窟中得天妙甘露，寿齐日月。
　　“又法于三道宝阶从天下处宝塔，行者乞食，旋绕诵俱胝遍，即见无能胜菩萨，与愿为说妙法，示无上菩提道。或见诃利底母，将此人入自宫中，与长年药，还童年少，端正可喜，获得伏藏，大人许可，应广利益三宝，得一切菩萨安慰示其正道，乃至菩提道场。
　　“又法若人无宿善根，无菩提种，不修菩提行，才诵一遍则生菩提法芽，何况常能念诵受持！”
七俱胝准提陀罗尼念诵仪轨
　　若有修习此陀罗尼求成就者，先须澡浴，应著净衣，严饰道场，安置本尊随力所办。其道场法，应择胜地作四肘坛，掘深三肘，除去瓦砾、恶土、发毛及骨、灰炭、虫蚁等，以好净土填满筑平，掘无恶土即取旧土填。土若有胜，当知其地是大吉祥，速疾成就。取未堕地瞿摩夷，以香水和沙好土为泥，诵无能胜菩萨真言，加持二十一遍，然后埿坛。埿已，复取五净相和（五净者，瞿摩夷汁、牛尿、酪、乳、酥），以无能胜菩萨真言加持一百八遍，右旋遍塗其坛。若于山石上建立，或在楼阁，或居船上，一切贤圣得道处，但以五净塗拭。面向东坐，结无能胜印按地，诵真言七遍加持坛中心。又取诸药、七宝并五谷各少分，掘中心深一肘，安诸药及七宝。复取旧土填满平治，以右手按诵地天偈三遍。警觉地天神偈曰：
　　汝天亲护者，于诸佛道师，
　　修行殊胜行，净地波罗蜜。
　　如破魔军众，释师子救世，
　　我亦降伏魔，我画曼茶罗。
　　诵地天真言曰：
　　曩莫三漫多没驮(引)南(引)毕哩(二合)体(他以切)微曳(二合)娑嚩(二合引)贺(引)
　　诵偈加持已，然后以檀香塗九个圣位，如满月以新净供具，金、银、熟铜、商法贝、玉石、瓷木等新器，盛诸饮食及好香草、灯烛、阏伽香水，随力所有布列供养。若在家、出家菩萨求成就者，每入道场先应礼佛，忏悔随喜，劝请发愿已，应自誓受菩提心。戒真言曰：
　　唵胃(引)地止多母怛跛(二合引)娜野弭
　　菩提心者，离一切我执，远离蕴、处、界，及离能取、所取，于法平等，自心本不生，自性空故。如过去一切佛菩萨发菩提心，我亦如是。此名自誓受菩提心戒。由诵一遍，思惟胜义谛，获得无量无边无为功德，庄严三业，乃至菩提道场其福无间断，速灭一切业障，真言速得成就，本尊现前，如华严入法界品，慈氏菩萨为善财童子说菩提心功德。自誓菩提心戒已，全跏半跏随意而坐，端身闭目，即结定印。想空中准提佛母与七俱胝佛围绕，遍满虚空。定中礼一切诸佛及准提佛母，然后以塗手应结契印。
佛部三摩耶印
　　二手虚心合掌，开二头指屈，辅二中指甲下第一节侧，二大指各附二头指根下即成。当心诵真言七遍，想于如来三十二相、八十种好，相好分明如对目前。真言曰：
　　唵怛他(引)蘖都纳婆(二合)嚩(引)野娑嚩(二合引)贺(引)
　　由结此印诵真言故，即警觉一切如来，悉当护念加持行者，以光明照触，所有罪障皆得消灭，寿命长远，福慧增长。佛部圣众拥护欢喜，生生世世离诸恶趣，莲华化生，速证无上正等菩提。
　　莲华部三摩耶印。
　　以二手虚心合掌，散开二头指、二中指、二无名指，屈如莲华形，安印当心诵真言七遍，想观自在菩萨相好具足，于顶右散真言曰：
　　唵跛娜谟(二合引)纳婆(二合)嚩(引)野娑嚩(二合引)贺(引)
　　由结此印诵真言故，即警觉观自在菩萨等持莲华者，一切菩萨光明照触，所有业障皆悉除灭，一切菩萨常为善友。
　　金刚部三么耶印。
　　以左手翻向外，以右手掌背安左手背，以左右大小指互相钩，如金刚杵形安于当心，想金刚手菩萨诵真言七遍，顶左散印。真言曰：
　　唵嚩日嚧(二合引)纳婆(二合)嚩(引)野娑嚩(二合引)贺(引)
　　由结此印及诵真言故，即警觉一切金刚圣众加持拥护，所有罪障皆得除灭，一切痛苦终不著身，当得金刚坚固之体。
　　次结第二根本印(用护身)。
　　二手外相叉，二头指、二大指并直竖即成，诵佛母心真言，印身五处，所谓额次、右肩次、左肩次、心次、喉顶上散。真言曰：
　　唵迦么黎尾么黎准泥娑嚩(二合引)贺(引)
　　结护身印时，起大慈心，遍缘六道四生，愿一切有情披大誓庄严坚固金刚甲胄，速证无上正等菩提。
　　次结地界橛印。
　　二手内相叉，竖二大指、二头指、二小指，各相合，屈左头指如钩，三掣大母指，指地印成，一掣诵真言一遍。真言曰：
　　唵准你你枳(引)逻野娑嚩(二合引)贺(引)
　　由结此印诵真言加持地界故，下至水际如金刚座，天魔及诸障者不为恼害，少加功力速得成就。持诵者，次应于坛中心想八叶大莲华，上有师子座，座上有宝楼阁，垂诸璎珞、缯幡、幢盖，宝柱行列，垂妙天衣，周布香云，普雨杂华，奏诸音乐，宝瓶阏伽天妙饮食，摩尼为灯。如无曼茶罗，但于空中观想即成。作此观已，应诵此偈：
　　以我功德力，如来加持力，
　　及以法界力，普供养而住。
　　诵此偈已，即诵大虚空藏菩萨真言曰：
　　唵誐誐曩三婆嚩嚩啰(二合)斛(引)
　　由诵此真言加持故，所想供养具真实无异，一切圣众皆得受用。
　　次结宝车辂印。
　　二手内相叉仰掌，二头指横相拄，以二大指各捻头指根下。想七宝车辂，佛部使者驾御七宝车辂，乘空而去，至于色界顶阿迦尼吒天毗卢遮那佛宫殿中，诵真言七遍。真言曰：
　　唵睹噜睹噜吽(引)
　　由诵真言结印加持故，七宝车辂至色界顶，准提佛母并八大菩萨及诸圣众眷属围绕，乘七宝车辂。
　　次结请车辂印。
　　准前印以大指向身，拨中指即成，诵真言七遍。真言曰：
　　曩莫悉底哩(三合)野地尾(二合)迦(引)南(引)怛佗(引)蘖多(引)南唵缚日[口+朗](二合)拟(研以切)羯哩洒(二合)也娑嚩(二合引)贺(引)
　　由诵真言加持故，圣众从本土来至道场空中而住。
　　次结请本尊印，从车辂下降于道场。
　　准前第一根本印，以二大指向身招，诵真言三遍。真言曰：
　　唵者礼主礼准泥翳醯曳(二合)呬婆战嚩底(丁以切)娑嚩(二合引)贺
　　次结无能胜菩萨印辟除障者。
　　二手右押左内相叉作拳，竖二中指头相合即成，绕身左旋三匝，作是思惟：“所有障者，毗那夜迦诸恶鬼神远走而去，所来圣众不越本三么耶大悲而住，愿垂加护。”
　　曩莫三满多没驮(引)南(引)唵所鲁户噜战拏(引)里么(引)蹬耆娑嚩(二合引)贺(引)
　　次结墙界印。
　　准前地界印，屈右头指，展左头指，右旋三匝，随心近远即成金刚坚固之城。诸佛菩萨尚不违越，何况诸余难调伏者！毗那夜迦及毒虫利牙爪者，不能辅近。真言曰：
　　唵准你儜钵啰(二合)迦啰耶娑嚩(二合引)贺(引)
　　次结上方网界印。
　　准前墙界印，展左头指，右押左当中节相交即成，诵此真言三遍。真言曰：
　　唵准你儜半惹啰娑嚩(二合引)贺(引)
　　由诵真言结印加持故，即成金刚坚固不坏之网。
　　次结火院密缝印。
　　以左手掩右手背相重，直竖二大指即成。诵真言三遍，右旋三匝，想金刚墙外有金刚火围绕。真言曰：
　　唵阿三莽拟(宜以切)你吽(引)发吒(半音)
　　由结此印诵真言，成大结护密缝，不被诸魔入。
　　次结阏伽印。
　　二手内相叉，竖二中指头相著，以二头指捻二中指背，二大指侧附二头指根下，即成根本印。准前根本印，微屈二大指入掌，即成阏伽印。诵真言三遍。真言曰：
　　唵者礼主礼准泥遏钳钵罗(二合)底(引)蹉婆誐嚩底(丁曳切)娑嚩(二合引)贺(引)
　　行者思惟圣众了了分明，想自身在诸佛圣众足下，手持七宝阏伽器，盛香水浴圣众足。由献阏伽香水故，行者三业清净，洗涤烦恼垢，业障消灭。
　　次结莲华座印。
　　准前根本印，并二大指向身竖，运想从此印流出无量师子座，奉献一切圣众，是诸圣众各各皆坐。真言曰：
　　唵迦么逻娑嚩(二合引)贺(引)
　　由结座印诵真言，奉献圣众故，行者当得十地满足，得金刚之座。
　　次结澡浴印。
　　准前根本印，以二大母指头，捻二中指中节即成。诵真言三遍。真言曰：
　　唵者娑嚩(二合引)贺(引)
　　想从此印流出无量光明，一一光明道有无量七宝贤瓶。想满天妙香水，灌注一切圣众澡浴。复想空中有无量天乐，供养本尊诸佛菩萨一切圣众。由结此印诵真言故，行者不久当证法云地。
　　次结塗香印。
　　准前根本印，以二大指，傅著右头指下节即成。诵真言三遍。真言曰：
　　唵礼娑嚩(一合引)贺(引)
　　想从此印流出无量光明，一一光明道有无量天妙塗香粖香云海，供养本尊诸佛菩萨一切圣众。由结此印诵真言故，当证一切如来戒、定、慧、解脱、解脱知见香。
　　次结华印。
　　准前根本印，以二大指傅著左头指下节即成。诵真言三遍。真言曰：
　　唵主娑嚩(二合引)贺(引)
　　想从此印流出无量光明，一一光明道有无量天妙华云海，供养本尊诸佛菩萨一切圣众。由结此印诵真言故，当得大慈三摩地成就，能利乐无边众生，诸灾难不著身。
　　次结烧香印。
　　准根本印，屈右头指捻二大指头即成。诵真言三遍。真言曰：
　　唵礼娑嚩(二合引)贺(引)
　　想从此印流出无量光明，一一光明道有无量和合俱生天妙烧香云海，供养本尊诸佛菩萨一切圣众。由结此印诵真言故，当得普遍法界三摩地成就。
　　次结饮食印。
　　准前根本印，以左头指捻二大指头即成。诵真言三遍。真言曰：
　　唵准娑嚩(二合引)贺(引)
　　想从此印流出无量光明，一一光明道有无量天妙种种饮食云海，供养本尊诸佛菩萨一切圣众。当得法喜禅悦食，三解脱最胜味，三摩地成就。
　　次结灯印。
　　准前根本印，以二头指各捻二大指头即成。诵真言三遍。真言曰：
　　唵泥娑嚩(二合引)贺(引)
　　想从此印流出无量光明，一一光明道有无量种种七宝灯烛云海，供养本尊诸佛菩萨一切圣众。当得般若波罗蜜光明、五眼清净。
　　次诵赞叹。
　　阿嚩怛啰左睹啰娜(二合)舍(引)啰驮(二合)娑么(二合)啰哩补句致钵啰(二合)拏么跛娜尾呬帝阿者礼怛[齒+來]娑哩素你祖礼悉[亭+夜]思准泥萨啰(二合)闷底南(引)娑嚩舍么你娑嚩(二合引)罕(引)帝萨跛啰(二合)拏吠怛你也(二合)佗(引)讫洒(二合)啰(引)拏[卄/(阿-可+辛)/木]帝阿尾你多萨怛嚩(二合)娜么你钵啰(二合)枲(引)那路(引)迦怛啰(二合)野(引)啰佗(二合)迦唎啰讫多(二合引)啰尾孕(二合引)那戍(引)鼻[你播(引)怛啰(二合)迦啰铎讫使(二合)[寧+頁]娑普(二合)砧(底浪切)悉体(二合)怛嚩(二合)进底多么啰贪(二合去)钵啰(二合)瑟砧(二合)李佉惹曩你尔娜(引)你萨帝(知曳切)曩钵啰(二合)库舞(二合)地囇啰始嚟野萨怛梵(二引)啰抳焰(二合引)惹闭怛母(二合)你帽(引)你(你夷切)嚩日哩(二合)担抧逻驮弥焰(二合)素啰哩补婆嚩喃钵啰(二合)吠奢野底阿引哩野(二合)嚩路(引)枳帝皤悉[亭+夜]底诺僧捨阎萨怛多惹播(引)多(半音呼多诺切)旦曩(引)悉底(二合)惹蘖底紧旨你也(二合)萨怛梵(三合引)曩那娜(引)悉薄羯底(二合)毗药(二合)壹底娑迦罗播(引)跛曩(引)舍你婆誐嚩底跛耻多么(引)怛啰(二合)悉地迦哩布啰野么努(引)啰贪冥枲(引)娜底曩怛梵(二合引)娑么(二合)囕迦室子(二合)多(半音)婆誐嚩底准泥陀(引)啰尼萨妬(二合)怛啰(二合)萨么跛多(二合)
　　次说本尊陀罗尼布字法。
　　从顶至足观一一真言字，屈曲分明流出光明，照六道四生轮回有情，深起悲愍施与安乐，用陀罗尼九字，布列于行者身，即成以如来印，八大菩萨所加持身。若作息灾、增益、降伏、敬爱，随四种法所谓白黄黑赤，成办悉地。即结布字印，二手内相叉，二大指、二头指、二小指相合即成。
　　想唵字，安于顶，以大母指触头上。
　　次想左字，两目童人上俱。
　　想礼字，复以大母指触左右眼上。
　　次想祖字，安于颈上，用大母指触。
　　次想礼字，当心以大母指触。
　　次想准字，安右左肩，以大母指触。
　　次想泥字，安脐上，以大母指触。
　　次想娑嚩(二合)字，安右左两髀上，以小指触。
　　次想诃字，安右左二胫上，用小指触。
　　由想布真言结印加持故，行者身即成准泥佛母身，灭除一切业障，积集无量福德吉祥，其身成金刚不坏体。若能常专注观行，一切悉地皆得见前，速证无上正等菩提。
　　次结根本印，诵根本真言七遍，顶上散印。即取菩提子念珠具一百八，依法贯穿。即以塗香塗其珠上，以二手掌中捧珠当心，诵真言七遍。加持念珠真言曰：
　　唵吠嚧(引)遮那(引)么罗娑嚩(二合引)贺(引)
　　加持顶戴心口，作是愿言：“我今欲念诵，唯愿本尊诸佛菩萨加持护念，愿令速得随意所求悉地圆满。”然后以左手无名指大指承珠，右手以大指无名指移珠，手如说法相，当于心前持珠念诵。其声不缓不急，心专注不异缘，观自身同本尊身相好具足。又于身前坛中，观想七俱胝佛母与眷属围绕，了了分明对坐。每称娑嚩(二合引)贺字同时移一珠，或一百八或一千八为念诵遍数，常须限定。若不满一百八，即不充求悉地遍数。念诵毕已，蟠珠于掌中，顶戴发愿，作是愿言：“以我念诵功德，一切众生所修真言，行求上中下悉地速得成就。”安珠于箧中。即结定印，端身闭目，澄心定意，当于胸臆身内炳现圆明如满月皎洁光明，起大精进决定取证。若能不懈怠专功，必当得见本源清净之心。
　　于圆明中想唵字，余八字右旋，于圆明上布列。于定中须见真言字分明，既不散动得定，即与般若波罗蜜相应，即画圆明月轮。次应思惟字母种子义。
　　唵字者，是三身义，亦是一切法本不生义。
　　左字者，一切法不生不灭义。
　　礼字者，一切法相无所得义。
　　祖字者，一切法无生灭义。
　　礼字者，一切法无垢义。
　　准字者，一切法无等觉义。
　　泥字者，一切法无取舍义。
　　娑嚩(二合)字者，一切法平等无言说义。
　　诃字者，一切法无因义。
　　由一切法本不生故，即得不生不灭。由不生不灭故，即得相无所得。由相无所得故，即得无生灭。由无生灭故，即得无垢。由无垢故，即得无等觉。由无等觉故，即得无取舍。由无取舍故，即得平等无言说。由平等无言说故，即得无因无果、般若相应、无所得以为方便，入胜义实则证法界真如。以此为三摩地，念诵毕已。
　　应结根本印，次结澡浴印，次结五供养印。
　　次诵赞叹献阏伽。
　　次结阿三摩拟你(二合)印。
　　左转一匝解界。
　　次结宝车辂印。
　　以大母指向外拨中指头，奉送圣者还本宫。奉送真言曰：
　　唵者礼主礼准泥蘖车蘖车婆誐嚩底娑嚩(二合引)婆(引)嚩南布娜啰(引)誐么那(引)野娑嚩(二合引)贺(引)
　　次结三部三么耶印，各诵真言一遍，礼佛如前，忏悔随喜，劝请发愿回向无上菩提，随意经行转读大乘经典华严、大般若等经，印塔像，浴舍利，右旋绕，思六念，以此福聚回向自所求悉地。
　　次说息灾、增益、敬爱、调伏四种法。
　　扇底迦法者，求灭罪转障除灾害，鬼魅、疾病、囚闭枷锁、疫病、国难、水旱不调、虫损苗稼、五星凌逼本命，悉皆除灭烦恼解脱，是名息灾法。作此法时，著白衣面向北，交脚竖膝吉祥坐。观本尊白色，供养饮食、果子、香华、灯烛、地等，悉皆白色。从月一日至八日，日三时念诵，夜作护摩。息灾真言曰：
　　唵者礼主礼准泥(令某甲若为他人念诵称彼名)扇(引)底矩噜(二合)娑嚩(二合引)贺(引)
　　布瑟置(二合)迦法者，求延命、官荣、伏藏、富饶、聪慧，闻持不忘药法成就，金刚杵等成就，或作师子、象、马类，以真言加持三相现，随上中下所求获果如悉地广说，欲求持明仙入阿苏啰窟，及诸八部鬼神窟求入者皆得，及证地位神通，求二种资粮圆满，速成无上菩提，名增益法。作此法时，身著黄衣，面向东结跏趺坐，观本尊黄色，所供养香华、饮食、果子、灯烛、地等，并皆黄色。从月八日至十五日，日三时念诵，夜作护摩。真言曰：
　　唵者礼主礼准泥(令某甲)布瑟微(二合)矩噜(二合)娑嚩(二引)贺(引)
　　伐施迦啰拏法者，若欲令一切人见者发欢喜心，摄伏钩召若男、若女、天龙八部、药叉女，及摄伏鬼神，有诸怨敌作不饶益事，皆令回心欢喜，诸佛护念加持，是名摄召敬爱法。作此法者，身著赤衣，面向西，竖二膝，并脚，名普贤坐，观本尊及所供养香华、饮食、果子、灯烛、地等，并皆赤色。从十六日至二十三日，日三时念诵，夜作护摩。摄召真言曰：
　　唵者礼主礼准泥(令某甲)嚩试矩噜(一合)娑嚩(二合引)贺(引)
　　阿毗遮噜迦法者，犯五无间、谤方等大乘、毁灭佛性、背逆君主、惑乱正法，于如是之人深起悲愍，应作降伏法。以驴粪、或驼粪、或烧尸灰，以用塗坛。作此法时，身著黑衣、或青衣，面向南，左脚押右脚蹲踞坐。观本尊黑色，取臭、无香气、黑色或青色华供养。所供饮食、香华、果子、灯烛、地等，并皆黑色或青色。从月二十三日至月尽日，取午时中夜二时念诵，夜作护摩。真言曰：
　　吽者礼主礼准泥(令某甲)钵啰(二合)喃加多野吽发吒
　　次说准泥佛母画像法。
　　取不截白叠去毛发者，揁于净壁。先应塗坛，以阏伽、饮食随力供养。画师应受八戒斋，清净画像。其彩色中勿用皮胶，于新器中调色。
　　应画准提佛母像，身黄白色，结跏趺坐，坐莲华上，身佩圆光，著轻縠如十波罗蜜菩萨衣，上下皆作白色。复有天衣角络、璎珞、头冠，臂皆著螺钏檀慧，著宝环。其像面有三目、十八臂。上二手作说法相。右第二手作施无畏，第三手执剑，第四手持宝鬘，第五手掌俱缘果，第六手持钺斧，第七手执钩，第八手执金刚杵，第九手持念珠。左第二手执如意宝幢，第三手持开敷红莲华，第四手军持，第五手罥索，第六手持轮，第七手商佉，第八手贤瓶，第九手掌般若梵夹。莲华下画水池，池中难陀龙王、坞波难陀龙王，拓莲华座。左边画持诵者，手执香炉瞻仰圣者。准提佛母矜愍持诵人，眼下顾视。上画二净居天子，一名俱素陀天子，手持华鬘向下，承空而来供养圣者。
　　画像已，随力僧次请七僧供养，开光明咒愿赞叹。于像下应书法身缘起偈，将像于精室秘密供养。以帛覆像，念诵时去覆帛，瞻礼供养；念诵毕，却以帛覆，慎勿令人见。何以故？从师受仪轨画像法，若转与人呈像，被魔得便，当须秘密。


