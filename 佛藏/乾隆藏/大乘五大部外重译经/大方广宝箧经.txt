大方广宝箧经二卷


大乘五大部外重译经
大方广宝箧经二卷
刘宋天竺三藏法师求那跋陀罗译


　　

大方广宝箧经卷上
　　如是我闻。一时佛在舍卫国只陀林给孤穷精舍。与大比丘僧千二百五十人俱。菩萨五千。尔时世尊住迦利罗华园场上。菩萨声闻大众围绕而演说法。尔时文殊师利童子。与五百菩萨释梵护世恭敬围绕。往世尊所。至已顶礼佛足。绕七匝已。却坐一面。及菩萨眷属亦坐一面。尔时文殊师利童子白世尊言。今日如来为说何法。随次续说勿令断绝。时大德须菩提语文殊师利。世尊先为声闻说法。文殊师利。我今请汝说菩萨法。于时文殊师利童子语须菩提。大德今用菩萨法为。大德须菩提。一切声闻及与缘觉非菩萨法器。须菩提言。文殊师利唯愿演说。诸器众生自当听受。文殊师利童子报言。大德须菩提。汝今能知是佛法器及非器耶。须菩提言。文殊师利。我等声闻因他声解。岂能得知是佛法器及非器乎。文殊师利。我请汝说是佛法器非佛法器。文殊师利言。大德须菩提诸入正位皆是非器已为法界所系持故。若观法界而不舍放一切众生不堕正位不共结住。如是等人是佛法器。复次大德须菩提。若到学法无学法界为所缚者。舍一切众生焦然结缚。心生疲倦怖畏三界。乃至一念不乐住结。是等名为非佛法器。大德须菩提。若有能尽未来际劫。发大庄严不怖不畏。行三界行不为三垢之所染污。于生死中起园观想。欲乐诸有不集有行。如是等人名佛法器。复次大德须菩提。若无欲染示现染欲。非为嗔恼示现有嗔。不为痴覆示现有痴。除断结使现住三界。导引众生无有自高。荷担重任一切众生。能令无上三宝种性。具足不断住三昧门。如是等人名佛法器。大德须菩提语文殊师利。法性是一如一实际。云何分别说器非器。文殊师利言。大德须菩提。譬如陶家以一种泥造种种器。一火所熟或作油器苏器蜜器或盛不净。然是泥性无有差别。火然亦尔无有差别。如是如是。大德须菩提。于一法性一如一实际。随其业行器有差别。苏油器者喻声闻缘觉。彼蜜器者喻诸菩萨。不净器喻小凡夫。须菩提言。文殊师利。颇有是器说名非器非器为器。文殊师利言有须菩提言。何者是也。文殊师利言。大德须菩提。一切结使名为非器。一切结习名为非器。是名非器。是亦说名为佛法器。若断一切诸烦恼者。如是之器非佛法器。须菩提言。所言器者为何所盛。文殊师利言。无盛为盛。若所盛不漏知是完器。若所盛漏失知是破器。大德须菩提。犹如虚空是诸药木丛林之器。然非是器。如是大德须菩提。菩萨亦尔。是佛法器然非是器。大德须菩提。犹如从地出生诸树。以空器故得有增长。如是大德须菩提。菩萨从诸善心出生。为般若波罗蜜器之所增长。须菩提言。而是菩萨何所增长。文殊师利言。如虚空增长。菩萨增长亦复如是。而是菩萨无有增长亦无退减。何以故。不增结使不退佛法。须菩提言。文殊师利佛法结使有何差别。文殊师利言。大德须菩提。如须弥山王光所照处悉同一色。所谓金色。如是须菩提。般若光照一切结使悉同一色。谓佛法色。是故须菩提。佛法结使以般若慧观等无差别。是故大德须菩提。一切诸法皆是佛法。须菩提言。文殊师利。以何缘故一切诸法皆是佛法。文殊答言。如佛智所觉。又问。云何如佛智所觉。文殊答言。如汝初始后亦如是不离如故。是以说言如佛智所觉。又问。所言初后云何初后。文殊答言。初空后寂故名初后。须菩提言。空之与寂有何差别。文殊师利言。大德须菩提。于意云何。如生金与熟金有何差别。答言。以言说故而有差别。文殊师利言。如是大德须菩提。以言说故言空言寂。若有智者不著文字不执文字。须菩提言。文殊师利。凡夫智者有何别相。文殊师利言。大德须菩提。如佛所说以业相故名为凡夫。以业相故名为智者。须菩提言。文殊师利。业有何相。文殊师利言。因缘为相。随其所行有差别名。若无所行则无别名。凡夫有行有差别名。慧者无行无差别名。有无中间名为圣行。然此圣行于诸凡夫名为非行。又问。文殊师利。所言圣者为何谓也。文殊答言。同入无著无诤句故。又问。文殊师利。颇有诸法亦入无著无诤句不。文殊言有大德须菩提。须菩提言。何者是也。答言。须菩提。一切众流入大海已为一碱味。如是须菩提。一切诸法皆悉入于无著无诤同为一味。谓解脱味。须菩提言。解脱何事说名解脱。文殊师利言。大德须菩提。以何因缘故或有缚者或有无缚。须菩提言。无智故缚。文殊师利言。如是断无智故名为解脱。须菩提言。诸法平等云何说智及与无智。文殊师利言。如春热时名为热水。如冬降寒名为冷水。然其水性无有差别。如是须菩提。不正思惟烦恼所热名为无智。若正思惟名曰为智。然其此中无有士夫。名智无智。须菩提言。文殊师利。此义难觉。文殊师利言。大德须菩提。行二行故。须菩提言。是义难见。文殊师利言。无慧眼故。须菩提言。此义难入。文殊师利言。不得底故。须菩提言。此义难知。文殊师利言。增上慢故。须菩提言。此义难觉。文殊师利言。舍离觉故。须菩提言。此义难脱。文殊师利言。乐樔窟故。须菩提言。此义难思。文殊师利言。是中无相行故。须菩提言。此义难觉难观。文殊师利言。是中无言说故。须菩提言。此义叵得。文殊师利言。是中乃至无少义故。须菩提言。此义乃是智者所解。文殊师利言。解自心如故。文殊师利。如来所说谓利非利。何故世尊说如是句。文殊师利言。大德须菩提。所言利者名不可得。于是事中欲有所得。是利名非利。大德须菩提。又复利者名为寂静。是中若起身心之行。是利名非利。是故如来说利非利。须菩提言。如佛所说一切法非法。此何谓也。文殊师利言。大德须菩提。如佛所说能知我法如筏喻者。法尚应舍况复非法。若法应舍则不名法不名非法。须菩提言。文殊师利。如来佛法可非法耶。文殊师利言。大德须菩提。如来佛法无有决定。若无决定则不应说是法非法。是故佛说一切法非法。须菩提言。希有文殊师利。新行菩萨闻如是说而不惊怖。文殊师利言。汝意云何。师子王子闻师子吼有惊怖不。如雁王子行虚空中畏堕空不。须菩提言。不也文殊师利。文殊师利言。如是须菩提。若有如来种性菩萨。去至如中从如出生。闻一切法一切音声一切所说而不惊畏。大德须菩提。凡有畏者于何而畏。须菩提言。若以我见为实有者是则有畏。文殊师利言。菩萨解知了我见故。于一切法一切音声一切所说不生惊畏。须菩提言。文殊师利。若其菩萨知解我见。何不得果。文殊师利言。无有菩萨得证果者。菩萨之人唯观察知。为趣佛智不取果证。菩萨常于一切众生修行大悲。虽知我见不堕证果。须菩提言。而是菩萨善巧方便。虽知我见而不取果。文殊师利言。如是大德。若有菩萨为智方便界所摄者。而是菩萨虽知我见而不取果。大德须菩提。如大力士执持利刀斩娑罗树。虽断犹住不即堕落。如是须菩提。菩萨若于一切众生。有大慈悲大方便智。虽知我见而不证果大德须菩提。或时天降大润泽雨。是娑罗树即便还生。生叶华果利益众生。如是须菩提。菩萨若为大慈大悲之所润洽。菩萨智界还生三界。示现受于种姓生死。为诸众生作大利益。大德须菩提。设有大风吹是娑罗树。觚枝茎果便堕于地。如是大德须菩提。是诸菩萨为大智慧猛风吹。堕道场上毕竟永灭。尔时世尊赞文殊师利。善哉善哉。善说菩萨智方便界。大慈大悲相应说法。文殊师利听吾说。喻如大龙王生于是心。兴起大云遍是云中。雨热霹雳至处皆烧。复雨大雨为生长故。如是文殊师利。方便菩萨起大智慧及方便云。现行一切诸凡夫事教化凡夫。现行圣行调伏众生。文殊师利。如大香树根香。有异茎香叶香华香果香各各别异。如是文殊师利。菩萨所有智慧香身亦复如是。随诸众生所应闻解出相应法香。然大悲根而不移动。文殊师利。如毗楞伽摩尼宝珠在帝释颈。悉遍普照三十三天。以珠力故一切所有皆悉照现。然此宝珠无有忆想。如是文殊师利。净宝珠者喻菩萨智性现一切事。而是菩萨无一切想。文殊师利。如如意珠能满一切众生所愿。然是宝珠无有忆想。如是文殊师利。菩萨所有净意宝珠。能满一切众生所愿。于一切处无有忆想。文殊师利。如因虚空火得炽然因空下雨。而是虚空无有寒热。如是文殊师利。方便菩萨住在三界。行寂涅槃不为结热。在佛法中无所染着二俱利益。文殊师利。如因虚空出生毒树亦生药树。然是虚空不为毒害非药除净。如是文殊师利。若有智慧方便菩萨。五阴之身犹如毒树。信等五根如彼药树。非阴结染非根净结二俱有利。文殊师利。如漉水筒若暂一塞水则不漏。若复暂放其水便漏。如是文殊师利。若有智慧方便菩萨。住于三昧成就大通不着诸界。若暂起定现漏诸界。随其所应而演说法。文殊师利。如极好鸟善护氄者不自惜身。如是文殊师利。住大悲菩萨。善护众生不自惜身。文殊师利。如师子兽王无所畏惧。唯除猛火。如是文殊师利。方便菩萨不畏一切。唯除声闻缘觉解脱。文殊师利。如伊罗宁龙象是畜生道。能现一切诸庄严事。由是帝释福德力故。如是文殊师利。菩萨乃能作于畜生现法庄严。随所应度而化度之。文殊师利。如火燧出火宝珠出火二俱能烧。如是文殊师利。若有菩萨始初发心乃至道场最后之心。二俱能烧一切众生一切结使。文殊师利。犹如诸树有种种色种种香种种果。皆因四大而得生长。如是文殊师利。菩萨以种种门集诸善根。一切皆摄在菩提心。回向菩提以为增长。文殊师利。如转轮王轮宝若去四兵皆从。如是文殊师利。菩萨方便智波罗蜜。随所至处。所有一切助菩提法皆悉随从。文殊师利。犹如迦陵频伽鸟王卵中鸟子。其嘴未现便出迦陵频伽妙声。如是文殊师利。佛法卵中诸菩萨等。未坏我见未出三界。然能演出佛法妙音。谓空无想无作行音。文殊师利。如迦陵频伽。至孔雀群终不鸣呼。还至迦陵频伽鸟中乃复鸣呼。如是文殊师利。菩萨若至一切声闻缘觉众中。终不演说不可思议诸佛之法。至菩萨众尔乃演说。文殊师利。如旋岚大风。阎浮界内树木诸山无能当者。如是文殊师利。菩萨演说不可思议诸佛法时。学及无学声闻缘觉。除佛护持不能信解。若信解者是佛护持。文殊师利。犹如日宫所出光明。净秽等照无有增减无能呵者。如是文殊师利。方便菩萨放智光明。虽与一切凡夫共俱不为所坏。与声闻缘觉俱不为所染。无有能呵菩萨方便智慧光者。文殊师利。如波利质多拘毗陀罗树。若叶落时三十三天欢喜踊跃。作如是言。是树不久当生华果。如是文殊师利。若有菩萨能一切舍。是时诸佛皆大欢喜。而是。菩萨不久当与一切众生生法华法果。文殊师利。如调弱树随风动转不畏摧折。如是文殊师利。菩萨善能随顺众生。则不畏堕一切声闻缘觉地中。文殊师利。犹如水流顺下而去。如是文殊师利。无慢菩萨亦复如是。流趣顺向于一切智。文殊师利。犹如大海始初安时其处最卑。然后众流悉皆归之。如是文殊师利。菩萨除灭憍慢贡高。然后佛法悉流归之。文殊师利。如金刚珠能破一切诸余众宝。而此宝珠无能坏者。如是文殊师利。方便菩萨调伏。一切声闻缘觉而不堕中。文殊师利。如曼陀罗华无风之时香气普遍满一由旬。如是文殊师利。方便菩萨无圣慧根。慈香普遍一切众生。文殊师利。如曼陀罗华有嗅香者一切病愈无诸苦患。如是文殊师利。大慈大悲诸菩萨等若有随喜。一切结病悉皆除灭无有逼恼。文殊师利。如佛出世优昙钵华则便出现。如是文殊师利。有菩萨出世。诸佛法华皆悉出现。文殊师利。如阿那婆达多大龙王雨遍阎浮提。如是文殊师利。菩萨如是。以大法雨等心普润一切众生。文殊师利。如彼阿那婆达多池。流出四河满于大海。如是文殊师利。诸菩萨等。以四摄法流注充满一切智海。文殊师利。由有大海阎浮提人有诸珍宝。如是文殊师利。由菩萨故。令诸声闻缘觉充足解脱法宝。文殊师利。一切诸色皆依四大。如是文殊师利。菩萨所有一切诸法。为诸众生住解脱依。文殊师利。如山险处生大药树。不能利益诸多人众。如是文殊师利。若从声闻法调伏者。不能利益一切众生。文殊师利。如大城中生大药树利益多人。如是文殊师利。菩萨从于大慈大悲中出生已。不舍一切智宝之心。能多利益一切众生。文殊师利。如暴雨水势不久流。如是文殊师利。声闻说法势不久住。文殊师利。如春水流便得经久。如是文殊师利。菩萨说法得久住世。文殊师利。如雪山树虽复斫截不久还生。如是文殊师利。如来施作诸佛事已便入涅槃。三宝之种而不断绝。尔时大德须菩提白佛言。希有世尊。今乃演说菩萨所有无量无边诸法功德真实功德。世尊倍复希有。菩萨闻是真实功德无喜无高。佛言须菩提。诸菩萨根本自净故。闻诸功德不喜不高。须菩提言。世尊。云何菩萨根本自净。佛言须菩提。无我根净。无众生根净。无命根净。无丈夫根净。无人根净。无身见根净。无无明有爱根净。无我我所根净。须菩提言。世尊。何谓为净。佛言须菩提。无缚无解。是名为净。无生无灭无去无来。是名为净。无妄想无分别。无高无下。无作无不作。无闇无明。无恼无不恼。无缚无解。无生死无涅槃。是名为净。须菩提言。世尊。若无生死无涅槃者。云何名净。佛言须菩提。是净无忆想生死及与涅槃。亦无染着。须菩提。犹如有言净于虚空。实无所除令虚空净。如是须菩提。所言净者实无有法。名之为净。若有闻是而不惊怖。名之为净。须菩提。汝今净不。须菩提言。世尊。我净以无垢故。佛言须菩提。若无有垢为何所净。须菩提言。世尊。法性清净我已知之。佛言。须菩提。汝今能知法界性耶。须菩提言。世尊。若离法界有余法者可知法界。无有法界能知法界。佛语须菩提。无有一法离于法界谁知法界。时须菩提默然不答。尔时文殊师利语须菩提。大德。汝今何故不答如来。须菩提言。以我本不发阿耨多罗三藐三菩提心故。何以故。以我本不修习无尽无碍辩故。如是无尽无碍辩者是菩萨有。有碍有尽是声闻有。文殊师利语须菩提。是法界中有障有碍耶。须菩提言。是法界中无障无碍。无障无碍是法界相。文殊师利言。大德。若其法界无障无碍。汝今何故说时有碍。须菩提言。文殊师利。我已证断故辩有碍。若知法界而不证者则辩无碍。文殊师利言。大德须菩提。法界之中有可断耶。须菩提言。文殊师利。而是法界无能断者。一切法门悉法界故。文殊师利言。若一切法悉是法界。汝何故说我证于断。须菩提言。声闻境界有限齐故说时有断。佛之境界无限量故说无碍无滞。文殊师利言。法界有生耶。须菩提言。是法界者无有境界。灭诸境界是名法界。文殊师利言。大德须菩提。若无境界灭诸境界。汝今何故无境界中说法界也。何故说有种种境界。须菩提言。我先不言有碍有滞是声闻辩。无碍无滞是菩萨辩也。文殊师利言。大德须菩提。汝今不得无碍辩耶。如是文殊师利。我得是辩。文殊师利言。得无碍辩何故默然。须菩提言。不知一切众生根故辩有滞碍。知入一切诸众生根是菩萨辩。是故菩萨说时无碍。文殊师利言。大德须菩提。汝知法界得证辩时。是知境界有碍相耶。不也文殊师利。是智境界是无碍相非是碍相文殊师利言。若智境界无有碍相。汝何不说而默然乎。是时须菩提。语大德舍利弗。佛常称为智慧第一。汝今可问彼当答汝。舍利弗言。汝今可说。我欲从汝及文殊师利听闻于法。须菩提言。我今不说。何以故。我曾见是文殊师利游诸佛土。百千万亿佛前说法。令诸声闻悉皆默然。我今何能于文殊师利前敢有所说。大德舍利弗。东方有国名曰端严。彼中有佛。号曰光相如来应正遍觉。今现说法。有大声闻名曰智灯。智慧第一。时彼如来入于寂定。是智灯大声闻即至梵世。以大音声而演说法。声遍三千大千世界。我随文殊至彼世界。及无量菩萨百千天子侍从文殊。为听法故。时文殊师利。住光音天发大音声。遍闻三千大千世界。时彼智灯大声闻。闻如是大声不能堪忍。从上坠落其心惊怖身毛皆竖。即便往诣光相佛所。到已顶礼佛足绕三匝已。合掌向佛问于是事。世尊。谁作如是可畏音声。我闻是音不能堪忍。从上坠下如旋岚风吹于小鸟。时彼佛告智灯比丘。有不退菩萨。名文殊师利。现大神通来至此土。为欲见我供养恭敬尊重赞叹。住光音天发大音声。是声遍三千大千佛之世界。一切魔宫皆悉隐蔽。时智灯声闻白光相佛。愿欲见是文殊师利大善丈夫。于时彼佛光相如来。即为文殊师利现相。令文殊师利与菩萨众诸天眷属来至佛所。到已顶礼佛足右绕三匝。化作莲华师子座已却坐一面。时智灯大声闻。问文殊师利。汝为何利来至此土。尔时文殊师利童子。语大德智灯。我今为见光相如来礼敬亲近问讯请法故来至此。智灯问言。文殊师利。云何名为清净见佛。云何礼佛。云何亲近。云何问讯。云何请问。文殊师利言。大德智灯。若见法净名见佛净。若身若心不低不仰。若不低仰正直而住。不动不摇。其心寂静行寂静行。大德智灯。是名礼佛。若不自观亦不观他。不观佛不观法不观僧。不观难不观易。不观作不观不作。一体一身。一切佛身等入法身。见于自身同入法性。见如不见无近无远。大德智灯。是则名为亲近于佛。若如来所为修行问非不修行。不见有法不修行者。见自及法入于修行。所问心定无有散乱。问者问处及问讯法俱不可得。无所贪着。于三世中求不可得。如是三场清净问讯。大德智灯。是则名为问讯于佛。若往来问答不求觅过。随顺所问如来印可。大众欢喜不嫉他问。有所问时。令无量众生起庄严道乃至道场。大德智灯。是则名为请问于佛。时光相如来。赞文殊师利。善哉善哉。文殊师利。应当如是见于如来。应如是礼。如是亲近。如是问讯。如是请问。尔时文殊师利童子。问智灯比丘。大德智灯。云何见佛。云何礼佛。云何亲近。云何问讯。云何请问。智灯答云。文殊师利。如汝所问非我境界。我随音声从他而闻如是所说。文殊师利言。大德智灯。若不解是。汝云何得心解脱耶。智灯答言。因圣谛故心得解脱。文殊师利言。云何名圣谛。智灯答言。独修无侣名为圣谛。又复问言。若独修无侣名为圣谛。云何见平等心得圣解脱。答言文殊。我依世谛说非第一义。又问。是世谛者入第一义不。答言文殊。若不入中非第一义。又问智灯。汝云何言依世谛说非第一义。若其世谛入第一义即是一谛谓第一义。时智灯言。文殊师利。初行菩萨闻汝所说则生惊畏。文殊师利言。大德智灯。汝亦惊畏况复初行。智灯答言。都无有能惊畏我者。文殊师利言。大德。岂不怖畏生死心得解脱也。智灯言。文殊师利。怖畏厌患心得解脱。文殊师利言。是故我说。大德智灯。本亦怖畏况复初行。智灯问言。文殊师利。菩萨云何而得解脱。文殊答言。不畏不厌菩萨解脱。问言。文殊不畏不厌言得解脱。此义云何。文殊答言。菩萨不畏百千万亿魔诸军众。菩萨不厌为于一切生死众生。菩萨不畏集诸善根。菩萨不厌集智庄严。以是义故我作是说。不畏不厌心得解脱。尔时会中有诸天子。以种种华散供文殊师利童子。如是叹言。若有住处见文殊师利则为见佛。所说法处应起塔想。若有众生闻是法者。当知是人摄诸德已。时文殊师利。语智灯比丘。佛说大德智慧第一。是智慧者为是有为为是无为。若是有为是生灭三相。若是无为则无三相。智灯答言。修无为故佛说名圣。文殊问言。大德智灯。是无为者可修习不。不也文殊。文殊又言。云何大德。说修无为名之为圣。时智灯大声闻即便默然。尔时光相如来。告文殊师利。可说法门。令诸会众不退无上正真之道。文殊师利白言。世尊。一切诸法是寂静门。一切言说是寂静门。示寂静故。时有菩萨名曰法勇。在会而坐。问文殊师利。如来所说及贪嗔痴。是寂静门示寂静耶。文殊答言。善男子。是贪嗔痴从何所起。答言文殊。从妄想起。文殊又问。是妄想者为住何处。答言文殊。住于颠倒。文殊问言。是颠倒者复住何处。答言。文殊。住不正思念。文殊又问。不正思念为住何处。答言文殊。住我我所。文殊又问。我我所者为住何处。答言文殊。住于身见。文殊又问。是身见者为住何处。答言文殊。住于我见。文殊又问。是我见者为住何处。答言文殊。是我见者则无住处。无处是我见处。何以故。而是我者十方推求了不可得。况复有处。文殊又问。善男子。若法十方求不得者为是何门。答言文殊。都无有门。文殊又问。善男子。而是寂静颇有门不。答言文殊。是亦无门。善男子。以是义故。我说诸法是寂静门。一切言说是寂静门显示寂静。说是法时。八百菩萨逮得于忍。文殊师利广说法已。从坐而起。礼敬光相世尊足已。出众而去。是故舍利弗。当知无有声闻菩萨能尽文殊师利辩者。我今何敢与文殊师利有所论说。尔时大德须菩提。语舍利弗。大德复见文殊师利。何等神变游诸佛国。舍利弗言。大德须菩提。我昔曾与文殊师利。在于西方游诸佛土。见有佛土大火灾起。于彼火中作莲华网。文殊师利从中而过。复见佛土火灾充满。文殊师利从中而过。是火触人如以坚[革　　卬]栴檀涂身卧迦尸衣。柔软和适甚为快乐。复有佛土空无所有。文殊师利化作梵宫。入于禅定从中而过。复有佛土极为迮狭。其中众生造诸恶业。文殊师利从中而过。皆令休止而不为恶成觉慧慈。我当得成无上正道。为断众生贪嗔痴故而演说法。令诸众生得慈三昧。是名菩萨成觉慧慈。大德须菩提。我于尔时曾见是事。我又独处曾作是念。文殊师利所有神通。与我神通等无有异。文殊师利知我心已。即便将我游诸佛国。至火灾土而语我言。汝以神力从是中过。我时尽以神通之力。灭是火已经七日夜。我及文殊乃过此界。过已复至第二三千大千火灾世界。倍复广大在中住已。文殊师利而语我言。用谁神力过此世界。我时答言。文殊师利。用汝神力过是世界。
　　尔时文殊师利童子。系心在前。以菩萨神力。于一念顷。作莲华网遍覆火上。从中过已便语我言。大德舍利弗。于意云何。汝神力胜为我胜也。我即答言。文殊师利。金翅鸟王飞速疾耶。为小鸟疾耶。文殊师利。还问我言。汝意云何。而是二鸟何者为疾。我时即答。我之神力如彼小鸟。汝神力胜疾殊特过金翅鸟。文殊师利。即语我言。大德舍利弗。汝独处念。文殊神力我之神力等无有异。我复答言。不可为比。文殊问言。汝云何知。我即答言。声闻之人不断习气。是故我本以不等为等。文殊师利言。善哉善哉如汝所言。舍利弗。乃往过世于大海边有二仙住。一名欲法。二名梵与。是时欲法获得五通。是梵与仙以咒术力能游空行。时彼二人各以自力。度过大海还至住处时梵与仙作如是言。欲法神力我之神力等无有异。复更异时从海此岸至于彼岸到罗叉渚。时有罗叉出箫笛。音时梵与仙闻是声已。从空而堕失咒术力。时欲法仙愍梵与故。捉其右臂将至住处。大德舍利弗。于意云何。是梵与仙岂异人乎。勿作异观。即汝身是。我即是彼欲法仙人。舍利弗。汝于尔时亦以不等为等。今亦复以不等为等。何以故。以偏见故。尔时舍利弗。复语须菩提。我又复念与文殊师利。南方界分游过百千诸佛土已。有国名曰一切庄严。佛号宝大。我与文殊师利俱到彼国。文殊师利既至彼已。而语我言。汝今见此佛土不也。所经诸国皆悉见不。我言见已。复问我言。是诸国中。悉见何事。我时答言。或见满水。或见满火。或见空界。或见丰乐。文殊复言。汝云何见。我时答言。若见满水便言见水。若见满火便言见火。若见空界言见空界。若见丰乐言见丰乐。文殊师利言。汝之所见境界如是。我时问言。文殊师利。汝复云何见诸佛土。文殊答言。虚空世界是诸佛世界。何以故。汝幻惑故。见满水满火空界丰乐。舍利弗。汝之所见皆各不实。生灭相应。虚空世界不因缘有其性安住。如是舍利弗。客尘烦恼污染于心。然其心性终不可污。大德舍利弗。如恒沙劫火灾炽然终不烧空。如是舍利弗。一一众生恒河沙劫。造作逆罪不善之业。然其心性终不可污。舍利弗。若善男子善女人。能解知是法界性净。无覆盖缠无结垢行能恼心者。是名无有盖缠法门。若依此门一切诸法无能覆盖。解一切法体性清净。终无有法能覆心者。大德须菩提。文殊师利神通变化说法如是。我见其为诸神通事。菩萨不达况复声闻。尔时大德阿难。复语舍利弗。我亦曾见文殊师利神通变化。大德舍利弗。昔于一时。世尊在此舍卫国只陀林中给孤穷精舍与大比丘僧八百人俱。诸菩萨众万二千人。是时兴大非时云雨。经七日夜而不休止。诸大德声闻。若得禅定及解脱者。若入禅定七日不食。余凡夫人及诸学人。五日绝食饥困羸瘦。不能往觐见佛世尊礼敬供养。我时念言。是诸比丘甚为大苦。当往白佛。我时便往佛世尊所。顶礼佛足白言。世尊。诸比丘僧绝食五日极为羸瘦。不能从床而自起止。世尊告我。阿难。汝今可以是事往语文殊师利。彼当充足比丘僧食。我承佛敕往诣彼文殊师利所住室中。到已具说如是之事。时文殊师利。为释梵护世而演说法。即答我言。阿难。汝往敷座。若时已至便击楗槌。我从文殊师利闻是语已。即便敷座住在一处。看文殊师利何时出房。是文殊师利甫为释梵护世天王广演说法。名曰分别一切身三昧。不出于房。我作是念。文殊师利将不令诸比丘失食时。文殊师利化作己身。为诸释梵护世。说是分别一切身三昧。文殊师利亦即入此分别一切身三昧已。从房而出。入舍卫大城次第乞食。我时不见。魔王波旬作是念言。文殊师利师子吼已。入舍卫大城而行乞食。我今当蔽舍卫城中。诸婆罗门长者居士。无入出者不令施食尔时文殊师利童子。随所至处门户悉闭无往来者。文殊师利即时观知。是魔波旬隐蔽诸人。我今当作诚实言誓。尔时即作是志诚言。我之所集一毛孔中所有福慧。设恒河沙等诸佛世界。满中诸魔之所无有。我此语实魔蔽当去。令魔自身作居士像。于四衢道诸巷陌中。唱如是言。当施文殊当施文殊。若施是者获大果报。若施三千大千世界。其中所有一切众生。给诸乐具百千亿岁。不如施此文殊师利一爪端许所生福胜。文殊师利。须臾之间立此誓已。尔时诸天遍开城中一切门户。令诸人众皆趣文殊师利童子。时魔波旬作居士像。于诸四衢街巷陌中。唱如是言。当施文殊当施文殊。若施是者获大果报。若施三千大千世界。一切众生诸乐供具。经百千岁。不如施此文殊师利一爪端许所生福胜。时文殊师利。以神通力令所持钵受诸种种美妙饮食及饼果等。不相和杂如别器盛。八百比丘万二千菩萨。所食之食在一钵中。不见此钵若减若满。尔时文殊师利童子。于舍卫大城乞食已足。出舍卫城以钵置地语魔波旬。汝为净人可持此钵在前而去。时魔波旬。不能举钵生惭耻心。语文殊师利。我今不能举此地钵。文殊师利语波旬言。汝今成就大威神力。云何不能举地小钵。时魔波旬。尽其神力不能举钵如毛分许。怪未曾有。语文殊师利。我之神力举伊沙陀山。置之手掌掷虚空中。今不能举如此小钵一毛分许。文殊师利。语波旬言。若大众生大人大力彼所持钵。非汝波旬所能擎举。是时文殊师利童子。即以一指持举地钵着波旬手。语波旬言。汝为净人持钵前行。时魔波旬。尽力持钵在前而去。尔时自在天子与万二千天子。侍从围绕。来向文殊师利童子。顶礼其足。右绕已毕。语波旬言。汝非使人。何故持钵在他前行。魔言天子。我今不堪与有力者诤。天子语言。波旬汝亦成就大威神力。
大方广宝箧经卷下
　　尔时波旬。为文殊师利力所持故答言天子。愚痴之力是为魔力。慧明之力是菩萨力。憍慢之力是为魔力。大智慧力是菩萨力。诸邪见力是为魔力。空无相无作力是菩萨力。诸颠倒力是为魔力。正真谛力是菩萨力。我我所力是为魔力。大慈悲力是菩萨力。贪嗔痴力是为魔力。三解脱力是菩萨力。生死之力是为魔力。无生无灭无有诸行无生忍力是菩萨力。魔王波旬说是法时。于天众中。五百天子发阿耨多罗三藐三菩提心。千二百菩萨得无生法忍。时文殊师利。共魔波旬持此钵食。置迦利罗华园中已。俱出外去。我时不见文殊师利。乃至食时犹不出房。我作是念。文殊师利。将不令诸比丘僧众失于日时。当往佛所具白是事。即至佛所。顶礼佛足白言。世尊。日时已至。文殊师利犹不出房。佛告我言。阿难。汝不到此迦利罗园而看之耶。我白佛言。大德世尊。见一小钵其食满中。佛告我言。速打揵槌集比丘僧。我言世尊。比丘僧多是一钵食当与谁耶。佛语我言。汝勿虑是。设使三千大千世界所有一切诸众生等。于百千岁食此钵食犹不能尽。何以故。是文殊师利力所持钵。文殊师利有檀波罗蜜无量功德。我闻佛语。便打揵槌集比丘僧。时此钵食不相和杂。香美众味取不可尽。充饱大众钵食不减。时魔波旬。欲恼文殊师利童子。即便化作四千比丘。衣服弊坏威仪粗恶执持破钵。鼻眼角睐卷手脚跛。其形丑恶在下行坐。以此钵食复充足之。时魔波旬。令化比丘人人各食摩伽陀国十种之食。然此钵食犹满不减。令诸守园作使之人赋食疲顿。时文殊师利。以神力持令魔波旬所化比丘钵食不减。手口俱满而不能咽。气闭眼张悉皆躄地。文殊师利语波旬言。汝诸比丘何不更食。恶魔答言。文殊师利。是诸比丘在地垂死。汝将不以毒食与耶。文殊师利语波旬言。已尽毒人当有何毒。内有毒者则施人毒。内无毒者不施人毒。波旬。所谓毒者名贪嗔痴。善赞法中所调伏者。若与人毒无有是处。又魔波旬。所谓毒者无明有爱。见我我所。见无因缘。见于名色。见爱恚嗔。见我见众生。见诸盖缠。计着诸阴。起种性慢。执着诸入。常住三界系着所依守护取舍。若来若去爱着于身。坚着寿命。不净思念爱乐染心。多起诸过。违逆因缘。断见常见。谄曲憍慢。妄想分别。示现诈伪。执着樔窟。出没卷舒惊畏于空。于无想中生堕落想。于无作中生死畏想。于无著处生起畏想。于出生死生起缚想。于使流中不生度想。助菩提法生非法想。于邪见中生正见想。于恶知识生善知识想。违佛谤法轻慢众僧。不舍憍慢增长诤讼。实不实想不实实想。于欲乐中生功德想。于有为中心生狂惑。于生死行不见其过。于涅槃中生惊怖想。波旬。如是诸法于妙法中名之为毒。佛正法中无如是事。波旬。甘露法者是名佛法。安隐法者是名佛法。无戏论法是名佛法。无过恶法是名佛法。无结使法是名佛法。出要之法是名佛法。无怖畏法是名佛法。无分别法是名佛法。不执自他法是名佛法。无讥呵法是名佛法。作舍作依归依洲渚作守护法是名佛法。调伏寂法是名佛法。自净无垢照明之法是名佛法。正向正趣法是名佛法。无诸妄想善调伏法是名佛法。善教善导随宜之法是名佛法。自说说他法是名佛法。如法调伏诸外道法是名佛法。降诸魔法是名佛法。断生死流法是名佛法。正念之法是名佛法。住念处故。正断法是名佛法。断诸恶故。神足法是名佛法。观身心轻故。诸根法是名佛法。信为首故。诸力法是名佛法。无能降伏故。诸觉法是名佛法。次第觉故。正道法是名佛法。正流入故。三昧法是名佛法。究竟寂静故。智慧法是名佛法。贯穿诸圣解脱法故。真谛法是名佛法。无忿恚故。诸辩法是名佛法。法辞及义乐说无滞故。明了无常苦无我法是名佛法。呵毁一切诸有为故。空法是名佛法。降伏一切诸外道故。寂静法是名佛法。趣涅槃故。波罗蜜法是名佛法。至彼岸故。方便法是名佛法。善摄取故。慈法是名佛法。无过智故。悲法是名佛法。无逼故。喜法是名佛法。灭不喜故。舍法是名佛法。所作办故。禅法是名佛法。灭憍慢故。不断三宝法是名佛法。发菩提心故。一切安乐无苦恼法是名佛法。不来诸有故。说是法时。魔王所将五百天子。发阿耨多罗三藐三菩提心。而作是言。世尊。是所叹法。愿令我等住是法中。尔时世尊即便微笑。大德阿难前白佛言。大德世尊今何缘笑。佛告阿难。汝见波旬化比丘不。阿难白言。见已世尊。佛言阿难。后五百岁法欲灭时。当有如是恶形比丘。如是恶衣着不齐故。如是下贱如是无智。何以故。后世比丘重于结使。贪着利养多营众事。舍诸毗尼越解脱戒离白净法。其所去来重现法利。不重后世。盲聋跛蹇。老谬无智。着种种病。是等皆来于我法中出家受戒。以重眷属给使人故。不为重法。阿难。我所说法如是正直。如是可爱。当于尔时。不见不闻诸天忧戚。魔王波旬当大欢喜无复忧虑。我时问佛。何故魔王波旬欢喜而无忧虑。佛告阿难。以彼恶人作魔业故。魔王波旬无所营作。何以故。由彼比丘无正行故。若有比丘勤加精进如救头然。如是等人魔则求短。是故阿难应勤方便。未得令得未解令解未证令证。降伏魔党炽然佛法。护持正法作法供养莫作放逸。是我教法。说是法时五百比丘放舍身命白言。世尊。我等不欲见是恶世。踊处虚空以火焚身。百千诸天而供养之。二百比丘远离尘垢得法眼净。二百比丘永尽诸漏心得解脱。三万二千菩萨逮得法忍。释梵护世及诸眷属。礼佛足已作如是言。唯愿世尊。久寿住世勿使我等见是恶世。世尊。若有众生得闻此经。终不更作懈怠非法。亦更不作魔诸恶业。我时闻已闷绝躄地。大德舍利弗。我见文殊师利童子。成就如是不可思议神通之力。及所说法我自亲见。时大德迦叶语舍利弗。我亦曾见文殊师利希有神通。舍利弗。尔时世尊成佛未久。我久出家。是时文殊师利童子。始初至此娑婆世界。从宝王世界宝相佛所来。欲见佛释迦牟尼供养恭敬。尔时世尊在舍卫国只陀林中给孤穷精舍。夏坐三月。我时不见文殊师利。若如来前。若众僧中。若于食时。若说戒日。若僧行次。都不见之。过三月已。临自恣时乃见其面。我即问言。文殊师利。何处夏坐。即答我言。大德迦叶。我住在是舍卫大城波斯匿王后宫一月。复一月住童子学堂。复一月住诸淫女舍。我闻是已。心甚不悦。即作是念。云何当共是不净人而作自恣。我即出堂便击楗槌欲摈文殊师利童子。尔时世尊。即告文殊师利童子。汝往看是摩诃迦叶。今者何故打楗槌也。白言。世尊。我已见之。欲摈于我。佛语文殊师利童子。今可现汝自在神力神通境界。令彼声闻心得清净。勿于汝所生不净心。于时文殊师利童子即入三昧。其三昧名现一切佛土。文殊师利入三昧时。十方各如恒河沙等诸佛世界。其中皆有摩诃迦叶。头陀第一。悉打楗槌。于时世尊即问我言。摩诃迦叶。汝今何故打于楗槌。我言。世尊。文殊师利自说是言。夏三月中。住王后宫及淫女舍。为摈是故打于楗槌。尔时世尊身放光明遍照十方。而告我言。汝今遍观十方世界为见何事。我时遍观无量无边恒河沙数十方世界。其中皆有摩诃迦叶而打楗槌。欲摈文殊。是一切处亦有文殊在佛前坐。佛告我言。汝今欲摈何处文殊为此世界。为十方界。我时即礼佛世尊足作如是言。听我悔过。世尊。是文殊师利法王之子。成就菩萨如是不可思议功德。我从佛所成有量智。而欲度量无量智慧。以不知故而打楗槌。佛告我言。摩诃迦叶。汝之所见十方世界文殊师利。亦复夏三月。住王后宫及淫女舍。此间文殊师利童子。令是波斯匿王宫中五百女人。不退阿耨多罗三藐三菩提。亦令五百淫女五百童子。得不退转无上正道。复有百千众生以声闻法而调伏之。无量众生得生天上。我时白言。大德世尊。文殊师利为说何法。乃能如是教化众生。佛言。迦叶。汝今可问文殊师利。自当答汝。我时即问文殊师利。汝说何法教化调伏如是众生。彼答我言。非唯说法教导众生。大德迦叶。或有众生以娱乐乐而调伏之。或以护持。或以威伏。或以财摄。或以贪求。或现大庄严。或现神通。或现释身。或现梵身。或现护世身。或转轮王身。或随各各所事诸天而为现身。或以软语。或以粗语。或二俱用。或以讁罚。或以密益。或现作子。何以故。大德迦叶。众生有于杂种之行。以杂种法而调伏之。大德迦叶。我以方便化众生界。然后说法令其究竟毕竟调伏。我时问言。文殊师利。汝所调伏有几众生。即答我言。大德迦叶。我所调伏等如法界。我又问言。法界几许。文殊答言。如众生界。我又问言。众生界者复有几许。即答我言。如虚空界。如是迦叶。众生界法界虚空界。等无有二无有别异。我又问言。文殊师利。佛空出世无所调伏。文殊师利言。大德迦叶。如人热病。是人种种妄有所说。是中宁有天鬼持耶。有大明医饮彼人酥。热病即愈止不妄说。于意云何。是中颇有天鬼去不。我言。不也文殊师利。由饮苏故热病除差。大德迦叶。是良医者多利彼不。我言。如是。文殊师利。文殊师利言。大德迦叶。世间如是颠倒热病无我我想。住我想已流转生死。是故如来出现于世随彼形色应解法门。知解我想断于颠倒。为彼众生而演说法。既闻法已除一切想无所执着。知解想已越度诸流到于彼岸。名为涅槃。大德迦叶。于意云何。是中颇有我及众生寿命养育人及丈夫可涅槃者不。我时答言。无也文殊师利。文殊师利言。大德迦叶。为是利故如来出世。但为显示平等想故。不为生不为灭。但为解知烦恼不实。我时语言。文殊师利。菩萨所作甚为难有。所谓观知众生之性毕竟寂静。为欲利益一切众生。不舍庄严不没不出。众生之性毕竟涅槃。犹复能发大誓庄严文殊师利言。大德迦叶。菩萨庄严等同如如。我又问文殊师利。愿说菩萨发大庄严。文殊师利言。菩萨摩诃萨。发大庄严有三十二。何等三十二。菩萨摄取无量生死发大庄严。如梦空性故。菩萨灭度无量众生发大庄严。无我相故。菩萨供养给事无量诸佛世尊发大庄严。同法身相故。菩萨听受一切佛法发大庄严。如响声相故。菩萨守护一切佛法发大庄严。解达诸法平等相故。菩萨降伏一切诸魔发大庄严。一切结使性相净故。菩萨降伏一切外道发大庄严。令有无见者解因缘相故。菩萨所有一切悉舍发大庄严。一切悉舍无余相故。菩萨集戒头陀功德发大庄严。无行相故。菩萨忍力发大庄严。无伤相故。菩萨精进发大庄严。解知身心寂静相故。菩萨一切禅定解脱发大庄严。舍离一切所依相故。菩萨无碍般若波罗蜜发大庄严。净除无明痴见相故。菩萨方便发大庄严。示现一切所作相故。菩萨大慈发大庄严。如空相故。菩萨大悲发大庄严。解知五道虚空相故。菩萨大喜发大庄严。无忧恼相故。菩萨大舍发大庄严。离苦乐相故。菩萨修满大神通智发大庄严。犹如掌中观见解脱无疑相故。菩萨不念诸法无我发大庄严。不畏堕彼声闻缘觉地之相故。菩萨观阴犹如怨贼发大庄严。知幻相故。菩萨观四大犹如毒蛇发大庄严。同法界相故。菩萨观入犹如空聚发大庄严。知怨贼相故。菩萨不着三界发大庄严。无樔窟故。菩萨决定摄取诸有发大庄严。有非有相故。菩萨大悲发大庄严。不退相故。菩萨为大医王发大庄严。随诸众生所有疾患施法药相故。菩萨为大商主发大庄严。示导三乘出道相故。菩萨不断于三宝种发大庄严。知报一切佛恩相故。菩萨知诸法性无生发大庄严。得于无生法忍相故。菩萨为得不退转地发大庄严。舍于三界一切结使。及舍声闻缘觉地相故。菩萨庄严道场发大庄严。以一念相应慧如实了知诸法相故。如是迦叶。是名菩萨三十二种发大庄严。菩萨摩诃萨。以是庄严自庄严者。是四大体可易其性。而是菩萨于无上道终不退转。我即答言。发大庄严犹尚不退况三十二。文殊师利。声闻法中无有庄严。文殊师利言。大德迦叶。是故声闻无大庄严。如诸菩萨乃至名字。大德迦叶。于意云何。如大健夫以诸铠仗。善自庄严执持利刀。有怯弱人粗自庄严。是二庄严可相比不。我言。不也。文殊师利言。以是义故。大德迦叶。菩萨庄严。一切声闻及诸缘觉之所无有。说是菩萨大庄严时。万二千天子发于无上正真道心。是故舍利弗。我见文殊师利童子。不可思议神通智慧如是无量。尔时大德富楼那弥多罗尼子语舍利弗。我亦曾见文殊师利童子所为。昔于一时。佛在毗舍离庵罗树林。与大比丘五百人俱。是时萨遮尼乾陀子。住毗舍离大城之中。与六万眷属俱。供养恭敬。我入三昧观是尼干。我时见有百千尼干应当受化。我时即往而为说法。无有专听无善好心。反见轻笑出粗恶言。我时唐苦于三月中无一受化。过三月已我心不悦便舍而去。时文殊师利。即便化作五百异道自为师范。将五百弟子往诣萨遮尼干子所。顶礼其足。白萨遮言。我遥承闻大师名德故。远而来至毗舍离。汝是我师我为弟子。愿见纳受垂愍教诲。令我不见沙门瞿昙。令我不闻彼相违法。萨遮答言。善哉善哉。汝得纯净。不久当解我调伏法。尔时萨遮即便宣令己之徒众。此五百摩纳。自今以去和合同住互相咨问。彼若所说汝专心受。尔时文殊师利童子。及五百化弟子。听次第坐。受用尼揵戒法。威仪殊胜于彼。时时赞说三宝功德。亦复赞叹萨遮功德。令彼诸人心相亲附。复于异时知众已集。文殊师利便作是言。我等所行咒术经书毗提遮经。若读诵时。沙门瞿昙所有功德。有入我等经中来者。是沙门瞿昙有实法功德。何以故。是沙门瞿昙所生成就。父母清净转轮王种。以百福相庄严其身。又闻生时大地震动释梵扶侍。自行七步口出是言。我于一切世中最胜世中最大。我今当为灭诸生死。空中自然出生二水释梵洗浴。人天伎乐不鼓自鸣。放大光明遍照世界。灭诸恶道聋盲视听。当于是时一切众生不为结恼。安乐无为。婆罗门相。若不出家作转轮王。若其出家作佛法王。而彼瞿昙舍转轮王位出家修道。于道场上降伏百亿魔。成菩提道转妙法轮。沙门婆罗门。魔梵及世。若天若人。一切世间无能转者。所说真正初中后善。云何初善。谓身善行口意善行。云何中善。学行胜戒学胜定胜慧。云何后善。谓空三昧解脱法门。无相三昧解脱法门。无愿三昧解脱法门。复次初善者信欲不放逸。中善者定念一处。后善者善妙智慧。复次初善者信佛不坏。中善者信法不坏。后善者信于圣僧得果不坏。复次初善者从他闻法。中善者正念修行。后善者得圣正见。复次初善者知苦断集。中善者修行正道。后善者证于尽灭。是名声闻初中后善。云何菩萨初中后善。若不舍于菩提之心是名初善。不念下乘是名中善。回向一切智是名后善。复次初善者于诸众生慈心平等。中善者于诸众生起大悲心设何方便。后善者喜舍同等。复次初善者降伏悭贪舍离破戒远离嗔恚断除懈怠。不住乱心杀害无知。中善者施戒忍进禅定智慧。后善者以诸波罗蜜回向一切智。复次初善者谓四摄法教化众生。中善者不惜身命守护正法。后善者善巧方便不堕正位。复次初善者如地等持不舍一切菩萨行心。中善者以善方便知进知退住不退地。后善者于一生灌顶正位。是名菩萨初中后善。
　　尔时文殊师利童子。外道众中渐次开示如是正法。令五百外道远离尘垢得法眼净。八千外道发于无上正真道心。尔时文殊师利童子。所可化作五百徒众。于文殊师利前。五体投地作如是言。南无佛陀。南无佛陀。余诸外道未信解者。见五百摩纳作如是语。亦皆效彼五体投地而作是言。南无佛陀。南无佛陀。尔时释提桓因。以曼陀罗华。各与诸人而作是言。汝可以此供养于佛。尔时文殊师利童子。与诸大众恭敬围绕诣世尊所。到已顶礼佛足却住一面。时诸大众亦皆礼佛却住一面。尔时尼干外道弟子。以曼陀罗华散供佛已。右绕三匝于一面住。文殊师利所化摩纳。以文殊师利力所持故白言。世尊。我等今来不为见佛。何以故。如来者名为法身。世尊。我等不为听法。何以故。不可听者名之为法。世尊。我等不为僧德。何以故。如来圣僧修无为故。世尊。我等不为功德。何以故。是法界中无有功德咸称赞故。世尊。我等不为修道。何以故。一切诸法究竟道故。世尊。我等不为得果。何以故。无叶华果名为解脱。世尊。我等不为知苦。何以故。离于二行名为解脱。世尊。我等不为断集。何以故。诸法究竟无和合故。世尊。我等不为证灭。何以故。一切诸法毕竟灭故。世尊。我等不为修道。何以故。离有无故。世尊。我等不修念处。何以故。一切诸法离处非处故。世尊。我等不为正断。何以故。一切诸法离善不善无记行故。世尊。我等不为神足。何以故。一切诸法无去来故。世尊。我等不为于根。何以故。一切诸根是离义故。世尊。我等不为于力。何以故。一切诸法无力非力故。世尊。我等不为于觉。何以故。第一义中无有觉故。世尊。我等不为正道。何以故。无有去尽世间边故。世尊。我等不为修定。何以故。常寂定中无娆动故。世尊。我等不为修慧。何以故。出世间慧无余杂故。世尊。我等不为三明。何以故。彼此明处毕竟无故。世尊。我等不为解脱。何以故。性法善系故。世尊。我等不为沙门。何以故。离结聚故名为沙门。世尊。我等不为婆罗门。何以故。断诸形色名婆罗门。世尊。我等不为比丘。何以故。法性无坏故。世尊。我等不为彼岸。何以故。六入常灭故。世尊。我等不为少欲。何以故。乃至无有少许欲故。世尊。我等不为知足。何以故。法无取故。世尊。我等不为寂静。何以故。身心无失故。世尊。我等不为知识。何以故。不与三界共住止故。世尊。我等不近亲友。何以故。不见有二故。世尊。我等不为阿练儿。何以故。三界诸行皆阿练儿故。世尊。我等不修无诤。何以故。独一无侣名为无诤。世尊。我等不为乞食。何以故。我等永断于食相故。世尊。我等不畏一切生死诸行。何以故。不见实故。世尊。我等不怖畏避贪嗔愚痴。何以故。无有妄想诸分别故。世尊。我等不勤断结。何以故。一切烦恼其性如如无染污故。世尊。我等不出我见。何以故。自身非身故。世尊。我等不净诸见。何以故。诸烦恼性如如相故。世尊。我等不断颠倒。何以故。常乐我净性解脱故。世尊。我等不度诸流。何以故。不见此岸及彼岸故。世尊。我等不断五盖。何以故。是盖解脱所贯穿故。世尊。我等不出诸缠。何以故。是真实际无缠相故。世尊。我等不为断悔。何以故。不悔真谛名为沙门。世尊。我等不舍离疑。何以故。常信清净解脱法故。世尊。我等不拔忧箭。何以故。为解脱信所贯穿故。世尊。我等不为涅槃。何以故。一切诸法究竟涅槃故。说是法时。二百比丘不起诸漏心得解脱。是时众中二百比丘。先得四禅住增上慢。谓最后身轻慢他人。从坐起去作如是言。是所说法与诸一切世间相违。我等本闻说随顺法。而今闻说非法非毗尼非导师说。富楼那言。我时即语文殊师利。是二百比丘从坐起去作如是言。是所说法与诸世间共相违反。文殊师利言。大德富楼那。有因缘故。是所说法与世相违。何以故。富楼那。世间住着阴界诸入。是诸人等。欲舍生死趣向涅槃。而不能知生死实性。永不可得即是涅槃。不知是中无生死行无至涅槃。忍是不知。言与生死世间相违。计有四谛者与是相违。第一义中无有是四。又无道无德。言相违者以住二故。若已住二便有相违。道平等故一切法等名为无二。若解无二则不相违。若计我者有增上慢。有增上慢者则有相违。若不作上亦不作下。是平等中不作上下无作无不作。若如是者名无增上慢。若无增上慢则无相违。如佛所说。我不与世诤世间与我诤。何以故。诤讼等事佛悉断故。何等是名为诤讼本。所谓是实是不实是正是邪。如佛说言。婆罗门所言实者。于汝意云何。为是虚妄非是实耶。正也邪也。若是俱无。汝以何事而得知也。尔时文殊师利。于二百比丘所去道前。化满大火令不能过。随所趣方皆见满火而不能过。即以神力欲乘空去。上见铁网而笼遮之。时是比丘。上见铁网下见大火。不知方所惊怖毛竖。唯见趣向只陀林道。以杂莲华而庄严之。及见多众趣向佛所欲听受法。即便回还至只陀林迦利罗华园向世尊所。到已顶礼佛足却住一面。富楼那言。我时即问彼诸比丘。汝至何处从何所来。诸比丘言。大德富楼那。我是罗汉诸漏已尽。成就四禅具诸神通。我从文殊师利童子。闻相违法弃舍而去。见此佛土满中大火而不能过。即以神力上升虚空。复见铁网笼遮于上下见大火我等今欲问佛漏尽阿罗汉地。时佛告我。富楼那。若有大火能避大火无有是处。富楼那。若堕见网能出铁网无有是处。富楼那。若堕爱水能过水界无有是处。何以故。富楼那。是诸比丘有贪嗔痴火未断灭。以是事故不能出火。富楼那。是诸比丘堕在见网。是故不能出于铁网。富楼那。是诸比丘堕在爱水。能过大水无有是处。富楼那。而是火界铁网水界无有来处去无所至。文殊师利力所持故见如是事。富楼那。贪欲嗔痴诸见有爱。如是诸法无有来处去无所至。从于颠倒妄想分别欲贪自他。由是故生死生无我无有所属。若无乱心起正修行。于一静处庄严修禅。若得禅已不起憍慢不住不着。定心所作观察诸法。何法是因何法是缘。如是观察如实而见。所谓无明缘行。乃至忧悲大苦聚集。是名堕邪。如是无明灭则行灭。乃至忧悲大苦聚灭。是名正见。是无为正位。无有过去无明可灭。无未来现在无明可灭。但不正思念便起无明。若无明灭不正思惟更不复起。若是不正思惟灭者无明亦灭。无明若灭名毕竟灭。是故无明灭则诸行灭。若正思惟如实观知。是四大身痴无所知。如草木瓦砾。如影如焰。如我所说。是身如是是心如是。是意如是是识如是。是心无形色不可抱持。犹之如幻不可言说。非外非内非两中间而可得之。若有比丘如是成就正思惟者。知一切法本来不生若法不生即第一义。说是法时。是二百比丘不受诸法。诸漏永尽心得解脱。尔时萨遮尼乾陀子。失诸徒众愁忧不悦来趣舍卫。至只陀林给孤穷精舍迦利罗园佛世尊所。共相问讯却住一面白言。瞿昙。我数数闻沙门瞿昙以幻术力夺他徒众。今乃亲见。令文殊师利。破我徒众将至佛所。受行邪法不来我所不受我教听用在意。是时有一出家外道。名曰胜志。在会而坐。是胜志外道。以亲厚意语萨遮言。止止尼干。勿于世尊及比丘僧文殊师利所生不敬心。莫长夜失利受苦。不乐堕在恶道。萨遮尼干听我说喻以明斯义。譬如有人愚痴无智欲求索酥。持瓶往趣恒河。取水至于异处。以钻钻之甚大疲苦了不见酥。如是尼干汝诸外道。欲修断结受戒炙身。威仪法用悉皆是邪无所能断。犹如彼取恒河水人。复于世尊调伏法中而起嗔恚当堕地狱畜生饿鬼。又言。尼干。复有一人生便聪慧。欲求苏时取纯好乳。盛着器中。以钻钻之。用功甚少大得生酥。从于生酥转得熟酥。复因熟酥转得醍醐如是尼干。佛正法中在家出家。具足净信多有解向。勤修胜进速得解脱。如彼智人为得酥故以乳置器。又复尼干。如有二人。其一人者。破彼一人百千瓦器。以好宝器而用偿之尼干于意云何。是人为损彼人不也。尼干答言。不也胜志。如是尼干。外道弟子如彼瓦器。破已便入如来法中。如得宝器增而无损。又复尼干。如有商主愚无方便。将诸人众至于非道。复有商主。有大智慧愍是诸人安置正路。如是尼干。汝等如彼自称为师。是不知道者。不善道者。不见道者。不能说道。是故汝等引导众生趣于非道。今者世尊为大商主。知导善道。见道说道。导诸外道安置正路尼干。汝之徒众悉在于此汝可将去。是时余有万二千人。还从萨遮服道而去。其余住者已逮得明。佛即告言。善来比丘皆成沙门。尔时佛告胜志外道。汝今见此万二千人随从萨遮去者不也。见已世尊。佛言。胜志。是等诸人悉当至彼弥勒佛所初会数中。何以故。是等由闻如是深法及供养我。而是萨遮亦弥勒佛所智慧第一。如今我所舍利弗也。何以故。我知是人于我信解。以我慢故不舍是见。尔时胜志语文殊师利。后末世中多有比丘起增上慢文殊师利言。善男子。后末世中法欲灭时。增上慢者甚为难得。何以故不能修行得四禅故。得四禅已起增上慢。后末世中法欲灭时。诸比丘等不能住心况得四禅。是故善男子。后末世时增上慢者甚为难得。又善男子。增上慢者凡有二种。何等二。一者信见。二者禅慢。起禅慢者。为于利养及名称故起增上慢是。信见者。起增上慢谤佛正法是。增上慢者当堕地狱畜生饿鬼。胜志问言。文殊师利。欲知他心是增上慢。当云何知。文殊师利言。凡夫人者欲得涅槃实非罗汉。若闻是说惊畏恐怖。当知此是凡夫之人增上慢也。非是如来实阿罗汉。若从他闻惊畏恐怖。当知是人即是凡夫是增上慢非是罗汉。是犹能净报所施恩然非罗汉。若无一切结使烦恼。彼无所依是世福田。若有一切结使烦恼。则有所依非世福田。若在是中。当知是人为增上慢。一切诸法摄入涅槃若于是中分别观察。当知是人为增上慢。一切诸法不应知不应断。不应证不应修。不知此实。当知是人名增上慢。胜志问言。文殊师利。无增上慢者有何印相。文殊师利言。不违无灭。是无增上慢之印相。何以故。无有音声。能令其人生惊怖畏如师子王。一切音声不能令其惊畏恐怖。无增上慢比丘亦尔。闻诸音声不生恐怖。何以故。彼知音声犹如响故。如彼响声无心意识而有音声。如是如实知心意识。一切音声皆从缘起无有真实。如是知已不知何法定名为声。若闻佛声而不贪爱。闻外道声复不呵毁。闻善净法心不贪爱。闻垢污法而不呵毁。善知一切所有音声前后际故。如是印相无增上慢。无高下印。如实印。正见道印。入一道印。入法界平等印。如不怀印。不违如印。住实际印。第一义空印。三世等印。初无生印。观正法性印。如是等印印一切法。如是比丘名为无诤。闻已无疑不惊不畏不恐不怖。不得于我不得于法一切平等。尔时胜志外道白言。世尊。我今从是善知识所。闻是真道大乘功德。世尊。我今从是文殊师利。闻说是法。发阿耨多罗三藐三菩提心。善哉世尊。唯愿如来如应说法。令我闻已速疾修集助菩提法。逮得无上正真之道。广为一切无量阿僧祇诸众生故。佛告胜志。菩萨有二法。速得明达具足大乘。何等二。所谓精进及不放逸。是中精进谓如法得财一切悉舍。不放逸者施不望报。皆以回向于一切智。又精进者正断一切恶不善法。成满具足一切善法。不放逸者谓坚持净戒不为后生。悉以回向于无上道。又精进者不惜身命修行忍辱。不放逸者于诸众生无侵害心。又精进者进诸善法无有厌惓。不放逸者进诸善根向无上道。又精进者于诸禅支心无疲惓。不放逸者于诸禅支不贪味着。又精进者进诸多闻无有厌足。不放逸者正念修行圣智圣慧。又精进者不舍四摄。不放逸者起化众生。又精进者身心坚住。不放逸者不得身心舍离着法。又精进者慈心等缘一切众生。不放逸者不得所缘众生慈法。又精进者教他众生发一切智心。不放逸者观一切法皆悉如幻。而不舍离一切智心。又精进者发起三昧。不放逸者将护不令堕于漏尽。又精进者如救头然修集圣谛。不放逸者不随证灭。又精进者为满诸相集善无惓。不放逸者观于法身。又精进者修净佛土。不放逸者净众生界。又精进者集三十七助菩提法。不放逸者安住寂静解脱之法。胜志当知。菩萨所有善方便业。皆由精进而得成办。菩萨所有一切智业。因不放逸而得成就。是故说言。菩萨成就智慧方便。不畏退转无上正道。说是法时。胜志外道得无生法忍。心净喜悦上升虚空高七多罗树。三千大千世界六种震动大光普照。诸天伎乐不鼓自鸣。天雨众华。尔时世尊知胜志心而便微笑。诸佛常法若微笑时。若干百千杂色光炎从面门出。普照无量无边世界。上过梵世障日月光隐蔽魔宫。还右绕身百千匝已。从顶上入。尔时大德阿难承佛神力。从坐而起正于衣服。偏袒右肩右膝着地。向佛合掌而说偈言。
　　智慧福力华　　圆光导世间
　　三十二相华　　杂好以自严
　　行如象师子　　精进力勇出
　　世尊何故笑　　愿导师演说
　　其言如雷音　　佛音师子吼
　　迦陵频伽音　　柔软梵音声
　　三千世界声　　诸天及与人
　　欲比佛音声　　算数不能及
　　声闻及缘觉　　并及诸菩萨
　　智无与佛等　　不知一切智
　　牟尼智力说　　为于何事笑
　　人天龙修罗　　闻疾得菩提
　　心得离二边　　亦不执于中
　　一切无执着　　等同如虚空
　　一切无能数　　过一切世上
　　我问等空智　　以何因缘笑
　　青绿金色光　　红紫赤白色
　　从面门出炎　　如恒河沙等
　　普照无量界　　广远如虚空
　　灭恶道得乐　　导师光触故
　　若放膝光明　　是授声闻记
　　若手放光明　　是说辟支佛
　　佛定记大乘　　一切智慧道
　　光利众生已　　还入无垢顶
　　善哉人中天　　三界所供仙
　　愿如实敷演　　导师一向说
　　断疑悦大众　　以何因缘笑
　　千万亿众生　　闻已心欢悦
　　如是请已。佛告阿难。汝今见是胜志善男子不。上升虚空高七多罗树。得无生忍合掌礼我。百千诸天而供养之。阿难白言。见已世尊。佛言。阿难。是胜志善男子。曾于七十二亿佛所。种诸善根行菩萨道。修集无上正真之道。尔时常作大转轮王恭敬供养是诸如来尊重赞叹。常修梵行。悉皆护持。是诸佛法。阿难。是胜志善男子从今已往。当值无量无数诸佛。恭敬供养尊重赞叹。常修梵行。令无量阿僧祇众生住菩提道。过是无量阿僧祇劫。集菩提道已。当得无上正真之道成最正觉。号智光王如来应供正遍觉乃至佛世尊出现于世。国名嬉见。劫名一宝严。阿难。是嬉见土所受用物。犹如他化自在天中。彼国众生不漏色声香味触法无诸恶色。彼诸众生互相恭敬欢喜悦乐。是诸众生皆悉往见智光王佛。乃至梦中亦常见佛不离念佛。是故彼土名曰嬉见。于是劫中唯一如来施作佛事。佛及众生寿等一劫。是故彼劫名一宝严。阿难。是智光王佛。纯菩萨僧九十二亿。皆是初会得不退转。是智光王如来欲涅槃时。先当授彼师子进去菩萨记。当得作佛。号师子相如来应供正遍觉乃至佛世尊。寿十中劫然后涅槃。当有无量无边菩萨僧。佛涅槃时。以全身舍利起一宝塔。纵广六十由旬。高八十由旬众宝严饰。无量众生而供养之。尔时胜志菩萨从空来下。顶礼佛足右绕七匝。向佛叹说不坏法界偈。
　　色界及法界　　众生界同等
　　是界等智界　　今授我记已
　　受界烦恼界　　与空界同等
　　诸法同是界　　今我同此来
　　法界及欲界　　及与于三界
　　等同如虚空　　我记同于是
　　生死界涅槃　　等住如法界
　　是界及水界　　地界风火界
　　阴入及与界　　眼界眼识界
　　意界及法界　　是境界同等
　　不授我阴记　　不授界入记
　　不授名色记　　不授内外记
　　以音声故知　　导师受我记
　　音声是寂静　　佛无有心意
　　作心而授记　　我亦无有识
　　得受于道记　　如我佛亦然
　　如佛我亦然　　诸众生亦尔
　　授记受记尔　　受记是真实
　　如如悉舍离　　不坏于法界
　　安住真实际　　我礼等正觉
　　同入一切法　　如虚空无作
　　学知方便故
　　尔时胜志菩萨。偈赞佛已顶礼佛足。右绕七匝却坐一面。尔时佛告阿难。汝受持是经读诵书写。于大众中广为人说。阿难白言。我已受持。世尊。此经何名当云何奉持之。佛告阿难。是经名为文殊师利神通所持。亦名灭除一切诸魔外道音声。亦名采宝。亦名宝箧。如是受持。说是经已。文殊师利童子。胜志菩萨等。及大声闻大德阿难。及诸大众天龙夜叉诸天及人乾闼婆等。闻佛所说皆大欢喜。


