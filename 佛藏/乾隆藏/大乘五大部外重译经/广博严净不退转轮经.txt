广博严净不退转轮经四卷


大乘五大部外重译经
广博严净不退转轮经四卷
刘宋凉州沙门智严共宝云译


　　

广博严净不退转轮经卷第一
　　如是我闻。一时佛在舍卫国只陀林中给孤独园精舍。与大比丘众千二百五十人俱。尔时世尊于夜后分入无垢光三昧。文殊师利法王子于夜后分入遍照三昧。弥勒菩萨摩诃萨于夜后分入遍炬三昧。尔时尊者舍利弗。于夜后分明相出时。佛神力故从自房出诣文殊师利房。尔时尊者舍利弗。欲入文殊师利房时。遥见佛精舍边有十千莲花回旋围绕。闻大音乐歌颂之声。彼诸莲花出大光明。遍照祇洹及舍卫国。乃至三千大千世界。
　　尔时尊者舍利弗。便不复见文殊师利房。而自见身在文殊师利前立。见文殊师利结加趺坐而入三昧。即便弹指不能令寤。高声謦咳亦不能寤。尔时尊者舍利弗。见文殊师利如此神力。自见其身处大海水。欲从其所。以神足力。乘虚还诣本所住房。而不能去。
　　尔时尊者舍利弗。即于文殊师利前结加趺坐。一心瞻仰目不暂眴。时文殊师利与舍利弗东行。过一恒河沙世界到一佛土。其世界名说不退转音声。佛号华光开敷遍身如来。即见彼佛身诸毛孔皆出莲花。其花遍满一万由旬。皆出光明遍照三千大千世界。其华开敷有百千叶。金刚为根光网为茎。阿牟茶马瑙为须。阎浮那提宝为台。其花台上有菩萨坐。已于阿耨多罗三藐三菩提不退转。得陀罗尼具五神通逮得诸忍。以三十二相而自严身。身真金色。
　　尔时华光开敷遍身如来。脐中出一莲花。光色严净有百千叶。金刚为根青琉璃为茎。因陀罗网宝为须。优勒迦娑罗栴檀宝王为台。其花明净尘垢不污空无坐者。尔时文殊师利。往莲花台上结加趺坐。即与花俱上升虚空乃至有顶。还至佛所右绕三匝头顶礼敬。还坐花上一心合掌瞻仰世尊。尔时花光开敷遍身如来。知而故问文殊师利。从何所来。文殊师利白花光开敷遍身如来言。我从娑婆世界来。尔时彼佛有二侍菩萨摩诃萨。一名美音。二名妙音。已于阿耨多罗三藐三菩提不退转。从莲华台下整衣服右膝着地。一心合掌白佛言。娑婆世界去此近远。尔时花光开敷遍身如来告二菩萨摩诃萨言。善男子。娑婆世界今在西方。过恒河沙佛土。文殊师利从彼土来。时二菩萨复白佛言。娑婆世界现在说法佛名何等。佛言。彼佛名释迦牟尼。今现在说法。复白佛言。彼佛世尊为说何法。佛言。释迦牟尼佛说三乘法。复白佛言。云何名三乘。佛言。三乘者所谓声闻乘辟支佛乘佛乘。时二菩萨白佛言。诸佛说法皆不等耶。佛言。诸佛说法皆悉平等。时二菩萨白佛言。云何平等。佛言一切诸佛皆说广博严净不退转轮法。是故平等。时二菩萨白佛言。何故释迦文佛说三乘法。佛言。娑婆世界众生。心乐小法不堪大乘。诸佛如来以方便力说三乘法。释迦文佛出五浊世彼诸众生不能堪受大乘之法。以方便故分别说三。时二菩萨白佛言。释迦文佛于娑婆世界说法甚难。佛言。如是如是。彼佛说法实为甚难。时二菩萨白佛言。我等今者获大善利不生彼国。佛言。善男子。莫作是言。应速悔过。时二菩萨白佛言。世尊。我闻彼国说法甚难。乃无一念乐生彼国。何故悔过。佛言。速舍此语。应当悔过。所以者何。若于此土二十亿百千那由他劫种诸善根。不如彼佛世界。以一食顷。说诸波罗蜜。教一众生。受三自归。奉持五戒。远离声闻心。如是菩萨所行甚难。何况以出家正法发菩提心而作饶益。如是菩萨倍为甚难功德无量。所以者何。娑婆世界多秽恶故。时二菩萨白佛言。娑婆世界有何秽恶。佛告美音妙音。娑婆世界秽恶之事。以我神口尽汝寿量说不可尽。所以者何。彼土众生烦恼厚重。多行贪欲嗔恚愚痴。无量无边诸不善法。我以佛智乃能具知。
　　时二菩萨。即三赞叹。善哉善哉。释迦牟尼。善哉善哉。释迦师子。善哉善哉。释迦仙王。作是叹已。一心合掌忏悔先来诸不善心。若离贪欲嗔恚愚痴。无量无边诸不善法。若曾发心求声闻辟支佛。今悉忏悔。亦欲明净求佛智心顺解脱心。为得佛智故。为一切众生故。以无著善根相应心。持七宝花。其花皆出百千光色。有百千叶。金刚为根。因陀罗宝网为须。优勒迦娑罗栴檀宝王为台。以一切诸宝王为茎。其花明净尘垢不污。可以眼识识。不可以手触。犹如幻化果报。从三昧正观生。于虚空中遥散释迦文佛上。所散之花。于虚空中变成花鬘华云华盖宝鬘宝云宝盖缯鬘缯云缯盖。供养释迦牟尼佛。复以百千种色花鬘末香涂香细末栴檀。遥散释迦牟尼佛上而以供养。即于彼处五体投地。顶礼释迦牟尼佛足。作如是言。南无释迦牟尼佛。及娑婆世界诸菩萨摩诃萨。发大庄严成就大精进力诸先旧者。能持正法有大威力。能利益一切众生而作照明。正求一乘。能守护三世佛法城堑。不断佛种住娑婆世界者。作如是言。我今应往彼土见释迦牟尼佛。并诸菩萨摩诃萨及余众生。
　　尔时花光开敷遍身如来。闻二菩萨作如是言。又筹量观察深心所行。复以佛法诫敕安慰告言。善男子。汝今欲往娑婆世界。见释迦牟尼佛。并诸菩萨及余众生者。当生尊重心怜愍心饶益心。所以者何。彼诸菩萨。于甚深法不生怖畏。亦不诽谤。能奉三世诸佛教戒。以无著心种诸善根。不为果报勤行诸波罗蜜。此诸菩萨摩诃萨等。以本愿故生彼佛土。为守护诸佛法城堑故。亦欲遍学一切佛法故。汝等今欲往彼见耶。时二菩萨白佛言。世尊。若承佛神力及三世诸佛威势护助愿欲往见。尔时华光开敷遍身如来告美音妙音菩萨摩诃萨。今欲往者当与文殊师利法王子俱往。善男子当共汝往。尔时美音妙音菩萨摩诃萨。语文殊师利法王子言。我今因仁者力。欲往娑婆世界。见释迦如来。并诸菩萨及余众生。文殊师利言。善男子。我今欲往十方世界。多供养恭敬尊重赞叹礼拜诸佛。为令一切众生入佛菩提得佛智故。时二菩萨语文殊师利言。我今亦共仁者。至十方世界。多供养恭敬尊重赞叹礼拜诸佛。如仁者。为一切众生入佛菩提得佛智故。我亦随学。尔时文殊师利。顶礼花光开敷遍身如来。右绕三匝尊重恭敬。与彼菩萨并尊者舍利弗。受佛教已一心瞻仰渐渐却退。以如幻花而用散佛。以众花鬘聚涂香末香聚诸幢幡盖聚。皆是先佛威神之力。能生欢喜踊跃欣乐。以供养佛以供养法。为令众生得解脱故。供养佛已。犹如壮士屈伸臂顷。于彼佛前忽然不现。在东方恒河沙佛前自然而现。皆悉如上说广博严净不退转轮法。彼佛世界无有女人。亦无声闻辟支佛乘世界庄严皆如莲华开敷遍身如来佛土。菩萨庄严充满其国亦复如是。彼国诸佛脐中皆出一大莲花。文殊师利而坐其上。恭敬供养现诸神变皆亦如上。南西北方四维上下亦复如是。一一方面恒河沙诸佛如来。文殊师利而现其前。彼诸世尊。皆说广博严净不退转轮法。亦遣侍者菩萨摩诃萨。此诸菩萨下莲花台。一心念佛合掌恭敬咨问彼佛。云何名三乘。亦欲因文殊师利威神力往娑婆世界见释迦牟尼佛听受法教。文殊师利皆悉安慰。十方世界诸菩萨摩诃萨。我当共汝至娑婆世界。见释迦牟尼佛。如是时间于此娑婆世界阎浮提中夜犹未晓。
　　尔时尊者阿难。从房门孔有光来入。即从床起出自房时。见有光明照只陀林日犹未出。见只陀林大水盈满。其水澄清无诸扰浊。房舍园林悉皆不现便作是念。今日必说未曾有法故现斯瑞。尔时尊者阿难。举足入水不没不湿。心生欢喜诣佛精舍。见一万莲花回旋围绕世尊精舍。闻大音乐歌颂之声。彼诸莲花出大光明。照只陀林及舍卫国。乃至三千大千世界。佛威神故乃令阿难。心生欢喜。右膝着地一心合掌顶礼世尊。如是时间天已明了。尔时佛精舍边回旋莲华中有一莲华。忽然而来至只陀林处中而住。尊者阿难。见是事已便作此念。我今应往为佛世尊敷置法座。所以者何。今有此瑞必说大法。尔时阿难为佛世尊敷置法座。当尔之时。大地六变震动。乃至十方恒沙世界皆亦震动。动遍动等遍动。起遍起等遍起。震遍震等遍震。摇遍摇等遍摇踊遍踊等遍踊。吼遍吼等遍吼。是时天雨优钵罗华波头摩花拘物头华分陀利花。如是等花遍满三千大千世界。华果诸树自然而现。时比丘僧欲出只陀园门而不能出。见只陀林大水盈满。其水澄清无诸扰浊。房舍园林悉皆不现。唯见大光遍照祇洹。集在房门而作是言。今现此瑞必说大法。
　　尔时世尊从三昧安祥而起。出自精舍升所敷座。当尔之时。释迦牟尼佛及十方佛放大光网。其光皆有百千种色照明正法。令诸众生生欢喜故。尔时文殊师利。游诸佛土皆与二菩萨俱。所经佛土皆悉礼拜供养诸佛尊重赞叹。为众生故。为得佛智故。为摄众生受教化故。现不可思议神变之事。随其所乐而为说法。时文殊师利法王子。知释迦牟尼佛已升法座。与诸菩萨摩诃萨。从地踊出住于佛前。与无量阿僧祇百千万亿那由他菩萨摩诃萨。绕释迦牟尼佛满百千匝。持百千万种种色花。其花有不可思议百千万叶。皆生欢喜踊跃欣乐以散佛上。所散诸花遍满三千大千世界。复以优迦娑罗细末栴檀而散佛上。复以种种花香。其香亦有百千种色。常出戒香忍香精进香禅香慧香智方便香神通香六波罗蜜香无所著香具诸道品方便之香。其栴檀香。能生欢喜踊跃欣乐。其香光明。皆是十方诸佛神力之所守护。为供养释迦牟尼佛。故发大精进勇猛精进超胜精进坚固精进无等等精进。供养释迦牟尼佛。尔时文殊师利与诸菩萨摩诃萨。便庄严此土。化作八楞摩尼宝树八觚分明。亦有种种宝树庄严。宝盖幢幡以摩尼宝网。及诸铃网而严饰之。变此大地成摩尼宝。于其地上造诸堂阁。窗牖都栏妙宝墙壁。大小诸河泉源花池。优钵罗花波头摩花芬陀利花摩尼宝花。充满其中以甘露水。其水八味流注池中。有种种鸟游集其上。作是变现为令众生心欢喜故。为得佛智故。发大堪忍故。发菩萨心故。现如是等无量神变。是诸佛力。亦是文殊师利法王子力。亦是释迦牟尼佛本愿之力。尔时文殊师利及诸菩萨摩诃萨。作是神变已住于佛前。
　　尔时世尊放从法生光。遍照文殊师利及诸菩萨摩诃萨身。为令坐故。佛便微笑身出莲华。其花有百千种色出。无量百千不可思议光。金刚为根。因陀罗宝为须。优勒迦娑罗栴檀宝王为台。在虚空中。诸菩萨摩诃萨。于其华上结加趺坐。释迦牟尼佛。于自脐中放一光明。其光名曰照诸众生最胜金刚王。即此光中有亿那由他莲花。其花亦出若干种色。其色寂静无量无边过于日光。清净香洁遍照十方。其莲花中自然变成微妙花帐。而是花帐诸佛所护。从法性生安隐寂静。顺解脱门空无相无作。不生不灭相应。踰过三世平等眼所见。文殊师利安坐花帐身相显现。一心合掌正念观佛。所谓佛能通达一切诸法。能生金刚三昧。于一切法无所得三昧。尔时世尊。知文殊师利。及十方诸佛所使菩萨摩诃萨。乐求法者专向一乘。已于先佛种诸善根。为文殊师利之所守护无怯弱心。勤修精进求佛菩提。如是等众安隐坐已。
　　尔时世尊告阿难。汝往遍告只陀林中诸比丘比丘尼优婆塞优婆夷。使集听法。时尊者阿难诣诸比丘房而告之言。诸大德。世尊今敕汝等来集听法。诸比丘言。大德阿难。我等先见此瑞不能得往。阿难言。以何事故而不能往。诸比丘言。我等见只陀林中大水盈满。其水澄清无诸扰浊。大光遍照。房舍园林悉不复现。以是事故不能得往。时尊者阿难。还至佛所白佛言。彼诸比丘不能得来。所以者何。彼作是言。我等见是只陀林中大水盈满。其水澄清无诸扰浊。大光遍照。房舍园林悉不复现。以是事故不能得来。佛告阿难。彼诸比丘。于非水中而作水想。不但于非水中而作水想。亦于非色中而作色想。非受想行识中作受想行识想。非坚信作坚信想。非坚法作坚法想。非八人作八人想。非须陀洹果作须陀洹果想。非斯陀含果作斯陀含果想。非阿那含果作阿那含果想。非阿罗汉果作阿罗汉果想。非声闻乘作声闻乘想。非辟支佛乘作辟支佛乘想。阿难。汝往重告诸比丘比丘尼优婆塞优婆夷来集听法。此法皆是汝等昔所未闻。时尊者阿难。复往诸比丘所而告之言。诸大德。世尊告敕汝等来集听法。如是音声遍舍卫国。诸比丘比丘尼优婆塞优婆夷普闻此声。时尊者阿难。知四部众闻此语已。还至佛所而白佛言。我以遍告四众来集听法。
　　尔时世尊告大目揵连。汝速往诣三千大千世界。遍告诸菩萨摩诃萨发大庄严者。及诸比丘比丘尼优婆塞优婆夷。天龙夜叉揵闼婆阿修罗迦楼罗紧那罗摩睺罗伽人与非人敬信佛法僧久种善根者。集只陀林听受正法。此法汝等昔所未闻。天人阿修罗及余世间所不能转。唯于先佛所久种善根。乐求大乘最胜乘第一乘无上乘无等等乘菩萨摩诃萨。发大庄严勤行此法者能受能转。时尊者大目揵连受佛教已。即于佛前忽然不现。犹如壮士屈伸臂顷。遍至三千大千世界。菩萨摩诃萨。比丘比丘尼优婆塞优婆夷。天龙夜叉揵闼婆阿修罗迦楼罗紧那罗摩睺罗伽人与非人。敬佛法僧久种善根者。而告之言。世尊告敕。汝等来集听法。尔时大目揵连。承佛威力及己神足。还至佛所白佛言。诸听法众皆悉已集。尔时四众普来集会。纵广一千由旬在上诸天及余众生。住虚空中者。纵广五千由旬。
　　尔时文殊师利法王子白佛言。世尊。今此四众诸来集者。一心合掌顶礼如来。供养恭敬。世尊威德未敢就坐。唯愿世尊。垂哀听坐。尔时世尊。熙怡微笑。是时有无量阎浮那提金色莲花。从地踊出。各百千叶。尸利迦宝为根。因陀罗尼宝为须。赤真珠为台。七宝为茎。大如车轮。诸来会者。在于佛前皆坐其上与文殊师利诸来菩萨摩诃萨。三十二相而自庄严身真金色。入于三昧身出光明。尔时文殊师利。及诸菩萨摩诃萨。诸来四众。莲花台上曲躬恭敬。一心合掌瞻仰世尊。时文殊师利白佛言。世尊。今此四众虚空诸天皆已坐定。唯愿如来等正觉。说广博严净不退转轮法。今此会众比丘比丘尼优婆塞优婆夷百千诸天。皆生须陀洹果想斯陀含果想阿那含果想阿罗汉果想声闻乘想辟支佛乘想。唯愿世尊。为除此众如是诸想。以何因缘。世尊。说须陀洹果斯陀含果阿那含果阿罗汉果声闻乘辟支佛乘。世尊默然。时尊者舍利弗白佛言。世尊。我夜后分明相出时。从自房出诣文殊师利房。欲入房时遥见佛精舍边。有十千莲花回旋围绕。闻大音乐歌颂之声。彼诸莲花出大光明。照只陀林及舍卫国。乃至三千大千世界。如是之相是何先瑞。佛告舍利弗。此是文殊师利所请法瑞。尔时阿难白佛言。世尊。我夜后分房门孔中有光来入。即从床起出自房时。见有光明照只陀林犹如日出。见只陀林大水盈满。其水澄清无诸扰浊。房舍园林悉皆不现。如是之相是何先瑞。尔时世尊告阿难言。此是文殊师利所请广博严净不退转轮法瑞。尔时世尊即为阿难。而说偈言。
　　佛乘无有上　　清净无浊秽
　　文殊无畏者　　今问如此事
　　是乘无分别　　无漏无戏论
　　文殊无畏者　　今问如此事
　　此乘无所有　　毕竟无所生
　　是处不可着　　文殊今已问
　　是中终不说　　出生于诸果
　　诸佛导世者　　说此微密语
　　菩提无音声　　亦无来去相
　　文殊无畏者　　今问如此事
　　虽说诸音声　　其性不可得
　　文殊所问法　　无音声文字
　　音声犹如风　　无性无住处
　　文殊所问法　　远离诸音声
　　阿难今善听　　文殊所问法
　　诸佛微密语　　宣说菩提空
　　诸佛菩提法　　皆悉空寂相
　　无有诸方所　　亦无有住处
　　菩提如虚空　　无生亦无灭
　　亦无来去相　　唯佛能显示
　　犹如虚空中　　无有诸相貌
　　文殊今问此　　妙净菩提法
　　去来今诸佛　　等说此菩提
　　非是可见法　　亦无能见者
　　如此法性相　　以音声显现
　　法界与菩提　　二俱不相见
　　净檀波罗蜜　　尸罗亦复然
　　能净忍辱者　　显现佛菩提
　　能净于精进　　禅定亦复然
　　净慧净智者　　能显见菩提
　　能净于方便　　到神通彼岸
　　无依无猗者　　以声说菩提
　　我说三乘法　　诸果差别名
　　随其所乐闻　　分别而为说
　　五浊世众生　　其心多怯弱
　　畏佛智慧故　　不趣佛菩提
　　成就第四果　　名曰阿罗汉
　　从声得悟者　　是名为声闻
　　我说缚解相　　因缘各差别
　　晓了此诸缘　　能现见诸法
　　便名阿罗汉　　亦号辟支佛
　　通达无生法　　是名为菩萨
　　空三昧无作　　无相无所有
　　从此解脱门　　能入于涅槃
　　于前中后际　　终不生染着
　　已离于方所　　是故名无为
　　阿难汝当知　　文殊问甚深
　　能解微密语　　不分别诸果
　　文殊住一乘　　不分别诸法
　　以是故问佛　　诸果相所以
　　三世皆平等　　空寂无性相
　　远离语音声　　不分别菩提
　　文殊所教化　　诸来大菩萨
　　二十恒河沙　　其数不减少
　　今来诣我所　　欲闻菩萨行
　　亦欲听三乘　　种种差别相
　　文殊无畏者　　为除彼疑心
　　是故今问我　　果相及乘相
　　此是佛威神　　亦是本愿力
　　为拔苦众生　　分别说三乘
　　文殊无畏者　　殷勤劝请我
　　唯愿大法王　　说菩萨所行
　　百千亿诸天　　供养佛世尊
　　皆着诸果相　　愿除此疑心
　　今此四部众　　比丘等来集
　　着诸果音声　　不解微密语
　　为除彼疑故　　文殊今问我
　　以是众因缘　　诸菩萨来集
　　尔时阿难白佛言。文殊师利法王子。问佛世尊广博严净不退转轮法耶。佛言。阿难。如是如是。文殊师利法王子。问我广博严净不退转轮法。所以者何。诸佛世尊。皆转广博严净不退转轮法。阿难白佛言。以何因缘。世尊。说坚信坚法八人须陀洹斯陀含阿那含阿罗汉声闻辟支佛耶。世尊。彼之所行是菩萨法耶。佛告阿难。如是如是。彼所行者是菩萨法。所以者何。五浊众生心乐小法不求大乘。是故诸佛以方便力随众生性而为说法。以诸众生多乐小法不堪大乘如来以方便力观其深心。令发道意入佛智慧。阿难。如来以如是方便度诸众生到安隐处。无为无作离心数法。皆悉平等永灭苦乐。无有方所亦无住处。安隐寂静无余涅槃。
　　尔时世尊说是语已而便默然。时尊者阿难问文殊师利言。以何因缘故如来默然。文殊师利言。尊者阿难。以诸众生闻说是法少能信者是故默然。世尊说微密之语。唯我能了。今四部众咸生此疑。以何缘故。世尊说坚信法乃至声闻辟支佛耶。今此百千万亿那由他诸天。亦有百千万亿那由他诸菩萨摩诃萨。皆生疑心。世尊何故说坚信坚法乃至声闻辟支佛乘。以佛默然而不说此难信法故。诸河泉源小大诸水湛然不流。空中诸鸟亭住不飞。日月不行。一切灯炬无复光照。一切众生无有威光。所以者何。世尊默然而不解说难信法故。
　　尔时世尊所住精舍。一万莲华回旋围绕者。皆发此言。唯愿世尊。说广博严净不退转轮法。所以者何我等曾于此处闻九十二亿百千那由他诸佛皆说此法。是时尊者舍利弗白佛言。世尊。愿说广博严净不退转轮法。所以者何。我夜后分与文殊师利法王子。至东方恒河沙佛土。是诸如来皆说此法。南西北方四维上下。无量无边不可计数诸佛世尊皆宣此法。时虚空中有八十万五千那由他诸天。白佛言。世尊。愿说广博严净不退转轮法。所以者何。我等曾于此处。闻九十二亿百千那由他诸佛皆说此法。尔时尊者阿难白佛言。世尊。以何因缘。说坚信坚法乃至声闻辟支佛。今此四众咸皆默然。乃至无有謦咳之声。今此会中百千万亿众生皆生疑惑。世尊何故。说坚信坚法乃至声闻辟支佛乘。唯愿世尊。拔此大众心中疑箭。此诸大众是佛时证。佛告阿难如是如是。诸佛世尊所说之法皆有时证。阿难白佛言。谁是证耶。佛告阿难。法是我证。诸佛如来以法为证而有所说。
　　佛告阿难。谛听谛听善思念之。吾当为汝分别解说。菩萨摩诃萨。名曰坚信。乃至名曰辟支佛乘。时尊者阿难。诸大声闻。皆悉一心听佛所说。佛告阿难。菩萨摩诃萨。令无量无边阿僧祇众生信佛知见。信佛知见已。不着色不着受想行识。以不着色不着受想行识故。是菩萨摩诃萨名为坚法。复次阿难。菩萨摩诃萨。信诸佛所说法皆悉空寂。信此法者。是菩萨摩诃萨。名为坚信。复次阿难。菩萨摩诃萨。信于佛智。便作是念。我等亦当成就此智。亦不见此智。是故阿难。菩萨摩诃萨名为坚信。复次阿难。菩萨摩诃萨。于五欲乐不生欣乐成就信力。是故菩萨摩诃萨名为坚信。复次阿难。菩萨摩诃萨作是念。如佛世尊。以不可思议法施诸众生。我亦应学以不可思议法施诸众生。如是菩萨摩诃萨名为坚信。复次阿难。菩萨摩诃萨心生欢喜舍一切物。乃至自身尚以布施。何况余物。信行此施而不倚着。于一切处不生悭吝。以此因缘回向菩提。亦不起菩提见。是菩萨摩诃萨名为坚信。复次阿难。菩萨摩诃萨信心清净无有怯弱。于佛法僧心得淳净。守护六情无所愿求。无信众生。于佛法僧令生信乐。已生信乐心不放逸。发菩提心不着心相。信知六界与法界等。云何信知。所谓此界以诸音声文字故说实不可得。信知诸行是无常苦空无我之法。亦信无漏圣戒非戏论法具诸三昧。信一切众生即是灭界。众生之相即是灭相。以无依心见诸众生即是法界。而于此法不见法界。所以者何。法界即是众生无心之界。菩萨摩诃萨如是信者名为坚信。一切众生无有住处。所以者何。自性空故。亦复不见众生形相。见诸众生同涅槃相。所以者何。众生界空。是故即见是涅槃相。若有能信如是法者。令多众生得如是信。是故阿难。菩萨摩诃萨名为坚信。尔时世尊欲重宣此义。而说偈言。
　　能令诸众生　　信向佛知见
　　心不生染着　　是名为坚信
　　信诸佛说法　　其性相皆空
　　能信解此法　　是名为坚信
　　信诸佛知见　　是不可思议
　　发心而勤求　　我应得是智
　　不生信乐心　　贪求五欲乐
　　是信力成就　　是名为坚信
　　信诸牟尼尊　　以法施众生
　　我亦应随学　　是名为坚信
　　信能行布施　　乃至舍自身
　　亦不生施想　　是名为坚信
　　信能施一切　　不生悭吝心
　　尽回向菩提　　是名为坚信
　　信向于诸佛　　其心无秽浊
　　亦信无心法　　是名为坚信
　　能守护六情　　亦不复愿求
　　已信解此法　　是名为坚信
　　诸不信众生　　以信而建立
　　令随顺佛法　　是名为坚信
　　以此信向心　　尽回向菩提
　　而不得心相　　是名为坚信
　　知六界平等　　即与法界同
　　以音声分别　　不得诸界性
　　信诸行无常　　苦空无有我
　　成就是信力　　是名为坚信
　　信无漏圣戒　　非是论戏法
　　具戒三昧者　　是名为坚信
　　信诸众生界　　即是灭界性
　　能信如是相　　是名信中信
　　众生无依性　　即是诸法界
　　如此诸法界　　其性难思议
　　若能如是信　　随顺彼法相
　　此无畏菩萨　　是名为坚信
　　信诸众生身　　毕竟无所住
　　其性本空无　　是故无处所
　　众生是涅槃　　其性即空故
　　以是义显示　　寂静涅槃相
　　若能如是信　　名无畏菩萨
　　如是诸众生　　皆名为坚信
　　阿难善受持　　亦如是宣说
　　若有如是信　　是名为坚信
　　如是等诸法　　余无量无边
　　佛为诸菩萨　　说是差别相
　　如是阿难。如来应正等觉。以方便力为声闻人说菩萨摩诃萨名为坚信。复次阿难。今当为乐此法众生。复以偈颂说菩萨摩诃萨名坚信义。尔时世尊。即说偈言。
　　皆共和合一心听　　我说佛子诸功德
　　布施持戒及精进　　忍辱禅定智慧身
　　信向乐求如是法　　不信者信佛净智
　　有如是信名菩萨　　导化世间无厌惓
　　信解诸法无分别　　其性空寂佛所说
　　若能善解如是法　　是名菩萨坚信者
　　信佛知见无有量　　发心欲求如是智
　　无上大人所有智　　我当何时得此智
　　不信欲乐是净法　　不为欲因行恶业
　　以信力故乐求法　　有此胜信名菩萨
　　信诸如来以法施　　我亦应当如是学
　　佛所说法随顺行　　有此胜信名菩萨
　　信能舍此上肴膳　　象马金宝及奴婢
　　男女眷属所爱妻　　大小村城及国土
　　亦以手足支节施　　破骨出髓无所畏
　　耳鼻眼目及以头　　有此胜信名菩萨
　　信知此身内无主　　是故能以惠施他
　　亦复能以妙法施　　以是因缘求佛智
　　信能舍此无我身　　见来求者心欢喜
　　如是众生我善友　　为菩提舍危脆身
　　信如是法菩提因　　以清净心化世间
　　闻法不疑佛知见　　有此胜信名菩萨
　　知眼无常及耳鼻　　舌身及意亦复然
　　知是虚伪不牢固　　为菩提因悉能舍
　　见苦众生无信手　　化令住信能信施
　　自住慈心愍世间　　皆令信佛最上智
　　见着六尘行恶者　　化令回心趣佛智
　　不得此心菩提因　　能信菩提无心相
　　见诸众生界无智　　不知六界是平等
　　此法皆同法界相　　以音声说不可得
　　见诸众生在生死　　无常计常痴冥中
　　教信诸行是无常　　令信解空无有我
　　见诸众生行恶戒　　教令信佛无上戒
　　自净戒定诸功德　　有此胜信名菩萨
　　见诸众生多懒堕　　教令信佛大精进
　　知精进力自调伏　　能持此信名菩萨
　　见愚众生计寿命　　教信阴身无有寿
　　了知灭界同法界　　若知此法是胜信
　　分析此身无去住　　虽复异世业不亡
　　所造善恶诸业因　　终不远离此法性
　　见众生性无依法　　此界亦同诸众生
　　法界平等不思议　　无畏菩萨如是信
　　佛说此信无有二　　勤修善行知诸法
　　亦为他说如是信　　而不染着于三有
　　信如是等众生性　　无有决定常住处
　　空不可取无相法　　能信是法名菩萨
　　是诸众生如空定　　亦不寂静涅槃界
　　不可说有诸性相　　知是法者名持信
　　见诸众生信边法　　以寂静法而导之
　　故于三界得高称　　亦名持信胜菩萨
　　若有如是妙胜信　　发无畏心乐求法
　　我法若有黠慧人　　广向时众而宣说
　　已说坚信诸功德　　及余种种差别相
　　不着三界清净心　　怜愍众生良福田
　　长夜布施自调伏　　住清净戒修忍辱
　　精进修定及智慧　　行菩萨行心调伏
　　以诸相应方便智　　导众生到安隐处
　　能令不堕诸恶趣　　有如是智名菩萨
　　以真净心动世界　　震起波踊有六种
　　光照华上坐菩萨　　皆说寂静空无法
　　东方国土及南方　　西方北方亦复然
　　上方下方及四维　　皆同说此寂静法
　　宁舍身命不疑佛　　亦教他人信佛智
　　若诸众生有是信　　佛及行者能证知
广博严净不退转轮经卷第二
　　复次阿难。云何如来说菩萨摩诃萨名为坚法。阿难当知。菩萨摩诃萨。于佛正法终不退转。受持佛法为他宣说终不毁犯。于不可思议真如法界。应当逮得如是等法。坚心受持而无怯弱。能观诸法真实之相不生染着故。而于此法无所受持。于法非法亦不生着。应如是持乐求诸法。求已能受。受已能持。持已能说。欢喜调柔易可共住。常乐宣说寂静之法。不动法界能逮诸法真实之相。于诸法中善得调伏。亦不毁损常住妙身。如此之身常住故妙。应知此身无始无终无聚无散。应如是知。如佛世尊。为诸菩萨分别解说。于此法中亦应逮得。见一切法清净无垢。善解诸法无可着处。诸法性虚不可得见。以不见故无所受持。宣说法界无相无性。无有言说亦无所有无有思想。远离思想心不可得。其性寂静离诸音声。无有言说非境界法。常乐受持宣说是法。而于是法心无所依。以如是等无所有法。种种差别为菩萨摩诃萨说。而于此法不作合散无种种相。如其所说皆已逮得。已得此法名为性地。性地菩萨摩诃萨。乃至于少法中不生来去想。已能受持不来去法。而于此法不生增减亦无聚散。若能受持不增不减不聚不散。如是等法是名坚法。菩萨摩诃萨于诸法性得无所得。以于此法性无所得故。是菩萨摩诃萨名为坚法。尔时世尊。欲重宣此义。而说偈言。
　　于诸佛正法　　而无所退转
　　能持如是法　　是名为坚法
　　未曾有毁犯　　不思议法界
　　能逮如是法　　是名为坚法
　　久发心受持　　诸佛所说法
　　心无有怯弱　　是名为坚法
　　于一切法性　　正趣而勤求
　　不生染着心　　是名为坚法
　　不着亦不住　　亦能教示他
　　能持如是法　　是名为坚法
　　调柔易共住　　宣说寂静法
　　不动彼法性　　是名为持法
　　了知诸法体　　而无有性相
　　于此法决定　　是名为持法
　　亦未曾毁损　　常住真妙身
　　当知此身者　　即以法为体
　　此身无终始　　诸法之所成
　　于此无增减　　是名为持法
　　佛为诸菩萨　　宣说诸法相
　　能得如是法　　是名为持法
　　此界性自空　　于法无染着
　　能持如是法　　是名为持法
　　观察一切法　　性空不可见
　　以不见法故　　亦复无所持
　　以无所持故　　能显示法界
　　无性相音声　　其体无所有
　　远离诸思想　　心亦不可得
　　以不得心故　　名不可思议
　　已远离心想　　宣示寂静法
　　无音声境界　　名不可思议
　　能持如是法　　亦复无所信
　　不依无所信　　不依无所有
　　佛为诸菩萨　　宣说如是法
　　不合亦不散　　亦无种种相
　　若说于此行　　得住于性地
　　已住于性地　　即名性地人
　　住性地菩萨　　毕竟无所依
　　能持如是法　　是名为持法
　　以是故阿难　　菩萨摩诃萨
　　于法无所得　　即名为持法
　　若有诸众生　　佛道生远想
　　以方便力故　　令到究竟处
　　如是法及余　　为诸菩萨说
　　以微妙方便　　显示佛知见
　　持法大明人　　唯佛能证知
　　及修行此法　　无畏诸菩萨
　　不可思议智　　说持法差别
　　法非法清净　　安住是法中
　　如是阿难。如来正等觉。以方便力故为声闻人。说菩萨摩诃萨名为坚法。复次阿难。云何如来说菩萨摩诃萨名为八人。阿难当知。菩萨摩诃萨。已过八邪修八解脱不着八正。过凡夫法而无所作。逮平等道过凡夫法。勤求菩提不得菩提。离诸邪见而修正见。逮平等道离自身相。虽未得佛身。而求菩提离众生想。而修佛想逮平等想。离众生摷窟法求无摷窟法。于诸法中而无所住。所以者何。不见有法而可住者。过世间法开通圣法已逮灭界。亦不得世间及出世间法。远离有无是法非法。善能观察断常二边。观去来现在心相。乃至菩提心相亦不可得。所以者何。已逮众生心相平等法故。是以毒不能害火不能烧刀不伤身。所以者何。已能远离诸境界故。虽未得佛行。已于诸趣无有决定。所以者何。菩提离诸趣故。菩提趣者安静无为。菩提性空无有处所。是以刀不伤身名不可害。其乘速疾名不可害。所以者何。速达此乘无有挂碍。以是事故刀不伤身。亦有遍缘众生慈菩提行慈。一切众生界不可得。无所行慈一切法空慈。趣寂静界慈。离嗔恚慈。行智明慈。能照菩提。众生界不可得慈。遍缘众生故刀不能伤。知欲色无色界皆悉平等。亦知法界平等如菩提无种种相。不可知不可着无戏论无垢秽。安隐寂静离诸音声。菩萨摩诃萨能了知是界。于诸趣中所有言说音声皆能了知。所以者何。以于无来去法界中得无住法忍故。善知一切众生言音。而为解说寂灭之法。不作是念。我于是时为此众生说法。已远离我想诸音声故。知诸法寂静故。于诸法中不取其相。不可得故。不着言说故。是菩萨摩诃萨名为八人。尔时世尊。欲重宣此义。而说偈言。
　　已过于八难　　正住八解脱
　　不着八正见　　是名为八人
　　已过凡夫法　　而不住正道
　　处中离二边　　是名为八人
　　已过凡夫法　　而离求菩提
　　不得菩提相　　是名为八人
　　远离诸邪见　　能修行正见
　　逮得平等道　　是名为八人
　　远离自身相　　而不住菩提
　　虽未得佛身　　是名为八人
　　除去众生想　　能修行佛想
　　已逮平等相　　是名为八人
　　离众生摷窟　　求无摷窟法
　　不住于诸法　　是名为八人
　　已过世间法　　而开通圣法
　　成就于灭界　　是名为八人
　　诸佛所说法　　及余世间法
　　不得此法相　　是名为八人
　　见有是一边　　见无第二边
　　能舍如是见　　是名为八人
　　观察中道法　　及与断常边
　　知是平等想　　是名为八人
　　不得过去心　　及与未来心
　　现在心不住　　是名为八人
　　所说最初心　　能生菩提者
　　此心不可得　　云何得菩提
　　若能逮得此　　不得菩提心
　　故毒火不能　　伤害坏其身
　　其趣虽不定　　遍修如是行
　　逮无去来法　　故名不可害
　　菩提无趣相　　以音声故说
　　善解音声相　　故名不可害
　　去相不可得　　来相亦复尔
　　音声说去来　　故名速疾乘
　　是故名安隐　　亦名为空无
　　亦名速疾乘　　亦名不可害
　　如是速疾乘　　菩萨应通达
　　无能挂碍者　　是故名不害
　　设以利刃刀　　不能伤其身
　　不见于身相　　故刀不能害
　　遍缘众生慈　　及以菩提慈
　　行菩提慈故　　不为刀所害
　　无行无众生　　不得众生界
　　寂静无生慈　　遍缘众生慈
　　远离嗔恚慈　　及行智明慈
　　能照菩提慈　　遍缘诸众生
　　解刀是空法　　善修于身相
　　未得菩提道　　不为刀所害
　　已逮寂静界　　远离诸恶趣
　　恶业不能障　　不为刀所害
　　远离于无明　　已证知明法
　　逮得菩提照　　是名为八人
　　能知欲色界　　无色界是空
　　皆悉是平等　　是名为八人
　　界与菩提等　　无有种种相
　　无智无分别　　清净无戏论
　　已逮此平等　　菩萨无所依
　　所说诸音声　　能遍至诸趣
　　来去诸音声　　皆归于法界
　　于无住法中　　得此最上忍
　　善解众生音　　为说寂灭法
　　不生如是心　　我为彼说法
　　已过音声法　　不取种种相
　　知诸法寂灭　　是名为八人
　　已过诸音声　　通达音声界
　　不着音声者　　故名为八人
　　阿难以是事　　是名为八人
　　虽作如是说　　其实不可得
　　如是阿难。如来等正觉。以方便力为声闻人。说菩萨摩诃萨名为八人。
　　复次阿难。云何如来说菩萨摩诃萨名须陀洹。阿难当知。不可思议佛道名须陀洹。菩萨摩诃萨住无所住近于佛道。不受诸法无所依倚亦无所缘。不住诸法毕竟无生。菩萨摩诃萨为得是道故。坚固精进坚固思惟无有懈怠。终不违逆心无所依。诸佛所乘无上最胜出要之道。不着此道亦不住中。以如是道推求诸法。虽复推求而无所得。而于彼道不动不住。于道想生死想佛想能生平等。于结障法平等诸法。平等诸佛平等。远离身见能生佛见开悟诸见。修对治想已过我想。阿难。以是事故。菩萨摩诃萨名须陀洹。不着佛道逮无染道。不疑佛菩提。不选择戒。乃至不见佛戒。以不见故。不选择戒不分别戒。永断三结不住三界。已逮佛道离众生想。无所依止离依止法。专求佛道得安隐寂静道不惜身命。以欢喜心能舍一切物。颜貌和悦无有嚬蹙。为菩提故而行布施。无有少物而不能舍。为济苦众生故。令到涅槃故。为修有相法故。得无相法故。离众生想入众无畏。说寂静法净菩提道。无所怖畏。乃至无有死畏。所以者何。以逮得寂静法。远离尘垢安住佛道。善修恶趣诸平等想无戏论道。阿难。以是事故。菩萨摩诃萨名须陀洹。尔时世尊。欲重宣此义。而说偈言。
　　不思议佛道　　名为须陀洹
　　若有住此道　　必流入菩提
　　此道如虚空　　不依一切法
　　无缘无所住　　所有不可得
　　菩萨坚精进　　能逮如是法
　　诸佛导世者　　无上出要道
　　不染着此道　　亦复不住中
　　以此道推求　　不见一切法
　　此道无动摇　　亦复无住中
　　不懈怠如佛　　不逆无所畏
　　所说生死相　　佛想亦复然
　　能于此平等　　知是须陀洹
　　诸结及与障　　能覆佛道者
　　皆悉能远离　　是名须陀洹
　　能断于身见　　而生于佛见
　　开悟诸邪见　　善修对治想
　　善修自身想　　知我想过患
　　是名须陀洹　　不着于佛道
　　设生此犹豫　　我不得菩提
　　即得无染着　　而求于佛道
　　亦不选择戒　　不愿佛尸罗
　　已断于戒想　　不分别尸罗
　　永断于三结　　不住于三界
　　已逮得佛道　　善修众生想
　　以无所缘道　　而求于菩提
　　已逮寂静道　　佛无垢菩提
　　好乐行布施　　和颜无嚬蹙
　　不惜于身命　　为无戏论道
　　为苦恼众生　　一切皆能舍
　　令过须陀洹　　妙胜果之上
　　远离诸有想　　善通达无相
　　以是故无有　　恶名诸怖畏
　　所说法非法　　二俱能远离
　　于中不染着　　无有恶名畏
　　若入大众时　　其心无所畏
　　宣说寂灭法　　已净菩提道
　　若起众生想　　能生其真实
　　以是故无垢　　远离一切畏
　　已离一切怖　　乃至无所畏
　　已得寂静道　　安隐无有上
　　知恶趣平等　　而不生怖畏
　　此道现在前　　无有吾我想
　　菩萨如是法　　名为须陀洹
　　为乐小法者　　而作如是说
　　以微妙方便　　宣说于佛法
　　于道放逸者　　令入如是法
　　诸佛之导师　　舍方便而说
　　为诸久行人　　求最胜道者
　　以是故阿难　　我说须陀洹
　　黠慧诸众生　　能解了是事
　　以是故阿难　　我说须陀洹
　　不黠慧众生　　谬分别是事
　　凡小无智心　　不解微密语
　　愚心起诤讼　　不解微妙义
　　满足多百法　　乃名须陀洹
　　以须陀洹名　　显示诸佛法
　　如是阿难。如来等正觉。以方便力为声闻人。说菩萨摩诃萨名须陀洹。
　　复次阿难。云何如来说菩萨摩诃萨名斯陀含。阿难当知。菩萨摩诃萨。随学佛智解了菩提不从缘生。为无缘智故而求佛智。以众因缘求无处所禅。而求佛智得烧烦恼法。烧诸烦恼得佛平等法。求未得法如诸佛阿罗诃三藐三佛陀。虽度众生而不动众生。求不动众生界。有诸众生慧心微薄。愁忧苦恼不解法界。欲令此众住于智故而求佛智。于根力觉道解脱三昧。先自觉悟觉悟众生。而求佛智所可用智能至道场。为得此智。而求佛智佛眼。是不可思议无障碍眼。恒以此眼利益世间。为求是智眼故。求智中胜智所可用智。知一切法如如亦不可得。此智所可用智。令一切众生住是智中。所谓不住一切法智。以是事故而来此间。来已见众生界。是不可思议界。求是界已不得此界。众生从何而生。不知众生生处。从众生界有差别名。观察法界众生界时。不见是差别相。见众生界尽入法界。见法界是平等道佛法道是众生不可得道众生平等智道。为求是无比智故。此智清净离尘垢。不得此智不可以此智求。知此智是无所知智。菩萨摩诃萨。以此智故而有差别。未得此智。为求此智而来此间。阿难。以是事故。菩萨摩诃萨名斯陀含。尔时世尊。欲重宣此义。而说偈言。
　　随学诸佛智　　其智无有上
　　以求佛智故　　是名斯陀含
　　所说众因缘　　能生于菩提
　　为如是缘故　　是故来此间
　　所说无处禅　　能烧诸烦恼
　　以是故来此　　为生此禅故
　　先所未得法　　一切智所行
　　我亦欲求故　　而来于此间
　　不动诸众生　　法界亦如是
　　为不移动故　　是故来此间
　　苦恼无黠慧　　愁忧诸众生
　　欲令如是众　　住佛无量智
　　诸根力觉道　　解脱及与禅
　　自觉觉他故　　而求于佛智
　　能趣向道场　　先佛所行法
　　为求此法故　　是故来此间
　　为求如是智　　不思议佛眼
　　求如是眼故　　而来于此间
　　诸佛导世师　　所行巧方便
　　为求如是智　　诸智中最胜
　　诸所可用智　　能知诸法如
　　此智不可得　　云何求诸法
　　愿令多众生　　安住无上智
　　亦欲令他知　　故来于此间
　　来已见众生　　其界不思议
　　是以斯陀含　　来此求众生
　　以求众生界　　众生不可得
　　是故虽来求　　亦复不可知
　　不知诸众生　　及以众生界
　　若能知此界　　知众生差别
　　观察一切法　　观已无所见
　　安住于定心　　而求诸佛法
　　若有此净智　　无垢性清净
　　亦不得此智　　而知于所知
　　以如是众生　　能逮得此智
　　名无依菩萨　　是故来此间
　　阿难以是事　　名为斯陀含
　　无黠慧众生　　谬分别是事
　　阿难以是事　　名为斯陀含
　　勤精进众生　　乃能知是事
　　慧者解微密　　于深法决定
　　能解如是义　　速能生菩提
　　如是阿难。如来等正觉。以方便力为声闻人。说菩萨摩诃萨名斯陀含。
　　复次阿难。云何如来说菩萨摩诃萨名阿那含。阿难当知。菩萨摩诃萨。已过分行得佛所行。远离一切诸所行法。知无来去法。于诸法中无所依无所住。是故不来此间。所以者何。亦不见法来去相故。已过凡夫离凡夫想。亦离佛想过无所住法。无有因缘能使来者。所以者何。已逮寂静界故。诸佛导世者。说凡夫禅不往生。彼离诸难处永断爱欲。不贪抟食永离食想。逮得菩提示诸邪见无所贪着。知六十二见性同涅槃离诸盖想。离诸法中所有过患清净无垢。制伏憍慢拔无明箭。已害爱结无复喜爱。烧诸烦恼离一切想。拔忧恼箭离慢大慢。善知诸音逮得照明。乘不可思议佛乘。得菩萨摩诃萨性。离欲污泥得先佛所藏。最胜智藏无增无减。得一切众生乘中最上佛乘。离有无想断一切疑。菩萨摩诃萨成就如是等法。不来此间名阿那含。复次阿难。菩萨摩诃萨有缘众生令住菩提。云何而住。所谓众生即是菩提。菩提即是众生。能觉众生想。所以者何。已了知性空故。知众生界是不可思议界故。是故能觉此想。能知众生界即是虚空界。虚空界空故远离众生界。虚空界离虚空性无所止住。虚空界虚空性空。以如是法令诸众生回向菩提。所以者何。知众生是虚空界。众生界皆入虚空界。所以者何。众生性诸法性各各相入。所以者何。以不可得故。以不可得故不来此间。是故数名阿那含。一切诸法中无有数相。诸佛已过数相。阿难。以是事故。菩萨摩诃萨名阿那含。尔时世尊。欲重宣此义。而说偈言。
　　已离不复来　　更不修分行
　　已离分行故　　是名阿那含
　　善知来去相　　不依一切法
　　不得少处所　　而可来此间
　　诸佛导世师　　所说凡夫禅
　　更不往彼间　　是名阿那含
　　诸法无来相　　去相不可得
　　逮无来去相　　是名阿那含
　　其人更不复　　趣向三恶道
　　已逮诸佛法　　是名阿那含
　　永断一切欲　　不贪于抟食
　　已逮菩提道　　是名阿那含
　　所说诸见处　　凡有六十二
　　更不住见处　　故名阿那含
　　诸法无性相　　已离于性相
　　如实了知故　　更不来此间
　　说涅槃寂静　　能烧诸烦恼
　　能远离诸相　　故不来此间
　　已断诸难处　　能远离尘垢
　　到安隐涅槃　　是名阿那含
　　已降伏恶魔　　及其诸眷属
　　不为彼所动　　是名阿那含
　　已拔无明箭　　亦害诸爱结
　　已觉知喜爱　　是名阿那含
　　能烧诸烦恼　　亦离诸有想
　　决定胜妙果　　是名阿那含
　　已拔忧恼箭　　除去诸憍慢
　　善知五阴相　　是名阿那含
　　已逮诸照明　　不思议佛乘
　　远离欲污泥　　是名阿那含
　　已得大智藏　　先佛之所藏
　　诸藏中最胜　　是名阿那含
　　已安住无上　　诸佛之大乘
　　永断诸疑心　　是名阿那含
　　有缘诸众生　　皆令住菩提
　　为彼住菩提　　而不来此间
　　能知诸空界　　众生界难思
　　已离如是想　　是名阿那含
　　能知众生界　　及以法界空
　　不得诸众生　　是名阿那含
　　其心更不求　　取着诸有相
　　已到无相处　　是名阿那含
　　阿难以是事　　是名阿那含
　　以无所住法　　而住佛法中
　　是故阿难。如来等正觉。以方便力为声闻人。说菩萨摩诃萨名阿那含。
　　复次阿难。云何如来说菩萨摩诃萨名阿罗汉。阿难当知。菩萨摩诃萨。离诸分行应行佛行。拔济一切众生行破诸烦恼。应为烦恼所苦众生解烦恼缚。而不得众生亦不得烦恼缚。应作是事名阿罗汉。舍有所得住无所得知一切空。此空亦空通达无相。以离诸相离一切想。知众生想是过患法。能舍无智达无心法。晓了空法应逮菩提。应生不可思议佛菩提。以是事故名阿罗汉。应宣说法如三世佛已说今说当说。其所说法皆悉寂静。无有戏论清净无秽。通达是事故名阿罗汉。应令众生住于菩提。知一切法及与菩提是无所有而不可取。应修佛慈不着众生慈。以如是慈遍缘众生。而不得众生。已逮众生不可得慈故。名阿罗汉。应说诸法利益众生。而不起法非法想。于诸法中。应常在先。是名阿罗汉。应为众生说根力觉道。而于此法不染不着故名阿罗汉。应令众生知清净菩提。令彼众生起如是菩提故名阿罗汉。应于世间众生利养而不贪着。应为众生说不贪着利养法。说此法故名阿罗汉。应往诸佛世界。应见诸佛如佛见佛。见如是佛世界已。应当发心求如是世界。所谓不可思议世界。不可量世界。无等等世界。无边世界。无戏论世界。不可说世界。空世界。无相世界。无作世界。不退转世界。离女人世界。离淫欲世界。无烦恼世界。佛无碍辩世界。菩萨世界。无障碍世界。无染世界。降魔世界。无怨敌世界。无毕竟涅槃世界。此诸世界。于一切世界中上。应求如是世界。故名阿罗汉。未生诸法。应生起故名阿罗汉。于欲不染于可嗔法不生嗔。故名阿罗汉。于无上灭集智。速通达故名阿罗汉。以阿罗汉故名为菩提。以菩提故名阿罗汉。菩提不动。以众生界不动故。应令百千万亿众生住菩提道。住菩提道故名阿罗汉。一切众生及与菩提。从无分别生。应以是平等法教诸众生。此平等法。于一切法中无与等者。此平等菩提从无分别生。应知如是法。知是法已。为众生说无有增减。成就无增减法故名阿罗汉。应说如是离音声法故名阿罗汉。应解如是多众生着。所谓众生不可得着。众生断常着。众生身见着。不能过着。见诸法不生不灭无为无作着。不坏色着。不坏受想识行着。离凡夫法着。建立诸佛法着。须陀洹果想着。斯陀含果想着。阿那含果想着。阿罗汉果想着。辟支佛果想着。如来等正觉想着。菩提心想着。为菩提故行施着。为菩提故护戒着。取嗔恚想行忍着。取懈怠想行精进着。取乱心想生禅定着。取恶慧想修智慧着。于父母妻子男女眷属兄弟姊妹所爱诸亲着。欲见爱念诸亲着。乐谈说着。烦恼法出要法作二见着。贪利养着。见在家出家着。见卑胜法着。离凡夫法着。缘佛法着。见下上法着。具足诸相方便着。生佛世界想着。应除众生如是着故名阿罗汉。亦不分别是众生是涅槃法。是众生非涅槃法。是众生能生法。是众生不能生法。是众生行菩提。是众生不能行菩提。是众生持戒。是众生毁戒。是众生多福。是众生少福。不起如是二见名阿罗汉。亦不分别是众生是福田。是众生非福田。是众生精进。是众生不精进。是众生凡小。是众生智明。此是女人。此是男子。此是非男非女。此是法。此是非法。不起如是二见名阿罗汉。亦不分别是众生于菩提退转。是众生于菩提不退转。是众生于菩提得自在。是众生于菩提不得自在。是众生近菩提。是众生远菩提。发如此心。我当得菩提入无余涅槃。略说能除众生一切着故名阿罗汉。阿难。阿罗汉如是除众生着已。亦为众生说众生实性。说如是法故。菩萨摩诃萨名阿罗汉。尔时世尊。欲重宣此义。而说偈言。
　　已能舍一切　　所有诸分行
　　能舍分行故　　是名阿罗汉
　　能断诸烦恼　　及苦众生结
　　皆令得解脱　　是名阿罗汉
　　远离有所得　　住无所得法
　　知一切法空　　是名阿罗汉
　　已能知解空　　亦通达无相
　　远离一切相　　是名阿罗汉
　　应行最胜行　　诸佛之所行
　　度脱诸众生　　生死大险难
　　已离一切相　　知众生想过
　　能舍诸想故　　是名阿罗汉
　　舍诸无知想　　通达无心法
　　已知空法故　　是名阿罗汉
　　应逮得诸佛　　不思议菩提
　　应勤行精进　　是名阿罗汉
　　应宣说诸法　　清净无戏论
　　令众生住道　　是名阿罗汉
　　应以遍缘慈　　令众生安乐
　　而不得众生　　是名阿罗汉
　　应宣说诸法　　于众最第一
　　无法非法想　　是名阿罗汉
　　应为诸众生　　说根力觉道
　　不染着此法　　是名阿罗汉
　　应令他众生　　觉了清净法
　　亦能生菩提　　是名阿罗汉
　　应不生贪着　　世所有利养
　　不贪利养故　　是名阿罗汉
　　应往诣诸佛　　严净妙世界
　　诸佛所住处　　为众生说法
　　应当发是心　　求此严净界
　　应求是界故　　是名阿罗汉
　　于欲无所染　　嗔处不生嗔
　　知菩提平等　　是名阿罗汉
　　已于灭集智　　通达寂灭相
　　以菩提道故　　是名阿罗汉
　　于诸众生界　　不移动众生
　　令多亿众生　　皆住菩提道
　　众生及菩提　　从无分别生
　　能知此平等　　是名阿罗汉
　　一切法等中　　此法等最上
　　此等及菩提　　从无分别生
　　知已为他说　　而无有增减
　　亦从此法生　　故名阿罗汉
　　应为此众生　　说无音声法
　　解脱多众生　　而无有动者
　　众生不可得　　及断常二边
　　为除诸邪见　　令得脱众苦
　　着诸法生灭　　无为无作相
　　诸苦恼众生　　以相而分别
　　不毁坏于色　　于受亦复然
　　想行及与识　　令离此诸着
　　于此凡夫法　　而见有移动
　　住佛法不住　　皆令得解脱
　　住于诸果想　　缘觉想亦然
　　为众生说法　　令离佛想着
　　着于菩提心　　着施亦复然
　　着于戒忍者　　为说无著法
　　取于懈怠想　　分别行精进
　　定心与乱想　　恶慧及妙慧
　　不分别此法　　知无种种相
　　应当如是说　　是名阿罗汉
　　坚着于我想　　声闻多分别
　　为除分别故　　应为彼说法
　　父母及妻子　　无慧故贪着
　　此道非菩提　　是生死所行
　　此是我兄弟　　姊妹爱念心
　　除彼贪爱着　　是名阿罗汉
　　故作巧谈说　　发他喜勇心
　　生意欲得见　　先旧诸所亲
　　若得相见时　　展转生爱着
　　无智颠倒故　　属魔不自在
　　远离诸利养　　知利养过患
　　应为诸众生　　说诸利养过
　　此是烦恼法　　此是出要法
　　不着此二见　　是名阿罗汉
　　贪着于利养　　而不能自解
　　能除彼着故　　是名阿罗汉
　　此是在家法　　此是出家法
　　凡小起分别　　应为解彼着
　　于一切法中　　而见有卑胜
　　着是器非器　　应解如是着
　　远离凡夫法　　而缘于佛法
　　应为彼说法　　离得不得着
　　大小非坚法　　如是甚众多
　　当应为解着　　众生如是相
　　能生诸相好　　其事亦众多
　　唯有调柔者　　能除彼想着
　　诸佛妙世界　　兴起修净心
　　着彼世界想　　应当为除却
　　涅槃非涅槃　　能生不能生
　　此行菩提道　　此不求菩提
　　恶戒及善戒　　有福及无福
　　愚智诸众生　　而作种种相
　　如是诸众生　　多有种种想
　　为除此想故　　应为彼说法
　　此是良福田　　此非良福田
　　分别愚智法　　其事亦众多
　　取着于女想　　亦复分别男
　　是圣是非圣　　分别起二见
　　众生无慧心　　起于此二见
　　着此二见者　　应当为除断
　　退转不退转　　有记及无记
　　此近于菩提　　此不近菩提
　　已逮于菩提　　毕竟般涅槃
　　行如是诸相　　分别于涅槃
　　唯有调柔者　　除众生是想
　　是名阿罗汉　　亦名除想者
　　此是菩萨法　　说名阿罗汉
　　若见此本缘　　知是阿罗汉
　　如是阿难。如来等正觉。以方便力为声闻人。说菩萨摩诃萨名阿罗汉。
　　复次阿难。云何如来说菩萨摩诃萨名为声闻。阿难当知。菩萨摩诃萨。以佛法声不可思议法声寂静菩提法声无戏论法声无垢清净法声。令无量无边不可计众生闻故名为声闻。复以涅槃是无比法安乐法声。念处正勤神足根力觉道法声。令多众生速能勤求名为声闻。说此身空非坚固法。坚固不可得。凡夫愚小贪着此身。为解说声。又说眼入所见虚妄。应生佛眼不可思议法眼。以此眼故令多众生无愚惑声。又说诸法无生相声名为声闻。又说音声其喻如响。不应于声而生染着。无有闻者亦无说者。于香不生嗅想。无有嗅香者。如人梦中嗅众多香。实无有香亦无嗅者。以颠倒故起嗅香想。此香犹如梦法。而不可信亦无牢固。说是法声名为声闻。复说舌入犹如肉段。不能知味。如此肉段。犹如聚沫实无所有。如是味想不可思议。味界无心。离诸心法不应生心。知心是不住相。说如是法声令众生闻。名为声闻。又于此法了了现见。如其所见能宣说声。又说是身空无性相。以无相故不生亦无所生。为多众生说是菩提法声名为声闻。复说意入空无所有亦无自性。其犹如幻不生不灭。说是法声名为声闻。又说不可思议法施此法能得菩提。菩提不可思议。法施亦不可思议。能生不可思议菩提法。所以者何。如其种子果实亦然。此中无果。以音声故说果。复说财施下劣法施最胜。除却悭心。无所分别不生施想。犹如幻师于所幻事无所分别。如是以无所分别心。而行布施能生菩提。说是法声名为声闻。此声离一切说息诸烦恼。过诸言说离诸染着。以是音声为诸众生宣说佛法。所以者何。此音声一切音中最上。以是音声宣说佛法。此声不可破坏亦无所依。从无二无别生。如其所生说无二无别佛法。是故阿难。菩萨摩诃萨。以如是法声令众生闻。名为声闻。尔时世尊。欲重宣此义。而说偈言。
　　以不可思议　　最上佛法声
　　令多众生闻　　菩萨名声闻
　　能为多众生　　说菩提寂灭
　　清净无戏论　　是名为声闻
　　宣说涅槃乐　　其乐无有比
　　亦说寂灭相　　是名为声闻
　　说念处正勤　　根力及觉道
　　速生此法故　　是名为声闻
　　宣说此身空　　牢固不可得
　　为诸凡小者　　显说是身相
　　又语于眼入　　所见皆虚妄
　　无智诸众生　　于此生染惑
　　应生于佛眼　　难思平等眼
　　于无生法中　　亦不生惑着
　　如声犹如响　　解耳亦复然
　　此中无闻者　　亦复无说者
　　以无闻说故　　不应生染着
　　宣示诸众生　　是名为声闻
　　如人于梦中　　嗅种种诸香
　　但依颠倒起　　而实无所有
　　应如是知鼻　　不能嗅彼香
　　为颠倒众生　　菩萨宣说是
　　说舌是空无　　肉段不知味
　　若肉能知味　　手触时应知
　　宣说如是想　　味想多过患
　　当知此味界　　是不可思议
　　菩萨无所依　　能现见了了
　　宣说现见法　　是名为声闻
　　宣说如是身　　空无有性相
　　空无性相故　　不生无所生
　　菩提亦如是　　不生无所生
　　为多众生说　　故名为声闻
　　说意入性相　　其实无所有
　　说无所有法　　故名为声闻
　　宣说布施法　　法施难思议
　　此施能出生　　无上佛菩提
　　财施是下劣　　法施为最胜
　　能除悭贪心　　得至菩提果
　　离诸宣说声　　息诸烦恼声
　　离诸染着声　　无垢清净声
　　最上微妙声　　其声性寂静
　　以此寂静声　　说难思佛法
　　此声不可坏　　亦复无所依
　　说无二无别　　故名为声闻
　　以如是音声　　宣诸佛所说
　　随音声而说　　而求菩提道
　　常为他宣说　　严净佛世界
　　无上道世师　　诸佛所住处
　　说此三千界　　如虚空而住
　　如空诸众生　　皆同涅槃相
　　所说四十四　　令众生差别
　　皆悉如虚空　　不思无分别
　　此界亦如是　　莫生坚固想
　　此中无生死　　无烦恼可灭
　　生中无法生　　亦无有众生
　　此皆寂静故　　无有见生者
　　恒为众生说　　昼夜不断绝
　　而不生是念　　我为众生说
　　声闻如是知　　亦为众生说
　　无闻能闻故　　是名为声闻
　　其心意勇猛　　宣说最上法
　　若能知此法　　亦知诸法如
　　声闻说如是　　无染无有漏
　　亦为多众生　　说无染着法
　　若知无染界　　清净无戏论
　　于诸佛法中　　欲观不能见
　　诸佛所说法　　远则不可见
　　近亦复无有　　而能得见者
　　声闻说是法　　令多众生信
　　安住是法中　　故名为声闻
　　阿难以是事　　我说是声闻
　　当知是声闻　　是无依菩萨
　　是故阿难。如来等正觉。以方便力为声闻人。说菩萨摩诃萨名为声闻。
　　复次阿难。云何如来说菩萨摩诃萨名辟支佛。阿难当知。菩萨摩诃萨。于一切法现见了了。以现见了了故能知圣法。而于诸法不增不减。觉一切法无有增减。现见了了名辟支佛。觉知一切不可思议法。觉知一切众生等同涅槃。而不可得不生不灭。不生不灭故即是实际。照涅槃际。众生际。一切诸法无所有际。称名字际。不可言说际。不依言说。不可以言说说。所以者何。言说法空不得自在。言说不能知众生际及以法际。现见了了觉知此际名辟支佛。现见色阴。以言说故名为色阴。而此色阴无有言说。离言说故。但以言说名为色阴。此中无我我所。所以者何。言说说者此二皆空。不得自在不生不灭。言说无知。云何能说此是色阴。受想行识。亦应如是了了现见。现见识阴。以言说故名为识阴。而此识阴无有言说。离言说故。但以言说名为识阴。此中无我我所。所以者何。言说说者此二皆空。不得自在不生不灭。言说无知。云何能说此是识阴。于此五阴言说诸缘了了现见名辟支佛。所以者何。此阴言说诸缘。此缘无缘非缘能知。阿难。是菩萨摩诃萨名辟支佛。尔时世尊。欲重宣此义。而说偈言。
　　现见一切法　　知圣法亦然
　　无诤不可坏　　毕竟无有相
　　现见一切法　　其性相自空
　　若知自性相　　毕竟无所有
　　已逮此现见　　与彼法无异
　　是名为正觉　　难思辟支佛
　　众生如涅槃　　其始不可得
　　无始无终际　　是名为实际
　　众生如涅槃　　毕竟无有生
　　若法无有生　　说名为涅槃
　　众生如涅槃　　亦有诸照用
　　照用无有我　　故名为涅槃
　　众生如涅槃　　立种种名字
　　不生亦不灭　　以言说故说
　　言说性是空　　言说无所知
　　以无所知故　　众生是涅槃
　　言说不自在　　无我无有心
　　以言说无性　　毕竟无所有
　　言说不依际　　亦复无所住
　　言说所说者　　难思众生际
　　众生际涅槃　　不思议实际
　　安隐无戏论　　最胜归依处
　　犹如电光际　　即是众生际
　　无缘无处所　　不思议实际
　　一切法边际　　无有众名字
　　以名字名故　　其际不可得
　　实际不可名　　亦无能知者
　　众生际无我　　当知此际空
　　言说不依际　　言说无所宣
　　若能了知此　　无有众生际
　　言不自在空　　言不知诸际
　　言说所言者　　难思众生际
　　如是等诸际　　自然能觉知
　　是名为正觉　　难思辟支佛
　　现见于色阴　　以名字故说
　　此阴无言说　　常离言说故
　　远离于所知　　所知名计寿
　　能知此所知　　而无有住处
　　所说名色阴　　色阴无有我
　　言不自在空　　毕竟无生灭
　　所言言说性　　毕竟无所有
　　以无所有故　　能说色阴名
　　受想亦如是　　行识亦复然
　　以无有言说　　说是五阴名
　　此阴不可说　　亦复不可断
　　不生亦不灭　　无处非无常
　　非烦恼出要　　非报亦非业
　　非取亦非舍　　非戏论寂灭
　　亦非奢摩他　　非毗婆奢那
　　非多欲知足　　非懈怠精进
　　非掉亦非悔　　亦无有增减
　　不得所生法　　而可以为戒
　　不修无分别　　宣说无分别
　　无怖无有诤　　无缚亦无解
　　以此入言说　　言说无所入
　　言说及诸法　　无言说而说
　　自能逮现见　　说法无穷已
　　依如是三昧　　不着诸言说
　　有此现见智　　知言说平等
　　如言说诸法　　以无言说说
　　已逮此现见　　更不复随他
　　是名为正觉　　难思辟支佛
　　复次阿难。菩萨摩诃萨。现见无明及行非生想。知识自性。知名色自性。知六入自性。知触自性。知受自性。知爱自性。知取自性。知有自性。知生自性。知老死自性。于此法中了了现知名辟支佛。尔时世尊。欲重宣此义。而说偈言。
　　现见于无明　　毕竟不能生
　　犹如水中影　　终始无所有
　　明见一切法　　而无动摇相
　　若见法如是　　是故名为明
　　明性如虚空　　一切法皆尔
　　若得此现见　　是名辟支佛
　　如说此身行　　而不在于内
　　亦不在于外　　此身行不生
　　身行如芭蕉　　毕竟无坚固
　　不生亦不灭　　其性如虚空
　　无畏诸菩萨　　若得此现见
　　是名为正觉　　难思辟支佛
　　了知一切法　　其性常如幻
　　亦能深信解　　识无所有性
　　观察如此识　　所行而虚妄
　　以有此知故　　能知识性空
　　已知智非知　　一切处无染
　　若知如是法　　识则同于幻
　　如说诸名色　　无受不可说
　　而知其性相　　毕竟无所有
　　能说诸入性　　而无有取相
　　能如是知入　　此是性空故
　　触性无不在　　住于诸入中
　　观察此触时　　如幻无所有
　　触性本自空　　分别故能知
　　而此诸触性　　住处无方所
　　若能现见触　　智者能远离
　　有慧远离触　　是名辟支佛
　　能知受相空　　受亦无自性
　　如泡不牢固　　毕竟无所有
　　已断一切爱　　通达无爱法
　　已到爱尽处　　是名辟支佛
　　知取无所取　　亦知是虚无
　　不生无所有　　如热时炎水
　　本来诸有想　　及本有生想
　　若知此性想　　毕竟无所有
　　已离一切老　　更不复受死
　　而于一切处　　不复更受身
　　已逮此现见　　而无有所依
　　以辟支佛名　　宣说诸菩萨
　　如是阿难。如来等正觉。以方便力为声闻人。说菩萨摩诃萨名为辟支佛。如是阿难。诸佛如来。说菩萨摩诃萨名为坚信坚法八人须陀洹斯陀含阿那含阿罗汉声闻辟支佛。尔时尊者阿难。便说偈言。
　　自在导世师　　不可说而说
　　于空中作结　　即空而解之
　　佛有大方便　　说无著法者
　　于不可说法　　而能分别说
广博严净不退转轮经卷第三
　　尔时阿难白佛言。世尊。一切世间必生疑惑不能解了。如来等正觉。以何缘故说坚信坚法乃至辟支佛耶。尔时世尊告阿难言。阿难当知。若有众生于先佛所造众善行。能解如来密语不生疑惑。所以者何。能知如来密语。如幻如热时炎如梦所见如影如响。阿难。若如是知密语者不生疑惑。是故阿难。菩萨摩诃萨。于如来等正觉密语应如是知。若有勤行精进不得精进。勤修智慧不得智慧者。不生疑惑。尔时世尊。欲重宣此义。而说偈言。
　　诸佛导世者　　微密语难知
　　为发大庄严　　无异菩萨说
　　懈怠无智者　　不能解密语
　　应当勤精进　　为解密语故
　　如幻炎梦见　　如电亦如响
　　以言说显现　　如是等诸法
　　如是知诸佛　　所说微密语
　　能以如是慧　　照净微密智
　　不应如是知　　菩提可宣说
　　应如是觉知　　无言说故空
　　空不能知空　　空不分别空
　　断一切分别　　显示如是空
　　虚空无所归　　亦无有取舍
　　以无取舍故　　是故知法空
　　佛告阿难。若如是知有为法皆悉如梦。而不放逸者不生疑惑。说是法时。五亿比丘生坚信想者。即从坐起整其衣服。偏袒右肩右膝着地。一心合掌皆共和合。住于佛前。而说偈言。
　　今日牟尼尊　　除我等疑心
　　得解微密义　　以信求菩提
　　复有五亿比丘生坚法想者。从诸比丘闻此偈已。即从坐起。乃至合掌。住于佛前。而说偈言。
　　今蒙菩提照　　除我等疑冥
　　得解微密义　　坚法求菩提
　　复有十亿比丘生八人想者。从诸比丘闻此偈已。即从坐起。乃至和合。住于佛前。而说偈言。
　　先住八地心　　今日皆除舍
　　得解微密义　　八人求菩提
　　复有十一亿比丘生须陀洹想者。从诸比丘闻此偈已。即从坐起乃至和合。住于佛前。而说偈言。
　　今于佛法中　　得断诸疑网
　　解佛微密语　　宣说须陀洹
　　复有二万五千比丘生斯陀含想者。从诸比丘闻此偈已。即从坐起乃至和合。住于佛前。而说偈言。
　　我等本深着　　志乐斯陀含
　　今皆得离着　　寂灭无戏论
　　复有五百亿比丘生阿那含想者。从诸比丘闻此偈已。即从坐起乃至和合。住于佛前。而说偈言。
　　今遭救世尊　　远离诸戏论
　　得菩提光照　　永拔诸果想
　　复有三万五千亿得四禅比丘生阿罗汉想者。从诸比丘闻此偈已。即从坐起乃至和合。住于佛前。而说偈言。
　　我已离烦恼　　通达无异法
　　知诸乘平等　　皆悉如幻法
　　复有二万比丘生声闻想者。从诸比丘闻说偈已。即从坐起乃至和合。住于佛前。而说偈言。
　　离缚牟尼尊　　止我等虚说
　　密说声闻义　　我今皆通达
　　复有五千比丘生辟支佛想者。从诸比丘闻此偈已。即从坐起乃至和合。住于佛前。而说偈言。
　　我等今现见　　辟支佛所行
　　解佛微密义　　难思辟支佛
　　复有一万比丘尼生须陀洹果想。斯陀含果想。阿那含果想。阿罗汉果想者。从诸比丘闻说偈已。即从坐起乃至和合。住于佛前。而说偈言。
　　今知平等法　　永断女身分
　　佛无有异言　　必成人中尊
　　复有八万八千优婆塞。生须陀洹果想。斯陀含果想。阿那含果想者。从诸比丘闻此偈已。即从坐起乃至和合。住于佛前。而说偈言。
　　我等心无垢　　如净毗琉璃
　　为修佛法故　　今日当出家
　　尔时虚空中。有六十亿那由他诸天。以天曼陀罗华而散佛上。散已住立。而说偈言。
　　本有诸乘想　　亦有诸果想
　　今日悉除舍　　必当成菩提
　　尔时有百千阿罗汉。舍利弗。大目揵连。须菩提。阿泥卢头。离婆多。劫宾那等。即从坐起整衣服。偏袒右肩右膝着地。一心合掌皆共和合。住于佛前而白佛言。世尊。我等今日志愿满足。能降伏魔摧诸怨敌。具足成就五无间业。我等今日满足成就五欲功德。我等今日邪见具足远离正见。我等今日害多百千众生之命。我等今日已逮菩提。即于今日无余涅槃而般涅槃。尔时世尊默无所说。
　　尔时会中有百千众生皆生疑惑。我等今者如在闇中。云何诸大罗汉作如是语。何况凡夫。以疑惑故不能从此至彼从彼至此。坐不能立立不能坐。尔时尊者阿难。知此百千众生心之所疑。亦以佛神力故。问文殊师利法王子言。今此大众百千众生。闻诸大德比丘作如是语皆生疑惑。世尊默然而无所说。愿文殊师利说其因缘。此诸大德比丘。以何因缘说此密语。尔时文殊师利法王子。语尊者阿难言。阿难当知。此是不退转菩萨地事。唯有不退转菩萨。乃能证知此诸大德比丘密语。尊者阿难问文殊师利言。此诸大德比丘。皆是不退转菩萨耶。文殊师利言。如是如是。此诸大德比丘皆是菩萨。已于菩提得不退转。阿难请文殊师利言。愿说诸大德比丘微密语义。
　　文殊师利言。无明能生生死。是故名母。断无明故名为害母。父名不正思惟及以喜爱。彼以永断名为害父。以诸法不可坏。方便坏众多想。亦坏诸行名为坏僧。应坏凡夫法名阿罗汉。以不灭方便灭罗汉想名杀罗汉。以不灭方便灭如来想名出佛身血。如是等想已断已害毕竟无余。阿难。以是事故。诸大德比丘作如是语。我等今日具足成就五无间业。所以者何。于此法中不聚不散不减不满。是故名为五无间业满足成就。阿难当知。彼作是说。我等今日满足成就五欲功德者。彼诸比丘于此五欲。了知如梦如幻如热时炎如影如响。彼于此智满足成就。而于五欲无增无减。所以者何。能知此法毕竟而无所有。以无所有故能如实知。而于彼法得如是忍。故名满足成就五欲功德。阿难。以是事故。彼诸比丘作如是说。我等今日满足成就五欲功德。阿难当知。彼作是说。我等今日满足成就邪见远离正见者。彼诸比丘知诸法邪见诸法邪。阿难。邪名有为。诸法皆是虚妄。此虚妄法犹若虚空不增不减。亦不住方亦无所属。所以者何。离自性故。彼知是法皆悉平等。以平等故正见亦等。彼已远离如是等想。所以者何。若有等想有不等想。彼诸比丘无有等想及不等想。所以者何。诸佛之法离一切想。彼于佛法通达无生。不得无生法。是故阿难。彼诸大德比丘作如是语。我等今日具足成就邪见远离正见。阿难当知。彼作是说。我等今日害多百千众生命者。阿难。彼诸比丘令此时会百千众生诸天及人。知有为法皆悉如幻如影如响。知此法故。离众生想离寿想人想。离一切法想。以一切法不可种。方便种菩提善根。诸比丘比丘尼。优婆塞优婆夷。从诸比丘闻此密语。亦得离众生想寿想人想不数数死。所以者何。若着众生想寿想人想则数数死。彼已远离如是法故毕竟不生。是故阿难。彼诸比丘作如是说。我等今日害多百千众生命根。阿难当知。彼作是说。我等今日已逮菩提。于无余涅槃而般涅槃者。阿难。彼诸比丘。令此大众百千万亿那由他诸天及人。即于今日得离烦恼得逮菩提。所以者何。此诸大众皆发阿耨多罗三藐三菩提心。而于今日闻说金刚句法。皆得无生法忍得见菩提。以是事故而作是说。我等今日逮得菩提。我等今日于无余涅槃而般涅槃者。彼不断烦恼不修佛法无余烦恼。是故阿难。彼诸比丘作如是说。我等今日已逮菩提。于无余涅槃界而般涅槃。言今日者。阿难当知。即于此日不生亦无所生。故名今日。(天竺正音不生与今日音同也)是故阿难。求菩萨乘若善男子善女人发阿耨多罗三藐三菩提心者。于一切法应当渐损以不可得法发菩提心。于一切法是名为出离菩提想。于一切法是名为入无余涅槃而般涅槃。阿难。求菩萨乘族姓子。不应深着日想不应以日而生昼想。阿难。愚小之人以日为昼想。无黠慧故。所以者何。若令此昼是真实是坚牢是常住者。应有积聚不应过去。唯应有昼不应有夜。阿难当知。有昼夜想者此是凡小。是故阿难。求菩萨乘族姓子有深心者。为善知识所护。不应生昼夜想。所以者何。求离一切想是菩提道故。尔时文殊师利法王子。欲重宣此义。而说偈言。
　　无明名为母　　能生生死故
　　已拔其根本　　是故名为害
　　不正观思惟　　喜爱名为父
　　彼皆如实知　　毕竟无所有
　　以知无所有　　而害其根本
　　不缘无所有　　是故名为害
　　所说罗汉法　　及与凡夫法
　　彼已以智坏　　是故名为害
　　所有众多相　　已知其性相
　　以不可坏法　　坏相名坏僧
　　本来所分别　　如来诸法想
　　彼已断远离　　知其不生灭
　　此想次第起　　思量知是空
　　如所说平等　　彼已能证知
　　所说欲功德　　其名有五种
　　远离此诸想　　知想皆如幻
　　是诸比丘等　　于欲无增减
　　于导世师前　　而作如是说
　　知欲性皆空　　犹如梦所见
　　毕竟无所生　　于此智得满
　　以邪智知法　　虚伪不牢固
　　邪名为虚妄　　于此智得满
　　有为法虚妄　　而无有远近
　　无知无近远　　如五指摩空
　　彼说诸正见　　皆见是平等
　　如诸法平等　　知见等亦然
　　凡小多分别　　众生想故死
　　若不得众生　　亦无有死想
　　有缘诸众生　　除其计寿想
　　知计寿过患　　除其如是想
　　远离众生想　　及与计寿想
　　彼作如是说　　害多众生命
　　已远离死想　　达无分别法
　　知不坏菩提　　不增无果报
　　死生不可聚　　觉了清净法
　　一切法无诤　　不生常寂灭
　　不应分别昼　　亦不分别夜
　　于不来去法　　而求于菩提
　　凡小恒分别　　以日用为昼
　　欲求菩提者　　莫作是分别
　　彼以是密语　　宣说如是法
　　以知此法故　　能作如是说
　　文殊师利法王子说此偈已。尔时会中百千众生已拔疑箭。无复疑惑逮大照明。于诸法中得无生法忍。各自脱身所著上服。以奉文殊师利法王子。皆作是言。愿使我等于未来世。说是妙法觉悟众生如今文殊师利法王子觉悟众生。尔时世尊告文殊师利言。善哉善哉。文殊师利。除众生疑照明佛法。法应如是。尔时阿难白佛言。世尊。今此百千众生所有疑箭。非是世尊所拔断耶。佛告阿难。今此百千众生。皆是文殊师利本所教化成就菩提。闻彼说法皆能信解。阿难白佛言。是诸众生皆于菩提不退转耶。佛告阿难。如是如是。是诸众生已于菩提而不退转。所以者何。为文殊师利善知识所护念故。
　　尔时阿难白佛言。世尊。此诸比丘。生坚信想。生坚法想。生八人想。生须陀洹想。生斯陀含想。生阿那含想。生阿罗汉想。生声闻想。生辟支佛想者。皆于菩提不退转耶。佛告阿难。是处难信。乐小法者。懒惰懈怠不勤精进贪着饮食贪着欲染。亲近乐行欲染法者。好喜谈说无益之语。乱心失念不具威仪。心意躁扰不摄诸根轻躁嬉戏愚佷多语。如是众生信是法难。阿难。着增上慢不能护身贪着身命。远闲居处舍多闻法。破戒憍慢毁法窃法。不尊重法毁灭正法。贫穷法财喜乐非法。诽谤正法乐行非法。不知恩报恩。不敬佛法僧。阿难。如是众生信是法难。悭心坚着恶戒嗔心。不解佛法。成就恶慧贫穷智慧。恶友所护远离善友。不为般若波罗蜜所护。不为诸陀罗尼经王所护。起有得见。深重利养贪着衣钵。于衣钵物极生重心。不尊重和上阿阇梨。于初夜后夜不勤行方便。阿难。如是众生信是法难。杀生偷盗邪淫妄语两舌恶口说非时语。贪嗔邪见亲近邪见。修行广布邪方便法。无惭无悔朋党交游。独行无伴离沙门法。行非沙门法。不信空无相无作无为不生不灭一切诸法非破坏相。阿难当知。如是众生信是法难。尔时世尊说是语已。即便默然。尔时阿难承佛威神问文殊师利法王子言。文殊师利。世尊何故默无所说。文殊师利言。将来恶世众生。成就如是恶不善法。不能信解如是深法。以是事故世尊默然。尊者阿难问文殊师利言。来世众生少有信解。如是法不。文殊师利言。来世众生信此法者甚少。犹如众生不识珍宝者多识者甚少。所以者何。非其智力所及。阿难。众生亦尔。闻说此法信解者少。设有信解如是法者。不为国土城村人民所敬。国土人民咸共轻贱而远离之。所以者何。此人先世作法留难业因缘故今受此报。阿难请文殊师利言。惟愿为此少信解众生敷演此义。文殊师利言。此事问佛。佛当演说。尔时阿难。即便问佛。
　　尔时世尊。四面顾视。即出舌相。遍覆三千大千世界。于其舌相复放光明。遍照十方恒河沙世界。皆令周遍。时四部众。佛神力故。皆见十方恒河沙诸佛世界诸佛世尊。皆说是法悉得闻知。闻是法已皆共和合劝请世尊。唯愿如来宣说此法莫令断绝。世尊。今十方诸世界中。无量无边不可限量诸佛世尊宣说是法。我等悉得见闻。其所说法无有增减。如今世尊等无有异。尔时世尊还摄舌相告阿难言。汝颇曾见不实语人有是广长舌相不耶。阿难白佛言。无也世尊。此是世尊诚实说于戒定忍辱。怜愍饶益慈悲喜舍。一切智果所得舌相。是故世尊。唯愿为此少信众生族姓男女敷演此义。因是事故。诸不信者以此证知。皆令得信。
　　尔时世尊告阿难言。今此四众诸来会者。比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。闻说此法者。皆于阿耨多罗三藐三菩提不退转。渐次修行。当得阿耨多罗三藐三菩提。即于此处宣说是法无有增减。如我今日等无有异。尔时四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。皆大欢喜踊跃无量。其中或有以衣散佛者。或以华者。或以诸鬘。所谓须曼那鬘。金鬘银鬘。毗琉璃鬘。颇梨鬘。车磲鬘。马瑙鬘。象瑙鬘。日光宝鬘。杂七宝鬘。以如是等鬘。而散佛上。诸天以曼陀罗华。摩诃曼陀罗华。波流沙华。摩诃波流沙华。曼殊沙华。摩诃曼殊沙华。迦迦勒羁华。摩诃迦迦勒羁华。卢遮摩祢华。摩诃卢遮摩祢华。输娑摩祢华。摩诃输娑摩祢华。如是等诸华而散佛上。复以天优钵罗华。波头摩华。拘物头华。分陀利华。而散佛上。于虚空中作天伎乐。种种歌颂赞叹佛德。诸龙王等皆雨真珠散于佛上。一切女人即脱身上妙好璎珞以散佛上。脱身上服以用奉佛。即整衣服右膝着地。一心合掌住于佛前。皆共和合而作是言。诸佛如来。言无有二智无障碍。记说我等必当作佛。
　　尔时世尊告阿难言。如是阿难。是诸女人必于阿耨多罗三藐三菩提不退转。所以者何。诸佛世尊。永断愚痴贪欲嗔恚及诸憍慢尘垢黑闇一切染着。烧燃烦恼永尽无余。成就精进成就诸力。威德尊严神足自在光明照曜。眷属成就尊贵威势。色族姓处皆悉具足。相好具足光明具足到安隐处。如释如梵如欲界中尊。威仪具足戒行具足观察具足。天龙夜叉乾闼婆阿修罗迦楼罗紧那罗摩睺罗伽人非人等。皆共尊重恭敬赞叹不染世法。永舍一切诸有为法。成就解脱诸佛之法见闻不虚。阿难白佛言。世尊。云何诸佛世尊闻不虚耶。
　　佛告阿难。汝不知耶。阿难白佛言。世尊。实所未知。唯愿说之。云何如来闻不虚耶。
　　佛告阿难。一心善听。吾今解说。阿难当知。若有众生。已闻今闻当闻释迦牟尼佛名者。是诸众生。皆于阿耨多罗三藐三菩提不退转。所以者何。诸佛菩提无虚妄故。亦无贪欲及以嗔恚。阿难。何况今日现于我前能以一华散我上者。若有众生。我泥洹后形像舍利。能持一华以供养者。如是众生亦于阿耨多罗三藐三菩提不退转。阿难白佛。若有畜生闻释迦牟尼佛名者。皆于阿耨多罗三藐三菩提不退转耶。佛告阿难。若有畜生闻释迦牟尼佛名者。是诸众生皆种阿耨多罗三藐三菩提种子因缘。所以者何。诸佛如来其有闻者闻必不虚。是故诸佛如来言无有二。阿难。譬如尼拘陀树枝叶茂盛。能荫百人至五百人。阿难于意云何。其树种子为大小耶。阿难白佛言。世尊。其子甚小。佛告阿难。是尼拘陀树种子虽小。得地水火风虚空众缘故。而得生长渐次广大。如是阿难。彼诸众生种菩提种子渐次增长。当成阿耨多罗三藐三菩提。而不可腐败不可败坏。所以者何。以不住一切法作种子故。而不腐败亦无毁坏。
　　尔时阿难白佛言。世尊。为是诸佛本愿之力。为是诸佛法应尔耶。佛告阿难。是我本愿。若有闻我名者。必不退转阿耨多罗三藐三菩提。亦是诸佛法应如是。所以者何。一切诸佛法皆等故。阿难白佛。若诸佛法等。以何缘故立誓愿耶。佛告阿难。诸佛世尊宣说法时。会中诸菩萨摩诃萨。闻佛说法即立誓愿。使我将来成佛说法。见闻不虚亦复如是。尔时阿难白佛言。甚奇世尊。成就如此希有之法。复以此法利益众生。佛告阿难。如是如是。如汝所说。我为利益诸众生故。遍诸佛土供养诸佛不惜身命。舍一切物无有悭吝。勤修精进积集难得。无所依倚菩提之道。于一切法而无所取。以摄众生。
　　尔时阿难白佛言。世尊。甚为希有。魔王波旬。闻说此经不作留难。佛告阿难。以不闻故不作留难。所以者何。文殊师利法王子。以神力隐蔽令不得闻故无留难。尔时文殊师利法王子还摄神力。恶魔波旬。即于梦中闻说新异不退转法轮。亦闻称释迦牟尼佛名。即便惊悟。愁忧恐怖身毛皆竖。即从床上自投于地。作如是言。先所降伏今不伏我。先所领土今不属我。愁忧苦恼发声啼哭。以愁忧苦恼发声啼哭故。身形老瘦犹如百岁老人。尔时恶魔波旬。将四种兵及三千大千世界所有魔天。来诣佛所。犹如菩萨坐道树时。魔严兵众来诣佛所亦复如是。尔时恶魔波旬。身形老劣如百岁人。头低脊膢行步迟重。喘息短气举身战掉。扶杖而行来诣佛所。当魔波旬来诣佛时。于虚空中所将眷属四种兵众。闻说不退转法轮。亦闻释迦牟尼佛名。时四种兵及诸眷属。自然而住不能得前。生如是念。我等不复随从波旬。尔时波旬单独羸老。白佛言。乃至不留一人扶接我者。本降伏者今不伏我。先所领土今不属我。世尊怜愍一切众生。我今亦在众生数中而不垂愍。乃至不留一人授我水者。尔时世尊告波旬言。众生界多是无尽法。波旬当知。假令日日恒河沙等诸佛出世。一一诸佛于日日中度恒河沙众生令般涅槃。而众生界犹不可尽。时魔波旬复白佛言。众生界虽不可尽。如我今者单独羸老。在道行时若其颠躄。乃至无有扶接我者。唯愿世尊。安慰我意。令我欢喜速得还去。佛告波旬。且安意去。若有众生。不信不解不退法者。是诸众生皆属于汝。是汝眷属汝得自在。一切皆是扶接汝者。尔时波旬闻是语已。欢喜踊跃作如是言。我今当为众生作诸留难。令于此法不信不解生于疑惑。生疑惑故当属于我。我得自在。尔时波旬复白佛言。唯愿世尊。重安慰我令我欢喜而得还去。佛自说言。若有众生闻我名者。皆于阿耨多罗三藐三菩提而不退转。从今已往更莫复说。所以者何。若有众生闻此语已。勤行精进求佛菩提。尔时世尊告波旬言。汝安意去。我当令诸众生乃至无有住菩提者。亦复无有出众生界者。无有众生离色阴者。离受想行识阴者。波旬且安意去。我常令诸众生。无有离身见者。离戒取见取者。离有所得者。离六十二见者。离过去未来现在想者。离杀生者。离不与取邪淫者。离妄语绮语恶口两舌者。离贪恚邪见者。波旬且安意去。我不教众生而行布施持戒忍辱精进禅定智慧。亦不教众生行四摄法。不令众生离众生想。离悭着想。离父母想。离兄弟姊妹男女想。离昼夜想。离半月一月一年想。离布施持戒忍辱精进禅定智慧想。菩提心想。力无畏想。根力觉道想。佛法僧想。障菩提想。一切种智想。波旬汝且安意去。我当令众生于一切法无远离想。尔时波旬欢喜踊跃拔愁忧箭。即于是处还复本形。以诸天花而散佛上。绕佛三匝住于佛前。而说偈言。
　　今日两足尊　　说此微妙音
　　佛无有二言　　今我大欢喜
　　时魔波旬说此偈已欢喜安意渐离佛去。还本天宫皆共和合。受五欲乐以自娱乐。更不复生留难之心。说此降伏遣魔法时。大地六种震动。阿难白佛言。世尊。以何因缘大地震动。佛告阿难。说此降伏遣魔法时。六万四千菩萨。于诸法中得无生法忍。阿难白佛言。世尊。今此会中颇有疑惑是法者不。佛告阿难。令此会中有十亿众生。皆生疑惑心意迷闷。作如是说。为是何语。将非我等错谬闻耶。以是事故不知时方。亦不自知从何所来欲至何所。以疑惑故各不相见。阿难白佛。唯愿世尊。以慈悲心为此众生速作照明。莫令此众怀疑惑故堕于恶趣。以何因缘而作是说。恶魔波旬且安意去。我不令众生住于菩提。乃至波旬且安意去。我不令众生于一切法无远离想。唯愿世尊。为此众生速作照明。亦令将来众生逮照明故。受持此法而不忘失。愿分别说。尔时世尊。便说偈言。
　　菩提无住相　　亦无能住者
　　是故说众生　　无住菩提者
　　菩提与众生　　无二无有异
　　是故说众生　　无住菩提者
　　亦无有众生　　能离众生界
　　无所有不生　　毕竟不可得
　　难思众生界　　其性本自空
　　假令一切智　　不见其离想
　　我所说诸阴　　无众生能离
　　此阴与众生　　无异常寂灭
　　已知阴是空　　而不离其性
　　说其体是一　　不可取而离
　　已能知诸阴　　不取不可离
　　无我无自性　　毕竟无所依
　　诸阴如虚空　　阴所行亦尔
　　行无所行故　　说阴如虚空
　　如说虚空界　　非生非能生
　　阴性亦如是　　无有能离者
　　身见自性相　　无法而可得
　　以不可得故　　我说不可离
　　疑无有自性　　毕竟不可得
　　以不得疑故　　众生无能离
　　无有诸众生　　能持选择戒
　　见取诸众生　　亦复不可得
　　计有得法者　　众生不可得
　　有得法无心　　不离于自性
　　如所说诸见　　凡有六十二
　　如是等诸见　　皆如水中影
　　已知此诸见　　皆如水中影
　　无我无所有　　自性不可得
　　过去未来想　　及与现在想
　　此想无所有　　亦如水中影
　　此想无有我　　众生不可得
　　以不得众生　　是故不可离
　　杀害诸众生　　必趣崄恶处
　　安置涅槃中　　无有能动者
　　众生若可得　　可有离动相
　　众生无有实　　故说不可离
　　菩提名不与　　未曾有与者
　　虽勤作方便　　而无动离者
　　不行施众生　　教行胜法施
　　虽勤作方便　　而无动离者
　　亦不得众生　　依倚淫欲者
　　欲中无有邪　　可与非邪合
　　妄语诸众生　　有缘者应化
　　虽勤作方便　　而无动离者
　　两舌与恶口　　及以非时言
　　如是等言说　　如响令人惑
　　此法无处所　　亦不可染着
　　此诸声如响　　知其无所依
　　本所有无明　　深计着于我
　　以知我真实　　无能动离者
　　亦能知嗔恚　　毕竟无有相
　　菩提无相故　　无能动离者
　　若能知邪见　　是名为正见
　　以过着见法　　无能动离者
　　不教诸众生　　而以女色施
　　贤圣所禁制　　是施有过患
　　邪见所持戒　　圣道所捐弃
　　智者不应教　　以此求圣法
　　外道所称赞　　种种诸忍相
　　此忍非正道　　令人到涅槃
　　外道所称赞　　五热精进法
　　不能至菩提　　智者应舍离
　　外道诸禅定　　尽行诸有想
　　非诸佛所赞　　是以不教他
　　不用世俗慧　　教化诸众生
　　此慧不能得　　不思议佛慧
　　于清净众生　　成就无畏者
　　我说于是众　　不行四摄法
　　深敬念佛者　　不教离是着
　　佛有无染智　　亦无诸障碍
　　深敬念法者　　不教离是着
　　离欲最胜法　　云何而可离
　　不着众生想　　而发菩提心
　　菩提不可着　　云何而得离
　　父母及兄弟　　姊妹男女想
　　此想皆如幻　　云何而可离
　　此想一切处　　无法无所有
　　无法无有故　　云何而可离
　　昼想及夜想　　半月一月想
　　此想无真实　　如热时炎水
　　施想与戒想　　忍辱精进想
　　此想非真想　　云何以想离
　　定想及慧想　　菩提心之想
　　力无畏诸根　　是想皆虚诳
　　诸觉及道想　　佛想与法想
　　皆从无知起　　云何离此想
　　分别诸僧想　　此想亦众多
　　从分别起故　　我说不可离
　　不着菩提想　　及一切智想
　　此想远诸佛　　不思议菩提
　　以是故我说　　波旬无智人
　　不离此诸想　　而远求菩提
　　诸法及菩提　　皆悉知如如
　　宣说不离义　　去魔忧恼心
　　世尊决定说此降伏遣魔法时。会中十亿众生。拔犹豫箭无复疑惑。逮大照明。于诸法中得无生法忍。会中十亿众生皆共和合。住于佛前。而说偈言。
　　不思议佛道　　今我以证知
　　佛是导世师　　除断我疑心
　　以逮大照明　　安住佛法中
　　诸方明净故　　得见一亿佛
　　亦得见其法　　知色等不生
　　遭遇救世师　　得净如是智
　　亦得见一亿　　诸佛严净土
　　无上导世师　　皆悉住其中
　　尔时十亿众生说此偈已。脱身所著上妙之服。为供养法欢喜奉佛。作如是言。愿令此法流布一切众生皆得耳闻。尔时阿难白佛言。世尊。若有众生。闻是降伏遣魔法者。能信能解不生疑惑。是善男子善女人得几所福。佛告阿难。若善男子善女人。闻此降伏遣魔法一经耳。能信能解不疑惑者。功德甚多不可限量。阿难白佛言。其所得福可以方喻知不。佛告阿难。若善男子善女人。于日初分供养百千诸佛。于日中分供养百千诸佛。于日后分供养百千诸佛。尊重赞叹以上妙房舍。一切所须皆悉充足。经百千劫。是善男子善女人。所得功德宁为多不。阿难白佛言。世尊。甚多甚多。不可限量难以喻知。佛告阿难。若善男子善女人。闻此降伏遣魔法一经耳。能信能解不疑惑者其福胜彼。
　　尔时虚空中有三善男子求菩萨乘。自然而现渐渐而来。各各执持千大莲花。其花高广踰须弥山。有百千万亿叶。出百千万亿光色。尔时尊者阿难及诸时会。皆共遥见三善男子求菩萨乘者。渐渐而来。见已生希有心。尔时阿难白佛言。世尊。此善男子为从何来。佛告阿难。东方过恒河沙佛土有世界。名花高须弥山。此善男子。于彼世界。闻说此法及上因缘。以是故来。阿难白佛。彼世界佛名号何等。佛告阿难。彼佛名华高须弥山王如来等正觉。今现在说法。尔时三善男子求菩萨乘者。前诣释迦牟尼佛。头面礼足右绕三匝。右膝着地一心合掌。以所执华而散佛上。作如是言。世尊。我等今于此法。能信能解不生疑惑。所以者何。我等于此法中。无有疑惑犹如如来。尔时第一善男子求菩萨乘者白佛言。世尊若作是说。我是如来。此言便是正说。所以者何。我于此法不生疑惑故。尔时第二善男子求菩萨乘者白佛言。世尊。若作是说。我是世尊。此言便是正说。所以者何。我于此法不生疑惑故。尔时第三善男子求菩萨乘者白佛言。世尊。若作是说。我是佛。此言便是正说。所以者何。我于此法不生疑惑故。
广博严净不退转轮经卷第四
　　尔时会中百千众生。心皆扰动不安本坐作是念。无有二佛并出世间。今此善男子。以何等故发如是言。作是念已。展转相语且共默然。世尊在座自当解说此诸菩萨如是语义。尔时阿难白佛言。世尊。此诸菩萨名字何等。乃能作是大师子吼。佛告阿难。其一菩萨名乐求如来音声。第二菩萨名乐求世尊音声。第三菩萨名乐求佛音声。阿难当知。以是缘故。彼菩萨摩诃萨作如是说。阿难白佛言。世尊。今此会中有百千众生。心皆扰动作是念。无有二佛并出世间。以何缘故彼作是说。唯愿如来敷演其义。令此大众心不扰动。所种善根增益明净。世尊。如人澡浴严治发爪肤色鲜净。复以赤栴檀水更浴其身。肤色鲜净倍胜于前。世尊。是诸众生亦复如是。若闻说是语义。所种善根增益。明净倍胜于前。尔时世尊。即说偈言。
　　皆共一心听　　我说是语义
　　何故名如来　　世尊及佛耶
　　能知过去如　　亦知未来如
　　见一切法如　　是故名如来
　　如先昔诸佛　　行不思议施
　　我亦行此施　　是故作是说
　　如先昔诸佛　　求无依倚道
　　我亦如是求　　是故名如来
　　不住一切法　　求寂静菩提
　　亦不得菩提　　是故名如来
　　如昔诸菩萨　　勤苦行忍辱
　　我亦行是忍　　能到忍彼岸
　　如我昔精进　　勤求于菩提
　　彼亦勤精进　　是故名如来
　　彼已能通达　　诸法平等相
　　亦不生心念　　是故名如来
　　不念一切法　　其性常平等
　　知此平等已　　而无差别心
　　已能通达此　　如如平等定
　　通达此定故　　是故名如来
　　所说一切法　　各自有性相
　　已知此性相　　毕竟常寂然
　　知相名为慧　　知虚名为智
　　若能知众生　　名到慧彼岸
　　如先昔智者　　智慧到彼岸
　　亦不得此慧　　到彼岸寂然
　　彼亦得此慧　　而到于彼岸
　　不得此慧故　　是故名如来
　　不得菩提如　　其性相难议
　　不得一切法　　是故名如来
　　已能逮无著　　不着如如来
　　不着一切法　　通无著道故
　　如先导世师　　能知见正道
　　此道真实相　　未曾有始终
　　彼亦如是修　　最胜无上道
　　此道无始终　　性空无所有
　　知道无始终　　诸法皆平等
　　亦知如平等　　是故名如来
　　道如菩提如　　及与不住如
　　知如如虚空　　是故名如来
　　我所说诸法　　其如常平等
　　若能见此如　　应当求菩提
　　阿难以是事　　彼作如是说
　　如说能修行　　彼亦如是行
　　若能行是行　　能作如是说
　　知是不退转　　无畏诸菩萨
　　阿难应当知　　无畏诸菩萨
　　能作如是说　　自言是如来
　　阿难白佛言。世尊。以何因缘。得何等法名世尊耶。尔时世尊。便说偈言。
　　皆共一心听　　此百千亿劫
　　求如是菩提　　无量难思议
　　为诸众生故　　求如是菩提
　　未曾有怖畏　　是故名世尊
　　不畏于生死　　正住生死中
　　化度诸众生　　是故名世尊
　　云何不怖畏　　云何住生死
　　云何度众生　　云何名世尊
　　生死无有法　　而可破坏者
　　不牢不破坏　　以此度众生
　　是名不怖畏　　是名住生死
　　是名度众生　　是名为世尊
　　知诸法虚空　　而无怯弱心
　　宣说诸法相　　而无所怖畏
　　已断诸怖畏　　远离诸难处
　　不畏难处故　　度难处众生
　　度多亿众生　　过生死崄难
　　亦不得生死　　及所度众生
　　安置诸众生　　寂静涅槃岸
　　亦不得众生　　是名为世尊
　　恒为诸众生　　说如虚空法
　　未曾生怖畏　　是名为世尊
　　法性无差别　　说有种种名
　　平等如菩提　　菩提不可得
　　教导诸众生　　令趣向菩提
　　虽教如是法　　未曾有所说
　　不可说而说　　度脱多众生
　　无畏无所取　　是故名世尊
　　远离一切想　　能修菩提相
　　已过一切想　　是名为世尊
　　已能灭诸想　　烦恼无有余
　　以是故得称　　名之为世尊
　　以慧观诸法　　知诸法平等
　　常不求少法　　是故名世尊
　　不重于名誉　　亦不求名誉
　　恒为诸众生　　说离名誉法
　　菩提离名誉　　彼亦如是求
　　若有重名誉　　是名远菩提
　　是声犹如响　　分别故多种
　　横生诸分别　　我有如是名
　　不着一切声　　亦不依倚名
　　无戏论菩提　　是名为世尊
　　知如是诸法　　名之为世尊
　　亦不得菩提　　是故名世尊
　　知如是诸法　　而无有所著
　　求如是菩提　　解脱无有漏
　　阿难以是事　　及诸余因缘
　　菩萨摩诃萨　　自言是世尊
　　阿难白佛言。世尊。以何因缘。得何等法名为佛耶。尔时世尊。便说偈言。
　　觉知一切法　　此法无所有
　　已觉无有法　　是故名为佛
　　觉了诸烦恼　　不令得自在
　　以智离烦恼　　是故名为佛
　　能觉此身空　　此身无所属
　　此身不牢固　　牢固不可得
　　愚于不牢身　　而生坚牢想
　　彼如实觉知　　是故名为佛
　　觉无明无智　　自性无所有
　　已得于明智　　是故名为佛
　　所有过去想　　觉知是无想
　　知想无相故　　更不随此相
　　修未来诸想　　现在想亦然
　　已修一切想　　是故名为佛
　　觉知色前际　　未曾有生起
　　凡小虽分别　　不能令色生
　　觉受无根本　　根本不可得
　　于一切法中　　亦无有受者
　　知想犹如幻　　其性无所有
　　于一切法中　　不为想所累
　　知行不能作　　种种诸身相
　　身空行亦空　　是故无所作
　　知行及与身　　犹如芭蕉树
　　如实能觉知　　是故名为佛
　　观识之实性　　亦不在身内
　　亦不在身外　　而可有是识
　　于一切法中　　识性不可得
　　而于此身中　　无形无处所
　　能如是知识　　识性无所有
　　无想犹如幻　　未曾见识生
　　于一切法中　　无有见识者
　　一切众生性　　未曾有作者
　　众生无作者　　诸法毕竟然
　　若法若众生　　无有来去相
　　觉一切诸法　　毕竟无有相
　　无分别戏论　　是故名为佛
　　如诸佛不住　　佛正法大乘
　　不住一切法　　是故名为佛
　　如如诸法如　　诸佛不住如
　　佛如菩提如　　是竟不可得
　　为求菩提故　　应发如是心
　　能觉此心相　　少法不可得
　　为求菩提故　　应发如是心
　　此心菩提等　　亦觉知如幻
　　阿难以是事　　彼作如是说
　　自言我是佛　　如佛导世师
　　以佛之名声　　说如是等法
　　若有住此法　　尽应求菩提
　　若有知此法　　是则近菩提
　　于一切法中　　不生诸疑惑
　　于诸法无疑　　必为世间上
　　已知此法故　　能解密语义
　　尔时世尊。说如来世尊佛名已。是时会中百千众生白佛言。世尊。我等无复疑网逮大照明。得解菩萨摩诃萨名为如来世尊佛义。以一切法不可得故。于诸法中逮得法忍。如来今者犹如父母矜接我等。不令我等心有扰动。亦得觉知不扰动法。犹如虚空不可扰动。所以者何。我等今者觉一切法。犹如虚空无扰动故。尔时会中百千众生。头面礼佛右绕三匝。去佛不远默然而坐。
　　尔时会中有菩萨摩诃萨。名常笑诸根清净。即从坐起。以种种华而散佛上。即说偈言。
　　众生多果想　　能解彼果想
　　离果得具足　　故礼世间智
　　众生贪着果　　行种种果名
　　唯佛能除解　　故礼世间智
　　宣说果平等　　而以觉悟他
　　说果是假名　　故礼世间智
　　宣说平等法　　住平等法中
　　觉一切法等　　故礼世间智
　　众生得果想　　除此有得心
　　唯佛能除断　　故礼世间智
　　具知果寂灭　　不住种种果
　　诸佛善密语　　故礼世间智
　　尔时常笑诸根清净菩萨摩诃萨。说是偈已。赞叹世尊。头面礼足右绕三匝。去佛不远一心观佛。目不暂眴欢喜而住。尔时会中有菩萨摩诃萨。名莲华德藏。即从坐起。以花散佛。说此偈言。
　　众生多有想　　能解此有心
　　离怖无所取　　故礼牟尼尊
　　于诸有寂静　　说无所有法
　　远离一切有　　故礼牟尼尊
　　知有是空无　　其性无有我
　　以远离有畏　　故礼牟尼尊
　　远离诸忧戚　　能拔忧戚者
　　永断诸系缚　　故礼牟尼尊
　　尔时莲华德藏菩萨摩诃萨。说此偈已。赞叹世尊。复更说偈。而白佛言。
　　于后恶世中　　若有闻此经
　　不生怖畏者　　皆应合掌礼
　　尔时无垢意菩萨摩诃萨。即于佛前。而说偈言。
　　若有闻此经　　不生疑惑者
　　于一切时中　　应以众花散
　　尔时广思惟菩萨摩诃萨。即于佛前。而说偈言。
　　此经中广说　　无量诸佛法
　　众生闻是法　　不疑惑者少
　　贪着于己身　　生种种身想
　　得闻如是经　　云是颠倒说
　　当知属于魔　　为魔所抑持
　　无智闻此经　　返更生疑惑
　　尔时青莲华目菩萨摩诃萨。即于佛前。而说偈言。
　　若有闻此经　　不生疑惑者
　　犹如世间眼　　亦名施眼者。
　　尔时乐供养塔菩萨摩诃萨。即于佛前。而说偈言。
　　若有闻此经　　深生信乐者
　　此人处世间　　犹如最上塔
　　尔时渴仰意菩萨摩诃萨。即于佛前。而说偈言。
　　虽在生死中　　应数生渴仰
　　不着一切法　　能不疑此经
　　尔时乐以衣施菩萨摩诃萨。即于佛前。而说偈言。
　　应以多亿衣　　细软而平正
　　以供覆其身　　不疑此法者
　　尔时乐以食施菩萨摩诃萨。即于佛前。而说偈言。
　　所说诸肴膳　　味中最上者
　　应以供其人　　不疑此法者
　　尔时悲念乐见众生菩萨摩诃萨。即于佛前。而说偈言。
　　悲念诸众生　　应数数涕泣
　　而于此经中　　无有信乐意
　　若人少时间　　疑惑于此经
　　当知地狱来　　还趣向地狱
　　亲近恶知识　　不解是深法
　　无明网所覆　　不向此妙趣
　　破戒自缠裹　　恶意好求短
　　贪着于利养　　能诽谤是经
　　不勤求菩提　　懈怠不精进
　　恶慧乐小法　　不信解是经
　　贪利养众生　　计我随爱欲
　　深着于三世　　不能信是经
　　愚佷恶心性　　染爱盲无智
　　好乐多谈说　　而不信是经
　　好选择衣服　　贪味嗜饮食
　　少于白法者　　能诽谤是经
　　着果诸众生　　好说着果法
　　解佛微密语　　如是者甚难
　　过去先昔佛　　无上导世师
　　尽能供养者　　能信解是经
　　尔时远离恶法菩萨摩诃萨。即于佛前。而说偈言。
　　愚心贪着果　　能诽谤是经
　　应远离是人　　犹如臭粪秽
　　亦如烂死尸　　行者皆远避
　　谤此经众生　　皆应常远离
　　犹如劫村贼　　住大旷野中
　　闻者皆驰走　　恐为我作难
　　应如是驰走　　远离是恶贼
　　嗔恚怀恶意　　诽谤是经者
　　尔时阿难白佛言。世尊。甚为希有。是诸菩萨摩诃萨。决定善说菩提之法。世尊。为是自三昧力。为是佛威神力。为是此经三昧力能作是说耶。佛告阿难。是诸善男子。曾于六十亿那由他诸佛所。闻说是经无有增减。如我今者说微密语。等无有异。彼不以三昧力故能作是说。所以者何。彼于此经现见通达故。尔时阿难白佛言。世尊。若有闻此经能信能解不生疑惑者。世尊。是善男子善女人得几所福。佛告阿难。若善男子善女人。欲求阿耨多罗三藐三菩提。以满阎浮提七宝施诸如来。若有善男子善女人。得闻是经信解不疑。阿难当知。其所得福甚多甚多。阿难。置阎浮提。假使以恒河沙世界满中七宝施诸如来。若有得闻此经信解不疑。其福胜彼。尔时世尊。欲重宣此义。而说偈言。
　　若以阎浮提　　满中七宝施
　　奉诸佛如来　　慈悲导世者
　　亦如恒河沙　　数等诸世界
　　满中诸珍宝　　以奉上诸佛
　　若有闻此经　　能信能解者
　　亦不生疑惑　　其福胜于彼
　　尔时阿难白佛言。世尊。若有善男子善女人。得闻是经能信能解。能信解已。复能受持读诵通利。是善男子善女人得几所福。佛告阿难。若善男子善女人。求阿耨多罗三藐三菩提。远离是经。于百劫中。行檀波罗蜜奉施诸佛。如是于百劫中。护戒忍辱精进禅定。起五神通修行智慧。以远离此经故。不如善男善女。得闻是经信解不疑。受持读诵悉令通利。其福胜彼。尔时世尊。欲重宣此义。而说偈言。
　　若满百劫中　　以种种肴膳
　　以供导世师　　未名供养佛
　　若能持此经　　是名供养佛
　　诸佛敬法故　　是无上恭敬
　　若满百劫中　　以种种衣散
　　救世大精进　　未名供养佛
　　若能持此经　　是最胜供养
　　是名供养佛　　胜前以衣施
　　若满百劫中　　以种种华散
　　救世大精进　　未名供养佛
　　欲以最胜供　　供养诸佛者
　　应当持此经　　不染着诸果
　　此供是大供　　诸供中最上
　　若能持此经　　而不计于我
　　若满百劫中　　坚固守净戒
　　若不持此经　　彼皆无名称
　　若能持此经　　此戒有名称
　　于诸戒中上　　胜先行戒施
　　虽有纯净戒　　无量难思议
　　应当常勤求　　受持如是经
　　如此经中说　　善修戒行者
　　不名为恶戒　　亦不名破戒
　　若持此经戒　　名持菩提戒
　　持菩提定戒　　具足无作戒
　　如是等诸戒　　皆于此经说
　　若能持此经　　具足一切戒
　　若人满百劫　　能行大忍辱
　　众生恶口骂　　其心皆能忍
　　若截其手足　　其身不扰动
　　未曾起恶心　　嗔恨于他人
　　行如是忍辱　　如忍辱仙人
　　虽经百劫中　　其忍不为上
　　若有闻此经　　信解能堪忍
　　是忍名为上　　是忍名贤善
　　是忍名最胜　　是忍无有上
　　若能持此经　　而无所染着
　　欲求无染着　　诸佛无上智
　　不应生染着　　速受持此经
　　若满百劫中　　常立不坐卧
　　除却诸睡眠　　勤行大精进
　　智者勤精进　　流布如是经
　　是人到无畏　　胜彼大精进
　　若满百劫中　　能起五神通
　　不得闻此经　　其智不为上
　　若能持是经　　通达无依义
　　于诸神通中　　是神通最上
　　若满百劫中　　修行诸智慧
　　此慧是世间　　分别世间法
　　若不学此经　　不名为明慧
　　若能学是经　　是名坚固慧
　　若有闻此经　　信乐无有上
　　是人名为慧　　亦名通达者
　　欲以如是慧　　能知诸法如
　　应宣说此经　　当得如是慧
　　慧者所行法　　皆此经中说
　　应当勤精进　　受持于此经
　　尔时阿难。即于佛前。而说偈言。
　　应往一由旬　　乃至百由旬
　　听受如是经　　能舍离诸果
　　设有大火坑　　纵广一由旬
　　智者从中往　　听受如是经
　　欲得诸圣戒　　于诸戒中上
　　应流布是经　　能净于戒身
　　欲得诸圣禅　　于诸禅中上
　　应流布是经　　烧一切烦恼
　　欲得诸圣慧　　于诸慧中上
　　应流布是经　　能净诸法界
　　欲往诣诸方　　严净诸世界
　　其界名喜乐　　应流布是经
　　欲见阿閦佛　　诸牟尼中尊
　　应当持是经　　广为众生说
　　若欲净菩萨　　种种之所行
　　应流布是经　　得往安乐界
　　得见弥陀佛　　光明不可议
　　应流布是经　　诸佛之所说
　　尔时世尊告阿难言。善哉善哉。如汝所言。所以者何。若善男子善女人。以不散心读诵此经为他解说。欲见诸佛即皆得见。若以散乱心读诵此经为他解说。其人命欲终时。眼见百千诸佛。所以者何。一切诸佛皆守护是善男子善女人故。尔时会中有一童女。名曰师子。与五百童女俱即从坐起。偏袒右肩右膝着地。一心合掌白佛言。若有女人。受持此经读诵通利有何功德。尔时世尊告师子言。若有女人。欲求阿耨多罗三藐三菩提。受持是经读诵通利。当知是身最是后边。所以者何。若有女人。以不散乱心受持是经读诵通利。所有烦恼受女人身者不现在前。师子白佛言。世尊。何等烦恼能受女身。佛告师子。凡诸女人见他女人形容端正。以金银珍宝种种珠玑。严饰其身受众快乐。见已生爱着心。不能如实观察此身。但是粪聚臭秽不净。假以彩色众香涂熏。惑愚者眼便生染着。起诸烦恼故受女身。复次师子。女人之性多诸悭嫉。言说时异。心思时异。现前语异。屏处语异。为气味故。有诸女人不为正法。嗔恚所弊睡眠所盖乐喜谈说。以是缘故不能受持此经。又于昼夜多染污心少出要心。成就如是诸恼心故。恒受女身不能令止。是故师子。若女人欲不起烦恼不受女身者。应当受持读诵此经为他解说。所以者何。此经能除女人诸烦恼故。师子复白佛言。世尊。若有女人。不为离女身受持此经读诵通利者。当受女身不。佛告师子。若有女人。虽不为离女身。受持此经读诵通利。当知此身最是后边。除其神足现女身者。师子。譬如有人投大火聚。而作是言。莫烧我身烧我肤色。于意云何。是人所语得称意不。师子白佛言。不也世尊。所以者何。火性坏人形色。佛告师子。此经亦尔。烧诸烦恼令无有余。是故师子。若有女人。欲不受女身。欲速得一切佛法。欲得见无量无边诸佛。欲得无碍辩才。欲以慈心遍缘一切众生者。应受持此经读诵通利为他解说。尔时师子及五百童女白佛言。世尊。我等于燃灯佛所受持是经。如是展转至于今日。
　　尔时阿难白佛言。世尊。是师子童女。未尽女身分耶。佛告阿难。于意云何。汝谓师子是女人耶。阿难白佛言。如是世尊。佛告阿难。莫作是言。所以者何。是师子及五百童女。以神通力现为女身。怜愍饶益未来世中诸女人故。所以者何。一切男子不得随意入诸家中。是故阿难。师子童女。以神通力现受女身。而此女人。无女人法。无男子法。无非男非女法。所以者何。女人法男子法非男非女法不可得故。阿难。是师子于此法中不得一切法。成就法忍逮大照明。是故阿难。一切女人应当随学。如师子童女受持是经读诵通利为他解说。尔时会中有五千比丘尼。即从坐起偏袒右肩右膝着地。一心合掌白佛言。世尊。我从今日受持是经读诵通利为他解说。所以者何。我不愿乐更受女身。受持是经。若不究竟读诵通利。终不坐卧亦不睡眠。佛告诸比丘尼。善哉善哉。作如是言。发大庄严而自庄严。以大精进而自精进。所以者何。汝等不乐女身乐求佛法。是故汝等倍加精进。坚心受持读诵是经。悉令通利为他解说。当知汝等所受女身最是后边。尔时诸比丘尼。闻佛所说欢喜踊跃。各各脱身所著郁多罗僧。以散佛上。而说偈言。
　　佛无有二语　　必成男子身
　　说我等作佛　　我志愿满足
　　尔时会中有五千居士妇。从诸比丘尼闻是偈已。即从坐起偏袒右肩右膝着地。一心合掌白佛言。世尊。我等今者受持此经。读诵通利为他解说。所以者何。我等今者欲得远离不自在身。视人颜色犹如婢妾。女人之身虽生王家长养。令大娉与他王不得自在。尽其形寿奉事其夫。怀妊十月受种种苦。以是事故。我等从今勤加精进。受持是经为他解说。受一食法奉持斋戒。胁不触地。乃至夺命。誓不与夫携手亲近。要当受持读诵是经。尔时世尊告诸居士妇言。善哉善哉。诸善女人。快说此言。汝等从今更不属他。常得自在。不视他颜色。无怀妊苦。不更处胎。生无淫欲无女人处诸佛世界。尔时阿难白佛言。世尊。此诸姊等所生之处。世界何名佛号何等。佛告阿难。世界名众宝华光。佛号放众宝摩尼王光如来等正觉。今现在说法。此诸女人当生彼国。诸居士妇。受持是经故得见彼佛。尔时诸居士妇。闻说是已。皆生欢喜。踊跃无量。即解颈十千真珠璎珞。持用散佛。即于佛前。而说偈言。
　　我等获善利　　得远离女身
　　佛无有二语　　所说皆真实
　　永弃如是身　　卑陋女人相
　　但诳无智人　　不能如实知
　　更不如婢妾　　属他不自在
　　亦不复十月　　怀妊受众苦
　　终不复更受　　处胎诸恶法
　　已得离胎智　　此智无有上
　　尔时诸居士妇说此偈已。头面礼佛右绕三匝。去佛不远皆共就坐。一心观佛目不暂瞬。
　　尔时释提桓因。以天拘薮摩花而散佛上。作如是言。世尊。我当受持是经读诵通利为他解说。佛告释提桓因。憍尸迦。汝若如是终不更与阿修罗战。
　　尔时文殊师利法王子。欲令百千众生所有善根转明净故。白佛言。世尊。如来昔者从我闻说是经发菩提心。佛告文殊师利。以是事故。汝于百千万亿那由他菩萨众中。最为明照。于十方世界开悟众生。如日光明。即时大地震动。天雨众华。绕佛世尊积至于膝。尔时阿难白佛言。世尊。以何因缘大地震动。散诸天华积至于膝。佛告阿难。今百千万亿那由他诸天。从文殊师利闻说此言。欢喜踊跃散众天华。皆发是言。我等当受持读诵是经为他解说。如文殊师利法王子快说是言。我等亦当随学。如文殊师利照明世间。我等亦当如是照明。说此语时。皆得忆念是经如现在前。是故心生欢喜踊跃无量。复闻我从文殊师利得闻此经。阿难。是故大地震动天雨众华。尔时阿难白佛言。世尊。此经成就诸大功德。此经成就未曾有功德。非是成就少善根众生得闻此经。佛告阿难。如是如是。如汝所言。若善男子善女人。供养无量百千诸佛乃闻是经。闻已信解受持读诵为他解说。阿难。此善男子。在天人中当知如塔。若有受持读诵是经者。其人所住方面便有明正法人。复次阿难。若有受持是经读诵通利为他解说。乃至书写经卷而供养者。当知是人离诸恶趣。已能降伏恶魔波旬。建立法幢能行法施。燃大法炬破无明闇。吹大法蠡趣向道场。击大法鼓开甘露门降大法雨。充足一切乐求法者。开诸法藏诸佛所聚出大法财。知一切法远离诸想。所谓色受想行识想。眼耳鼻舌身意想。色声香味触法想。远离一切诸法想。乃至佛法僧想。阿难。若有从我闻此经者。受持读诵。当知是人便是我子。从佛口生从法身生。是故阿难。若有众生。欲食如来食。欲坐道场欲说正法。如我今者。应受持是经读诵通利为他解说。乃至书写经卷受持供养。
　　尔时阿难白佛言。世尊。未来世中受持是经读诵通利为他解说。乃至书写经卷而供养者。皆是今日受持读诵是经者耶。佛告阿难。如是如是。所以者何。我未曾见诸余世间。天人魔梵沙门婆罗门人及非人。于未来世能说是经。令他闻者无有是处。阿难。能于今日积聚法财。于未来世随意受用。譬如居士若居士子。其家大富多饶财宝。金银琉璃真珠摩尼。珂贝璧玉仓库盈溢。奴婢僮仆象马牛羊如是众多。往至余方游戏观看。其人后时还至财所得受用不。阿难白佛言。世尊。自在受用。是其财故。如是阿难。若于我前得闻此经。于未来世亦复得闻。受持读诵如是经典。而设供养犹如令日。阿难。我以佛眼见有信解受持是经读诵通利为他解说。乃至书写经卷如今。阿难。而供养者。亦见诽谤不信受者。尔时阿难白佛言。世尊。若有众生不信解是经而诽谤者。其人罪报当生何处。佛告阿难。且止不须问也。阿难白佛言。世尊。惟愿说之。为不信此法众生生信乐故。佛告阿难。其人罪报生处。与五无间业等。阿难于意云何。假使有人于一日中。悉断三千大千世界众生命根。其人生处罪报云何。阿难白佛言。甚恶世尊。佛告阿难。其人罪报亦与彼等。阿难于意云何。假使有人。若坏若烧恒河沙诸佛般泥洹后所起塔庙。得罪多不。阿难。白佛言。甚多世尊。眼不应视。耳不应闻。佛告阿难。其人生处罪报云何。阿难白佛言。世尊。甚恶甚重。佛告阿难。其人罪报亦与彼等。阿难于意云何。假使有人。坏乱过去未来现在诸佛正法。其罪云何。阿难白佛言。甚重世尊。佛告阿难。其人罪报亦与彼等。阿难白佛言。世尊。若有毁呰诽谤令众生远离是经。其罪云何。佛告阿难。于意云何。三千大千世界众生。皆行十善求阿耨多罗三藐三菩提。假使有人毁坏其眼。其罪多不。阿难白佛言。甚多世尊。当于百千万亿那由他劫。在地狱中受诸苦恼。
　　佛告阿难。我今语汝。若有众生毁谤此经。乃至一人令远离者。当知此罪亦与彼等。阿难白佛言。世尊。若有菩萨。欲求阿耨多罗三藐三菩提。于此经中虽有疑心而不诽谤。其罪云何。佛告阿难。若生疑心则逆诸佛而有罪过。经一亿劫远离菩提。阿难白佛言。世尊。若有众生诽谤是经。令多众生而远离者。所受罪身大小云何。佛告阿难。且止不须问此罪身大小。阿难白佛言。世尊。惟愿说之。令此四众来世众生惭愧怖畏。佛告阿难。其人罪身长一万由旬受无量苦。阿难白佛言。其人不能护口。所受舌报大小云何。佛告阿难。其罪人舌。纵广一千由旬。五百铁犁光焰炽燃以耕其舌。复有五百铁丸。光焰炽燃雨其舌上。以其前世不护口故。尔时四众皆生怖惧身毛皆竖。涕泣流泪举身投地。皆共同声作如是言。世尊。我等今者为彼族姓子族姓女发露忏悔。愿令远离如是罪身不受众苦。会中复有涕泣流泪作如是言。世尊。我等若于此生。若前百千万亿那由他生。曾起疑心作是众苦因缘者。我等今于如来等正觉前。及余百千万亿不可限量诸佛世尊前发露忏悔。诸佛如来愿以佛眼见知我等。我等今者所有罪业。皆悉发露不敢覆藏。我等愚小。无知无觉无有方便。惟愿诸佛。以怜愍故受我等悔。佛告诸善男子。善哉善哉。汝等。今于我前不覆藏罪发露忏悔。于我法中便为增益。阿难白佛言。世尊。今此会中生疑心者。皆受如是地狱苦耶。佛告阿难。今此会中生疑心者。以悔过故其罪甚少。阿难白佛言。彼人受罪为多少耶。佛告阿难。其人欲命终时。身上一一诸毛孔中受无量苦亦不经久。所以者何。以于我前及余无量无边诸佛世尊悔过罪故。阿难是故。诸族姓子族姓女。不欲受如是罪身如是罪舌如是众苦者。应当信解是经莫生疑惑。阿难。若有善男子善女人。不欲舍佛舍法舍比丘僧。不欲舍过去当来现在诸佛正法者。应受持是经读诵通利为他解说。书写经卷而供养之。阿难白佛言。世尊。如来今者说不退转轮经。以何缘故作如是说。若不舍僧不舍何僧。佛告阿难。僧者所谓不退转者说名为僧。为不退转法。来集会者亦名为僧。阿难白佛言。退转菩萨不在僧数中耶。佛告阿难。若有深发菩提心不见此心者。皆入不退转僧中。阿难白佛言。希有世尊。诸佛成就大方便力。以方便故说如是法。尔时释提桓因。以天曼陀罗华而散佛上。白佛言。世尊。愿令一切众生皆成就如是方便。佛告释提桓因。憍尸迦。若有信解是经者。皆当成就如是方便演说诸法。如我今者等无有异。尔时有百千诸天。以天曼陀罗花。而散佛上作是言。愿令一切众生逮得是经。尔时阿难白佛言。世尊。惟愿如来。怜愍未来众生守护是经。尔时佛告阿难。若善男子善女人。在大海中应闻是经。是善男子善女人皆悉得闻。所以者何。先佛如来已守护故。阿难白佛言。世尊。先佛如来虽守护是经。如来今者怜愍众生当守护是经。尔时大地六变震动。即于佛前有阎浮那提金色天华自然而现。其华有百千万亿叶。出大光明遍照十方恒河沙诸佛世界。是时四众皆见十方恒河沙世界诸佛世尊。是诸佛前。亦有阎浮那提金色天华。有百千万亿叶自然而现。出大光明遍照十方。尔时释提桓因。即自化身作居士形。持种种花与诸四众作如是言。诸仁今者可以此花散如来上。亦用供养是经法故。是时四众即取其花散如来上。佛神力故所散之花。于诸佛上变成花盖。是时四众白佛言。世尊。以何缘故大地震动。是大莲花于诸佛前自然而现。乃至东方恒河沙诸佛世界。南西北方四维上下恒河沙诸佛世界亦复如是。佛告四众。若先有此相。当知诸佛已守护是经。尔时阿难白佛言。世尊。如来今者已守护是经耶。佛告阿难。如是如是。我已守护阿难白佛言。唯佛世尊守护是经。余世界佛亦守护是经耶。佛告阿难。十方恒河沙诸佛世尊亦守护是经。阿难白佛言。世尊。当何名是经。云何受持。佛告阿难。此经名不着诸果。亦名远离诸果。亦名说坚信坚法八人须陀洹斯陀含阿那含阿罗汉声闻辟支佛密义。亦名降伏遣魔。亦名与六波罗蜜相应。所以者何。若善男子善女人。信解是经受持读诵。乃至书写经卷而供养者。便具足修行六波罗蜜。阿难白佛言。世尊。云何信解是经受持读诵。具足修行六波罗蜜耶。佛告阿难。若善男子善女人。信解是经名檀波罗蜜。不生疑惑名尸波罗蜜。堪任此法名羼提波罗蜜。心无怯弱名精进波罗蜜。心不扰动名禅波罗蜜。不分别一切法名般若波罗蜜。是故阿难。此经名六波罗蜜相应。亦名一切诸佛正说。亦名广大不退转轮。亦名广博严净不退转轮。阿难。如是等名汝当受持。阿难白佛言。世尊。闻此经名。尚应听受。何况具闻初中后说。佛告阿难。如是如是。如汝所言。阿难白佛言。世尊。若有得闻此经名者。能却几劫生死罪耶。佛告阿难。若有得闻广博严净不退转轮经名者。闻已信解。阿难当知。是诸众生。得却百千劫生死。阿难白佛言。世尊。若有众生。得闻是经。能信解已发菩提心者。逮得何法。佛告阿难。如是众生已逮受记。当得阿耨多罗三藐三菩提。
　　尔时四众。各各自见其所坐前有大莲华自然而现。其华开敷有百千叶。亦有百千万亿光色。是时四众心生欢喜踊跃无量。即取是华以散佛上。作如是言。愿使我等于未来世宣说是经。犹如世尊等无有异。尔时世尊即便微笑。当尔之时。一切音乐不鼓自鸣。一切众香自然芬熏。百千万亿虚空诸天。于虚空中作大音乐。复有百千万亿诸天。于虚空中雨天细末栴檀种种天香。天阿迦楼香。细末多摩罗香。复雨天阎浮那提金粟银粟天摩尼宝。复雨曼陀罗华。摩诃曼陀罗华。波楼沙华。摩诃波楼沙华。曼殊沙华。摩诃曼殊沙华。迦迦罗华。摩诃迦迦罗华。楼遮摩那华。摩诃楼遮摩那华。输婆摩那华。摩诃输婆摩那华。天优钵罗华。拘物头华。芬陀利华。如是众华。而散佛上。种种天香。种种天鬘。乃至诸天所有珍宝皆悉雨之。虚空诸天现身在地。而作音乐以供养佛。世间诸人各各脱身所著上服而散佛上。复有诸人。脱手足璎珞咽胸璎珞所著天冠华鬘而散佛上。复有诸人。以金银天冠。众宝天冠。众华天冠。栴檀天冠散佛上者。复有诸人欢喜踊跃称庆无量。当尔之时。牛马欢悦出和柔声。虚空众鸟出和雅音。地狱畜生离苦获安。饿鬼充足离饥渴苦。天龙夜叉乾闼婆阿修罗迦楼罗紧那罗摩睺罗伽人非人等。皆悉欢喜踊跃无量。是时众生皆得慈心。慈心相向无有忿恨。尔时阿难白佛言。世尊。以何因缘世尊微笑。诸佛如来不以无缘而笑。尔时世尊告阿难言。今此四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。今于我前得闻此经。及未来世得闻经者。皆于阿耨多罗三藐三菩提而不退转。后成佛时宣说是经无有增减。如我今日等无有异。佛说是经时。有无量无边不可思议不可限量百千万亿那由他天龙夜叉乾闼婆阿修罗迦楼罗紧那罗摩睺罗伽人非人等。皆于阿耨多罗三藐三菩提而不退转。佛说是经已。文殊师利法王子。无边无量诸菩萨摩诃萨。尊者阿难诸大声闻。及诸四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。及诸世闻佛所说。皆大欢喜。

