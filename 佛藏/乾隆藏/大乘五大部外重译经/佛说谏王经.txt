佛说谏王经一卷


大乘五大部外重译经
佛说谏王经一卷
刘宋居士沮渠京声译


　　

佛说谏王经
　　如是我闻。一时佛在舍卫国祇树给孤独园。是时国王名不离先尼。出行国界道过佛所。身蒙尘土解剑退盖为佛作礼。天尊曰。就坐。王即坐。佛问王。王所从来身蒙尘土。王即退坐稽首对诺。属行国界有灾异者。佛告王曰。王治当以正法无失节度。常以慈心养育人民。所以得霸治为国王者。皆由宿命行善所致。统理民事不可偏枉。诸公卿群寮下逮凡民皆有怨辞。王治行不平海内皆忿。身死魂神常入太山地狱。后虽悔之无所复及。王治国平正常以节度。臣民叹德四海归心。天龙鬼神皆闻王善死得上天后亦无悔。王无好淫劮以自荒坏。无以忿意有所残贼。当受忠臣刚直之谏。夫与人言。常以宽详无灼热之。当以四意待于国民。何谓为四。随时廪与。和意与语。所有珍宝与民共之。占视老病及诸鳏寡。王如是者。国中和平即得其福寿终上天所愿自然。王不可以常得自在。人皆敬畏以之为乐。名象好马宝车贤臣。群寮百官导从前后。内藏珍宝仓库百物。皆当腐坏无长存者。年少会老强健必病。含血之类皆当归死。珍宝妻子家室内外不可常得。如人梦见殿舍好园树木花果池水流泉。游戏其中快乐无极。寤则霍然莫知所在。睹世所有皆如人梦。王宁见树有华果。华果不能常着树。青青之叶会有萎落。天冠巾帻黼黻名服不能常好。流水不能常满。放火旷野火盛焰赫不久则灭。暴风疾雨雷电霹雳。斯臾之间霍然不见。日欲出时星无精光。日之盛明照于天下不久则冥。世间无常亦复如是。喻如四面有大石山。上下皆有六山俱到同时共合。其中人物含血之类。无有豪贱皆当糜碎。人有四事不可得止。老至体枯。病来心恼。身死神去。所有珍宝皆当弃捐不可得保。此四一至不可得离无避逃处。非口所能守请陈谢。不可财许求哀得解。是时所有名象良马珍宝壮士群臣百官护导前后。孰能为王排却之者。王宁见师子兽中最猛。遥见群鹿意欲所取便前搏撮裂食其肉如斯之痛安可言乎。命如师子取群鹿时。人命欲终身体不宁。血脉为消面色为变。命日欲促五藏不治不思饮食。虽有神咒良医善药不能使愈。口为妄语其所索者家室恣之。身体皆痛如被掠治。手足抂攘骨节欲解。口干息极羸瘦困劣。不能起居坐卧须人。若得良药糜粥甘食人当含之。必复苦极筋脉欲绝。但有出气无复报入。唇燥干焦。正气竭尽邪气在处。舌稍却缩面目无色。耳鼻闭塞不闻声香。手足拘挛筋急口噤欲言不能。手或把空莫索边傍。白汗目泪流出相续。心意着痛识转消灭无所复知。熅去身冷魂神去矣。所有珍宝父母兄弟妻子。内外知识奴婢皆当弃捐。随行独去不知所到。世间虽乐不得久留。王当是时当何恃怙。唯有孝顺慈养二亲。供事高行清洁沙门见凡老人当尊敬之。所有财宝与民同欢。当以慈心施惠于民。无以谗言残害民命。为王之法当宣圣道。教民为善。唯守一心心存三尊。王者如斯诸圣咨嗟。天龙鬼神拥护其国。生有荣誉死得上天。身死神去当何所恃。惟恃善耳。火盛炜炜恃水灭之。饥渴之人惟恃水谷。老恃机杖。盲恃有目。冥恃灯火。疾病困笃恃良医药。船行巨海风浪盛猛恃彼榜橹。道有盗贼恃藏匿处。身死神去惟恃修善。犹逢彼难各恃其事。以自拔济宗室获安。王无以为乐饮食极味。游居自在不可常得。饱满皆当消散不可常得。好香涂身苾芬括鼻。珠玑璎珞奕奕曜目。水陆好华以为校饰。金缕织成以为名服。白毳衣。文绣衣。杂彩衣。无极衣。细叠衣。细致衣。锦绫衣。此皆无常不可久保。宫观高台华阙殿舍。黄金白银七宝床榻。氍毹毾[登　　毛]綩綖细软以藉身体。七宝织成文绣绫绮以为帏帐。柱梁殿户雕文刻镂。烧众杂香游戏其中。斯皆无常不可久保。琴瑟筝笛众音集聚。歌舞倡伎众音盈耳快乐可言。斯亦无常如幻如梦不得久保。象马宝车光目之观。王一出时椎钟鸣鼓驿导前后。王乘羽盖之车侍者持幢。翠毛鸨羽雕文其柄以拂尘土。治填道路丹画栏楯。众民所观无不敬畏。好华名香皆以迎王。称寿万岁斯亦难保。王宁见人欲死时不。诸家内外聚会其边。椎胸呼天皆云奈何。喐吚哽咽泪下交流。呜呼痛哉神灵独逝。舍吾如之乎。闻之者莫不伤心。睹之者莫不助哀。载之出城捐于旷野。飞鸟走兽掴[列/手]食之。身中有虫还食其肉。日炙风飘骨皆为干。往昔诸王尊荣豪贵。隐隐阗阗亦如大王。今日霍然不复见之。此皆无常之明验也。古常如此况于今日。王熟思之无念淫劮。无受佞言证人入罪。当受忠谏治以节度。当畏地狱酷治之痛。诸含血之虫皆贪生活不当杀之。佛说经竟。王意即解愿为弟子即受五戒。头面着地为佛作礼。


