观世音菩萨如意摩尼陀罗尼经一卷


大乘五大部外重译经
观世音菩萨如意摩尼陀罗尼经一卷
唐北天竺三藏法师宝思惟译


　　

观世音菩萨如意摩尼陀罗尼经
　　尔时观世音菩萨。白佛言世尊。我有明咒法大坛。名莲花峰金刚加持秘密无碍观世音莲华如意摩尼转轮心陀罗尼。观世音心最胜成就。世尊为能与一切众生愿成就故。于世尊前我今当说。唯愿世尊加护于我。为一切咒仙雨大宝雨。如大劫树如如意摩尼。当令一切众生所愿满足。佛言我已加持汝。今当说一切悕求皆令满足无能障碍观世音心秘密与愿。尔时观世音菩萨摩诃萨。往诣佛所顶礼佛足。右绕三匝于世尊前熙怡微笑。以大悲心说此咒王。咒曰。
　　那谟喝啰怛曩(二合)怛啰(二合)[口　　夜]吔(一)那摩阿哩吔(二)婆噜吉帝说(长引声)婆啰吔(三)菩提萨埵吔(四)摩诃萨埵吔(五)摩诃迦嚧腻迦吔(六)怛侄他(七)乌唵(二合八)斫迦啰(二合九)靺哩底(二合十)震哆末尼(十一)摩诃钵特迷(二合十二)噜噜(十三)底瑟姹(二合十四)啜啰(二合十五)阿羯哩洒(二合)耶(十六)虎吽(二合十七)泮吒(二合半声十八)莎(引)诃(十九)此名根本咒。
　　次说心咒咒曰。
　　乌唵(二合一)钵特摩(二合二)震哆末尼(平三)啜啰(二合四)虎吽(二合五)
　　次说随心咒咒曰。
　　乌唵(二合一)嚩啰陀(二)钵特迷(二合三)虎吽(二合四)
　　说此咒已。大地应时六种震动。一切天宫亦皆摇动。一切龙宫亦皆战掉。一切夜叉乾闼婆阿修罗迦楼罗紧那罗摩睺落伽。种种皆大战掉。一切恶魔及频那野迦。作障碍者悉皆惊怖。一切魔宫无有光明。一切鄙恶众生恶龙恶鬼女夜叉女罗刹。诸极恶者伏面倒地。诸恶毒虫藏窜孔穴。一切地狱无不散坏。地狱众生悉得解脱皆生天上。于世尊前雨天供养花香衣服诸庄严具。于虚空中奏诸天乐。尔时世尊以加陵频伽美妙音声。赞观世音菩萨言。善哉善哉汝为利益一切众生故。当说此咒功能。观世音菩萨白佛言。世尊若有善男子善女人比丘比丘尼。若欲现前求诸利益愿即获者。此如意咒印应当勤修。不须作法不求宿日。不须持斋不须洗浴不须别衣。受持之时不须辛苦。但读皆即成就。诵者办诸事业。能作百千种种事业。无有余咒与此等者。初能销罪。往昔以来所积集者。所作事业皆令成就。我今当说但读及诵。即能成就无上之事。才读即令堕阿鼻者。皆得清净。五无间者销灭无余病者皆除。若有患者但读此咒即皆除差。一切诸毒咒术厌蛊皆不能害。一切诸疮不着其身。一切鬼神频那夜迦。诸毒刀杖风雨恶灾。魔军及贼他军王难怨家伺求。毒蛊猛兽皆不能为害。终不横死不作恶梦。战伐斗诤无不皆胜。此等诸事才读即成。唇内诵之满一百遍。观世音菩萨即于其日现彼人前。与其所愿皆令成就。又见一切诸佛如来。及见西方无量寿佛。极乐世界及菩萨会。补特勒伽山中观世音菩萨宫殿。其身清净贵人供养众人乐见。罪障盖缠无不清净。所生之处得宿命智。莲华化生一切妙具。皆自装严直至菩提。永离恶趣究竟成佛。罪恶消灭善道清净。才读诵者皆即成就。
　　尔时观世音菩萨。复说最上秘密功能。若为利益哀愍一切众生。摄取令伏遮止恶人。令慈增长念诵即成。能与众生作大利益。令诸智者得大安乐。货食增长富贵资具。无不丰足色力滋盛。此咒秘密不得妄说。若欲真实成就无上如意摩尼大印念诵即成。若已食若未食若净若不净。每常诵念悉无过患。诵念之时当念忆观世音菩萨永作依怙。若贵若贱若男若女沙门外道。称其名字注心系念。而诵此咒应以后夜若平明时。男最贵者一千八遍。女最贵者一千十遍。第二贵男诵八百遍。第二贵女诵七百遍。第三贵女诵六百遍。若婆罗门诵五百遍。刹利四百遍。首陀三百。毗舍二百。比丘一百八遍。女人一百三十遍。丈夫一百五十遍。童男六十。童女九十。此念诵法无不归依。摄百由旬迅疾如风。诵八百遍观音真身现前令见。一切所愿皆能与之。一切众生明咒成就。诵十千遍。圣者执金刚真身现前令咒者见。如所爱子鞠养抱持。一切明咒皆令成就。凡有所欲愿与之令满。诵十三千遍得见一切诸佛如来。诵满七日诸咒仙王。皆以真身现咒者前。各以所成明咒授与。隐蔽其形随逐拥护。一切安乐无不现前。七日之内每日之中。于后夜时诵三千遍。帝释天王及诸天女。下来归依与明咒愿。如是等事但诵即成念诵法了。
　　尔时复说见者伏法无上成就。若才用者一切随顺。
　　牛黄　白檀香　郁金香　龙脑香　麝香　肉豆蔻　白豆蔻　丁香　红莲花　青莲花　金赤土。
　　已上物等分。用白石蜜和之。此是转轮香。诵咒一千八遍而和合。烧以薰衣涂额涂眼睑上涂身。所去之处如日威光众所乐见。若在手者悉皆成就。一切众生若贵若贱。自身及财亦皆归伏。
　　尔时观世音菩萨。为利益一切众生故。复说眼药之法成就最上。若有用者即得成就决定无疑　摩那叱罗　雄黄　迦俱婆婆树子汁　红莲花　青莲花　海沫(一名海浮石)　牛黄　郁金根(一名黄姜)　小柏根　胡椒　毕拨　干姜。
　　以前件药。并捣研为极细末。以龙脑香麝香和之。诵心咒一千八遍。随心咒一千八遍。诵根本大咒一千八遍。以手取药触观世音菩萨足。即涂眼中已所有眼病。乃至有目青盲胎努肉悉得除差。第二遍涂。一切壮热头痛半头痛口病悉得除差。第三遍涂。一切猛恶鬼魅。及以瘨痫悉得除差。第四遍涂一切恶频那夜迦悉得消灭。第五遍涂一切怨家斗诤悉皆得胜。第六遍涂一切罪障诸毒。应堕地狱受无间罪悉得消灭。一切恶梦恶想不吉祥相。百千集会悉皆消灭。终不更起皆内眼药。第七日涂。才见一切男女贵贱道俗。内外眷属皆悉随伏。二七日涂。得大自在。三七日涂。当粟散位一切随伏。四七日涂一切夜叉夜叉女。及眷属悉皆随伏。五七日涂。罗刹女并眷属悉皆随伏。六七日涂幻术成者。能现种种身皆受驱使。乃至菩提随逐顺伏。七七日涂摩诃迦罗。及诸女鬼神眷属悉皆随伏。八七日涂。见隐形者。九七日涂。得见一切藏。十七日涂。一切窟宅门皆得入。十一七日涂。入诸仙药诸大园苑皆得成就。一切药物草木诸神悉即现形。十二七日涂。一切山闱门皆得入十三七日涂。乃至一切诸门无不得入。一切诸人无不得见。十四七日涂。欲界诸天宫殿无不开者悉皆得见。十五七日涂。夜见如昼。十六七日涂。远见地下所有诸事。十七七日涂世界之中诸有地狱悉皆得见。其受罪者皆得解脱。十八七日涂之。身有威德犹如日光。黑暗之中所有窟宅悉皆得见。十九七日涂之。圣者执金刚现来为证。二十七日涂之。观世音菩萨亲来现前为证而住。现其自身与一切愿。心所悕求悉令满足。二十一七日涂之。即得腾空无有障碍。及见一切诸佛刹土具见佛身。一切菩萨所住之处悉皆得见。满足一年秘密涂药五眼清净。等共众生如前秘说。悉皆具得勿生疑惑。如是成就但读及诵。悉皆当得一切如来转轮。如是摩尼观世音菩萨莲花清净名眼药成就了复次说最生降伏成就然火之法寿命增长。灭一切罪离诸盖缠。一切怨家无不降伏。一切障碍皆自消灭。一切众生自然归伏。
　　白檀香　稻谷花(烧稻谷取花)白芥子(本无白字)酪蜜酥相和。咒一千八遍烧之。以香木然火。才作此已一切罪障无间皆自消灭。寿命一千岁。一七日烧得寿命二千岁。身得清净永离盖缠。二七日作法一切男女无不随伏。三七日作法三十三天诸有眷属。并日天等皆来随伏。一切所愿皆令满足。四天王等无不下来。为常护养持咒者故。圣者执金刚与愿成就。观世音菩萨为与愿者。所有悕求悉令满足。一切喜见无不自在。
　　求雨法以酥和芥子。三夜烧之诸龙下雨。若雨过多即以其灰掷散空中雨便自止。又以此灰绕口。掷着火中满一百八遍。一切恶风雪雨悉皆不起。若常念诵一切诸处无有障碍。当得气力勇猛精进。舍身已后得生西方极乐国土。生生之处得宿命智。如是世尊若比丘比丘尼优婆塞优婆夷诸持咒者。此大如意摩尼转轮观世音心印读诵成就。应当受持读诵听闻。当得如是大福德聚得大善根。一切男女无不随顺。咒者恒常应当护口所作之事。终不退转得大供养。一切财宝无不皆得。一切众生愿皆满足。
　　尔时世尊告观世音菩萨言。汝为利益一切众生。于阎浮提流转此法。无上心咒但读即成。应如是作。观世音菩萨应当护持一切众生。数数看视数令成就。一切众生令愿满足。观世音菩萨白佛言世尊我为利益护念一切众生故。我今受持为令一切愿成就故。读诵明咒诸愿成满。是故世尊我今诚谛。唯愿世尊慈悲加护。


