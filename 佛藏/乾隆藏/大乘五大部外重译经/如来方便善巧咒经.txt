如来方便善巧咒经一卷


大乘五大部外重译经
如来方便善巧咒经一卷
隋北天竺三藏法师阇那崛多译
　　

如来方便善巧咒经
　　如是我闻。一时婆伽婆。在鸡罗娑山顶诸天所居仙人住处。与大比丘众五百人俱。复有五百诸大菩萨摩诃萨众俱。其名曰弥勒菩萨。虚空藏菩萨。普贤菩萨。无边华菩萨。普华菩萨等。此诸菩萨皆悉住于一生补处绍尊位者。尔时世尊于彼林中。与诸大众前后围绕。时一比丘为鬼所持。形体裸露不自觉知。举手叫唤言语粗犷。更一比丘着邪背佛。在虚空中呜呼出声不得自在。时虚空藏菩萨。见闻是已即从坐起。偏袒右肩右膝着地。合掌向佛白言世尊。是虚空中作是声者。谁之所为复何因缘。此一比丘形体裸露举手唱叫。
　　尔时世尊告虚空藏菩萨摩诃萨言。善男子是一比丘恶鬼所捉。复一比丘着于邪魅。时虚空藏菩萨白佛言。世尊如来今日怜愍一切诸众生故。除灭一切诸病苦故。应说神咒。
　　尔时世尊以神通力。令虚空中有六如来。忽然而现各各说咒。一名毗婆尸佛。二名尸弃佛。三名毗舍浮佛。四名拘娄孙佛。五名拘那舍牟尼佛。六名迦叶佛。时毗婆尸佛住在虚空。为护一切诸众生故。除灭一切恶邪鬼故。而说咒曰。
　　南无佛陀耶(一)南无达摩耶(二)南无僧伽耶(三)唵(四)呵罗呵罗(五)醯隶醯隶醯罗耶(六)南莫结隶结罗耶(七)阇健模柘那耶(八)南无那摩苏婆诃
　　尔时毗婆尸佛说是咒已。告虚空藏菩萨言。善男子若清信士及清信女。有能受持读诵于是陀罗尼者。一切刀杖不能加损。一切水火所不能害。非人恶鬼不能侵恼终不横死。若中毒药变成美食易消无病。若欲食时先取一匙七遍咒之。然后乃食。能除一切咒诅厌魅。一切诸病皆得除愈。寿命延长耳所闻事忆持不忘于睡眠中梦见诸佛。若复有人被厌魅者。于其耳边诵咒七遍。是人闻已即便除愈。若复有人着于癫病及白癫者。应以苏摩那华。熏胡麻为油。取青木香青莲华怀香草东门东。皆悉等分令使作末。和油煎之咒一百八遍。涂其身上即便除愈。一切诸病皆能破之。尔时尸弃佛住在虚空。为护一切众生。除一切病断一切鬼邪故。说是神咒。
　　南无佛陀耶(一)南无达摩耶(二)南无僧伽耶(三)南无尸弃泥多他伽多耶(四)唵(五)钵柘钵柘(六)波柘耶(七)萨婆菩多男(八)阐大逻耶(九)钵逻毗甜(十)萨婆呵。
　　尔时尸弃如来说是咒已。告虚空藏菩萨言。善男子是陀罗尼。无量百千亿那由他诸佛所说。我今亦说。为欲怜愍一切众生。除一切病却一切鬼。及诸恶梦枉横死等。虚空藏若善男子及善女人。有能昼夜忆念诵持是神咒者。终不为于恶病所恼。及诸恶人之所[示　　厭]魅。于睡眠中梦见诸佛。若舍身时得值彼佛。于其佛所克获道证。虚空藏是陀罗尼威力无量。我今为汝更略说之。若有善男子善女人。欲断一切病。当取五色缕结其咒索。若有疫病取苏摩那华油。咒一百八遍。涂其身上即得除愈。若护自身令安隐者。咒水一百八遍。散于四方结其界场。取五色缕结咒索带行。小儿着邪者。取青色缕结为咒索。若值恶邪之所娆乱闷无省者。于其耳边诵是陀罗尼。乃至七遍即得除愈。如是等一切事中随意所用。
　　尔时毗舍浮佛住在虚空。为护一切除诸众生一切病苦。断一切恶鬼故。说是陀罗尼。
　　南无佛陀耶(一)南无达摩耶(二)南无僧伽耶(三)南无毗舍浮誓多他伽多耶(四)唵(五)迦罗迦罗迦罗(六)居路居路(七)居卢蹉大男(八)居嚧萨婆伽罗拏(九)苏婆呵(十)
　　尔时毗舍浮佛说是咒已。告虚空藏菩萨言。善男子是陀罗尼。贤劫之中所有诸佛。及三世诸佛皆悉说之。我今亦说。虚空藏汝应护持。若有善男子善女人。受持读诵是陀罗尼。一切刀杖所不能害。一切恶毒亦不能伤。诸疟热病皆得远离。水不能漂火不能烧。终不横死。一切恶病亦不能侵。唯除宿业定报。若有比丘比丘尼优婆塞优婆夷。于晨朝时应净澡浴着净洁衣。在佛像前烧好妙香。诵持是咒足一百八遍。一切厌魅咒诅等事悉不能害。一切病苦皆能远离。舍除诸障寿命延长。所有钱财什物随心所乐莫不称遂。若有恶人恶贼。县官帝主先意慰喻。一切众生无不同意。若有恐怖斗诤县官所对者。取白色缕诵咒一百八遍。结咒索带行者。于诸事中皆悉得胜。若欲长寿者取酪蜜稻谷华和之。以匙抄咒一遍掷火中。乃至一千八遍即便如意。若欲除自他诸障念。一切钱财珍宝等。离一切恶成就一切功巧。受持一切咒降诸怨敌者。取怀香草香末香尸利沙华多伽罗香石上华恭居摩香香附子帝释手草香。树枝出白汁者取等分作末。和之咒一千八遍。涂身上即得如意。若欲见县官大臣等。取树枝出白汁者然火。咒胡麻一撮咒一遍。掷着火中烧之。乃至一千八遍即得如意。若欲治毒药者。于佛像前用泥涂地。取紫刚木枝长二寸截一百八枚。内酥蜜中。一一称彼人名字掷着火中。咒之即得如意。若欲除一切恶鬼者。取烧死尸残火头一百八枚。各咒一遍掷火中烧之即便除愈。如是等一切处中用悉皆得。唯除损害众生身命。
　　尔时拘娄孙佛住在虚空。为护一切众生除一切病。断一切恶及鬼魅故。说是咒曰。
　　南无佛陀耶(一)南无达摩耶(二)南无僧伽耶(三)那莫迦啰脚村大耶(四)多他伽多耶(五)阿啰汉坻(六)三藐迦三佛陀耶(七)唵(八)迦吒迦吒迦吒迦吒(九)翅致翅致翅致迦耶(十)那莫萨婆多他伽坻馥(十一)阿啰呵大地耶(十二)三藐三菩提毗(脾咩反)邪苏婆呵(十三)
　　尔时拘娄孙佛说是咒已。告虚空藏菩萨言。善男子是陀罗尼。乃至恒河沙等同名拘娄孙佛。并及三世诸佛所说。赞叹随喜。若人受持是神咒者。于未来世末劫之中。建立三宝能生正信。若比丘比丘尼优婆塞优婆夷。于晨朝时净洁洗浴着新净衣。办具种种妙好香华。供养于佛诵念是咒一百八遍。彼人则能知于七世宿命之事。若生天上为天中尊。若在人间得作人主。若能如法尽命受持。舍寿之时生安乐国。若能如是常诵持者。于现身中离于一切种种病苦。得陀罗尼闻持不忘。若欲饮食未入口时。先咒七遍然后食之。如是则离一切毒病。若欲为他除灾患者。咒于净水一千八遍。用澡浴身然后行之。若咒恶疮用赤铜刀子。如是等诸事诵咒七遍即便如意。若能常诵持者。钱财自然破一切毒。一切障碍恶鬼魔邪皆悉远离。若欲得见于佛身者。至清净处若在道场或在塔前。牛粪泥地烧沉水香。诵于此咒一千八遍。头东向卧梦见诸佛。随心所愿无不称遂。彼佛如来即便开示。是汝命长是汝命短。或有缺少。如是等事悉皆示现。尔时拘那含牟尼佛住在虚空。为护一切众生迷荒。除一切病断一切恶诸鬼魅故。而说是咒。
　　南无佛陀耶(一)南无达摩耶(二)南无僧伽耶(三)那莫迦那迦谟那颐(四)多他伽多耶(五)阿啰汉坻(六)三藐迦三佛陀耶(七)唵(八)萨啰萨啰萨啰萨啰(九)赐啰波耶(十)达摩达摩达摩达摩(十一)度无度无度摩耶(十二)那莫迦那无那颐(十三)多他伽多耶(十四)阿啰汉坻(十五)三藐迦三佛陀耶(十六)悉淀妒漫多啰钵大(十七)苏婆呵(十八)
　　尔时拘那含牟尼佛说是咒已。告虚空藏菩萨言。善男子是陀罗尼。若有善男子善女人。常能读诵受持之者。是人永得离于怖畏及诸怨敌。水不能漂火不能烧。一切毒药若误食者。变成甘美资身益寿。无有横病横死等难。寿命延长增加官位。常为一切诸佛护念。若有先业诸障起时。日三诵之悉得除愈。若欲治他疾病苦者。随所有力办于食饮。及杂香华若沉水香若熏陆香。作净好汤咒千八遍。洗浴于身尔乃行咒。是诸病苦及恶邪鬼。所附著者皆得除愈。若治癞病身体肿癖风冷病等。取菖蒲末以白蜜和。佛前诵咒一千八遍。空腹服之即便除愈。若有四日三二一日诸疟病者。亦于佛前用牛粪泥涂道场地。取苏摩那华以用作鬘。着于头上即便远离。若被厌魅乃至闷绝不觉知者。于其耳边为诵此咒一百八遍即便除愈。若有羊癫及诸狂病。或为迦吒富单那毗舍遮鬼等之所著者。于佛像前以牛粪泥涂地。如上烧好妙香。取所供养佛前萎华。咒一千八遍火中烧之。熏其鼻孔即得除愈。如是等一切病中随其事用。
　　尔时迦叶佛住在虚空为护一切无量众生除一切病断一切恶诸邪魅故说是神咒。
　　南无佛陀耶(一)南无达摩耶(二)南无僧伽耶(三)南无迦叶波多他伽多耶(四)唵(五)呵啰呵啰呵啰呵啰(六)呵呵呵(七)南无迦叶波耶(八)阿啰汉坻(九)三藐三佛陀耶(十)悉着呵妒(十一)摩多啰钵陀(十二)苏婆呵(十三)
　　尔时迦叶佛说是咒已。告虚空藏菩萨言。善男子是陀罗尼。三十三恒河沙等诸佛所说。汝当受持读诵修行。虚空藏若有善男子善女人昼夜。三时诵是咒者。即得现前梦见诸佛。离诸业障。唯除宿世决定报耳。于一切事随意所欲。若有癞病及白癞等。于佛像前牛粪泥地。烧好妙香。取供养佛所有萎华。咒一千八遍。捣末水和佛前服之即得除愈。若有长病及诸疫疾治法亦然。若病头痛亦用华末涂其额上。女人难产用此华末。和油煎之涂其女根。有如是等随其事用无不蒙益。若疥湿疮亦用萎华。细末酥和火上煎之。咒千八遍涂上即愈。若欲止雨亦取萎华。咒千八遍露地烧之。令其作烟即时便晴。若大风起雷电震雹亦得除止。若着疟病一日二日乃至四日。亦取萎华咒千八遍。细捣作末酒和服之即时除愈。着羊癫者咒华如前。若烧若服皆得除愈。若被[示　　厭]魅或毗舍遮诸鬼神等之所捉持。或风冷病月食病等。和水服之。诸如是等一切疾病。悉于佛前牛粪泥地。咒于萎华一千八遍。或烧或服皆悉除愈各受安乐勿生疑惑。应决定信随心用之。
　　尔时释迦如来亦在虚空。为护一切无量众生。除一切病断一切恶诸邪。鬼故说是神咒。
　　南无佛陀耶(一)南无达摩耶(二)南无僧伽耶(三)南无贳迦牟尼夷(四)多他伽多耶(五)阿啰汉坻(六)三藐三佛陀耶(七)多地他惧迷惧迷(八)摩呵惧迷(九)多梨多梨(十)摩诃多梨(十一)柘梨柘梨(十二)摩呵柘梨(十三)大[口　　梨]大[口　　梨](十四)摩呵大梨(十五)帝[口　　梨]帝[口　　梨](十六)摩呵帝梨(十七)呵呵翅隶翅隶(十八)摩呵翅隶(十九)诸嚧诸嚧(二十)摩呵诸嚧(二十一)觅隶觅隶(二十二)摩呵觅隶(二十三)帝隶帝隶(二十四)摩呵帝隶(二十五)度迷度迷(二十六)摩呵度迷(二十七)柘梨柘梨(二十八)摩呵柘梨(二十九)诘唎诘唎(三十)摩呵诘唎(三十一)折隶折隶(三十二)摩呵折隶(三十三)苏婆呵(三十四)
　　尔时释迦如来说是咒已。告虚空藏菩萨言。虚空藏若善男子善女人。受持读诵是陀罗尼者。一切刀杖所不能加。一切水火亦不能害。一切恶病所不能恼。终不横死。如前六佛所说神咒等无有异。
　　尔时虚空藏菩萨摩诃萨。白佛言世尊。如上诸佛所说神咒。我当护持。我今亦说护持一切无量众生。除一切障断一切业。灭一切罪消一切殃。去一切鬼却一切邪愈一切病。以如是故说此神咒。
　　阿他佉罗利(一)迦伽啰(二)菩提萨埵(三)摩呵萨埵(四)婆伽婆梨多(五)迷多大符柘多(六)阿呵摩[鏍-糸+廾](七)婆伽婆(八)喻婆烦塞(九)萨鞞衫钵唎波簸(十)迟耶南(十一)尼婆啰腻(十二)萨婆浮休多(十三)尼婆啰腻(十四)萨婆嚧伽(十五)尼婆啰腻(十六)哆地夜他(十七)至詈至詈(十八)摩诃至詈(十九)妒漏妒漏(二十)摩诃妒漏(二十一)夕和隶夕和隶(二十二)摩诃夕和隶(二十三)[口　　(文/巾)](馨翅反)詈[口　　(文/巾)]詈(二十四)摩诃[口　　(文/巾)]詈(二十五)苏婆呵(二十六)
　　尔时虚空藏菩萨摩诃萨。说是咒已白佛言。世尊如是神咒。无量神力不可思议。若有善男子善女人恶鬼所持以诸缕綖作于咒索。一百八遍带行坐者。是诸恶鬼即便舍离。复更取苏摩那华好净牛酥白芥子等。和置一处诵咒一遍一掷火中。如是乃至一百八遍。一百八掷即得除愈。若有恶人欲来害已。取镔铁刀子咒一百八遍。斫彼恶人所行道径便不能害。或复咒水散于四方。结四方界止住其中。一切诸恶则不能加。欲护自身令无损者。以五色缕索作于绳。咒百八遍坐起带行。若欲除毒手把药草以咒咒之。若为除病应当咒油。一百八遍涂之即愈。若患耳者取青木香。细捣作末油内煎之。着于耳中。若患腹者咒于姜水一百八遍服之即愈。若患牙齿虫风龋者。取苏摩那木枝咒一百八遍以口嚼之。并揩牙齿即便除愈。小儿患者当结白缕。以为咒索令其带行。若患头者或用刀子。或用于手咒百八遍即得除愈。若被[示　　厭]魅当咒刀子以用解之。若断恶风雹雨。咒石榴枝以用拟之。断恶毒药咒水用之。诸如是等一切事中随意所用。于一切处在佛像前泥地。散华烧香如法受持。如是诸佛所说此咒经已。虚空藏菩萨并及一切诸大菩萨阿罗汉等。闻佛所说欢喜奉行。
