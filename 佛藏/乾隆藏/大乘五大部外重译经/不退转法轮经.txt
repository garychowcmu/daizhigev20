不退转法轮经四卷


大乘五大部外重译经
不退转法轮经四卷
僧祐录云安公凉土异经在北凉录


　　

不退转法轮经卷第一
序品第一
　　如是我闻。一时佛在舍卫国祇树给孤独园。与大比丘僧千二百五十人俱。及诸菩萨摩诃萨众无量无边阿僧祇数。尔时世尊于中夜后入广大光明照三昧。是时文殊师利法王子。于中夜后入大光明照三昧。弥勒菩萨。于中夜后亦入遍炬三昧。是时世尊从三昧起。与舍利弗于中夜后共出其房。到文殊师利法王子所住之处。时尊者舍利弗。见文殊师利法王子房及世尊房左右。皆悉满中池水。其池水中亦有无量种种莲华遍布水上。而诸莲华各放光明。普照祇洹及舍卫国。乃至三千大千世界皆悉照明。大闻法音遍于十方一切世界。其中菩萨互共咨请发问论议。时尊者舍利弗既入室已。见文殊师利寂然禅定在前而立。尊者舍利弗。即便弹指謦咳出声。尔时世尊及舍利弗等。见文殊师利法王子神通变化。各见其身在大海中。是时舍利弗。在文殊师利室中不能得出。欲踊虚空亦不能去。而不自知从何处来。况复能以神通而去。是时尊者舍利弗。结加趺坐。忽然而见文殊师利在其目前正身端坐。文殊师利神通力故。不离本处令舍利弗见。文殊师利。过恒河沙有世界。名阿鞞跋致论议音声。彼中有佛。号善住光华开敷。现在于世。有无量亿千菩萨围绕。见彼佛身于诸毛孔皆出莲华。其一一华光明遍照三千大千世界。华有千叶。皆以绀琉璃为茎。马瑙为须。众宝为台。其华台上。见诸菩萨结加趺坐。彼诸菩萨。皆住阿鞞跋致当得阿耨多罗三藐三菩提。于诸陀罗尼门成就大忍。以三十二相而自庄严。身色如真金微妙第一。尔时善住光华开敷佛。脐中出大莲华。其色众多华叶无量。亦以绀琉璃为茎。金刚为叶。因陀琉璃为须。龙坚旃檀王为台。世间尘水所不能染。舍利弗。见此华台空无所有。文殊师利入中而坐。与莲华台俱上至有顶。文殊师利绕佛三匝。一心合掌顶礼佛足。于莲华台中结加趺坐正念向佛。是时善住光华开敷如来问文殊师利言。汝从何方而来到此。文殊师利白佛言。世尊。我从娑婆世界故到此土。彼佛国中有二菩萨。一名善音。二名善声。是二菩萨摩诃萨。皆已住阿鞞跋致地。决定当得阿耨多罗三藐三菩提。俱从莲华台中而出。更整衣服右膝着地。一心合掌各白佛言。世尊。娑婆世界去此几何。尔时善住光华开敷佛答二菩萨言。娑婆世界。去此佛刹恒河沙世界之外。文殊师利从彼而来。是时善音善声菩萨俱白佛言。世尊。于彼世界。佛号何等。今欲知之。尔时善住光华开敷佛。即便答言。娑婆世界。有佛如来多陀阿伽度阿罗呵三藐三佛陀。号释迦牟尼。今现在世。是二菩萨复更问言。释迦牟尼佛为说何法。彼佛答言。说三乘法。而彼菩萨复白佛言。云何名为三乘。佛言。所谓声闻乘辟支佛乘佛乘。释迦牟尼佛常作如是说三乘法。时彼菩萨复白佛言。世尊。诸佛说法何故不同。佛言。一切诸佛有所说法悉皆同等。彼诸菩萨复白佛言。云何同等。佛言。不退法轮。一切诸佛皆悉等说。时彼菩萨复白佛言。世尊。何以故。释迦牟尼佛说三乘法。佛言。娑婆世界众生心多下劣。若说一乘则不能解。是故释迦牟尼佛。以善方便为诸众生出五浊世。分别说三引导众生令入一乘。时二菩萨白佛言。世尊。释迦牟尼佛说法为最甚难。佛言。释迦牟尼佛说法实为甚难。善音善声菩萨白佛言。世尊。我等今者快得善利。不生如是下劣恶国。尔时佛答二菩萨言。莫作是语。当疾舍离。善音善声菩萨复白佛言。世尊。以何因缘令舍是语。彼恶世中说此法难。以是故。我等今者不生喜乐。佛言。于此世界二十亿那由他劫修诸善根。不如娑婆世界于一食顷。与诸般若波罗蜜相应。令一众生归依三宝受持五戒。远离声闻辟支佛心。使发无上菩提道意甚难。于彼二十亿那由他者。况复有能劝人出家赞叹功德。广为说法令出三界。作如是教逮得己利。修集善法入诸禅定。何以故。此诸众生。多为烦恼之所浊乱。是二菩萨复白佛言。世尊。云何于彼世界。诸众生等。多为烦恼而浊乱耶。佛言。若我尽寿更为汝等。说娑婆世界众生浊乱。贪欲嗔恚愚痴。无量诸恶不善诸法。犹不可尽。惟佛能知业报善恶。尔时善音善声彼菩萨等。俱共叹言。是真释迦牟尼佛。是真释师子。是真释仙。作如是等三种赞叹。善哉说法。善知心念。亦为广说诸不善法贪欲嗔恚愚痴邪见无量诸恶。巧说善趣及向声闻辟支佛道。皆归于佛。成就佛智第一清净。发菩提心。随顺解脱。入佛智慧。为诸众生。成熟善根。心无所染。彼诸菩萨。皆悉共取七宝莲华若干种色。有百千万亿叶。如金刚宝藏。天绀琉璃为须。龙坚栴檀为台。众宝为茎。不着尘水。眼识所知。其华微妙。于虚空中而自回转。不可执持。犹如影幻从业报生。亦从解脱诸三昧生。于虚空中取已。遥散娑婆世界释迦牟尼佛上。持诸华鬘华盖悉是众宝。亦有宝云宝盖及杂彩缯盖末香涂香无量种色。供养释迦牟尼佛已。五体投地向佛作礼。皆作是言。南无释迦牟尼佛。此娑婆世界菩萨摩诃萨。庄严大乘。精进无懈。修诸功德。悉能护持过去未来现在诸佛一切正法。为欲拔济苦恼众生。作大照明住于一乘。我等欲往见释迦牟尼佛。及娑婆世界诸大菩萨摩诃萨众。以大庄严而自庄严。为绍佛种使不断绝。善住光华开敷如来。闻诸菩萨作是语已。观察其心。复重为说诸佛功德。示教利喜。告诸菩萨言。汝当随学释迦牟尼佛本所行道。于一切众生发大慈心生利益心。于诸深法莫生惊怖及诸诽谤。而起无相具足善根不求果报。如是菩萨摩诃萨。皆悉当往释迦牟尼佛国。以本愿力俱生于彼。护持正法随顺诸佛本所修学。汝可往见。彼二菩萨作如是言。我当乘佛神力。及过去未来诸佛之力而诣于彼。善住光华开敷如来告善音善声菩萨等。汝今当共文殊师利诣娑婆世界。亦语文殊师利。与二菩萨俱共到彼。时二菩萨语文殊师利言。我等欲见释迦牟尼佛及诸菩萨一切大众。当依汝神力得见彼佛。文殊师利语二菩萨言。善男子。汝等应当先礼彼佛。亦应亲近供养恭敬无数诸佛。悉为利益十方世界一切众生。为欲增长佛菩提故。亦为成就佛智慧故。彼二菩萨即如其教作如是言。我等亦当随逐供养诸佛如来。亲近礼拜尊重赞叹。当学文殊师利。为欲利益一切众生。尔时文殊师利。便礼善住光华开敷如来。绕佛三匝恭敬尊重。与诸菩萨并舍利弗俱诣于彼到已听法。受佛教敕谛观如来。散华供养末香涂香缯盖幢旛清净第一。悉为过去诸佛神力之所护持。念慧坚固。悉遍供养佛法僧宝。为一切众生得解脱故。如大力士屈伸臂顷。于彼东方恒河沙佛前忽然而见。于诸佛所。即便劝请广说清净不退转法轮。是诸佛国无有女人。亦无二乘声闻辟支佛名。亦如善住光华开敷佛国等无有异。诸世界中纯大菩萨以为庄严。是诸菩萨毛孔脐中皆出莲华。莲华台中皆有菩萨。一一莲华台上皆有文殊师利。悉作如是神通变化。供养诸佛。南西北方四维上下。乃至十方世界。悉有文殊师利。说不退转法轮。皆有二菩萨。从华台中而出问佛。彼娑婆世界云何名为说三乘法。皆悉欲随文殊师利。见释迦牟尼佛。尔时文殊师利法王子。于十方世界。安慰诸菩萨等。我当共汝俱往至彼娑婆世界。到阎浮提。天将欲明。是时阿难。天既未晓。门籥孔中而见光明。即起出外。便见大光遍照祇洹。净水澄洁湛然盈满。渊明镜彻无诸尘垢。林树精舍悉皆不现。阿难见已。即作是言。今何因缘忽有是相。寻念此瑞必说大法。尔时阿难入其水中。足不沉没水不着身。心意欢喜。即往佛所绕佛住处。有十千莲华闻大音乐。见诸莲华皆出光明。其光遍照祇洹精舍。及舍卫国阎浮提内。三千大千世界。悉皆大明如昼光照。阿难踊跃发大欢喜。右膝着地恭敬合掌一心向佛。尔时明相便已显现。日欲出时见十千莲华。中有一莲华。于祇洹林最胜特出。尊者阿难发心念言。今日世尊必应说法。我当敷座以待如来。见有如是说法相故。即便为佛敷师子座。于一瞬顷刹那中间佛坐已定。尔时大地六种震动。乃至十方恒沙世界。亦复如是六返震动。三千大千世界遍布天华。拘物头华。分陀利华。优钵罗华。诸果华树自然而出。时诸比丘皆悉欲出。见其大水而心惊怖。都不敢出。见祇洹林僧房。池水悉已盈满清净无垢。一切树木及诸僧房。堂舍园苑亦皆不现。惟见光明无不遍照。诸比丘等俱作是言。今此瑞相必说大法。尔时世尊从禅定起安详而坐。十方世界一切诸佛。放大光明若干宝网。百千万亿无数种色。眼识所识不可执捉。文殊师利共十方恒河沙等诸佛世界大菩萨等。为欲利益无量众生。于一一诸佛多陀阿伽度阿罗呵三藐三佛陀。皆悉礼拜供养恭敬尊重赞叹。与如是等诸菩萨摩诃萨俱。神通变化不可思议。欲令众生使信佛法教化利益。随其所应皆得闻见。方便为说悉令解悟。尔时文殊师利知释迦牟尼佛坐已。一切大地六返震动。有诸菩萨从地踊出。一阿僧祇百阿僧祇。乃至百千万亿那由他数阿僧祇等悉来集会。俱共绕佛至百千匝。复持无数莲华若干种色。其叶无量不可思议而散佛上。能令众生一心专念发趣胜慧。所散之华遍覆三千大千世界。龙坚旃檀种种诸香。持戒忍辱精进禅定智慧方便神通波罗蜜。皆是无想助道之香。并诸旃檀众杂妙香。悉为十方诸佛神通之所护持。以用供养释迦牟尼佛。尔时文殊师利为欲供养诸如来故。与众菩萨庄严妙塔。持诸摩尼八楞宝珠。及众宝树缯盖幢幡。以杂宝网罗覆其上。亦以摩尼造作僧房。门屏户牖种种严饰。池泉流渠及诸大河。优钵罗华。拘物头华。分陀利华。众宝莲华而覆水上。八功德水亦常盈满。异类众鸟皆悉游集。诸天宝树随念皆现。救度众生使得解脱。为修佛智发菩提心。皆是文殊师利不可思议神通变化。乘佛神力及誓愿力。亦是释迦牟尼佛本行愿力。文殊师利作是变化。为欲成就调伏众生。心不思议见不思议。发大庄严入圣境界。尔时文殊师利并诸菩萨摩诃萨众。庄严一切如意华树至于佛前。是诸菩萨若欲坐时。文殊师利先现其相。于刹那顷。无相莲华从毛孔出。茎若干种无量百千杂色。其叶无数不可思议。金刚宝藏以为光网。天绀琉璃以为其须。龙坚栴檀以为其台。有诸菩萨而在其中结加趺坐。尔时释迦牟尼佛放脐中光。普照六道幽闇之处。亿千种光皆如阿提目多伽色。种种无数光明细软。如莲华藏清净香洁。周遍十方通达无碍。莲华台中出妙楼阁。佛所护持与法界等。如寂灭乐解脱之色。空无相无愿无作无为无生无灭。与三世等。悉入空界过于眼境。文殊师利。在楼阁上正身端坐。心不动摇念佛境界。自证空法得金刚三昧。善学释迦牟尼佛法。决定成就无缘三昧。深入佛慧。文殊师利并诸菩萨摩诃萨。于十方世界作佛事已。心乐正法常勤修集。亦于过去诸佛法中。久种善根。皆是文殊师利之所摄持。志行菩提心无退没。犹如师子处无畏座。佛告阿难。汝语祇洹诸比丘众。及舍卫国诸比丘尼。如来世尊。今欲说法。令舍卫国优婆塞优婆夷等。信乐三宝善根纯熟。悉皆来集一时听法。尔时尊者阿难。从其僧房及经行处。皆即告言。佛欲说法。时有比丘已来集者。复有比丘住在房中。各言已见说法光相。而我等辈不能得往。阿难复问。何故不来。诸比丘言。今见祇洹大水盈满无诸树木。惟见光明未敢便去。尔时阿难即往佛所。白言。世尊。诸比丘不能得来。何以故。见祇洹中大水悉满清净无垢。亦复不见精舍树木。以是义故皆不得来。佛告阿难。彼诸比丘。于无水中而生水想。无色中生于色想。无受想行识中生受想行识想。无声闻辟支佛作声闻辟支佛想。阿难。汝今更往唤诸比丘。从其僧房及经行处悉来听法。尔时阿难即承佛教到舍卫国。敕诸比丘并比丘尼优婆塞优婆夷等。世尊今者为欲说法。令使我唤。宜速往听。诸比丘比丘尼优婆塞优婆夷。皆悉来集至于佛前。佛告目连。汝今当从三千大千世界诸菩萨摩诃萨等发大庄严。比丘比丘尼优婆塞优婆夷。皆趣大乘。天龙夜叉乾闼婆阿修罗伽楼罗紧那罗摩睺罗伽人非人等。亦皆集会而来听法。所未闻者皆悉得闻。天人阿修罗皆来听法。已于过去无量诸佛宿殖善根发趣大乘。求大乘者成最胜乘。亦名清净第一之乘。菩萨摩诃萨发大庄严而自庄严。修此乘者。普告令知悉来集会。目连白佛言。唯然世尊。如壮力士屈伸臂顷。遍至三千大千世界。于诸菩萨大庄严所。诸比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。以佛神力及誓愿力皆悉闻知。即还佛所。白言。世尊。我悉告已。尔时四众一切云集。纵广千由旬。高五千由旬。满中天人心乐闻法。文殊师利白佛言。世尊。四众已集。是时诸天遍满虚空。皆悉合掌而白佛言。今此大众皆悉惊惧。如来威德不敢辄坐。惟愿世尊。赐听令坐。尔时如来。即现瑞相。于刹那顷。有阎浮提金莲华百千万亿叶。从地踊出。光色照耀犹如火藏。以天琉璃为须。赤真珠为台。七宝为茎。一切大众。皆各自知坐如来前。比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。皆面向佛瞻仰世尊。尔时文殊师利菩萨最为上首。诸菩萨摩诃萨。皆以三十二相而自严身。色如真金。勇猛精进威德炽盛。尔时诸菩萨摩诃萨文殊师利等。皆从华台起合掌向佛。劝请世尊一心念佛。尔时文殊师利白佛言。世尊。四众皆集寂然已定。一切诸天遍满虚空。惟愿世尊。广说清净不退法轮。是时比丘比丘尼优婆塞优婆夷。无量百千诸天。有信行法行者并诸八辈。有须陀洹想。斯陀含想。阿那含想。阿罗汉想。声闻想。辟支佛想。佛想。各作是想。愿佛演说安慰其心。何因缘故。说信行法行乃至八辈须陀洹斯陀含阿那含阿罗汉。何以故。作如是说。世尊默然。尔时尊者舍利弗白佛言。世尊。我于夜后分天欲明时。从坐而起出其住处。即向文殊师利房。到已前入其舍。见如来室。有十千莲华周匝踊出。天鼓自鸣闻歌咏声。见祇洹林及舍卫国三千大千世界光明普照。今何因缘而现此瑞。舍利弗作是语已。佛即告言。为说法故先现斯瑞。是时文殊师利请问如来。为说何法先现此瑞。尔时阿难复白佛言。世尊。我于夜后天欲明时。于户牖中光从而入。见已即从坐起便出其房。见祇洹林满中净水无垢无浊。不见树木精舍僧房惟见大光。何因何缘先现此瑞。尔时世尊告阿难言。如来为说清净法轮。亦是文殊师利神力劝请瑞相。尔时世尊为文殊师利。即说偈言。
　　此乘清净　　成得佛智　　文殊妙辩
　　发问斯义　　一乘无垢　　得佛上智
　　文殊为显　　故作斯问　　乘无分别
　　离诸戏论　　文殊为显　　故作斯问
　　本无有来　　亦复无去　　犹如涅槃
　　文殊所问　　实无得果　　亦无所说
　　但以方便　　引导众生　　远离音声
　　声即一相　　文殊为显　　故作斯问
　　寻声求声　　无声可取　　声名字空
　　文殊所问　　是声如风　　无所依止
　　声即解脱　　文殊所问　　阿难谛听
　　文殊所问　　方便菩提　　皆无所有
　　佛及菩提　　有声无实　　亦无方所
　　诸法皆然　　菩提无色　　因缘无生
　　无有去来　　是诸佛说　　无为无相
　　如空无见　　菩提无说　　文殊所问
　　去来今佛　　一切皆然　　智无方所
　　无闻无见　　性相如是　　显现法界
　　但以假名　　开示真实　　修清净施
　　持戒无缺　　忍辱坚固　　志求菩提
　　精进无懈　　修禅摄意　　智慧清净
　　以求菩提　　佛善方便　　度诸神通
　　无依众生　　为说菩提　　分别三乘
　　四果差别　　以如实智　　随应救世
　　现五浊刹　　为诸下劣　　于一乘道
　　惊疑不信　　故说四果　　开示罗汉
　　从声闻门　　入佛教门　　说数无数
　　因缘差别　　现见四谛　　证诸法相
　　声闻罗汉　　缘觉辟支　　同得无生
　　是为菩萨　　行空无相　　无愿三昧
　　入解脱门　　安住涅槃　　去来今际
　　心无所著　　能开十方　　无生无为
　　如是深法　　阿难文殊　　方便发问
　　无相慧力　　乘一乘道　　知法无相
　　是故问佛　　今说诸果　　三世平等
　　知空无相　　诸声寂灭　　无佛菩提
　　无数恒沙　　诸佛世界　　来求菩提
　　文殊召集　　闻彼诸佛　　菩萨所行
　　欲说三乘　　集娑婆界　　文殊发问
　　为决疑惑　　乘果分别　　请说菩提
　　以佛神力　　及誓愿力　　故说三乘
　　度苦众生　　令勤修习　　文殊声辩
　　愿救世说　　菩萨所行　　亿千诸天
　　供养救世　　生果想者　　安慰彼疑
　　如是比丘　　及比丘尼　　清信男女
　　作最胜相　　文殊所问　　为慰疑惑
　　是诸菩萨　　为法故来
信行品第二
　　尔时世尊说是偈已。阿难白佛言。如来今为文殊师利转不退法轮作如是问。佛言。如是如是。阿难复白佛言。世尊。如来今转不退法轮耶。佛言。如是如是。阿难。如来实转不退转法轮。阿难复白佛言。如来云何方便。说于信行法行如是八辈。须陀洹斯陀含阿那含。阿罗汉。声闻。辟支佛。是诸人等。如来皆为显示菩萨法耶。何故复言。为下劣众生出五浊世。不解大乘。如来自在成就方便。见诸众生大心者少多怀下劣。是故世尊。知其根性开示佛法方便济度。以无量善法教化众生。令灭诸苦得尽生死。离诸衰恼令住正证无为涅槃。乃至使得一切种智。尔时世尊告阿难言。菩萨摩诃萨。为无量无边众生。令生信解佛之知见。及无数诸佛所知之法。无色乃至受想行识。无染无著是名信行。复次阿难。菩萨摩诃萨能信如来一切法空作如是解。亦复名为菩萨信行。菩萨摩诃萨信佛智慧心生欣乐。云何智慧。都不见法。以不见故名为信行。复次阿难。菩萨摩诃萨不染五欲不舍信心。是名菩萨信行。菩萨摩诃萨复作是念。以不思议法施诸众生犹如如相。能信如是不思议法施者。是名菩萨信行。菩萨摩诃萨以欢喜故。能舍己身而不厌足。于一切处不生嫉恚。所作之施皆悉回向。作是回向已而亦不取菩提之想。以不坏故。是名菩萨信行。复次阿难。菩萨摩诃萨以清净信正念向佛。心无垢秽亦信无垢。诸法平等。无有众生寿命我人。无阴界入。亦自不着寿命处所。是名信行解脱。教化众生令信佛法。以调伏心回向菩提。亦不见心相。能知六界阴入平等悉同法界。以无分别故。则知法界无有异相。是名信施。一切无常。一切行苦。一切行空。一切行无我。于是法中得智慧力。信施信圣戒不戏论戒。得禅定力信寂灭界。是名信施菩萨。虽教化众生常信寂灭。然不取于众生之相。观诸众生同于寂灭。善知一切众生无相。悉同法界非见非不见。何以故。法界即是一切众生心界。是名菩萨摩诃萨信行。复次阿难。菩萨摩诃萨。观一切众生无有真实。无住无灭性相本空。是故不见一切众生无依止处。观一切众生同涅槃界。何以故。一切众生悉入空界。菩萨能令如是无量众生皆生信解。是名菩萨摩诃萨信行。尔时世尊。欲重宣此义。而说偈言。
　　多信众生　　见无数佛　　不着色相
　　是名信行　　信一切法　　开示空相
　　成就解脱　　是名信行　　常信正法
　　欣乐求佛　　何时当得　　不思议智
　　观察五欲　　无可信者　　逮得信力
　　是名信行　　如是之信　　最为善哉
　　当修法施　　供养大仙　　不思议施
　　故得信辩　　无下劣想　　是名信行
　　悉舍一切　　所爱之身　　而无舍想
　　是名信行　　能施一切　　不怀嫉妒
　　舍菩提想　　是名信行　　信心清净
　　无诸浊秽　　亦无寿命　　是名信行
　　虽修行施　　不求果报　　得深信力
　　是名信行　　弃舍六入　　不念果报
　　善解六界　　是名信行　　己自调伏
　　亦调伏他　　令信佛法　　是名信行
　　得是信已　　回向菩提　　而无心相
　　是名信行　　知于六界　　悉同法界
　　虽说法界　　不得界相　　诸行无常
　　苦空非我　　亦不取着　　是名信行
　　能信圣戒　　无诸戏论　　成就禅定
　　是名信行　　信诸众生　　同寂灭相
　　知无相已　　是名信行　　不着众生
　　同入法界　　是众生界　　即不思议
　　以信生信　　是名为信　　菩萨无畏
　　是名信行　　众生决定　　无所有想
　　体性如空　　无处无证　　众生涅槃
　　是二俱空　　于彼生信　　是名信行
　　菩萨无畏　　信诸众生　　不取名字
　　从信而生　　能如是信　　常念不失
　　阿难忆持　　显示分别　　如是诸法
　　无量无数　　佛所证觉　　菩萨显现
　　复次阿难。如来多陀阿伽度。如是深义具足信力则为广说。是名菩萨摩诃萨信行。尔时世尊。见诸众生信力坚固。复重颂曰。
　　一切闻者　　心皆欢喜　　是诸佛子
　　所说功德　　菩萨显现　　不可思议
　　诸佛菩提　　不信者信　　不染假名
　　亦无心数　　不着十方　　名最胜信
　　菩萨显说　　常修信法　　不取于空
　　显示寂灭　　救世所说　　如是解脱
　　色相亦然　　如说修行　　菩萨显说
　　智者能信　　佛不思议　　无量忆念
　　菩萨所信　　虚空无边　　佛智无量
　　号名丈夫　　志求无著　　不为贪欲
　　造作不善　　而舍乐法　　是名菩萨
　　能行法施　　菩萨之信　　善誓所印
　　法施不思议　　信施而饮食
　　摩尼金象马　　车乘奴婢等
　　妻子诸男女　　舍所有国土
　　手足支节等　　头目及髓脑
　　眼耳与鼻口　　菩萨之胜信
　　舍身无染着　　亦不念行施
　　我本修法施　　以求于佛智
　　舍身无染着　　一切施欢喜
　　恒与善知识　　弃舍危脆身
　　于诸众生中　　信心常清净
　　闻法信诸佛　　是名为菩萨
　　知眼耳鼻舌　　身根皆无常
　　不坚如聚沫　　深信而舍身
　　为无依众生　　建立于四摄
　　慈心于一切　　信佛无量智
　　见造恶众生　　为发无上心
　　深信于菩提　　不取诸心相
　　众生不求道　　愚惑于六界
　　谓一切真实　　无界说界相
　　见流转众生　　愚痴着诸边
　　菩萨信我无　　诸行皆无常
　　见诸破戒者　　信戒不思议
　　净戒立禅定　　菩萨住摄心
　　若见懈怠者　　求佛精进力
　　调伏诸三昧　　总持正法智
　　愚痴着寿命　　观阴无寿者
　　众生性寂灭　　诸法相亦然
　　信阴无来去　　善恶业不断
　　因净不净业　　不离于生死
　　众生同法界　　法界即生死
　　是名不思议　　菩萨无畏信
　　胜信不思议　　精勤修法智
　　不为于少智　　名为净信说
　　同信诸众生　　常住无所有
　　于空无有着　　一切法不住
　　众生空亦空　　同于涅槃界
　　说法常无相　　令众生信解
　　一切法性空　　平等观众生
　　三有中胜智　　得如是信持
　　亦名最上信　　好乐无畏法
　　佛法中智人　　自信劝他信
　　如是展转教　　增长诸功德
　　净心无染着　　利益之福田
　　欣乐调伏施　　净戒及忍辱
　　精进禅定等　　智慧为开导
　　方便现净智　　令众得胜乐
　　命终离恶趣　　菩萨智最胜
　　神通化众生　　世界六种动
　　光明悉普照　　菩萨之妙智
　　无相师子吼　　东西南北等
　　四维及上下　　皆出于法音
　　誓于佛不疑　　教他亦令然
　　以是因缘故　　显现无量相
　　住于此智者　　惟佛能证智
　　阿难。是名如来多陀阿伽度阿罗呵三藐三佛陀为诸菩萨如是方便演说信行。
　　阿难言。云何如来复为诸菩萨说于法行。佛语阿难。汝今当知。菩萨摩诃萨不住佛法而能显示不离法界究竟不思议界。受持诸法心无下劣。虽说诸法。而于法相无所取着。无念无住。总持诸法如实相性。不取于法不舍非法。非乐于法非不乐法。虽能如是而离诸法相。以善调伏心常安乐。善说诸法而无扰乱。于诸法相不离于身亦不住身。是身前际等法界。如虚空无来无去。同真际如如相。是佛所说菩萨证知清净无垢。观一切法空无见无取。何以故。无故离故不着故不见诸法。无所执持无有诤论。显现法界无言无说。体性本空心行处灭。是心不可得。亦不可思议。但示寂灭无缘境界。护持诸法。无所依止。何以故。一切法无体无相故。是菩萨法一相无相。不可称誉无果说法。若为他说法相名字一切章句。皆已自证。成就此法名为种性菩萨摩诃萨。得是种性已。于诸法中。无来无去。无取无舍。持一切法。无动无坏。以不坏故。是名法行。成就法故。便见一切诸法无相。得法利故。亦名法行。尔时世尊。而说偈言。
　　法无退转　　诸佛亦尔　　若能持者
　　是名法行　　显示佛法　　无形无相
　　甚深无染　　是名法行　　不离诸界
　　即不思议　　到于法界　　是名法行
　　护持诸智　　如佛显示　　心无瑕秽
　　是名法行　　转不退轮　　名为无相
　　而不取着　　是名法行　　无取无住
　　受持法智　　如是持者　　是名法行
　　心常好乐　　求法无厌　　远离懈怠
　　是名法行　　闻法受持　　无漏无依
　　善住安乐　　是名法行　　若说法者
　　不念不着　　无相受持　　是名法行
　　善身善住　　住无处所　　是身非身
　　名知身相　　无前后际　　等于法性
　　无去无来　　名知身相　　亦如诸佛
　　显示菩萨　　得是法已　　是名法行
　　空界性相　　一切无著　　能如是持
　　是名法行　　又于诸法　　空无所见
　　若无所见　　则无障碍　　显示无相
　　无有诤论　　无言无说　　亦无所有
　　离诸心相　　而无所得　　若心无得
　　名不思议　　无来无去　　非不显现
　　无缘无说　　名不思议　　若持是法
　　不可依止　　名无所有　　是名持法
　　如是法者　　菩萨所说　　无合无散
　　显示无作　　名为行处　　是种性处
　　得如是利　　名为行处　　从是种性
　　无可讥呵　　得如是界　　是名持法
　　见法无减　　虽行无去　　来而不来
　　不见有法　　若来若去　　诸法亦尔
　　如是持法　　亦无动摇　　不增不减
　　是无作法　　若无增减　　是名持法
　　法相如如　　无缘无说　　得此法者
　　是名持法　　是故阿难　　显示菩萨
　　得深法利　　是名持法　　是故阿难
　　显示持法　　为不信者　　而说是法
　　如是分别　　为菩萨说　　皆以方便
　　开示佛法
　　如是阿难。如来正觉。为诸菩萨摩诃萨说斯方便显示持法。
　　佛告阿难。云何如来。为诸菩萨摩诃萨说八正道法。云何菩萨摩诃萨。离于八邪向八解脱。出过凡夫。修八正道。而无到处。远离诸边。住于中道。越凡夫地。安住菩提。亦不住菩提相。离诸邪见。修于正见。不取身相。亦复不住菩提之相。佛身无为。离于诸数。修佛相者。则得众生一相无相。出离众生生死阴界。安住无为毕竟空舍。见一切法无生无住。何以故。诸法性相皆无住故。远离世间及出世间。住寂灭处。不染世间。不着出世间。若法非法。有为无为。皆悉远离。舍于断常。住平等相。知过去未来现在心数无有异相。亦不得菩提心相。何以故。一切诸心皆平等故。身相亦尔。是故不为毒火刀箭之所伤害。何以故。已离一切烦恼毒故。常生净国离诸恶趣。虽住诸趣而证菩提。常住安隐亦无依止。以如是义。一切刀兵不能加害。何以故。见寂灭菩提空无住处。以无住故一切毒箭皆不能害。是名无缚。乘于疾乘亦不住乘。是名无缚。何以故。无所得故。是故刀箭不害其身。知诸法空求不可得。一切毒害所不能侵。何以故。行普之慈遍覆一切故。行菩提慈不得诸众生故。行空之慈诸法寂灭故。行无热慈远离诸烦恼故。行如是慈能令刀兵皆不害身。欲色无色界亦悉平等。知一切界一切法性同于菩提等无异相。若能如是心无思虑。亦无调戏寂灭清净。菩萨摩诃萨。知一切法如呼声响。离一切相。尽同法界。无归无趣。善解一切音声语言。无示无说离音声相。不自高己离于我想。过于一切言说音声而无过相。是故悉知一切法寂灭。亦不得一切法相。出过诸法心无所归。于诸言音亦不染着。尔时世尊。而说偈言。
　　离于八邪　　而修八正　　九次八解
　　是名八辈　　出过凡夫　　不住菩提
　　法中之雄　　是名八辈　　出过凡夫
　　不住菩提　　离菩提相　　是名八辈
　　舍诸邪见　　修行正见　　既到道已
　　是名八辈　　过诸身相　　不住菩提
　　离证佛身　　是名八辈　　离众生想
　　常修佛想　　度禅定想　　是名八辈
　　离众生窟　　入涅槃城　　诸法无住
　　是名八辈　　出于世间　　开示圣道
　　会寂灭界　　是名八辈　　离诸世间
　　说佛法相　　心无所证　　是名八辈
　　无有有际　　亦无无际　　远离有无
　　是名八辈　　寂灭无为　　舍于断常
　　深入平等　　是名八辈　　不取过去
　　及未来心　　现在亦尔　　是名八辈
　　说有初心　　而发菩提　　心相自空
　　何名菩提　　无到无出　　亦无菩提
　　毒火刀箭　　所不能害　　断于诸趣
　　永离依止　　无来无去　　而无所害
　　无向菩提　　显说音声　　自证如实
　　不由他教　　不得是趣　　及诸非趣
　　声念念灭　　大乘速显　　常说安隐
　　第一空法　　若能速证　　是名无缚
　　疾乘是法　　菩萨所记　　心无弃舍
　　是名无缚　　刀兵恶趣　　所不侵逼
　　身得无畏　　毒不能害　　菩萨行慈
　　普遍一切　　离于诤讼　　是名无缚
　　不取身相　　善分别身　　到菩提道
　　弃舍恶趣　　除其愚痴　　神通自在
　　得明菩提　　是名八辈　　知欲色界
　　及与无色　　三界同相　　是名八辈
　　诸界平等　　离恼菩提　　妄想无智
　　所不能染　　出一切相　　无所讥嫌
　　若有所说　　皆趣法界　　说无所趣
　　同于法界　　心住法忍　　是名八辈
　　若欲修行　　住寂灭法　　不自称己
　　而为他说　　出过声相　　度无声相
　　不着音声　　是名八辈　　因声解脱
　　知法无相　　亦无住处　　无趣无出
　　阿难当知　　如是八辈　　于诸说中
　　最为第一
　　尔时世尊告阿难言。汝今当知。如来等正觉为诸菩萨摩诃萨方便说示如是八辈。
　　阿难言。云何如来世尊。为诸菩萨摩诃萨说须陀洹。佛言。须陀洹者。所为得入圣道流。名不思议佛法。若菩萨摩诃萨。能如是修不见道及所修道。度一切相。流注佛法非色非生。于一切法无著。一切法无处。一切法无缘。一切法无住。一切法无所有。一切法不成就。菩萨摩诃萨。若到是道得坚精进坚势力坚智坚慧不生懈怠。安住寂灭乘如实道。救护众生最胜无上。不取是道亦复不住。修如是道求一切法。而无所得不没不动。无住想无道想无世间想无佛想。悉皆平等无诸盖障。智行境界无所挂碍。于一切法及诸邪见住平等相。开佛知见示深法门。分别身见出过我想。是名须陀洹。不取佛道究竟无碍。乐求佛道不著有戒。亦不取佛戒。非戒取戒。非取相戒。三结已离不住三界。如佛所学修行圣道。离一切想不取于缘。无诸障碍入于佛道。心得寂灭。不着寿命我人等见。诸根清净。远离烦恼。为修菩提而行于施。悉舍一切。救苦众生。使度四流令立涅槃。尽诸有相显示无相。若见四众不生怖畏。志求寂灭净菩提道。已离怖畏无有死畏。何以故。现证寂灭离诸尘垢。善住佛道知去来趣亦无去来。而善分别众生之想。心无戏论究竟佛道。是名菩萨摩诃萨须陀洹相。
不退转法轮经卷第二
声闻辟支佛品第三
　　尔时世尊。即说偈言。
　　说于四道　　佛难思议　　若有住者
　　不退菩提　　犹如虚空　　无所依止
　　无住无缘　　离于取着　　是名为道
　　得坚固意　　乘如是乘　　无上救世
　　不住彼此　　不处中流　　不着佛道
　　名须陀洹　　一切世间　　及佛余法
　　究竟彼岸　　名须陀洹　　灭诸盖障
　　显示佛道　　尽一切相　　名须陀洹
　　不高己身　　而起佛法　　开示知见
　　入于佛慧　　先起我想　　颠倒众恶
　　如是知已　　不着佛道　　本疑于佛
　　为得不得　　究竟无著　　不取道想
　　不起戒取　　善住佛戒　　常修正勤
　　不取戒想　　断于三结　　不着三界
　　行于佛道　　知众生想　　虽修菩提
　　而不取想　　心行寂灭　　清净佛道
　　欢喜布施　　远离颦蹙　　住于正命
　　心无戏论　　悉舍一切　　济苦众生
　　得无上施　　名须陀洹　　断数数生
　　无相无著　　远离恐怖　　出世间畏
　　法及非法　　一切皆舍　　不着诸阴
　　名世间明　　安处四众　　而无所畏
　　显示寂灭　　净修佛法　　无众生想
　　亦非实想　　是名无染　　分别怖畏
　　离一切畏　　亦无死畏　　处于寂灭
　　离垢安隐　　已过恶趣　　是故不畏
　　善说诸道　　无漏无相　　菩萨之法
　　示须陀洹　　为诸下劣　　故作是说
　　以巧方便　　显示佛法　　为放逸者
　　故显此法　　救世世尊　　多方便说
　　随其本行　　而示佛道　　阿难当知
　　是须陀洹　　为小智者　　说如是事
　　不解方便　　愚痴狭劣　　不识甚深
　　而生诤论　　以百千法　　示须陀洹
　　须陀洹者　　显菩提法
　　如是阿难。如来等正觉。为诸菩萨摩诃萨以善方便说须陀洹。
　　阿难言。云何名如来等正觉为菩萨摩诃萨说斯陀含。阿难当知。菩萨摩诃萨。随顺于智。佛智不可思议。修无量因。亦不取因相及菩提智。能断一切惑而求佛智慧。赞叹金刚三昧出过一切诸禅定上。灭一切结烦恼暗障。悉见于佛。得一切佛法平等正观。以无量因求无所得。如佛证法不动众生。亦不动于众生之界而取法界。无量众生。于旷劫中多所乏少。不能成就菩提之道。引诸众生到不退转。志求于佛。根力觉道禅定解脱名无色定。我今当以如是等法。开示众生令得解悟而求佛道。欲坐道场求如实智。通达佛眼不思议眼。为欲利益一切众生求于佛眼。如是智慧为最为上。悉知诸法甚深之相。而自于智无所分别。安立众生住于诸法中。使知一切法不住。为得是法而来集会。名斯陀含。来已见众生界及不思议界通达无碍。不取境界亦无得无到。云何当有成就众生。不见成就众生故。于一切法及众生界。非见非不见。而知众生。流注法界。明了法界。同于菩提。解于法界。及众生界。无量佛道。无得无分别。同于道智。近无等智。离垢清净。得无所得。证无所证。是名真智。菩萨摩诃萨求如是智名斯陀含。尔时世尊。而说偈言。
　　随顺此智者　　是名不思议
　　为求佛慧故　　故名斯陀含
　　无量因缘说　　成就菩提道
　　修行是法故　　我常往来求
　　不动三昧相　　灭除烦恼结
　　是故专修习　　成就而不退
　　亦知法非法　　通达无碍相
　　住诸法实际　　修于斯陀含
　　随顺佛所说　　如闻而修行
　　为得此法故　　我常往来求
　　法界未曾有　　不动于众生
　　是名斯陀含　　寂灭去来相
　　众生无智慧　　愚痴甚苦恼
　　为欲安立故　　而求佛智慧
　　根力觉道等　　禅定及解脱
　　勤修三昧相　　而求佛智慧
　　究竟菩提道　　诸佛之所行
　　是名斯陀含　　发行而常求
　　若得如是法　　佛眼难思议
　　是名斯陀含　　恒求于佛眼
　　如佛所应求　　为救护依止
　　我今所求者　　一切智最上
　　是智之所知　　诸法相真实
　　于智无染着　　是智为最上
　　是智之所知　　诸法相真实
　　心常无所染　　恒求如是法
　　利安诸众生　　一切智中上
　　是名斯陀含　　往来之所求
　　谛观于法界　　众生不思议
　　是名斯陀含　　为求众生界
　　知众生界已　　不着于众生
　　是名斯陀含　　而求无所得
　　若不得众生　　一切法无相
　　能作如是知　　开导诸众生
　　虽观一切法　　不见观察相
　　执心无乱意　　而求诸佛法
　　如是清净智　　远离一切垢
　　不得是智相　　是名为求道
　　开示诸众生　　菩萨所不讥
　　是名究竟智　　为得彼故来
　　阿难汝当知　　为说斯陀含
　　少智诸众生　　妄相着是非
　　阿难汝当知　　为说斯陀含
　　使精勤众生　　令作如是解
　　常善修多闻　　决定甚深法
　　逮得真实义　　速成于菩提
　　阿难。是名如来等正觉为诸菩萨摩诃萨方便说斯陀含。阿难言。云何名如来等正觉为诸菩萨摩诃萨说阿那含。佛告阿难。菩萨摩诃萨出过一切世间之相。究竟佛行心无行处。虽知去来。而常不取去来之相。知一切法无依住亦不来还。何以故。不见诸法有去无去。出过凡夫除凡夫想。不着佛想逮无住法。何以故。究竟一切寂灭法界。亦不得佛与凡夫差别之相。远离恶道除其贪欲。不着众味离于四食。开示知见。不取一切六十二见。不见有相。不着无相。悉离有无。于诸盖障作涅槃相。无转无不转除恶道垢。摧伏众魔远离愚痴。拔无明箭竭无明种。害无明怨照除贪嗔。断诸结使开示诸有。拔爱欲箭除诸憍慢。晓了阴相究竟明处。常乐佛乘不思议乘。到于一切诸法实相。菩萨摩诃萨若能如是出于淤泥。离于系着得本愿藏。亦得过去未来诸佛之藏。悉于一切伏藏中上。亦为过去诸佛之所建立。而心平等不高不下。得如是乘。于诸众生。为最为胜第一无上。菩萨摩诃萨究竟佛乘。于一切法悉得无相。菩萨摩诃萨于诸法中断于疑网证不还果。复次阿难。菩萨摩诃萨以四弘誓摄取一切众生。安立一切众生。悉入佛乘住菩提道。云何安住菩提。所谓众生相。如实觉悟住众生界。何以故。善知空界不思议界离众生想。何以故。是贤圣界即众生界。不思议界即是空相。亦无众生离诸结使。犹如虚空无形相。实无所有。无染无著。知一切众生。悉皆平等不出不没。究竟菩提离众生相。犹如空界无所觉了。何以故。无法可得。如是无得。即是一切法相及众生相。心所觉了即非觉了。何以故。无法可得。如是无得即是无证。是故名为得阿那含。一切众生。一切诸法。佛法僧等。出如是相。名阿那含。尔时世尊。即说偈言。
　　不复还来　　灭凡夫法　　舍世间行
　　名阿那含　　知无去来　　无住无依
　　无有处所　　是故不来　　舍于凡夫
　　为佛救护　　更不复来　　名阿那含
　　法无有去　　亦无来相　　无来无去
　　名阿那含　　断诸贪欲　　不着四食
　　不退道场　　名阿那含　　除灭一切
　　六十二见　　而无所去　　名阿那含
　　离一切有　　心无常相　　解了如实
　　是故不来　　涅槃寂灭　　离诸烦恼
　　灭去来相　　是故不来　　断诸恶趣
　　离一切垢　　证于涅槃　　是故不来
　　摧伏怨敌　　诸魔军将　　超出假名
　　是故不来　　拔无明箭　　害一切爱
　　弃舍喜欲　　是故不来　　灭诸结使
　　开示阴相　　得决定智　　名阿那含
　　拔忧恼刺　　破憍慢山　　善解五阴
　　名阿那含　　究竟照明　　庄严佛乘
　　出欲淤泥　　名阿那含　　悉知伏藏
　　诸伏藏上　　佛所安置　　是故不来
　　安住最胜　　佛乘无上　　断除诸结
　　名阿那含　　以四弘誓　　建立菩提
　　住菩提已　　是故不来　　知诸空界
　　难可思议　　除灭诸想　　是故不来
　　于诸众生　　及法界相　　而无所得
　　是故不来　　心无所取　　不随于相
　　安住菩提　　名阿那含　　众生界空
　　不可思议　　知如是法　　是故不来
　　如是阿难　　显示那含　　诸无碍相
　　安立佛法
　　阿难当知。如来等正觉。为诸菩萨摩诃萨。随宜方便说阿那含。佛告阿难。我今复说菩萨摩诃萨阿罗汉。灭一切行。修佛所行。舍诸有为。而能成熟一切众生。亦断一切众生苦恼。是名阿罗汉。不得众生相。亦不得苦恼相。是名阿罗汉。灭诸取着。住于无相。知诸法空。离一切相。悉无所有。除诸众生一切妄想颠倒痴惑。了达空法不可思议。是阿罗汉得不思议菩提。成就如是法故名阿罗汉。如过去诸佛所应说法。未来现在一切诸佛亦如是说。无有戏论具足清白。演说真实菩提之法名阿罗汉。安立众生住菩提道。无所取著名阿罗汉。应行诸波罗蜜慈。得佛大慈满足众生。无相之慈亦能安立一切众生。如是修慈无所分别。不取众生及以慈相名阿罗汉。为一切众生说法。而于诸法都无所取。若能如是名阿罗汉。分别显示根力觉道。于诸众生无染无著名阿罗汉。善知一切众生心行。发起菩提。能如是者名阿罗汉。演说一切有为诸行。而不取著名阿罗汉。亦为诸余一切众生。说无著行无取行。作如是说名阿罗汉。游诸佛国心无去相悉到佛所。以无相智如佛而见名阿罗汉。若能如是成就佛国具足诸功德。亦名不思议平等无垢清净福田。空行福田。阿鞞跋致福田。第一清净无女人相福田。离诸结使贪欲福田。如佛证知能尽一切盖障福田。摧伏诸魔尘劳福田。悉制外道邪见福田。一切福田。庄严福田。离于一切怖畏福田。无诤福田。寂灭福田。神通福田。最胜福田。无窟宅福田。无尽福田。具足菩萨所行福田。得佛自在最上福田。佛所护持福田。变化福田。以是法印印诸众生令得安隐巧说福田。一切璎珞庄严佛界决定涅槃寂灭福田。亦于一切福田中。成就如是福田。能知一切法不生不灭。名阿罗汉。除诸染着。见来嗔者而心不恼。名阿罗汉。于一切法不取其相。名阿罗汉。灭除习智修最上智。而能速证名阿罗汉。以是威仪建立菩提。菩提势力名阿罗汉。如是菩提亦名不思议。不思议者亦名不动。如是不动。能令无数亿种众生。安立菩提。无所取着。皆住平等。同于坏相。无所有相。知一切法。皆入菩提。住无所住阿罗汉。如是知已。能为众生说如斯法而不染着。虽有言说亦无说相。度诸众生。亦复不取诸众生想。断常二边于身不动。不断烦恼而离憍慢。于一切法无生寂灭无行。不坏色相不坏受想行识诸凡夫法相。而心不动。以求解脱安住佛法。亦非安住须陀洹果相解脱。斯陀含阿那含阿罗汉果相解脱。妄见一切起诸颠倒取佛智慧解脱。妄见取菩提心解脱。妄见修菩提施解脱。妄见修菩提戒解脱。妄见恼害忍辱解脱。妄见懈怠精进解脱。妄见乱想禅定解脱。妄见愚痴智慧解脱。妄见声闻凡夫解脱。妄见父母妻子男女眷属。如是等一切解脱。妄见贪嗜诸欲无量苦恼。而生亲爱起于染着。是结使法是恼害处。于此法中生二种相。为除妄想度脱众生。名阿罗汉。为除利养贪求妄想及在家出家想。于诸鄙贱及最胜法皆悉平等。而亦不见此凡夫法彼是佛法。为断如是妄想颠倒说解脱法。若欲严净佛国教化成就如是众生。是名涅槃。如是众生不名涅槃。如是众生生于诸有。如是众生不生诸有。如是众生行于菩提。如是众生不行菩提。如是众生毁破禁戒。如是众生受持禁戒。如是众生名有智慧。如是众生名无智慧。若有众生。起于二心而生妄想。为除如是众生妄想。非福田非不福田。如是众生勤行精进。如是众生不勤精进。是愚痴法。是智人法。是女人法。是男子法。是圣法。是非圣法。起于二想。为除如是二心妄想故。菩萨住于不退菩提亦非不退菩提。有受菩提记亦非受菩提记。有近菩提座非近菩提座。有如是二心起虚妄想。如是菩提逮得菩提。菩萨不得菩提真实解脱。以要言之。着一切法皆是妄想。是故阿难。阿罗汉为断一切众生妄想。使得解脱故能如是说无相法。是名菩萨摩诃萨阿罗汉。尔时世尊。而说偈言。
　　除一切行　　离生死行　　出于世间
　　名阿罗汉　　灭烦恼结　　度脱一切
　　诸苦众生　　名阿罗汉　　不得众生
　　及诸结使　　于法无利　　名阿罗汉
　　灭除妄想　　住无妄想　　知诸法空
　　名阿罗汉　　知空最胜　　而得无相
　　尽一切相　　名阿罗汉　　灭诸众生
　　一切恶相　　弃一切相　　名阿罗汉
　　除诸边际　　得无想法　　而自证知
　　名阿罗汉　　为得菩提　　难可思议
　　发胜精进　　名阿罗汉　　若说于法
　　无毁无浊　　安立菩提　　名阿罗汉
　　为净福田　　令众得乐　　不得众生
　　名阿罗汉　　若说诸法　　一切无取
　　无法非法　　名阿罗汉　　觉道根力
　　为众显示　　得第一果　　名阿罗汉
　　善知众生　　净于菩提　　为说是相
　　名阿罗汉　　世间所说　　一切诸行
　　于行无著　　名阿罗汉　　勇猛世尊
　　难思福田　　随佛住处　　为人演说
　　若欲见佛　　无见不见　　如佛所见
　　名阿罗汉　　是应福田　　圣贤福田
　　无上精进　　名阿罗汉　　远离染欲
　　于嗔不嗔　　亦说菩提　　名阿罗汉
　　知一切法　　寂灭无相　　是故菩提
　　名阿罗汉　　不动一相　　诸众生界
　　令无数亿　　安住菩提　　众生菩提
　　悉住无相　　知彼平等　　名阿罗汉
　　得无等等　　同一切法　　而知无相
　　平等菩提　　能如是解　　说名罗汉
　　知如实法　　清净无浊　　为众说法
　　而无所说　　度无量众　　亦无动摇
　　不得众生　　断常诸边　　而众皆见
　　度脱苦恼　　究竟诸法　　无生无灭
　　而已方便　　度脱众生　　不坏于色
　　受想行识　　亦复如是　　即名解脱
　　于诸凡夫　　而无动相　　建立佛法
　　安住解脱　　能令众生　　不念果报
　　佛解脱相　　为人说法　　妄取菩提
　　修行布施　　持戒忍辱　　为除妄想
　　懈怠懒惰　　取相精进　　除解脱相
　　罗汉所说　　生禅定想　　愚无智慧
　　为令解脱　　说阿罗汉　　此无相法
　　能除虚妄　　如是说法　　名阿罗汉
　　众生虚妄　　取声闻想　　无解脱相
　　罗汉说法　　父母妻子　　愚痴取着
　　则非菩提　　染着生死　　兄弟姊妹
　　妄生亲爱　　寂灭解脱　　名阿罗汉
　　造诸行业　　贪着亲爱　　见即生恋
　　本是我亲　　更相染着　　互共亲爱
　　不识离别　　令魔自在　　不离世间
　　为最极恶　　如是过患　　罗汉所说
　　于诸结使　　皆悉觉悟　　二俱虚妄
　　罗汉所说　　为利多人　　行无戏论
　　如是解脱　　罗汉所说　　在家出家
　　多生妄想　　凡愚取着　　罗汉解脱
　　见家系缚　　广显正法　　凡愚妄想
　　罗汉解脱　　弃舍凡夫　　无利佛法
　　舍利无利　　名阿罗汉　　见有高下
　　若干等种　　众生取想　　罗汉解脱
　　成就取相　　多所修习　　如是着相
　　善能解脱　　得佛福田　　究竟真实
　　妄取是田　　罗汉解脱　　无灭非灭
　　亦物非物　　虽修菩提　　不得菩提
　　持戒毁戒　　有智无智　　众生愚痴
　　起于二想　　人多取着　　有若干种
　　解脱此想　　罗汉所说　　作福田想
　　非福田想　　无智凡愚　　作种种想
　　于诸女人　　及与男子　　圣非圣法
　　作二种心　　如是众生　　凡愚无智
　　取着二想　　罗汉解脱　　退不退法
　　有记无记　　近坐菩提　　不取菩提
　　得菩提已　　毕竟寂灭　　永离生死
　　取涅槃想　　断众生缚　　灭一切相
　　是故罗汉　　为名解脱　　菩萨法尔
　　现为罗汉　　不起法忍　　即罗汉智
　　如是罗汉　　菩萨不讥　　心常住于
　　最上菩提
　　尔时世尊告阿难言。汝今当知。是名如来等正觉为诸菩萨摩诃萨方便说阿罗汉。阿难言。云何如来等正觉复为诸菩萨摩诃萨说名声闻。佛言。阿难。菩萨能使无量阿僧祇众生。以佛法声令一切闻。故名声闻。亦令得闻不可思议声。闻不可思议声已。而于菩提无有戏论。以清净声令彼得闻。亦名声闻。又使得闻唯涅槃乐更无余乐。闻如是声亦名声闻。又使得闻根力觉道禅定解脱。诸三昧等念处正勤证于无余。如是之法令无数众皆悉得闻亦名声闻。是身苦空无我。而诸阴相皆不可得。凡夫愚痴。分别此身妄起取着。闻如是声亦名声闻。又得眼界虚伪不实。乃至佛眼皆同眼界不可思议。能令众生如实而见。于一切法无成就相名成就眼。如是法相使众生闻名为声闻。如呼声响令众生闻名为声闻。不应于声而妄取着。无有声相亦无所得。闻如是声名为声闻。不应于香而取香相亦无所得。譬如有人梦中闻香实无有香。于无香中妄起香想。但是颠倒自生分别。而取香相凡愚信受。闻如是声名为声闻。舌入相空犹如肉段不能知味。亦如聚沫不可为喻。过于喻故非味非具。分别味相实无所得。如是味界及不思议界平等无二。离心无念亦无思惟实无心想。闻如是声名为声闻。已所知法皆令他闻名为声闻。若闻于身分别身相。身相体性本空非生非不生。是名菩提。令无量众得闻是声名为声闻。心性无体实无所有。皆如幻化非生非灭。能令众生皆悉得闻名为声闻。佛告阿难。声闻法施不可思议。得证是道名不思议。以是不思议法施能生菩提。何以故。种子相似生故。无果为果。非财施所得。从闻信解名为声闻。财施微小法施为上。如是法施不嫉于他。亦无施相不着是施。譬如幻化无分别。不生愿求不取施想无愿求故。阿难当知。如是施者成就菩提。从闻信解名为声闻。尽一切相离诸结使。出过声闻一切僧上。发大音声演说佛法。何以故。得具足声出过一切诸音声故。出是声已令闻佛法。知诸声相非一非异成就正信。说法无二亦非不二。闻如是法名为声闻。尔时世尊。而说偈言。
　　无量众生闻　　佛法不思议
　　菩萨广大辩　　是名为声闻
　　闻已信菩提　　无浊无戏论
　　令一切悉闻　　是名为声闻
　　闻于涅槃乐　　是乐最第一
　　普令闻寂灭　　是名为声闻
　　诸力及觉道　　念处与根等
　　速得于究竟　　是名为声闻
　　闻此身苦空　　无有坚实相
　　贪恚痴所侵　　是故分别身
　　亦闻于眼入　　非实而见实
　　众生多愚痴　　凡夫盲无智
　　若得于佛眼　　正见不思议
　　逮得如是眼　　无复诸愚痴
　　诸法无成就　　一切众生闻
　　以如是因缘　　亦名为声闻
　　一切诸法相　　犹如呼声响
　　此中无闻者　　亦无有说者
　　令无数众闻　　是名为声闻
　　此中无所闻　　无有染著者
　　譬如人梦中　　虽闻多种香
　　无一成就者　　如是知香体
　　远离一切垢　　亦无闻香者
　　菩萨之解脱　　多颠倒众生
　　闻舌犹肉段　　不能得知味
　　肉段若知味　　亦应知平等
　　分别如是相　　贪味为最恶
　　此界难思议　　是名知于味
　　决定知味已　　菩萨无所著
　　令众闻决定　　是名为声闻
　　观身分别相　　本性空无生
　　若知于真实　　无生无能生
　　菩提如是相　　亦无生能生
　　普令众生闻　　是名为声闻
　　意亦如是知　　体性无所有
　　空无体性故　　能令一切闻
　　如物法无生　　无灭亦无二
　　无相无所见　　是名为声闻
　　咸使闻其施　　法施不思议
　　修行趣道场　　成就于菩提
　　譬如种种子　　各得相似果
　　修施不思议　　证道亦复然
　　悉施诸财物　　法施为最胜
　　舍心无贪嫉　　是名菩提道
　　心常不取着　　虽施无依怙
　　若能如是施　　速证于菩提
　　能离一切相　　悉舍诸结使
　　无有诸染着　　是名为声闻
　　其声甚微妙　　于诸声最上
　　此声令远闻　　佛法不思议
　　能令一切知　　诸声无所依
　　非一亦非异　　是名为声闻
　　欲令一切闻　　诸佛之所说
　　随所闻法音　　皆发于菩提
　　闻诸福田中　　佛福田最胜
　　随佛所住处　　亲近救世尊
　　使闻三千界　　安住于虚空
　　众生亦复尔　　皆同涅槃相
　　所说四大界　　分别为众生
　　犹如虚空相　　等于不思议
　　诸界如是相　　亦无有能知
　　是中无生死　　无恼无涅槃
　　诸法无真实　　众生亦皆然
　　是名寂灭界　　云何见生者
　　为无量众生　　昼夜常闻知
　　不着己名利　　但为众生说
　　当知是声闻　　欲令一切闻
　　实非声闻法　　但现为声闻
　　世雄假名说　　说法中最上
　　是故知众生　　一切皆如相
　　是名为声闻　　无漏除结缚
　　解脱一切结　　而为众生说
　　显示离诸缚　　清净无调戏
　　见已为人说　　佛法皆亦然
　　不久当得见　　如佛所说法
　　菩萨所修行　　于法无染着
　　是名为声闻　　无缚而清净
　　亦使一切闻　　如闻而修行
　　阿难汝当知　　我以方便说
　　如是知声闻　　菩萨无所依
　　阿难当知。是名如来等正觉为诸菩萨摩诃萨方便说名声闻。阿难言。云何如来等正觉。复为诸菩萨摩诃萨说辟支佛法。佛言。阿难。菩萨现见一切法。云何现见。所谓知诸法无诤皆是假名。不坏法性而能见法证法。是名辟支佛。佛不思议。于一切法及诸众生。同涅槃相等无差别。无形无相清净寂灭。实际众生际涅槃际。犹如影幻无分齐无所有。于此诸际亦无际相。非言非说无所依止亦无所说。何以故。如我空无生无灭知众生际。则知法际生死际即是佛际。知如是际。是名辟支佛。现知于色。色者则名色阴。色阴尽已。但有言说。无我我所。何以故。如说色阴。但有言说。是空无生无灭。言无言相。云何以言说。说是色阴。亦现见受想行识。乃至说是识阴。知假名识阴等。但有言说。言说皆空无生无灭非实非虚。言说尚无。何况阴相。如是五阴。从假名起。是名辟支佛。何以故。因于名字言说为色。色但假名。无因非因。说名为因。是阴因缘不可说相。一切诸法无依无缘。如是觉知名辟支佛。尔时世尊。而说偈言。
　　现见一切法　　皆悉知无诤
　　不生亦不坏　　无有浊乱相
　　现见一切法　　本性皆空寂
　　体相如是者　　则无有决定
　　现见究竟处　　一切法亦然
　　是名为正智　　缘觉不思议
　　众生及涅槃　　前际不可得
　　是际无有生　　佛亦难思议
　　如众生涅槃　　无生无出处
　　若法无生相　　是名为涅槃
　　众生与涅槃　　皆如水中影
　　有像无众生　　是名为涅槃
　　众生与涅槃　　一切假名说
　　无生亦无灭　　但有假名字
　　如是言说相　　知无有众生
　　是义应当知　　众生即涅槃
　　一切言说空　　无心亦无法
　　以言说非言　　决定无知者
　　非言际无依　　言说亦无住
　　如是言说相　　众生不思议
　　众生及涅槃　　实际非实际
　　出离得安隐　　永趣寂灭宅
　　一切众生际　　犹如于影响
　　无因亦无缘　　实际不思议
　　一切诸法本　　但以假名说
　　是际无所有　　不得名字相
　　实际无言说　　亦无能知者
　　以空无实际　　众生不思议
　　实际无言说　　言说无所成
　　真实相如如　　众生亦无际
　　言说相自空　　非以言故知
　　如汝之所说　　众生莫能思
　　如是实际相　　非思议能知
　　是名正觉说　　辟支难思议
　　现见于色阴　　但有假名字
　　如是阴相性　　常离于言说
　　无有真实相　　乃名为出世
　　如是知诸阴　　本性无住处
　　是色无所有　　假名以为阴
　　但有空名字　　不生亦不灭
　　言说及诸法　　无有决定处
　　若无有言说　　是名说色阴
　　现见于痛阴　　想行亦如是
　　乃至识阴等　　但有假言说
　　见阴不可说　　离于一切相
　　本性无所有　　不生亦不住
　　如所说真实　　远离一切法
　　如是知诸相　　体性无住处
　　假名之所说　　说阴等亦空
　　知言说空已　　无生亦无灭
　　言说及诸法　　无有决定处
　　若无有言说　　是名为识阴
　　是阴离言说　　不可得限量
　　无生无灭相　　亦无所依处
　　解脱诸烦恼　　非业非果报
　　非觉亦非阴　　非言非涅槃
　　是想无决定　　亦无有智慧
　　内外不可得　　无懈怠精勤
　　无调戏疑惑　　亦无有成就
　　不惊不怖畏　　无有一切色
　　亦不见于空　　无相亦复然
　　无有一异相　　非缚亦非解
　　一切诸言音　　是声无所入
　　是名为律陀　　非言所能及
　　究竟于现见　　而说无尽法
　　得是三昧已　　不着于言说
　　此智若现见　　等说阿律陀
　　律陀同诸法　　默然而演说
　　于此现见倒　　不从他因缘
　　是名为正觉　　缘觉不思议
释二乘相品第四
　　阿难如是。菩萨摩诃萨。现知明无明。知行无行。知识知识相。知名色知名色相。知六入知六入相。知触知触相。知受知受相。知爱知爱相。知取知取相。知有知有相。知生知生相。知老死知老死相。修集现见名辟支佛。尔时世尊。而说偈言。
　　现见无明　　而无所知　　亦无成就
　　如水中影　　明亦不动　　不着于法
　　若不着法　　是名明相　　无明如空
　　一切法相　　到于现见　　是名缘觉
　　若说诸行　　非内非外　　亦非从佛
　　而起于行　　是行假名　　决定非有
　　无生无灭　　犹如虚空　　到此现见
　　菩萨无畏　　是名正觉　　缘觉难思
　　知一切法　　皆如幻化　　明如幻已
　　是名现见　　不如实知　　是识行处
　　是想分别　　知识法空　　识智非智
　　一切不着　　若知于法　　识如幻想
　　名色因缘　　皆有为相　　无决定体
　　亦无成就　　离于六入　　说六入相
　　言说音声　　体性皆空　　触无因缘
　　从六入生　　分别是触　　如幻皆空
　　是触无体　　从妄想生　　触无真实
　　亦无住处　　现见于触　　知无触相
　　成就厌离　　名辟支佛　　若证于受
　　不坚如泡　　性相皆空　　究竟无实
　　断于爱结　　得无爱法　　得尽诸欲
　　是名缘觉　　分别于取　　空无所有
　　如热时炎　　无有成就　　无有作想
　　生想亦尔　　知生体性　　空寂无有
　　得离于老　　亦不畏死　　无所成就
　　不受后有　　现见此法　　无所依止
　　以缘觉声　　实修菩萨
　　阿难汝今当知。是如来等正觉为诸菩萨摩诃萨方便说辟支佛。尔时阿难。即从坐起。整其衣服。合掌向佛。而说偈言。
　　涅槃非涅槃　　救度于世间
　　犹如空中结　　以空而自解
　　若能如是说　　亦名有所说
　　世尊善方便　　而说无著法
　　尔时阿难说是偈已白佛言。世尊。一切世间愚痴所蔽而自欺诳。不解如来作假名说。信行法行八辈等法。须陀洹斯陀含阿那含阿罗汉声闻缘觉。尔时佛告阿难。汝于过去佛不忘假名植诸善根。以善解假名故。不为愚闇之所劫夺。何以故。假名诸法。如幻如水中影如热时焰如呼声响。如是假名。阿难汝今当知。不为诸恶之所侵害。具足庄严而自庄严。能知诸法假名因缘。无所忘失成就精进。而亦不取精进之相。无有忘失。得最胜智亦不取智相。尔时世尊。即说偈言。
　　愚痴诸众生　　懈怠少智者
　　则不知假名　　应当勤精进
　　能解于假名　　如实知诸阴
　　救度于世间　　令得真实智
　　知假名空已　　便即菩提觉
　　亦不得菩提　　是名说菩提
　　假名即空相　　空不能知空
　　空但有音声　　离一切诤论
　　显示如是义　　于空无所取
　　亦无可证处　　云何有得者
　　是名为空空
　　如是阿难当知。空法甚深无量。不生放逸亦无所失。是名说辟支佛具足行地。尔时众中有五百亿比丘皆得信行。从座而起在世尊前。俱说偈言。
　　离疑得正智　　救世无上主
　　世尊说假名　　信行住菩提。
　　尔时众中。复有五百亿法行比丘。闻说偈已。从座而起。整其衣服。俱说偈言。
　　我等除疑惑　　菩提之照明
　　如来说假法　　法行住菩提
　　尔时众中。复有十亿八辈比丘。闻说偈已。从座而起。住于佛前。俱说偈言。
　　我先离疑悔　　久修于八辈
　　如来说假名　　八辈住菩提
　　尔时众中。复有十亿须陀洹。闻说偈已。从座而起。住于佛前。俱说偈言。
　　我今蒙照明　　救世之圣主
　　知佛所说法　　开示于假名
　　尔时众中。复有二百五万斯陀含比丘。闻说偈已。从座而起。住于佛前。俱说偈言。
　　我先有取着　　而得斯陀含
　　今离诸妄想　　寂静无戏论
　　尔时众中。复有十亿阿那含。闻说偈已。从座而起。住于佛前。俱说偈言。
　　救世无上尊　　令我离戏论
　　拔离果想已　　照明菩提道
　　尔时众中。复有三十五亿比丘。皆住四禅得阿罗汉。闻说偈已。从座而起。住于佛前。俱说偈言。
　　我今得离垢　　自证于无余
　　诸乘入一乘　　如幻无决定
　　尔时众中。复有二万比丘。闻说偈已。从座而起。住于佛前。俱说偈言。
　　我本着妄说　　世尊说假名
　　自谓为声闻　　住于假名法。
　　尔时众中。复有五千比丘。住辟支佛乘。闻是偈已。从座而起。住于佛前。俱说偈言。
　　我今得现见　　为缘觉菩提
　　如来说假名　　缘觉不思议
　　尔时众中。复有百万比丘尼。取须陀洹斯陀含阿那含阿罗汉果想。闻说偈已。从座而起。住于佛前。俱说偈言。
　　愿于女身相　　皆入平等法
　　世尊无异说　　照明为最上
　　尔时众中。复有八百亿万优婆塞优婆夷。皆作须陀洹斯陀含阿那含阿罗汉果想。闻说偈已。从座而起。住于佛前。而说偈言。
　　我今心无垢　　净如毗琉璃
　　今始名出家　　得住于佛法
　　尔时虚空中。有六十亿那由他诸天。以天曼陀罗华而散佛上。于如来前。俱说偈言。
　　我先取乘想　　贪着于诸果
　　我今悉舍离　　始觉菩提道
不退转法轮经卷第三
除想品第五
　　尔时众中。复有无量百千阿罗汉。舍利弗。大目揵连。须菩提。阿那律。阿[少/兔]楼驮。劫宾那。憍梵波提。而为上首。从座而起整其衣服。住世尊前曲躬恭敬。白佛言。世尊。我今发真实愿。离于妄想摧伏众魔。具足五逆具足五欲。具足邪见离于正见。断于无量众生命者。我今当令悉成菩提入无余涅槃。尔时世尊默然而住。无量百千在会大众皆生疑惑。何故尔耶。而今我等尽皆盲冥无所觉知。诸阿罗汉尚作是说。何况凡夫。各坐一处而不动摇。一切坐者不能得起。若有立者亦不能坐。皆言何故作如是说。尔时阿难。即为大众百千万亿众生故。以佛神力令自知心亦知他心。问文殊师利言。如是大众百千亿等。闻诸罗汉作是说已皆生疑惑。唯愿文殊。为我分别说其因缘。尔时如来默然而住。文殊师利告阿难言。是不退转地菩萨。见诸大德因缘故作如是说。阿难言。文殊师利。不退转地是菩提耶。文殊师利答言。如是如是。不退转地是诸大德菩提。阿难问言。诸尊者何故作如是说。尔时文殊师利语阿难言。无明为母。从行生爱究竟灭尽悉除怨害。倒想为父。离于颠倒除灭欲爱。作阿罗汉坚固不坏。尽凡夫想及以僧想。坏是想故能修一切无坏法想。乃至不取如来之想。习学无生究竟永离。尊者阿难。诸大德作如是说。我今云何具足五逆。何以故。无来去想。是故名为具足五逆。又阿难言。何者为五欲。是诸比丘。知于五欲。如梦如幻如水上泡如呼声响。如是智慧具足。云何具足智慧不增不减。云何五欲亦不增不减。何以故。如是五欲究竟无体无相。如实知已。即五欲相得证智慧。是故名为具足五欲。以是义故。诸大德作如是说。我今具足五欲。阿难。何者是具足邪见离于正见。于一切法而皆取着。是名邪见。邪见者是虚妄想。一切诸法非依非无依。犹如虚空无归无依。何以故。一切法无实可得。应如是知。一切法皆悉平等。除其等想。是名正见。何以故。如是等想。即是恶想。以是义故。诸大德比丘。不见等想。亦不见恶想。何以故。尽一切想。名佛菩提。逮菩提已。而亦不见少法可得。阿难。以是因缘。大德比丘作如是说。离于正见具足邪见。阿难。何以故。是诸比丘言。我今实断百千众生命。诸大德出是语时。百千万亿诸天。闻如是说。皆即得解诸法。如梦如幻如水中影如呼声响。得如是解已。便断众生丈夫寿命及人等想。亦即得解脱无有种。于菩提善根一切诸法。皆无起无作无所修习。闻说假名深信无疑。及优婆塞优婆夷等。皆悉除断众生丈夫寿命及人等想。除是想已。便得不复数数受生。何以故。断除众生丈夫寿命人及饿鬼想。有是想故数受生死。离是想已。即得究竟自证无生。以是因缘。诸大德。如是方便善说假名。言断无量众生之命。是故说言具足得佛菩提。我今于无余涅槃而般涅槃。得佛相好。以是教化无量百千万亿众生。灭诸结使如佛所证。何以故。令诸众生皆发阿耨多罗三藐三菩提心。得无生忍已令得菩提。亦不舍烦恼。不近佛法。从意生烦恼尽灭无余。以是因缘。诸大德皆言。我今得到菩提。阿难。是故今者名为无生。何以故。如是善男子善女人。发阿耨多罗三藐三菩提心。照明诸法。发菩提心已。亦无所得。离菩提相及一切法相。于无余涅槃入般涅槃。阿难。如是族姓男女乘菩萨乘。不以见日而生昼想。凡夫愚人若见日时便作日想。则非智者。何以故。阿难。若日有体非虚妄者。则可积聚。以虚妄故。亦无过去未来。夜亦如是。若日作日想。夜作夜想。则是凡愚妄想所见。阿难。是菩萨乘。修行阿耨多罗三藐三菩提。有善知识。不应昼生昼想夜生夜想。何以故。离一切想。能住菩提如来之道。尔时文殊师利。而说偈言。
　　无明以为母　　从行之所生
　　若断其根本　　是名为除害
　　喜爱诸倒想　　是说名为父
　　若能如实知　　究竟无所有
　　知彼悉虚妄　　则断诸根本
　　无缘亦无住　　是说名除害
　　若说诸罗汉　　凡夫不思议
　　如实不坏相　　是灭名究竟
　　我本着僧想　　如实知是已
　　诸法皆无坏　　亦令一切闻
　　先取于如来　　是名为虚妄
　　知彼无异想　　平等同一空
　　拔断其根本　　是名无生智
　　若能如是说　　显现禅定力
　　若说具诸欲　　如是五名字
　　能离如是想　　犹如于幻梦
　　不增亦不减　　是名具五欲
　　在于救世前　　彼作如是说
　　知欲本性空　　犹如梦化相
　　毕竟无有生　　具足如实智
　　知诸邪见过　　虚妄生分别
　　以此究竟智　　一切皆具足
　　虚妄无取着　　离于和合相
　　如是善知已　　无相无所有
　　同智一切过　　邪见正见等
　　逮得真实法　　邪正相俱灭
　　众生生死想　　愚痴妄分别
　　若不得众生　　则无有生死
　　众生多方便　　舍离于命想
　　远离是想已　　知命想最恶
　　若离众生想　　分别寿命等
　　断多众生命　　是彼之所说
　　舍离于死想　　愚痴所分别
　　究竟得无生　　是名为实法
　　灭除诸结使　　得证于无相
　　菩提无有色　　无灭亦无果
　　魔怨不能障　　自觉于菩提
　　诸法无诤论　　无生性寂灭
　　尔时文殊师利说是偈已。如是无量百千众生除诸疑悔。离疑悔已心生欢喜得法照明。各脱上服供养文殊师利。作如是言。能令我等皆得此法悉作是说。亦令众生心证诸法。皆得如彼文殊师利所解实相。尔时阿难白佛言。世尊。云何如是百千万亿众生皆生疑悔。何故如来不自为说令断疑悔。于是佛告阿难言。如是百千万亿众生。皆从文殊师利发菩提心。于文殊师利而得调伏。阿难复言。皆得阿耨多罗三藐三菩提耶。佛言如是。阿难。一切众生皆不退转于阿耨多罗三藐三菩提。何以故。皆由文殊师利善知识故。阿难言。如是等诸比丘。信行法行须陀洹斯陀含阿那含阿罗汉声闻辟支佛想尽。不退转于阿耨多罗三藐三菩提耶。佛言。有难信者。少智下劣者。懈怠懒惰少精进者。贪嗜饮食近于五欲。乐处愦闹心不远离。忘失正念无智慧者。心无正定常惊乱者。增上慢者。取着增上慢者。贪着己身乐于寿命不观无常。多诸贪嫉愚痴无智。毁破禁戒心生恼害。于佛法中起于疑惑。见无智者。近恶知识远离善知识。亦不恭敬善知识。不学般若波罗蜜。不修陀罗尼诸经之王。常起妄见。着妄见已得于恶师贪乐衣钵。于和上阿阇梨无恭敬心。亦不乐亲近。于初中后夜心生懈怠。两舌难信好喜妄语。恶口贪嫉亲近邪见。习邪见已常修邪观不好学戒。心无惭愧无所顾畏。亲近愚痴乐行外道。不信空无相无愿无生无灭。于一切法不生信心。阿难。如是人等难可解悟。
　　尔时世尊默然而住。是时阿难承佛神力。问文殊师利言。如来何故默然而住。文殊师利答言。于末法中。后未来世多有众生。在于彼世成就如是心。不信法不能解了。是故如来默然而住。阿难言。复有众生能信如是法不。文殊师利答言。亦有众生少能信者。阿难。少有众生能识于宝。多有众生不识是宝。阿难。少有众生能生信解。如是说法城邑聚落。多有众生弃舍不信。何以故。是彼众生宿世因缘。本作谤法罪业障故。阿难言。唯愿文殊。当令是诸众生信解所说。文殊师利言。汝当问佛。佛自为汝分别解说。尔时阿难白佛言。惟愿世尊。时为我说。族姓男女少信解者。彼得闻已生大欢喜。尔时世尊遍观四方面门出舌。普覆三千大千世界。从其舌根出大光明。遍照东方恒河沙等诸佛世界。如是南西北方四维上下。各于十方恒河沙世界。尔时四众。以佛神力亦见东方恒河沙世界诸佛同说此法。亦皆遥闻不增不减。如是次第十方世界亦复如是。于是世界诸佛说法如此。大众皆悉见闻。得见闻已。亦皆一心劝请。世尊。惟愿哀愍。重为我等分别演说。使见无量无边不可称数诸佛所说。不增不减不可思议诸佛正法。唯愿世尊。时为说之。还摄舌相。佛告阿难。颇有作妄语人能得如是舌相不耶。阿难言。不也世尊。若有实语柔软语诸有智者。善能调顺利益语。慈悲喜舍如是等。乃至一切智人。得是舌相。惟愿世尊。为族姓男女有少信者分别解说。亦为怜愍不解者说。当使此辈心生悔恨。尔时佛告阿难。四众已集正身端坐。天龙夜叉乾闼婆阿修罗紧那罗迦楼罗摩睺罗伽人非人等。诸来在坐能听法者。皆不退转于阿耨多罗三藐三菩提心。各于此地而说正法。不增不减如今所说。尔时四众。及天龙夜叉乾闼婆阿修罗迦楼罗紧那罗摩睺罗伽人非人等。心生欢喜。皆脱上服以奉于佛。或散华香。或散华鬘。或以金鬘。或以银鬘。或以琉璃鬘。或以玻璃鬘。或以马瑙鬘。或以毗卢旃鬘。或以曼陀罗华。摩诃曼陀罗华。曼殊沙华。摩诃曼殊沙华。或以所作之华而散佛上。或以天优钵罗华。拘物头华。芬陀利华。以散佛上。于虚空中。天乐自鸣。龙雨真珠。诸妇女等。以身璎珞。各脱上服以供养佛。整其衣服右膝着地。合掌向佛皆共同音。白佛言。世尊。如来无二。尔时佛告阿难。如是如是。如彼所说。如来无二永尽愚痴。如来世尊无有吝惜。无一切过。已离过故。离于诸欲。一切尘垢清净无染。憍慢贪嫉悉断无余。智慧具足觉悟正法。到于彼岸。犹如大梵得大自在。威仪具足究竟诸行。得四具足。天龙夜叉乾闼婆阿修罗迦楼罗紧那罗摩睺罗伽人非人等。而不取著有为无为。不染生死。从佛世尊得正解脱。得具足见无阙失见具足亲近。阿难言。云何如来。得具足见无阙失见。具足闻佛具足见佛具足亲近。佛告阿难。汝不知耶。阿难言。我实不知。佛言。汝今谛听。当为汝说。阿难言。唯然世尊。愿为解说。阿难。汝今闻我释迦牟尼佛。已闻当闻。如是等。皆得不退于阿耨多罗三藐三菩提。何以故。一切法身若有所说。其见闻者皆悉利益。阿难。若以一华供养如来。及般涅槃后。为佛舍利起塔供养。亦得不退于阿耨多罗三藐三菩提。阿难。乃至畜生。得闻佛名。亦得阿耨多罗三藐三菩提耶。佛言。阿难。复有人闻释迦牟尼佛音声。称其名号。皆是阿耨多罗三藐三菩提种子。若善男子善女人。闻释迦牟尼佛名号。如其所说皆实不虚。阿难。譬如尼拘陀树。若一若二若三若四。乃至五十百千无量等众。止息其下皆蒙覆荫。阿难。于汝意云何。尼拘陀子为大小耶。阿难言。尼拘树子最为甚小。佛告阿难。如是尼拘陀树。以水雨粪土人功因缘。积其日月渐渐长大。阿难言。如是世尊。佛告阿难。以尼拘树子本甚微小。以水土日月因缘故。渐渐长大。如是阿难。得闻释迦牟尼佛名。善根种子终不败坏。不退于阿耨多罗三藐三菩提。亦复如是。何以故。无相种子于一切不住。是故不坏。以不坏故。如是种子不可毁坏。亦不取相。是故于一切法不坏。阿难白佛言。世尊。为是如来本愿之力。为是诸佛法应尔耶。佛即答言。以本愿力故。若有众生闻我名者。皆得不退于阿耨多罗三藐三菩提。一切诸佛法亦如是。何以故。一切佛法皆平等故。阿难言。一切佛法平等有何利益。佛言。能令众生虽不闻法以发愿力故亦使得同闻法利益。尔时阿难白佛言。世尊。如来成就未曾有法故。能大利益诸菩萨摩诃萨等。佛言。如是如是。阿难。我今虽为众生作大利益。若闻法者。无不得住利益福田。我于过去供养诸佛。不惜身命。一切皆舍。离诸贪嫉。勤修精进。诸根清净。于一切法。不取不着。无所依止。是故阿难。我成菩提能大利益一切众生。
降魔品第六
　　尔时阿难白佛言。世尊。说是不退转法轮。能令恶魔使不扰乱。何以故。佛言。是文殊师利神通之力。能使波旬不令得闻。文殊师利发真实誓。能令恶魔闻空中声。释迦牟尼佛转不退法轮。尔时波旬。身毛皆竖心生惊怖。作如是言。见此世界皆非世界。忧愁涕泣身变朽老。如百岁人发白面皱。是时魔王。形体肤发亦皆俱老。尔时魔王。将四种兵魔及魔天。皆诣佛所。亦如如来初成道时。严治器仗而来向佛。各见己身皆悉朽老。如百岁人形体挛曲。持杖而行到于佛前。时四种兵及虚空诸天。皆闻释迦牟尼佛转不退法轮。而此四兵皆不能进。即住一面心生惊疑。悉不能得随魔王意。尔时魔王。独至佛所无有伴党。而白佛言。世尊。我今衰老愿赐手力。本所有国皆非我有。如来大悲怜愍一切。宁不与我一人以为手力。于是佛告波旬。我观众生界分甚多。譬如恒沙无有量数。日日成佛得般涅槃。若一劫若过一劫。不能令彼众生界减。尔时魔王白佛言。世尊。众生界分虽多无量。我无一人可为手力。或当倾危谁见扶侍。惟愿如来慈哀慰喻。令得还宫并诸眷属。于是佛告波旬。颠倒众生诸不信者皆属于汝。是汝手力。是卿等侣。尔时波旬甚大喜悦作如是言。我今当令一切众生不起信心皆生疑惑。堕疑惑者悉是我力。尔时波旬白佛言。唯愿世尊。重见慰喻令我欢喜。如佛言曰。若得闻佛称其名号。皆得不退于阿耨多罗三藐三菩提。唯愿如来。默然莫作是说。若有闻者是诸众生。当勤精进修于菩提。唯愿世尊。如是慰喻。尔时佛告波旬。勿生愁恼。欢喜而去。我今当令无一众生发菩提心。亦无众生而能动于众生界者。乃至无一众生于色动。及受想行识动。乃至无一众生于身见疑戒取等动。亦无众生于过去未来现在想动。无有众生于杀盗淫妄语两舌恶口绮语贪欲嗔恚邪见等动。乃至不见众生于诸邪有而能动者。我亦不见众生修行布施持戒忍辱精进禅定智慧。不见众生。于众生想。寿命想。父母想。兄弟想。妻子男女想。昼夜想。一月想。半月想。岁数想。劫想。施想。戒想。忍辱想。精进想。禅定想。智慧想。力无畏想。五根想。七觉意想。八正道想。佛想。法想。僧想。菩提想。无碍想。一切法不动想。无有众生于此诸想而能动者。波旬勿生忧恼。欢喜而去。尔时波旬闻是语已。离诸忧恼。便大欢喜。即于此处还复壮年。并以天华而散佛上。绕佛三匝。于世尊前。而说偈言。
　　我今心欢喜　　救世三佛陀
　　佛所说无异　　真实不虚妄
　　尔时波旬说是偈已。欢喜而去。还于本宫五欲自娱。更不复起扰乱之心。魔去不久。尔时大地六种震动。阿难白佛言。世尊。今此大地。以何因缘六种震动。非魔力耶。佛言。是我神力为遣魔故。令此大地六种震动。尔时有六十四百千众生。得无生法忍。是故大地六种震动。阿难白佛言。世尊。颇有众生起疑惑不。佛言。复有十亿众生。心生疑惑。我等今者。无谬闻乎。各皆迷乱。不识四方。从何而来。以痴冥故。悉不相见。尔时阿难白佛言。唯愿世尊。当疾哀愍为彼众生作大照明令离疑惑。如来所说假名法相。若不可知悉堕地狱。阿难白佛言。世尊。如来何故令此魔王心得少恼欢喜而去。都无一人住于菩提。亦无众生能动众生界。于色受想行识亦无能动。乃至身见一切取相六十二见。过去未来现在种种相动者。亦无众生于杀盗淫妄语恶口两舌绮语贪嗔恚邪见等动者。何故如来作如是慰喻魔王波旬言。无众生修行布施持戒忍辱精进禅智。乃至无众生寿命父母兄弟妻子男女昼夜等想。亦无一月半月岁数时节诸劫之想。如来何故作如是说。慰喻波旬少恼而去。亦无众生于菩提心想动。于根力无畏想动。根觉意道想动。无佛想法想僧想菩提想无碍想动。菩萨想动。如来何故慰喻波旬少恼而去。复言。当使无一众生同于法想。世尊何故作如是说。唯愿如来。为此等众作大照明。当使未来一切众生得蒙照明。得照明已。当令此法次第相续使不断坏。若有众生。深心信解受持是法者。当为是人演其因缘。如来何故作如是说。尔时世尊即为无数百千众生除诸疑惑。重说偈言。
　　菩提无住处　　亦无能住者
　　以是因缘故　　说无住菩提
　　菩提及众生　　非一亦非异
　　以是因缘故　　说无住菩提
　　众生本不动　　其界亦复然
　　是法无成就　　究竟无所得
　　众生体相空　　其界难思议
　　无有能动者　　惟一切智知
　　如所说诸阴　　众生无动相
　　阴即是众生　　无二无住相
　　阴以空为体　　性相即不动
　　若无相可取　　云何有动者
　　是故知诸阴　　亦无有动相
　　言说永寂灭　　无相亦无体
　　身即是阴相　　阴即名行处
　　非行处而行　　说阴名为空
　　所说空界者　　不生亦不起
　　如是同于阴　　是名不可动
　　身见相无体　　亦无法可得
　　不得故无动　　我今如是说
　　不取众生相　　究竟无所住
　　亦无有心相　　形处不可得
　　若说于诸见　　现示六十二
　　如是众生等　　亦如水中像
　　诸见同水像　　六十二亦然
　　无我无所有　　其性不可动
　　过去及未来　　现在亦复尔
　　无相无所有　　皆如炎水像
　　是名为无我　　不得众生想
　　众生不可动　　亦无能动者
　　譬如杀生者　　处生死旷野
　　亦住于寂灭　　是名为不动
　　欲令众生动　　众生不可得
　　实无有众生　　是名说不动
　　菩提无有断　　亦无有能度
　　是故当勤修　　不得于动者
　　法施不思议　　度过去众生
　　应当勤修习　　是名不可动
　　度脱于邪欲　　亦不得邪想
　　应当勤修习　　是名不可动
　　妄语诸众生　　为令得解脱
　　当发大精进　　如彼不动相
　　恶口及两舌　　绮语亦复然
　　如是平等相　　如焰无所有
　　诸法皆如是　　亦无依止处
　　犹如呼声响　　善知寂灭相
　　过去诸无明　　着我故生忧
　　若证于无我　　是名为不动
　　能知烦恼害　　体性本无相
　　无相即菩提　　是名为不动
　　深证诸邪见　　得修于正智
　　离邪见丛林　　是名为不动
　　若心得无欲　　现受宝女抱
　　乃至诸童女　　智者所远离
　　以邪相持戒　　而不舍正法
　　智者无心意　　惟求于圣道
　　是名修法忍　　显示于外道
　　无心而行忍　　亦不近涅槃
　　外道自显异　　五热为精进
　　非智所修学　　苦行非菩提
　　外道所说定　　取相为行处
　　非佛所赞叹　　亦不令他学
　　菩萨无所畏　　能摄诸众生
　　以是因缘说　　取相所不动
　　非取着所摄　　能生菩提心
　　菩提不取相　　是故不能动
　　父母兄弟等　　姊妹及妻子
　　譬如于幻化　　是故不能动
　　一切取相法　　皆悉无所有
　　若住无所有　　是故不能动
　　若有昼夜想　　一月及半月
　　如是一切想　　如炎水中像
　　布施及持戒　　修忍辱精进
　　皆起于取着　　是相则为动
　　菩萨大势力　　禅定修智慧
　　若有无畏想　　一切想非想
　　觉意及正道　　本有菩提想
　　愚痴之所起　　智者则远离
　　佛及众法想　　乃至有僧想
　　如是种种想　　皆说为动想
　　菩提名无想　　种智即菩提
　　远离如是想　　菩提难思议
　　是故作是说　　来者如水像
　　若动彼想已　　则不远菩提
　　菩提与众生　　一切法如如
　　故我如是说　　不知恶魔心
　　佛次第说遣魔偈已。十亿众生断除疑惑得法照明。于一切法得无生忍。得是忍已。十亿众生。住于佛前。而说偈言。
　　佛道难思议　　最胜之第一
　　故号为世尊　　除疑蒙安慰
　　一切皆照明　　安住于佛道
　　神光遍十方　　见无数亿佛
　　见佛得闻法　　色相庄严身
　　除秽得净智　　救世能度者
　　于亿福田中　　佛福田最胜
　　随佛所住处　　无上救世尊
　　尔时十亿众生。闻说偈已。皆以盛服。供养于佛。及供养法。作如是言。当令一切众生。悉闻是法。皆共来集。尔时阿难白佛言。世尊。转是遣魔法轮。诸族姓男女得闻是已。皆悉解脱信受无疑得几所福。佛言。阿难。若族姓男女。日初出时。亲近供养恭敬尊重赞叹百佛。于中时亲近供养百佛。乃至晡时供养百佛。于初夜时供养百佛。于中夜时供养百佛。于后夜时供养百佛。以众妙乐具最上衣服。于二万岁供养于佛。日常六时尊重赞叹。行住坐卧修行供养。初不暂息。阿难。于汝意云何。得福多不。阿难言。得福甚多。不可以譬喻知其限数。佛言。阿难。若族姓男女。得闻如是遣魔章句。其义次第闻已。复能信解不生疑惑。是人功德倍多于彼。
除魔品第七
　　佛告。善男子。复有三菩萨摩诃萨。从东方来住大乘道。持曼陀罗华百千万叶。如日初出。阿难见已。一切众会亦皆同见。生未曾有想。尔时阿难白佛言。世尊。是三族姓子从何处来。佛言。从东方过恒河沙须弥莲华世界。有佛名云上功德如来。今现在彼。此中有三善男子。初闻法时于彼国来。尔时三菩萨住世尊前。以曼陀莲华散于佛上。散已作如是言。我于此法深生信解。无有疑惑。何以故。如来世尊。已于此法得无疑滞。是故我今亦无疑滞。尔时是三菩萨其第一者白佛言。世尊。若有人说如来我即如来。于此法中都无疑惑。第二菩萨复白佛言。世尊。若有人称说世尊我即世尊。亦于此法悉无疑惑。第三菩萨白佛言。世尊。若有人称说阿罗诃三藐三佛陀。我即阿罗诃三藐三佛陀。亦于此法悉无疑惑。尔时大众无量百千亿众生。悉皆战动心不喜乐。我从昔来。初不闻说于一世界而有二佛。云何今者。是三大士各称为佛。于世尊前互相指言。唯佛如来天人中尊。于一切法皆得自在。明达三世悉无挂碍。是三菩萨何故今日俱作是说。尔时阿难白佛言。世尊。是三菩萨名字何等。能于佛前作师子吼。佛时答言。其第一者。名乐欲如来声正住。第二者。名乐欲世尊声正住。第三者。名乐欲佛声正住。阿难。以是因缘故。此三大士作如是说。阿难白佛言。世尊。如是百千万亿众生。心皆惊骇。以此事故。是诸菩萨更作是说。复有闻者。心不惊疑增长净善。譬如年少好自严饰。形体净洁。加复洗浴。香油涂身。以赤栴檀香汁洒体。复倍香洁。其身光泽。若闻此法信受不疑。亦复如是。阿难白佛言。世尊。云何菩萨作如是说。佛言。此三菩萨。善解假名。故作是说。阿难言。如是如是。此菩萨等。善说假名。惟愿世尊。重为我说。亦令大众蒙法照明。尔时世尊。便为如是百千万亿众生。解其疑悔决定善根。即于尔时。而说偈言。
　　若能见过去　　未来亦复然
　　如实知诸法　　是名为如来
　　现在亦如是　　去来悉同等
　　非一亦非异　　究竟寂灭相
　　譬如过去佛　　行施不思议
　　彼施亦如是　　是故说假名
　　譬如过去佛　　住无碍菩提
　　彼住亦复尔　　是名为如来
　　一切法不住　　菩提亦寂灭
　　不得菩提相　　是名为如来
　　若说过去戒　　未来亦如是
　　现在皆同等　　是名为如来
　　过去世行忍　　菩萨截手足
　　彼忍亦如是　　是名住于忍
　　若发大精进　　本求于菩提
　　得是精进已　　是名为如来
　　一切法平等　　获彼如实证
　　亦不取我相　　是名为如来
　　不取于诸法　　一切悉平等
　　知彼平等已　　无相无所有
　　如是等三昧　　不取诸法相
　　安住于禅定　　是名为如来
　　一切法性相　　及所说诸法
　　知其性相已　　如实无所有
　　当知诸法空　　智慧非福田
　　知彼非智已　　得到智彼岸
　　若到于彼岸　　智慧不思议
　　而不得此智　　到寂灭彼岸
　　如相非到智　　无有此彼岸
　　不得如是智　　是名为如来
　　菩提非如得　　凡愚所不思
　　一切法无碍　　是名为如来
　　若得于无碍　　而到大智处
　　一切法无利　　证无碍菩提
　　如本所修道　　救世者济度
　　得彼无依道　　能知于体相
　　如是修习已　　获于最胜道
　　调伏此道已　　知一切皆空
　　知其初中后　　皆与诸法同
　　此法平等已　　是名为如来
　　道若如菩提　　是名住菩提
　　犹如虚空相　　是名为如来
　　如是说法已　　如悉平等相
　　若于此无疑　　是名住菩提
　　阿难知假名　　言说为如来
　　言说亦如是　　智者所行处
　　菩萨无所畏　　明智不退转
　　一切所行处　　作如是显说
　　阿难是次第　　如来之所说
　　为诸菩萨等　　令得于无碍
　　尔时阿难。作如是言。而说偈言。
　　以何因缘故　　能知诸法相
　　是菩萨无碍　　亦名为世尊
　　世尊答曰。
　　于百千万亿　　无量无数劫
　　尔乃成菩提　　佛道难思议
　　成就菩提已　　为众生住世
　　处处实无生　　是名为世尊
　　久超轮回趣　　不受于生死
　　救度众生故　　是名为世尊
　　不处轮回趣　　亦不入生死
　　云何拔众苦　　号世无上尊
　　不念于诸法　　亦不怀危脆
　　不得众生相　　能度诸苦恼
　　无生死轮转　　亦不住生死
　　令众如是住　　是名为世尊
　　得诸法无畏　　于佛亦复然
　　无量无有际　　说法若干种
　　诸法究竟空　　佛法之体性
　　如是成就已　　而不见诸法
　　若能专修行　　空空之体性
　　心得于无畏　　是名知空法
　　如实知诸法　　一切皆妄想
　　显现无所畏　　如是实法相
　　已过怖畏处　　亦离于净居
　　无恐亦无畏　　超度诸恶道
　　勉济亿众生　　生死之大畏
　　不得于生死　　而能度众生
　　安置于众生　　寂灭涅槃岸
　　亦无众生相　　是名为世尊
　　诸法犹虚空　　显示现众生
　　于彼亦无畏　　是名为世尊
　　一切法平等　　显现若干种
　　菩提无分别　　不得菩提相
　　众生如是学　　得成于菩提
　　如说如修行　　则无恐怖想
　　分别菩提想　　犹如众生想
　　超过一切想　　是名为世尊
　　灭除一切想　　菩萨则无垢
　　不得名字相　　是名为世尊
　　能知一切法　　同于尽灭离
　　过去不可得　　是名为世尊
　　不重名字故　　是以不求名
　　离著名字者　　而为广说法
　　菩提离名字　　如彼之所住
　　众生重名字　　远离于菩提
　　名如呼声响　　分别则多种
　　声亦无分别　　而恃空名称
　　不着一切声　　名亦无所依
　　菩提无戏论　　是名为世尊
　　如是等诸法　　世尊之所说
　　非菩萨所得　　是名为世尊
　　若解于修道　　无有能知者
　　安住于菩提　　除碍名无漏
　　阿难是假名　　但以言语说
　　是以我今称　　自号为世尊
　　阿难复说偈言。
　　以何因缘故　　菩萨作是说
　　复以何因缘　　自号称为佛
　　佛答言。
　　阿难是佛子　　一切法无碍
　　觉悟无碍法　　自号称为佛
　　佛知烦恼过　　不使得自在
　　已离于结使　　自号称为佛
　　但以空为佛　　亦无有身相
　　此中无真实　　云何身可得
　　不坚生坚想　　凡愚计为身
　　如实觉悟已　　自号称为佛
　　觉愚痴无智　　体性无所有
　　明智之所得　　自号称为佛
　　本有过去想　　觉已得无想
　　知想及无想　　不令想自在
　　觉了于色阴　　本自无生住
　　凡愚妄分别　　非色非成就
　　觉知无根本　　本来无有性
　　是故无所受　　一切法无依
　　想如热时焰　　因缘无所有
　　是故灭除想　　一切法亦然
　　不得是身行　　身相不坚固
　　若知身行空　　是故不着身
　　是身及行相　　皆悉如芭蕉
　　如是觉真实　　自号称为佛
　　求识真实相　　不在于身内
　　亦复不在外　　云何有生处
　　是识若无生　　一切法亦然
　　悉无其处所　　有为不可得
　　如是知识已　　毕竟无所有
　　体性犹如幻　　亦无有生者
　　若不能见识　　众生亦复然
　　实无有众生　　云何能知识
　　是识无有实　　诸法毕竟空
　　法及于众生　　一切无成就
　　一切法无相　　彼已决定觉
　　寂灭无戏论　　自号称为佛
　　证知于佛法　　正觉之所住
　　一切法皆无　　自号称为佛
　　如来犹菩提　　正觉之所住
　　佛及菩提相　　究竟不可得
　　若生于心处　　亦如住菩提
　　心同菩提已　　佛犹如幻化
　　阿难是假名　　但以言语说
　　以如名为佛　　我是救世者
　　如是相似生　　同佛音声说
　　若得此法音　　安住于菩提
　　不着于菩提　　当作如是知
　　不应起疑意　　一切法无求
　　于诸法无疑　　众生中最上
　　如是相似法　　当知真实相
　　作如是说。如来世尊佛等三号。于是百千亿数众生白佛言。世尊。我等实蒙光明得除疑悔。菩萨摩诃萨。能作如是种种假名。说为如来世尊及佛。我今如是知已如是解已。于一切法逮得忍力。如来世尊。作大利益。犹如父母。以佛神力及智慧手。挽出我等。令不迷乱而无所扰。犹如一切不动。世尊。譬如虚空无能动者。如是世尊。于一切法心不动。亦复如是。何以故。一切诸法皆同虚空。如佛觉了无有动相。尔时百千亿大众绕佛三匝。去佛不远却坐一面。说是如来世尊佛名品时。常照净根菩萨。从坐而起。更整衣服。偏袒右肩右膝着地。持种种华散于佛上。各以偈颂。赞叹世尊。
　　众生贪着果　　悉令得解脱
　　成就离果想　　故我礼智者
　　能说于诸果　　令知平等想
　　正觉证平等　　归命礼最上
　　众生多贪着　　行处种种果
　　佛以解脱故　　我今礼智者
　　显现于诸法　　安住平等处
　　得觉平等已　　敬礼牟尼尊
　　众生多系缚　　种种诸果报
　　佛悉令解脱　　归命礼最上
　　成就寂灭道　　不住种种果
　　善知假名相　　顶礼世智者
　　尔时照明净根菩萨摩诃萨。说是偈已。绕佛三匝。去佛不远。瞻仰尊颜目不暂舍。是时莲华胜藏菩萨摩诃萨。从坐而起。整其衣服。偏袒右肩。右膝着地。以种种华而散佛上。复以偈颂。赞叹于佛。
　　众生多取想　　能令悉除灭
　　离畏得欢喜　　敬礼牟尼尊
　　寂灭离诸有　　无畏而说法
　　是名世雄猛　　敬礼牟尼尊
　　知有本空寂　　其体不可得
　　诸有中最妙　　敬礼牟尼尊
　　永离于三有　　灭除诸结使
　　离畏得无畏　　敬礼牟尼尊
　　无畏亦无惧　　施中得最上
　　出过一切施　　敬礼牟尼尊
　　离畏得无畏　　拔除忧毒箭
　　解脱于诸法　　敬礼牟尼尊
　　尔时莲华功德藏菩萨。说如是偈赞世尊已。而白佛言。若有众生。于后末世得闻是经。心不惊畏。我当礼敬。尔时离垢意菩萨。于世尊前。复说偈言。
　　常应散众华　　智者所修行
　　得闻是经已　　当令得解脱
　　尔时离垢意菩萨摩诃萨。于世尊前。复说偈曰。
　　佛法甚深广　　显说如是经
　　当有少众生　　信受不疑惑
　　贪着于我见　　于身取身想
　　不信于此经　　是名无智者
　　尔时莲华眼菩萨摩诃萨。于世尊前。复说偈言。
　　实为诸众生　　开示眼目导
　　如是之经法　　唯善者不疑
　　尔时不思议解脱菩萨摩诃萨。于世尊前。复说偈言。
　　世号人中尊　　众生不思议
　　说如是等经　　闻则无疑悔
　　尔时常忆念菩萨摩诃萨。于世尊前。复说偈言。
　　若不忆念者　　数数生死中
　　不着于诸法　　修行则无疑
　　尔时宝衣解脱菩萨摩诃萨。于世尊前。复说偈言。
　　多衣满一亿　　净洁而细致
　　初摩而缠覆　　修行则无疑
　　尔时施食菩萨摩诃萨。于世尊前。复说偈言。
　　所设众饮食　　具足诸肴膳
　　日日应常施　　修行无有疑
　　尔时悲行菩萨摩诃萨。于世尊前。复说偈言。
　　应悲诸众生　　数数而号哭
　　此经甚深妙　　厌恶不修学
　　若从地狱来　　则乐处地狱
　　虽似修功德　　须臾寻生疑
　　亲近恶知识　　不信甚深法
　　愚痴网自蔽　　如是生疑惑
　　诸有破戒者　　恶心见其过
　　闻经不信受　　诽谤于此行
　　懈怠少精进　　不住于菩提
　　无智心下劣　　不解如是行
　　众生多乐着　　我见心自在
　　常处于三界　　无能修行者　。
　　愚痴起恶心　　无智染诸欲
　　乐处于愦闹　　作是诽谤行
　　愚痴少智人　　饕餮嗜饮食
　　不修清净法　　故作诽谤行
　　众生多贪着　　偏执取妄想
　　不识于假名　　唯救世能度
　　尔时能远离解脱菩萨摩诃萨。于世尊前。而说偈言。
　　远离诸众生　　如弃于粪秽
　　虚伪犹泥钱　　解脱着果想
　　譬如坏死尸　　其恶甚可厌
　　若谤如是行　　应疾速远离
　　如贼劫村落　　处于旷崄路
　　闻者悉远避　　愿莫值是恶
　　若见坏烂者　　厌恶如贼害
　　有诽谤此经　　如是恶莫见
　　尔时阿难白佛言。世尊。如是菩萨摩诃萨。甚为希有。其意明了。为是自定力耶。为是佛神力乎。佛言。皆是乘佛神力能作是说。亦是此经功德威力。逮得无碍。何以故。如是族姓子。以于六十亿佛所。从于佛口常闻此法不增不减。亦如从我得闻不异。是故亿念过去一切诸禅定力及佛神力。阿难言。如是如是。信如所说。此诸菩萨。现可证知。
不退转法轮经卷第四
现见品第八
　　尔时阿难白佛言。世尊。若闻是法。次第信解不生疑惑。如是族姓男女。得成就几所福。佛告阿难。若族姓男女。住阿耨多罗三藐三菩提。复以阎浮提满中七宝供养者。是人功德。不如得闻此经次第句义信解不疑其福甚多。置阎浮提满中七宝供养诸佛。假设恒河沙世界满中珍宝供养诸佛。复有善男子善女人。得闻是经次第句义。信解不疑心亦不悔。是人功德复倍于彼。尔时世尊。而说偈言。
　　假使三千界　　满中诸珍宝
　　供养于如来　　救度于世间
　　若佛说此经　　有能谛听者
　　智慧得解脱　　其福倍过彼
　　譬如恒河沙　　于此诸世界
　　七宝悉充满　　尽施一切智
　　于佛之所说　　信受是经典
　　是为解脱智　　其福亦倍彼
　　尔时阿难白佛言。世尊。若有族姓男女。信解是经受持读诵复为人说。得几所福。佛告阿难。如是族姓男女。住无上道。于百劫中修行布施。供养如来。远离此经。百劫持戒百劫忍辱精进禅定智慧。复于百劫得五神通。修世间智具足戒身。若有远离此经典者。是则不名尊重供养于诸如来。若有善男子善女人。信解是经。受持读诵复为他说。其所得福倍多于上。尔时世尊。而说偈言。
　　假使满百劫　　一切诸肴膳
　　供养救世者　　不名尊重供
　　若欲供养者　　当受持是经
　　舍除福报想　　修行法供养
　　如是供养者　　是名真供养
　　以法为供养　　如来法身故
　　假使满百劫　　以衣服供养
　　救世之世尊　　多诸衣服施
　　不名为供养　　有能持经者
　　是名真供养　　最上之第一
　　假使满百劫　　常散诸天华
　　奉上诸世尊　　不名为供养
　　若作第一供　　救世能度者
　　应受持此经　　能除果报相
　　若造七宝塔　　为救世建立
　　一切如须弥　　不名供养佛
　　此为最大供　　众供养中上
　　能持此经者　　不见我身相
　　假使满百劫　　修持于禁戒
　　而不持此经　　不名为最胜
　　听经而持戒　　于戒为最上
　　亦于持经中　　而无持经想
　　不名为犯戒　　亦不为破戒
　　能学此经者　　如我之所说
　　若能学此经　　亦善学菩提
　　虽同学菩提　　而实无所学
　　能如是持戒　　此经所显示
　　于戒得具足　　是名持戒者
　　假设满百劫　　有人修忍辱
　　挝骂不还报　　一切皆能忍
　　乃至截手足　　而不起异想
　　亦不生怨嫌　　一切无所念
　　能行是忍者　　具足满百劫
　　虽修如意忍　　而心不为胜
　　是忍最第一　　亦名为善修
　　若复闻此经　　信解而受持
　　是名最胜忍　　第一无有上
　　若于此经中　　闻已能信解
　　欲求于无碍　　无上佛智者
　　当受持此经　　则能速具得
　　假使满百劫　　精进常不坐
　　经行已过时　　除去于睡眠
　　智者修是经　　应为人演说
　　则得无所畏　　是名胜精进
　　假设满百劫　　而得五神通
　　若不闻此经　　不名胜神通
　　若能持此经　　是名胜神通
　　神通中最上　　知义而不着
　　假设满百劫　　常作明智人
　　成就世间智　　决了于世间
　　若不学此经　　不名为智者
　　若能持此经　　乃名为勇健
　　若能如是知　　是名为智者
　　受持此经典　　闻则能信解
　　显示于此经　　智者所行处
　　若能持此经　　应加勤精进
　　尔时阿难。复说偈言。
　　行满百由旬　　或至千由旬
　　当诣于智者　　有是经法处
　　常应到彼所　　为听是经故
　　听已而信解　　其心恒随顺
　　假满世界火　　百千亿由旬
　　若有此经处　　智者宜疾听
　　若求圣禅定　　诸禅中最上
　　当说如是经　　为灭诸结使
　　若有欲舍去　　乐着于世间
　　为显示此经　　如佛之所说
　　若欲见诸佛　　阿閦为最上
　　于诸受持中　　此经为第一
　　欲得一切乐　　修诸菩萨行
　　应当说此经　　速到安乐处
　　欲见三佛陀　　安养难思议
　　应为演此经　　如佛之所说
　　尔时佛告阿难。善哉善哉。说是经时。族姓男女。若得闻者。心不散乱。读诵此经。远离一切诸亲近处。亦悉灭除一切想识。若欲见佛即便得见。临寿终时。则能面见百千诸佛。何以故。如是族姓子等。为一切诸佛之所护念。说是经已。复能受持读诵信解。亦为他人分别演说。
安养国品第九
　　尔时比丘比丘尼。优婆塞优婆夷。四众之中。时有童女。名曰师子。与五百童女俱。白佛言。世尊。若有女人读诵此经。复能为他分别解说。得几所福。佛告师子童女。若有女人住阿耨多罗三藐三菩提。受持读诵如是经典为人能说。当知此等是最后女身。更不复受。何以故。已能受持读诵此经为他说故。而心无乱。一切结使皆得除灭。若有女人应起结使。亦令不起。师子白佛言。世尊。云何是女人相。能生烦恼。佛言。师子。若有女人。见他端正女人及诸璎珞摩尼等宝而自庄严。受于快乐见是事已。便生染着不解观察。譬如画瓶但饰其外。凡愚臭秽亦复如是。不净所熏屎尿充满不知观察。如是等相便生乐着。而起染心。以是因缘常受女身。复告师子言。一切女人多生嫉妒欺诳妄语。心口俱异。或对面语。为乞丐故。往至比丘所而不为法。生嗔恚心及睡调心。但为愦闹。亲近俗事。而于此经作不利益。不肯听受不说不诵。昼夜常起诸烦恼心。远离解脱。有如是等心故。受女身不得远离。是故师子。一切女人皆悉应作如是观察。我当云何断诸结使不令复有。如是女人无利益事。当听是经。受持读诵。亦为他说。何以故。得闻是经分别次第。必能离于一切结使。时师子言。若有女人。读诵此经为他解说。求舍女身当可得不。佛言。师子。若有女人受持读诵此经典者。是最后女身更不复受。除其方便神通变化现受女者。师子。譬如有人然大火聚。而自投之。既投火已。复作是言。莫烧我身。亦使我身莫作异色。师子。于汝意云何。是人虽作此语。得如所言不。师子答言。不也。世尊。何以故。是大火聚性能烧物灭除身色。佛言。师子。此经亦复如是。能烧一切结使行薪。若欲舍女身相。即得离欲。成就佛法。欲见无量无数阿僧祇诸佛得无碍辩。欲发慈心一切众生者。亦当受持读诵书写此经。是时师子及五百童女白佛言。世尊。我从定光佛所。得闻是经受持读诵。我今复为无量众生重说显示。尔时阿难白佛言。世尊。今此师子及五百童女。何故不转女身。佛告阿难。汝今谓是师子及五百童女是实女耶。阿难言。如是世尊。佛答阿难。莫作是语。何以故。如此师子及五百童女。皆示现为女身非真实也。何以故。但为未来众生示现变化。怜愍一切诸女人故。现为女像。厌离女身。何以故。若作男形。则不能入一切处故。阿难。此师子等亦非男非女。何以故。一切诸法皆非男非女。出过一切法。无相可得。是真照明。阿难。是师子等随顺世法故受女身。为化诸女随已修学。尔时有五百比丘尼。从坐而起。头面礼足白佛言。世尊。我等从今以往。当受持读诵书写此经。为他解说。何以故。我等受此女身无所利益。宜速厌离。自从今日若未解者当令得解。若未闻者当令得闻。初中后夜除其睡眠系念思惟。佛言。诸比丘尼。善哉善哉。汝等发大庄严以自庄严。兴大精进。勇猛第一皆悉厌离乐舍女身。为欲利益一切佛法。受持此经。书写读诵。为他演说。汝等皆是最后受于女身。诸比丘尼闻是语已。踊跃欢喜。皆脱上服以供养佛。作是施已。而说偈言。
　　我等蒙安慰　　为得男子身
　　如来无二言　　人中最上说
　　尔时四部众中。有五百长者夫人。从坐而起整其衣服右膝着地长跪叉手。白佛言。世尊。我等亦从今日受持读诵书写解说。但是女身为他所制不得自在。怀妊十月。云何当得免斯苦耶。何以故。若处深宫为王拘摄。或为父母儿婿禁制。从今已往。当勤精进专行修习。乃至终身受持正法。于是世尊。赞叹五百长者夫人。善哉善哉。如汝所说。汝等从今永舍女身。不复继属承事他人。亦无怀妊十月等苦。离于淫欲及诸胞胎。世世常生净佛国土。尔时阿难白佛言。世尊。如是诸姊。得离女身生何净土。佛言。此诸姊等。当生宝藏莲华光世界。阿难白佛言。世尊。如彼世界。佛号何等。佛言。于彼世界有佛。号一切宝如意王光明如来至真等正觉。今现为彼。为诸众生。种种说法。如是族姓女等。悉生彼国。于彼佛所。得闻此经。尔时长者夫人。闻佛说已。欢喜踊跃。即解璎珞价直百千。以奉散佛。如是供养。供养已即说偈言。
　　我等蒙安慰　　舍离于女身
　　如来无二言　　所说皆真实
　　女身为最恶　　当愿速舍离
　　凡愚之所迷　　不知真实相
　　胎生女最恶　　愿更不复受
　　得离女胎已　　菩提为无上
　　尔时诸长者夫人。瞻仰如来目不暂舍。释提桓因以天曼陀罗华散于佛上。我等亦当受持此经。佛言。憍尸迦。汝若与阿修罗战时。常使得胜。不令退散。尔时文殊师利法王子。与百千亿众生。皆悉发于善根因缘。文殊师利白佛言。世尊。如来未发菩提心时。我已转此不退法轮。佛言。文殊师利。十方无量亿诸菩萨等。皆发大胜光明犹如日轮。如是大地亦皆六返震动。诸天雨华盈没于膝。尔时阿难白佛言。世尊。以何因缘。大地六返振动。诸天雨华。佛言。是无量百千亿天。闻文殊师利所说。心生欢喜。故雨此华。而作是言。我等皆当受持书写读诵此经。亦愿当得如文殊师利说如是法得闻经已。心生欢喜。大地一切普皆振动。诸天雨华。尔时阿难白佛言。世尊。是经能成诸大功德。是经甚深最为希有。若有众生。得闻是经一经耳者。当知是人不从小功德来。佛言如是。阿难当知。是族姓男女皆已供养过去诸佛。是故今于此会得闻是经心生信解。乃能受持读诵解说。有此经处即是一切天人中塔。利益无量其福不虚。若是经卷所住之处。及能受持乃至书写者。皆应供养如世尊想。闻是经者命终皆得不堕恶道。降伏众魔建立法幢。常然法炬照诸幽冥。能吹法螺到菩提树。击大法鼓开阐法门。雨大法雨。有求法者皆悉满足。显示法界。尽开过去诸佛伏藏。知一切法。除色受想行识想。远离眼耳鼻舌身意想。离一切法想乃至佛想。若闻是经。信解受持读诵之者。是真佛子。皆从法生。阿难。若有善男子等。若欲食法味。坐于道场菩提树下。如我不异。皆当受持诵读此经。为他人说。乃至手持经卷。恭敬供养。阿难白佛言。世尊。于末劫中。当有人能受持读诵。手持此经恭敬供养不。佛言。若今闻经明信解了。于将来世。亦能受持读诵为他解说。手持此经礼拜供养。若有沙门婆罗门天人及阿修罗。今闻此经。于未来世更不闻者。无有是处。何以故。以今闻法因缘力故。若于后世亦得闻法。必能信解。譬如长者多诸男女。其家大富财宝无量。金银琉璃珊瑚虎珀车磲马瑙真珠珂贝。奴婢僮仆象马车乘。有如是等一切财宝。置之于后游行他方。还至本处得此宝不。阿难言得。何以故。此诸财宝本属已故。佛言。阿难。如是法宝。今得闻者。即是己法。后还复闻。我今亦以佛眼。见现在世受持读诵此经典者。后则还得如今无异。若未来世有诸众生。受持此经者皆以佛眼观察。如今所见等无有异。若有诽谤此经典者。我以佛眼明见此人。亦如今日。阿难白佛言。世尊。若人不信不解诽谤是经。当趣何所。佛言。止止阿难。莫作是问。阿难白佛言。世尊。唯愿说之。当使未来众生有不信者闻斯果报。则便恐怖令生信解。佛言。若是诽谤不信果报所受苦痛。与五逆业其罪同等。若以利刀杀害众生。满三千大千世界。于意云何。是人罪报当趣何所。阿难言。是人业报当趣恶道。佛言。阿难。汝今应当作如是知。若恒河沙诸佛入涅槃后。为供养舍利造作塔庙。有人恶心焚烧毁坏。于意云何。是人当得几所罪报。阿难言。如是人等受报甚苦。则不可说亦不可闻。若诽谤此经说其过恶。所得罪报亦复如是不可得闻。何以故。是人毁坏过去未来现在诸佛一切法眼故。佛言。若见有人受持读诵此经典者。而起诽谤轻笑毁訾。教他不信。令使是人。不得读诵如法受持。当知是人其罪甚重复多于彼。阿难言。若满三千大千世界众生。具足十善住菩提道。若有坏如是等人眼者。得几所罪。佛言。是人当于无量阿僧祇劫。所受诸身则常生盲。于地狱中受苦无间。常挑其目。佛言。若有一人于此经中而生诽谤心不信者。我说是人罪亦如彼。阿难言。若有菩萨住于菩提。信解此经受持不疑。当趣何所。佛言。是名随顺供养诸佛等无有异。阿难言。若复有人不信是经而自诽谤。亦教他人令生诽谤。如此人者。当受何身受何等苦。佛言。止止阿难。莫作是问。阿难言。惟愿世尊。时为解说。令此四众。若有疑惑生不信者。闻佛说已。当自悔过得生信心。佛言。若复有人。不信是经向他诽谤。当得十千由旬身。受如是大形获无量苦。阿难言。是人不慎舌故。复有何相。佛言。此人罪报。其舌纵广一千由旬。以五百亿大热铁犁。而耕其舌。复以五百亿大热铁丸。雨其舌上。何以故。不慎恶业诽谤过故。受如是苦。尔时四众闻是语已身毛皆竖。悲泣盈目自投于地。皆共同声唱如是言。世尊。若族姓男女。如是诽谤当获斯罪。是故我今代其忏悔使灭众罪。不受如是大恶果报。今于佛前及余十方无量佛前。我等愚冥不自知过。唯有佛眼实见实证。皆悉忏悔。自今以后不敢重作。犹如婴儿无所识知。不能晓了分别善根。我今至诚深自咎责。惟愿世尊。当垂怜愍受我忏悔。佛言。善哉善哉。是时四众各言。我今诚心自归。所有诸罪悉皆忏悔不敢覆藏。佛言。汝等如是至心忏悔。一切善法无不增长。尔时阿难白佛言。世尊。今此众中有生疑者。恶业罪障亦如是耶。佛时答言。于此众中若生疑者。可即忏悔。所有余罪受报轻微。阿难言。云何受罪轻微。佛言。是人临命终时。诸毛孔中皆悉受苦。喻如泥犁等无有异。何以故。能信如来所说言教。及信无量阿僧祇佛。亦自悔过。阿难。是族姓男女则不舍过去未来现在一切佛眼。若彼欲见无量阿僧祇佛。及见无量金刚叶莲华光明遍照殊胜妙相。尔时释提桓因现长者身。以种种华散诸四众。唱如是言。当以此华供养于佛。乃至供养如是经典。尔时四众即取诸华以散佛上变成华盖。而白佛言。世尊。以何因缘现是瑞相。今于佛前有是莲华。及无量恒河沙一切佛前。亦复皆有如是等华。佛言。为说是经功德威力故现此瑞。如是相者当知皆是神力所持。尔时阿难白佛言。世尊。佛威神力乃至如是护持法耶。佛言。阿难。实我神力护持是法。乃至恒河沙诸佛亦皆护持。尔时阿难白佛言。世尊。此经当何名。斯经云何受持。佛言。是经名为无著果无有种种诸杂恶报。如是受持。信行法行八辈须陀洹斯陀含阿那含阿罗汉辟支佛解是假名无有真实。如是受持。名为舍魔。如是受持。亦名六波罗蜜。如是受持。何以故。阿难。若有如是信解受持读诵书写此经为他人说。当知是善男子善女人。即是具足六波罗蜜。阿难言。云何受持读诵书写此经为他人说。即得具足六波罗蜜。佛言。若善男子善女人等。有能信解此经典者。即具足檀波罗蜜。于此法中心不犯戒。是名具足尸波罗蜜。若读是经心忍不退。是名具足羼提波罗蜜。能于此经心不退没。是名具足毗离耶波罗蜜。信乐此经心不散乱。是名具足禅波罗蜜。谛了此经无分别相。是名具足般若波罗蜜。是故此经。与六波罗蜜相应。亦名一切诸佛所说不退法轮广博严净。阿难言。是经名字不可得闻。何况得见。初中后善具足受持。佛言。如是如是。实如汝说。阿难言。得闻此经。是人生死余几所耶。佛言。若人得闻不退法轮广博严净方等经名。此人生死余则千劫。阿难言。若闻此经名字。信解能受发菩提心。是人功德当住何地。佛言。若有得闻是经名者则受阿耨多罗三藐三菩提记。得不退转地。尔时四众前。皆有莲华座若干种色。复有百千万亿种叶。时诸四众踊跃欢喜。各取此华以奉散佛。而作是言。我等皆当为人广说如是经典。分别显示使不断绝。尔时世尊熙怡微笑。作天伎乐。香风时来其气芬馥。多有诸天于虚空中。亦作无量种种天乐。雨诸天香细末栴檀沉水胶香。阎浮檀金末及诸银末。摩尼宝网罗覆其上。及五种色曼陀罗华。摩诃曼陀罗华。曼殊沙华。摩诃曼殊沙华。迦迦罗华。摩诃迦迦罗华。一切优钵罗华。拘物头华。芬陀利华。及香璎珞涂香末香。一切诸天所有供养。遍满虚空。地上人民。亦整衣服散华供养。复有诸余众生。皆以臂脚宝环手钏。解颈诸璎无量宝冠。以上奉佛。复有诸余众生。以其金银散于佛上。复有诸余众生心皆欢喜。出大音声唱言。善哉善哉。及诸象马出和雅音。虚空诸鸟随类音声以用供养。地狱众生皆得暂乐。畜生众生更相爱念。如父母想。阎罗王界一切众生。亦暂受乐。饿鬼众生。皆悉得除饥渴苦恼。尔时天龙夜叉乾闼婆阿修罗迦楼罗紧那罗摩睺罗伽人非人等。各受快乐。更相慈愍犹如父子。尔时阿难白佛言。世尊。如来今者。以何因缘而微笑耶。尔时佛告阿难。一切四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。若于今世后世闻此经者。皆得不退转于阿耨多罗三藐三菩提。能为他人广说是经无所损灭。亦如我今分别解说等无有异。阿难。闻此经已心生信解。即是佛种。何况受持读诵修行。当知是人去一切种智则为不远。当得一切智自然智。是故此经名不退转法轮之印。能为诸菩萨等作大利益。亦为一切众生。发于无上道心因缘。能发心已。便于此经具足成就阿难。如来以一切智示诸众生。若复有人。虽离佛智。但闻此经。即得自然智及佛智利。亦即受记。是故此经名为不退转法轮广博严净。亦名成就具足善根庄严方便为作利益行大乘者。阿难当知。尔时如来广说是经。无量菩萨皆得成就无生法忍。无量无边阿僧祇等亿数众生。皆悉得住不退转于阿耨多罗三藐三菩提。佛说经已。文殊师利舍利弗阿难等。及诸四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。皆大欢喜顶受奉行。作礼而去。


