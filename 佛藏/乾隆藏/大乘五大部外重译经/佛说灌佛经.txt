佛说灌佛经一卷


大乘五大部外重译经
佛说灌佛经一卷
西晋沙门释法炬译


　　

佛说灌佛经
一名灌洗佛形像经
　　尔时佛告摩诃刹头诸天人民。皆一心听。佛言。人身难得。无为道亦然。佛世难值。吾本从阿僧祇劫时。身为白衣累劫积德。每生自克展转五道。不贪财宝弃身施与无所爱惜。自致为王太子。以四月八日夜半明星出时。生堕地行七步。举右手而言。天上天下唯吾为尊。当为天人作无上师。太子生时地为大动。第一四天王。乃至梵天忉利天王。其中诸天各持十二种香和汤杂种名花以浴太子。太子得成佛道。开现圣法济度群氓。佛告诸天人民。十方诸佛皆用四月八日夜半时生。十方诸佛皆用四月八日夜半时出家。入山学道。十方诸佛皆用四月八日夜半时成佛。十方诸佛皆用四月八日夜半时而般涅槃。佛言。所以用四月八日者。以春夏之际殃罪悉毕。万物普生毒气未行。不寒不热时气和适。正是佛生之日。诸善男子善女人。于佛灭后当至心念佛无量功德之力。浴佛形像如佛在时。得福无量不可称数。佛言。我本行菩萨道时。三十六返为天王释。三十六反作转轮圣王。三十六返作飞行皇帝。诸有佛弟子信心善意者。当念十方诸佛功德。善若以香花杂物浴佛形像者所愿皆得。诸天龙神常随拥护皆当证明。
　　佛告诸弟子。夫人身难得经法难闻。其有天人能自减损妻子之分五家财物。用浴佛形像者。如佛在时所愿悉得。欲求度世取无为道生生不与死会者可得。欲求精进勇猛如释迦文佛者可得。欲求如文殊师利阿惟越致菩萨者可得。欲求转轮圣王飞行教化者可得。欲求辟支佛阿罗汉者可得。欲求永离三恶道者可得。欲求生天上人间富乐者可得。欲求百子千孙者可得。欲求长寿无病者可得。世间人民贪欲如海。宁割身上一脔肉。不肯出一钱物与人。人生时不持一钱来。死亦不持一钱去。财物故在世间。人死当独去忆如此苦。乃浴佛形像者。持是功德生死相随无有断期。佛言。若人有一善之心。作是功德者。诸天善神天龙八部四天王等。佥然拥护。浴佛形像福报所生。常得清净。从是因缘得成佛道


