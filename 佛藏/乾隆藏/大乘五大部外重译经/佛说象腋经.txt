佛说象腋经一卷


大乘五大部外重译经
佛说象腋经一卷
刘宋罽宾三藏法师昙摩蜜多译


　　

佛说象腋经
　　如是我闻。一时佛在王舍城耆阇崛山。与大比丘众五百人俱。菩萨六万众所知识。得陀罗尼乐说无碍。说法无二。成就不可思议神通。其名曰无减进意菩萨。过名声威德藏菩萨。宝月花菩萨。大云雷灯菩萨。无量观出一切世菩萨。山勇菩萨。乐喜生菩萨。净臂无碍光明菩萨。解度众生心菩萨。金刚得坚菩萨。解一切众生语离菩萨。梵音勇威德菩萨名称面威无碍觉菩萨。一切善根宝聚菩萨。文殊师利童子与如是上首六万菩萨俱。尔时大德舍利弗。于日晡时从禅定起。来诣佛所。尔时世尊坐异树下。入寂静三昧。尔时大德舍利弗。遥见世尊威仪寂静。疾疾取草敷以为座。加趺而坐。正身坐顷。尔时大德舍利弗。即于坐处生是思惟。未曾有也。如来如是寂静之行。安乐之本安乐众生。亦知一切法性三昧。尔时世尊从于三昧安详而起。发謦欬声。尔时舍利弗闻于如来謦欬之声。受欢喜乐亦得悲心。即往佛所到已住立佛前。敬礼佛已而说偈言。
　　若有众生无分别　　乃至于法不忆想
　　入于三昧常行世　　常忍乐于如是法
　　不见众生有差别　　同于幻性解脱者
　　分别诸法虚空体　　彼无我想受安乐
　　于和合中无想着　　无有愚痴物所想
　　亦非有起非不起　　彼不见命受安乐
　　于诸众生无忆想　　是诸众生非众生
　　于诸众生相无声　　无我见者彼安乐
　　智不分别于众生　　是得无诤之法界
　　分别丈夫一切想　　无异觉者彼安乐
　　当善住于施持戒　　常行觉了无悭垢
　　住于无染污法中　　无高下见彼安乐
　　彼忍得者甚勇猛　　无有憎爱二见者
　　不得精进及懈怠　　无思想者彼安乐
　　修行禅定住坚固　　亦不思惟是散乱
　　是善知于禅定法　　无禅想者彼安乐
　　无有忆想无智慧　　亦非无智得自在
　　亦非聪慧非愚痴　　无异想者彼安乐
　　若在空野聚亦然　　彼一切处平等行
　　于村聚中无厌恶　　空处无憍彼安乐
　　于乞食事悉具足　　亦终无有乞食想
　　亦未曾想我乞食　　无乞想者彼安乐
　　若有弃之粪扫衣　　收取聚集以覆身
　　亦无受畜弊衣想　　不轻慢他彼安乐
　　善逝所赞佛听许　　善受持用三法衣
　　无有忆想我正行　　无异想者是安乐
　　若说法者胜美妙　　亦无有我及众生
　　亦无有心我说法　　不着不实者安乐
　　于诸善根无实想　　非有物想无爱想
　　不思分别诸结使　　无二行者彼安乐
　　于生起中无起想　　见所住处过患想
　　昼夜常勤行精进　　无戏论者彼安乐
　　亦无妄想住非处　　亦不分别增上智
　　如来外道无差别　　无贡高妙彼安乐
　　无量无数无有限　　亦不舍离等虚空
　　我及众生无异想　　无增减见彼安乐
　　若有得于或梦行　　得于辩才化愚痴
　　行于世间如水月　　无进行者一切乐
　　种种方便第一义　　不着生死坚牢想
　　觉于微细寂静法　　无想行者彼安乐
　　尔时世尊赞舍利弗。善哉善哉。汝深慧行能转法轮。汝舍利弗。是只阇崛山所有比丘诸菩萨等。入禅定者敕令集会。舍利弗白佛言。世尊。我不堪任。何以故。如是等者皆是威德大龙。尔时世尊即放身光。所放光明遍照无量无边诸佛世界。诸菩萨悉皆来诣只阇崛山。到已皆住于虚空中。此诸比丘及诸菩萨。从禅定起来诣佛所。王舍城中无量千众来诣佛所。尔时世尊。知于一切众会已集。观文殊师利童子面已。即便微笑。尔时文殊师利即从座起。正于衣服偏袒右臂。右膝着地合掌向佛。白佛言。世尊。何因何缘而微笑耶。诸佛如来应供正遍知。非无缘笑。佛告文殊师利。过去于此只阇崛山中。有十千佛说象腋经。尔时大德阿难。闻佛所说疾从座起。正于衣服偏袒右肩。右膝着地合掌向佛。白佛言。善哉世尊。善哉善逝。今当演说此象腋经。是经难闻。若如来说者令无有疑。此深妙典有深光明。世尊。何故观文殊面已而微笑也。尔时世尊赞阿难言。善哉善哉。阿难。善慧分别。汝今阿难。谛听谛听善思念之。我今当说。阿难从佛受教敕已。佛告阿难。若有众生解此经者。如大象力。如大龙力。是诸众生解此经者。亦复如是。阿难。诸众生等解此经者。如师子游步进趣胜道。阿难。此经典者当来菩萨能爱乐之。阿难。此经能令菩萨勇猛。我去世后。当来菩萨手得此经。手书此经。此经床座非旃陀罗。菩萨手所执持。亦非戏论菩萨手得。亦非假名菩萨手得。尔时世尊现如文殊师利之像。作是像已。文殊师利亦如是解。我今当请问于世尊甚深之法。非是声闻缘觉之地。是菩萨地。尔时文殊师利童子即白佛言。世尊。我今欲少问于如来应供正遍知。若佛听许乃敢咨请。文殊师利如是请已。佛告文殊师利。恣汝所问。随意所喜一切众集。尔时文殊师利童子白佛言。世尊。何谓菩萨善能安住诸功德法。示现一切诸菩萨行。教化无量阿僧祇众生。现诸佛形如水月影。文殊师利如是问已。佛即赞言。善哉善哉。文殊师利。能总略问如来是义。我今当为广分别说。文殊师利。谛听谛听善思念之。吾今当说。文殊师利白言。如是受教而听。佛告文殊师利。菩萨成就六法者。得具安住诸功德法。何等为六。文殊师利。是菩萨施能一切舍。不见自己离悭垢行。安住于戒不见我能离破戒业。成就忍辱不见我能离嗔恚行。有于精进非身心进。知入一切禅定解脱三昧方便。亦不自念。成就一心有慧行明了。自见解脱一切诸道。文殊师利。菩萨成就如是六法。善能安住一切功德。复次文殊师利。复有六法。善能安止一切功德。何等为六。文殊师利。是菩萨住于地狱中摄取众生受于天乐。生畜生身摄取畜生受人妙乐。生卑贱家受转轮王乐。现入诸道受胜道乐。善知往返一切佛刹如水月影出一切语无所言说各不亲近。文殊师利。菩萨成就此六法者能安止一切功德。尔时文殊师利白佛言。世尊。云何菩萨住地狱中受于天乐。作是问已。佛告文殊师利。若是菩萨入于三昧。名大莲华。住地狱中摄取众生受于天乐。见诸众生受种种苦。各现其形而为说法。令无量众生悉得解脱。文殊师利。菩萨如是住地狱中受于天乐。文殊师利复白佛言。云何菩萨生畜生中。摄取畜生受人天妙乐。佛言。文殊师利。而是菩萨入于三昧。名曰寂静。现生畜生而不失心。受人天妙乐。各随其形而为说法。菩萨安止无量千众令住于法。文殊师利。菩萨如是受畜生身受人妙乐。文殊师利复白佛言。世尊。云何菩萨生卑贱家受转轮王乐。佛言。文殊师利。而是菩萨入于三昧。名曰静过。是三昧力故生卑贱家。受转轮王乐文殊师利。菩萨如是生卑贱家受转轮王乐。文殊师利白佛言。世尊。云何菩萨现入诸道受胜道乐。佛言。文殊师利。而是菩萨入于三昧。名见一切行无作光明。菩萨住是三昧。示入诸道受胜道乐。文殊师利。菩萨如是现入诸道受胜道乐。尔时文殊师利白佛言。世尊。云何菩萨善知往返一切佛刹。不动本处亦无去来。现诸佛刹如水月影。佛言。文殊师利。而是菩萨入于三昧。名曰过于一切言说。是菩萨住此三昧时。东西南北四维上下。一切十方世界之中。示现其身不动本处亦无去来。住是三昧得见诸佛亦闻说法。文殊师利。菩萨如是善知往返一切佛刹。不动本处亦无去来。现诸佛刹如水月影。尔时文殊师利白佛言。世尊。云何菩萨出一切语无所言说。各不亲近。佛言。文殊师利。而是菩萨得陀罗尼名曰无量。得是持已。入无量心知无量语。是菩萨得旋陀罗尼力故。出一切语各不亲近。文殊师利。菩萨如是出一切语。无所言说各不亲近。尔时文殊师利白佛言。世尊。是菩萨方便甚难。世尊。若有菩萨入此经时。入何等法。佛言。文殊师利。若有菩萨欲入此经。如解虚空。文殊师利言。虚空何也。佛言。文殊师利。是虚空者不染于欲。不嗔不痴。文殊师利。一切诸法亦复如是。无染嗔痴。文殊师利。是虚空者非施成就。非戒成就。非忍成就。非进成就。非禅成就。非慧成就。如是文殊师利。一切诸法亦复如是。非施成就。非戒忍进禅慧成就。文殊师利。犹如虚空非智非断。文殊师利。一切诸法亦复如是。非智非断。文殊师利。犹如虚空非修非证。文殊师利。一切诸法亦复如是。非修非证。文殊师利。犹如虚空非闇非明。文殊师利。一切诸法亦复如是。非闇非明。文殊师利。犹如虚空遍一切处而不可捉。文殊师利。一切诸法亦复如是。遍一切处而不可捉。文殊师利。犹如虚空非进正道非进邪道。文殊师利。一切诸法亦复如是。非进正道非进邪道。文殊师利。犹如虚空非声闻乘。非缘觉乘。亦非佛乘。文殊师利。一切诸法亦复如是。非声闻乘。非缘觉乘。亦非佛乘。文殊师利。犹如虚空非思非智。文殊师利。一切诸法亦复如是。非思非智。文殊师利。犹如虚空非动非发非不动发。文殊师利。一切诸法亦复如是。非动发非不动发。文殊师利。犹如虚空非动发非不动发。文殊师利。菩萨亦尔。于一切法非动发非不动发。文殊师利。犹如虚空无有众生能污染者。文殊师利。一切诸法亦复如是。是涅槃分究竟。无染非寂静非不寂静。文殊师利。犹如虚空住无住处。不动不摇不住处故。文殊师利。诸菩萨等亦复如是。见诸众生住无住处。得实不动不摇不住。文殊师利。是实相法欲见如来。是名邪见。如是邪见即是正行。若是正行。是中布施无有大果。亦无大报。若其施中无大果报。是世福田。若世福田。是中所施无有果报。若施无果报。是则满足不实之智。若其满足不实之智。是等疾得无生法忍。尔时众中六十比丘增上慢者。闻如是法。作是思惟。是道闇昧。如如来说同外道说。是外道等富兰那迦叶。末伽梨憍舍耶。阿耆多翅舍。钦婆罗珊阇耶。毗罗坻子。波复多迦旃延。尼犍陀若提子等所说如是。佛亦如是。尔时世尊。知是六十增上慢比丘心之所念。即告文殊师利童子曰。文殊师利。如是如是。我如来说法同于外道。然是外道不解佛说法。尔时六十增上慢比丘。闻是说已。增益受苦忧恼不悦其心不乐。不知如是所说法故。从座而去。尔时大德舍利弗。问诸比丘。大德汝等今欲何去。当解如来如是说法。何因何缘故。如来尔时说。大德且住。我问如来。以何因缘如是说也。尔时诸比丘闻于大德舍利弗语。即还各各复于本座。尔时大德舍利弗白佛言。世尊。如来何缘说如是事。愿当演说断比丘疑。佛告舍利弗。于意云何。若有比丘。诸漏已尽心得解脱。是比丘等闻此言说生惊畏不。舍利弗言。不也世尊。若有比丘见圣谛者。闻一切声不惊怖畏。何况诸漏已尽心得解脱者。佛告舍利弗。或有痴人妄想分别。于不实法得虚空行。舍利弗言。愿世尊。说是法句义令断众疑。佛告舍利弗。若见如来如梦如幻是名正见。若正见者于如来所。不作实想。不作坚想。不作物想。不作名想。不作聚想。若于如来不作实想。不作坚想。不作物想。不作名想。不作聚想。如是等行。一切诸行悉是妄见。若一切行悉是妄见。是知一切诸法是邪见。若知一切诸法是邪见。佛说是等满足邪见。又知一切诸见是邪。是亦邪见。如是舍利弗。以是缘故欲见如来名为邪见。舍利弗。是等不见如来密身。是取分别。于如来身为舍利如来之想。舍利弗。若有如是见于如来。名为邪知。尔时舍利弗白佛言。世尊。云何邪见名为正行。佛言。舍利弗。一切凡夫正起觉观妄想分别。起依止动发不动发。起我见众生见命见人见。着我胜我所胜。知是诸事。小凡夫等动摇总务生於戏论。知如是等悉皆不实。舍利弗。无者名为不实。舍利弗。不实者名妄语。舍利弗。妄语者名曰为邪。舍利弗。如是等事摄取不实。是等邪见名为正行。舍利弗。以是缘故。所谓邪见名为正行。尔时舍利弗白佛言。世尊。颇有正行。所有布施无小果大果也。佛言。舍利弗。若如是等正行成就。有所施与趣向涅槃。受于涅槃齐分涅槃。舍利弗。而是涅槃无小果大果。非小功德。何以故。是涅槃者离一切果无有齐分。不可齐分。舍利弗言。世尊。若其涅槃无齐分者。云何如来说增益无量无边功德。佛告舍利弗。诸凡夫具烦恼行。我论众生论。命论丈夫论。为如是等诸众生故。说言涅槃无有分齐。涅槃增益无量功德。乃至令生于欲乐心。舍利弗。假圣福田非入涅槃。又舍利弗。离欲圣人名见福田。舍利弗。譬如农夫种下谷种。因生稗莠亦生余草。舍利弗。于汝意云何。而是农夫所得稗草是果报不。不也世尊。佛言。舍利弗。譬如农夫依因谷种。生稗余草。生相似谷。如是舍利弗。施圣福田自然大报。后断诸漏干焦爱果。舍利弗。而是农夫本期为谷。见余稗草心不生喜。非果故非所利故。如是舍利弗。非有为田。安于上施圣得大果报。舍利弗。以是因缘施正行者。无大果大报。舍利弗言。世尊。若其布施无大果大报。云何名为世福田也。佛言。舍利弗。非小果想非大果想。是施不生若施不生。是能受于世间天人阿修罗供。舍利弗。于无尽田不取果报。不与果报。是故舍利弗。非大报非小果是世福田。舍利弗言。世尊。云何是世福田不得果报。佛言舍利弗。汝意云何。若为涅槃有果报不。舍利弗言。无也世尊。若施为涅槃得果报者。一切圣人不名无为。佛即赞言。善哉善哉。舍利弗。以是事故施世福田无有果报。尔时舍利弗白佛言。世尊。若施无果报。云何具足于妄想智。佛言。舍利弗。于意云何。若知于一切法性是实不也。舍利弗言。世尊。知一切法犹如幻性。世尊。若知幻性是不实知。何以故。如来演说一切诸法犹如幻性。如幻性者即是不实。世尊。若知一切法性如此是不实智。所以者何。无有一法而是实者。尔时佛复赞舍利弗。善哉善哉。舍利弗。如是如是。舍利弗。若法有实有物有真。则无众生入于涅槃。舍利弗。一切诸法亦非是实。非物非真。是故舍利弗。恒沙众生入于涅槃。永不复生。亦不知尽。众生不实故。舍利弗。若一切众生无有实想。是名具足于不实智。是故舍利弗。施无果报。能得具足满于不实智。尔时舍利弗白佛言。世尊。云何智满于不实智。而疾获得无生法忍。佛言。舍利弗。若知不实而亦不证。舍利弗。何等是不实者。我见众生见。命见。人见。断见常见。有不实者。佛想法想僧想涅槃想。舍利弗。若心动摇戏论总务皆是不实。舍利弗。如是执不实中而得解脱。舍利弗。以是事故具不实智。而疾得于无生法忍。说是法时。四万二千人得无生法忍。六万优婆塞发于无上正真道心。三万六千天子得向智证。是六十增上慢比丘。断于诸漏心得解脱。心解脱已。俱共同声说如是言。世尊。我今始于六师出家。从今日往。佛非我尊。亦非念法。又非念僧。世尊。我从今日说于无作。说无因缘。说无有业。说无调伏。尔时众中若干众生各作是言。是诸比丘。或舍佛戒受外道服。所说颠倒。尔时大德舍利弗。觉知众心。语诸比丘言。大德何缘说如是语耶。我今始于六师出家。诸比丘言。大德舍利弗。从今已往六师诸师等同一相。无增无减。大德舍利弗。我等今知诸师不异。于出家中无所分别故言出家。舍利弗言。大德何缘。说言从今佛非我尊。诸比丘言。大德舍利弗。我从今往自然明了炽然明炽。不假余明我自归依。非余归依自归自尊。是故说言。佛非我尊。何以故。我不离佛佛不离我。舍利弗言。大德何缘说如是言。不念于法不念于僧。诸比丘言。大德舍利弗。我从今日无法可得若念若摄。是故我言。从今日往不念于僧。舍利弗言。大德何言。我从今往说于无作。诸比丘言。大德舍利弗。我从今往知于一切诸法无作。是中非作非不作。以是故言。我从今日说于无作。舍利弗言。大德何缘说言。从今说无因缘。诸比丘言。大德舍利弗。我从今日一切有道生因缘尽。是中无因。是故说言我从今说无因无缘。舍利弗言。大德。何故说言。我从今往说无有业。诸比丘言。大德舍利弗。我从今往知一切法究竟涅槃。是中无有调伏无非调伏。以是故言。我说无业。是增上慢诸比丘等。说是法时。有三千六百比丘悉断诸漏心得解脱。尔时世尊赞诸比丘。善哉善哉。是实希望中无法可得。尔时文殊师利童子白佛言。世尊。所言得者何法名得。佛言。文殊师利。得者名曰无生法忍。文殊师利言。世尊。菩萨欲得无生法忍。当云何学。云何行。云何住。云何修集。尔时世尊答于文殊师利童子所问无生法忍义故。即说偈言。
　　若有求佛智　　一切诸智上
　　无有法可取　　亦无法可舍
　　无有法可得　　若生是有者
　　无有和合法　　凡夫欲和合
　　若可知可断　　说法为众生
　　凡夫生诸行　　不信无生法
　　舍离于魔法　　菩提道最上
　　凡夫着二法　　不知无二法
　　种种幻无实　　凡夫人见异
　　是中无有异　　一切同一相
　　若有凡夫说　　无二无二作
　　同幻化平等　　凡夫人或说
　　我不时尽欲　　断嗔及愚痴
　　我当善思惟　　非物生物想
　　计断为涅槃　　坏贪欲嗔痴
　　说示于空法　　无尽亦无生
　　是说名涅槃　　精进者进生
　　是去我法远　　布施持戒想
　　乐于菩提想　　是不入菩提
　　是等行想行　　凡夫虚妄覆
　　不知于空法　　诸法等一相
　　当各各异说　　若解知此法
　　其体性无异　　如五指名手
　　得菩提不难　　无远菩提者
　　无近菩提者　　别无分别者
　　是去菩提远　　凡夫各异行
　　各各相是非　　此持戒成就
　　此是破戒恶　　诸法犹如梦
　　诸有为无实　　慧不取牢固
　　知之如幻化　　是中戒不实
　　破戒亦不实　　诸法因缘生
　　是中无有我　　于千亿劫中
　　布施与受者　　护持无上戒
　　诸佛不记我　　我时离于想
　　布施想无余　　离一切颠倒
　　尔时我得记　　说施得大富
　　持净戒生天　　是中无所得
　　是无上菩提　　凡夫依止有
　　愚痴妄忆想　　我等得于忍
　　无为无有生　　是无生法中
　　不思惟生者　　于千亿劫中
　　是得忍不难　　假名为说法
　　法无有作者　　无根本住处
　　悉如空闲相　　多亿数诸佛
　　断贪嗔痴故　　演说无上法
　　是法不可尽　　实法无虚妄
　　速疾归于尽　　如是不实法
　　是实际叵得　　淫欲嗔无边
　　愚痴亦无边　　若不得实者
　　亦复不得中　　种子中无芽
　　何处有果叶　　若其不得叶
　　花亦不可得　　无生法如是
　　众生当生子　　不生亦不出
　　此见于如实　　犹之如石女
　　是终无有子　　以其无子故
　　亦无有子忧　　慧如是分别
　　一切法无生　　是无有恐怖
　　受于生死苦　　忧妄覆凡夫
　　不知法如幻　　重荷担虚空
　　非智慧者痴　　若知于此法
　　无实无有边　　无量阿僧祇
　　于此无有痴　　如所言本际
　　我说是无际　　后际亦复尔
　　众生际叵思　　无际忆想际
　　空无有边际　　以知此义故
　　其智无有二　　如虚空际相
　　众生际叵思　　本际如镜像
　　是智无所知　　是分别行者
　　其心如是思　　我何时尽恶
　　我何时成佛　　诸佛无有生
　　是中无和合　　法无和合者
　　凡夫欲和合　　无能空造合
　　亦无止住处　　虚空无住故
　　无碍无有物　　如是说虚空
　　如是知菩提　　如是知菩提
　　知众生亦尔　　菩提虚空界
　　众生界同等　　若知如是等
　　得菩提不难　　若人不进慈
　　不思惟作善　　于法无所来
　　得菩提不难　　是菩提难求
　　断于一切求　　无有心能得
　　觉无上菩提　　思惟布施者
　　布施得菩提　　终不得菩提
　　不得成菩提　　思惟着戒者
　　忆想精进实　　非佛法妙进
　　如是忆想着　　一切法颠倒
　　我非不颠倒　　未始有动发
　　是善无有上　　若有忆想者
　　此法是无漏　　此法是有漏
　　此人心不善　　不思惟法者
　　是同如虚空　　无缚亦无解
　　是慧无有上　　想此是持戒
　　想此破戒恶　　说二俱破戒
　　无上戒无二　　诸法无有异
　　戒无增减相　　是见于性者
　　是护持佛法　　若心无著者
　　犹如空中鸟　　如是知具足
　　是实沙门法　　若无思忆想
　　不思惟一切　　无心无我命
　　得菩提不难　　欲出贪欲者
　　不为欲所牵　　亦不舍淫欲
　　是菩提不难　　不厌往想着
　　于无怖畏际　　生死无惊怖
　　得菩提不难
　　尔时世尊说是偈已。告文殊师利童子言。文殊师利。若有菩萨信解此经。无有疑惑。受持读诵令通利己。为他广说。是人得于二十功德。何等二十。诸天爱护诸龙当护。夜叉守护常无乱心。命终生处自识宿命。命终生处得于五通。命终生处见弥勒菩萨。念此经法其心不乱。唯除眠时梦中见佛亦见菩萨。信解此经者得于顺忍。念此经者现世断嗔。持此经者处毒蛇中得无所畏。念此经者得降恶象。念此经者得遍照三昧学此经者得尽一切诸恶业障。说此经时得于无量百千法门。是得不失菩提之心。是得无量旋陀罗尼。念此经者一切魔事未曾得起。亦得生于现在佛前。得具一切善吉诸愿。念此经者无足二足三足四足诸毒虫中。皆得爱护。念此经者无非人怖王嗔得护。文殊师利。此是说法比丘二十功德。以持此经心无疑惑。读诵通利为他广说故。尔时文殊师利童子白佛言。世尊。喻诸药树除一切病。世尊。此经亦尔断一切病。佛言。如是如是。文殊师利。善说此语。此经能断于一切病。何以故。文殊师利。本过去世阿僧祇劫。复过阿僧祇劫。尔时有佛号师子游步如来应供正遍知。出现于世。于无量百千大众之前。演说此经。文殊师利。尔时众中有一菩萨。名金刚幢。从是师子游步如来应供正遍知。闻此经法心无疑惑。受持于是妙功德经。通利解入得势力故。在于村落城邑王宫。而自唱言。我是良医。时有无量百千众生种种病逼。悉来诣是金刚幢菩萨所。是时金刚幢菩萨慈心善解。以此经法陀罗尼章句。摄取护持诸众生等。文殊师利。何等是陀罗尼章句。
　　阿兰(一)波嗏罗(二)毗尼那(三)修怛咃(四)修复多(五)阿[少/兔]嗏(六)毗畔那醯(七)呿伽留他(八)摩移宿伽(九)阿[少/兔]那折陀(十)那赖陀(十一)蜜罗修蜜啰(十二)素啰醯陀(十三)萨婆多罗(十四)瞢伽瞢伽(十五)暍吔犹呵(十六)摩仇摩伊呵(十七)。
　　以是陀罗尼章句。守护摄取彼诸众生。除种种病。若毒蛇螫。若癞病。若风病。文殊师利。是金刚幢菩萨以此经法。安止众生除去诸病。文殊师利。汝谓尔时金刚幢菩萨岂异人乎。莫作异观。何以故。我是尔时金刚幢菩萨也。我解此经多利众生。尔时文殊师利童子白佛言。世尊。菩萨受持此陀罗尼章句。读诵通利。当行何宜何法则也。佛言。文殊师利。若有菩萨欲通达此陀罗尼章句。当好净行不食于肉。不油涂足。不往多众。常于众生起于慈心。莫作非法不净之人而读此经。亦莫在于不净处读。尔时文殊师利童子白佛言。世尊。若有菩萨读此经时不惜身命。佛言。如是如是。文殊师利。如汝所说。尔时佛告阿难。阿难汝受持此经。此经当来多利众生。阿难白佛言。世尊。如佛所说我已受持。尔时世尊赞阿难言。善哉善哉。阿难。汝于来世为众尊导。彼时众生读说此经如从我受。尔时大德阿难。大德舍利弗。文殊师利童子及诸天人。阿修罗乾闼婆等。闻佛所说。皆大欢喜。


