佛说灌洗佛经一卷


大乘五大部外重译经
佛说灌洗佛经一卷
乞伏秦沙门释圣坚译


　　

佛说灌洗佛经
一名摩诃刹头经
　　摩诃刹头诸天人民长老皆明听。夫得为人难。无上道亦然。人命难得佛世难值。释迦文佛本出阿僧祇劫时。佛身作白衣时。累功积德每生自克。展转五道不贪财宝出身施与。自致为王太子。以四月八日夜半明星出时。生堕地行七步。举右手而言。天上天下我当为人民作师。太子生时天地皆为大动。第七梵天。第二忉利天王释。及第一四天王。皆来下持十二种香汤杂华。用浴太子身。太子立身作佛开视道法以示天下人。
　　佛告天下人民。十方诸佛皆用四月八日夜半时生。十方诸佛皆用四月八日夜半时。去家入山行学道。十方诸佛皆用四月八日夜半时得佛道。十方诸佛皆用四月八日夜半时般泥洹。佛言。所以用四月八日者何。春夏之际殃罪悉毕。万物普生毒气未行。不寒不热时气和适。今是佛生日故。诸天下人民共念佛功德。浴佛形像如佛在时。是故以示天下人。
　　佛言。我为菩萨在世时。三十六反为天王释。三十六反作金轮王。三十六反作飞行皇帝。今日诸贤者。谁有好心善意念释迦文佛恩德者。以香华浴佛形像。求第一福者。诸天鬼神所证明知。佛言。人身难得佛经难得闻。能自减省持五家财物用浴佛形像。自在所愿欲求度世无为道。长不欲与生死会者可得。欲求精进勇猛立身如释迦文佛者可得。欲求文殊师利阿惟越致菩萨飞行教授人民具相可得。欲求辟支佛阿罗汉可得。欲求闭绝三恶根本生天上人间可得。欲求作第七梵天及第二忉利天王释可得。欲作飞行皇帝可得。欲在世间豪贵可得。欲求财富巨亿万家生可得。欲求百子千孙可得。欲求长寿无病可得。世间人宁亡身上一脔肉。不欲亡一钱。人生不持一钱来。死亦不持一钱去。财物故留世间。死当受苦恼。持用浴佛。生死与俱无有断绝。佛言。阎浮利内外诸天梵释鬼神龙。皆当拥护浴佛形像者。从是因缘得佛泥洹道。佛言。诸持好香。汤浴佛形像者自得其福。所在清净名闻。持好花上佛者自得其福。端正好色无比。持缯幡上佛者自得其福。在所从生常得自然好衣无极。佛言。我累功积德行善至诚。持戒忍辱精进一心智慧。乃自致得作佛耳。
　　灌佛形像所得多少。当作三分分之。一者为佛钱。二者为法钱。三者为比丘僧钱。佛钱缮作佛形像。若金若铜若木若泥若塑若画。以佛钱修治之。法钱者。架立楼塔精舍篱落墙壁内外屋。是为法钱。比丘僧有万钱。千比丘当共分之。若无众比丘但一分作有。以一分给与法钱。数人亦三分分之。出以一分。持后法钱僧钱。一文以上不可妄用。私取一钱自私用以为施惠。见世贫极后长受苦。宁以利刀割肉以施惠人。不以灌佛一钱私作恩惠。宁吞洋铜不以灌佛一钱以作恩分。宁自投大火中不以灌佛一钱与妻子。若共持治生饭食也。今现世当受恐怖。后世魂神当受是痛。世人多有发意求所愿者。布施之日不计少多趣使充饶。事业必敬者疲极众家残肴馔。啖食不尽当持那置。佛言。少多皆当送以给与守嵩寺中持法沙门。众僧自共分。以出物当望生。云何春种食之福那得生耶。不应各各竟分分归与妻子。是为种于石上。根株焦尽终无生时。今以布施者余福。重以施众僧。是为施一得万倍。
　　四月八日浴佛法。都梁。藿香。艾纳。合三种草香挼而渍之。此则青色水。若香少可以绀黛秦皮权代之矣。郁金香手挼而渍之于水中。挼之以作赤水。若香少若乏无者。可以面色权代之。丘隆香捣而后渍之。以作白色水。香少可以胡粉足之。若乏无者。可以白粉权代之。白附子捣而后渍之。以作黄色水。若乏无白附子者。可以栀子权代之。玄水为黑色。最后为清净。今见井华水名玄水耳。
　　右五色水灌如上疏。
　　以水清净灌像讫。以白练若白绵拭之矣。断后自占更灌。名曰清净灌。其福与第一福无异也。


