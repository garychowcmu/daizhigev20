金刚场陀罗尼经一卷


大乘五大部外重译经
金刚场陀罗尼经一卷
隋北天竺三藏法师阇那崛多译


　　

金刚场陀罗尼经
　　如是我闻。一时婆伽婆。住在雪山妙色聚落金庄严窟。与摩诃比丘僧其数满足一千人俱。尔时世尊着衣持钵。入妙色聚落普遍乞食。还至本处饭食讫。结加趺坐正念不动。尔时世尊入名一切法平等相三昧。入三昧已。诸比丘等顶礼佛足。忽然不见如来所在。各自相问。今婆伽婆修伽陀何处去耶。尔时首陀会及三十三天子。承佛神力来至佛所。时释天王及梵天王。作如是念。婆伽婆今在何处修伽陀今在何处。作身念已。观见佛身住在金窟入于三昧。时诸释天。来至佛所默然而坐。及首陀会诸天众等。亦默然坐。尔时世尊于三昧中现诸神通。佛神通力故。所有三千大千世界学菩萨乘者。初发菩提心者。或复久发菩提心者。或阿毗跋致者。或一生补处者。以得如来神通教故。来至妙色聚落到于佛所。佛神力故。去地一刃加趺而住。尔时文殊师利童子。入一切众生欢喜三昧。入三昧已。令诸大众得心欢喜。得心悦乐。得心安隐。得心希有。尔时弥勒菩萨摩诃萨。入一切法寂定三昧。入三昧已。令诸大众诸根寂定。尔时体相菩萨摩诃萨。共六万二千菩萨。向妙色聚落金庄严窟。到于佛所。即见自身及诸菩萨住在虚空。于虚空中结加趺坐。时观自在菩萨。共九万二千菩萨。从虚空中向妙色聚落金庄严窟。来到佛所不能下地。共诸菩萨于虚空中加趺而住。即入破散一切众生烦恼三昧。入三昧已。彼诸大众即灭贪欲痴等一切烦恼。尔时宝相菩萨摩诃萨。即入大庄严三昧。入三昧已。即于虚空普雨优钵罗华波头摩华俱物陀华分陀利华。映蔽日光。尔时世尊正坐三昧飞腾虚空欣然微笑。乃至放于青黄赤白金色颇梨等光明。亦复如是。尔时文殊师利童子。住在虚空合掌长跪整衣服。而白佛言。世尊。以何因缘欣然微笑。佛告文殊师利。我念往昔。此虚空中十千诸佛。同于此处为诸菩萨说金刚场陀罗尼法门。文殊师利。复白佛言。世尊惟愿如来。为诸菩萨重分别说金刚场陀罗尼法。尔时佛止文殊师利言。不须复说。此金刚场陀罗尼中。无有烦恼亦无涅槃。彼等欲入涅槃。金刚场陀罗尼中。无菩萨法及诸佛法。彼等欲得成佛。金刚场陀罗尼中。无有善法及不善法。彼等欲舍不善。金刚场陀罗尼中。无彼岸此岸。彼等欲达彼岸。金刚场陀罗尼中。无有成就诸佛刹者。彼等欲成就诸佛刹。金刚场陀罗尼中。无有魔及魔名字。彼等欲降众魔。金刚场陀罗尼中。无有声闻及声闻名字。彼等欲超过声闻法。金刚场陀罗尼中。无辟支佛及辟支佛法。彼等欲超过辟支佛位。金刚场陀罗尼中。无众生及众生名字。彼等欲化诸众生。金刚场陀罗尼中。无有利无非利。彼等欲求利。金刚场陀罗尼中。无有欲及欲名字。彼等欲离欲。金刚场陀罗尼中。无恼及恼名字。彼等欲离恼。金刚场陀罗尼中。无有痴及痴名字。彼等欲舍痴。金刚场陀罗尼中。无有智及无智。彼等欲证智。金刚场陀罗尼中。无有烦恼及无烦恼。无有净及不净。亦无有教及无教。无慈无悲无喜无舍。无施无悭。无戒无犯。无诤无忍。无进无迨。无禅定无乱心。无智无无智。无堕。无声闻无辟支佛。无诸佛无如来。无法无非法。无深无浅。无识无非识。无名字无证处。无烦恼无涅槃。无诸力。无菩提分。无诸根。无正念处。无正定处。无四如意足。文殊师利。金刚场陀罗尼。若修得者。不舍凡夫法。不取不执亦不远离。亦不建立。不须超过。不证不舍。不思惟舍。不胜不出。无有懈怠。不惮不护不悔不触。凡夫法中不起烦恼。所有布施亦不作相不作与相。亦不舍离诸佛法。亦不触凡夫法。诸佛法不离凡夫法。凡夫法不离诸佛法。亦不建立声闻辟支佛法。亦不在诸佛法。不舍凡夫法。不得护诸凡夫法。不得无动住诸佛刹。不得舍诸大愿。文殊师利。此金刚场陀罗尼中。无有分别。所以者何。欲嗔痴法一切平等。男女相同故。天龙夜叉乾闼婆阿修罗迦楼罗紧那罗。一切法平等差别相同故。佛法僧声闻辟支佛。一切法平等同故。地狱饿鬼畜生平等同故。水大风大火大地大虚空大。一切法平等同故。眼耳鼻舌身意乃至一切法平等同故。文殊师利。金刚场陀罗尼。譬如东方所有虚空。南西北方所有虚空。及上下方所有虚空。皆悉平等同故。所谓虚空一体平等。如是文殊。是金刚场陀罗尼法。一切众生平等同故。作是语已。文殊师利复白佛言。世尊。云何欲是陀罗尼句。佛告文殊师利。欲者非从东方来恼诸众生。亦不从南西北方四维上下来恼诸众生。亦非内出。亦非外来恼诸众生。文殊师利。欲若内起恼众生者。众生永无有净。亦不得证诸法实相。文殊师利。所有诸法不去不来非内非外无有住处。是故欲名陀罗尼句。文殊师利。恼是陀罗尼句。文殊师利白佛言。世尊。云何恼是陀罗尼句。佛告文殊。恼者从诤竞起。彼诤竞者。非过去非未来非现在。文殊师利。过去诸法。若生不可坏者应是常法。文殊师利。未来诸缘无恼可生。现有诸缘。无所住故灭坏故。文殊师利。所有诸法本来不生。亦无未来及现在生。是三世净陀罗尼句。文殊师利。痴是陀罗尼句。文殊师利白佛言。世尊。云何痴是陀罗尼句。佛告文殊。痴者从无明起。不依地界不依水界不依火界不依风界及虚空界。乃至识界诸法无所依着。不可得恼不可得净。何以故。无著体。不得恼亦不得净。若无著体诸法得恼得净者。虚空亦应得恼得净。所以者何。虚空不为诸法所依。文殊师利。所有无明。无著处。无移处。无坏处。无现处。无碍不可见。无缚无解无边无自性故。如是虚空。可得说言彼恼彼净耶。文殊师利言。不也世尊。佛告文殊师利。无明者。如来所说。本来无有故名无明。此无明句。前际不可得。后际不可得。现在际亦不可得。文殊师利。所有诸法无有有者。不可得者。不可见者。无有知者。彼等颇得能解能缚不。亦能作障不。文殊师利言。不也婆伽婆。不也修伽陀。若如是义。云何世尊。无明见生恼耶。佛言文殊师利。譬如二木及人功等相揩火得出生。彼火热焰不从二木生。亦非人功生。而能得生。如是如是。文殊师利。无正定故而生欲恼烦恼痴烦恼。彼诸恼等不在内不在外不在两中间。如是文殊师利。所言恼者。云何得生云何名痴。诸法本来解脱。以能生恼故名为痴。诸法本来解脱。无有缚处。是故名痴是陀罗尼法门。
　　尔时文殊师利白佛言。世尊。颇有一法。菩萨行已能入一切陀罗尼诸法门不。佛告文殊师利有一字法明门。菩萨得已能说千万字法门。而此一字法门亦不可尽。在在处处说诸法相。无有边际。得此诸法明时。自然得无障碍辩说。一切法不可穷尽。说诸法已。还复摄入一字法门。得无碍辩故。转能多说一句法门。增益增益说已。还复摄入一法门中。文殊白佛言。世尊。何者一字法门。佛告文殊师利。无有一切诸法。是名一字陀罗尼法门。文殊师利白佛言。世尊。云何名为陀罗尼句法门。佛言。文殊师利。一切诸法住调伏地。是故名为入调伏陀罗尼法门。文殊师利。天法门一切诸法。名陀罗尼法门。文殊师利白佛言。世尊。何故名天是陀罗尼法门。佛言。文殊师利。一切诸法住修行地故。名天相入陀罗尼法门。
　　文殊师利。龙法门一切诸法。是陀罗尼法门。文殊师利言。世尊。何故名龙是陀罗尼法门。佛告文殊师利言。无有名字。一切诸法断名字道。无字假说字故。名龙入陀罗尼字法门。
　　文殊师利。夜叉法门一切诸法。是陀罗尼法门。何故名夜叉是陀罗尼法门。佛告文殊师利言。尽相故。一切诸法本来不生故。名夜叉是陀罗尼法门。文殊师利。乾闼婆法门一切诸法。是陀罗尼法门。何故名乾闼婆是陀罗尼法门。以数过故。一切诸法无有边际。但取虚空边故。名乾闼婆相是入陀罗尼法门。
　　文殊师利。阿修罗法门一切诸法。是陀罗尼法门。何故名阿修罗是陀罗尼法门。佛言。文殊师利。无定住一切诸法。不可以名字说。非色不异色相可行。非声不异声相可行。非香不异香相可行。非味不异味相可行。非触不异触相可行。非意不异意相可行。非佛不异佛相可行。非法不异法相可行。非僧不异僧相可行。非声闻不异声闻相可行。非辟支佛不异辟支佛相可行。非凡夫不异凡夫相可行。文殊师利。一切诸法。无行相无可行相可行。无起发故。是名阿修罗入陀罗尼法门。文殊师利。迦楼罗法门一切诸法。是陀罗尼法门。文殊师利白佛言。世尊。云何迦楼罗是陀罗尼法门。佛告文殊师利。一切诸法。无来无去故。无来非不来。无去非不去。不生不灭不漏不着不缚不解。不染不妄无染着处。住无建立本来无建立故。文殊师利。一切诸法。如虚空无有依故。名迦楼罗入陀罗尼法门。文殊师利。紧那罗一切诸法。是陀罗尼法门。文殊师利白佛言。世尊。何故名紧那罗是陀罗尼法门。佛言。离作道故。文殊师利。不可作作者无所有故。是名紧那罗相是入陀罗尼法门。
　　文殊师利。摩睺罗伽法门一切诸法。是陀罗尼法门。文殊师利言。世尊。云何陀罗尼法门。佛告文殊师利。一切诸法离垢本来明净。一切众生。所不能浊亦不能净。此清净陀罗尼法门。所以者何。文殊师利。一切诸法。本来寂灭故。本来不生故。文殊师利。是名入摩睺罗伽陀罗尼法门。
　　文殊师利。妇女法门一切诸法。是陀罗尼法门。文殊师利言。云何是陀罗尼法门。佛言虚妄故。文殊师利。一切诸法女根男根无定故。所谓非实物故。名妇女相入陀罗尼法门。
　　文殊师利。男儿法门一切诸法。是陀罗尼法门。文殊师利言。云何是陀罗尼法门。佛言。文殊师利。一切处相无有故。本际已来不可得。乃至后际亦不可得。现在亦不可得。文殊师利。三际处无得故。是处无男无女唯假名说。所言名者宽广得名。彼色者四大合成。此诸法无有生处故。本来寂灭故。文殊师利。一切诸法是名男相入陀罗尼法门。
　　文殊师利。地狱法门一切诸法。是陀罗尼法门。文殊师利言。世尊。何故地狱名陀罗尼法门。
　　佛告文殊师利。地狱入何相。文殊师利言。世尊。地狱者入虚空相。佛言。文殊师利。于汝意云何。地狱者。为从自分别生。为自然生。文殊师利言。世尊。是凡夫等起分别故。见有地狱畜生饿鬼。无真实事。而诸凡夫受于苦恼。世尊。如我所见。无地狱见。无有苦见。世尊。如人眠睡梦堕地狱。而见自身在大沸镬。及无量人受诸苦痛。热恼逼身生大恐怖。即大惊唤。忽自唱言。大苦大苦悲哭失声。彼人父母及诸眷属问言。汝有何苦。彼人答言。我堕地狱令我痛苦。云何方问。汝有何苦。时彼父母及诸眷属。语彼人言。汝莫怖畏。汝于睡眠见此事耳。汝向睡眠不出家外。何故忽言受地狱苦。彼人即还得醒悟心。我所见事乃是梦耳。所自内心作如是见。悉皆非实还得欢喜。世尊。如彼梦人无有实事见堕地狱。如是如是。世尊。一切凡夫本无有欲。生女想分别。共相娱乐自生乐着。彼即念言。我是男也彼是女也。已生欲心即求五欲。为五欲故。共相斗诤结诸怨仇。散失财物更相杀害。以起颠倒生怨憎想。死入地狱经多千劫。世尊。如彼人梦。所有父母及诸眷属语彼人言。汝向睡眠本未曾出。云何而见受地狱苦。如是如是。世尊。诸佛如来。为四颠倒诸众生等。说于正法。是处无男无女亦无众生。无有受者。无养育者。及无富伽罗亦无我。是诸法皆颠倒。本无有故生是诸法。和合故生是诸法。分别故生是诸法。无有生处。是诸法无有物。是诸法不相着。是诸法如梦。是诸法如幻。是诸法如水中月。是诸法无有着处。是诸法无有染者。无恼者无忘失者。汝等莫妄分别。是诸众生闻如来法已。即厌于欲。见诸法性。远离诸烦恼。远离诸痴。见一切诸法本来解脱。见一切诸法无有障碍。见一切诸法寂灭。世尊。彼诸人等。已得虚空想定。舍身已后。于无余涅槃中而般涅槃。世尊。我见地狱苦相如是。尔时世尊赞文殊师利言。善哉善哉文殊师利。如汝所见。地狱应如是见。亦应如是分别。如汝所说。知见如是地狱已。得无生法忍。如文殊师利所得。说此语已。一万二千菩萨得无生忍法。同声唱言。希有诸佛行处。所谓于地狱法中得显诸佛法。时文殊师利白佛言。世尊。愿为我说入无二法门。得入无二法门已。令诸菩萨摩诃萨于一切烦恼中。说一切诸佛法。亦不作二相念。复得无碍辩说。一切无二相法。世尊。云何是入无二法门。佛言。文殊师利。汝谛听谛受善思念之。吾为汝说是平等名字无二法门。得法门已。诸菩萨于一切烦恼中一切诸佛法中。能作平等。复是一切烦恼分别。名陀罗尼法门。我今说之。文殊师利言。善哉世尊。愿为我说令我乐闻。文殊师利。无明是菩提是陀罗尼法门。文殊师利言。世尊。云何无明是陀罗尼法门。佛告文殊师利。以无有明故名为无明。以无明故是故不生。以无生故无烦恼。文殊师利。无烦恼者是名菩提。本性清净。无有着处无有生处。以是义故。文殊当知。如来常于处处经中。广说无明菩提无二法门。文殊师利。我昔已来不得无明。以是义故。我说无明。文殊师利。是名无明陀罗尼法门。
　　菩萨得是智法门已。得捷急辩。得利辩。得无边辩。得不住辩。文殊师利。诸行是菩提是陀罗尼法门。
　　文殊师利言。世尊云何诸行是菩提佛告文殊师利言。诸行者过于数。算数不可得。是故思惟不善处。无有边际。是故得有生。亦非此处去。亦非他边来。无来无去故。是故文殊师利。是名菩提入名行明陀罗尼法门。
　　文殊师利。识是菩提是陀罗尼法门。文殊师利言。世尊。云何识是菩提。佛言。文殊师利。如来常说识如幻化。颠倒故生。文殊师利言。幻化者。从分别起。从和合起。依无实分别故。起是诸凡夫幻化相。菩提从分别生。从和合生。显示诸佛法执着诸法相。我等未来世当作佛。我等当教化诸众生。我等当得世间最胜。而菩提相犹如虚空。生分别已毁呰于他。文殊师利。我初不曾菩提树坐。已所得法。或名佛。或名辟支佛。或名声闻。或名凡夫。文殊师利。是故名识是陀罗尼法门。
　　文殊师利。名色是菩提。是陀罗尼法门。文殊师利言。世尊。云何名色是菩提。佛言。文殊师利。名者。但假声言无有真实。文殊师利。色者。无有作者无造者。是中不可说言有我。无有我所即是菩提文殊师利是名色相入陀罗尼法门。文殊师利。六入是菩提是陀罗尼法门。文殊师利。如是等一切诸入。各各行中求不可得。眼不作是念我见色。耳不作念我闻声。鼻不作念我嗅香。舌不作念我尝味。身不作念我觉触。意不作念我知法。眼不知色行。色不知眼行。耳不知声行。声不知耳行。鼻不知香行。香不知鼻行。舌不知味行。味不知舌行。身不知触行。触不知身行。意不知法行。法不知意行。文殊师利。六入各各相违背。一切诸入无有识。各各无觉。各各自体空。文殊师利。真法相者实空。文殊师利。是名六入相是陀罗尼法门。文殊师利。触是菩提是陀罗尼法门。文殊师利言。世尊。云何触是菩提。佛告文殊师利。所言触者。是色触声触香触味触触触法触。文殊师利。所有色触。彼则有缘。若有缘。分别故生攀缘故住。文殊师利言。攀缘者犹如幻化。彼即颠倒。若颠倒即无有。若无有即不生。若不生即无灭无灭无生故即是菩提。文殊师利。是名触入陀罗尼法门。
　　文殊师利。受是菩提是陀罗尼法门。文殊师利言。世尊。云何受是菩提。佛告文殊师利。受者有三种。乐受苦受不苦不乐受。文殊师利言。受者非内非外亦非中间。文殊师利。所有乐非内非外非中间者。即是无有。文殊师利。云何知诸众生而得受乐。文殊师利言。世尊。想颠倒故。诸凡夫妄取诸缘若乐若苦。识分别知非乐非苦亦如是。世尊。我见诸受性。如幻化本来不生。佛告文殊师利。以是义故。知受相者。入陀罗尼法门。
　　文殊师利。爱是菩提是陀罗尼法门。文殊师利言。世尊。爱者非是一切烦恼根耶。佛言。于汝意云何。如人未有子时。爱子之心。为在内为在外为在他方。文殊师利言。世尊。彼人尚未有子。云何得有爱子心耶。佛言。文殊师利。是人后时。若因妇女和合生子。然后彼人生爱子心。于汝意云何。如是爱子之心。为从东方来。南西北方四维上下来。为在内为在外。文殊师利言。世尊。彼爱子心。不从十方及内外来。佛言文殊。如是爱者。谁之所作造者是谁。文殊师利言。世尊。如是爱者。无有人作亦无造者。但诸凡夫颠倒因缘。强生分别故有是爱。佛言文殊若无实者可名有耶。文殊师利言。不也世尊。
　　佛言文殊。若法无有。可得说言有垢有净耶。文殊师利言。不也世尊。佛言。文殊师利。若法不从十方内外来者。是法非垢非净。文殊师利。是名爱相入陀罗尼法门。
　　文殊师利。取是菩提是陀罗尼法门。文殊师利言。世尊。云何取是菩提。如来经中未曾说言取是菩提。佛言文殊。诸凡夫有取不。文殊师利言。世尊。有取。取色取声取香取味取触取法。如是取诸五欲。佛言。于汝意云何。可得色取声不。声取色不。文殊师利言。不也世尊。佛言文殊。颇有一法入诸法不。文殊师利言。不也世尊。佛言文殊。一切法不生故。无障碍故。彼诸法各各不能取。彼诸法各各不能染。亦不能说。亦诸法本来钝故。文殊师利。以是义故。汝应当知取是菩提。文殊师利。是名取相入陀罗尼法门。
　　文殊师利。有是菩提是陀罗尼法门。文殊师利言。世尊。如来为诸声闻说法除灭诸有。如来云何今说有是菩提。佛言。文殊师利。有有者。然我曾说远离诸有故名有也。文殊师利。若复有人。见诸法无有。不见生灭。彼见诸有体如虚空。如是见者。不攀缘诸佛法。亦不舍凡夫法。文殊师利。以是义故。汝应当知有是菩提。文殊师利。是名有相入陀罗尼法门。文殊师利。生是菩提是陀罗尼法门。文殊师利言。世尊。如来经中为诸众生说远离生法。云何而言生是菩提。佛言。文殊师利。菩萨欲求生处。须观无生无灭处。不见生灭等相。以是义故。文殊师利。汝应当知生是菩提。若能入此相者。得捷疾辩利辩深辩无等辩无等等辩无住辩无尽辩。时文殊师利白佛言。世尊。何地菩萨能行如是甚深等法。佛言。文殊师利。若菩萨不住菩提。不发菩提心。不攀缘诸佛法。不成就诸佛刹。不远离贪欲嗔恚愚痴。不超越烦恼。不教化众生。亦于诸法不作二相。文殊师利。是诸菩萨住如是地。文殊师利言。世尊。若人能受持是金刚场陀罗尼。读诵解说。是人现在得几种功德。佛告文殊师利。若有人能受持是金刚场陀罗尼。读诵解说。心常思惟不令忘失。彼人生生世世。于正法中心无诽谤得无所畏。于现世中。诸天龙夜叉乾闼婆等常来守护是人。常于一切诸佛法中无有疑心。一切诸法中得分别智。文殊师利。略说是陀罗尼无量无边功德。我欲广说。于千万劫说不可尽。说是陀罗尼法本时。一万菩萨得是金刚场陀罗尼。复有初发心菩萨三万人。得顺诸法忍。佛说是陀罗尼法时。文殊师利童子。及诸大菩萨众。及诸声闻众。天龙夜叉乾闼婆阿修罗迦楼罗紧那罗摩睺罗伽人非人等。闻佛所说。顶礼佛足。欢喜奉行。


