佛说浴像功德经一卷


大乘五大部外重译经
佛说浴像功德经一卷
唐天竺三藏法师宝思惟译
　　

佛说浴像功德经
　　如是我闻。一时薄伽梵。在王舍城鹫峰山中。与大苾刍众及与无量诸大菩萨摩诃萨俱。尔时会中有一菩萨。名清净慧。作是思惟。以何因缘诸佛如来得清净身。又复念言。若佛在世亲近供养。及灭度后供养舍利。此二种人所获福德功德齐不。作是念已。承佛威神从座而起。顶礼佛足白言。世尊。诸佛如来以何因缘得清净身。若佛在世亲近供养。及灭度后供养舍利。此二种人所获福德其功等不。尔时世尊告清净慧菩萨言。善哉善哉。汝今乃能为未来世诸众生故。发如是问。汝当善听。我今为汝分别解说。尔时清净慧菩萨白佛言。唯然世尊。愿乐欲闻。佛告清净慧菩萨言。诸佛如来为求菩提。于往昔时所修三昧。戒定忍辱智慧慈悲喜舍解脱解脱知见。力无所畏一切佛法。一切种智悉皆清净。是故如来得清净身。又以华香幡盖而以供养。复以香水浴如来身。复以宝盖弥覆其上。以诸饮食鼓乐弦歌赞咏如来。以此功德回向一切种智。所得功德无量无边。乃至得成无上菩提。何以故。如来智慧无量无边不可思议。所有福德亦复如是。清净慧。我灭度后有二种舍利。一者法身。二者化身。若善男子善女人等。供养舍利造佛形像如大麦等。造塔如庵罗果。表刹如针。盖如浮萍。持佛舍利如芥子大安置其中。所得功德。如我在世等无差别。如是之人得十五种功德。一者得净念心。二者得顺法心。三者得惭愧心。四者得见如来。五者发净信心。六者能持正法。七者如说修行。八者得亲近诸佛。九者诸佛国土随意受生。十者若生人中生大姓家。其心柔软人所敬重。十一者才生人中得念佛心。十二者诸魔军众不能恼乱。十三者于末法时能护正法。十四者常得十方诸佛如来恒加覆护。十五者速得成就五分法身。尔时世尊。而说颂曰。
　　若以清净心　　于如来灭后
　　供养舍利者　　或造于塔庙
　　及如来形像　　于彼塔像前
　　扫涂漫陀罗　　以种种花香
　　散布于其上　　以诸妙香水
　　而浴于佛像　　上妙诸饮食
　　净持以供养　　赞礼佛功德
　　无量难思议　　智慧及神通
　　诸善巧方便　　悉皆到彼岸
　　尔时清净慧菩萨闻佛世尊说是颂已。而白佛言。世尊。若佛在世及灭度后。未来世中诸众生等。云何浴像。唯愿如来为众生故。开示演说。佛言。清净慧如佛在世。诸众生等发起净心。于佛灭后亦应如是。不作执空有想。于诸善品心怀渴仰不生疲厌。何以故。为成就如来法报身故。我已曾为汝说四真谛法十二因缘六波罗蜜。我今为汝说浴像法。诸供养中最为殊胜。善男子。若欲沐像。应以牛头栴檀紫檀多摩罗香甘松芎藭白檀郁金龙脑沉香麝香丁香。以如是等种种妙香。随所得者。以为汤水置净器中。先作方坛敷妙床座。于上置佛。以诸香水次第浴之。用诸香水周遍讫已。复以净水于上淋洗其浴像者。各取少许洗像之水。置自头上烧种种香以为供养。初于像上下水之时。应诵以偈。
　　我今灌沐诸如来　　净智功德庄严聚
　　五浊众生令离垢　　愿证如来净法身
　　烧香之时当诵斯偈。
　　戒定慧解知见香　　遍十方刹常芬馥
　　愿此香烟亦如是　　回作自他五种身
　　尔时世尊说是法已。众中有无量菩萨摩诃萨。获得清净无垢三昧。即从座而起。无量天人得不退转无上菩提。尔时阿难白佛言。世尊。当何名此经。我等云何奉持。佛言。此经名为洗浴诸佛得身清净。应如是持。说是经已。一切众会皆大欢喜。信受奉行。
