佛顶最胜陀罗尼经一卷


大乘五大部外重译经
佛顶最胜陀罗尼经一卷
唐中天竺三藏地婆诃罗译


　　

佛顶最胜陀罗尼经序弘福寺沙门彦悰述
　　夫业理绵微。二乘不足臻其极。神宰恍惚。十地未易暨其深。则知赋命交加。罕言于孔宣父。报应丛杂。冥昧于太史公。是以先笑后号。鹯雀祥而莫准。始凶终吉。乘谷妖而弗验。或倚或伏之说。柱下庶欲照其几。为祸为福之谈。塞上仅可邻其次。若乃采缘洞业索果明因。俦絜大于百家。孰有京于十力。故能息善住之万恶。杜阎摩之圆户。转凡阶圣。引短成修。比宋景之退法星。犹蔕介于三舍。偶鲁阳之挥落日。故龃龉于再中。何只庇托延祺见闻招赖。恧神香于异域。耻灵草于琼田。若斯而已哉。乃将轻埃附而九恼祛。清吹猎而三障殄。皎镜齐光于日宝。晖焕比丽于天金。虽事若反掌而乘机显妙。奚可以常人之耳目。拟议大圣之希夷者焉。此经以仪凤四年正月五日。朝散郎行鸿胪寺典客令杜行顗。与宁远将军度婆等。奉诏译进。时有庙讳国讳皆隐而避之。即世尊为圣尊。世界为生界。大势为大趣。救治为救除之类是也。上读讫谓行顗曰。既是圣言不须避讳。杜时奉诏以正属有故而寝焉。无几。
　　敕中天法师地婆诃罗。于东西二京太原弘福寺等传译法宝。而杜每充其选。余时又参末席。杜尝谓余曰。弟子庸材不闲文体。屈师据敕删正。亦愿依文笔削。余辞以不敏。载涉暄寒。荏苒之间此君长逝。余叹惋流涕思其若人。又惧寝彼鸿恩乖于贝牒。因请沙门道成等十人。屈天竺法师再详幽趣。庶临文不讳。上奉皇私。曲尽方言。下符流便。故乃具表曲委陈诸始末。俾夫披览之土无猜此教焉。于时永淳元年五月二十三日也。
佛顶最胜陀罗尼经
　　如是我闻。一时佛在舍卫国祇树给孤独园。与大比丘众八千人俱。复有菩萨摩诃萨等。一切皆得正智明炬。照于诸法无所挂碍。其名曰文殊师利菩萨莲华胜藏菩萨。离诸障菩萨观世音菩萨。得大势菩萨执金刚菩萨。虚空藏菩萨普贤菩萨。弥勒菩萨持地菩萨摩诃萨等。如是上首三万二千人俱。
　　复有万梵天王善吒天等。各从余世界来至佛所。
　　复有万二千天帝。与无量诸天龙八部人非人等来至佛所。
　　尔时世尊四众围绕。供养恭敬而为说法。当是之时释天众中。有一天人名曰善住。与诸天女处大宝宫。放逸嬉戏恣情受乐。其夜有声呼善住曰。却后七日汝定命终。于阎浮提七返生死。从是已后复入地狱。从地狱出后得人身。生盲贫穷具受诸苦。善住闻已心惊惶怖。身毛为竖战栗不安。奔驰往诣彼释天所。陈已所闻请求哀救。时释天王闻善住言。心生惊悼默而思曰。云何七生彼生何类。作是念已即见善住。死相现前受于猪身。毕猪身已复受狗身。如是次第狐身猴身。毒蛇之身乌身鹫身。如是七生恒食臭秽。时释天王见此事已。深哀善住必受斯苦。自念于彼无如之何。惟佛世尊方能救济。时释天王于夜后分。赍诸华鬘衣服璎珞种种香等。诣舍卫国供养世尊。礼佛双足却住一面。而白佛言世尊。我所止宫有一天子名曰善住。耽荒戏乐纵情游处。夜忽有声呼而谓曰。汝后七日必定命终。于阎浮提受七恶报。所生之处常食臭秽。从是已后复入地狱。从地狱出得生人中。盲瞽贫穷具受众苦。向我求救无如之何。我思世尊方能救彼。
　　尔时世尊闻见释天陈请毕已。顶放种种杂色光明。流照十方一切世界。照已还至佛世尊所。右绕三匝从佛口入。佛便微笑告释天言。我有如是清净诸趣灌顶最胜大陀罗尼。能满汝愿救于彼苦。亦大饶益一切众生。天帝我此神咒力。能灭除一切业障地狱畜生。阎摩罗等种种诸苦。又能破坏地狱等道。令诸众生发正觉路。天帝若有暂能听闻之者。悉得消灭一切业障生死诸苦。当获善利得宿命智。从一佛国至一佛国。从一天中生一天中。所生之处常识宿命。若有学习此经咒者。现百年限更增其寿。身口意净泰然安乐。诸佛观视诸天卫护。一切菩萨咸加慈念。若常读诵此经咒者。彼三恶道所有诸苦息灭不行。一切佛刹诸天福门导之令入。时天帝释闻佛赞说此陀罗尼。前白佛言世尊。惟愿如来怜愍摄护一切众生。请说所陈清净诸趣佛顶最胜大陀罗尼。尔时世尊受天帝请。即为演说陀罗尼曰。
　　纳谟纳莫(一)怛萨谜薄伽跋帝(二)[口　　室]唳路迦(引)钵啰底馝失瑟吒(引坼佉切)耶(三余何反)三菩驮(引)耶(四)摩诃牟(去)泥(去五)怛侄他(六)呜吽(七)馝输驮耶(八)三摩三漫多何婆(去)婆贺娑(九)萨破啰拏咖(去)[口　　底]伽诃那(十)萨婆何婆婆舜(入)提(十一)阿鼻诜者么苏伽陀跋啰跋缮那(十二)阿蜜[口　　栗]多(引)毗晒罽(平十三)阿(引上)喝啰(上)阿(引)喝啰(十四上)阿(引去)瑜散(去)陀(引)啰眤(十五)输驮耶输驮耶(十六)萨婆羯摩婆啰拏(引)儞(十七)谜嚧跋啰伽伽那毗舜(去下同)提(十八)呜瑟腻(引)沙跋啰曷啰怛那毗社耶(十九)达摩驮都苏毗舜提(二十)萨诃萨啰曷啰湿弭珊珠地帝(二十一)末昵摩诃末眤苏真陀末眤(二十二)跋啰萨婆怛他揭多地瑟咤(引)那地瑟耻多(二十三)摩诃母侄唳(二十四)跋折啰个(引)耶僧诃哆那苏舜提(二十五)萨婆婆啰拏毗舜提(二十六)钵刺底婆儞婆哆耶(余何反)阿(去)瑜舜提(二十七)三摩耶頞地瑟耻低(二十八)末儞摩末儞(二十九)怛闼多部多俱胝钵李舜提(三十)仳(芳已反)萨普多馞地(平)舜提(三十一)社耶社耶(三十二)毗社耶毗社耶(三十三)毗社耶萨摩啰萨摩啰(三十四)萨婆菩驮(引)頞地瑟耻多舜提(三十五)跋折唳跋折啰揭鞞(三十六)跋折览婆伐都(三十七)么么(自称名)萨婆萨埵那(引三十八)个耶毗舜提(三十九)萨婆[口　　伽](去)底(平)钵李舜提(四十)萨婆怛他揭多(四十一)三磨(去)室缚(二字合声符贺反)娑頞地瑟耻低(四十二)馞陀(地耶反)馞陀(四十三)菩陀耶菩陀耶(四十四)三曼多末啰达摩驮都钵李舜提(四十五)萨婆怛他揭多(四十六)頞地瑟咤(引)那頞地瑟耻低(四十七)娑婆呵
　　佛告天帝。此陀罗尼八十八亿百千恒河沙诸佛世尊所共宣说。守护称赞智印印之。如是诸佛为欲解脱地狱畜生阎摩罗等。沉溺苦海诸苦毒故。又为利益短寿薄福卑陋下贱。一切众生诸恶业故。又为安乐趣诸恶道夭逝乱心。一切众生诸苦恼故。是故诸佛说此最胜大陀罗尼。天帝汝当以此大陀罗尼。授善住天令彼修习。亦当为彼诸天天子。及阎浮提一切众生宣扬显说。令彼众生受持读诵。供养恭敬尊重赞叹。天帝我以此法陀罗尼印。付嘱于汝汝当奉持。持此咒者悉能除灭百千劫中一切罪业。所生之处常遇诸佛。乃至获得无上菩提。天帝我此法印大陀罗尼具大吉祥。如日藏宝所在之处光耀照朗。亦喻于彼阎浮提金。无秽无瑕不染尘垢。若人有能读诵书持。忆念修行供养之者。悉得如上所有功德。天帝若有书此大陀罗尼。安彼高幢置高山上。高屋高处及高塔中。令诸四众远近见者。亦得如上所有功德。或为幢影影覆其身。或为幢风风所吹鼓。或幢飘扬飞尘坌身。亦得如上所有功德。天帝若有四众。能于彼彼四衢道中造作塔庙。安置如是大陀罗尼。日日能以种种花鬘缯幡幢盖。璎珞香等以用供养。及能旋绕恭敬礼拜。当知是人是大菩萨。是真佛子是法桥梁。亦是诸佛舍利宝塔。
　　尔时阎摩法王闻是事已。其夜将晓。赍持种种杂色宝华。种种诸香宝衣璎珞。来诣佛所顶礼佛足。右绕七匝却住一面。以诸供具供养如来。修供养已白佛言世尊。我今为欲报佛恩故。常勤奉事此大威力具大果报。拥护一切闭地狱门。清净诸趣大陀罗尼。尔时四天王从坐而起。绕佛三匝前白佛言。世尊惟愿为我说此修行陀罗尼法。佛告四天王谛听谛听善思念之。吾为汝等及诸众生。说彼修行陀罗尼法。若有命短求长寿者。或有病苦求除愈者。或有恶业应堕地狱饿鬼畜生诸不善趣如是等类。皆当以彼月十五日。洗浴清净着新洁衣。又当受持八戒斋法。然后诵此大陀罗尼满足千遍。当获安乐增其寿命。所有病苦皆得除愈。诸恶业报悉灭无余。若有耳闻如是咒者。尽其寿命往极乐国。莲华化生常识宿命。若有为彼恶业所牵已命终者。亦当诵此陀罗尼咒二十一遍。以咒咒土散其尸上。随所生处舍彼苦身生天受乐。若能日日诵此最胜大陀罗尼经三七遍。亦得如上所有功德。生生常处净佛国土。于诸佛刹作大光明。常与佛俱为佛所记。乃至获得大般涅槃。若有诸人于此法门。如上所求诸心愿者。当作一坛四方正等。于其坛内散种种华烧众名香。一心普念十方诸佛。右膝着地长跪合掌。屈二头指按二拇指。当于心上称言善哉。然后诵此陀罗尼咒。若有人能诵持此咒。日日满足一百八遍。即为供养如上所说恒河沙等诸佛世尊。亦为供养汝等四王。当知是人一切赞善。以大菩提庄严其心。获无碍智是真佛子。
　　尔时世尊说此语已。告天帝言。天帝汝可以此陀罗尼法。授彼善住满七日已。可与彼俱来至我所。时释天王受佛教敕还本天宫。呼善住来授彼神咒善住闻已恭敬供养。如说奉行至于七日。诸恶业等皆得除灭。于已天中增其寿命。欢喜踊跃发大声言。奇哉佛陀奇哉达摩奇哉僧伽。奇哉最胜陀罗尼印力。能灭除一切苦厄。令我得脱如是恶业。时善住天见是事已。即便往诣彼天帝所作如是言。我蒙天恩为我请佛。佛为我说大陀罗尼。令我恶业皆悉除灭。我欲往谢佛世尊恩。惟愿天王与我俱往。时天帝释将诸部属。与善住俱持诸香花众妙璎珞。乘天宝辂至于佛所。以诸供具供养如来。绕百千匝住一面立。歌咏佛德言不能宣。尔时世尊申金色手。抚彼善住发和雅音授其记莂。时善住天欢喜却坐。听于如来所说法要。闻说法已心怀踊跃。与天帝俱礼佛而退。


佛顶尊胜陀罗尼经一卷

大乘五大部外重译经
佛顶尊胜陀罗尼经一卷
唐周罽宾沙门佛陀波利奉诏译


　　

永乐御制佛顶尊胜总持经咒序
　　朕惟如来演大乘教。开方便门。千经万法。无非为济度群生。使不沦业报。佛顶尊胜总持经咒者。一切如来智印。广大慈悲。甚深希有。普利昏迷。实巨海之津梁。幽暗之日月。饥渴之饮食也。世间善男子善女人一切众生。能发菩提心持诵佩服者。其福德种种无尽。永脱诸恶苦趣。从无始以来百千亿劫。所积罪业悉皆消除。若昼夜勤修不懈。当得诸佛灌顶。神天拥护。福寿无量。如是胜果。目睹其效。诚实不虚。朕君临天下。闵斯民之执迷。所作所为。堕于恶趣。而不知若斯谬戾。诚为可矜。遂以是经咒。用俾河沙刹土。一切有情。均沾利益。寿延福增。同臻佛道。又况佛有誓盟。广济众生。必先度忠孝。凡忠臣孝子身生中国。又逢治世。受种种快乐。皆由其事君事亲能尽其道。又能敬礼三宝。修积善因。举足之顷。即登觉路。若夫为恶之徒。昧于改悟。所作所为。日甚一日。造业深重。甘心堕落。身如沐漆。求洁实难。陨坠幽扃。何由出世。苟能回心向善。即此一路。可超出劫尘也。永乐九年六月　日。
佛顶尊胜陀罗尼经序唐定觉寺沙门志静述
　　佛顶尊胜陀罗尼经者。婆罗门僧佛陀波利。仪凤元年从西国来至此汉土到五台山次。遂五体投地向山顶礼曰。如来灭后众圣潜灵。唯有大士文殊师利。于此山中汲引苍生教诸菩萨。波利所恨生逢八难不睹圣容。远涉流沙故来敬谒。伏乞大慈大悲普覆令见尊仪。言已悲泣雨泪向山顶礼。礼已举首忽见一老人从山中出来。遂作婆罗门语谓僧曰。法师情存慕道追访圣踪。不惮劬劳远寻遗迹。然汉地众生多造罪业。出家之辈亦多犯戒律。唯有佛顶尊胜陀罗尼经。能灭众生一切恶业。未知法师颇将此经来不。僧报言曰贫道直来礼谒不将经来。老人言既不将经来空来何益。纵见文殊亦何得识。师可却向西国取此经将来流传汉土。即是遍奉众圣广利群生。拯济幽冥报诸佛恩也。师取经来至此。弟子当示师文殊师利菩萨所在。僧闻此语不胜喜跃。遂裁抑悲泪至心敬礼。举头之顷忽不见老人。其僧惊愕倍更虔心。系念倾诚回还西国。取佛顶尊胜陀罗尼经。至永淳二年回至西京。具以上事闻奏大帝。大帝遂将其本入内。请日照三藏法师。及敕司宾寺典客令杜行顗等。共译此经。敕施僧绢三十匹。其经本禁在内不出。其僧悲泣奏曰。贫道捐躯委命远取经来。情望普济群生救拔苦难。不以财宝为念。不以名利关怀。请还经本流行。庶望含灵同益。帝遂留翻得之经。还僧梵本。其僧得梵本将向西明寺。访得善解梵语汉僧顺贞。奏共翻译。帝随其请。僧遂对诸大德共顺贞翻译讫。僧将梵本遂向五台山。入山于今不出。今前后所翻两本并流行于代。其中小小语有不同者幸勿怪焉。至垂拱三年。定觉寺主僧志静。因停在神都魏国东寺。亲见日照三藏。法师问其逗留一如上说。志静遂就三藏法师咨受神咒。法师于是口宣梵音。经二七日句句委授。具足梵音一无差失。仍更取旧翻梵本勘挍。所有脱错悉皆改定。其咒初注云最后别翻者是也。其咒句稍异于杜令所翻者。其新咒改定不错并注其音。讫后有学者幸详此焉。至永昌元年八月。于大敬爱寺见西明寺上座澄法师。问其逗留亦如前说。其翻经僧顺贞见在住西明寺。此经救拔幽显最不可思议。恐有学者不知故。具录委曲以传未悟。
佛顶尊胜陀罗尼经
　　如是我闻。一时薄伽梵在室罗筏。住誓多林给孤独园。与大苾刍众千二百五十人俱。又与诸大菩萨僧万二千人俱。尔时三十三天于善法堂会。有一天子名曰善住。与诸大天游于园观。又与大天受胜尊贵。与诸天女前后围绕。欢喜游戏种种音乐。共相娱乐受诸快乐。
　　尔时善住天子即于夜分闻有声言。善住天子却后七日命将欲尽。命终之后生赡部洲。受七返畜生身。即受地狱苦。从地狱出希得人身生于贫贱。处于母胎即无两目。
　　尔时善住天子闻此声已。即大惊怖身毛皆竖愁忧不乐。速疾往诣天帝释所。悲啼号哭惶怖无计。顶礼帝释二足尊已。白帝释言听我所说。我与诸天女共相围绕受诸快乐。闻有声言善住天子却后七日命将欲尽。命终之后生赡部洲。七返受畜生身。受七身已即堕诸地狱。从地狱出希得人身。生贫贱家而无两目。天帝云何令我得免斯苦。
　　尔时帝释闻善住天子语已。甚大惊愕即自思惟。此善住天子受何七返恶道之身。尔时帝释须臾静住入定谛观。即见善住当受七返恶道之身。所谓猪狗野干猕猴蟒蛇乌鹫等身。食诸秽恶不净之物。尔时帝释观见善住天子当堕七返恶道之身。极助苦恼痛割于心。谛思无计何所归依。唯有如来应正等觉。令其善住得免斯苦。
　　尔时帝释即于此日初夜分时。以种种花鬘涂香末香。以妙天衣庄严执持往诣誓多林园于世尊所到已顶礼佛足右绕七匝。即于佛前广大供养。佛前胡跪而白佛言。世尊善住天子云何当受七返畜生恶道之身。具如上说。
　　尔时如来顶上放种种光。遍满十方一切世界已。其光还来绕佛三匝。从佛口入。佛便微笑告帝释言。天帝有陀罗尼名为如来佛顶尊胜。能净一切恶道。能净除一切生死苦恼。又能净除诸地狱阎罗王界畜生之苦。又破一切地狱能回向善道。
　　天帝此佛顶尊胜陀罗尼。若有人闻一经于耳。先世所造一切地狱恶业。悉皆消灭当得清净之身。随所生处忆持不忘。从一佛刹至一佛刹。从一天界至一天界。遍历三十三天。所生之处忆持不忘。
　　天帝若人命欲将终。须臾忆念此陀罗尼。还得增寿得身口意净。身无苦痛。随其福利随处安隐。一切如来之所观视。一切天神恒常侍卫。为人所敬恶障消灭。一切菩萨同心覆护。
　　天帝若人能须臾读诵此陀罗尼者。此人所有一切地狱畜生阎罗王界饿鬼之苦。破坏消灭无有遗余。诸佛刹土及诸天宫。一切菩萨所住之门。无有障碍随意趣入。
　　尔时帝释白佛言。世尊唯愿如来为众生。说增益寿命之法。
　　尔时世尊知帝释意心之所念。乐闻佛说是陀罗尼法。即说咒曰。
　　曩谟(一)婆誐嚩帝(二)怛喇(二合)路枳也(三二合)钵啰底(四)尾始瑟吒(二合)野(五)没驮野(六)婆誐缚帝(七)怛儞也(二合)他(八)唵(九)尾戌驮野(十)娑么娑么三满哆(十一)嚩婆娑(十二)娑颇(二合)啰拏(十三)蘖帝誐贺曩(十四)娑嚩(二合)婆嚩尾秫弟(十五)阿鼻诜左睹[牟　　含](十六)素蘖哆(十七)嚩啰嚩左曩(十八)阿蜜[口　　栗](二合)哆(十九)鼻矖罽(二十)摩贺曼怛啰(二合)橎乃(二十一)阿贺啰阿贺啰(二十二)阿庾散驮啰柅(二十三)戌驮野戌驮野(二十四)誐誐曩尾秫弟(二十五)邬瑟腻洒(二十六)尾惹野尾秫弟(二十七)娑贺娑啰(二十八二合)啰湿铭(二十九二合)散[口　　祖]儞帝(三十)萨嚩怛他蘖哆(三十一)嚩路迦[寧　　頁](三十二)杀橎(引)啰弭哆(三十三)跛哩布啰抳(三十四)萨嚩怛他(引)蘖哆(三十五)纥哩(二合)娜野(三十六)地瑟姹(二合)曩(三十七)地瑟耻(二合)跢(三十八)摩贺母捺哩(三十九二合)嚩日啰(二合)迦野(四十)僧贺跢曩尾秫弟(四十一)萨嚩嚩啰拏(四十二)跛野讷蘖帝(四十三)跛哩尾秫弟(四十四)钵啰(二合)底(四十五)[寧　　頁][革　　(卄/(ㄇ@人)/戊)]跢野(四十六)阿欲秫弟(四十七)三摩野(四十八)地瑟耻(二合)帝(四十九)么柅么柅(五十)摩贺么柅(五十一)怛闼哆(五十二)部跢句致(五十三)跛哩秫弟(五十四)尾窣普(二合)吒(五十五)没地秫弟(五十六)惹野惹野(五十七)尾惹野尾惹野(五十八)娑么啰(五十九)萨嚩没驮(六十)地瑟耻(二合)哆秫弟(六十一)嚩日哩(二合)嚩日啰(二合)蘖陛(六十二)嚩日囕(六十三二合)婆嚩睹么么(六十四称名)舍哩囕(六十五)萨嚩萨怛嚩(六十六二合)难(上)左迦野(六十七)尾秫弟(六十八)萨嚩誐帝(六十九)跛哩秫弟(七十)萨嚩怛他蘖哆(七十一)三么湿嚩(二合)娑演睹(七十二)萨嚩怛他蘖哆(七十三)三么湿嚩(二合)娑(七十四)地瑟耻(二合)帝(七十五)没地野没地野(七十六)尾没地野(七十七)冒驮野冒驮野(七十八)尾冒驮野尾冒驮野(七十九)三满哆(八十)跛哩秫弟(八十一)萨嚩怛他蘖哆(八十二)纥哩(二合)娜野(八十三)地瑟姹(二合)曩(八十四)地瑟耻(二合)哆(八十五)摩贺母捺[口　　(隸-木+士)](二合)娑嚩(二合)贺。
　　佛告帝释言。此咒名净除一切恶道佛顶尊胜陀罗尼。能除一切罪业等障。能破一切秽恶道苦。天帝此大陀罗尼。八十八殑伽沙俱胝百千诸佛同共宣说。随喜受持。大日如来智印印之。为破一切众生秽恶道苦故。为一切地狱畜生阎罗王界众生得解脱故。临急苦难堕生死海中众生得解脱故。短命薄福无救护众生乐造杂染恶业众生得饶益故。又此陀罗尼于赡部洲住持力故。能令地狱恶道众生。种种流转生死。薄福众生。不信善恶业失正道众生等。得解脱义故。
　　佛告天帝。我说此陀罗尼付嘱于汝。汝当授与善住天子。复当受持读诵思惟爱乐忆念供养。于赡部洲与一切众生。广为宣说此陀罗尼。印亦为一切诸天子故说此陀罗尼印。付嘱于汝。天帝汝当善持守护勿令忘失。天帝若人须臾得闻此陀罗尼。千劫已来积造恶业重障。应受种种流转生死。地狱饿鬼畜生阎罗王界阿修罗身。夜叉罗刹鬼神布单那羯吒布单那阿波娑摩啰。蚊虻龟狗蟒蛇一切诸鸟。及诸猛兽一切蠢动含灵。乃至蚁子之身更不重受。即得转生诸佛如来一生补处菩萨同会处生。或得大姓婆罗门家生。或得大刹利种家生。或得豪贵最胜家生。天帝此人得如上贵处生者。皆由闻此陀罗尼故。转所生处皆得清净。天帝乃至得到菩提道场最胜之处。皆由赞美此陀罗尼功德。如是天帝此陀罗尼。名为吉祥能净一切恶道。此佛顶尊胜陀罗尼。犹如日藏摩尼之宝。净无瑕秽净等虚空。光焰照彻无不周遍。若诸众生。持此陀罗尼亦复如是。亦如阎浮檀金明净柔软。令人喜见不为秽恶之所染着。天帝若有众生。持此陀罗尼亦复如是。乘斯善净得生善道。天帝此陀罗尼所在之处。若能书写流通受持读诵听闻供养。能如是者一切恶道皆得清净。一切地狱苦恼悉皆消灭。
　　佛告天帝。若人能书写此陀罗尼。安高幢上。或安高山或安楼上。乃至安置窣堵波中。天帝若有苾刍苾刍尼优婆塞优婆夷族姓男族姓女。于幢等上或见或与相近。其影映身。或风吹陀罗尼。上幢等上尘落在身上。天帝彼诸众生所有罪业。应堕恶道地狱畜生阎罗王界饿鬼界阿修罗身恶道之苦。皆悉不受亦不为罪垢染污。天帝此等众生。为一切诸佛之所授记。皆得不退转。于阿耨多罗三藐三菩提。
　　大帝何况更以多诸供具华鬘涂香末香幢幡盖等衣服璎珞。作诸庄严。于四衢道造窣堵波。安置陀罗尼。合掌恭敬旋绕行道归依礼拜。天帝彼人能如是供养者。名摩诃萨埵。真是佛子持法栋梁。又是如来全身舍利窣堵波塔。
　　尔时阎摩罗法王。于时夜分来诣佛所。到已以种种天衣妙华涂香庄严。供养佛已。绕佛七匝顶礼佛足。而作是言。我闻如来演说赞持大力陀罗尼故来修学。若有受持读诵是陀罗尼者。我常随逐守护。不令持者堕于地狱。以彼随顺如来言教而护念之。
　　尔时护世四天大王。绕佛三匝白佛言。世尊唯愿如来为我。广说持陀罗尼法。尔时佛告四天王。汝今谛听我当为汝。宣说受持此陀罗尼法。亦为短命诸众生说。当先洗浴着新净衣。白月圆满十五日时。持斋诵此陀罗尼。满其千遍。令短命众生还得增寿。永离病苦一切业障悉皆消灭。一切地狱诸苦亦得解脱。诸飞鸟畜生含灵之类。闻此陀罗尼一经于耳。尽此一身更不复受。
　　佛言若人遇大恶病。闻此陀罗尼。即得永离一切诸病。亦得消灭应堕恶道。亦得除断。即得往生寂静世界。从此身已后更不受胞胎之身。所生之处莲华化生。一切生处忆持不忘。常识宿命。
　　佛言若人先造一切极重恶业。遂即命终乘斯恶业应堕地狱。或堕畜生阎罗王界。或堕饿鬼乃至堕大阿鼻地狱。或生水中或生禽兽异类之身。取其亡者随身分骨。以土一把诵此陀罗尼二十一遍。散亡者骨上即得生天。
　　佛言若人能日日诵此陀罗尼二十一遍。应消一切世间广大供养。舍身往生极乐世界。若常诵念得大涅槃。复增寿命受胜快乐。舍此身已即得往生种种微妙诸佛刹土。常与诸佛俱会一处。一切如来恒为演说微妙之义。一切世尊即受其记。身光照曜一切刹土。佛言若诵此陀罗尼法。于其佛前先取净土。作坛随其大小。方四角作。以种种草华散于坛上。烧众名香。右膝着地胡跪。心常念佛。作慕陀罗尼印。屈其头指以大母指。押合掌。当其心上。诵此陀罗尼一百八遍讫。于其坛中如云王雨华。能遍供养八十八俱胝殑伽沙那庾多百千诸佛。彼佛世尊咸共赞言。善哉希有真是佛子。即得无障碍智三昧。得大菩提心庄严三昧。持此陀罗尼法应如是。佛告天帝我以此方便。一切众生应堕地狱道令得解脱。一切恶道亦得清净。复令持者增益寿命。天帝汝去将我此陀罗尼。授与善住天子。满其七日。汝与善住俱来见我。
　　尔时天帝于世尊所。受此陀罗尼法奉持还于本天。授与善住天子。尔时善住天子。受此陀罗尼已。满六日六夜。依法受持一切愿满。应受一切恶道等苦。即得解脱住菩提道。增寿无量甚大欢喜。高声叹言希有如来。希有妙法希有明验。甚为难得令我解脱。尔时帝释至第七日。与善住天子将诸天众。严持华鬘涂香末香宝幢幡盖天衣璎珞微妙庄严。往诣佛所设大供养。以妙天衣及诸璎珞。供养世尊绕百千匝。于佛前立踊跃欢喜坐而听法。
　　尔时世尊舒金色臂。摩善住天子顶。而为说法授菩提记。佛言此经名净除一切恶道佛顶尊胜陀罗尼。汝当受持。尔时大众闻法欢喜信受奉行。
