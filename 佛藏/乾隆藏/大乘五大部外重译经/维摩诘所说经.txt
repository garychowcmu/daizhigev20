维摩诘所说经三卷

大乘五大部外重译经
维摩诘所说经三卷
姚秦三藏法师鸠摩罗什译


维摩诘所说经卷上佛国品第一
　　如是我闻：一时，佛在毗耶离庵罗树园，与大比丘众八千人俱。菩萨三万二千，众所知识，大智本行皆悉成就，诸佛威神之所建立；为护法城，受持正法；能师子吼，名闻十方；众人不请，友而安之；绍隆三宝，能使不绝；降伏魔怨，制诸外道；悉已清净，永离盖缠；心常安住无碍解脱，念定总持，辩才不断；布施、持戒、忍辱、精进、禅定、智慧，及方便力，无不具足；逮无所得，不起法忍，已能随顺转不退轮；善解法相，知众生根，盖诸大众得无所畏；功德智慧以修其心；相好严身色像第一，舍诸世间所有饰好；名称高远，逾于须弥；深信坚固，犹若金刚；法宝普照而雨甘露，于众言音微妙第一；深入缘起，断诸邪见、有无二边，无复余习；演法无畏犹师子吼，其所讲说乃如雷震；无有量，已过量，集众法宝如海导师；了达诸法深妙之义，善知众生往来所趣及心所行；近无等等佛自在慧、十力、无畏、十八不共；关闭一切诸恶趣门，而生五道以现其身；为大医王，善疗众病，应病与药，令得服行；无量功德皆成就，无量佛土皆严净；其见闻者无不蒙益，诸有所作亦不唐捐。如是一切功德皆悉具足。其名曰：等观菩萨、不等观菩萨、等不等观菩萨、定自在王菩萨、法自在王菩萨、法相菩萨、光相菩萨、光严菩萨、大严菩萨、宝积菩萨、辩积菩萨、宝手菩萨、宝印手菩萨、常举手菩萨、常下手菩萨、常惨菩萨、喜根菩萨、喜王菩萨、辩音菩萨、虚空藏菩萨、执宝炬菩萨、宝勇菩萨、宝见菩萨、帝网菩萨、明网菩萨、无缘观菩萨、慧积菩萨、宝胜菩萨、天王菩萨、坏魔菩萨、电德菩萨、自在王菩萨、功德相严菩萨、师子吼菩萨、雷音菩萨、山相击音菩萨、香象菩萨、白香象菩萨、常精进菩萨、不休息菩萨、妙生菩萨、华严菩萨、观世音菩萨、得大势菩萨、梵网菩萨、宝杖菩萨、无胜菩萨、严土菩萨、金髻菩萨、珠髻菩萨、弥勒菩萨、文殊师利法王子菩萨，如是等三万二千人。复有万梵天王尸弃等，从余四天下，来诣佛所而听法。复有万二千天帝，亦从余四天下，来在会坐。并余大威力诸天、龙、神、夜叉、乾闼婆、阿修罗、迦楼罗、紧那罗、摩睺罗伽等，悉来会坐。诸比丘、比丘尼、优婆塞、优婆夷，俱来会坐。
　　彼时，佛与无量百千之众，恭敬围绕而为说法。譬如须弥山王显于大海，安处众宝师子之座，蔽于一切诸来大众。
　　尔时，毗耶离城有长者子，名曰宝积，与五百长者子，俱持七宝盖，来诣佛所，头面礼足，各以其盖共供养佛。佛之威神，令诸宝盖合成一盖，遍覆三千大千世界，而此世界广长之相悉于中现。又此三千大千世界，诸须弥山、雪山、目真邻陀山、摩诃目真邻陀山、香山、宝山、金山、黑山、铁围山、大铁围山，大海江河、川流泉源，及日月星辰、天宫、龙宫、诸尊神宫，悉现于宝盖中。又十方诸佛，诸佛说法，亦现于宝盖中。
　　尔时，一切大众睹佛神力，叹未曾有，合掌礼佛，瞻仰尊颜，目不暂舍。于是长者子宝积，即于佛前，以偈颂曰：
　　“目净修广如青莲，心净已度诸禅定，
　　久积净业称无量，导众以寂故稽首。
　　既见大圣以神变，普现十方无量土，
　　其中诸佛演说法，于是一切悉见闻。
　　法王法力超群生，常以法财施一切，
　　能善分别诸法相，于第一义而不动，
　　已于诸法得自在，是故稽首此法王。
　　说法不有亦不无，以因缘故诸法生，
　　无我无造无受者，善恶之业亦不亡。
　　始在佛树力降魔，得甘露灭觉道成，
　　已无心意无受行，而悉摧伏诸外道。
　　三转法轮于大千，其轮本来常清净，
　　天人得道此为证，三宝于是现世间。
　　以斯妙法济群生，一受不退常寂然，
　　度老病死大医王，当礼法海德无边。
　　毁誉不动如须弥，于善不善等以慈，
　　心行平等如虚空，孰闻人宝不敬承。
　　今奉世尊此微盖，于中现我三千界，
　　诸天龙神所居宫，乾闼婆等及夜叉，
　　悉见世间诸所有，十力哀现是化变，
　　众睹希有皆叹佛，今我稽首三界尊。
　　大圣法王众所归，净心观佛靡不欣，
　　各见世尊在其前，斯则神力不共法。
　　佛以一音演说法，众生随类各得解，
　　皆谓世尊同其语，斯则神力不共法。
　　佛以一音演说法，众生各各随所解，
　　普得受行获其利，斯则神力不共法。
　　佛以一音演说法，或有恐畏或欢喜，
　　或生厌离或断疑，斯则神力不共法。
　　稽首十力大精进，稽首已得无所畏，
　　稽首住于不共法，稽首一切大导师，
　　稽首能断众结缚，稽首已到于彼岸，
　　稽首能度诸世间，稽首永离生死道。
　　悉知众生来去相，善于诸法得解脱，
　　不著世间如莲华，常善入于空寂行，
　　达诸法相无挂碍，稽首如空无所依。”

　　尔时，长者子宝积说此偈已，白佛言：“世尊，是五百长者子，皆已发阿耨多罗三藐三菩提心，愿闻得佛国土清净，唯愿世尊说诸菩萨净土之行。”
　　佛言：“善哉！宝积，乃能为诸菩萨问于如来净土之行。谛听！谛听！善思念之，当为汝说。”于是宝积及五百长者子，受教而听。
　　佛言：“宝积，众生之类是菩萨佛土。所以者何？菩萨随所化众生而取佛土，随所调伏众生而取佛土，随诸众生应以何国入佛智慧而取佛土，随诸众生应以何国起菩萨根而取佛土。所以者何？菩萨取于净国，皆为饶益诸众生故。譬如有人，欲于空地造立宫室，随意无碍；若于虚空，终不能成。菩萨如是，为成就众生故，愿取佛国；愿取佛国者，非于空也。
　　“宝积当知，直心是菩萨净土，菩萨成佛时，不谄众生来生其国；深心是菩萨净土，菩萨成佛时，具足功德众生来生其国；菩提心是菩萨净土，菩萨成佛时，大乘众生来生其国；布施是菩萨净土，菩萨成佛时，一切能舍众生来生其国；持戒是菩萨净土，菩萨成佛时，行十善道满愿众生来生其国；忍辱是菩萨净土，菩萨成佛时，三十二相庄严众生来生其国；精进是菩萨净土，菩萨成佛时，勤修一切功德众生来生其国；禅定是菩萨净土，菩萨成佛时，摄心不乱众生来生其国；智慧是菩萨净土，菩萨成佛时，正定众生来生其国；四无量心是菩萨净土，菩萨成佛时，成就慈悲喜舍众生来生其国；四摄法是菩萨净土，菩萨成佛时，解脱所摄众生来生其国；方便是菩萨净土，菩萨成佛时，于一切法方便无碍众生来生其国；三十七道品是菩萨净土，菩萨成佛时，念、处、正勤、神足、根、力、觉、道众生来生其国；回向心是菩萨净土，菩萨成佛时，得一切具足功德国土；说除八难是菩萨净土，菩萨成佛时，国土无有三恶、八难；自守戒行、不讥彼阙是菩萨净土，菩萨成佛时，国土无有犯禁之名；十善是菩萨净土，菩萨成佛时，命不中夭、大富、梵行、所言诚谛、常以软语、眷属不离、善和诤讼、言必饶益、不嫉、不恚、正见众生来生其国。
　　“如是，宝积，菩萨随其直心则能发行，随其发行则得深心，随其深心则意调伏，随意调伏则如说行，随如说行则能回向，随其回向则有方便，随其方便则成就众生，随成就众生则佛土净，随佛土净则说法净，随说法净则智慧净，随智慧净则其心净，随其心净则一切功德净。是故，宝积，若菩萨欲得净土，当净其心；随其心净，则佛土净。”
　　尔时，舍利弗承佛威神作是念：“若菩萨心净则佛土净者，我世尊本为菩萨时意岂不净？而是佛土不净若此。”
　　佛知其念，即告之言：“于意云何？日月岂不净耶？而盲者不见。”
　　对曰：“不也，世尊，是盲者过，非日月咎。”
　　“舍利弗，众生罪故，不见如来佛土严净，非如来咎。舍利弗，我此土净，而汝不见。”
　　尔时，螺髻梵王语舍利弗：“勿作是意，谓此佛土以为不净。所以者何？我见释迦牟尼佛土清净，譬如自在天宫。”
　　舍利弗言：“我见此土，丘陵、坑坎、荆蕀、沙砾、土石诸山，秽恶充满。”
　　螺髻梵言：“仁者心有高下，不依佛慧，故见此土为不净耳！舍利弗，菩萨于一切众生悉皆平等，深心清净，依佛智慧则能见此佛土清净。”
　　于是佛以足指按地，即时三千大千世界，若干百千珍宝严饰，譬如宝庄严佛无量功德宝庄严土。一切大众叹未曾有，而皆自见坐宝莲华。
　　佛告舍利弗：“汝且观是佛土严净！”
　　舍利弗言：“唯然！世尊。本所不见，本所不闻，今佛国土严净悉现。”
　　佛语舍利弗：“我佛国土常净若此，为欲度斯下劣人故，示是众恶不净土耳！譬如诸天共宝器食，随其福德饭色有异。如是，舍利弗，若人心净，便见此土功德庄严。”
　　当佛现此国土严净之时，宝积所将五百长者子皆得无生法忍，八万四千人皆发阿耨多罗三藐三菩提心。佛摄神足，于是世界还复如故。求声闻乘三万二千天及人，知有为法皆悉无常，远尘离垢，得法眼净。八千比丘不受诸法，漏尽意解。
方便品第二
　　尔时，毗耶离大城中，有长者名维摩诘，已曾供养无量诸佛，深植善本；得无生忍，辩才无碍，游戏神通，逮诸总持，获无所畏；降魔劳怨，入深法门；善于智度，通达方便；大愿成就，明了众生心之所趣，又能分别诸根利钝；久于佛道，心已纯淑决定大乘；诸有所作，能善思量住佛威仪；心大如海，诸佛咨嗟，弟子、释、梵、世主所敬。欲度人故，以善方便居毗耶离，资财无量摄诸贫民，奉戒清净摄诸毁禁，以忍调行摄诸恚怒，以大精进摄诸懈怠，一心禅寂摄诸乱意，以决定慧摄诸无智。虽为白衣，奉持沙门清净律行；虽处居家，不著三界；示有妻子，常修梵行；现有眷属，常乐远离；虽服宝饰，而以相好严身；虽复饮食，而以禅悦为味。若至博弈戏处，辄以度人；受诸异道，不毁正信；虽明世典，常乐佛法；一切见敬，为供养中最；执持正法，摄诸长幼；一切治生谐偶，虽获俗利，不以喜悦；游诸四衢饶益众生；入治正法救护一切；入讲论处导以大乘；入诸学堂诱开童蒙；入诸淫舍示欲之过；入诸酒肆能立其志。若在长者，长者中尊，为说胜法；若在居士，居士中尊，断其贪著；若在刹利，刹利中尊，教以忍辱；若在婆罗门，婆罗门中尊，除其我慢；若在大臣，大臣中尊，教以正法；若在王子，王子中尊，示以忠孝；若在内官，内官中尊，化正宫女；若在庶民，庶民中尊，令兴福力；若在梵天，梵天中尊，诲以胜慧；若在帝释，帝释中尊，示现无常；若在护世，护世中尊，护诸众生。
　　长者维摩诘，以如是等无量方便，饶益众生。其以方便现身有疾，以其疾故，国王、大臣、长者、居士、婆罗门等，及诸王子并余官属无数千人，皆往问疾。其往者，维摩诘因以身疾广为说法：“诸仁者，是身无常、无强、无力、无坚，速朽之法，不可信也；为苦为恼，众病所集。
　　“诸仁者，如此身，明智者所不怙。是身如聚沫，不可撮摩；是身如泡，不得久立；是身如炎，从渴爱生；是身如芭蕉，中无有坚；是身如幻，从颠倒起；是身如梦，为虚妄见；是身如影，从业缘现；是身如响，属诸因缘；是身如浮云，须臾变灭；是身如电，念念不住；是身无主为如地；是身无我为如火；是身无寿为如风；是身无人为如水；是身不实，四大为家；是身为空，离我、我所；是身无知，如草木瓦砾；是身无作，风力所转；是身不净，秽恶充满；是身为虚伪，虽假以澡浴衣食，必归磨灭；是身为灾，百一病恼；是身如丘井，为老所逼；是身无定，为要当死；是身如毒蛇、如怨贼、如空聚，阴、界、诸入所共合成。
　　“诸仁者，此可患厌，当乐佛身。所以者何？佛身者，即法身也。从无量功德智慧生，从戒、定、慧、解脱、解脱知见生，从慈、悲、喜、舍生，从布施、持戒、忍辱、柔和、勤行、精进、禅定、解脱、三昧、多闻、智慧诸波罗蜜生，从方便生，从六通生，从三明生，从三十七道品生，从止观生，从十力、四无所畏、十八不共法生，从断一切不善法、集一切善法生，从真实生，从不放逸生，从如是无量清净法生如来身。
　　“诸仁者，欲得佛身，断一切众生病者，当发阿耨多罗三藐三菩提心。”
　　如是长者维摩诘，为诸问疾者如应说法，令无数千人皆发阿耨多罗三藐三菩提心。
弟子品第三
　　尔时，长者维摩诘自念寝疾于床，世尊大慈，宁不垂愍？
　　佛知其意，即告舍利弗：“汝行诣维摩诘问疾！”
　　舍利弗白佛言：“世尊，我不堪任诣彼问疾。所以者何？忆念我昔，曾于林中，宴坐树下。时维摩诘来谓我言：‘唯！舍利弗，不必是坐，为宴坐也。夫宴坐者，不于三界现身意，是为宴坐；不起灭定而现诸威仪，是为宴坐；不舍道法而现凡夫事，是为宴坐；心不住内亦不在外，是为宴坐；于诸见不动而修行三十七品，是为宴坐；不断烦恼而入涅槃，是为宴坐。若能如是坐者，佛所印可。’时我，世尊，闻说是语，默然而止，不能加报。故我不任诣彼问疾。”
　　佛告大目揵连：“汝行诣维摩诘问疾！”
　　目连白佛言：“世尊，我不堪任诣彼问疾。所以者何？忆念我昔，入毗耶离大城，于里巷中，为诸居士说法。时维摩诘来谓我言：‘唯！大目连，为白衣居士说法，不当如仁者所说。夫说法者，当如法说：法无众生，离众生垢故；法无有我，离我垢故；法无寿命，离生死故；法无有人，前后际断故；法常寂然，灭诸相故；法离于相，无所缘故；法无名字，言语断故；法无有说，离觉观故；法无形相，如虚空故；法无戏论，毕竟空故；法无我所，离我所故；法无分别，离诸识故；法无有比，无相待故；法不属因，不在缘故；法同法性，入诸法故；法随于如，无所随故；法住实际，诸边不动故；法无动摇，不依六尘故；法无去来，常不住故；法顺空，随无相，应无作；法离好丑；法无增损；法无生灭；法无所归；法过眼、耳、鼻、舌、身、心；法无高下；法常住不动；法离一切观行。唯！大目连，法相如是，岂可说乎？夫说法者，无说无示；其听法者，无闻无得。譬如幻士，为幻人说法，当建是意而为说法。当了众生根有利钝；善于知见，无所挂碍，以大悲心，赞于大乘，念报佛恩，不断三宝，然后说法。’维摩诘说是法时，八百居士发阿耨多罗三藐三菩提心。我无此辩，是故不任诣彼问疾。”
　　佛告大迦叶：“汝行诣维摩诘问疾！”
　　迦叶白佛言：“世尊，我不堪任诣彼问疾。所以者何？忆念我昔，于贫里而行乞。时维摩诘来谓我言：‘唯！大迦叶，有慈悲心而不能普，舍豪富，从贫乞。迦叶，住平等法，应次行乞食。为不食故，应行乞食；为坏和合相故，应取揣食；为不受故，应受彼食。以空聚想，入于聚落，所见色与盲等，所闻声与响等，所嗅香与风等，所食味不分别，受诸触如智证。知诸法如幻相，无自性、无他性，本自不然，今则无灭。迦叶，若能不舍八邪入八解脱，以邪相入正法，以一食施一切，供养诸佛及众贤圣，然后可食。如是食者，非有烦恼，非离烦恼；非入定意，非起定意；非住世间，非住涅槃。其有施者，无大福，无小福；不为益，不为损。是为正入佛道，不依声闻。迦叶，若如是食，为不空食人之施也。’时我，世尊，闻说是语，得未曾有，即于一切菩萨深起敬心。复作是念：‘斯有家名，辩才智慧乃能如是，其谁闻此不发阿耨多罗三藐三菩提心？’我从是来，不复劝人以声闻、辟支佛行。是故不任诣彼问疾。”
　　佛告须菩提：“汝行诣维摩诘问疾！”
　　须菩提白佛言：“世尊，我不堪任诣彼问疾。所以者何？忆念我昔，入其舍，从乞食。时维摩诘取我钵，盛满饭，谓我言：‘唯！须菩提，若能于食等者，诸法亦等；诸法等者，于食亦等。如是行乞，乃可取食。若须菩提不断淫、怒、痴，亦不与俱；不坏于身，而随一相；不灭痴爱，起于明脱；以五逆相而得解脱，亦不解不缚；不见四谛，非不见谛；非得果，非不得果；非凡夫，非离凡夫法；非圣人，非不圣人；虽成就一切法，而离诸法相，乃可取食。若须菩提不见佛，不闻法，彼外道六师——富兰那迦叶、末伽梨拘赊梨子、删阇夜毗罗胝子、阿耆多翅舍钦婆罗、迦罗鸠驮迦旃延、尼犍陀若提子等是汝之师，因其出家，彼师所堕，汝亦随堕，乃可取食。若须菩提入诸邪见，不到彼岸；住于八难，不得无难；同于烦恼，离清净法；汝得无诤三昧，一切众生亦得是定；其施汝者，不名福田；供养汝者，堕三恶道；为与众魔共一手，作诸劳侣；汝与众魔及诸尘劳等无有异，于一切众生而有怨心，谤诸佛、毁于法，不入众数，终不得灭度。汝若如是，乃可取食。’时我，世尊，闻此语茫然，不识是何言，不知以何答，便置钵欲出其舍。维摩诘言：‘唯！须菩提，取钵勿惧。于意云何？如来所作化人，若以是事诘，宁有惧不？’我言：‘不也！’维摩诘言：‘一切诸法如幻化相，汝今不应有所惧也。所以者何？一切言说不离是相，至于智者不著文字，故无所惧。何以故？文字性离，无有文字，是则解脱；解脱相者，则诸法也。’维摩诘说是法时，二百天子得法眼净。故我不任诣彼问疾。”
　　佛告富楼那弥多罗尼子：“汝行诣维摩诘问疾！”
　　富楼那白佛言：“世尊，我不堪任诣彼问疾。所以者何？忆念我昔，于大林中在一树下，为诸新学比丘说法。时维摩诘来谓我言：‘唯！富楼那，先当入定，观此人心，然后说法，无以秽食置于宝器。当知是比丘心之所念，无以琉璃同彼水精。汝不能知众生根源，无得发起以小乘法。彼自无疮，勿伤之也。欲行大道，莫示小径；无以大海，内于牛迹；无以日光，等彼萤火。富楼那，此比丘久发大乘心，中忘此意，如何以小乘法而教导之？我观小乘智慧微浅，犹如盲人，不能分别一切众生根之利钝。’时维摩诘即入三昧，令此比丘自识宿命，曾于五百佛所植众德本，回向阿耨多罗三藐三菩提，即时豁然，还得本心。于是诸比丘稽首礼维摩诘足，时维摩诘因为说法，于阿耨多罗三藐三菩提不复退转。我念声闻，不观人根，不应说法。是故不任诣彼问疾。”
　　佛告摩诃迦旃延：“汝行诣维摩诘问疾！”
　　迦旃延白佛言：“世尊，我不堪任诣彼问疾。所以者何？忆念昔者，佛为诸比丘略说法要，我即于后敷演其义，谓无常义、苦义、空义、无我义、寂灭义。时维摩诘来谓我言：‘唯！迦旃延，无以生灭心行，说实相法。迦旃延，诸法毕竟不生不灭，是无常义；五受阴洞达空无所起，是苦义；诸法究竟无所有，是空义；于我、无我而不二，是无我义；法本不然，今则无灭，是寂灭义。’说是法时，彼诸比丘心得解脱。故我不任诣彼问疾。”
　　佛告阿那律：“汝行诣维摩诘问疾！”
　　阿那律白佛言：“世尊，我不堪任诣彼问疾。所以者何？忆念我昔，于一处经行，时有梵王名曰严净，与万梵俱，放净光明，来诣我所，稽首作礼，问我言：‘几何，阿那律，天眼所见？’我即答言：‘仁者，吾见此释迦牟尼佛土，三千大千世界，如观掌中菴摩勒果。’时维摩诘来谓我言：‘唯！阿那律，天眼所见，为作相耶？无作相耶？假使作相，则与外道五通等；若无作相，即是无为，不应有见。’世尊，我时默然。彼诸梵闻其言，得未曾有，即为作礼而问曰：‘世孰有真天眼者？’维摩诘言：‘有佛世尊，得真天眼，常在三昧，悉见诸佛国，不以二相。’于是严净梵王，及其眷属五百梵天，皆发阿耨多罗三藐三菩提心，礼维摩诘足已，忽然不现。故我不任诣彼问疾。”
　　佛告优波离：“汝行诣维摩诘问疾！”
　　优波离白佛言：“世尊，我不堪任诣彼问疾。所以者何？忆念昔者，有二比丘犯律行，以为耻，不敢问佛，来问我言：‘唯！优波离，我等犯律，诚以为耻，不敢问佛，愿解疑悔，得免斯咎。’我即为其如法解说。时维摩诘来谓我言：‘唯！优波离，无重增此二比丘罪，当直除灭，勿扰其心。所以者何？彼罪性不在内、不在外、不在中间；如佛所说，心垢故众生垢，心净故众生净。心亦不在内、不在外、不在中间；如其心然，罪垢亦然，诸法亦然，不出于如。如优波离，以心相得解脱时，宁有垢不？’我言：‘不也。’维摩诘言：‘一切众生，心相无垢，亦复如是。唯！优波离，妄想是垢，无妄想是净；颠倒是垢，无颠倒是净；取我是垢，不取我是净。优波离，一切法生灭不住，如幻、如电；诸法不相待，乃至一念不住；诸法皆妄见，如梦、如炎、如水中月、如镜中像，以妄想生。其知此者，是名奉律；其知此者，是名善解。’于是二比丘言：‘上智哉！是优波离所不能及，持律之上而不能说。’我即答言：‘自舍如来，未有声闻及菩萨能制其乐说之辩，其智慧明达为若此也。’时二比丘疑悔即除，发阿耨多罗三藐三菩提心，作是愿言：‘令一切众生皆得是辩。’故我不任诣彼问疾。”
　　佛告罗睺罗：“汝行诣维摩诘问疾！”
　　罗睺罗白佛言：“世尊，我不堪任诣彼问疾。所以者何？忆念昔时，毗耶离诸长者子来诣我所，稽首作礼，问我言：‘唯！罗睺罗，汝佛之子，舍转轮王位出家为道。其出家者，有何等利？’我即如法为说出家功德之利。时维摩诘来谓我言：‘唯！罗睺罗，不应说出家功德之利。所以者何？无利、无功德，是为出家。有为法者，可说有利、有功德；夫出家者，为无为法，无为法中，无利、无功德。罗睺罗，出家者，无彼无此，亦无中间；离六十二见，处于涅槃，智者所受，圣所行处；降伏众魔，度五道，净五眼，得五力，立五根；不恼于彼，离众杂恶，摧诸外道，超越假名；出淤泥，无系著，无我所，无所受，无扰乱，内怀喜，护彼意，随禅定，离众过。若能如是，是真出家。’于是维摩诘语诸长者子：‘汝等于正法中，宜共出家。所以者何？佛世难值！’诸长者子言：‘居士，我闻佛言：父母不听，不得出家。’维摩诘言：‘然！汝等便发阿耨多罗三藐三菩提心，是即出家，是即具足。’尔时，三十二长者子，皆发阿耨多罗三藐三菩提心。故我不任诣彼问疾。”
　　佛告阿难：“汝行诣维摩诘问疾！”
　　阿难白佛言：“世尊，我不堪任诣彼问疾。所以者何？忆念昔时，世尊身小有疾，当用牛乳，我即持钵，诣大婆罗门家门下立。时维摩诘来谓我言：‘唯！阿难，何为晨朝持钵住此？’我言：‘居士，世尊身小有疾，当用牛乳，故来至此。’维摩诘言：‘止！止！阿难，莫作是语。如来身者，金刚之体，诸恶已断，众善普会，当有何疾？当有何恼？默往！阿难，勿谤如来，莫使异人闻此粗言，无令大威德诸天，及他方净土诸来菩萨，得闻斯语。阿难，转轮圣王以少福故，尚得无病，岂况如来无量福会普胜者哉？行矣！阿难，勿使我等受斯耻也。外道梵志若闻此语，当作是念：何名为师？自疾不能救，而能救诸疾仁？可密速去，勿使人闻。当知，阿难，诸如来身，即是法身，非思欲身。佛为世尊，过于三界；佛身无漏，诸漏已尽；佛身无为，不堕诸数。如此之身，当有何疾？当有何恼？’时我，世尊，实怀惭愧，得无近佛而谬听耶？即闻空中声曰：‘阿难，如居士言，但为佛出五浊恶世，现行斯法，度脱众生。行矣！阿难，取乳勿惭。’世尊，维摩诘智慧、辩才为若此也。是故不任诣彼问疾。”
　　如是五百大弟子，各各向佛说其本缘，称述维摩诘所言，皆曰：“不任诣彼问疾。”
菩萨品第四
　　于是佛告弥勒菩萨：“汝行诣维摩诘问疾！”
　　弥勒白佛言：“世尊，我不堪任诣彼问疾。所以者何？忆念我昔，为兜率天王及其眷属，说不退转地之行。时维摩诘来谓我言：‘弥勒，世尊授仁者记，一生当得阿耨多罗三藐三菩提，为用何生得受记乎？过去耶？未来耶？现在耶？若过去生，过去生已灭；若未来生，未来生未至；若现在生，现在生无住。如佛所说：比丘，汝今即时亦生、亦老、亦灭。若以无生得受记者，无生即是正位，于正位中，亦无受记，亦无得阿耨多罗三藐三菩提，云何弥勒受一生记乎？为从如生得受记耶？为从如灭得受记耶？若以如生得受记者，如无有生；若以如灭得受记者，如无有灭。一切众生皆如也，一切法亦如也，众圣贤亦如也，至于弥勒亦如也。若弥勒得受记者，一切众生亦应受记。所以者何？夫如者，不二不异。若弥勒得阿耨多罗三藐三菩提者，一切众生皆亦应得。所以者何？一切众生，即菩提相。若弥勒得灭度者，一切众生亦应灭度。所以者何？诸佛知一切众生毕竟寂灭，即涅槃相，不复更灭。是故，弥勒，无以此法诱诸天子。实无发阿耨多罗三藐三菩提心者，亦无退者。弥勒，当令此诸天子，舍于分别菩提之见。所以者何？菩提者，不可以身得，不可以心得。寂灭是菩提，灭诸相故；不观是菩提，离诸缘故；不行是菩提，无忆念故；断是菩提，舍诸见故；离是菩提，离诸妄想故；障是菩提，障诸愿故；不入是菩提，无贪著故；顺是菩提，顺于如故；住是菩提，住法性故；至是菩提，至实际故；不二是菩提，离意法故；等是菩提，等虚空故；无为是菩提，无生住灭故；知是菩提，了众生心行故；不会是菩提，诸入不会故；不合是菩提，离烦恼习故；无处是菩提，无形色故；假名是菩提，名字空故；如化是菩提，无取舍故；无乱是菩提，常自静故；善寂是菩提，性清净故；无取是菩提，离攀缘故；无异是菩提，诸法等故；无比是菩提，无可喻故；微妙是菩提，诸法难知故。’世尊，维摩诘说是法时，二百天子得无生法忍。故我不任诣彼问疾。”
　　佛告光严童子：“汝行诣维摩诘问疾！”
　　光严白佛言：“世尊，我不堪任诣彼问疾。所以者何？忆念我昔，出毗耶离大城，时维摩诘方入城，我即为作礼而问言：‘居士，从何所来？’答我言：‘吾从道场来。’我问：‘道场者，何所是？’答曰：‘直心是道场，无虚假故；发行是道场，能办事故；深心是道场，增益功德故；菩提心是道场，无错谬故；布施是道场，不望报故；持戒是道场，得愿具故；忍辱是道场，于诸众生心无碍故；精进是道场，不懈退故；禅定是道场，心调柔故；智慧是道场，现见诸法故；慈是道场，等众生故；悲是道场，忍疲苦故；喜是道场，悦乐法故；舍是道场，憎爱断故；神通是道场，成就六通故；解脱是道场，能背舍故；方便是道场，教化众生故；四摄是道场，摄众生故；多闻是道场，如闻行故；伏心是道场，正观诸法故；三十七品是道场，舍有为法故；谛是道场，不诳世间故；缘起是道场，无明乃至老死皆无尽故；诸烦恼是道场，知如实故；众生是道场，知无我故；一切法是道场，知诸法空故；降魔是道场，不倾动故；三界是道场，无所趣故；师子吼是道场，无所畏故；力、无畏、不共法是道场，无诸过故；三明是道场，无余碍故；一念知一切法是道场，成就一切智故。如是，善男子，菩萨若应诸波罗蜜教化众生，诸有所作，举足下足，当知皆从道场来，住于佛法矣！’说是法时，五百天人皆发阿耨多罗三藐三菩提心。故我不任诣彼问疾。”
　　佛告持世菩萨：“汝行诣维摩诘问疾！”
　　持世白佛言：“世尊，我不堪任诣彼问疾。所以者何？忆念我昔，住于静室，时魔波旬，从万二千天女，状如帝释，鼓乐弦歌，来诣我所。与其眷属，稽首我足，合掌恭敬于一面立。我意谓是帝释，而语之言：‘善来，憍尸迦，虽福应有，不当自恣，当观五欲无常，以求善本，于身、命、财而修坚法。’即语我言：‘正士，受是万二千天女，可备扫洒。’我言：‘憍尸迦，无以此非法之物，要我沙门释子，此非我宜。’所言未讫，时维摩诘来谓我言：‘非帝释也！是为魔来，娆固汝耳！’即语魔言：‘是诸女等，可以与我，如我应受。’魔即惊惧，念：‘维摩诘将无恼我？’欲隐形去而不能隐，尽其神力亦不得去。即闻空中声曰：‘波旬，以女与之，乃可得去。’魔以畏故，俯仰而与。
　　“尔时，维摩诘语诸女言：‘魔以汝等与我，今汝皆当发阿耨多罗三藐三菩提心。’即随所应而为说法，令发道意。复言：‘汝等已发道意，有法乐可以自娱，不应复乐五欲乐也。’天女即问：‘何谓法乐？’答言：‘乐常信佛，乐欲听法，乐供养众，乐离五欲，乐观五阴如怨贼，乐观四大如毒蛇，乐观内入如空聚，乐随护道意，乐饶益众生，乐敬养师，乐广行施，乐坚持戒，乐忍辱柔和，乐勤集善根，乐禅定不乱，乐离垢明慧，乐广菩提心，乐降伏众魔，乐断诸烦恼，乐净佛国土，乐成就相好故修诸功德，乐严道场，乐闻深法不畏，乐三脱门，不乐非时，乐近同学，乐于非同学中心无恚碍，乐将护恶知识，乐亲近善知识，乐心喜清净，乐修无量道品之法，是为菩萨法乐。’
　　“于是波旬告诸女言：‘我欲与汝俱还天宫。’诸女言：‘以我等与此居士，有法乐我等甚乐，不复乐五欲乐也。’魔言：‘居士，可舍此女。一切所有施于彼者，是为菩萨。’维摩诘言：‘我已舍矣！汝便将去，令一切众生得法愿具足。’于是诸女问维摩诘：‘我等云何止于魔宫？’维摩诘言：‘诸姊，有法门名无尽灯，汝等当学。无尽灯者，譬如一灯燃百千灯，冥者皆明，明终不尽。如是诸姊，夫一菩萨开导百千众生，令发阿耨多罗三藐三菩提心，于其道意亦不灭尽，随所说法而自增益一切善法，是名无尽灯也！汝等虽住魔宫，以是无尽灯，令无数天子、天女发阿耨多罗三藐三菩提心者，为报佛恩，亦大饶益一切众生。’尔时，天女头面礼维摩诘足，随魔还宫，忽然不现。
　　“世尊，维摩诘有如是自在神力、智慧、辩才，故我不任诣彼问疾。”
　　佛告长者子善德：“汝行诣维摩诘问疾！”
　　善德白佛言：“世尊，我不堪任诣彼问疾。所以者何？忆念我昔，自于父舍设大施会，供养一切沙门、婆罗门，及诸外道、贫穷、下贱、孤独、乞人，期满七日。时维摩诘来入会中，谓我言：‘长者子，夫大施会不当如汝所设，当为法施之会，何用是财施会为？’我言：‘居士，何谓法施之会？’答曰：‘法施会者，无前无后，一时供养一切众生，是名法施之会。’曰：‘何谓也？’谓：‘以菩提起于慈心，以救众生起大悲心，以持正法起于喜心，以摄智慧行于舍心；以摄悭贪起檀波罗蜜，以化犯戒起尸罗波罗蜜，以无我法起羼提波罗蜜，以离身心相起毗梨耶波罗蜜，以菩提相起禅波罗蜜，以一切智起般若波罗蜜；教化众生而起于空，不舍有为法而起无相，示现受生而起无作；护持正法起方便力，以度众生起四摄法；以敬事一切起除慢法，于身、命、财起三坚法，于六念中起思念法，于六和敬起质直心，正行善法起于净命，心净欢喜起近贤圣，不憎恶人起调伏心，以出家法起于深心，以如说行起于多闻，以无诤法起空闲处，趣向佛慧起于宴坐，解众生缚起修行地，以具相好及净佛土起福德业；知一切众生心念，如应说法，起于智业；知一切法不取不舍，入一相门，起于慧业；断一切烦恼、一切障碍、一切不善法，起一切善业；以得一切智慧、一切善法，起于一切助佛道法。如是，善男子，是为法施之会。若菩萨住是法施会者，为大施主，亦为一切世间福田。’
　　“世尊，维摩诘说是法时，婆罗门众中二百人，皆发阿耨多罗三藐三菩提心。我时心得清净，叹未曾有，稽首礼维摩诘足，即解璎珞，价值百千以上之，不肯取。我言：‘居士，愿必纳受，随意所与。’维摩诘乃受璎珞，分作二分，持一分施此会中一最下乞人，持一分奉彼难胜如来。一切众会皆见光明国土难胜如来，又见珠璎在彼佛上，变成四柱宝台，四面严饰，不相障蔽。时维摩诘现神变已，作是言：‘若施主等心施一最下乞人，犹如如来福田之相，无所分别，等于大悲，不求果报，是则名曰具足法施。’城中一最下乞人，见是神力，闻其所说，皆发阿耨多罗三藐三菩提心。故我不任诣彼问疾。”
　　如是诸菩萨，各各向佛说其本缘，称述维摩诘所言，皆曰：“不任诣彼问疾。”
维摩诘所说经卷中文殊师利问疾品第五
　　尔时，佛告文殊师利：“汝行诣维摩诘问疾！”
　　文殊师利白佛言：“世尊，彼上人者，难为酬对，深达实相，善说法要，辩才无滞，智慧无碍，一切菩萨法式悉知，诸佛秘藏无不得入，降伏众魔，游戏神通，其慧方便皆已得度。虽然，当承佛圣旨，诣彼问疾。”
　　于是众中诸菩萨、大弟子、释、梵、四天王等，咸作是念：“今二大士，文殊师利、维摩诘共谈，必说妙法。”即时八千菩萨、五百声闻、百千天人皆欲随从。于是文殊师利，与诸菩萨、大弟子众及诸天人，恭敬围绕，入毗耶离大城。
　　尔时，长者维摩诘心念：“今文殊师利与大众俱来。”即以神力，空其室内，除去所有及诸侍者，唯置一床，以疾而卧。
　　文殊师利既入其舍，见其室空，无诸所有，独寝一床。
　　时维摩诘言：“善来！文殊师利，不来相而来，不见相而见。”
　　文殊师利言：“如是，居士，若来已更不来，若去已更不去。所以者何？来者无所从来，去者无所至，所可见者更不可见。且置是事，居士是疾，宁可忍不？疗治有损，不至增乎？世尊殷勤致问无量！居士是疾，何所因起？其生久如？当云何灭？”
　　维摩诘言：“从痴有爱，则我病生。以一切众生病，是故我病；若一切众生病灭，则我病灭。所以者何？菩萨为众生故入生死，有生死则有病；若众生得离病者，则菩萨无复病。譬如长者，唯有一子，其子得病，父母亦病；若子病愈，父母亦愈。菩萨如是，于诸众生，爱之若子，众生病，则菩萨病；众生病愈，菩萨亦愈。又言：‘是疾何所因起？’菩萨病者，以大悲起。”
　　文殊师利言：“居士，此室何以空无侍者？”
　　维摩诘言：“诸佛国土，亦复皆空。”
　　又问：“以何为空？”
　　答曰：“以空空。”
　　又问：“空何用空？”
　　答曰：“以无分别空故空。”
　　又问：“空可分别耶？”
　　答曰：“分别亦空。”
　　又问：“空当于何求？”
　　答曰：“当于六十二见中求。”
　　又问：“六十二见当于何求？”
　　答曰：“当于诸佛解脱中求。”
　　又问：“诸佛解脱当于何求？”
　　答曰：“当于一切众生心行中求。又仁者所问：‘何无侍者？’一切众魔及诸外道，皆吾侍也。所以者何？众魔者乐生死，菩萨于生死而不舍；外道者乐诸见，菩萨于诸见而不动。”
　　文殊师利言：“居士所疾，为何等相？”
　　维摩诘言：“我病无形不可见。”
　　又问：“此病身合耶？心合耶？”
　　答曰：“非身合，身相离故；亦非心合，心如幻故。”
　　又问：“地大、水大、火大、风大，于此四大，何大之病？”
　　答曰：“是病非地大，亦不离地大；水、火、风大，亦复如是。而众生病从四大起，以其有病，是故我病。”
　　尔时，文殊师利问维摩诘言：“菩萨应云何慰喻有疾菩萨？”
　　维摩诘言：“说身无常，不说厌离于身；说身有苦，不说乐于涅槃；说身无我，而说教导众生；说身空寂，不说毕竟寂灭；说悔先罪，而不说入于过去；以己之疾，愍于彼疾，当识宿世无数劫苦，当念饶益一切众生；忆所修福，念于净命；勿生忧恼，常起精进；当作医王，疗治众病。菩萨应如是慰喻有疾菩萨，令其欢喜。”
　　文殊师利言：“居士，有疾菩萨云何调伏其心？”
　　维摩诘言：“有疾菩萨应作是念：‘今我此病，皆从前世妄想颠倒诸烦恼生，无有实法谁受病者。所以者何？四大合故，假名为身，四大无主，身亦无我。又此病起，皆由著我，是故于我不应生著。’既知病本，即除我想及众生想，当起法想，应作是念：‘但以众法合成此身，起唯法起，灭唯法灭。又此法者各不相知，起时不言我起，灭时不言我灭。’彼有疾菩萨为灭法想，当作是念：‘此法想者亦是颠倒，颠倒者是即大患，我应离之。云何为离？离我、我所。云何离我、我所？谓离二法。云何离二法？谓不念内外诸法，行于平等。云何平等？为我等、涅槃等。所以者何？我及涅槃，此二皆空。以何为空？但以名字故空。如此二法，无决定性，得是平等，无有余病，唯有空病，空病亦空。’是有疾菩萨，以无所受而受诸受，未具佛法，亦不灭受而取证也。设身有苦，念恶趣众生，起大悲心：‘我既调伏，亦当调伏一切众生，但除其病，而不除法，为断病本而教导之。何谓病本？谓有攀缘，从有攀缘则为病本。何所攀缘？谓之三界。云何断攀缘？以无所得，若无所得，则无攀缘。何谓无所得？谓离二见。何谓二见？谓内见、外见，是无所得。’
　　“文殊师利，是为有疾菩萨调伏其心，为断老、病、死苦，是菩萨菩提；若不如是，己所修治，为无慧利。譬如胜怨，乃可为勇，如是兼除老、病、死者，菩萨之谓也。
　　“彼有疾菩萨，应复作是念：‘如我此病，非真、非有；众生病，亦非真、非有。’作是观时，于诸众生，若起爱见大悲，即应舍离。所以者何？菩萨断除客尘烦恼而起大悲。爱见悲者，则于生死有疲厌心。若能离此，无有疲厌，在在所生，不为爱见之所覆也。所生无缚，能为众生说法解缚。如佛所说：‘若自有缚，能解彼缚，无有是处。若自无缚，能解彼缚，斯有是处。’是故菩萨不应起缚。何谓缚？何谓解？贪著禅味是菩萨缚，以方便生是菩萨解。又无方便慧缚，有方便慧解；无慧方便缚，有慧方便解。何谓无方便慧缚？谓菩萨以爱见心庄严佛土，成就众生，于空、无相、无作法中而自调伏，是名无方便慧缚。何谓有方便慧解？谓不以爱见心庄严佛土，成就众生，于空、无相、无作法中，以自调伏而不疲厌，是名有方便慧解。何谓无慧方便缚？谓菩萨住贪欲、瞋恚、邪见等诸烦恼而植众德本，是名无慧方便缚。何谓有慧方便解？谓离诸贪欲、瞋恚、邪见等诸烦恼而植众德本，回向阿耨多罗三藐三菩提，是名有慧方便解。
　　“文殊师利，彼有疾菩萨，应如是观诸法。又复观身无常、苦、空、非我，是名为慧；虽身有疾，常在生死，饶益一切而不厌倦，是名方便。又复观身，身不离病，病不离身，是病是身，非新非故，是名为慧；设身有疾，而不永灭，是名方便。”
　　“文殊师利，有疾菩萨，应如是调伏其心，不住其中，亦复不住不调伏心。所以者何？若住不调伏心，是愚人法；若住调伏心，是声闻法。是故菩萨不当住于调伏、不调伏心，离此二法，是菩萨行；在于生死，不为污行，住于涅槃，不永灭度，是菩萨行；非凡夫行，非贤圣行，是菩萨行；非垢行，非净行，是菩萨行；虽过魔行，而现降众魔，是菩萨行；求一切智，无非时求，是菩萨行；虽观诸法不生，而不入正位，是菩萨行；虽观十二缘起，而入诸邪见，是菩萨行；虽摄一切众生，而不爱著，是菩萨行；虽乐远离，而不依身心尽，是菩萨行；虽行三界，而不坏法性，是菩萨行；虽行于空，而植众德本，是菩萨行；虽行无相，而度众生，是菩萨行；虽行无作，而现受身，是菩萨行；虽行无起，而起一切善行，是菩萨行；虽行六波罗蜜，而遍知众生心、心数法，是菩萨行；虽行六通，而不尽漏，是菩萨行；虽行四无量心，而不贪著生于梵世，是菩萨行；虽行禅定、解脱、三昧，而不随禅生，是菩萨行；虽行四念处，而不永离身、受、心、法，是菩萨行；虽行四正勤，而不舍身心精进，是菩萨行；虽行四如意足，而得自在神通，是菩萨行；虽行五根，而分别众生诸根利钝，是菩萨行；虽行五力，而乐求佛十力，是菩萨行；虽行七觉分，而分别佛之智慧，是菩萨行；虽行八圣道，而乐行无量佛道，是菩萨行；虽行止观助道之法，而不毕竟堕于寂灭，是菩萨行；虽行诸法不生不灭，而以相好庄严其身，是菩萨行；虽现声闻、辟支佛威仪，而不舍佛法，是菩萨行；虽随诸法究竟净相，而随所应为现其身，是菩萨行；虽观诸佛国土永寂如空，而现种种清净佛土，是菩萨行；虽得佛道，转于法轮，入于涅槃，而不舍于菩萨之道，是菩萨行。”
　　说是语时，文殊师利所将大众，其中八千天子，皆发阿耨多罗三藐三菩提心。
不思议品第六
　　尔时，舍利弗见此室中无有床座，作是念：“斯诸菩萨、大弟子众，当于何坐？”
　　长者维摩诘知其意，语舍利弗言：“云何，仁者，为法来耶？求床座耶？”
　　舍利弗言：“我为法来，非为床座。”
　　维摩诘言：“唯！舍利弗，夫求法者，不贪躯命，何况床座？夫求法者，非有色、受、想、行、识之求，非有界、入之求，非有欲、色、无色之求。唯！舍利弗，夫求法者，不著佛求，不著法求，不著众求；夫求法者，无见苦求，无断集求，无造尽证、修道之求。所以者何？法无戏论。若言我当见苦、断集、证灭、修道，是则戏论，非求法也。
　　“唯！舍利弗，法名寂灭，若行生灭，是求生灭，非求法也；法名无染，若染于法，乃至涅槃，是则染著，非求法也；法无行处，若行于法，是则行处，非求法也；法无取舍，若取舍法，是则取舍，非求法也；法无处所，若著处所，是则著处，非求法也；法名无相，若随相识，是则求相，非求法也；法不可住，若住于法，是则住法，非求法也；法不可见、闻、觉、知，若行见、闻、觉、知，是则见、闻、觉、知，非求法也；法名无为，若行有为，是求有为，非求法也。是故，舍利弗，若求法者，于一切法应无所求。”
　　说是语时，五百天子，于诸法中得法眼净。
　　尔时，长者维摩诘问文殊师利：“仁者游于无量千万亿阿僧祇国，何等佛土有好上妙功德成就师子之座？”
　　文殊师利言：“居士，东方度三十六恒河沙国，有世界名须弥相，其佛号须弥灯王，今现在。彼佛身长八万四千由旬，其师子座高八万四千由旬，严饰第一。”
　　于是长者维摩诘现神通力。即时，彼佛遣三万二千师子座，高广严净，来入维摩诘室。诸菩萨、大弟子、释、梵、四天王等，昔所未见。其室广博，悉皆包容三万二千师子座，无所妨碍。于毗耶离城，及阎浮提四天下，亦不迫迮，悉见如故。
　　尔时，维摩诘语文殊师利：“就师子座！与诸菩萨上人俱坐，当自立身如彼座像。”
　　其得神通菩萨，即自变形为四万二千由旬，坐师子座。诸新发意菩萨及大弟子皆不能升。
　　尔时，维摩诘语舍利弗：“就师子座！”
　　舍利弗言：“居士，此座高广，吾不能升。”
　　维摩诘言：“唯！舍利弗，为须弥灯王如来作礼，乃可得坐。”
　　于是新发意菩萨及大弟子，即为须弥灯王如来作礼，便得坐师子座。
　　舍利弗言：“居士，未曾有也！如是小室，乃容受此高广之座。于毗耶离城，无所妨碍。又于阎浮提聚落城邑，及四天下诸天、龙王、鬼、神宫殿，亦不迫迮。”
　　维摩诘言：“唯！舍利弗，诸佛菩萨有解脱名不可思议。若菩萨住是解脱者，以须弥之高广，内芥子中，无所增减，须弥山王本相如故，而四天王、忉利诸天，不觉不知己之所入，唯应度者，乃见须弥入芥子中，是名住不思议解脱法门。又以四大海水入一毛孔，不娆鱼鳖鼋鼍水性之属，而彼大海本相如故，诸龙、鬼、神、阿修罗等，不觉不知己之所入，于此众生，亦无所娆。
　　“又舍利弗，住不可思议解脱菩萨，断取三千大千世界，如陶家轮，著右掌中，掷过恒河沙世界之外，其中众生，不觉不知己之所往。又复还置本处，都不使人有往来想，而此世界本相如故。
　　“又舍利弗，或有众生，乐久住世而可度者，菩萨即延七日以为一劫，令彼众生谓之一劫。或有众生，不乐久住而可度者，菩萨即促一劫以为七日，令彼众生谓之七日。
　　“又舍利弗，住不可思议解脱菩萨，以一切佛土严饰之事，集在一国，示于众生。又菩萨以一佛土众生，置之右掌，飞到十方，遍示一切，而不动本处。
　　“又舍利弗，十方众生供养诸佛之具，菩萨于一毛孔皆令得见。又十方国土所有日月星宿，于一毛孔，普使见之。
　　“又舍利弗，十方世界所有诸风，菩萨悉能吸著口中，而身无损，外诸树木亦不摧折。又十方世界劫尽烧时，以一切火内于腹中，火事如故，而不为害。又于下方过恒河沙等诸佛世界，取一佛土，举著上方过恒河沙无数世界，如持针锋举一枣叶，而无所娆。
　　“又舍利弗，住不可思议解脱菩萨，能以神通现作佛身，或现辟支佛身，或现声闻身，或现帝释身，或现梵王身，或现世主身，或现转轮王身。又十方世界所有众声上中下音，皆能变之令作佛声，演出无常、苦、空、无我之音，及十方诸佛所说种种之法，皆于其中，普令得闻。
　　“舍利弗，我今略说菩萨不可思议解脱之力，若广说者，穷劫不尽。”
　　是时，大迦叶闻说菩萨不可思议解脱法门，叹未曾有，谓舍利弗：“譬如有人，于盲者前现众色像，非彼所见；一切声闻，闻是不可思议解脱法门，不能解了，为若此也。智者闻是，其谁不发阿耨多罗三藐三菩提心？我等何为永绝其根，于此大乘，已如败种。一切声闻闻是不可思议解脱法门，皆应号泣，声震三千大千世界；一切菩萨应大欣庆，顶受此法。若有菩萨信解不可思议解脱法门者，一切魔众无如之何。”
　　大迦叶说是语时，三万二千天子，皆发阿耨多罗三藐三菩提心。
　　尔时，维摩诘语大迦叶：“仁者，十方无量阿僧祇世界中作魔王者，多是住不可思议解脱菩萨，以方便力教化众生现作魔王。又迦叶，十方无量菩萨，或有人从乞手足耳鼻、头目髓脑、血肉皮骨、聚落、城邑、妻子、奴婢、象、马、车乘、金、银、琉璃、砗磲、玛瑙、珊瑚、琥珀、真珠、珂贝、衣服、饮食，如此乞者，多是住不可思议解脱菩萨，以方便力而往试之，令其坚固。所以者何？住不可思议解脱菩萨，有威德力，故现行逼迫，示诸众生如是难事；凡夫下劣，无有力势，不能如是逼迫菩萨。譬如龙象蹴踏，非驴所堪。是名住不可思议解脱菩萨智慧方便之门。”
观众生品第七
　　尔时，文殊师利问维摩诘言：“菩萨云何观于众生？”
　　维摩诘言：“譬如幻师见所幻人，菩萨观众生为若此；如智者见水中月，如镜中见其面像，如热时焰，如呼声响，如空中云，如水聚沫，如水上泡，如芭蕉坚，如电久住，如第五大，如第六阴，如第七情，如十三入，如十九界，菩萨观众生为若此；如无色界色，如焦谷芽，如须陀洹身见，如阿那含入胎，如阿罗汉三毒，如得忍菩萨贪恚毁禁，如佛烦恼习，如盲者见色，如入灭尽定出入息，如空中鸟迹，如石女儿，如化人起烦恼，如梦所见已寤，如灭度者受身，如无烟之火，菩萨观众生为若此。”
　　文殊师利言：“若菩萨作是观者，云何行慈？”
　　维摩诘言：“菩萨作是观已，自念：‘我当为众生说如斯法，是即真实慈也。行寂灭慈，无所生故；行不热慈，无烦恼故；行等之慈，等三世故；行无诤慈，无所起故；行不二慈，内外不合故；行不坏慈，毕竟尽故；行坚固慈，心无毁故；行清净慈，诸法性净故；行无边慈，如虚空故；行阿罗汉慈，破结贼故；行菩萨慈，安众生故；行如来慈，得如相故；行佛之慈，觉众生故；行自然慈，无因得故；行菩提慈，等一味故；行无等慈，断诸爱故；行大悲慈，导以大乘故；行无厌慈，观空无我故；行法施慈，无遗惜故；行持戒慈，化毁禁故；行忍辱慈，护彼我故；行精进慈，荷负众生故；行禅定慈，不受味故；行智慧慈，无不知时故；行方便慈，一切示现故；行无隐慈，直心清净故；行深心慈，无杂行故；行无诳慈，不虚假故；行安乐慈，令得佛乐故。菩萨之慈，为若此也。’”
　　文殊师利又问：“何谓为悲？”
　　答曰：“菩萨所作功德，皆与一切众生共之。”
　　“何谓为喜？”
　　答曰：“有所饶益，欢喜无悔。”
　　“何谓为舍？”
　　答曰：“所作福祐，无所悕望。”
　　文殊师利又问：“生死有畏，菩萨当何所依？”
　　维摩诘言：“菩萨于生死畏中，当依如来功德之力。”
　　文殊师利又问：“菩萨欲依如来功德之力，当于何住？”
　　答曰：“菩萨欲依如来功德力者，当住度脱一切众生。”
　　又问：“欲度众生，当何所除？”
　　答曰：“欲度众生，除其烦恼。”
　　又问：“欲除烦恼，当何所行？”
　　答曰：“当行正念。”
　　又问：“云何行于正念？”
　　答曰：“当行不生、不灭。”
　　又问：“何法不生？何法不灭？”
　　答曰：“不善不生，善法不灭。”
　　又问：“善、不善孰为本？”
　　答曰：“身为本。”
　　又问：“身孰为本？”
　　答曰：“欲贪为本。”
　　又问：“欲贪孰为本？”
　　答曰：“虚妄分别为本。”
　　又问：“虚妄分别孰为本？”
　　答曰：“颠倒想为本。”
　　又问：“颠倒想孰为本？”
　　答曰：“无住为本。”
　　又问：“无住孰为本？”
　　答曰：“无住则无本。文殊师利，从无住本，立一切法。”
　　时维摩诘室有一天女，见诸天人，闻所说法，便现其身，即以天华散诸菩萨、大弟子上。华至诸菩萨，即皆堕落；至大弟子，便著不堕。一切弟子神力去华，不能令去。
　　尔时，天女问舍利弗：“何故去华？”
　　答曰：“此华不如法，是以去之。”
　　天曰：“勿谓此华为不如法。所以者何？是华无所分别，仁者自生分别想耳！若于佛法出家，有所分别，为不如法；若无所分别，是则如法。观诸菩萨华不著者，已断一切分别想故。譬如人畏时，非人得其便，如是弟子畏生死故，色、声、香、味、触得其便也；已离畏者，一切五欲无能为也。结习未尽，华著身耳；结习尽者，华不著也。”
　　舍利弗言：“天止此室，其已久如？”
　　答曰：“我止此室，如耆年解脱。”
　　舍利弗言：“止此久耶？”
　　天曰：“耆年解脱，亦何如久？”
　　舍利弗默然不答。
　　天曰：“如何耆旧，大智而默？”
　　答曰：“解脱者，无所言说，故吾于是不知所云。”
　　天曰：“言说文字皆解脱相。所以者何？解脱者，不内不外，不在两间；文字亦不内不外，不在两间。是故，舍利弗，无离文字说解脱也。所以者何？一切诸法是解脱相。”
　　舍利弗言：“不复以离淫、怒、痴为解脱乎？”
　　天曰：“佛为增上慢人，说离淫、怒、痴为解脱耳！若无增上慢者，佛说淫、怒、痴性即是解脱。”
　　舍利弗言：“善哉！善哉！天女，汝何所得，以何为证，辩乃如是？”
　　天曰：“我无得无证，故辩如是。所以者何？若有得有证者，即于佛法为增上慢。”
　　舍利弗问天：“汝于三乘为何志求？”
　　天曰：“以声闻法化众生故，我为声闻；以因缘法化众生故，我为辟支佛；以大悲法化众生故，我为大乘。舍利弗，如人入瞻卜林，唯嗅瞻卜，不嗅余香。如是若入此室，但闻佛功德之香，不乐闻声闻、辟支佛功德香也。舍利弗，其有释、梵、四天王，诸天、龙、鬼、神等，入此室者，闻斯上人讲说正法，皆乐佛功德之香，发心而出。舍利弗，吾止此室，十有二年，初不闻说声闻、辟支佛法，但闻菩萨大慈大悲、不可思议诸佛之法。
　　“舍利弗，此室常现八未曾有难得之法。何等为八？此室常以金色光照，昼夜无异，不以日月所照为明，是为一未曾有难得之法。此室入者，不为诸垢之所恼也，是为二未曾有难得之法。此室常有释、梵、四天王、他方菩萨，来会不绝，是为三未曾有难得之法。此室常说六波罗蜜、不退转法，是为四未曾有难得之法。此室常作天人第一之乐，弦出无量法化之声，是为五未曾有难得之法。此室有四大藏，众宝积满，赒穷济乏，求得无尽，是为六未曾有难得之法。此室释迦牟尼佛、阿弥陀佛、阿閦佛、宝德、宝炎、宝月、宝严、难胜、师子响、一切利成，如是等十方无量诸佛，是上人念时，即皆为来，广说诸佛秘要法藏，说已还去，是为七未曾有难得之法。此室一切诸天严饰宫殿、诸佛净土，皆于中现，是为八未曾有难得之法。
　　“舍利弗，此室常现八未曾有难得之法，谁有见斯不思议事，而复乐于声闻法乎？”
　　舍利弗言：“汝何以不转女身？”
　　天曰：“我从十二年来，求女人相了不可得，当何所转？譬如幻师，化作幻女，若有人问：‘何以不转女身？’是人为正问不？”
　　舍利弗言：“不也。幻无定相，当何所转？”
　　天曰：“一切诸法，亦复如是，无有定相，云何乃问不转女身？”
　　即时天女以神通力，变舍利弗令如天女，天自化身如舍利弗，而问言：“何以不转女身？”
　　舍利弗以天女像而答言：“我今不知何转而变为女身？”
　　天曰：“舍利弗若能转此女身，则一切女人亦当能转。如舍利弗，非女而现女身；一切女人亦复如是，虽现女身而非女也。是故佛说：‘一切诸法，非男非女。’”
　　即时天女还摄神力，舍利弗身还复如故。
　　天问舍利弗：“女身色相，今何所在？”
　　舍利弗言：“女身色相，无在、无不在。”
　　天曰：“一切诸法，亦复如是，无在、无不在。夫无在、无不在者，佛所说也。”
　　舍利弗问天：“汝于此没，当生何所？”
　　天曰：“佛化所生，吾如彼生。”
　　曰：“佛化所生，非没生也。”
　　天曰：“众生犹然，无没生也。”
　　舍利弗问天：“汝久如当得阿耨多罗三藐三菩提？”
　　天曰：“如舍利弗还为凡夫，我乃当成阿耨多罗三藐三菩提。”
　　舍利弗言：“我作凡夫，无有是处。”
　　天曰：“我得阿耨多罗三藐三菩提，亦无是处。所以者何？菩提无住处，是故无有得者。”
　　舍利弗言：“今诸佛得阿耨多罗三藐三菩提，已得、当得如恒河沙，皆谓何乎？”
　　天曰：“皆以世俗文字数故，说有三世，非谓菩提有去、来、今。”
　　天曰：“舍利弗，汝得阿罗汉道耶？”
　　曰：“无所得故而得。”
　　天曰：“诸佛菩萨，亦复如是，无所得故而得。”
　　尔时，维摩诘语舍利弗：“是天女已曾供养九十二亿佛，已能游戏菩萨神通，所愿具足，得无生忍，住不退转。以本愿故，随意能现，教化众生。”
佛道品第八
　　尔时，文殊师利问维摩诘言：“菩萨云何通达佛道？”
　　维摩诘言：“若菩萨行于非道，是为通达佛道。”
　　又问：“云何菩萨行于非道？”
　　答曰：“若菩萨行五无间，而无恼恚；至于地狱，无诸罪垢；至于畜生，无有无明、憍慢等过；至于饿鬼，而具足功德；行色、无色界道，不以为胜；示行贪欲，离诸染著；示行瞋恚，于诸众生无有恚阂；示行愚痴，而以智慧调伏其心；示行悭贪，而舍内外所有，不惜身命；示行毁禁，而安住净戒，乃至小罪犹怀大惧；示行瞋恚，而常慈忍；示行懈怠，而勤修功德；示行乱意，而常念定；示行愚痴，而通达世间、出世间慧；示行谄伪，而善方便，随诸经义；示行憍慢，而于众生犹如桥梁；示行诸烦恼，而心常清净；示入于魔，而顺佛智慧，不随他教；示入声闻，而为众生说未闻法；示入辟支佛，而成就大悲，教化众生；示入贫穷，而有宝手功德无尽；示入刑残，而具诸相好以自庄严；示入下贱，而生佛种姓中，具诸功德；示入羸劣丑陋，而得那罗延身，一切众生之所乐见；示入老病，而永断病根，超越死畏；示有资生，而恒观无常，实无所贪；示有优伶、子女，而常远离五欲淤泥；现于讷钝，而成就辩才，总持无失；示入邪济，而以正济度诸众生；现遍入诸道，而断其因缘；现于涅槃，而不断生死。文殊师利，菩萨能如是行于非道，是为通达佛道。”
　　于是维摩诘问文殊师利：“何等为如来种？”
　　文殊师利言：“有身为种，无明、有爱为种，贪、恚、痴为种，四颠倒为种，五盖为种，六入为种，七识处为种，八邪法为种，九恼处为种，十不善道为种。以要言之，六十二见及一切烦恼，皆是佛种。”
　　曰：“何谓也？”
　　答曰：“若见无为入正位者，不能复发阿耨多罗三藐三菩提心。譬如高原陆地，不生莲华；卑湿淤泥，乃生此华。如是见无为法入正位者，终不复能生于佛法；烦恼泥中，乃有众生起佛法耳！又如植种于空，终不得生；粪壤之地，乃能滋茂。如是入无为正位者，不生佛法；起于我见如须弥山，犹能发于阿耨多罗三藐三菩提心，生佛法矣！是故当知，一切烦恼为如来种。譬如不下巨海，不能得无价宝珠；如是不入烦恼大海，则不能得一切智宝。”
　　尔时，大迦叶叹言：“善哉！善哉！文殊师利，快说此语。诚如所言，尘劳之畴为如来种。我等今者，不复堪任发阿耨多罗三藐三菩提心；乃至五无间罪，犹能发意生于佛法，而今我等永不能发。譬如根败之士，其于五欲不能复利；如是声闻诸结断者，于佛法中无所复益，永不志愿。是故，文殊师利，凡夫于佛法有返复，而声闻无也。所以者何？凡夫闻佛法，能起无上道心，不断三宝；正使声闻终身闻佛法、力、无畏等，永不能发无上道意。”
　　尔时，会中有菩萨名普现色身，问维摩诘言：“居士父母、妻子、亲戚、眷属、吏民、知识，悉为是谁？奴婢、僮仆、象马、车乘，皆何所在？”
　　于是维摩诘以偈答曰：

　　“智度菩萨母，方便以为父，
　　一切众导师，无不由是生。
　　法喜以为妻，慈悲心为女，
　　善心诚实男，毕竟空寂舍。
　　弟子众尘劳，随意之所转，
　　道品善知识，由是成正觉。
　　诸度法等侣，四摄为妓女，
　　歌咏诵法言，以此为音乐。
　　总持之园苑，无漏法林树，
　　觉意净妙华，解脱智慧果。
　　八解之浴池，定水湛然满，
　　布以七净华，浴此无垢人。
　　象马五通驰，大乘以为车，
　　调御以一心，游于八正路。
　　相具以严容，众好饰其姿，
　　惭愧之上服，深心为华鬘。
　　富有七财宝，教授以滋息，
　　如所说修行，回向为大利。
　　四禅为床座，从于净命生，
　　多闻增智慧，以为自觉音。
　　甘露法之食，解脱味为浆，
　　净心以澡浴，戒品为涂香。
　　摧灭烦恼贼，勇健无能逾，
　　降伏四种魔，胜幡建道场。
　　虽知无起灭，示彼故有生，
　　悉现诸国土，如日无不见。
　　供养于十方，无量亿如来，
　　诸佛及己身，无有分别想。
　　虽知诸佛国，及与众生空，
　　而常修净土，教化于群生。
　　诸有众生类，形声及威仪，
　　无畏力菩萨，一时能尽现。
　　觉知众魔事，而示随其行，
　　以善方便智，随意皆能现。
　　或示老病死，成就诸群生，
　　了知如幻化，通达无有碍。
　　或现劫尽烧，天地皆洞燃，
　　众人有常想，照令知无常。
　　无数亿众生，俱来请菩萨，
　　一时到其舍，化令向佛道。
　　经书禁咒术，工巧诸伎艺，
　　尽现行此事，饶益诸群生。
　　世间众道法，悉于中出家，
　　因以解人惑，而不堕邪见。
　　或作日月天，梵王世界主，
　　或时作地水，或复作风火。
　　劫中有疾疫，现作诸药草，
　　若有服之者，除病消众毒。
　　劫中有饥馑，现身作饮食，
　　先救彼饥渴，却以法语人。
　　劫中有刀兵，为之起慈心，
　　化彼诸众生，令住无诤地。
　　若有大战阵，立之以等力，
　　菩萨现威势，降伏使和安。
　　一切国土中，诸有地狱处，
　　辄往到于彼，勉济其苦恼。
　　一切国土中，畜生相食啖，
　　皆现生于彼，为之作利益。
　　示受于五欲，亦复现行禅，
　　令魔心愦乱，不能得其便。
　　火中生莲华，是可谓希有，
　　在欲而行禅，希有亦如是。
　　或现作淫女，引诸好色者，
　　先以欲钩牵，后令入佛道。
　　或为邑中主，或作商人导，
　　国师及大臣，以祐利众生。
　　诸有贫穷者，现作无尽藏，
　　因以劝导之，令发菩提心。
　　我心憍慢者，为现大力士，
　　消伏诸贡高，令住无上道，
　　其有恐惧众，居前而慰安，
　　先施以无畏，后令发道心。
　　或现离淫欲，为五通仙人，
　　开导诸群生，令住戒忍慈。
　　见须供事者，现为作僮仆，
　　既悦可其意，乃发以道心。
　　随彼之所须，得入于佛道，
　　以善方便力，皆能给足之。
　　如是道无量，所行无有涯，
　　智慧无边际，度脱无数众。
　　假令一切佛，于无量亿劫，
　　赞叹其功德，犹尚不能尽。
　　谁闻如是法，不发菩提心？
　　除彼不肖人，痴冥无智者。”
入不二法门品第九
　　尔时，维摩诘谓众菩萨言：“诸仁者，云何菩萨入不二法门？各随所乐说之。”
　　会中有菩萨名法自在，说言：“诸仁者，生、灭为二。法本不生，今则无灭，得此无生法忍，是为入不二法门。”
　　德守菩萨曰：“我、我所为二。因有我故，便有我所；若无有我，则无我所，是为入不二法门。”
　　不眴菩萨曰：“受、不受为二。若法不受，则不可得，以不可得，故无取、无舍，无作、无行，是为入不二法门。”
　　德顶菩萨曰：“垢、净为二。见垢实性，则无净相，顺于灭相，是为入不二法门。”
　　善宿菩萨曰：“是动、是念为二。不动则无念，无念则无分别，通达此者，是为入不二法门。”
　　善眼菩萨曰：“一相、无相为二。若知一相即是无相，亦不取无相，入于平等，是为入不二法门。”
　　妙臂菩萨曰：“菩萨心、声闻心为二。观心相空如幻化者，无菩萨心、无声闻心，是为入不二法门。”
　　弗沙菩萨曰：“善、不善为二。若不起善、不善，入无相际而通达者、是为入不二法门。”
　　师子菩萨曰：“罪、福为二。若达罪性，则与福无异，以金刚慧决了此相，无缚无解者，是为入不二法门。”
　　师子意菩萨曰：“有漏、无漏为二。若得诸法等，则不起漏、不漏想，不著于相，亦不住无相，是为入不二法门。”
　　净解菩萨曰：“有为、无为为二。若离一切数，则心如虚空，以清净慧无所碍者，是为入不二法门。”
　　那罗延菩萨曰：“世间、出世间为二。世间性空，即是出世间，于其中不入、不出，不溢、不散，是为入不二法门。”
　　善意菩萨曰：“生死、涅槃为二。若见生死性，则无生死，无缚无解，不生不灭，如是解者，是为入不二法门。”
　　现见菩萨曰：“尽、不尽为二。法若究竟尽，若不尽，皆是无尽相，无尽相即是空，空则无有尽、不尽相，如是入者，是为入不二法门。”
　　普守菩萨曰：“我、无我为二。我尚不可得，非我何可得？见我实性者，不复起二，是为入不二法门。”
　　电天菩萨曰：“明、无明为二。无明实性即是明，明亦不可取，离一切数，于其中平等无二者，是为入不二法门。”
　　喜见菩萨曰：“色、色空为二，色即是空，非色灭空，色性自空；如是受想行识、识空为二，识即是空，非识灭空，识性自空。于其中而通达者，是为入不二法门。”
　　明相菩萨曰：“四种异、空种异为二。四种性即是空种性，如前际、后际空故，中际亦空，若能如是知诸种性者，是为入不二法门。”
　　妙意菩萨曰：“眼、色为二，若知眼性，于色不贪、不恚、不痴，是名寂灭。如是耳、声，鼻、香，舌、味，身、触，意、法为二，若知意性，于法不贪、不恚、不痴，是名寂灭。安住其中，是为入不二法门。”
　　无尽意菩萨曰：“布施、回向一切智为二，布施性即是回向一切智性；如是持戒、忍辱、精进、禅定、智慧，回向一切智为二，智慧性即是回向一切智性。于其中入一相者，是为入不二法门。”
　　深慧菩萨曰：“是空、是无相、是无作为二。空即无相，无相即无作，若空、无相、无作，则无心、意、识，于一解脱门即是三解脱门者，是为入不二法门。”
　　寂根菩萨曰：“佛、法、众为二。佛即是法，法即是众，是三宝皆无为相，与虚空等，一切法亦尔。能随此行者，是为入不二法门。”
　　心无碍菩萨曰：“身、身灭为二。身即是身灭。所以者何？见身实相者，不起见身及见灭身，身与灭身无二无分别，于其中不惊不惧者，是为入不二法门。”
　　上善菩萨曰：“身、口、意善为二。是三业皆无作相，身无作相即口无作相，口无作相即意无作相，是三业无作相，即一切法无作相。能如是随无作慧者，是为入不二法门。”
　　福田菩萨曰：“福行、罪行、不动行为二。三行实性即是空，空则无福行、无罪行、无不动行，于此三行而不起者，是为入不二法门。”
　　华严菩萨曰：“从我起二为二。见我实相者，不起二法；若不住二法，则无有识，无所识者，是为入不二法门。”
　　德藏菩萨曰：“有所得相为二。若无所得，则无取舍，无取舍者，是为入不二法门。”
　　月上菩萨曰：“闇与明为二。无闇、无明，则无有二。所以者何？如入灭受想定，无闇、无明，一切法相亦复如是。于其中平等入者，是为入不二法门。”
　　宝印手菩萨曰：“乐涅槃、不乐世间为二。若不乐涅槃、不厌世间，则无有二。所以者何？若有缚，则有解；若本无缚，其谁求解？无缚无解，则无乐厌，是为入不二法门。”
　　珠顶王菩萨曰：“正道、邪道为二。住正道者则不分别是邪、是正，离此二者，是为入不二法门。”
　　乐实菩萨曰：“实、不实为二。实见者尚不见实，何况非实？所以者何？非肉眼所见，慧眼乃能见，而此慧眼，无见、无不见，是为入不二法门。”
　　如是诸菩萨各各说已，问文殊师利：“何等是菩萨入不二法门？”
　　文殊师利曰：“如我意者，于一切法，无言无说，无示无识，离诸问答，是为入不二法门。”
　　于是文殊师利问维摩诘：“我等各自说已，仁者当说，何等是菩萨入不二法门？”时维摩诘默然无言。
　　文殊师利叹曰：“善哉！善哉！乃至无有文字语言，是真入不二法门。”
　　说是入不二法门品时，于此众中，五千菩萨皆入不二法门，得无生法忍。
维摩诘所说经卷下香积佛品第十
　　于是舍利弗心念：“日时欲至，此诸菩萨当于何食？”
　　时维摩诘知其意而语言：“佛说八解脱，仁者受行，岂杂欲食而闻法乎？若欲食者，且待须臾，当令汝得未曾有食。”
　　时维摩诘即入三昧，以神通力示诸大众，上方界分，过四十二恒河沙佛土，有国名众香，佛号香积，今现在。其国香气，比于十方诸佛世界人天之香，最为第一。彼土无有声闻、辟支佛名，唯有清净大菩萨众，佛为说法。其界一切，皆以香作楼阁，经行香地，苑园皆香。其食香气，周流十方无量世界。时彼佛与诸菩萨方共坐食，有诸天子皆号香严，悉发阿耨多罗三藐三菩提心，供养彼佛及诸菩萨。此诸大众，莫不目见。
　　时维摩诘问众菩萨言：“诸仁者，谁能致彼佛饭？”
　　以文殊师利威神力故，咸皆默然。
　　维摩诘言：“仁此大众，无乃可耻？”
　　文殊师利曰：“如佛所言，勿轻未学。”
　　于是维摩诘不起于座，居众会前，化作菩萨，相好光明，威德殊胜，蔽于众会，而告之曰：“汝往上方界分，度如四十二恒河沙佛土，有国名众香，佛号香积，与诸菩萨方共坐食。汝往到彼，如我辞曰：‘维摩诘稽首世尊足下，致敬无量！问讯起居，少病少恼，气力安不？愿得世尊所食之余，当于娑婆世界施作佛事，令此乐小法者得弘大道，亦使如来名声普闻。’”
　　时化菩萨即于会前，升于上方，举众皆见其去，到众香界，礼彼佛足，又闻其言：“维摩诘稽首世尊足下，致敬无量！问讯起居，少病少恼，气力安不？愿得世尊所食之余，欲于娑婆世界施作佛事，使此乐小法者得弘大道，亦使如来名声普闻。”
　　彼诸大士，见化菩萨，叹未曾有：“今此上人从何所来？娑婆世界为在何许？云何名为乐小法者？”即以问佛。
　　佛告之曰：“下方度如四十二恒河沙佛土，有世界名娑婆，佛号释迦牟尼，今现在。于五浊恶世为乐小法众生，敷演道教。彼有菩萨，名维摩诘，住不可思议解脱，为诸菩萨说法，故遣化来，称扬我名，并赞此土，令彼菩萨增益功德。”
　　彼菩萨言：“其人何如，乃作是化，德力无畏，神足若斯？”
　　佛言：“甚大！一切十方，皆遣化往，施作佛事，饶益众生。”
　　于是香积如来，以众香钵盛满香饭，与化菩萨。时彼九百万菩萨，俱发声言：“我欲诣娑婆世界，供养释迦牟尼佛，并欲见维摩诘等诸菩萨众。”
　　佛言：“可往！摄汝身香，无令彼诸众生起惑著心。又当舍汝本形，勿使彼国求菩萨者，而自鄙耻。又汝于彼，莫怀轻贱，而作碍想。所以者何？十方国土，皆如虚空，又诸佛为欲化诸乐小法者，不尽现其清净土耳！”
　　时化菩萨，既受钵饭，与彼九百万菩萨俱，承佛威神，及维摩诘力，于彼世界忽然不现，须臾之间至维摩诘舍。时维摩诘即化作九百万师子之座，严好如前，诸菩萨皆坐其上。是化菩萨以满钵香饭与维摩诘，饭香普熏毗耶离城，及三千大千世界。时毗耶离婆罗门、居士等，闻是香气，身意快然，叹未曾有。于是长者主月盖，从八万四千人，来入维摩诘舍，见其室中菩萨甚多，诸师子座高广严好，皆大欢喜，礼众菩萨及大弟子，却住一面。诸地神、虚空神，及欲、色界诸天，闻此香气，亦皆来入维摩诘舍。
　　时维摩诘语舍利弗等诸大声闻：“仁者可食！如来甘露味饭，大悲所熏，无以限意食之，使不消也。”
　　有异声闻念：“是饭少，而此大众，人人当食？”
　　化菩萨曰：“勿以声闻小德小智，称量如来无量福慧。四海有竭，此饭无尽。使一切人食揣若须弥，乃至一劫，犹不能尽。所以者何？无尽戒、定、智慧、解脱、解脱知见、功德具足者所食之余，终不可尽。”
　　于是钵饭悉饱众会，犹故不尽。其诸菩萨、声闻、天、人，食此饭者，身安快乐，譬如一切乐庄严国诸菩萨也。又诸毛孔，皆出妙香，亦如众香国土，诸树之香。
　　尔时，维摩诘问众香菩萨：“香积如来，以何说法？”
　　彼菩萨曰：“我土如来，无文字说，但以众香，令诸天人得入律行。菩萨各各坐香树下，闻斯妙香，即获一切德藏三昧。得是三昧者，菩萨所有功德，皆悉具足。”
　　彼诸菩萨问维摩诘：“今世尊释迦牟尼，以何说法？”
　　维摩诘言：“此土众生，刚强难化，故佛为说刚强之语，以调伏之，言：‘是地狱，是畜生，是饿鬼，是诸难处，是愚人生处；是身邪行，是身邪行报；是口邪行，是口邪行报；是意邪行，是意邪行报；是杀生，是杀生报；是不与取，是不与取报；是邪淫，是邪淫报；是妄语，是妄语报；是两舌，是两舌报；是恶口，是恶口报；是无义语，是无义语报；是贪嫉，是贪嫉报；是瞋恼，是瞋恼报；是邪见，是邪见报；是悭吝，是悭吝报；是毁戒，是毁戒报；是瞋恚，是瞋恚报；是懈怠，是懈怠报；是乱意，是乱意报；是愚痴，是愚痴报；是结戒，是持戒，是犯戒；是应作，是不应作；是障碍，是不障碍；是得罪，是离罪；是净，是垢；是有漏，是无漏；是邪道，是正道；是有为，是无为；是世间，是涅槃。’以难化之人，心如猿猴，故以若干种法，制御其心，乃可调伏。譬如象马，[忄+龍]悷不调，加诸楚毒，乃至彻骨，然后调伏。如是刚强难化众生，故以一切苦切之言，乃可入律。”
　　彼诸菩萨闻说是已，皆曰：“未曾有也！如世尊释迦牟尼佛，隐其无量自在之力，乃以贫所乐法度脱众生。斯诸菩萨亦能劳谦，以无量大悲生是佛土。”
　　维摩诘言：“此土菩萨，于诸众生大悲坚固，诚如所言。然其一世饶益众生，多于彼国百千劫行。所以者何？此娑婆世界，有十事善法，诸余净土之所无有。何等为十？以布施摄贫穷，以净戒摄毁禁，以忍辱摄瞋恚，以精进摄懈怠，以禅定摄乱意，以智慧摄愚痴，说除难法度八难者，以大乘法度乐小乘者，以诸善根济无德者，常以四摄成就众生，是为十。”
　　彼菩萨曰：“菩萨成就几法，于此世界行无疮疣，生于净土？”
　　维摩诘言：“菩萨成就八法，于此世界行无疮疣，生于净土。何等为八？饶益众生而不望报；代一切众生受诸苦恼，所作功德，尽以施之；等心众生，谦下无碍；于诸菩萨，视之如佛；所未闻经，闻之不疑；不与声闻而相违背；不嫉彼供，不高己利，而于其中调伏其心；常省己过，不讼彼短，恒以一心求诸功德，是为八法。”
　　维摩诘、文殊师利于大众中，说是法时，百千天人皆发阿耨多罗三藐三菩提心，十千菩萨得无生法忍。
菩萨行品第十一
　　是时，佛说法于菴罗树园，其地忽然广博严事，一切众会皆作金色。
　　阿难白佛言：“世尊，以何因缘有此瑞应？是处忽然广博严事，一切众会皆作金色。”
　　佛告阿难：“是维摩诘、文殊师利，与诸大众恭敬围绕，发意欲来，故先为此瑞应。”
　　于是维摩诘语文殊师利：“可共见佛，与诸菩萨礼事供养。”
　　文殊师利言：“善哉！行矣！今正是时。”
　　维摩诘即以神力，持诸大众并师子座，置于右掌，往诣佛所。到已著地，稽首佛足，右绕七匝，一心合掌，在一面立。其诸菩萨即皆避座，稽首佛足，亦绕七匝，于一面立。诸大弟子、释、梵、四天王等，亦皆避座，稽首佛足，在一面立。于是世尊如法慰问诸菩萨已，各令复坐，即皆受教，众坐已定。
　　佛语舍利弗：“汝见菩萨大士，自在神力之所为乎？”
　　“唯然，已见。”
　　“于汝意云何？”
　　“世尊，我睹其为不可思议，非意所图，非度所测。”
　　尔时，阿难白佛言：“世尊，今所闻香自昔未有，是为何香？”
　　佛告阿难：“是彼菩萨毛孔之香。”
　　于是舍利弗语阿难言：“我等毛孔，亦出是香。”
　　阿难言：“此所从来？”
　　曰：“是长者维摩诘，从众香国取佛余饭，于舍食者，一切毛孔皆香若此。”
　　阿难问维摩诘：“是香气住当久如？”
　　维摩诘言：“至此饭消。”
　　曰：“此饭久如当消？”
　　曰：“此饭势力，至于七日，然后乃消。又阿难，若声闻人，未入正位，食此饭者，得入正位，然后乃消；已入正位，食此饭者，得心解脱，然后乃消；若未发大乘意，食此饭者，至发意乃消；已发意，食此饭者，得无生忍，然后乃消；已得无生忍，食此饭者，至一生补处，然后乃消。譬如有药，名曰上味，其有服者，身诸毒灭，然后乃消；此饭如是，灭除一切诸烦恼毒，然后乃消。”
　　阿难白佛言：“未曾有也！世尊，如此香饭能作佛事。”
　　佛言：“如是，如是。阿难，或有佛土，以佛光明而作佛事，有以诸菩萨而作佛事，有以佛所化人而作佛事，有以菩提树而作佛事，有以佛衣服、卧具而作佛事，有以饭食而作佛事，有以园林、台观而作佛事，有以三十二相、八十随形好而作佛事，有以佛身而作佛事，有以虚空而作佛事，众生应以此缘得入律行。有以梦、幻、影、响、镜中像、水中月、热时炎，如是等喻而作佛事；有以音声、语言、文字而作佛事；或有清净佛土，寂寞无言无说、无示无识、无作无为，而作佛事。如是，阿难，诸佛威仪进止，诸所施为，无非佛事。
　　“阿难，有此四魔、八万四千诸烦恼门，而诸众生为之疲劳，诸佛即以此法而作佛事，是名入一切诸佛法门。菩萨入此门者，若见一切净好佛土，不以为喜，不贪不高，若见一切不净佛土，不以为忧，不碍不没；但于诸佛生清净心，欢喜恭敬，未曾有也。诸佛如来，功德平等，为化众生故，而现佛土不同。阿难，汝见诸佛国土地有若干，而虚空无若干也；如是见诸佛色身有若干耳，其无碍慧无若干也。
　　“阿难，诸佛色身、威相、种性、戒、定、智慧、解脱、解脱知见、力、无所畏、不共之法、大慈、大悲、威仪所行，及其寿命，说法教化，成就众生，净佛国土，具诸佛法，悉皆同等，是故名为三藐三佛陀、名为多陀阿伽度、名为佛陀。阿难，若我广说此三句义，汝以劫寿，不能尽受。正使三千大千世界满中众生，皆如阿难多闻第一，得念总持，此诸人等，以劫之寿亦不能受。如是，阿难，诸佛阿耨多罗三藐三菩提无有限量，智慧辩才不可思议。”
　　阿难白佛言：“我从今已往，不敢自谓以为多闻。”
　　佛告阿难：“勿起退意！所以者何？我说汝于声闻中为最多闻，非谓菩萨。且止！阿难，其有智者，不应限度诸菩萨也。一切海渊尚可测量，菩萨禅定、智慧、总持、辩才、一切功德，不可量也。阿难，汝等舍置菩萨所行，是维摩诘一时所现神通之力，一切声闻、辟支佛于百千劫，尽力变化所不能作。”
　　尔时，众香世界菩萨来者，合掌白佛言：“世尊，我等初见此土，生下劣想，今自悔责，舍离是心。所以者何？诸佛方便不可思议，为度众生故，随其所应现佛国异。唯然，世尊，愿赐少法，还于彼土，当念如来。”
　　佛告诸菩萨：“有尽、无尽解脱法门，汝等当学。何谓为尽？谓有为法。何谓无尽？谓无为法。如菩萨者，不尽有为，不住无为。
　　“何谓不尽有为？谓不离大慈，不舍大悲；深发一切智心，而不忽忘；教化众生，终不厌惓；于四摄法，常念顺行；护持正法，不惜躯命；种诸善根，无有疲厌；志常安住，方便回向；求法不懈，说法无吝；勤供诸佛，故入生死而无所畏；于诸荣辱，心无忧喜；不轻未学，敬学如佛；堕烦恼者，令发正念；于远离乐，不以为贵；不著己乐，庆于彼乐；在诸禅定，如地狱想；于生死中，如园观想；见来求者，为善师想；舍诸所有，具一切智想；见毁戒人，起救护想；诸波罗蜜，为父母想；道品之法，为眷属想；发行善根，无有齐限；以诸净国严饰之事，成己佛土；行无限施，具足相好；除一切恶，净身、口、意；生死无数劫，意而有勇；闻佛无量德，志而不倦；以智慧剑，破烦恼贼；出阴、界、入，荷负众生，永使解脱；以大精进，摧伏魔军；常求无念，实相智慧；行于世间法少欲知足，于出世间求之无厌，而不舍世间法；不坏威仪法，而能随俗；起神通慧，引导众生；得念总持，所闻不忘；善别诸根，断众生疑；以乐说辩，演法无碍；净十善道，受天人福；修四无量，开梵天道；劝请说法，随喜赞善，得佛音声；身、口、意善，得佛威仪；深修善法，所行转胜；以大乘教，成菩萨僧；心无放逸，不失众善。行如此法，是名菩萨不尽有为。
　　“何谓菩萨不住无为？谓修学空，不以空为证；修学无相、无作，不以无相、无作为证；修学无起，不以无起为证；观于无常，而不厌善本；观世间苦，而不恶生死；观于无我，而诲人不倦；观于寂灭，而不永灭；观于远离，而身心修善；观无所归，而归趣善法；观于无生，而以生法荷负一切；观于无漏，而不断诸漏；观无所行，而以行法教化众生；观于空无，而不舍大悲；观正法位，而不随小乘；观诸法虚妄，无牢、无人、无主、无相，本愿未满，而不虚福德、禅定、智慧。修如此法，是名菩萨不住无为。
　　“又具福德故，不住无为，具智慧故，不尽有为；大慈悲故，不住无为，满本愿故，不尽有为；集法药故，不住无为，随授药故，不尽有为；知众生病故，不住无为，灭众生病故，不尽有为。诸正士，菩萨以修此法，不尽有为，不住无为，是名尽、无尽解脱法门，汝等当学。”
　　尔时，彼诸菩萨闻说是法，皆大欢喜，以众妙华，若干种色、若干种香，散遍三千大千世界，供养于佛及此经法，并诸菩萨已，稽首佛足，叹未曾有，言：“释迦牟尼佛，乃能于此善行方便。”言已，忽然不现，还到彼国。
见阿閦佛品第十二
　　尔时，世尊问维摩诘：“汝欲见如来，为以何等观如来乎？”
　　维摩诘言：“如自观身实相，观佛亦然。我观如来，前际不来，后际不去，今则不住；不观色，不观色如，不观色性；不观受、想、行、识，不观识如，不观识性；非四大起，同于虚空；六入无积，眼、耳、鼻、舌、身、心已过；不在三界，三垢已离；顺三脱门，具足三明，与无明等；不一相、不异相，不自相、不他相，非无相、非取相，不此岸、不彼岸、不中流而化众生；观于寂灭，亦不永灭，不此不彼，不以此、不以彼；不可以智知，不可以识识；无晦无明，无名无相，无强无弱，非净非秽；不在方、不离方，非有为、非无为，无示无说；不施不悭，不戒不犯，不忍不恚，不进不怠，不定不乱，不智不愚，不诚不欺，不来不去，不出不入，一切言语道断；非福田、非不福田，非应供养、非不应供养；非取非舍，非有相、非无相，同真际，等法性；不可称、不可量，过诸称量；非大非小，非见非闻，非觉非知，离众结缚，等诸智，同众生；于诸法无分别，一切无失，无浊无恼；无作无起，无生无灭；无畏无忧，无喜无厌，无著；无已有、无当有、无今有，不可以一切言说分别显示。世尊，如来身为若此，作如是观，以斯观者，名为正观；若他观者，名为邪观。”

　　尔时，舍利弗问维摩诘：“汝于何没而来生此？”
　　维摩诘言：“汝所得法，有没生乎？”
　　舍利弗言：“无没生也。”
　　“若诸法无没生相，云何问言：‘汝于何没而来生此？’于意云何？譬如幻师幻作男女，宁没生耶？”
　　舍利弗言：“无没生也。”
　　“汝岂不闻佛说，诸法如幻相乎？”
　　答曰：“如是。”
　　“若一切法如幻相者，云何问言：‘汝于何没而来生此？’舍利弗，没者，为虚诳法，败坏之相；生者，为虚诳法，相续之相。菩萨虽没，不尽善本；虽生，不长诸恶。”
　　是时，佛告舍利弗：“有国名妙喜，佛号无动，是维摩诘于彼国没，而来生此。”
　　舍利弗言：“未曾有也！世尊，是人乃能舍清净土，而来乐此多怒害处。”
　　维摩诘语舍利弗：“于意云何？日光出时，与冥合乎？”
　　答曰：“不也，日光出时，即无众冥。”
　　维摩诘言：“夫日何故行阎浮提？”
　　答曰：“欲以明照，为之除冥。”
　　维摩诘言：“菩萨如是，虽生不净佛土，为化众生，故不与愚闇而共合也，但灭众生烦恼闇耳！”

　　是时，大众渴仰，欲见妙喜世界无动如来，及其菩萨、声闻之众。佛知一切众会所念，告维摩诘言：“善男子，为此众会，现妙喜国无动如来，及诸菩萨、声闻之众，众皆欲见。”
　　于是维摩诘心念：“吾当不起于座，接妙喜国，铁围、山川、溪谷、江河、大海、泉源、须弥诸山，及日月星宿、天龙鬼神、梵天等宫，并诸菩萨、声闻之众，城邑、聚落、男女、大小，乃至无动如来，及菩提树，诸妙莲华，能于十方作佛事者。三道宝阶从阎浮提至忉利天，以此宝阶，诸天来下，悉为礼敬无动如来，听受经法；阎浮提人亦登其阶，上升忉利，见彼诸天。妙喜世界成就如是无量功德。上至阿迦腻吒天，下至水际，以右手断取，如陶家轮，入此世界，犹持华鬘，示一切众。”作是念已，入于三昧，现神通力，以其右手断取妙喜世界，置于此土。
　　彼得神通菩萨，及声闻众并余天人，俱发声言：“唯然！世尊，谁取我去？愿见救护。”
　　无动佛言：“非我所为，是维摩诘神力所作。”
　　其余未得神通者，不觉不知己之所往。妙喜世界，虽入此土而不增减，于是世界亦不迫隘，如本无异。

　　尔时，释迦牟尼佛告诸大众：“汝等且观妙喜世界无动如来，其国严饰，菩萨行净，弟子清白。”
　　皆曰：“唯然！已见。”
　　佛言：“若菩萨欲得如是清净佛土，当学无动如来所行之道。”现此妙喜国时，娑婆世界十四那由他人，发阿耨多罗三藐三菩提心，皆愿生于妙喜佛土。释迦牟尼佛即记之曰：‘当生彼国！’时妙喜世界于此国土，所应饶益，其事讫已，还复本处，举众皆见。
　　佛告舍利弗：“汝见此妙喜世界及无动佛不？”
　　“唯然！已见。世尊，愿使一切众生，得清净土如无动佛，获神通力如维摩诘。世尊，我等快得善利，得见是人，亲近供养。其诸众生，若今现在，若佛灭后，闻此经者亦得善利，况复闻已信解、受持、读诵、解说、如法修行！若有手得是经典者，便为已得法宝之藏；若有读诵、解释其义，如说修行，即为诸佛之所护念；其有供养如是人者，当知即为供养于佛；其有书持此经卷者，当知其室即有如来；若闻是经能随喜者，斯人即为取一切智；若能信解此经，乃至一四句偈，为他说者，当知此人即是受阿耨多罗三藐三菩提记。”
法供养品第十三
　　尔时，释提桓因于大众中白佛言：“世尊，我虽从佛及文殊师利闻百千经，未曾闻此不可思议、自在神通、决定实相经典。如我解佛所说义趣，若有众生闻是经法，信解、受持、读诵之者，必得是法不疑，何况如说修行！斯人即为闭众恶趣，开诸善门，常为诸佛之所护念，降伏外学，摧灭魔怨，修治菩提，安处道场，履践如来所行之迹。
　　“世尊，若有受持、读诵、如说修行者，我当与诸眷属供养给事。所在聚落、城邑、山林、旷野，有是经处，我亦与诸眷属，听受法故，共到其所。其未信者，当令生信；其已信者，当为作护。”
　　佛言：“善哉！善哉！天帝，如汝所说，吾助尔喜。此经广说过去、未来、现在诸佛，不可思议阿耨多罗三藐三菩提。是故，天帝，若善男子、善女人，受持、读诵、供养是经者，即为供养去、来、今佛。天帝，正使三千大千世界，如来满中，譬如甘蔗、竹苇、稻麻、丛林，若有善男子、善女人，或一劫或减一劫，恭敬尊重，赞叹供养，奉诸所安；至诸佛灭后，以一一全身舍利起七宝塔，纵广一四天下，高至梵天，表刹庄严，以一切华香、璎珞、幢幡、伎乐，微妙第一，若一劫若减一劫，而供养之。于天帝意云何？其人植福，宁为多不？”
　　释提桓因言：“多矣！世尊，彼之福德，若以百千亿劫说不能尽。”
　　佛告天帝：“当知是善男子、善女人，闻是不可思议解脱经典，信解、受持、读诵、修行，福多于彼。所以者何？诸佛菩提皆从是生。菩提之相，不可限量，以是因缘，福不可量。”
　　佛告天帝：“过去无量阿僧祇劫，时世有佛，号曰药王如来、应供、正遍知、明行足、善逝、世间解、无上士、调御丈夫、天人师、佛世尊，世界名大庄严，劫曰庄严，佛寿二十小劫。其声闻僧三十六亿那由他，菩萨僧有十二亿。
　　“天帝，是时有转轮圣王，名曰宝盖，七宝具足，主四天下。王有千子，端正勇健，能伏怨敌。尔时，宝盖与其眷属供养药王如来，施诸所安至满五劫。过五劫已，告其千子：‘汝等亦当如我，以深心供养于佛。’于是千子受父王命，供养药王如来，复满五劫，一切施安。其王一子，名曰月盖，独坐思惟：‘宁有供养殊过此者？’以佛神力，空中有天曰：‘善男子，法之供养胜诸供养。’即问：‘何谓法之供养？’天曰：‘汝可往问药王如来，当广为汝说法之供养。’
　　“即时，月盖王子行诣药王如来，稽首佛足，却住一面，白佛言：‘世尊，诸供养中，法供养胜。云何为法供养？’佛言：‘善男子，法供养者，诸佛所说深经，一切世间难信难受，微妙难见，清净无染，非但分别思惟之所能得；菩萨法藏所摄，陀罗尼印印之，至不退转，成就六度；善分别义，顺菩提法，众经之上；入大慈悲，离众魔事，及诸邪见；顺因缘法，无我、无人、无众生、无寿命，空、无相、无作、无起，能令众生坐于道场而转法轮，诸天、龙、神、乾闼婆等，所共叹誉；能令众生入佛法藏，摄诸贤圣一切智慧，说众菩萨所行之道，依于诸法实相之义，明宣无常、苦、空、无我、寂灭之法；能救一切毁禁众生，诸魔、外道及贪著者能使怖畏，诸佛贤圣所共称叹，背生死苦，示涅槃乐，十方三世诸佛所说。若闻如是等经，信解、受持、读诵，以方便力，为诸众生分别解说，显示分明，守护法故，是名法之供养。又于诸法，如说修行，随顺十二因缘，离诸邪见，得无生忍，决定无我，无有众生，而于因缘果报无违无诤，离诸我所；依于义，不依语；依于智，不依识；依了义经，不依不了义经；依于法，不依人；随顺法相，无所入，无所归；无明毕竟灭故，诸行亦毕竟灭，乃至生毕竟灭故，老死亦毕竟灭。作如是观，十二因缘无有尽相，不复起见，是名最上法之供养。’”
　　佛告天帝：“王子月盖，从药王佛闻如是法，得柔顺忍，即解宝衣严身之具，以供养佛，白佛言：‘世尊，如来灭后，我当行法供养，守护正法，愿以威神加哀建立，令我得降魔怨，修菩萨行。’佛知其深心所念，而记之曰：‘汝于末后，守护法城。’
　　“天帝，时王子月盖，见法清净，闻佛授记，以信出家，修集善法，精进不久得五神通，逮菩萨道，得陀罗尼，无断辩才。于佛灭后，以其所得神通、总持、辩才之力，满十小劫，药王如来所转法轮随而分布。月盖比丘以守护法，勤行精进，即于此身化百万亿人，于阿耨多罗三藐三菩提立不退转；十四那由他人，深发声闻、辟支佛心；无量众生，得生天上。
　　“天帝，时王宝盖岂异人乎？今现得佛，号宝炎如来；其王千子，即贤劫中千佛是也！从迦罗鸠孙驮为始得佛，最后如来号曰楼至。月盖比丘，即我身是。如是，天帝，当知此要，以法供养，于诸供养为上、为最，第一无比。是故，天帝，当以法之供养，供养于佛。”
嘱累品第十四
　　于是佛告弥勒菩萨言：“弥勒，我今以是无量亿阿僧祇劫所集阿耨多罗三藐三菩提法，付嘱于汝。如是辈经，于佛灭后末世之中，汝等当以神力，广宣流布于阎浮提，无令断绝。所以者何？未来世中，当有善男子、善女人，及天、龙、鬼、神、乾闼婆、罗刹等，发阿耨多罗三藐三菩提心，乐于大法，若使不闻如是等经，则失善利。如此辈人，闻是等经，必多信乐，发希有心，当以顶受，随诸众生所应得利，而为广说。
　　“弥勒当知，菩萨有二相。何谓为二？一者、好于杂句文饰之事；二者、不畏深义，如实能入。若好杂句文饰事者，当知是为新学菩萨；若于如是无染无著甚深经典，无有恐畏，能入其中，闻已心净，受持、读诵、如说修行，当知是为久修道行。
　　“弥勒，复有二法，名新学者不能决定于甚深法。何等为二？一者、所未闻深经，闻之惊怖生疑，不能随顺，毁谤不信，而作是言：‘我初不闻，从何所来？’二者、若有护持解说如是深经者，不肯亲近、供养、恭敬，或时于中说其过恶。有此二法，当知是为新学菩萨，为自毁伤，不能于深法中调伏其心。
　　“弥勒，复有二法，菩萨虽信解深法，犹自毁伤，而不能得无生法忍。何等为二？一者、轻慢新学菩萨而不教诲；二者、虽解深法而取相分别。是为二法。”
　　弥勒菩萨闻说是已，白佛言：“世尊，未曾有也！如佛所说，我当远离如斯之恶，奉持如来无数阿僧祇劫所集阿耨多罗三藐三菩提法。若未来世善男子、善女人求大乘者，当令手得如是等经，与其念力，使受持读诵，为他广说。世尊，若后末世，有能受持、读诵、为他说者，当知皆是弥勒神力之所建立。”
　　佛言：“善哉！善哉！弥勒，如汝所说，佛助尔喜。”
　　于是一切菩萨，合掌白佛：“我等亦于如来灭后，十方国土广宣流布阿耨多罗三藐三菩提法，复当开导诸说法者，令得是经。”

　　尔时，四天王白佛言：“世尊，在在处处，城邑、聚落、山林、旷野，有是经卷，读诵解说者，我当率诸官属，为听法故，往诣其所，拥护其人，面百由旬，令无伺求得其便者。”
　　是时，佛告阿难：“受持是经，广宣流布！”
　　阿难言：“唯！然我已受持要者。世尊，当何名斯经？”
　　佛言：“阿难，是经名为《维摩诘所说》，亦名《不可思议解脱法门》，如是受持。”
　　佛说是经已，长者维摩诘、文殊师利、舍利弗、阿难等，及诸天、人、阿修罗，一切大众，闻佛所说，皆大欢喜。
