佛说了本生死经一卷


大乘五大部外重译经
佛说了本生死经一卷
吴月支优婆塞支谦译


　　

佛说了本生死经
　　佛说是。若比丘见缘起为见法。已见法为见我。于是贤者舍利弗谓诸比丘言。诸贤者。佛说若诸比丘见缘起为见法。已见法为见我。此谓何义。是说有缘。若见缘起无命非命为见法。见法无命非命为见佛。当随是慧。彼有二事见外缘起。有二事见内缘起。合为四。何谓二事见外缘起。为因相缚缘相缚。因相缚为何等。从种根。从根叶。从叶茎。从茎节。从节怀华。从华实。是为因相缚。何谓缘相缚。为地种水种火种风种空种。从是因缘有种生彼。地为持种。水为润种。火为热种。风为起种。空为令种无碍。如是得时节。会令种生。彼种不知我生根。根不知从种有。根不知我生叶。叶不知从根有。叶不知我生茎。茎不知从叶有节怀华。实亦不自知转相生有又地不知我生种。种亦不知地持我。水亦不知我润种。种亦不知水润我。至火风空皆不相知。是诸贤者。从因缘有得时会令种生。为非自作非彼作。亦非无因生。当以五事见外缘起。何谓五。一非常。二不断。三不步。四种不败亡。五相象非故。彼种已坏为非常。有根出为不断。种根分异为不躇步。少种多生实为不败亡。实生如种根非种为相象非故。当知是二事见内缘起因相缚缘相缚。何谓因相缚。缘不明行缘。行识缘。识名色缘。名色六入缘。六入更乐缘。更乐痛缘。痛爱缘。爱受缘。受有缘。有生缘。生老死忧悲苦懑心恼。如是是但大苦性具成有病。彼不明不知我作行。行不知从不明有。行不知我作识。识不知从行有。识不知我作名色。名色不知从识有。六入更乐痛爱受有生至于老死。亦转不知。是从不明有行。从行有识。从识有名色。从名色有六入更乐痛爱受有生老死忧悲苦懑心恼。如上说。是但大苦性具成有。彼若无生。则无老死忧悲苦懑心恼。是诸贤者。因缘起故缘是生法。有缘起不缘生法。有缘生法不缘起。有缘起缘生法。有不缘起不缘生法。何谓缘起不缘生法。为缘不明行。缘行识。缘识名色至于老死。大苦恼具成有。如上说。是谓缘起非缘生法。何谓缘生法非缘起。为如不明行识名色六入更乐痛爱受有生老死。是谓缘生法非缘起也。何谓缘起缘生法。若出生住不断老死之生。是出生住因缘相近。因有相近。因微相近。因谛相近。因如相近。无异相近。不狂相近。缘起相近。以缘生如是法。有受爱痛更乐六入名色识行。是谓缘起缘生法。何谓不缘起不缘生法。谓得道者。彼何谓不明为如六种。六种受若女若男。何谓六。为地种水种火种风种空种识种。彼身得住是为地种。如持不散是为水种。饮食尝啖卧得善消。是为火种。身中出息入息是为风种。四大所不能持是为空种。随转如双箭笮是为识种。如彼地种。非女非男。非人非士。非身非身所。非人生非少年。非作无作者。非住无住者。非智无智者。非众生非吾非我。非彼有无有主。水火风空种亦如是。识种非女非男。非人非士。非身非身所。非人生非少年。非作无作者。非住无住者。非智无智者。非众生非吾非我。非我有无有主。如是但从六种为一想。为合想。为女想。为男想。为妄想。为身想。为自在想。为强自在受若干种。故为不明。时说曰性痴净常想乐想身想。疑嫌妄非上要。佛说是不明。亦为染于物无慧生。妄故为不明。妄故为行。知物故为识。五性故为名色。猗名色根故为六入。三合故为更乐。更乐行故为痛。痛而乐故为爱。爱弥广故为受。受当复有行故为有。五性具成故为生。诸种熟故为老。命根噤闭故为死。热中为忧。诳语为悲。临五识身合为五苦。心识身合为懑。心念劳为恼。有故生有。如是见知障显。是说具满大苦性足。从是受凶衰。着故复生。其始不可见知。不可度量。又冥为不明义。作成为行义。知为识义。缘住彼彼相倚为名色义。主亦不专为六入义。更亦合会为更乐义。从知痛义。渴欲得物如火无厌为爱义。取为受义。当复有为有义。五性仰为生义。熟为老义。行亏为死义。如是义说亦为十二缘起相。又从不明近福德行作。近罪贼行作。是谓缘不明。行有诸行故。近福不福而有识。是谓缘行识。由识作性行名色具成生。是谓缘识名色。是缘生作作辄受。是谓缘名色六入眼识会更乐。是谓缘六入更乐。如更乐痛知亦尔。是谓缘更乐痛死。不知痛者为行别故。从爱象辄取。是谓缘痛爱。从爱象更吞。是谓缘爱受有。受为三行身口意。是谓缘受有。有行劳。当复有具成生。是谓缘有生。五性已成故有老死。是为十二缘起随转宛转。造作田业。识造种行。不明造对行。如地持种。水令种不散。火令种熟。风令种起。空令种无碍。行造田业亦如是。爱造润行。彼行不知我造田业。爱不知我为润行。识不知我为种行。不明不知我为对行。如地不知我持种。水火风空如上说。从有行劳。当复有具成生。此亦无有从是世躇步者。但因缘相持。譬如镜净明朗。缘内外生面象。面亦不死此生彼。镜中从有面因缘不亏。是不死此而生彼。为有苦情因缘不亏。从是有受。如火以受不断现昼夜然其炎不步。识亦如是。不身相缚往来五道。有缘故生。是法无主。譬如月圆四十九由延。而圆形现于下水有缘不亏。非月死彼而于此生。观生死当如是。是为因相缚。何谓缘相缚。如佛告阿难。眼缘色生眼识。彼眼不知我作猗行。色不知我为识对。明不知我为识照。空不知我令识无碍。识不知我生此作有。眼色明空念令眼识具成生。耳鼻口身心缘法生心识。彼眼不知我为识作猗。法不知我为识作行。心不知我为识作明。空不知我令识无碍。识不知我成此因缘。是阿难。缘心法明空念。令心识具成生。而此非自作。非彼作。非两作。非无因生。非我故非彼故。非无因有。当以五事见内缘起。何谓五。非常。不断。不步。少行多报。相象非故。彼如死际身已坏为非常。出生有身分为不断。或同去。或异去。分异故为不步。少行多报谓行不败亡。如行报生非故家也。若见此缘起。无命非命为见法。见法无命非命。为见四谛苦习尽道。譬如明人见师成画叹其画好师妙。见四谛者亦如是。佛一切知一切现。从是得喜不离佛。得法众至真戒喜不离。


