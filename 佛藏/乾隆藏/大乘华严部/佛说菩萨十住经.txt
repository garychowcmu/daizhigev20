佛说菩萨十住经一卷


大乘华严部
佛说菩萨十住经一卷
东晋西域三藏只多蜜译


佛说菩萨十住经
与华严十住品同本异出
　　佛说菩萨戒。十二时竟。文殊师利。白佛言。菩萨用何功德。得是十住。唯愿天中天。分别说之。佛言。善哉善哉。文殊师利菩萨摩诃萨。多所忧念。多所安隐。吾当为汝具说其要。谛听谛受。文殊师利言受教。佛言。有十住菩萨功德。各有高下。自有次第。文殊师利言。何等为十。
　　一住波蓝质兜波菩萨法住。佛言。上头见佛端正无比。视面色无有厌。无有逮者。尊贵无有能过者。所教授无有能踰者。见佛威神仪法如是。便稍稍入佛道中。转开导之。皆随其意教度脱之。见勤苦皆愍伤之。稍稍解晓佛语。信向之。新发起意。学佛道。悉欲得了知佛智十难处。悉欲逮得之。何等为十难处。佛十种力是也。一者当供养佛。二者当随其所乐当教语之。三者所生处皆尊贵。四者天上天下无有能及者。五者佛智慧悉逮得。六者世世所生处。得见无央数佛。七者佛经悉逮得。八者悉过度诸生死九者今脱去不久。十者悉度脱十方人。
　　二住何等为阿阇浮菩萨法住。佛言。有十意念十方人。何等为十意。一者悉念世间善。二者洁净心。三者皆安隐心。四者柔软心。五者悉爱等。六者心念但欲布施与人。七者心悉常等护。八者念人与我身无异。九者心念十方人。视如视师。十者心念十方人。视如视佛。阿阇浮菩萨法。当多学经。多学经已。当独处止。独处止已。常当与善师从事。当在善师边易使。当随时。随时所作为勇。所作为既勇。当学人慧。中以所受法当悉持。当不忘也。既不忘者。当安隐处止。所以者何。益于十方人故。
　　三住何等为喻阿阇菩萨法住者。佛言。入于诸法中。用十事。何等为十事。一者谓所有皆无常。二者谓所有皆勤苦。三者谓所有皆虚空。四者谓所有皆非我所。五者谓所有皆无所住。六者谓所有皆无所利。七者谓所有皆无所止。八者谓所有皆无有处。九者谓所有皆无所著。十者一切无所有。诸法悉入一法中。一法悉入诸法中。是为喻阿阇菩萨教法。
　　四住何等为阇摩期菩萨法住者。佛言。常愿于佛处生有十事。一者不复还。二者多深思于佛。三者深思于法。四者意念比丘僧。视十方人慈心。五者思惟万物皆无所有。六者十方佛刹皆虚空。七者宿命所作了无所有。八者诸所有如幻皆虚空。九者诸所勤苦无所有。十者泥洹虚空亦无所有。用是故。生于佛法中。是为阇摩期菩萨教法。
　　五住何等为波俞三般菩萨法住者。佛言。所作功德悉度十方人。有十事。一者悉护十方人。二者悉念十方人善。三者悉念十方人令安隐。四者悉爱十方人。五者悉哀念十方人。六者悉念十方人。莫使作恶。七者悉引十方人。着菩萨道中。八者悉清净于十方人。九者悉度脱十方人。十者悉使十方人般泥洹。是为波俞三般菩萨法教。
　　六住何等为阿耆三般菩萨法住者。佛言。有十法深哀慈心。一者有人说佛善恶。心无有异。二者说法善恶。心无有异。三者说菩萨善恶。心无有异。四者求菩萨道人共相导善恶。心无有异。五者有人言。十方人有多少。心无有异。六者睹十方人。展转相导善恶。心无有异。七者中有人说言。十方人易脱难脱。心无有异。八者若有人说法多少。心无有异。九者有人说法坏不坏。心无有异。十者有法处无法处。心无有异。是为阿耆三般菩萨教法。
　　七住何等为阿惟越致菩萨法住者。佛言。菩萨有十事坚住不动。一者言有佛无有佛。心不动还。二者有法无法不动还。三者有菩萨无菩萨不动还。四者有求索菩萨道。无求索菩萨道者不动还。五者持是法得。持是法不得。不动还。六者有诸过去佛无过去佛不动还。七者有诸当来佛。无当来佛不动还。八者有现在佛。无现在佛不动还。九者佛智慧尽不尽不动还。十者当来过去现在世事。乎若干种。若一种不动还。是为阿惟越致菩萨教法。
　　八住何等为鸠摩罗浮童男菩萨法住者。佛言。菩萨于十事中住。一者身所行口所言心所念。悉净洁。二者无有能得长短者。三者一反念在所欲生何所。四者十方人。知谁慈心者。五者十方所信用悉知。六者十方人若干种悉知。七者十方人所作为悉知。八者十方诸佛刹土成败悉知。九者得神足念飞在所至到。十者诸法悉净洁。是为鸠摩罗浮童男菩萨教法。
　　九住何等为俞罗阇菩萨法住者。佛言。用十事得。一者十方人所出生悉知。二者十方人所系恩爱悉知。三者十方人所念本末。所从来悉知。四者十方人所作宿命。所趣向悉知。五者十方人若干种诸法悉知。六者十方人所念若干种变化悉知。七者诸佛刹善恶坏败悉知。八者过去当来现在。无央数世事悉知。九者十方人等不等悉知。十者教授十方人。说虚空法悉知。是为俞罗阇菩萨教法。
　　十住何等为阿惟颜菩萨法住者。佛言。菩萨入于十智中。能分别知。有十事。一者何因当感动十方诸佛刹。二者当明无央数佛刹中。事三者我日日当著置无央数佛刹中菩萨。四者我日日当度脱无央数佛刹中人民。五者我当安隐无央数佛刹中众生。六者十方人。莫不闻我声欢喜得度脱者。七者悉令十方人民。使得佛道。皆舍家作沙门。八者十方人所思想善恶。我悉知之。九者十方人。我悉当内著佛道中。悉使发菩萨意。十者十方人。我悉当度脱之。是阿俞罗阇菩萨。了不能及知阿惟颜身所行口所言。心所念所作为。了不能及知阿惟颜菩萨事。亦不能知神足念。不能知飞行。亦不能逮知阿惟颜菩萨当来过去今现在事。是为阿惟颜菩萨教法。
　　佛说是时。和轮调菩萨等七万二千人。皆大踊跃欢喜。各现光明。展转相照。各各起正衣服。前以头脑着地。为佛作礼而去。

 
