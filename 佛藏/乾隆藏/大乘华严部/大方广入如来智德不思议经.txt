大方广入如来智德不思议经一卷


大乘华严部
大方广入如来智德不思议经一卷
唐于阗三藏实叉难陀译


　　

大方广入如来智德不思议经
　　如是我闻。一时佛在摩竭提国寂灭道场普光明殿。无量功德之所集起。见者靡不生大喜乐。永离一切轻毁之心。佛于其中。坐宝莲华师子之座。证净等觉。所行无二。住佛所住。悉与一切诸佛平等。到无障碍不退转法。一切所行。无能制伏。常作佛事。未曾休息。体法无相。住不思议。三世所生。了无差别。其身充遍一切世界。智达诸法。尝无迷惑。觉一切行。断诸疑网。其身微妙。不可分别。到无二智究竟彼岸。为诸菩萨之所宗仰。住无差别如来解脱。入无中边佛平等地。通达一切处空法界。穷未来劫。常转法轮。
　　与大比丘众六十二亿人俱。皆悉了达诸法实相。自性平等。犹如虚空。无所依着。永离一切烦恼盖缠。一切如来。智慧方便。皆能随入。于一法中了一切法。无分别智常现在前。常勤修习趣种智道。心无退转。皆已成就。到彼岸智。随一切境。所行方便。无不具足。其名曰舍利弗。大目揵连。摩诃迦旃延。摩诃迦叶。那提迦叶。伽耶迦叶。摩诃劫宾那。离婆多。阿[少/兔]楼驮。须菩提。富楼那弥多罗尼子。憍梵波提。周利槃陀。财力士子。佉陀罗。商主准陀。摩诃俱絺罗。难陀。罗睺罗。阿难。如是等诸大弟子。而为上首。
　　复与六十亿比丘尼俱。皆已久集清净白法。近佛种智。了达方便。证一切法无性无相安住实际。解一切法无生无灭。无所除断。住不思议解脱三昧。随诸众生应可调伏。示现种种威仪色相。而于其中。无所分别。其名曰摩诃波阇波提。及耶输陀罗。而为上首。
　　复与十佛刹不可说百千亿那由他微尘等菩萨摩诃萨俱。皆是一生补处。从余方界。来集于此。尽能普入十方世界。得涅槃道善方便智。安住菩萨观察成就一切众生方便法门。摄诸众生。令断一切戏论执取。了达诸法无边无中。知诸众生善恶业果皆不可得亦不失坏。又能究其意乐烦恼诸根所行。具持三世如来所说诸法句义。无有忘失。通达一切有为无为世出世法。成就三世诸佛智轮。于念念中。现天宫没。受生出家。修行苦行诣菩提树降魔成佛。转正法轮。般涅槃相。常不厌舍一切众生。觉悟令发大菩提心。能于一众生心所缘境。入一切众生心所缘境。成就自然智。而受菩萨身。一切智行。未曾退转虽常修习。而无所作。能无量劫。为一众生。住世说法。护持法藏。绍诸佛种。于无佛处现佛出世。如众生数。示成正觉。得加趺坐。充遍十方。圆满大智。严净一切杂秽国土。灭除一切菩萨业障。虚空法界。一切功德。皆悉具足。证法实际。无所障碍。得一切法平等智印。印知诸法。自性平等。所见所闻。如影如响。住不思议解脱三昧自在游戏首楞严定。成就出生诸佛相好陀罗尼门。具三世佛清净行愿。成就普贤殊胜意乐。诸佛出世。咸诣其所。恭敬劝请。于一毛道中现一切世界。于一毛道中现于十方。始从下生。乃至最后般涅槃相。以十方一切诸佛众会。现一佛众会。以一佛众会。现十方一切诸佛众会。现十方界入自身中。于自身中现一切众生身。随为演说无量法要。现一切佛身入一佛身。以一佛身入一切佛身。于一众生身现无量众生身。于一切众生身现一众生身。于一生身现三世生身。三世生身现一生身。现过去世入未来世。以未来世入过去世。以过去世入现在世。以现在世入过去世。于一身中入深禅定。于无量无数身起。无量无数身入深禅定。于一身起。于一佛身现一切众生身。一切众生身现一佛身。于众生身现净法身。于净法身现众生身。以一佛刹及庄严事。现一切净刹。以一切佛刹及庄严事现一净刹。以十方界入一毛孔。为诸众生。显示一切诸佛愿力。普于十方随可化度。为现无上正等菩提。于无数劫。一一世界。行菩萨行。而无休息。于一微尘。容纳无边不可称量算数世界。令诸众生无有迫窄。促无量不思议劫为一须臾。演一须臾为无量不思议劫。一刹那中。普于十方一切世界。随诸众生。卵生胎生。湿生化生。有形无形。有色无色。无足二足。四足多足。天龙夜叉。乾闼婆阿修罗。迦楼罗紧那罗。摩睺罗伽。释梵护世。人非人等。应可调伏。为现种种威仪所行。而其身心。无分别用。斯诸菩萨。皆得如是善巧方便及余无量阿僧祇功德。其名曰普贤菩萨。普眼菩萨。普化菩萨。普慧菩萨。普目菩萨。普光菩萨。普明菩萨。普照菩萨。普幢菩萨。普觉菩萨。大速疾菩萨。大速疾持菩萨。大神变菩萨。大神变王菩萨。大精进菩萨。大勇健菩萨。大奋迅菩萨。大奋迅力菩萨。大众生菩萨。大香象菩萨。大月菩萨。妙月菩萨。功德月菩萨。宝月菩萨。普月菩萨。法无垢月菩萨。毗卢遮那月菩萨。名称月菩萨。光明月菩萨。满月菩萨。梵音菩萨。梵主雷音菩萨。地音菩萨。法界音菩萨。破一切魔音菩萨。震法鼓音菩萨。普觉音菩萨。无分别音菩萨。地上音菩萨。蔽一切声音菩萨。平等藏菩萨。离垢藏菩萨。功德藏菩萨。光明藏菩萨。宝藏菩萨。月藏菩萨。日藏菩萨。日生藏菩萨。莲花藏菩萨。慧藏菩萨。大慧菩萨。胜慧菩萨。名称慧菩萨。无上慧菩萨。增长慧菩萨。无量慧菩萨。广慧菩萨。佛慧菩萨。无尽慧菩萨。海慧菩萨。弥楼灯菩萨。大灯菩萨。法灯菩萨。照十方灯菩萨。普灯菩萨。破一切暗灯菩萨。照一切处灯菩萨。决定照灯菩萨。月灯菩萨。日灯菩萨。文殊师利菩萨。观世音菩萨。大势至菩萨。金刚藏菩萨。功德藏菩萨。离恶趣菩萨。药王菩萨。药上菩萨。雷音菩萨。花首菩萨。日光菩萨。离垢勇猛菩萨。金刚慧菩萨。灭诸盖菩萨。降魔菩萨。宝髻菩萨。千光菩萨。降伏大魔菩萨。难见菩萨。难伏菩萨。难量菩萨。胜智菩萨。灭恶趣菩萨。弥勒菩萨。如是等菩萨摩诃萨。而为上首。
　　复有无量不可思议不可称量天龙夜叉。乾闼婆阿修罗。迦楼罗紧那罗摩睺罗伽。释梵护世。皆从十方佛刹来集。时此世界。复有百亿六欲诸天魔王太子商主为首。与无量诸天眷属俱诣佛所。为见如来礼拜供养听受法故。复有百亿大梵天王。乃至百亿色究竟天。魔醯首罗。而为上首。亦与无量诸天眷属。俱诣佛所。为见如来礼拜供养听受法故。复有百亿八部王众及无量人非人。优婆塞优婆夷等。各与眷属。俱诣佛所。为见如来礼拜供养听受法故。复有一切草木丛林诸药神等。及弥楼山。摩诃弥楼山。目真邻陀山。摩诃目真邻陀山。雪山铁围山等。一切山神。河海陂池。国邑聚落。所有诸神。并八部众。诸宫殿神。亦与眷属。俱诣佛所。为见如来礼拜供养听受法故。复有百亿日月诸天。及阿那婆达多龙王。各与无量眷属围绕。俱诣佛所。为见如来礼拜供养听受法故。是诸大众。以佛神力。不相障碍。无有迫隘。尔时世尊。光明显照。蔽于众会。犹如白月十五日满。净除云翳。光明显照。映蔽众星。亦如须弥山王。安住不动。如来光明。普蔽一切释梵诸天。高显特尊。亦复如是。
　　尔时。文殊师利童子。告灭诸盖菩萨言。如来今者。安住于此。身不动摇。汝知之乎。
　　彼即答言。文殊师利。如来今者。虽在此会安住不动。有诸天人。或见出家修行苦行。或见往诣菩提树下安处道场。降伏魔怨。成等正觉。诸天龙王。夜叉乾闼婆。阿修罗迦楼罗。紧那罗摩睺罗伽。释梵护世。咸共赞言。善哉大师。能胜怨敌。或见释梵护世诸天劝请说法。或见为其说布施法。或见为说持戒忍辱精进禅定智慧方便力愿智法。或见为说声闻乘法。或见为说独觉乘法。或见为说无上乘法。或见为说畜生饿鬼阎摩罗界。四天王天。三十三天。乃至梵宫。受生等法。或见为说生人趣法。或见为说生转轮王法。
　　又文殊师利。于此众中。或见如来身高一寻。或一俱卢。或二俱卢。或半由旬。或一由旬。或二由旬。或十由旬。或百或千。或万由旬。或见五万。十万百万。或五百万。乃至或见超过一切数量由旬。或见佛身作真金色。或琉璃色。或帝青摩尼色。或大青摩尼色。或光明摩尼色。或红莲花摩尼色。或释迦毗楞伽摩尼色。或金刚光明摩尼色。或天光摩尼色。或日月光摩尼色。或水精摩尼色。或颇梨摩尼色。或自在王摩尼色。或集众光摩尼色。或师子鬘摩尼色。或师子幢摩尼色。或海住净光摩尼色。或如意摩尼色。随诸众生应见如来是众色相而调伏者。所见各殊。随闻如来。为说何法。而成就者。所闻各异。随依何教。而修行者。各如说行。皆得成就。
　　文殊师利。设于十方无量不可思议不可称量世界满中天龙夜叉。乾闼婆阿修罗。迦楼罗紧那罗。摩睺罗伽。释梵护世。人非人等。犹如竹林甘蔗胡麻。若诸众生。应见如来而调伏者。见佛色相。各各不同。面向其前。一寻而住。为其说法。如说修行。皆得成就。如来虽作如是众事。自然应现。而无分别。
　　文殊师利。如满月轮夜半之时。阎浮提中。一切众生。各见月轮。在其前现。是月未曾作念分别。令诸众生。各睹我现。法尔而有如是事起。如来亦尔。虽复普现诸众生前。亦不分别令诸众生皆得见我现前而住。但随众生可调伏者。各自见佛现在其前。何以故。随应众生不共法故。
　　文殊师利。如一切众生由上中下业果力故。所作诸行。亦有三品。而是诸行。终不自生三种分别。但由业故。自然有是上中下品诸行事起。如来亦尔。由诸众生业果力故。各自见佛如来亦无上中下念。自然应现如是等事。
　　文殊师利。如净颇梨。置诸衣上。作种种色。若在黄衣便作黄色。在青赤衣作青赤色。随其所置。虽作彼色。是净颇梨。终无分别。如来亦尔。由众生感。作种种色。若诸众生。应见金色而调伏者。便见金色。若有应见琉璃真珠。帝青大青。集众光摩尼。海住净光摩尼。师子鬘摩尼。师子幢摩尼。电灯摩尼。水精摩尼。是诸宝色而调伏者。便见如来作如是等众宝色相。或有应以释梵护世而调伏者。便见释梵护世色相。如是乃至应以地狱饿鬼畜生。阎罗王处。色无色界。卵生胎生。湿生化生。有色无色。有想无想。非有想非无想。随何趣生。威仪色相而调伏者。则见如来作如是等种种色相。然佛未曾分别念言。令此众生。惟见金色莫见琉璃。惟见琉璃莫见帝青。如是乃至惟见师子鬘摩尼。莫见师子幢摩尼色。虽无如是异念分别。随一切处。自然有是诸色相现。
　　文殊师利。譬如出生自在摩尼王处。不生诸铁。是摩尼王。终不念言。令彼宝处。但生于我。莫生于铁。然其宝处。铁自不生。如来所生刹土亦尔。自无一切外道异论诸恶贼乱五无间罪十不善业非法王教。亦无一切日月诸天及摩尼宝火电等光及以须臾日月岁数。除佛变现化诸众生。虽有所现而无分别。由众生故自然有是种种事起。
　　文殊师利。譬如大青摩尼宝光触者皆作大青宝色。而宝终无异念分别。如来亦尔。触佛作意所缘光者。靡不皆成一切智色。然佛亦无异念分别。自然而有如是事起。
　　文殊师利。如善磨莹大琉璃宝。随于其边。安置种种手足头颈众庄严具。以宝威力。彼庄严具。莫不明显。如来亦尔。随其所行威仪住处有修行者。以佛威力。令其所行。皆自增胜。然佛未曾动念分别。自然而有如是事起。
　　文殊师利。如众卉木依地而住各得增长。然地了无种种分别。如来亦尔。令诸众生一切善根。依如来住。各得增长。而实曾无异念分别。自然而有如是事起。
　　文殊师利。譬如大云普覆一切草木丛林。等澍甘雨。随一味水所及之处。令诸草木皆得增长。种种色味差别不同。彼云未曾有所分别。自然有是种种相异。如来亦尔。兴正觉云。遍覆一切。随诸众生先所积集种种善根。种种愿乐。种种信解。种种解脱。等澍法雨。令诸众生一切善根。随其势力。各得增长。如来亦不分别念言。我当令是众生善根。生声闻智。我当令是众生善根。生独觉智。我当令是众生善根。生如来智。我当令是众生善根。生四天王天。三十三天。如是乃至净居等天。我当令是众生善根。得作国王。及与人中种种生处。然佛虽无种种分别。随诸众生所集善根愿乐等力。自然有是种种事起。由佛已舍一切处着。无分别故。
　　文殊师利。如日才现放无量亿百千光明。破阎浮提一切黑暗。是日虽复不分别言。我当破暗。自然而有破暗事生。如来日轮。亦复如是。出世间已。放无量亿智慧光明。灭除世间诸见黑暗。除佛威力。示现成熟诸众生者。如来虽不分别念言。令众生见。现破当破。于一切处。自然有此种种事起。由佛已舍一切处着。无分别故。
　　文殊师利。譬如幻师幻作众像。虽有种种形类不同。幻无分别。不可称说。无起无尽。无字无声。无有方所。无体无相。不可思议。无二无行。无等无对。但由幻师。现是众相。如来亦尔。由众生故。入于种种威仪行处。一切皆见。然实如来。可不称说。无起无尽。无字无声。无有方所。无性无相。无二无行。等真法界。非可触对。
　　文殊师利。譬如日映须弥山故。四洲众生。或见初出。或见日中。或见渐暮。或见初没。或见夜半。或见渐曙。但一日轮。随四天下诸众生见。各各不同。日无分别。但由山蔽。自然四洲所见各异。如来亦尔。于一众会。或见如来将成正觉。已成正觉。将入涅槃。已入涅槃。或见成佛已经十年。乃至已经不可说劫。或见涅槃已经十年。乃至已经百千亿劫。或见如来一十二十。或四十年。在世说法。或见法住或见法灭。然佛曾无异念分别。由众生故。自然有是种种事起。
　　文殊师利。譬如大风吹阎浮提一切草木枝叶纷乱。东西南北。或靡或起。草木终无种种分别但由风故。种种相生。如来亦尔。常无分别。由众生力。于念念中。见有如是无量众行威仪相起。乃至作意。缘诸众生。令尔所劫。得断地狱畜生饿鬼阎罗等趣。文殊师利。如来成就如是无量微妙功德。
　　文殊师利。如来作意。一念所缘。诸大菩萨。无量百千那由他劫。住不思议解脱三昧。不能知其功德边际。文殊师利。譬如日轮从大海出。住虚空中。放无量亿那由他光。遍照一切城邑聚落。破大黑暗。销涸洿池。增长一切草木丛林。悉令成熟。发起一切所作事业。光影普入诸河池中。而常未曾离于本事。是日虽无种种分别。自然而有是等事现。如来亦尔。出诸有海。住法虚空。放无量亿智慧光明。遍照十方一切世界。灭诸众生无明翳膜。枯竭一切烦恼浊流。令诸众生善根福慧增长成熟。虽同一时。现是众事。亦常湛然。本处不动。由佛已离念想分别。自然应现是诸相故。
　　文殊师利。若有善男子善女人。于恒河沙劫。以天上味及天妙衣。施十方界微尘等一切诸佛及声闻众。彼佛灭后。为一一佛。遍满十方一一世界。造十方界微尘等塔。其塔皆是阎浮檀金。电光摩尼。互相间错。集众光宝。周围栏楯。宝幢遐建。宝铃流响。蛇卫栴檀。以为涂香。覆以自在摩尼王网。其上复有天宝盖云。宝幡幢云。妙花香云。摩尼王云。如意珠云。徘徊散空。满三千界。日日三时。如是供养。经恒沙劫。兼复教化无数众生。如是供养。不如有人闻此入如来智德不思议境界法门。心生信解。其福过彼。无量阿僧祇。
　　文殊师利。若有菩萨。信解此法。则速成满菩萨摩诃萨无量亿那由他诸波罗蜜。证入无量亿那由他地。背舍无量亿那由他生死。了知无量亿那由他诸佛神通。破无量阿僧祇我慢山。倒无量阿僧祇悭嫉幢。竭无量阿僧祇爱河。渡无量阿僧祇生死海。断无量阿僧祇魔网。掩蔽一切日月释梵护世威光。从一佛刹。至一佛刹。能救地狱饿鬼畜生阎罗王界诸苦众生。常得亲近诸佛菩萨。具足成就海印三昧。持一切法三昧。法自在三昧。诸相庄严三昧。宝生三昧。安乐三昧。莲花庄严三昧。虚空藏三昧。随入世间三昧。妙法花三昧。境界自在三昧。大奋迅三昧。虚空心三昧。师子奋迅三昧。日灯三昧。无量旋三昧。澍甘露三昧。金刚幢三昧。如金刚三昧。金刚齐三昧。地持三昧。须弥灯三昧。须弥幢三昧。宝藏三昧。心自在三昧。一切众生心自在三昧。增长一切行三昧。深密方便三昧。种种辩才三昧。无能见三昧。了诸法三昧。游戏三昧。出生一切神通三昧。降魔三昧。现一切色相三昧。一切色最胜三昧。观身三昧。具一切行三昧。智灯三昧。菩提光三昧。乐说辩才三昧。入一切功德三昧。说诸法实相三昧。寂静神通三昧。首楞严三昧。海潮三昧。又得无量佛身相陀罗尼。大智陀罗尼。净音陀罗尼。无尽箧陀罗尼。无量旋陀罗尼。海印陀罗尼。入决定辩才陀罗尼。诸佛住持陀罗尼。又得随顺一切众生殊胜行一切法无师智。断一切法疑。得佛神通。具菩萨行善巧方便。文殊师利。譬如须弥山王。高显秀丽。映蔽余山。菩萨信解此法门者。功德严净。蔽诸众生一切善根。亦复如是。
　　尔时文殊师利。告灭诸盖菩萨言。佛子。复更有余胜法。若诸菩萨。能信解者。便得成就余胜功德。灭诸盖菩萨。闻是说已。复白文殊师利言。若有菩萨。信解五法。则能除此胜法。得余无量殊胜功德。何等为五。一者信解一切诸法。不生不灭。不可称说。无比无对。二者信解如来无功用。无分别。入过阎浮提微尘等威仪行处。刹那刹那常起不绝。三者信解释迦如来。往昔教化苏陀婆王。但为成熟诸众生故。然实已于恒河沙劫。久成正觉。四者信解释迦如来。示燃灯佛。授记已来。乃至成佛。于是中间。修菩萨行。而实已于无量劫来。成等正觉。住佛境界。五者信解释迦如来。现托王宫。释种被害。但为成熟诸众生故。而实已于无量劫来。成等正觉。文殊师利。菩萨若能于此五种。生信解者。则能除此胜法。更得成就余胜功德。
　　文殊师利。若善男子善女人。于恒河沙劫。日日以天百味饮食。及天妙衣。施十方界微尘等诸阿罗汉具六神通八解脱者。所得功德不如有人于一日中但以饮食施一独觉。其福胜彼阿僧祇倍。又文殊师利。若善男子善女人。遍十方界。为阿僧祇辟支佛等。造十方界微尘等精舍。一一皆以阎浮檀金所成。摩尼为柱。阶陛栏楯。楼阁户牖。咸以众宝。种种庄严。施大宝帐涂妙栴檀。日日以天百味饮食。及天妙衣。恭敬供养。于恒沙劫。不如有人。或闻佛名。或世尊名。或如来名。或一切智名。所得功德。复过于彼。阿僧祇倍。况以彩画。或以泥塑。作如来像。观见之者。福又过彼。阿僧祇倍。况以灯油。香花伎乐。种种供养。福又过彼。阿僧祇倍。何况有能于佛法中下至一日。护持一戒。福转过彼。阿僧祇倍。文殊师利。若有善男子善女人。于恒河沙劫。日日以天百味饮食。及天妙衣。供十方界微尘等诸佛菩萨。及声闻众。诸佛灭后。一一皆起十方界微尘等塔。一一塔量。遍四天下。形制奇妙。众宝庄严。幡盖伎乐。诸供养具。踰胜于前。虽诸功德皆悉具足。未能信解此法门者。不如有人能信解是入如来智德不思议境界法门。乃至以一抟食。施于畜生。其福过彼。阿僧祇倍。文殊师利。若有菩萨。信解此经。如其所说。供养诸佛。有余菩萨。闻已欢喜。生净信心。从坐而起。合掌作礼。随其所堪。修行供养。福又过彼。阿僧祇倍。是人不久得佛智故。
　　说是经时。彼诸比丘。及菩萨众。一切世间。天人阿修罗等。欢喜信受。作礼奉行。

 
