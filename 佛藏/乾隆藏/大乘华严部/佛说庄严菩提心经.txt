佛说庄严菩提心经一卷


大乘华严部
庄严菩提心经一卷
姚秦三藏法师鸠摩罗什译


　　

庄严菩提心经
　　如是我闻。一时佛住王舍城耆阇崛山中。与大比丘众千二百人俱。菩萨万人。其名曰智光菩萨。法光菩萨。月光菩萨。日光菩萨。无边光菩萨。跋陀婆罗等。十六正士。如文殊师利本所修行。复有六十菩萨。如弥勒菩萨本所修行。此贤劫中菩萨摩诃萨等。尔时世尊与无央数大众围绕。而为说法。
　　尔时会中有菩萨名思无量义。即从坐起整衣服。偏袒右肩右膝着地。以种种宝华而散佛上。散佛上已合掌白佛言。世尊。欲有所问。唯愿世尊。哀愍听许。佛告思无量义菩萨。恣汝所问。思无量义菩萨白佛言。世尊。云何菩萨修菩提心。何者是菩提心。佛告思无量义菩萨。菩萨修菩提心者非于众生。菩提心者不可得。此心非色非见。法亦无有得者。何以故。众生空故。思无量义菩萨白佛言。世尊。法相如是甚深。菩萨当云何修行。
　　佛告思无量义菩萨。善男子。菩提心者。非有非造离于文字。菩提即是心。心即是众生。若能如是解。是名菩萨修菩提心。菩提非过去未来现在。如是心众生亦非过去未来现在。能如是解名为菩萨。然于是中实无所得。以无所得故得。若于一切法无所得。是名得菩提。为始行众生故说有菩提。如阿罗汉取证。于法无所得。以世俗言辞故说有菩提。然菩提实不可得。若于一切法无所得。是名得菩提。然于是中亦无有心。亦无造心者。亦无有菩提。亦无造菩提者。亦无有众生。亦无造众生者。亦无有声闻。亦无发声闻者。亦无辟支佛。亦无发辟支佛者。亦无有菩萨。亦无发菩萨者。亦无有佛。亦无成佛者。亦无有为。亦无造有为者。亦无无为。亦无造无为者。是中已得今得当得皆不可得。
　　佛告。善男子。谛听谛听善思念之。所应说者吾今当说。菩萨发菩提心有十法。何等为十。发第一心成就众善本。譬若须弥山以众宝庄严。发第二心行檀波罗蜜。譬若大地长养众善法。发第三心行尸波罗蜜。喻若师子王能降伏众兽。灭除邪见故。发第四心行羼提波罗蜜。喻若那罗延坚固不可坏。灭除烦恼故。发第五心行毗梨耶波罗蜜。现行众善法。喻若天华如意说法故。发第六心行禅波罗蜜。喻若日光明灭除众闇故。发第七心行般若波罗蜜。诸愿得满足。喻若商贾客得离众难故。发第八心行方便波罗蜜。灭除诸障碍。喻若月盛满清净无秽故。发第九心欲满足本愿。游净佛国土乐听深妙法灭除贫穷故。发第十心喻若虚空其智无穷尽。譬如转轮王成就一切种智故。善男子。如是能发十种心名为菩萨。亦名摩诃萨。亦名无为众生。亦名无障碍众生。亦名已得度众生。亦名不思议众生。然于此中亦无有心亦无菩提。
　　复次善男子。复有十三昧护持菩提心。何等为十。发第一心法宝三昧所护持。发第二心坚固三昧所护持。发第三心不动三昧所护持。发第四心不退三昧所护持。发第五心宝华三昧所护持。发第六心日光三昧所护持。发第七心一切义三昧所护持。发第八心智照三昧所护持。发第九心诸佛现在前三昧所护持。发第十心首楞严三昧所护持。
　　复次善男子。菩萨初地相。能见三千佛刹土满中亿千那由他伏藏。二地能见三千佛刹土坦然平整以众宝暐晔庄严。三地能见诸力士为降伏怨敌。四地能见四方有诸风轮来。有种种妙华遍布其地。五地能见众妓女以众宝璎珞其身。上有忧钵罗华天冠。胆匐华天冠。婆师迦华天冠。阿提目多伽华天冠。而为严容。六地见众宝池八功德水湛然盈满。其池四边有七宝阶道底布金沙。自见己身在此池中嬉戏娱乐。七地见其左右有诸地狱。而从中过无诸艰难。八地自见两肩上有师子王。形容端严头上有幡。有大威力降伏众兽。九地见转轮圣王百千大臣刹利居士而自围绕。以正法化无量众生。见虚空中有众宝盖垂覆其上。十地见佛色身。身真金色放大光明。大众围绕而为说法。善男子。如是十种相应善分别成就十地。以三昧力故。
　　复次善男子。初地生胜进陀罗尼。二地生不坏陀罗尼。三地生安隐陀罗尼。四地生难沮坏陀罗尼。五地生功德华种种庄严陀罗尼。六地生智圆明陀罗尼。七地生增益陀罗尼。八地生无分别陀罗尼而为上首。八万四千陀罗尼同共俱生。九地生无边陀罗尼而为上首。六十二亿那由他陀罗尼同共俱生。十地生无尽陀罗尼而为上首。亿千恒河沙陀罗尼同共俱生。
　　复次善男子。初地行檀波罗蜜。二地行尸波罗蜜。三地行羼提波罗蜜。四地行毗梨耶波罗蜜。五地行禅波罗蜜。六地行般若波罗蜜。七地行方便波罗蜜。八地行智波罗蜜。九地行成就众生满足波罗蜜。十地行诸愿满足波罗蜜。如是诸波罗蜜。于诸地中皆悉成就。
　　复次善男子。菩萨摩诃萨行檀波罗蜜有十种。何等为十。一曰信根。二曰定根。三曰大慈。四曰大悲。五曰我喜。六曰彼喜。七曰发一切愿。八曰持一切众生。九曰四摄。十曰亲近诸佛法。是名十种法成就檀波罗蜜。
　　复次善男子。行尸波罗蜜有十法。何等为十。一曰离八难。二曰成就佛功德。三曰离声闻地。四曰离辟支佛地。五曰身清。六曰口清。七曰意清。八曰庄严心。九曰断地狱缘。十曰所祈得满足行。此十法即成就尸波罗蜜。
　　复次善男子。行羼提波罗蜜有十法。何等为十。一曰忍力。二曰踊跃。三曰成就众生。四曰于甚深法能忍。五曰无彼我。六曰断嗔恚。七曰不惜身。八曰不惜命。九曰舍痴。十曰观法身平等。如是十种法成就羼提波罗蜜。
　　复次善男子。菩萨摩诃萨行毗梨耶波罗蜜有十法。何等为十。一曰精进根。二曰精进力。三曰正勤。四曰正念。五曰以身助众生。六曰以心口随生。七曰行处不退转。八曰除懒惰。九曰降伏恶知识。十曰集一切智。是名十法成就毗梨耶波罗蜜。
　　复次善男子。菩萨摩诃萨行禅波罗蜜有十法。何等为十。一曰定根。二曰定力。三曰等定。四曰游戏诸禅。五曰三昧。六曰三昧报。七曰不毁众善法。八曰灭除烦恼怨。九曰于正法舍。十曰定阴。如是十法成就禅波罗蜜。
　　复次善男子。菩萨摩诃萨行般若波罗蜜有十法。何等为十。一曰慧根。二曰慧力。三曰正见。四曰正念。五曰阴方便。六曰分别界。七曰圣谛。八曰无障智。九曰回邪见。十曰无生法忍行。如是十法。得成就般若波罗蜜。
　　复次善男子。菩萨摩诃萨行方便波罗蜜有十法。何等为十。一曰同众生行。二曰持众生。三曰大悲。四曰无厌。五曰离声闻辟支佛行。六曰入波罗蜜。七曰如实分别器量。八曰扶助善心。九曰入不退转地。十曰降伏众魔。是名十法成就方便波罗蜜。
　　复次善男子。云何名为波罗蜜义。行胜进满足。是波罗蜜义。成就第一智。是波罗蜜义。不在有为不处无为。是波罗蜜义。生死大患善能觉知。是波罗蜜义。本所未觉今悉了知。是波罗蜜义。无尽法藏广能示现。是波罗蜜义。善除障碍。是波罗蜜义。布施持戒忍辱精进禅定智慧方便等不望报。是波罗蜜义。解一切众生界。是波罗蜜义。满足无生法忍。是波罗蜜义。成不退转。是波罗蜜义。修净佛国。是波罗蜜义。成就众生。是波罗蜜义。处于道场觉一切智。是波罗蜜义。降伏众魔。是波罗蜜义。成就诸佛一切种智。是波罗蜜义。破诸异见。是波罗蜜义。十力四无所畏十八不共法成就满足。是波罗蜜义。成就十二行法轮。是波罗蜜义。如是善男子。波罗蜜义甚深无量我但为汝略说之耳。
　　尔时会中有天子。名师子奋迅光。即从坐起合掌白佛言。善哉世尊。如上所说。甚深希有诸佛功德。譬如甘露充足一切。佛告天子。善哉善哉。如汝所说。若有比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。及菩萨摩诃萨闻是经典。必于阿耨多罗三藐三菩提不复退转。何以故。天子。若有善男子善女人。宿植德本乃能得闻是经。非是少功德人之所听闻。若有暂闻此经读诵书写。此人舍是身已常见诸佛。见诸佛已能于佛所转妙法轮。即得无尽陀罗尼印。亦得解一切众生心行陀罗尼。亦得日光普照陀罗尼。亦得净无垢陀罗尼。亦得一切诸法不动陀罗尼。亦得金刚不坏陀罗尼。亦得甚深义藏演说陀罗尼。亦得善解一切众生语言陀罗尼。亦得虚空无垢游戏无尽印陀罗尼。亦得诸佛化身陀罗尼。况复闻已如说修行。善男子。若有菩萨得如是法。则能于十方世界诸佛刹土化作佛身。而为众生演说妙法。然于法相不动亦无去来。虽成就众生。无有众生而可得者。常为说法而无所说。恒现受生而无生灭。虽现来去无来去相。
　　尔时世尊说是法时。三千菩萨得无生法忍。无量众生皆发阿耨多罗三藐三菩提心。思无量义菩萨。及诸天龙夜叉乾闼婆阿修罗人非人等。闻佛所说欢喜奉行。

 
