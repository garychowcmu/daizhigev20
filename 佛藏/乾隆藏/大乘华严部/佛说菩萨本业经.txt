佛说菩萨本业经一卷


大乘华严部
佛说菩萨本业经一卷
吴月支优婆塞支谦译


　　

佛说菩萨本业经
　　闻如是。一时佛。游于摩竭道场。初始得佛。光景甚明。自然莲华宝师子座。古昔诸佛所坐皆尔。道德威仪相好如一。身意清净。福行普具。明所彻照人刹法处。去来现在无复挂碍。成兴于世。一切悉等。时会菩萨。尽一生补处。神通妙达。周遍十方。导利众生。开佛法藏。示泥洹要。都入人根。宿命智德。善权方便。训化以渐。解内外法。终始不摇。等诸佛土。无所分别。赞扬佛名。不可称极。三塗之事。靡不贯达。至皆叹曰。佛念吾等。建立大志。能悉现我诸佛世界所有好恶。殊胜之国。佛所游居。兴隆道化。光明神足。教训天人。启示法意。佛之本业。十地十智。十行十投。十藏十愿。十明十定。十现十印。断我瑕疵及诸疑妄。悉为我现佛行佛智。佛神佛力佛定。无量变化随时。四时不护。四无所畏。十八不绝。一切敏慧。无上道德。众事敷露。
　　东去无极　　有香林刹
　　佛名入精进　　菩萨字敬首
　　南去无极　　有乐林刹
　　佛名不舍乐　　菩萨字觉首
　　西去无极　　有华林刹
　　佛名习精进　　菩萨字宝首
　　北去无极　　有道林刹
　　佛名行精进　　菩萨字慧首
　　东北无极　　有青莲刹
　　佛名悲精进　　菩萨字德首
　　东南无极　　有金林刹
　　佛名尽精进　　菩萨字目首
　　西南无极　　有宝林刹
　　佛名上精进　　菩萨字明首
　　西北无极　　有金刚刹
　　佛名一乘度　　菩萨字法首
　　下方无极　　有水精刹
　　佛名梵精进　　菩萨字智首
　　上方无极　　有欲林刹
　　佛名至精进　　菩萨字贤首
　　是贤首等。皆彼第一。各与无数上人俱来。稽首佛足。坐一面莲华上。彼时敬首菩萨。承佛圣旨。叹曰快哉。今上人会。为未曾有。观其所止。佛国清净。至于被服如来德戒。修行微妙成觉根力。演说经法。得佛威神。随刹清浊。度人无极。分流道化。靡不周匝。于此佛土。国殊别者亿百千垓。贤愚好丑。长短寿夭。种种言异。皆闻佛德。各自名之。或有名佛为大圣人。或有名佛为大沙门。或号众祐。或号神人。或称勇智。或称世尊。或谓能儒。或谓升仙。或呼天师。或呼最胜。如是十方诸天人民。所称名佛亿万无数。此皆佛本发意以来。班宣道化。所诲之徒也。
本业愿行品
　　是时。佛放足下相轮光明。悉照佛界诸小国土。一小国土者。一须弥山日月运绕照四天下。东弗于逮。南阎浮提。西拘耶尼。北郁单越。四周大海。铁垣围表。上有二十八天。如此者为一小国土。周匝十方合有百亿。是时悉现百亿须弥山百亿日月。及四天王天。忉利天。炎天。兜术天。不憍乐天。化应声天。梵天。梵众天。梵辅天。大梵天。清明天。水行天。水微天。水无量天。水音天。约净天。遍净天。净明天。守妙天。微妙天。广妙天。极妙天。福爱天。爱胜天。近际天善观天。快见天。无结爱天。识慧天。无所念慧天。至二十八无色天。各有百亿。此为一佛刹。号曰忍世界。释迦文佛。分身百亿。悉遍其中。于时天人。睹众小国。诸佛菩萨。若近相见。
　　智首菩萨。问敬首曰。本何修行。成佛圣道。身口意净。不念人恶。亦使天下不得其短。仁慈至大。内性明了。殊过弟子别觉之上。一切众邪莫能回动。出生端正。色相无比。族姓尊贵。知重佛法。自守志强。常行四等。高才敏达。精进勇健。习众德本。诸度无极。所为无量。恒生福地。言见信用。降心正意。摄念入禅。晓空无想不愿之法。出入四大。五阴六入。十二缘起。七觉不阂。通十力智。博入诸道。济危解厄。为释梵所敬。除闇冥如烛火。明天下如日月。度众人如船师。贤过三界而为上首。欲成斯道。当何修行。
　　敬首答曰。善哉佛子。志仰高远。极大慈哀。愍伤十方。若族姓子族姓女。欲成佛道者。当先正身。言念相应。口习经典。心思可行。改往修来。不释道意。积德累善。施恩不惓。然则所问悉可得也。为菩萨者。必谛受学。如佛法教。无得增减。以誓自要。念安世间。奉戒行愿。以立德本。
　　居家奉戒　　当愿众生　　贪欲意解　　入空法中
　　孝事父母　　当愿众生　　一切护视　　使得佛道
　　顺教妻子　　当愿众生　　令出爱狱　　无恋慕心
　　若得五欲　　当愿众生　　皆入清净　　心无所著
　　若在伎乐　　当愿众生　　悉得法乐　　欢喜之忍
　　着宝璎珞　　当愿众生　　解去重担　　诸绮可意
　　见诸婇女　　当愿众生　　弃捐色爱　　无淫劮态
　　若上楼阁　　当愿众生　　皆升法堂　　受佛诸经
　　身在房室　　当愿众生　　觉知恶露　　无有更乐
　　布施所有　　当愿众生　　兴福救之　　莫堕悭贪
　　若患厌家　　当愿众生　　疾得解脱　　无所拘缀
　　若弃家出　　当愿众生　　离苦恼罪　　从正得安
　　入佛宗庙　　当愿众生　　近佛行法　　无复挂碍
　　诣师友所　　当愿众生　　开达入正　　悉得如愿
　　请求舍罪　　当愿众生　　得成就志　　学不中悔
　　脱去白衣　　当愿众生　　解道修德　　无有懈怠
　　受着袈裟　　当愿众生　　被法服行　　心无沾污
　　除剔须发　　当愿众生　　除捐饰好　　无有众劳
　　已作沙门　　当愿众生　　受行佛意　　开导天下
　　受成就戒　　当愿众生　　得道方便　　慧度无极
　　守护道禁　　当愿众生　　皆奉法律　　不犯法教
　　始受和上　　当愿众生　　令如禅意　　思惟解脱
　　受大小师　　当愿众生　　承佛圣教　　所受不忘
　　自归于佛　　当愿众生　　体解大道　　发无上意
　　自归于法　　当愿众生　　深入经藏　　智慧如海
　　自归于僧　　当愿众生　　依附圣众　　从正得度
　　凡开门户　　当愿众生　　开现道法　　至于泥洹
　　关闭门户　　当愿众生　　闭塞恶道　　罪得除尽
　　入室当愿　　一切众生　　安隐寂寞　　得止观意
　　敷床当愿　　一切众生　　入大乘道　　济安天下
　　宴坐当愿　　一切众生　　坐佛道树　　心无所猗
　　入众当愿　　一切众生　　成戒定慧　　解度知见
　　数息当愿　　一切众生　　得舍家中　　无世间念
　　守意当愿　　一切众生　　心不放逸　　无有杂念
　　早起当愿　　一切众生　　觉识非常　　兴精进意
　　下床当愿　　一切众生　　履践佛迹　　心不动摇
　　着裳当愿　　一切众生　　常知惭愧　　摄意守道
　　结带当愿　　一切众生　　束带修善　　志无解已
　　次着中衣　　当愿众生　　恭敬畏慎　　无有慢堕
　　被上法服　　当愿众生　　服圣表式　　敏于道行
　　左右便利　　当愿众生　　蠲除污秽　　无淫怒痴
　　已而就水　　当愿众生　　柔和软弱　　清净谨饰
　　用水既净　　当愿众生　　以法自洗　　无复恶态
　　手执杨枝　　当愿众生　　学以法句　　擿去诸垢
　　澡漱口齿　　当愿众生　　荡涤情性　　如清净住
　　盥手当愿　　一切众生　　得柔净掌　　执受经道
　　澡面当愿　　一切众生　　常向清净　　心无瑕疵
　　出门当愿　　一切众生　　如佛所欲　　出度三界
　　向道当愿　　一切众生　　向无上道　　志不退转
　　行道当愿　　一切众生　　游于无际　　不中休息
　　上阪当愿　　一切众生　　乐升上道　　无所疑难
　　下阪当愿　　一切众生　　深入广博　　微妙法中
　　行于曲路　　当愿众生　　弃邪曲意　　行不忮忮
　　行于直路　　当愿众生　　得中正意　　言无谀谄
　　见风扬尘　　当愿众生　　经明行修　　心不纷乱
　　见雨淹尘　　当愿众生　　大慈伏意　　不起诸想
　　凉息树下　　当愿众生　　伏心在道　　经意不疲
　　入林泽中　　当愿众生　　学为儒林　　养徒以德
　　行见高山　　当愿众生　　志仰高大　　积德无厌
　　行见刺棘　　当愿众生　　三毒消灭　　无贼害心
　　得好叶树　　当愿众生　　以道自荫　　入禅三昧
　　树华繁炽　　当愿众生　　三十二相　　诸好满具
　　果蓏盛好　　当愿众生　　起道树行　　成无上果
　　睹诸流水　　当愿众生　　得正沟流　　入佛海智
　　睹诸陂池　　当愿众生　　一切功德　　慧行充满
　　若见泉水　　当愿众生　　入佛渊智　　所问无穷
　　遥望江海　　当愿众生　　入深佛藏　　无尽之法
　　见人汲井　　当愿众生　　开心受法　　得一味道
　　过度桥梁　　当愿众生　　兴造法桥　　度人不休
　　见修园圃　　当愿众生　　耘除秽恶　　不生欲根
　　见田稻谷　　当愿众生　　广殖福德　　不为灾患
　　见好园圃　　当愿众生　　得周满持　　道法备具
　　见丘聚舍　　当愿众生　　常处仁智　　道无危殆
　　见精学堂　　当愿众生　　讲诵经道　　日进不衰
　　见人众聚　　当愿众生　　功满得佛　　成弟子众
　　见人闲居　　当愿众生　　恬惔无为　　游志典籍
　　得见沙门　　当愿众生　　多闻戒具　　诲人不惓
　　见异道人　　当愿众生　　远去邪见　　入八正道
　　得见仙人　　当愿众生　　意行具足　　所欲者成
　　行到城郭　　当愿众生　　持戒完具　　心无亏缺
　　望见宫阙　　当愿众生　　聪明远照　　诸善普立
　　若见帝王　　当愿众生　　得奉圣化　　如正道教
　　见帝王子　　当愿众生　　履佛子行　　化生法中
　　若见公卿　　当愿众生　　明于道理　　助利天下
　　见诸臣吏　　当愿众生　　忠正顺善　　无固贼心
　　见被铠甲　　当愿众生　　誓被法铠　　不违本愿
　　见鲁钝人　　当愿众生　　勇于道义　　成四无畏
　　见忧愁人　　当愿众生　　离诸恐怖　　无复忧戚
　　见喜笑人　　当愿众生　　舍非常乐　　五欲自娱
　　见勤苦人　　当愿众生　　得泥洹道　　免度诸厄
　　见安乐人　　当愿众生　　安快如佛　　惔怕无患
　　见疾病人　　当愿众生　　知空非身　　无苦痛意
　　见强健人　　当愿众生　　得金刚形　　无有衰耗
　　见丑陋人　　当愿众生　　去丑恶行　　以善自严
　　见端正人　　当愿众生　　意行质直　　爱好道法
　　见报恩人　　当愿众生　　念佛恩德　　行菩萨行
　　见背恩人　　当愿众生　　降心伏意　　弃捐诸恶
　　见贪欲人　　当愿众生　　法施天下　　无悭贪意
　　行持锡杖　　当愿众生　　依仗于法　　分流德化
　　挟持应器　　当愿众生　　受而知施　　修六重法
　　入里分卫　　当愿众生　　如戒法求　　无得疑妄
　　到人门户　　当愿众生　　入总持门　　悉见诸法
　　入人堂室　　当愿众生　　升佛圣堂　　深行微妙
　　人不与食　　当愿众生　　得般若意　　无望无惜
　　主人未办　　当愿众生　　离三恶道　　无饥渴想
　　授空应器　　当愿众生　　皆得至空　　无欲之性
　　受满应器　　当愿众生　　一切成满　　道品之法
　　擎持钵饭　　当愿众生　　为法供养　　志在大道
　　与廉人坐　　当愿众生　　廉洁知耻　　所作不妄
　　坐有贪人　　当愿众生　　无有强颜　　贪鄙之心
　　得香美食　　当愿众生　　知节少欲　　情无所著
　　得不美食　　当愿众生　　知身幻法　　好恶无异
　　举饭向口　　当愿众生　　悉得诸经　　诸佛法味
　　所啖杂味　　当愿众生　　味味如佛　　化成甘露
　　饭食已讫　　当愿众生　　德行充盈　　成十种力
　　讲经说法　　当愿众生　　志意开达　　闻法即寤
　　咒愿达嚫　　当愿众生　　悉令通佛　　十二部经
　　罢坐退去　　当愿众生　　一切究竟　　得三甘露
　　若欲入水　　当愿众生　　身口意净　　等于三涂
　　澡浴身体　　当愿众生　　荡除心垢　　见生死际
　　盛暑热极　　当愿众生　　得清凉定　　灭一切苦
　　冰冻寒甚　　当愿众生　　心冷爱除　　无复情欲
　　诵读经偈　　当愿众生　　博解诸法　　无复漏忘
　　若得见佛　　当愿众生　　常与佛会　　行七觉意
　　见佛图像　　当愿众生　　悉睹十方　　眼无障蔽
　　拜谒佛时　　当愿众生　　得道如佛　　莫能见顶
　　稽首而起　　当愿众生　　皆如佛意　　尊贵无上
　　始欲旋塔　　当愿众生　　施行福祐　　究畅道意
　　绕塔三匝　　当愿众生　　得一向意　　不断四喜
　　行咏歌经　　当愿众生　　念佛恩德　　行法供养
　　毕住赞佛　　当愿众生　　光明神德　　如佛法身
　　暮将洗足　　当愿众生　　得四神足　　周遍十方
　　昏夜寝息　　当愿众生　　离于闇冥　　无复五盖
　　卧觉当愿　　都使众生　　得佛十八　　不绝之法
　　是为菩萨　　诫愿俱行　　兼爱博施　　不舍十方
　　于是忍世界。百亿天帝释。皆于忉利紫绀殿上。化作七宝师子之座。施交露帐。席以彩絷已。各稽首请佛。佛意悉知。即为分身。遍诸释殿。一一佛者。从众菩萨。一切天帝。莫不悦豫。其下百亿小国。续自见佛。如故不减。时十方刹。复来云集。法意菩萨。首意菩萨。贤意菩萨。勤意菩萨。思意。知意审意。专意重意。尽意菩萨等。各从十方。与无数上人俱来。稽首佛足坐一面。莲华上法意菩萨。即如其像。正坐定意。入于无量会见三昧。悉见十方。无数诸佛。各伸右手摩其头。俱言。善哉。法意。菩萨勇健。乃得是定。十方如来。及释迦牟尼佛。已皆拜汝成立功德。修微妙辩。知空无著行。究畅法要。通诸佛语。知众生意。汝行已备。得佛不久。今使汝说菩萨。十住。令诸学者普知所行。
　　于是法意菩萨。得佛辩辞。明哲至真。不忘不难。从定意觉而言曰。诸族姓子。欲求佛者。有十地住。往古来今。皆由此成。众祐所叹。是合无量。具陈演说。如佛所言。何等为十。第一发意。第二治地。第三应行。第四生贵。第五修成。第六行登。第七不退。第八童真。第九了生。第十补处。
　　何谓发意。菩萨法住。有十事谓初见佛。十功德起。一见佛端正。二身色相具。三神足现化。四道德深奥。五仪法无比。六谓知人意。七出经教明。八所言谛解。九见生死苦。十体乐佛法。稍稍开解。便发道意。欲晓了佛十力之智。其学有十。当知礼事诸佛。当晓说菩萨德。当谛了生死本。当愿修贵治福。当令行胜三界。当学诸佛功德业。当求更见诸佛。当习行诸深三昧。当悲念诸罪苦人。当从生死轮还。是为上头初发意之地。
　　何谓治地。菩萨法住。有十事以次学。一念人善。二净洁心。三柔软意。四安静志。五常布施。六行慈爱。七利天下。八助平均。九视彼如己。十敬人如师。复有十学。当多讽经。当远乡土。当近明师。当学善言。当知时。当精进。当入要。当晓行。当不忘。当安志。是为次第治地之行。
　　何谓应行。菩萨法住。有十事入如经。一见无常。二见生苦。三见行空。四见非身。五见无主。六无所贪。七无所著。八无为。九无欲。十无求。复有十学。当念人。当念刹。当念法。当念地种。当念水种。当念火种。当念风种。当念欲界。当念色界。当念无色界。心无恋慕。是为分别应行之地。
　　何谓生贵。菩萨法住。有十事随佛行。一不还邪道。二专心向佛。三思惟法意。四观功德行。五见人如化。六见刹如梦。七见殃福空。八见诸法如幻。九苦乐无异。十解泥洹净。复有十学。当知思念。去佛意空。来佛意空。今佛意空。去佛法净。来佛法净。今佛法净。去佛自然。来佛自然。今佛自然。诸佛兴等。皆无所异。是为平等生贵之地。
　　何谓修成。菩萨法住。有十事行济人。一为人方便。二令人安隐。三赈救天下人。四慈念一切。五悲伤众生。六令人欢喜。七护视人物。八劝令随道。九为现清净。十令得泥洹。复有十学。当知众生。无有要。无有种。无有数。无有造。无有正。不可思。不可称。不可度。不可具说。为一切空。是为圣行修成之地。
　　何谓行登。菩萨法住。有十事度辄成。一闻称佛讥佛心无异。二闻誉法毁法心无异。三闻菩萨善菩萨恶心无异。四闻人相评论心无异。五闻人众人寡心无异。六闻经多经少心无异。七闻生苦生乐心无异。八闻人难度人易度心无异。九闻法兴法衰心无异。十遭有道遭无道心无异。复有十学。心无想不受想。不计身。无我所。无有见。无有主。无有受。为如化。为不成。无所有。是为尽信行登之地。
　　何谓不退转。菩萨法住。有十事志牢强。一言有佛无佛不退转。二言有法无法不退转。三言有菩萨无菩萨不退转。四言有求佛无求佛不退转。五有得佛无得佛不退转。六曰古有圣道无圣道不退转。七今有圣道无圣道不退转。八后有圣道无圣道不退转。九言三塗同三塗异不退转。十言佛智有尽佛智无尽不退转。复有十学。开微慧入大智。开大智入微慧。现一法入众经。现众经入一法。解众生入空要。解空要入众生。释有想入寂定。释寂定入有想。说少净入多想。说多想入少净。是为转进不退之地。
　　何谓童真。菩萨法住。有十事随所入。一身口意不犯。二一切无瑕疵。三志在一所生。四见人知内慈。五知人心所信。六知人意所解。七不受彼杂想。八知诸刹成败。九神足疾遍到十方。十周满持诸法。复有十事。学知佛世界。学如佛智能。学现佛神足行。学庄严诸佛刹。学遍游诸国土。学法答众问。学化无不现。学佛声出诸法。学转顷匝十方。学作一念见无数佛。是为清净童真之地。
　　何谓了生。菩萨法住。有十事受慧见。一知一切生何道。二知众生所习缚。三知人本所更来。四知人所行殃福之报。五知人受行何法。六知人心所入好恶。七知人意念若干变。八知十方国清浊。九知三塗无量慧。十知谛要说如应。复有十事。学法王正行。学法王礼仪。学法王兴立。学法王出入。学法王周旋。学法王威严。学法王坐起。学法王教令。学法王拜人。学法王巡行刹土。是为受决了生之地。
　　何谓补处。菩萨法住。有十事智难及。一当念感动无数国。二当为无数国现明。三当为无数国立法。四当为开度无数国。五当利安无数国。六当声晓无数人。七当观察知众生意。八当知众生无极念。九当令无数人入法。十以次第现人慧了生所。不能及补处者十。不能知其身事志行。神足定念。达古知今。见后明处。及修刹法。圣意之事。补处所欲。又有十事。学佛三塗无际之慧。学具足诸佛法。学法法无所著。学诸佛无底藏。学神智成其刹。学光明照十方。学佛定感动诸国。学权道随意化。学遍教令成就。学合会转法轮。所以学者。欲一切知。已一切敏。无所复学。是名为补处。从十十法成。现世得绍代无上正真之道。为最正觉。度脱天下。
　　佛言。善哉善哉。法意菩萨。可谓佛子。一切十方去来现在佛。皆由此兴。是法无际。所照无量。度人无极。智心无尽。佛说是已。皆大欢喜。为佛作礼。

 
