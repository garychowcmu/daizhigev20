佛说如来兴显经四卷


大乘华严部
佛说如来兴显经四卷
西晋三藏法师竺法护译


　　

佛说如来兴显经卷第一
　　闻如是。一时佛游如来建立之土。号叹法身深奥悦豫普见棚阁。为大严净显曜威宫琉璃之藏如来所行。佛时兴出无量之路。为法界宫。观菩萨身。光明清净。师子之座。咸受一切菩萨之体。为大法座。咨嗟法界。如来圣旨。缘虚空界。行无挂碍。晓了本际圣慧之界。普解佛慧。分别圣道。去来今佛。一切悉等。为一法身。一切诸佛行。皆平等神通之行。无所挂碍。法身慧体。究竟无相。法度无极。游于法界。无有二行。玄旷无限。为最正觉。其等如称。则超度行。无有阴盖解脱之门。其法界者。普同虚空。常游十方。诸佛国土无限之故。靡所不睹。亿百千垓诸菩萨等。犹如尘数。一切悉已一生补处。各各在于异佛世界。志愿无极。奉诸慧行。各各入于无所破坏平等法界。空界无限。无所获致。无中间行。无有自然。亦无所生。晓了证明一切诸法。亦复如是。众菩萨身。无所动舍。逮诸通慧。遍诸佛土。而无所念遵如来慧。而于佛道。现在得致显明之曜。游大圣行。无所震动。慧以一身。示于无量所行之体。周于无限法界之里分别善人众生之界。至不退转。等获本际。无本法界。除去自大。身常卑顺。则无所畏。如来照明。一切德本。以为徒类。
　　其名曰普贤菩萨。普称尊菩萨。如来族姓成首菩萨。金刚幢英菩萨。无盖月净菩萨。日光离垢藏菩萨。大神通变动菩萨。离垢光首十方精进王大师子娱乐神通菩萨。如是等类。犹如十方不可计数亿百千垓诸佛之土满中众尘。众会菩萨。其数如斯。
　　于是有光。号如来圣旨。世尊眉间。演出斯耀。无央数垓亿百千明。照于无量无有边际。无余世界十方佛土。示现如来威神之变。告无央数亿百千垓诸菩萨众。威神。则令诸佛世界一切恶趣。悉为销灭。覆蔽一切诸魔宫殿。又诸如来。成最正觉。寤诸未觉。示现诸佛众会道场。所出光明严净之座。显曜法界第一空界在所周遍。达诸佛界。寻复来还。皆绕一切菩萨坐场。入如来族姓成首菩萨顶上不现。如是众会。一切菩萨。怪未曾有。身心踊跃。今日当有无极之变。讲说大法。如此光明。自然来现。光明适没。如来族姓成首菩萨。即从坐起。于莲花上。而下右膝。长跪叉手。思如来德。以偈颂曰。
　　寤诸不觉者　　超踰诸德王
　　其行无挂碍　　所起度无极
　　其大圣安住　　平等于三世
　　恭敬今稽首　　明哲之慧上
　　所行无形相　　则度于彼岸
　　又复而示现　　善庄严身相
　　光明离众垢　　演显百千曜
　　降伏诸魔事　　以顶归命礼
　　震动诸国土　　宫殿之元首
　　乃至于十方　　诸所有土地
　　终不令一人　　而使获恐惧
　　佛道之威神　　所兴如是比
　　而平等建立　　于虚空之界
　　其法界如是　　获逮诸境土
　　严净于黎庶　　亿垓之尘数
　　蠲除诸众生　　一切之罪衅
　　志愿甚坚强　　行于亿千劫
　　玩习积累德　　殊胜之佛道
　　逮得于一行　　圣慧无挂碍
　　以一之自然　　皆行诸佛道
　　所演放光明　　导师为若兹
　　普见于忍界　　一切靡不周
　　普示现一切　　威神之变化
　　吾身已得入　　于一自然行
　　今以是之故　　兴发如此念
　　今为正应时　　稽首于法王
　　无央数菩萨　　悉来集会斯
　　而欲得听省　　所分别法事
　　今日诸会者　　清净复清净
　　而于诸世界　　亲近遵修行
　　圣慧无限量　　境界无挂碍
　　逮得于勇猛　　无极之威神
　　斯等游世谊　　所行逮神仙
　　智慧不可计　　超越精进力
　　而造奋光明　　悉照诸菩萨
　　今鄙如应问　　殊胜最上法
　　所堪任境界　　为之大圣通
　　自恣其威曜　　而普悉示现
　　导师最上尊　　颁宣诸佛土
　　孰为人中圣　　至上之真子
　　说此颂赞已。应时世尊从口演光。名不可计亿数照明。照于一切无有边际诸佛世界。绕诸佛土。具足十匝。示现如来圣旨威变。请无央数诸菩萨亿百千垓。悉见告敕。动诸佛土。至诸恶趣。悉灭灾患。覆蔽一切诸魔宫殿。十方如来平等正觉。觉诸不觉。示现诸佛众会道场。光明之耀度于法界。一切周遍虚空之界。达诸佛土。寻即复还。绕诸菩萨。入于普贤菩萨面门。普贤菩萨。适遇斯光。寻时如应。功德威颜。师子之座。倍加于前。超越佛身及师子座。又复绝踰诸菩萨体师子之座。普贤菩萨仪观美德。师子之座。高广殊妙。而现特为显丽。尔时如来族姓成首菩萨。问普贤曰。唯佛之子。仁之功德不可思议。一切世界悉遍知之。兴大变化悦诸菩萨无极感动。今斯佛子。如来所现。变本瑞应。普贤菩萨。谓如来族姓成首菩萨。如吾所忆。又如往古诸平等觉之所睹现。如斯变化无极感动。当讲如来兴显经典。今者大圣。欲演此义。故复示现如是变应。如来族姓成首菩萨。适闻于斯兴显典名。寻时即以佛之威神。地则大动。于是如来族姓成首菩萨。谓普贤曰。善哉佛子。堪任能乐为诸菩萨大士之等。赞扬如来至真等正觉。兴显成乎。今者十方悉皆严净。无央数亿百千垓众。而来集会。往古善修清净之行。心有所归。怀抱道德。显发觉意。演大言辞。超度彼岸。建立一切诸如来行。威仪礼节。心念诸佛。未曾忘舍。兴设大哀。普观众生。诸大菩萨。决了神通。分别一切如来精进。己身惔怕。闻一切佛所赞道音尊妙之法。如是俦伦。功德名称。平等蠲除一切憎爱。而无适莫。今斯菩萨。皆来集会。仁为佛子。曾已供养无央数亿百千垓佛。稽首咨受。悉已遵修诸菩萨行。获大神足诸三昧门。娱乐神通。皆入如来秘密之藏。销诸狐疑。入于如来无畏精进。探睹众生一切诸根。皆以信于真谛解脱。而说经典。达如来动。圣性所归。颁宣一切诸佛之法。最为第一得度无极。如是比类。不可称计。众德奇特。善哉佛子。愿说如来兴显现身。畅演弘音。所可讲说。诸心念行境界之处。所叹行者。成最正觉。转于法轮。宣传佛教。现大灭度。示于如来一切德本。诸所造行。尔时。如来族姓成首菩萨。重欲解义分别所归。则为普贤菩萨。而说颂曰。
　　善归无合会　　谛晓了悉觉
　　其慧则无上　　平等离欲尘
　　称叹于最胜　　所行无限量
　　其闻于音响　　一切悉踊跃
　　菩萨之殊特　　云何兴出胜
　　所以得归趣　　何因致真实
　　如来之音响　　何谓为身心
　　其行之境界　　斯大称云何
　　何谓为诸佛　　而因言如来
　　何故为最胜　　而转于法轮
　　愿讲众安住　　灭度之道地
　　当悦可斯等　　无量诸佛子
　　其在于十方　　安住大法王
　　一切诸众生　　功德之所归
　　斯等之福庆　　大圣愿为说
　　何缘见道意　　云何至安住
　　云何得听闻　　如来之名号
　　未曾得睹见　　灭度诸大圣
　　假使发踊跃　　恭敬于尊圣
　　唯悦豫说之　　何因成大意
　　今以问于此　　清净之大人
　　为说所奉行　　大德之巨海
　　察斯诸菩萨　　一切悉叉手
　　问佛并仁者　　及咨于鄙身
　　当为斯等故　　宣说净尊法
　　为断众狐疑　　获无量大慧
　　因为引譬喻　　示现佛种姓
　　设众生闻者　　发清净道心
　　悉令诸佛土　　周遍胜无余
　　诸佛普示现　　若干种身形
　　知法清净者　　则演随应时
　　因其族譬喻　　而为示现说
　　往至垓佛土　　于十方百千
　　亿百那术数　　无量不可计
　　难可得值见　　如是等菩萨
　　如今日聚会　　若兹自在胜
　　是故愿说之　　安住行清净
　　由斯广宣阐　　如来之族姓
　　斯等诸菩萨　　一切叉手立
　　普悉志求法　　渴仰于经典
　　普贤菩萨。缘如来族姓成首所问。普告一切诸菩萨众。唯最胜子。诸如来处不可思议。至真等正觉。若兴出者。演不可量。叙法次第。无能称计。如来熙隆。巍巍如是。虽以一事。不以一事。而归于道。所以者何。唯佛之号。又有十事。为无量法归。不可计百千功德。修习所行。得至如来。何谓为十。道心无量。普护群黎一切之意。往宿积累善行之念。志性无限从本清净。合集无极。大慈大哀。而以习趣。救济众生。愿行无底。不断遵修。福慧无极。习行无厌。而习归趣。教化众生。无边佛藏。亦以习趣。善谛清净。无量善权。智慧之路。奉无量德。无限之道。所习圣智。合集怀来无际法义经典之藏。是故佛子。十法之行。为法面首。已具足十不可计会。无量百千眷属枝党。得归如来。譬如佛子其千世界。所因得号。不以一事。而合成也。以无数合会成。譬如大阴。不失时节。而以澍雨。有四因缘。诸风习习。飘飖流布。风名执御。其大风场。多有众水。主导御雨。有枯竭风。其风烧水。有风名曰住立。住立一切所有宫殿。风名庄严。为诸三千受体众生。罪福俱游。计诸菩萨所成功德。亦复如是。无有限量。不可计会。亦如若干立三千界。乃得诸法。无有能为分别计数。称量本末。无能睹见尽其原者。如是佛子。如来至真等正觉。不以一事不以一义。而兴出也。又从往古诸如来所。先兴弘阴法雨。其心奉教。而无厌惓。志性坚强。执持不忘。不有愦乱。观察寂然。以慧道场。枯竭一切尘劳之欲。诱劝修殖。众德之本。而善建进。锁却憍慢。分别决了清净之行。讲畅言教。德净群生。如来功祚。道原无漏。怀来如是。至真正觉。获致诸法。于彼无有兴出之者。是为入于第一之门。菩萨所行。至于如来之所兴显。复次佛子。譬如喻于三千世界。自然兴盛。起大阴云。名不可坏。应时而雨。其余地者。不能堪任。受于此水。唯有三千世界遭水变时。如是仁者。佛之法界。有弘法泽。名曰无坏。合集如来不断佛种。及诸圣士。一切声闻。及与缘觉。所不堪任受持奉行。唯有菩萨。承大势力。心无恐惧。誓被德铠。是为二事。于是颂曰。
　　明听诸十方　　一切世间上
　　求比无等伦　　譬之若虚空
　　导师之所行　　无量无边际
　　则为无俦匹　　其德皆周遍
　　假使思惟佛　　心念之所由
　　斯诸十方者　　功德无限量
　　众人之口辞　　亿百千劫叹
　　雄师子无极　　世俗无有双
　　一切诸十方　　诸所有佛土
　　皆破碎如尘　　如是尘数劫
　　复如亿百千　　咨嗟诸十方
　　一毛之功德　　而不能尽极
　　假令有丈夫　　欲称量虚空
　　第二人计然　　疾算诸受相
　　不可计无量　　不能尽虚空
　　当知诸十方　　如是行无限
　　假令三世人　　诸在三界者
　　设计此众生　　心之所行念
　　心一时须臾　　悉可知分数
　　群萌诸思想　　神识之所念
　　犹譬如法界　　悉无有边际
　　而不见一切　　法界之所趣
　　十力亦如是　　所行无限量
　　一切无一切　　法界为自然
　　犹如大雨时　　名曰不可坏
　　无能任受者　　水灾乃能苞
　　佛演无极泽　　小乘不堪受
　　唯菩萨能奉　　遍布于一切
　　无本如无本　　寂寞无二想
　　永无有生者　　是曰为普等
　　一切世间上　　境界亦如兹
　　无本等自然　　已脱于增损
　　犹如斯本际　　真本际无际
　　三世为平等　　普解脱一切
　　愍哀等如斯　　导师之所行
　　咸周于三世　　一切无挂碍
　　本际无所造　　无造能自然
　　本净如虚空　　无垢无尘劳
　　最胜显如是　　一切悉严净
　　已舍造无造　　弃于有无事
　　释放言声辞　　及一切音响
　　蠲除于去来　　灭度无所有
　　诸十方如斯　　于法而自然
　　一切言无声　　亦不可受持
　　如是净寂然　　晓了一切法
　　如空中鸟迹　　若石处虚空
　　缘本所誓愿　　而示现色身
　　自观诸十方　　最胜所变化
　　假使欲入斯　　如是最胜界
　　当志念遵道　　自净其志性
　　制捐诸思想　　于念亦无念
　　犹空中鸟迹　　心所入如是
　　是故安住子　　省诸导师行
　　听我之所说　　精举诸譬喻
　　计于诸十方　　名德不可极
　　况复说其义　　咨嗟讲圣尊
　　如彼群萌类　　自然行致身
　　不能思念计　　诸导师所行
　　十方境界果　　佛道自在伦
　　成就诸德本　　听说一切德
　　今现是世人　　思行令无余
　　未曾念堪任　　合聚依因缘
　　百亿土有辞　　音合亿百千
　　所以曰言世　　因立三千界
　　人中上如是　　斯等自然悉
　　不能计演德　　如其等所周
　　常可数宣畅　　一切众生念
　　不可知人尊　　所行之自然
　　复次佛子。犹如此雨无所从来。无所从去。而致斯润。是群萌类。因罪福生。如是佛子。斯诸如来。兴隆道化。无所从来无所从去。而致法雨。悉是菩萨。众德本力。是为三事。于是颂曰。
　　如雨无从来　　去亦无所至
　　佛化一切然　　无来亦无去
　　复次佛子。譬如大雨三千世界。受体众人无能计会。知其渧数。设一佛土。所兴众生。思念弘泽。心眼为惑。唯有主知。三千世界。雨尊天子。悉知诸数。不失一渧。悉是宿本德之所致。如是仁者。一切众生。声闻缘觉。不能晓了。思惟观察。如来法泽。不能及念。怀来大心。假使闻之。斯大心者。则当迷惑。唯众生尊菩萨大人。于过去佛。善修道业。得无上力。能知之耳。是为第四。于是颂曰。
　　犹如有大雨　　遍三千佛土
　　唯尊天子知　　其余无能别
　　计一切声闻　　及缘觉之乘
　　不解佛法雨　　唯菩萨能知
　　复次佛子。兴大云时。又有阴雨。名曰灭除。灭尽于火。有大雨。名曰愦乱。坏于水灾。又有大雨。名曰断绝。断除于风。又有大雨。名曰坏败。毁坏大宝。又有大雨。名曰消烂。则以糜烂三千世界。如来如是。兴显于世。有大法雨。名曰灭除。而演法泽。消除一切尘劳之欲。又名积业。而演法泽。积累一切。众德之本。又名蠲释。而演法泽。断除一切六十二见。又名坏败。而演法泽。令成一切诸法之慧。又名消化。而演法泽。化灭一切心志所行。是为第五。于是颂曰。
　　如雨灭除火　　有雨坏水灾
　　有雨断绝风　　毁落大宝山
　　如来兴显世　　灭一切贪欲
　　积累众德本　　除六十二见
　　法雨于十方　　成就一切慧
　　化众生志性　　使顺从正道
　　令不吝四大　　三界无根原
　　自然无极慈　　三达无挂碍
　　复次佛子。如雨一味。若滋无限。润悉周遍。如来若斯。以一大哀。咸雨一切。令至无边。法泽周普。怀致大圣。故曰如来分别显现无量之法是为六事。于是颂曰。
　　譬如雨一味　　而悉遍蒙润
　　如来亦如是　　行等无偏邪
　　则以一大哀　　咸雨一切人
　　法泽至无边　　普怀来大道
　　复次佛子。犹如三千世界还复之时。先成色界诸天子身所有宫殿。次成欲界世人所居。然后成就众生之类。如来若斯。兴显现世。先成就于诸菩萨慧。然后次演缘觉慧行。次乃显示声闻德本所行之慧。然后示于余众生合集善本所当行慧。道法一味。随众生乐。所为德本。所居屋宅。宫殿之处。如现一类。或不用者。如来法味。亦复如是。从黎庶器。所殖德本。而显慧行。自然为现。是为七事。于是颂曰。
　　犹始立天宫　　色界无色界
　　然后乃兴盛　　欲界之宫殿
　　已后乃成地　　人民之处所
　　一切诸萌类　　诸龙揵沓和
　　十力亦如是　　本已应自然
　　修行无边际　　菩萨之风仪
　　然后寂然宝　　因缘而得立
　　次于得自在　　分乃及众生
　　雨诸渧堕已　　无青亦无黄
　　水则入于地　　缘是生若干
　　因其地欲就　　生树山丛林
　　其水不若干　　生地种之名
　　诸导师住谛　　智慧悉圣达
　　哀慧如虚空　　执持于善权
　　如最胜之法　　则入斯供养
　　智慧离众垢　　其身无所住
　　复次佛子。犹如水灾兴起之时。等在虚空。斯三千界。现有莲华。名成德宝。为若干种。而自然生。皆悉覆蔽于水灾变。普照世间。假使莲华。自然出时。大尊天子。及净居天。得见斯华。则便知之。于此劫中。当有若干平等觉兴。彼有自然风。名显曜。而起游行。则已成就色界天子宫殿屋宅。又复有风。名净显明。安隐净洁。而以成立欲行天子宫殿屋宅。又复有风。名曰一类。无所破坏。而成立于大铁围山金刚之山。又复有风。名曰特尊。而吹成立须弥山王。又复有风。名曰长立。而吹成就七大宝山王。一曰阴涂利。二曰懿此山其利。三曰除害[土　　屋]。四曰除优陀罗。五曰脱化民随罗。六曰目邻大目邻。七曰香山冰山。又复有风。名曰善住。成立大地。又复有风。名曰严净。成立游地诸天。天龙揵沓和宫殿屋宅。又复有风。名无尽意。成立三千通流一切海之渊。又复有风。名照明藏。成立普世如意宝珠。又复有风。名坚固根。吹令成就衣服之树。如是仁者。其大阴雨。则为一味。又其水者。无有想念。获致诸法自然之数。而使众生别知德本。如斯诸风。则以诸风。分别了知三千世界如来至真等正觉者。所以怀来一切德本。成就诸法积累无上无极之慧。为世面首。而不断绝。如来种性。显耀无极威神光明。普晖世间。靡不周遍。其见光明。皆以至心。向于如来。又是大圣。无所挂碍。及诸菩萨。各自念言。今者如来。所以兴显化诸菩萨。是故现身于斯世矣。分别演说诸佛种性清净离垢平等之慧。奋此光明。如来所可咏怀合集无漏之慧道光明。名曰普照。令致如来不可思议法界之慧正觉种性。又有光明。名曰总持以。故如来。力不可动。怀来兴显。无能胜者。有道光明。名曰超越。故诸如来。慧无所畏。怀来兴显。莫能及者。有道光明。名一切通。故诸如来。怀来合集。诸通之慧。靡不从教。有道光明。名坏憍慢。故诸如来。令众声闻。见功德本。不为虚妄。无所缺减。致无所著。有慧光明。名曰普德。一切众生。若见佛者。悉令归趣。无尽福慧身亦如是。有慧光明。名远中间。如来以斯深妙之智。归趣合集。至道三宝。而不断绝。有慧光明。名若干种庄校严净。如来以斯具三十二相。八十种好。怀来合集。一切普备。悦可众人。有慧光明。名无等伦。如来以斯。度于法典。咸同空界。于佛之土。寿命无量。致无穷极。如是仁者。如来法雨。则为一味。如来慧场。无所想念。显示菩萨。成致道法。见众生根。而为说经。如来之慧。悉为一等。圣道光明。等无差特。以故如来。兴出现耳。佛子。观此如来致于一解脱味。分别显现。无有限量不可思议清净之德。令众生类。悉睹知之。皆是大圣之所建立。又复欲令如来无所建立。而显现法未之有也。若使劝立化于一人。至于无上。则为如来。俱显德本。若能晓了如来之德。想念智慧。而逮及者未之有也。如来圣旨。超殊诸法。故为众生。分别显现。令入此义。使了亮法。不以厌足。如来无想。亦无所念。无所成就。亦不怀来。无所造作。亦无不作。彼无作者。无所从来。乃为兴显。是为八事。于是颂曰。
　　如莲华出生　　觉佛兴如斯
　　诸天欢喜者　　曾见过去佛
　　睹水之所在　　宫殿则清明
　　今世不复久　　各当有国土
　　佛真善光明　　斯为本瑞应
　　菩萨之所念　　觉了靡不达
　　其慧识清净　　身鲜洁无垢
　　十力济蠕动　　念行诸佛法
　　晓了世所有　　无量所造业
　　犹在因地上　　地在于水表
　　悉处于虚空　　此谓大宫殿
　　两足及四足　　众生皆依仰
　　人中尊如是　　已达为法王
　　为一切无余　　众生皆戴赖
　　睹见若闻者　　悉宗共侍之
　　破坏爱欲尘　　群生所依业
　　上至于梵天　　然及无边际
　　孰为众生故　　而欲安黎庶
　　不应光为迷　　而求于智慧
　　无喻而为喻　　最胜以故见
　　复次佛子。譬如空中而立四风。执持水种。何谓为四。住风起风御风坚周风。是为四。持虚空水。地在水上。不动不摇。是则名曰为地力矣。水在风上。风立于空。空无所住。以是之故。三千世界。而有处所。如是仁者。假使怀集。如来兴显。建立于世。无所挂碍。智慧之明。便有四部。无极慧场。执持一切众生德本。何谓为四。一时顺欢悦群黎慧场。二建立诸法因缘慧场。三护众德本所御慧场具足诸业。四住无漏界而睹慧场。是为四慧场。以此将育一切黎庶。其大慈者。度脱群萌。其大哀者。执师子吼。以能立此大慈大哀。分别众生诸所念趣。住权方便。建立慈行。是为绥怀如来兴显。又如来者。无所挂碍。圣达之明。悉无所住。是为九法。于是颂曰。
　　犹如虚空界　　而无有齐限
　　受有色无色　　所苞无有量
　　八维及上下　　佛土诸有身
　　三界无有余　　是为虚空界
　　诸胜身如是　　则普而示现
　　观察诸法界　　有无之所处
　　大圣之尊体　　一切无见者
　　若睹诸导师　　随律蒙开化
　　复次佛子。犹如三千世界。弥广无限。众生之类。有若干行。若有方便。不离虚空。或在水中。或在地上。或分陀利。不可计量。各行权便。或在诸天宫殿之中。自在天宫。或在虚空。因空自恣。如是仁者。假使如来。绥集显现。一切众生。见皆戴仰。若有觐者。欢喜踊跃随时自恣。则住觉力。继习禁戒。娱乐弘业。度世贤圣。自由神通。智慧无身。说无挂碍。圣达之门。修行此业。演说显耀。而自恣成。不失报应。讲务光辉。导利诸法。依由大化。无所忘失。是者名曰。绥集如来显现。一切众生而悉戴仰。是为十力法。斯为佛子。如来至真等正觉为诸菩萨兴显示现怀来讲法。有所归趣。不可限量。无有放逸。亦不调戏。其心意识。有所兴发。归于无身。自然如空。了解众生。则为自然。不计吾我。非有崖底。一切佛土。则无有土。诸土尽空。归无退还而不断绝。当来之际至无欢豫如来圣慧无有[番　　去]党。归于无二。有形无形。有为无为。诸法平等。假使通达一切众生遵修大猷自恣之业。乃是往古之所劝助。则能具足斯奇雅矣。是为佛子。无限言辞之徒类也。所言徒类。怀集如来兴显大道。于是颂曰。
　　一切诸众生　　依怙于佛土
　　悉因虚空界　　则顺随法教
　　或水中平地　　若于诸天宫
　　鬼神及龙王　　皆为依仰之
　　空无有斯念　　今吾何所造
　　已为何所失　　为谁现造义
　　人中上如是　　身显诸缘便
　　随一切十方　　而造若干行
　　戒禁自娱乐　　弘业度世圣
　　以神通慧明　　为益谁利义
　　顺示清白法　　了无有诸身
　　未曾兴想念　　为益谁利义
佛说如来兴显经卷第二
　　何谓佛子。诸菩萨众。觐见如来。至无限量。菩萨设若亲近如来。则为归道。所以者何。无所见者。为见如来。见如来者。则为一法身。以一法身。若一慈心向于一人。则为普及一切群萌。多所将养。如虚空界。无所不苞。无所不入。或至一切有色无色。有形无形。有处无处。亦无所至。亦无有来。则无有身。以无身故。无所不周。佛身如是。普入一切。群萌之类。悉于诸法。一切佛土。靡所不遍。亦无所去。亦无所从来。所以者何。用无身故。如来身者。欲以开化众生之故。因现身耳。是为佛子。菩萨入于第一之门归趣兴显。则谓如来。
　　复次佛子。譬如虚空无色无见。无有形类。而不可睹。因分别知。众生之类其所苞[果/衣]。广普弥远不以逼迫。空亦无想念。如是若见如来之身。普照世间。及度世事。因别罪福。如来不来。亦无所去。无所挂碍。亦不可得。所以者何。大圣光明。蠲除一切八十颠倒。是为第二所入之门。于是颂曰。
　　因发起驰逸　　则尽威光焰
　　悉见于众生　　增损诸因缘
　　如空无形色　　如来亦如是
　　以一等法身　　救脱众生类
　　最胜适出现　　化一切冥者
　　渐渐观察谊　　兴盛遇佛道
　　道德甚弘广　　照曜三千界
　　度脱生死难　　心悉无想念
　　人尊无等伦　　示现于增损
　　若有训己者　　逮得于缘觉
　　一切众生知　　亲近人中圣
　　譬如大梵志　　自处清明宫
　　复次佛子。日之光明。照阎浮提。众生之类。蒙恩无限。而仰得活。辉耀无量。犹如流水出于山川。生长百谷。衣服之具。其有窈冥不明之处。亦复赖之。蜎蜚蠕动。牛马骡驴。亦复由之。所欲读说。溪谷树木。及诸药草。悉亦因之。诤讼虚无。悉得决了。空中游行众生之类。悉复怙之。江河浴池。泉源流水。亦复恃之。莲华开披。郡国县邑。州域大邦。悉得其明。展转睹见若干形色。游于田野草苗之中。陆地之人。水中品类。悉复仰之。各各修治生活之业。有所兴造。便能究竟。所以者何。日之光明。宫殿所照不可限量。饶益众生。道德如日。群萌若觐如来身。闻其音声。致无央数不可称限方便之缘。而依得安。回恶就善功德之法。蠲除愚戆。灭众冥事。兴隆道慧。巍巍晖曜。其大慈者。普护众生。其大哀者。救脱黎庶。归趣诸法。长育成就三十七品道之力也。殖种信净。犹如浊水。而致清澄。所睹不虚。不失报应有色无色生没之事。悉见睹之无所伤害。道慧光明。令诸众生。不失德本。为众之首。菩萨大士。犹如莲华。劝化布施一切诸行因缘之便。而为最上。所以者何。圣之道场而无涯底。如来奋震。无量慧光。无限圣场。亦复若斯。是为第三所入之门。于是颂曰。
　　譬如日宫殿　　悉照阎浮提
　　于空而垂光　　除闇无蔽碍
　　本无无处所　　因地生莲华
　　众人而依怙　　若干之土地
　　胜日亦如是　　众生悉恃仰
　　诸天世人民　　善修于德本
　　降伏于无极　　逮致法光明
　　得见人中圣　　因成于三乘
　　复次佛子。譬如彼一日之宫殿。照大石帝须弥山王。次复照于诸余大山。次照黑山。后乃照陵阜丘垤。及地处所。此阎浮提人所游居。光明随地。其日宫光。无有想念。言当先照于宝山王。又日演晖。等无差别。是其土地。处所高卑。非日光明而有殊特。不念先后。如来若此。等游无量忠正法界巍巍道场。则演出于无损光晖。以斯慧明。普有所照。其前云大。帝石山须弥王者。而先遇光。则谓趣于诸大正士。以法光明而为示现。开化度之。然次乃示声闻缘觉之所慕慧。众生发志。建立德本。然后化于不善之党。稍渐教于一切黎庶。长处邪见。悉皆遭蒙如来之光。已蒙光明。便得受决于当来世。得值如来日之慧晖。令无思想。成诸德本。如其志愿。逮智慧耀。是为第四所入之门。于是颂曰。
　　如斯日之曜　　不离诸有形
　　又及诸天众　　亦皆得依倚
　　犹如诸江河　　饶益于众人
　　安住光如是　　众生悉戴仰
　　其离笃信者　　不见佛日光
　　何所佛差特　　斯等亦蒙赖
　　若有闻名者　　遭遇胜光明
　　缘是渐获进　　至于成佛道
　　复次佛子。如日宫殿。其生盲者。不见威光。虽无眼目不知昼夜。续因其明。得生活业饮食之具。如是众生。亡失本净。见佛不信无极道光。则谓生盲。虽不睹见。如来慧光。纵使如此。续当蒙于大圣日照。如是比类。微妙弘明。晖曜神通。照其身形。为设瑞应。于当来蠲除爱欲尘劳之行。是为第五所入之门。于是颂曰。
　　如日照天下　　生盲不能见
　　虽不别昼夜　　续蒙其晖曜
　　众生失本净　　不信如来慧
　　佛恩慈广大　　续当蒙得度
　　复次佛子。譬如月殿造立现四未曾有法。何谓四。照诸窈冥。在于众星。而常弘明。其亡道者。指示处所。普游天下。有所容受。已见月光。众生戴仰。立随方面。有所游出。不怀狐疑。是为四。如是如来之身。有四难及。自昔未有。示现叵逮。非人所见。何等四。普现一切学与不学。缘觉之乘。所誓愿者。从其信乐。如示现之。限碍之事。寿命之节。其损耗者。为示长益。如来道场。不增不减。咸见一切诸佛世界。众生之类。所可造念。随力信乐。应为道器。因何光明。则为一切群萌品类。而见瞻戴。观于佛身。皆蒙曜晖。又如来身。无有想念。便能逮得无所著心。是为第六所入之门。于是颂曰。
　　其月光明照　　神围须弥山
　　光乃至诸山　　然后至丘岸
　　次照于高土　　乃至于平地
　　渐曜诸卑下　　所有诸土地
　　安住光先照　　诸菩萨身形
　　然后奋晖曜　　缘觉之所行
　　尔乃照自在　　次照学不学
　　乃照众无余　　佛道无想念
　　复次佛子。如大梵天。名曰三千。悉现身三千世界。靡不周遍。亦不分身。群生品类。敢有形者。随其色貌。皆现其前无不见像。如来至真。亦复如是。未曾分身。无若干体。普诸世界。随诸黎庶。志性形体。所可信乐。而示现之。大圣身心。亦无想念。是为第七所入之门。于是颂曰。
　　梵天名三千　　悉遍自现形
　　于众势各尊　　自在无不睹
　　又斯梵天者　　而不分其体
　　诸法之导师　　自在亦如是
　　佛身普示现　　在十方世界
　　其像无限量　　亦不分别体
　　一切人各念　　今现在我前
　　悉睹佛面像　　闻所讲说法
　　复次佛子。如大医王。皆知诸药。分别好丑所入分部。晓练群籍经典术咒。其阎浮提一切众药。人不识知。谓不中用。医药本德及医咒力。表示群黎。适见此医。病皆除愈悉得安隐。又是其医。非力所造。现在得立。心自念言。此诸民人。将失救护。若没之后。得无孤茕。鄙宁可设权善方便。而为示现。采集众药。以自涂体。承己术力。已合诸药。示如寿终。其身不坏。亦不枯朽。亦不毁碎。往来周旋。坐起经行。皆为变现。医药所当。而疗除众生之病。闻见其音。亦得安隐。终始无异。如来亦然。则为无上医王。晓了疗治一切众生尘劳之病。亿百千垓诸劫之数。造设医药。普归一切智度无极。方便善学道术法药。皆是往古为菩萨时。所建奉行。智慧善权术咒食药。威势之力。住当来际如是无限。处于众生。为兴救护。疗治群萌诸疹疾也。斯则无身。无有事业。其身清净。一切众生。适睹见之。爱欲劳病悉为除愈。虽不信者续而得安。一切佛事未曾断绝。是为第八所入之门。于是颂曰。
　　犹如假有医　　皆学诸方术
　　其见此师者　　众病悉消除
　　如人病困厄　　赍药欲往疗
　　则已涂己体　　现一切威仪
　　人中尊如是　　医王无限量
　　显扬于圣智　　善学慧医术
　　往本宿所行　　故现尊圣身
　　众人得睹见　　除欲病无余
　　复次佛子。如巨海中。有大宝珠琉璃之藏。名曰等演诸光。其有见此大宝珠曜。若遭斯珠。形像颜貌。皆变如琉璃藏。设人睹见大宝珠色。眼即清净。普获安隐。乃至大珠光明威神。宫殿咸照。群萌蒙光。而永无患。如大宝珠。名曰安众。所处年岁。若放雨时。众生即悉而得安隐。休息诸[病-丙+(止/(止　　止))]。如来影曜亦复如是。为大珍宝一切福会无极慧藏。假使众生。遭遇如来圣慧光明。皆获一类。升于正真道宝形像。若觐如来。则逮五眼。值大圣光。一切贫匮。则获法珍。便得丰饶无极之财。乃至道安如来之安。佛子且观正觉威容。无所演说。而普化益。开导群黎。是为第九所入之门。于是颂曰。
　　譬如无琦珍　　诣海深求宝
　　致一切明珠　　其光照周普
　　若人遭斯珠　　便得致自然
　　其有目睹者　　寻获清净眼
　　胜宝亦如是　　演出慧光明
　　若人遭此晖　　则致佛容貌
　　若观察最胜　　即获成五眼
　　蠲去诸尘冥　　便住佛道地
　　复次佛子。有大宝珠。名一切净念藏王。其大宝珠。功德威神。非十非千。而合集致。又彼大珠。所可着处。斯处众生。普无诸病。亦无众患。设令群黎。从摩尼宝。所念誓愿。悉令具足。如意皆获。又彼宝珠。则不照及。无德本者。一切净念藏王珠者。则谓如来。悦可一切众生品类。至真正觉。所示现身。三昧定者。嗟叹称誉。诸声闻众。一切众生。在彼生死。于五苦中。得越殊特。而度终始。又彼佛子。如来之身。无前无后。一切世界。受形众生。宿有福者。悉为一心。而无乱志。遵修正念。纯淑诸行。精进至向。于如来尊。悉获法愿。而皆具足。其罪重者。无有德本。不能睹见如来光明。则建立之。使蒙劝化。示其德本。是为第十所入之门。为菩萨行。至真正觉。入近如来。而至无量心之所念。其罔普周一切十方。行无挂碍。又法界者。观于诸界。不住本际。又如来者。无起无灭。咸等三世。于一切想而无所想。导利群萌。当来心际。入于此道。令无有余。周满一切诸佛世界。具足法身一切如来。悉为一净。于是颂曰。
　　譬若如意珠　　能与一切愿
　　设有所求者　　则获如所志
　　其无功德者　　斯等不见宝
　　又其尊妙珠　　永无吝惜想
　　安住身如此　　惠施一切愿
　　若睹有所游　　如志悉逮成
　　其怀凶危心　　此人不见佛
　　如来无吝想　　亦无有贪嫉
　　佛告普贤菩萨。何谓佛子。菩萨顺从如来之音。而等游达宣正觉声。不可限量众响言辞。则从众生心意所好。而为说法。至令众会各得所乐。如其志操而现化之。从心所念随时而入。不失三昧。不终不没。不起不灭。又而察之犹若呼响。悉无有主。亦无有我。众生罪福。所积行故。违失深妙。便有归趣。遐邈难济。兴不洁净。分别法界。故随无断。不舍坏法故。无嗔无恚。无没究竟。所缘住故。亦无有主。亦无不主。亦无教化。亦无不教。斯则为随如来音响。所以者何。譬如世遭大灾变时。即有自然四大音声。乃得知法而无有主。则无贪业。何谓为四。世灾变起。有一大音。自然而出。诸贤且听。一禅为安。第一禅者。离爱恚患。度于欲界。已得超越而致自然。于是众生。闻斯音声。成第一禅。度于欲界。即生梵天。适逮法已。闻于二音。诸贤且听。二禅安隐。则无想行。超度梵天而得自在。于时众生。闻斯二声。则行二禅无想无行。其内为寂。心无所著。成第二禅。即得生于光音天上。适逮法已。闻于三音。诸贤且听。三禅最安。离喜所欲。于心寂定。内无所念。第三禅者。随圣所教。度光音天。于时众生。闻斯三声。超光音天。生离果天。这生天上。这逮法已。闻于四音。诸贤且听。四禅寂然。除苦去安。忧戚喜欢。无苦无乐。清净具足。为第四禅。度离果天。于时众生。闻斯四声。舍离果天。超生清净难及天上。是为佛子。世灾变时。闻四大音。而致弘典自然之声则无部主。大圣之德巍巍无量。自然音声微妙柔软。播越远震。如是无主。亦无所造。无应不应。无举无下。若有欲逮如来法者。则有自然四大音声四大言教。何等四。一声出曰不造德者。皆为苦患。地狱饿鬼畜生三趣。计吾我人。言是我所。贪着所有一切万物。亦复为苦。设殖德本。生天人间。受贤圣教。弃八无闲。所生艰难。奉行十善。诸厄乃除。常值佛法。二声出曰诸贤且听。万物皆苦。烧炙然炽。转相逼迫。思想众患。身则无常别离之法。无形寂灭。不志利养。便无然炽。寻离众难。于时众人。闻此声已。奉持宣行。稍渐精进。得声闻乘。以忍度岸。三声出曰过于罗汉。则有微妙所乐之乘。名曰缘觉。无有师主。而自觉了。于是诸人。闻斯音已。信乐微进逮。缘觉乘。四声出曰。过于声闻缘觉之地。而有大乘菩萨所行。所苞含桴筏回御洪舟。济于彼岸。不断道心。所度无极。将护终始众生患厌。而现有声闻缘觉。其大乘者。为最尊乘为极殊特乘。一切众生。所戴仰乘。信乐超绝。正真乘者。闻此声已。斯等诸根。明达往古宿殖德本。如来至真威神圣旨之所建立。令其志性。含弘光大。自在至诚则发道意。其音说曰。诸如来者。无身无心。亦无所演。无所开化。而令众生。如得蒙安。是为佛子。第一缘事。为诸菩萨。而得顺从如来之音。于是颂曰。
　　如四无量音　　普宣于世间
　　众生界清净　　本出虚无际
　　则有四智慧　　寂然安隐禅
　　众人闻斯响　　便弃捐欲界
　　十力亦如是　　普周于法界
　　为众生之故　　畅演无量音
　　其有致斯印　　则超有为相
　　安住之音响　　未曾有疑想
　　复次佛子。譬如深山岩石之间。因对有声。世假如是。记是方俗。言而无有。身亦无有。见则因呼。对而有声矣。一切音声。言语所由。皆缘对耳。诚谛计之。永无想念。如是仁者。如来音声。无有言教。亦无所处。众生之类。心怀念道。因缘出意。究理音声。亦无有响。亦不可得。是为佛子。第二缘事。为诸菩萨。而得顺从如来之音。于是颂曰。
　　犹如深山中　　因缘而有响
　　从众人所呼　　寻报一切音
　　佛劝化群萌　　以音令开达
　　虽有言辞说　　未曾有疑想
　　十力之音响　　法界无著念
　　分别开导人　　制化诸根原
　　诸微细众生　　令其可意悦
　　有诸十力者　　不怀忘想求
　　复次佛子。如大雷震出音声时。名曰诸天诚谛之法。假使诸天。游行放逸。应时虚空。畅法雷震。一切爱欲。皆归无常。苦恼诳惑。须臾间耳。愚騃所习。觉无放逸。勿务驰骋。若自放恣。当归恶趣。无得迷谬。放逸诸天。闻斯言教。寻则愁戚。各各弃舍爱欲之乐。诣天王宫。乐于天王无尽之典。遵奉法行。且观其法雷震之音。而可自然。亦无别异。为诸天人众。而兴因缘。欲建立众生之故。而有此音。如来音声。亦复如此。则不可得。随人所行。而加演畅大法之音。亦无贪爱无业之音。无放逸音。无常苦空非身之音。皆告法界。悉逮无余。普周众生。随其所乐。而劝化之。便得悦可。导以三乘。各令得所。已无有量自在之慧。菩萨所行。令咸游入不可思议。又如来者。慧无财业。亦无处所。而以诱引。宣告一切。闻此声已。不可计会。众生品类。精进奉行。于是德本。或求声闻缘觉之乘。或志无上无极大乘。又佛道音。普于一切。无所猗着。亦无言说。是为第三为诸菩萨而得顺从如来之音。于是颂曰。
　　假使天放逸　　自然有雷震
　　发明于诸法　　令乐于道义
　　则于虚空中　　宣扬说法音
　　诸天闻此声　　便改不驰骋
　　十力亦如是　　雷震演法雨
　　流溢于十方　　导利诸众生
　　具足胜言说　　以开化他人
　　闻此音响已　　黎庶成佛道
　　复次佛子。喻有天子。名曰自在。又名善门。所向瞻望。则诸玉女。有百千品。而来集会。鼓作琴瑟。歌颂应弦。节奏若干。且观伎乐。调发妙曲。如来若此。则以一音。随群生心。依本志性情所慕乐。无量之行因其所信。各各现教。令得开解。是为第四为诸菩萨。而得顺从如来之音。于是颂曰。
　　犹如魔自恣　　兴造天伎乐
　　玉女之姿颜　　节奏互相和
　　一心而歌颂　　齐音发妙曲
　　具足亿百千　　种种之新声
　　诸十力若兹　　常演一声诏
　　则以权方便　　音气畅群萌
　　黎庶随信乐　　若得闻言教
　　这听尘劳断　　其音无想念
　　复次佛子。犹如大梵处于天宫。发意之顷。敕诫之音。扬溢于外。众会之表。令诸梵天梵身天子。敬奉音诏。如是仁者。如来正觉演出无上微妙佛音。普告一切众会。仪默于内。声达十方。开度群萌。使至道场。如来等哀。无吝众生。众生诸根。不纯不寂。见闻法化而不爱者。一切悉得。普集道场。各心念言。今者如来。而独为我。演法音声。又如来音声。亦无所御。而造成立所当教化。是为第五为诸菩萨而得顺从如来之音。于是颂曰。
　　假使逮尊处　　梵天之床座
　　则以一言诏　　悦可梵天心
　　其梵天之响　　不超逸于外
　　悉知一切心　　及来众会意
　　谓十力之德　　净处于佛坐
　　则畅一音响　　普遍于法界
　　不佹戾众会　　亦不怀贪吝
　　其不笃信者　　不闻佛音响
　　复次佛子。犹计如水一切同等。以为一味。若随器中。为若干变。又分别知。诸味各异。法教若斯。如来道教。为一味者。谓解脱味。众生之心。志性各异。谓为正觉。所说不同。如来音声。无有想念。是为第六为诸菩萨而得顺从如来之音。于是颂曰。
　　犹如计诸水　　一切雨自然
　　味等均清净　　无秽八种甘
　　诸佛子如是　　晓了众生音
　　若志念一味　　得佛自然道
　　遭遇因缘故　　随地各差别
　　其器各各异　　令水永不同
　　一切诸群类　　众生行各异
　　随心闻佛音　　所听故不同
　　复次佛子。如阿耨达大龙王者。若欲雨时。阴云普遍于阎浮提。然后降雨。长育百谷众药树木。竹芦丛林。皆得茂盛。华实充满。诸河源流。悉从无焚龙王身出。令无数物难计众类。致得滋益。如是仁者。如来普于一切世界。周遍无余。大哀优渥。而澍甘露大法之雨。悦可众生。长茂功德。具足备悉十方诸乘。如来之音不从内出。亦不从外。如是无量不可计人。群萌品类。而荷戴仰。是为第七为诸菩萨而得顺从如来之音。于是颂曰。
　　如众水流行　　周于阎浮提
　　无所不通彻　　普润于大地
　　山陵草众木　　五谷依因生
　　有察其水者　　所至无想念
　　世尊亦如是　　宣扬诸法界
　　布演正法雨　　众满于众生
　　长育百千善　　灭除诸尘劳
　　已晓了佛言　　于外不驰骋
　　复次佛子。如摩奈斯大龙王。假使兴大阴雨时。先贮集云。遍诸天宫。靡不周接。或不演降雨之一渧。观察众人农业普备。然后乃雨。所以者何。不欲烦恼众生之故。心念大龙。设而七日。徐详而下。则放微渧咸周土田。多所滋茂。如是仁者。如来至真。为大法王。兴法重阴。开化众生。若有所道。雨甘露味。为纯淑类。然后乃演无极道化。雨于法泽畅深奥典。不令众生怀恐惧心。宣于无上诸通慧味。多所充满。使得成就。是为第八为诸菩萨而得顺从如来之音。于是颂曰。
　　犹如有贤龙　　名曰摩那斯
　　则雨周七日　　徐泽无所伤
　　斯龙所以来　　欲成众生业
　　然后设愍伤　　安隐降澍雨
　　十力因黎庶　　云集布法阴
　　欲化众生故　　显示第一义
　　从其人之器　　宣奥之法音
　　闻诏不恐懅　　则入于佛慧
　　复次佛子。譬巨海中。有大龙王。名大严净。一念之顷。便能演出十品之雨。不可计限百千之类。莫不沾洽。雨无想念。又其龙王。无异想念雨之自然。百千众品。而令差别。如是仁者。如来至真。假使欲演法音雨时。发念之顷。分别十法了其所归。宣法光曜。出百种音。或复显畅八万四千众生之行。现八万四千所入之响。至于无量亿百千垓言声之说。悦于无限众生之心。道教法音。亦无想念。而则裂解一切根原。如来之法。若慈无极若干种变。善妙清净。巍巍如是也。是为第九为诸菩萨而得顺从如来之音。于是颂曰。
　　犹如大严净　　龙王之嫡子
　　而先设云集　　然后乃降雨
　　佛道则自然　　而主有所度
　　口出十种音　　二十或至百
　　或复至百千　　法泽无限量
　　所尊无所畅　　不毁坏法界
　　自恣之龙王　　一切龙中尊
　　荫雨且普达　　周遍四方域
　　润一切有形　　堕雨若干品
　　其海所有水　　无有若干种
　　世尊亦如是　　道教等一品
　　行者心各异　　所获故不同
　　复次佛子。海大龙王。欲兴无极感动变时。必安众生。令怀欣踊。雨四天下。周遍大地。上达自在清明天宫。云布覆荫若干品类。又众云同。现如是像。种种别异。或紫金色。或复黄色。或琉璃色。或白银色。或水精色。或赤珠色。或马瑙光。或车磲光。或首陀光。如是杂逮。大阴所覆。普遍四嵎及四天下。又其水者。无有别异。而云雾布若干种像。变出电已。畅大雷音。从其群萌所欲乐雨。或出玉女倡乐之音。或天琴瑟众伎箫和。或以若干龙妃乐音。或揵沓和妃乐音。或阿须伦偶乐音。或以土地所出音。或以海中雷震伎乐音。或以鹿王鸣呦音。或以无坏鸟乐音。或若干种万舞之伎。其巨云阴之所覆盖。如是色像。时节大悦。自然龙风。普有所吹。假其风出。云雾安详。先放微渧。后散大雨。上达自在清明之天。下遍地上。虚空天宫。靡所不接。雨于大海。莫所破坏。又至自在诸天游居。玉女伎。名欢乐。雨诸舞乐。至其不乐慢天。雨诸如意珠。于兜术天。雨珠璎饰于盐天上。雨若干种华。忉利天上。雨软名香。四天王上。雨好衣服。于郁单曰。雨微妙华。于大龙王宫。雨超等光赤明真珠。为阿须伦。雨于兵仗。名坏怨敌。如是比像。周于四方四天下域。诸天宫殿。所雨弥漫。不可计会。海大龙王。无所吝惜。亦无悭嫉。又诸众生。所殖德本。各各别异。而不一等。自然变为差特之雨。如是佛子。如来至真。以无上慧。为大法王。常显法乐。而以自娱。寂然无以普布法界。法身阴云。靡不周遍。因其众生所信乐者。而示现之。或为众生。颁宣畅示最正觉身。而兴法雨。现变化身。放法云雨。现建立身。而降法雨。现色像身。若干品雨。现功德身。而演云雨。或复示现慧身云雨。或复随俗。示现其身。有十种力。或复现身。四无所畏。自然为显无所损乏。或现法界而无身形。是为大圣法身阴雨。普遍世界。随其音声之所信乐。而为众生演其耀光。除诸垢浊。斯光名曰平等晖曜。或复名曰无量光明。或名普世。或名佛所建立秘奥之藏。或复名曰光照于世。或复名曰无尽之行入总持门。或复名曰其意不乱。或复名曰其心无侣。或复名曰游步所入。或复光明。名曰悦可众愿。如是比像。法雨所闻。雷震之响。至于正觉。晓了佛道。若净逮闻平等雷震。寻则畅达离垢之印。三昧雷震自然之声。一切诸法自在三昧。金刚场三昧。须弥幢幡三昧。日定光三昧。巨海印三昧。可众庶心三昧。无尽响解脱无嗔三昧。无所志乐三昧。常愍无失三昧。假使扬声。各令闻此佛法之音。是如来身。而演甘露。出于无数法音云雨。所闻讲法。游无等侣。悦可众生。是为正觉一切智门不可思议。悦群萌心。悉得其时。名曰晓了弘慧道场成就往古无垢方便。大慈大悲。究竟无逸。兴隆道化。斯则所遵一切菩萨。定厥身心。然后乃演大法之雨。是为佛子。若兹色像显大法雨愍哀之雨不可议雨。平等之觉。导诸群生。开化身心。如来至真。畅不可畅。无极甘露。若诣佛树道场之时。为诸菩萨。宣大法雨。名法界无所破坏。最究兴成阿维颜地。又名如来秘藏菩萨所乐大法之雨。成诸菩萨一生补处。有大法雨名严净饰普令群生。无所违失。不废菩萨。如来之地有大法雨。名曰庄校道自严饰。合逮法忍诸菩萨等。合集宝慧。有菩萨行。名善化。无所断截。而阐法雨。行成菩萨。名无慢门。入深奥门。行不懈厌。又有法雨。令初发菩萨意者。遵无上道。名如来行。大慈大哀。将济群生。兴发法雨。化缘觉乘。信乐中行。为众现说十二因缘之所。或超有解脱果。名入普至际诸见事。而演法雨。开声闻乘。众生信乐。以圣达刀。截割一切尘劳之垢。有智慧剑。而布法雨。名欣灭诸害。为众邪见不可了者。积累德本。而雨诸法。闻音斯名十法畅显法雨。悉得充满。周于一切。随其信乐。应得解脱。如来则为演大法雨。普遍法界。靡所不达。大圣未曾吝惜于法。从其众生纯熟之行。而因根源精进若干。现于法雨。是为佛子诸菩萨行第十之事。
　　犹如云雾集　　四方而风起
　　超过以时雨　　及水之所流
　　菩萨分别说　　黎庶之德本
　　故今现在世　　立此三千界
　　诸十力如是　　善修慧为风
　　因缘澍法雨　　志性甚清净
　　察众生无等　　劝助以清净
　　所谓诸十力　　导师因开化
　　上于虚空中　　云集而降雨
　　无有而堪任　　执持所雨水
　　唯世遭灾变　　乃能堪受耳
　　言辞谛无著　　身界为广普
　　诸十力如是　　自然无所有
　　大圣有所说　　法界之言辞
　　而雨法教化　　所润不可限
　　无能堪任持　　唯有法净志
　　未曾有斯念　　去来之所由
　　亦复无所造　　永无所遭遇
　　犹如虚空中　　云雾而致雨
　　但假名法耳　　自然而无化
　　诸十力如是　　法雨无所有
　　亦无有来者　　未曾见往者
　　尽菩萨威神　　而兴造斯行
　　觉了法幻变　　获世而放雨
　　众生无所行　　则无有三界
　　犹如自然荫　　而降随水渧
　　唯有尊自在　　三千之教名
　　造立得自由　　斯本福果报
　　安行雨若斯　　遍佛土无余
　　思念及限量　　无能计数者
　　其于众生上　　一切世间尊
　　斯而思惟雨　　道宝为手掌
　　寂灭应澹泊　　自然得解达
　　又断除余事　　所起诸阴盖
　　弃捐斯众瑕　　长益道宝行
　　品任三千界　　悉晓了一切
　　十力之所由　　灭尽尘劳欲
　　思惟念自然　　垓德不可量
　　又复断绝去　　一切诸邪见
　　分别志性行　　最胜宝为富
　　一味而真谛　　犹空中放雨
　　所雨无有际　　散渧各有处
　　又计其水者　　无应不应想
　　众人怀欢喜　　犹因生诸法
　　又复其法者　　不起一不多
　　其无本味等　　无应不应想
　　至于无边际　　成佛及圣众
　　斯等为受持　　如是之像法
　　佛言。以十名德。于如来之音。入无限量。何谓十。游入虚空。则无限量。普至诸法一切境界。而无限量。游入无余。分别晓了众生之界。而无限量。游入一切悦黎庶心。罪福所趣而无限量。游入因缘报应萌类。去尘劳结。慧无限量。游入究竟寂然澹泊无生之音。而无限量。随众所乐。而开化之。入于脱心。而无限量。顺解脱味。游入三界。无有边际。而无限量。处于无底。得无境界。游入慧行。而无限量。选诸法要。诸佛境界。不复回还而无限量。入于如来。顺法不奏。而无限量。如是。贤目菩萨。为不可计。群生言响。畅如来音。于是颂曰。
　　以十德之事　　入佛无量慧
　　至一切诸法　　境界无齐限
　　大道亦如是　　巍巍无能思
　　而多所愍伤　　一切悉蒙度
　　分别生死际　　萌类不可极
　　化除众罪福　　悦心令开解
　　使不求报应　　道慧无崖底
　　了佛之音声　　忽入于寂然
佛说如来兴显经卷第三
　　佛言。何谓佛子。而诸菩萨。游入如来至真等正觉心所念行。如来不为心有所念。不分别名。不晓了识。如来无心。乃能入游无量之念。如倚虚空。造立一切。因其由趣。有所成就。又如虚空悉无所著。如是仁者。若欲求道。恃怙慧者。一切世俗及度世事。因佛圣慧而逮兴显。又如来慧而无所著。是为第一因缘之门。菩萨游入如来行念。于是颂曰。
　　犹如虚空中　　而受一切形
　　而着依怙之　　亦无空想念
　　如来之妙慧　　如是无所著
　　咸救于一切　　不想吾我人
　　复次佛子。犹如法界不离一切诸声闻度及诸缘觉。一切菩萨。所习游至。又其法界。不增不减。大道如斯。如来慧。合集世间。度世之慧。分别了念。所造巧便。慧不增减。是为第二。于是颂曰。
　　譬如声闻地　　及与缘觉乘
　　菩萨之大士　　悉从虚空生
　　大圣亦如是　　解空无极慧
　　心等无增减　　救济无适莫
　　复次佛子。犹如大海与四大域八十亿土。而相连接。地形所尽。至其境界。而普悉可获得水矣。自然踊出。其大海者。亦无所念。如来之慧。亦复若斯。普至一切众生心意。靡不达遍。从诸黎庶意之所念。所在逮致清净法门。则以顺之。令世人获自然之慧。又如来世尊。所可演慧。悉为平等。从其志性。以奇特事而疗治之。道德超世。是为第三。于是颂曰。
　　譬如四大海　　与八十亿域
　　而悉相连接　　地形所尽到
　　水靡所不至　　而自然涌出
　　海亦无想念　　如来慧如此
　　至诸众生心　　慧莫不通达
　　从群黎所好　　则为开导之
　　致于清净明　　令获自然明
　　所演悉平等　　如来无想念
　　复次佛子。犹如巨海。自有四大如意宝珠。演集积累无量之德。所以致此如意珠者。不以龙神有德故有此大珠生。诸琦珍悉大海恩也。生一切宝。黎庶戴仰。莫不济之。何谓为四。一名曰等集众宝。二曰无尽音。三曰归趣。四曰等集众辞。又计于此大如意珠。则非凡类。阿须伦。迦留罗。真陀罗。摩休勒。诸龙鬼神及余水居。含血之类。能致光耀。所以者何。宝固在于海王龙王藏。又其大海诸摩尼珠。而有四角。在于四方海龙王宫。各自别立。如来至真等正觉。亦复如是。道德晖赫。有四大宝无极之慧。则以于此四大慧宝。劝化开导一切众生诸学不学。及至缘觉菩萨慧宝。缘此致之。靡不济度。何谓为四。兴隆法乐。至无所猗。善权之慧。有数无数。有为无为。法宝藏慧。于诸法界。而无所坏。随时演慧。以得超度。于时不时扰动之慧。是为四。则复以此四大之慧。求如来藏。入道府库。不与众生。而同尘垢。在于世间。逮开士慧。令诸菩萨。游诣四方。所可玩习。无上正真而令坚住立不退转。是为第四。于是颂曰。
　　四珍之尊义　　逮致安妙藏
　　所以巨海中　　自然生诸宝
　　其如意明珠　　不离清净妙
　　分别在四面　　所处有光明
　　如来四品慧　　无量不可限
　　安住圣巍巍　　开道于五趣
　　斯无极至慧　　无有异想念
　　唯察诸十方　　所说无不达
　　复次佛子。有彼巨海。而复现于四大之宝如意之珠。威神巍巍。光明无极。斯如意宝。功德之耀。消于大海所积聚水。而令厥水不复游逸。斯以大海不增不减。以是之故。如意大珠。至使大海常自停贮。何谓四。日之耀藏大如意宝。师子之步大如意宝。照耀光明大如意宝。无余究竟大如意宝。是四大宝。假使大海。若无有此如意珠者。水当流溢。四大域界。荡合漭漾。至围神山大围神山。悉当没溺。其日耀藏如意宝珠。则以二事。变大海水。其光照之。消伏其水而令色变化成像乳。师子之步如意宝光。照变乳色。成如苏揣照耀光明。如意宝珠。晖[火　　僉]照之。除去苏像。犹劫烧时。火[火　　僉]盛赫。皆焚天地。大如意光。照于巨海。令其无余。忽然灭尽。不知所归。如是仁者。如来正觉。为众生故。则以四慧。照耀一切。因斯明照。于诸菩萨。至令逮成如来三昧。何谓为四。除灭众罪。则以法河。究尽恩爱。令成道化。皆以智明。照于世间。如来之慧。无冥无明。为平等圣。是为如来四大之慧。为诸菩萨。忍众恐惧。殖不可议功德之本至于一品诸天人民及阿须伦浊俗之众。不堪诸患无量苦痛。若值如来寂寞之地。慧明所照。降伏诸着。立于三昧。能闻法颂。消生死海。遭遇如来。所开化慧。笃乐三昧。因得兴于大圣神通。微妙行音。大慧照世。消化众秽。致神足行。能自成立。为世大明。开道盲蔽。无冥无明。以能蒙此如来慧圣则能降伏世之邪智。大人之地。无三昧定。灭除一切财业贿赂。身无所有。而逮得此大道之慧。若无于斯如来四慧道德光明。假使欲令诸菩萨众。逮得如来至真正觉三昧正定。未之有也。亦不能除生老病死四。无所畏。无本际行。是为五事。于是颂曰。
　　海水无限际　　而有四品宝
　　大力无极威　　次有微妙尊
　　四方域众流　　自然有万川
　　常入于大海　　大海无增减
　　慧处在法座　　决断诸所著
　　以法广布施　　欢喜无所说
　　安住有四慧　　咸为诸开士
　　最胜及菩萨　　未曾有众患
　　复次佛子。犹如假喻。其下方水。及至上界想无想天。一切三千大千世界。悉处虚空。如是计之。一切三界群生有形。不离虚空。而想吾我。虚无所计。则无所猗。空无所著。亦不迫迮。生死亦然。察于十方所周虚空。含受一切诸佛世界。亦无所受。如是仁者。诸声闻乘。缘觉之慧。有为行慧。无为行慧。皆以依猗如来之慧。如来智慧之所开化。大道通达。普入一切。无不周接。无所想念。亦无挂碍。辄以圣智。多所济导。是为第六。于是颂曰。
　　旨极从下方　　起至于上界
　　一切三千国　　欲色及无色
　　所住无所住　　诸界无吾我
　　亦不计有常　　不念于断绝
　　安住慧如是　　一切慧之本
　　诸学及不学　　并诸缘觉乘
　　众菩萨明达　　而志怀愍哀
　　若建立道门　　佛智慧最上
　　复次佛子。犹如下方。而生大药。达山王顶。号无根原。又大药者。根通地下。过于金刚。六万八百千由旬。住于水界。安隐而立。无能拔者。其原分布。悉遍周匝阎浮提土。万物萌芽。绕集一切树木根株。近茎生茎近枝生枝。近节生节。近叶生叶。近华生华。近实生实。其有天下。树木华果。皆因之生。又大药者。其根转体。体令根转。以用二事。不生万物。近于地狱。依水纯阴故。虽在于彼而不回转。是以于法而不得生。又其余处。大地之场。所布根原药之所生。尽极其地。法应当然也。如来道慧。亦复如是。从本清净。则以大哀。生坚固元。平等觉种。乃为真谛。微妙达要。而不可动。斯谓根也。善权方便。则谓茎也。慧则枝也。法界节也。一心脱门三昧正受无所破坏。叶也。觉意庄严。华也。究畅树形。诸通慧也。解度知见实也。辩才之议。靡不通达。则谓地也。其如来慧。无有根着。用何等故。而无根着。永无所信。是则名曰为究畅矣。则无根着。所可兴发。悉无所行。断菩萨行。则为无本故。谓如来也。演菩萨行。斯则名曰无所依猗。若有菩萨。亲近如来无极慧原。则不违舍一切众生。因其道根。而生大哀。近于茎者。坚精进也。因其茎。次生其枝。度无极也而长成就。近枝生叶。学于禁戒。静寂知时也。近于华者。谓诸相好。若干德本也。节谓随时。次生果者。则谓究畅。不起法忍。至无粗辞。柔仁和雅。又其实者。为诸通慧。则为道果也。以是之故。如来之慧。不由二事而有所生也。何等为二。谓无为及与有为之大旷谷。若堕于溪涧。而游无极无为之事。于诸声闻缘觉之乘。又其志性。不与俱合。亦无所畏。游于三爱三流之原。于如来慧。亦无所生。亦不退还。若有所生。已达圣性。修平等心。于诸菩萨。无有彼此。且观正觉。大道晖赫。巍巍无底。而为真谛。慧不增减。其根坚住。令诸众生。究竟通达。了无笃信。是为佛子第七之事。于是颂曰。
　　于雪山冈岭　　药名无根着
　　其药有大神　　威曜无等伦
　　普长育一切　　丛林诸树木
　　而根茎叶枝　　枝因诸根无
　　一切诸佛种　　自然成道慧
　　德旨亦如是　　遵修一切智
　　晓了行佛道　　奉宣于圣路
　　等习于慈哀　　生长觉明哲
　　复次佛子。譬劫灾变。大火熙赫。烧三千大千世界。一切树木。药草万物。及至围神大围神山。大金刚山。莫不焚冶。假使有人。取枯茭草肥松重阁。以投盛火。于意云何。宁有一叶得不烧乎。答曰不得不烧。欲令不烧。未之有也。报曰如是。尚可使火不烧树木大积薪草。有欲限节。如来圣慧三达神智。众生之数。国土多少。诸法之底。去来现在无央数劫。令不普见。而有微碍。不悉及者。未之有也。所以者何。正觉道慧。无有限量。不可计会。靡不通彻。故号如来至真等正觉。是为第八。于是颂曰。
　　若劫之遭患　　天地被陶冶
　　一时悉焦然　　男女树木果
　　佛子且忆察　　于斯诸游居
　　金刚尚消融　　何况枯草木
　　山陵诸所有　　岂可脱不烧
　　安住之智慧　　皆能分别知
　　当来众生类　　若干劫佛土
　　诸佛悉明达　　如是无限量
　　复次佛子。犹如灾变风起之时。而有大风。名曰毁明。则发且兴。毁坏围神。大围神山及金刚山。一切三千大千世界。吹令破散。使无有余。又复有风名因缘盖。吹于三千大千世界。飘举擎接。越置他佛国。假使于彼因缘盖风。独值自恣。无毁明风。便当摧破十方。不可限量诸佛境界。如是仁者。如来则有无极大慧。名曰毁坏一切尘欲。正觉以斯无极大慧。吹除一切诸菩萨众尘劳挂碍。如来次有无量圣达。名曰总摄大权方便。则能消灭爱结之患。至妙道场。因复开化新发菩萨。一切诸根。未纯熟者。设诸如来。不总摄斯大权方便。成大道场。令无央数不可计会诸菩萨众。修于声闻缘觉之乘。世尊。顺从善权方便。令诸菩萨大士之等。超越声闻缘觉之地。由斯自在。而无所住。是为第九。于是颂曰。
　　劫中若恐懅　　诸天乱不安
　　神围须弥山　　咸悉为毁坏
　　风即时兴起　　无能制止者
　　无量诸佛土　　糜碎无有余
　　有诸十方者　　圣慈得自在
　　则以毁破碎　　诸菩萨尘劳
　　彼复有道风　　遵修于善权
　　寻便以救护　　声闻行者安
　　复次佛子。如来之慧。游入一切圣智巍巍。靡不周遍一切黎庶。终始之界。所以者何。若有欲想。世尊之慧。欲及达者。未之有也。又如来慧。悉离诸相。自在之慧。则游自然无所挂碍。如书一经。其卷大如三千世界。或有大经。而未书成犹如三千世界之海。或如神围山。如大神围。或如普地。举要言之。如千世界。或如四域。天下之界。或如阎土。或如大海。如须弥山。如大神宫。欲行天馆。如色行天。如无色天。假集大经。广长上下。犹如三千大千世界。而有一尘在大经卷。又诸经上。各各有尘。悉各周遍。在大经里。当尔之时。有一丈夫。自然出现。聪明智慧。身试入中。又有天眼。其眼清净。普有所见。则以天眼。而观察之。今斯经卷。如是比像广大无极。其上则有少少尘耳。于诸众生。无所加益。我身宁可以无极力大精进势。裂坏此经。解散大卷。当以饶益一切黎庶。适念此已。则时兴隆无极之力精进之势。辄如所愿。取大经卷。各自散解。以给黎庶。如一经卷。众经之数。亦复如是。若此仁者。如来至真以无量慧。不可计明。悉入一切众生江海心之所行。而普晓了群萌志操。如来之慧。不可限量。靡不周达。不可穷极。正觉之智。不可计会。观察一切萌类境界。怪未曾有。斯众生类。愚騃乃尔。不能分别如来圣慧。世尊普入。而自念曰。吾宁可宣显示大道。使诸想缚。自然蠲除。如佛法身圣涂力势。当令舍离一切着念。设使晓了正真之慧谊所归趣。获致无极三昧之定。畅说正道。去一切想。诲令使念无上道慧。化诸黎庶在五趣者。令达无极。是为佛子第十之事。如来至真。劝诸菩萨。心入道义。如是比像。济无央数诸菩萨等。蒙如来慧开化其心。使入大道也。于是颂曰。
　　犹如有经卷　　大如三千界
　　自然有微尘　　悉散于其上
　　有一慧士夫　　明眼坏经卷
　　悉分别布散　　施于五趣人
　　世尊亦如是　　智慧如大海
　　见众生心意　　悉惑诸想念
　　佛以愍哀人　　为解除众想
　　诸菩萨戴仰　　谛蠲弃着次
　　复次佛子。何谓菩萨游入如来之境界。于斯菩萨慧入无碍。知一切界。为如来界。一切佛土诸所有境。众生之界。则悉无本。靡所部分。不有所坏。其法界者。无阴盖际。又本际者。无际强畔。犹如虚空。无有边崖。亦无有界。亦不不有。悉以游入如来境界。犹众生种。不可限量。无有边崖。如来之界。亦复若斯。不可限量。无有边际。所以者何。如其众生心之所念不可计会。如来寻则以无量慧。而开化之。如龙王尊。而得自在。摄无量水。因时放雨。不可计渧。不从内出。亦不从外。如来境界。亦复如是。从意所欲。有所兴造。即自然成。彼无所咨。亦无有师。如大海中水不可量。悉从龙王心所念生。亦复如是。一切所有无量圣达。至诸通慧。行如法海。咸斯菩萨往古发心之所造愿。因从厥行。而生差别。问曰。何谓无量。为巨海者。何谓无限。诸通慧海。曰无思议。多所解说。至于大海。今粗举要。分别说之。谛听谛听。善思念之。阎浮提有五百江河。而入大海。拘耶尼域。亦五百江入大海中。弗于逮域。四千江河。而入大海。郁单曰域。具足万江。流入大海。于意云何。此水合会。流入大海。宁增多不。答曰甚多。报曰。十光龙王。所雨之水。则多于彼诸江之流。又四大域所有诸水。十光龙王所雨之水。入大海者。其水不如百光龙王之所雨水。堕于海者。为最多矣。又四大域水。十光龙王。百光龙王。所雨大水。入巨海者。不如大游龙王。身中所出。入于大海。其水倍多。举要言之。如摩奈斯龙王。雷吼所雨。则复加倍。难头和难。所出之雨。无量之光。妙群龙王。大[火　　僉]龙王。大频申龙王。雨亦如兹。斯十大龙王。立亿龙王。各各降雨。不可称限。其四大域。巨海之水。及十龙所雨之水。并八十亿种龙王。悉归巨海。不如阎浮提海。龙王长子。诸大江河。所有众水。及诸洪雨。不如十光大龙王宫所出水。计四大域。一切江河。及前所说。诸龙王雨。十光龙王。百光大龙王。宫所出水。咸悉不如大严净龙王宫所出水。举要言之。摩奈斯。雷震难头。和难。无量光明。及大妙若群。大明[火　　僉]龙。皆悉不如斯十龙王。及八十亿龙王宫所出水则悉不如海龙王长子宫所出水。如是。诸龙王等水归大海。咸为不如海大龙王。雨无所坏。水为最多。其阎浮提水。及拘耶尼。弗于逮。郁单曰。十光龙王。宫殿所雨。百光龙王。大琉璃龙王。宫殿所雨。摩奈斯龙王。雷震。难头。和难。无量光明。妙君龙王。大明[火　　僉]龙王。及大频申龙王。宫殿所出雨者。及八十亿。种姓龙王所出。诸是有水。及四大域海之龙王长子所雨有海龙王。无所坏雨。众大雨水。咸悉不如海大龙王。清琉璃中所出诸水。而悉周遍。充于大海。大海之水。如是无限。又如海水。无有量者。其宝品界。亦复无量。众生之界。亦复无限。观于大身。亦不可计。大海水。不可限量。诸宝品种。亦复无限。于佛子意所趣云何。其大海水。宁无限乎。报曰无限。如大海德。无能计量。如来若斯。慧无限量。百倍千万亿倍。巨亿万倍。无以为喻。不依言辞。随人所解。而以牵引大海譬喻。佛之大道。圣过于兹。因假三昧。其明无边。则如来慧。所达巍巍。犹如大海。其意无限。从初发意。乃至菩萨一切智行。而不断绝。道宝无量。一切道品。三宝之法。不可尽极。劝化众生。当造斯观。诸学不学。其缘觉乘。悉见济度。以无极谛。志无所在。悉睹无量。住于第一欣然之地。始从菩萨。便能至于无挂碍地。化诸菩萨。令不废退。是为佛子诸菩萨众则能游于诸佛境界。亦能普周一切所有。亦无限量。于是颂曰。
　　积清净诸品　　无数不可量
　　众念之境界　　一切无边际
　　如意之齐限　　其心无所周
　　一切诸十力　　当求斯境界
　　犹如龙所处　　未曾有舍离
　　应其心所念　　而放于雨渧
　　设使心有来　　乃可得还反
　　其龙不有念　　吾当有所雨
　　诸十力如是　　未曾有来至
　　亦无有还反　　能仁不可得
　　永无所兴造　　况遣心有念
　　法界无限量　　犹如江河沙
　　其海无边际　　水及宝亦然
　　诸含血所居　　一切无限量
　　其水悉一味　　生者咸仰之
　　若处于此中　　不饮余水业
　　大圣亦如是　　妙慧无崖底
　　三宝无限碍　　道要不可计
　　诸学及不学　　人民无央数
　　不可计群萌　　志愿佛道慧
　　何谓佛子。菩萨游入如来圣慧无挂碍行。威仪礼节。犹若如来。往本无生。于当来世。亦无所造。随时缘故。而忽成矣。斯如来行。不起无灭。不有不无。亦不游入。有为无为。譬如法界。无有限量。亦无不限。所以者何。无有自然。亦无有身。故曰法界。大圣若斯斯名如来。行无限量。亦不无限。游入无身。亦无自然。犹如飞鸟行虚空中。于百千岁。而飞行者。如有所度。亦无所度。观前察后。其虚空者。无有边际。如来之行。亦复如是。于亿百千劫。所讲无极。若叹有极。设无所说。其如来行。故无边际。如来已住无挂碍行。亦无所住。而为众生。畅现如是如是比行。佥度一切挂碍之迹。如金翅鸟王游在虚空。以清净眼。观龙宫殿。变易本形。知应终者。骞翥奋翩。搏扬海水。波荡披竭。攫食诸龙及龙妻妾。如来若斯。慧无挂碍。住无底行。咸于法界。普观众生诸根纯淑因随宿本。殖众德原。寻以无极如来十力。而示形像。入终始海。披生死渊。开导众庶。能为应器。挑出群黎。于终始海。则建立志。于佛道法。而悉断除一切言行。获致如来无所想念。以无想念。慧无挂碍。则为住立。住无所住也。如日月光照于天下。独己游步。而无有侣。则无所立。行虚空路。人民瞻望。日月不念。吾有所奏。若复回还。世尊如是。游于泥洹。入清净法。亦无想念。于诸法界。示现超度一切诸行。五趣群萌。亦无懈息。无所专信。而则畅达。宣布佛事。亦无往反。是为佛子。诸菩萨等游入如来之慧行也。则无限量。亦无不限。代诸缘事也。于是颂曰。
　　无本不可尽　　未曾有起灭
　　有计无本者　　无处不可见
　　诸愍哀如斯　　其行无有量
　　无本者自然　　则无有二事
　　犹如此诸种　　法界无处所
　　亦复无限量　　亦无不限量
　　道行亦如斯　　圣达无崖底
　　所分别无极　　斯则无有身
　　如有鸟游步　　亿劫在虚空
　　前后亦如是　　虚无界适等
　　最胜百千劫　　讲论所当行
　　如方便随成　　不失于善德
　　金翅鸟在空　　遥望察水中
　　知龙命所终　　举食龙妃后
　　十力智自在　　烧尽诸尘劳
　　善造众德本　　拔出生死原
　　譬若如日月　　游行虚空中
　　黎庶蒙安隐　　光亦无想念
　　世尊亦如是　　由法众无碍
　　开化无数众　　不兴诸想念
　　何谓佛子。菩萨游入如来开道。于斯菩萨佥度一切。诸所著行。而不犹豫。平等法味。了不二入。如来所阐则复游入于无想觉。无行之觉。无处所觉。无限中觉。无边际觉。弃不成就。猗着中间。则观一切文字音响。而无处所。于诸言声。而无言教。究竟尽极众生之行。奉平等觉。志性诸根。尘劳爱欲。悉为清净。如来道眼。一切普等一切三世。犹如大海。天下人民。悉戴仰之皆苞众生。见诸有身。故曰大海。如来之道。亦复如是。睹群萌心。志性所归。虽有所照。亦无照想。则为自然。是故名曰如来之道。所开导之也。彼便以化所可开导。既讲文字。亦无所说。于一切响。无所宣畅。虽有辞教本无所言。纵有所仰。亦无所仰。又复劝化于群生类。今当演说。举其大较。如来之道。所开化者。成最正觉不限众生。如号如来也。如身住数。众国土数。一切三世之所有数。诸身住数。亦复若兹。而无差别。如道教数。一切言数。如诸如来法界之数。如虚空数。无挂碍界。如诸御行之所开导。言教之界。如泥洹限。众生身形。所处住数亦复如是。口之言限。亦复若兹。如身口数。无挂碍心。所住限数。等无差特。彼以游入。如此无数。则净三场。致于道德。由是之故。等御己身。及诸众生。睹见如是一切寂然。而察等导于泥洹界。已睹若斯之自然者。咸入一切则无自然无尽自然。不起不灭。则亦自然。于我非我。亦复自然。于人不人。亦复自然。佛无所想。亦复自然。法界自然。虚空自然。亦无自然。已晓了此。成最正觉。逮致正法无余之慧。得睹如来无极大哀。多所开化。诸群萌类。犹如虚空。含受世界。一切方俗。志性自然。成于世间。如是比类。无尽无长。亦无所生。所生澹泊。亦复如是。成最正觉。亦无所觉。又其相者。亦无所相。亦复是相。而无若干。譬若士夫。兴化变人。如江河沙等。为诸如来也。令无比类。亦无形容。适化现此。则复宣举江河沙等皆为劫数。于意云何。其人所化。以奚等化。而令发心。成如来乎。白世尊曰。如吾所知。当为显义。化如来数。如无所化。化数亦然。答曰。善哉善哉。诚如所云。如是佛子。一切群萌。斯须之间。皆逮无上正真之道。成最正觉。成菩萨数。亦复若兹。其不成者。亦复若此。无所增损。所以者何。又省于道。则无有相。其无相者。无成正觉。无所长益。虽得正觉。亦无所逮。是诸菩萨。当以若兹入于如来乃成正觉。若欲觉了。当作斯觉。如来一相。而同品类。则无品相。斯则号曰。慧成道觉三昧正受通定意已。一一所觉。法身无余。超于一切众生立身。犹如一人。成最正觉。至道门者。一切众生。若成佛道。至于法门。亦复若兹。等无差别。使无量人。逮成正觉门。游入住于无限诸身如来之界。无有涯底。众生之界。不可计数。是诸菩萨。游入如来成最正觉。一一得致。如众生本。入如来身。所以者何。若得普入如来至真最正觉门。其身所行。亦无所生。亦无所失。如获一事。其余亦然。一切法界。作是游入。不离处所。不舍言辞。信此如来法身者也。所以者何。若能普入。乃成正觉。至无极慧。弘兹寂然。诣佛道树师子之座。复次菩萨。普了己心。能成正觉。则入法身也。所以者何。如来至真。不舍心本。乃致大道。如己心者。其余若斯。则以开导一切诸心。当造斯入。是为佛子。诸菩萨众为诸大圣以此推入。成最正觉。广远周普。普无不入。而不违舍。无所继着。则无休懈。无所笃信。入不思议法品之门。于是颂曰。
　　已脱二无二　　晓了一切法
　　等犹如虚空　　普解诸经典
　　等已无吾我　　是为解诸法
　　已分别圣觉　　一切无所觉
　　犹如四方域　　受诸有形体
　　等苞于川流　　是故字曰海
　　十力亦如是　　众生之海印
　　晓了其志性　　是故号分别
　　心意悉如化　　诸佛如化现
　　奉自然平等　　如化之所化
　　佛道皆辞说　　一切群萌类
　　本自然平等　　不增无所损
　　最胜有三昧　　名曰善觉道
　　住于佛树间　　得成斯定意
　　则演出晖曜　　照无限黎庶
　　开道如莲华　　教诲于众生
　　若于当来劫　　众生国自然
　　思法亦如兹　　诸根及志性
　　一切平等观　　无吾我以所
　　以故无崖底　　觉了道之覆
　　行菩萨之道　　弘慈慧寂然
　　处树师子座　　逮成无上觉
　　道力无等伦　　法身圣巍巍
　　普入无不周　　不舍于众生
　　何谓佛子。菩萨游入如来音响所导法轮其菩萨者。善立如来弘所思念一切黎庶。悉无本末。无所成就。当入诸法永无所住。断于一场游于真谛。诸所有法。离诸见际。舍欲之际则无有际。便皆游入一切诸法。如虚空际。无所行念则为游入一切诸法。不可逮致。本末永寂。一切诸法。泥洹自然。其诸文字音声之说。悉以自然。斯乃游入。至于法轮。咸悉遍畅如来之音。如呼声响。乃曰自然。则入法轮法门自然。一切诸音。悉为一响。乃入法轮。本末无主。文字无尽。乃入法轮。于内于外。无所积聚。犹如一切文字所演诸所言辞。纵有言辞。不舍真谛。讲说往古。叹叙本末。无央数劫。一切文字。而不可尽。如是仁者。如来至真。所转法轮。一切假号。悉文字矣。畅说无尽则无笃信。悉无所有。亦无所思。而无有响。亦无所施。彼则所可转法轮者。普入一切。亦无所入。如假文字。言曰无矣。若曰镫明。一切所造。皆托言耳。悉入诸数一切世俗。所说度世。游入于斯。永无住者。是如来音。普入一切众生之界。诸法身界报应之事。永无所住。其诸群萌。说若干种言辞之响。悉为宣畅一切如来法轮之音。所以者何。如来至真所转法轮。悉出一切诸所音响。而无进退。是菩萨者。游入如来所转法轮。菩萨大士。当造立斯。入于如来陶演言辞不可限量。何谓如来所入言辞。如来至真。转法轮时。所演音声。畅众生行志操所好。所以者何。佛有三昧。名无挂碍究竟无畏。转于法轮。以此定意正受之时。众生一切。咸随其音。而转法轮一一正觉音从口出。一一言辞。兴显群萌譬喻之响。悉各从志。假使以是三昧正受。悦可众心。是为游入。如来至真所转法轮。以斯柔顺道法所说。亦无所入。如此所游。则乃入斯。闻如来法圣教言辞。是为佛子。诸菩萨众游入如来所转法轮至无限量于是颂曰。
　　其轮无限量　　成就究竟界
　　亦无所长益　　一切无二护
　　所说诸文字　　一切不可尽
　　十力亦如是　　法轮常无穷
　　讲说于律教　　入一切有为
　　亦复无所入　　佛轮亦如是
　　悉入诸言辞　　自然无所入
　　普宣于众生　　一切行无余
　　超有为三昧　　究竟诸定意
　　欲求妙法故　　是为佛定意
　　蒙佛恩所致　　达一切群黎
　　最胜所演音　　而畅柔软辞
　　以一言声教　　宣布诸众生
　　分为若干响　　讲咏无有余
　　佛为一切尊　　解了众生心
　　如有所说者　　黎庶闻其音
　　文字不处内　　亦无由于外
　　计斯悉灭尽　　真诚无所有
　　若转法轮者　　悉为众生故
　　且观诸十力　　变化所感动
佛说如来兴显经卷第四
　　何谓佛子。诸菩萨游入如来至真现大灭度。于斯菩萨。欲入灭度。晓了一切。本净自然。则为佛矣。犹如无本。而归灭度。如来灭度。亦复如是。又如本际。法界若斯。犹如虚空无极之界。又如本净。如真本际。而离欲际。如无相际。无自然际。犹如一切诸法本净。如真本际。取于灭度。如来灭度。亦复如是。所以者何。应与不应。斯诸所有。等无差特。无生不起。设使诸法无生不起。计于彼法。无往不往无离不离。又如来者。不为兴发诸菩萨众。咨嗟叹说。令取灭度永寂无余。所以者何。一切如来。悉立目前。若如现在过去亦然。及复当来。一时悉逮。速疾成慧斯须得道。睹诸如来。皆当宣畅。色像音响。不兴二想。亦不无二。弃诸思想。应菩萨行。捐舍诸猗。如来不念。悦可众心。是为如来之灭度也。愍哀群生众想之患。故兴出矣。亦不灭度。所以者何。如来所住。处在法界。悦可众生。所以现身而有灭度。用之所由。法界无边。如日宫殿出于水中。则便普照一切天下。日之宫殿。无所想念。亦不转移。而咸悉照。靡所不遍。诸水众器。悉睹其影。举器无水。又日殿光。则不复见。于意云何。岂可谓是日之咎也。而令其影。不现器乎。答曰不也。无水器咎。非日之咎。答曰如是。如来慧日。往本所行。至诸法界。皆为众生。常演清净。兴自然事。逮致道念。显曜其心。而常睹见。如来之身。破坏器人。心怀秽浊。不见威光。佛子。应当化度众类渴仰。无如来故。为现灭度也。亦无有生。亦无不生。亦不灭度。于是颂曰。
　　假如日遍照　　其界及边崖
　　难畏所见影　　适见不复见
　　人中尊如此　　普现于世间
　　众生离笃信　　诲示以无为
　　普观诸佛国　　等由若如幻
　　狎习众因缘　　而计于吾我
　　假使有造行　　究竟佛所作
　　或不见大圣　　所睹而不同
　　最胜有定意　　名曰解无常
　　佛以是造业　　然后现等生
　　以分别身形　　为无量无限
　　须臾遍十方　　佛犹如莲花
　　犹如火者。普为世间。成所当熟。或于异时一聚落县。而火忽灭。于意云何。将无一切诸世界火悉灭尽乎。答曰不也。报曰如是。如来皆入一切法界。悉遍无余。兴于佛事。则于异时复他佛土。显发道意。便见灭度。而不灭度。当以如斯入于如来之般泥洹。复次佛子。假喻幻师。善学幻术。晓了方便。悉通神咒。则住精进。皆化三千大千世界。悉变为水。自现其身。在郡国邑。幻术。停住一切。而建立威。欲得诣于他异郡国。县邑州城。便化没已。于意云何。将无幻术皆灭尽乎。答曰不也。报曰如是。如来善觉无量慧幻。示现善权圣术之咒。普入一切。现诸法界。亦无所入。犹如幻化。现如来身。处在法界。究虚空界。则随众生之所信乐。各为化示诸佛之土。而现灭度。不独一国示般泥洹。如来悉于一切法界。靡不开达。是为佛子。为菩萨者。当知游入诸如来至真等正觉。现大灭度。
　　复次佛子。如来至真等正觉。又有三昧名无所著定意正受现大灭度。适以斯定。而正受时。如来仪体。一一毛孔。演出难计亿百千垓光明晖曜。一一光明。变出莲花不可计会。一一莲华。化作英妙无数自然师子床座。有化如来。各坐诸座。如来则随众生畴数。而自化立。形貌具足。真谛之德。严净周备。悉是往古所志之愿。其有黎庶诸根纯熟。则寻了见如来从容。便随律教。建立严净。当来本际。顺从群萌志纯熟者。因律而度。其如来像。亦无有处。亦无不处。亦无所说。亦无不说。亦无有常。亦无不常。又复悉是诸如来等。宿世本愿之所誓行。开示群萌。演达诸根。悉是威神。所化圣至。斯为佛子。诸菩萨众游入如来大般泥洹。所入无限无所挂碍。究竟法界无边中间虚空之界。又如来者。则为自然无起无灭。处真本际。若欲现时。使诸黎庶。悉得休息。普以威神。有所建立。皆示一切众生法界顺化其性。而演法要。虽有缘觉。唯菩萨了。于是颂曰。
　　佛定王无著　　一切众生尊
　　大哀力无极　　周遍于身阴
　　处在正真道　　分别演法雨
　　光润无想念　　普世各各异
　　欲慕如斯慧　　诸十力之心
　　观察最胜圣　　以何等为道
　　普于诸十方　　黎庶诸有形
　　念一切悉空　　无自然无身
　　菩萨善权慧　　变师子莲花
　　安隐若干处　　众生之法界
　　一切安住圣　　自然成智谋
　　以此无极慧　　超越诸有身
　　已犹等解脱　　法界无人物
　　其在于十方　　缘觉所由居
　　唯有佛子斯　　达法界无余
　　又察诸法界　　不增无所损
　　亲近最胜圣　　一切慧自在
　　习学若不学　　有为及无为
　　诸安住自在　　不损无所增
　　不尽无所起　　佛慧不可限
　　犹如水流行　　渐渐如次遍
　　柔润于土地　　其水无谀谄
　　地亦无想念　　令水不周遍
　　遵修精进力　　一切广分别
　　十力无边际　　解诸众生界
　　斯等群萌类　　思惟安住慧
　　则随遵修行　　兴立精进事
　　知是不复久　　当建功德慧
　　何谓佛子。菩萨而闻如来所现。当入一切众德之本。菩萨以斯无尽真行。不以虚妄观于如来。又闻所说殖众德本。入于无量贪欲之行。威神究竟。以等御之。生有为中。普具众愿。而不可尽。游入无为。有所兴发。当来之际。而无边限。究竟色欲。逮自在地。如有一人。以小小风。欲坏金刚。其人虽尔。不能谮增。当思其体。不净之器。解散五藏。悉无所有。又其风者。自然之法。有所毁落。如是佛子。从于佛法。随如来教。殖德虽薄。皆以破坏一切有为。所住尘劳。如来慧者。则应无为。悉无所有。除诸挂碍。如来所殖众德之本。而无所灭。犹如有人。积聚薪草。如须弥山。如芥子火。投于薪上。即时悉然。令无所余。所以者何。其火之谊。主有所烧。行者如是。虽于如来种福德少。悉烧尘劳。令无有余。速得亲近归于灭度。所以者何。则永究尽诸所蔽碍。已于如来。种德本故。灭众瑕秽。如有大药。名曰善见。设睹其色。闻声嗅香。服食佩形。眼耳鼻舌身意。自然得净。若终入地。变为医药。则复疗病。如是仁者。如来至真。为大药王。具以圣慧。饶益众生。多所疗治。若觐如来色身。眼即清净。耳闻三昧。则得彻听。若嗅戒香。鼻自然净。服尝法味。充饱众行。其有得闻如来所讲。舌自然净。辩才无量。若有遭遇如来光明。便得法身。其有思念于如来者。其心等净。其有供养如来至真。则成德本。除劳尘病。今属佛子。劝喻显示。其有见闻于如来者。则能净除阴盖罪患。若见闻说。无欢喜信。佛令斯等。殖成德本。不为虚妄。至得灭度。是见如来若闻声者。而得游入众德之本。因得除断诸不善之法。则普证明众道之元。靡所乏短。悉以脱了。引诸譬喻。如来兴显。一切咸备。不可引譬为假喻也。佛之功德。不可思议。起度诸心。欲以开化群萌志性。令得悦豫。以故如来。为诸菩萨。引诸譬喻。欲令解达。斯非正要。如是洪范。则是如来秘奥之藏。斯则名曰一切世间所不及知。乃入如来之妙印也。如来大慧无极圣明之种性也。名曰怀来一切菩萨一切众生所不能及。名曰游入如来境界平等之土。名曰净群黎界悉令无余。名曰普说一切根原诸所挂碍。又复至真不为余人说斯弘典。唯为志求大乘行者无思议乘。讲菩萨道。又斯经典。终不归余趣诸菩萨。犹如佛子。转轮圣王。金轮白象。绀马明珠。玉女藏臣兵臣。自然七宝。有斯化来。不归余人。唯当趣王适太子也。所以者何。因其圣后怀胎而生。则为具足转轮圣王。设使正后生是太子。则为具足。为圣王相。若寿终者。转轮圣王。所有七宝。七日之后。悉没不现。则无有余。如是比像经典之本。终不归趣于他人也。唯当至于正觉长子如来族姓道所生者。殖种如来之德本者。假至法身。遵修正士。则当蒙恩。势不得久。亦当逮成。如是色像。如来秘藏。经典之要。不断三宝。法若没尽。便无见者。所以者何。一切声闻及缘觉乘。不能堪任。逮是经典。亦不闻音。何况受持。讽诵读者。唯归大人诸菩萨乎。书在经卷。靖着屋宇。是故佛子。若有菩萨。得闻斯讲。志性恂恂。敬侍法师。供奉所安。当受斯典。所以者何。设有菩萨。笃信景摸。当成无上正真之道。菩萨大士。无央数亿百千垓劫。奉行积累六度无极。而复怀来道品之法。遵修悲哀。亦不入斯如来无极不可思议。不闻不进。斯非名曰为菩萨也。于菩萨法。为不长益。则不顺从如来胄绪。设有菩萨。讲诸如来无挂碍慧。笃信入道。而不狐疑。斯乃名曰为真菩萨。则不违失诸通慧强。普能究竟一切世法大圣之行。随如来教。于诸佛界。而无所著。皆得建立诸菩萨法。便得通达诸佛正典。而无沉吟。道品境界多所变动。由得自在立成诸法。于众菩萨。威神巍巍。寻入如来。无挂碍界。是以菩萨。若闻斯法。普至安住。道意无限。又其志性。力势至真。皆弃众想。应与不应。入在圣明。一切如来。悉在目前。所可念者。了虚空界。遵奉三昧。开心发寤。其有行入无量法界。为诸菩萨。志所造立。成就众德。而得自在。畅达通慧。除世众垢。发心无余。其国普周一切十方入菩萨道。去来今佛。合为一涂。等趣德本。劝助圣道。导利群生。使兴道心。开化未闻。当入斯法。入无所入。无能得便。皆令诸法归无因缘。常造斯念。顺一切智及一切法。悉为无限。菩萨已能游入若兹。所思念者。则为少事。所入难及。其慧自在。威神巍巍。普贤菩萨。承佛圣旨。说是法时。十方不可称计亿百千垓尘数诸佛国土。六反震动。十八部变而现感应。如来威神。显畅法施。则雨天华。箜篌乐器。不鼓自鸣。散衣服饰。诸盖幢幡。所雨众香。超于天上。诸名芬熏。杂香捣香。天上璎珞。又复雨降大如意珠。又其光明。越天所珍。赞曰善哉。菩萨之道。过于诸天。永永无形。而不可获。又诸菩萨。承己宿德。遍雨瑰琦。不可思议。清净严庄。诸佛国土。成最正觉。而悉云集。雨无量法。讲雅诵音。亦叹如来所讲言诏。犹如菩萨于四大域。初成正觉。建立发起。成就菩萨。而令欣喜。如是一切诸佛世界。悉无有余。周接十方。都不可计八十亿垓百千佛土。满其中尘。各越如是诸佛国数。现在诸佛。见普贤菩萨。闻所言讲。而遥赞曰。善哉善哉。卿族姓子。是为如来所分别说不可思议。所以者何。建立真谛。游入法界。又是十方八十不可称计亿百千垓佛之世界。满其中尘。一切诸佛。自然有音。而说经法。吾等于此。而现告诏。犹如余党。被蒙开化。亦如一切诸佛讲法。等无差特。又若百千国中尘数一切菩萨。皆得神通。入诸三昧。因见十方佛当授决。一切悉获一生补处。归于无上正真之道。千佛国土满中尘数众生之类。志发无上正真道意。皆为圣尊所见授决。尽于将来无数佛土满尘之劫。当得为佛。号曰佛界之乎如来至真等正觉。而常建立于斯法讲。当来菩萨。闻所未闻。宣畅奉行。于此四域一切世界众生悉知。犹若此界群萌被蒙。开化道教。而顺律者。十方佛国亦复如是。亿百千垓。不可限量。不可称计。不可思议。无有边际。道所化度。尽虚空界。诸佛境土。诸所黎庶咸被开化。十方诸佛。威神照明。如来宿本。建立所致。逮得诸法。遵修德本。如来圣慧。无能喻者。佛教随时。导利遍御。诸菩萨众。所获从宜。诸根调定。宿世所行。无所亡失。普贤菩萨。威神恢广。为诸通慧。威圣恺悌。悉见十方不可计量亿百千垓佛土。满尘诸菩萨等品数如是。悉来集会。充于十方诸法境界。示现无极严净菩萨。奋演大光。感动一切诸佛世界。惊骇天宫。降伏魔众。灭除一切众恶诸趣。宣畅如来无量威尊。不可称计诸法之乐。赞如来德。弦出无量。而雨一切。无有崖底。众宝奇特。种种供具。示现无极。各各异身。一切咸为如来法门。己身之器。所受无量。承佛圣旨。悉共同音。演一等声。善哉善哉。卿佛之子。乃能颁宣如来无等伦法。又所玩习。皆顺普贤。达无量称。入音声号。亲从如来。辞来至此。其佛世界。名曰普光。其法亦然。如今于此。等无有异。咸说斯法。承佛圣旨。逮如来典。是为佛子。证明现在。佛所建立。诣此众会。又如于今。至此会者。十方法界。所教无限。亦复如是。咸同虚空。诸佛国土。一一界土。四方之域。显示如来之所建立。佛之国土不可限量。百千佛土满其中尘诸菩萨来。皆是如来威神之德。修无等伦。以此章句。于是严饰。审谛无损。无能过者。于斯普贤菩萨。悉观一切诸菩萨德。察法际已。宣畅大圣之姓族也。理释诸佛无极之道如来之法。而无有侣。即便咨嗟。广达无边。悉宿德本。剖判光动。一切无形。演说佛典。普解众生志性所趣。靡不遍睹。令诸群黎逮得。应时不舍法句。使诸菩萨念不可量。道法光明。综了缕练。世尊无极。建立无慢。现言歌咏。一切如来。悉为一身。合一法体。又复宣畅往本大行。精进力势。无所藏匿。吉祥之力。等际所有。承佛威神道之所感。无可为喻。无言乃达。尔时普贤。重告之曰。菩萨大士。逮得法忍。有十事。以能具足于法忍者。则无阴盖。便致一切法忍之地。于诸佛法。而无挂碍。何谓为十。一达音响。二柔顺行。三不起法忍。四曰喻幻。五曰野马。六曰若梦。七曰呼响。八曰若影。九曰如化。十曰如空。是为菩萨逮十法忍。彼则何谓为音响忍。诸所闻音。不怀恐怖。不畏不懅。喜乐思顺。诸所遵行。无所违失。是音响忍。何谓柔顺法忍。菩萨随顺应游法生。而观察法。造立行等。不为逆乱设使诸法。应柔顺者。当度度之。志性清净。遵修平等。勤加精进。顺入成就。是柔顺法忍。何谓菩萨不起法忍。菩萨设睹诸法有所生者。都无处所。不计灭尽。亦无所见。其不生者则无所灭。其无灭者则无所尽。其无尽者则无所坏。其无坏者则无崖底。其无底者则寂然地。其寂然地者则澹泊也。其澹泊者则无所行。其无所行者则无所愿。是为不起第三法忍。何谓菩萨喻幻法忍。晓了诸法一切如幻因缘而成。笃信一法。济度若干无央数法。以无数法。等入一法。入于吾我。入无所入。诸所建立。导利众行。悉无所著。犹如巨象众乘之上。若幻不与众象车骑步人游居。不与男女童子童女。大小游居。不与树木枝叶华实。而俱游居。菩萨晓了一切诸法。若如幻者。不合不散不与地水火风。而俱游居。不与昼夜十五日。一月一岁。而俱游居。不计百年千年。不与日月劫数。而俱游居。不与影响诸所见众。而俱游居。不与若干。亦不若干而俱游居。不以若干入于一事。而俱游居。不与微妙及劣下极。柔软粗犷。而俱游居。不与鲜少弘多游居。不与有限无限游居。不与若干各异众会并处色者。而俱游居。其众会者。不与幻变。而俱游居。其所幻变。不与众会。而俱游居。无居不居。无所不居。而等济度。一切诸见。及若干幻。各各异见。于斯诸见。永无所见。乃见一切诸趣根原。是为佛子。名曰菩萨游入如幻。而度于世。世所行尘劳世。国土俗游法世。吾我世。痛痒世。有为世。离有世。合会世。无合会世。分别世。所造行世。是为菩萨济度世名。则为幻化普入诸世。不受众生。不坏众生。不受国土。不败国土。不受于法。亦不坏法。不念过事。于过去事。亦无所想。亦不离想。亦无当来。亦无造行。不堕未然。不住现在。不毁所存。则于佛道。而不驰骋。不想念道。亦不与佛。亦不劝佛而取灭度。不住诸愿。不舍所誓。遵修平等。亦不严净。无所挂碍开导国土。劝使进入。无所破坏。住于法本而不动转。等入吾我。亦不违毁吾我之想阴种诸入。训诲众行。蠲除所著。度脱黎庶。于斯诸行。无所依猗。晓了诸法。而悉平等。永不可得。分别诸法但假字耳。圣达明慧。无能逝者。度脱众生。恒顺时宜。亦不依猗群萌因缘。住于大哀。畅宿世行不可计会报应之事。皆令信了。是为幻喻第四法忍。
　　何谓佛子。菩萨大士野马法忍。菩萨晓世一切所有悉为慌惚。犹如野马。人遥睹之。如江河流而有波起。达士了之炎气无水。菩萨如是。分别诸法有无众事。无内无外。不有不无。亦无断灭。不计有常。不入教诲轻慢之内。观睹如有。而无恶趣。心不归外。亦不处内。为一像貌若干之像。知无像貌。一切诸法。具足微妙。皆悉无本。是为野马第五法忍何谓佛子。菩萨大士。喻梦法忍。菩萨观世。犹如梦想。如人之梦。不处于世。不从世兴。不从世生。又梦者梦无有欲界。亦无色界。无无色界。所以谓梦。则无所生。悉无所有。梦无尘劳。则无结恨。又计梦者。既无所生。亦无清净。梦不见梦。菩萨大士。观一切世。晓了如梦。亦无明达。亦无闇冥。梦者自然。梦无所著。梦者恍惚。梦者本净。有所建立。而有此梦。梦无所坏。因所念想故。而有斯梦。设能晓了一切诸法若如梦者。开导世间。是为若梦第六法忍。
　　何谓佛子。菩萨大士如响法忍。菩萨学法。所入诸音。设有所学。度于未度。学法开化。了于一切。犹若呼响。非不有声。然本悉寂。亦无所度。菩萨大士。如是色像。察于如来内外诸响。亦不别见内外诸事。亦不知外。亦不以内而了外事。不见所托。晓知言辞进退之宜。是为解知。若干章句。因缘如响。有所启导。于诸法施。靡所不达。亦无所碍。有所学者。分别晓了一切诸声。悉无所有。犹如天上殊妙玉女。属天帝释。而以一口。身同时鼓出百千妓乐之音。又其妓乐。无所想念。口亦无念。吾今演出百千妙响。菩萨大士。度诸境界。亦无想念。亦无言辞。晓了权宜。成无量音。方便无限。度于世法。亦不退还。常转诸界。入群黎众。为诸会者。分别说之。多所开导。则建立之。口畅演现无挂碍音。遍诸佛土。令其信乐。班宣经典。训导蒸庶。为奋光明。散照未悟。悉使觉了一切诸音。纵有所说。皆无所生。游若干音。都无想念。益加开导。解无所生。宣诸觉场。逮至圣涂。菩萨大士。已住于此等无所获。令普听者入于一切诸佛所兴。面见诸佛转于无限。所度法轮。顺无想念。是为如响第七法忍。
　　何谓佛子。菩萨大士。若影法忍。菩萨。不没于世。不生于世。不游于世。不出于世表。不行于世。不信法界。不坏习俗。又于世界。亦无不坏。不至于世。不贪乐世。不御于世。不长于世。又彼菩萨。不处于世。亦不度世。亦不奉行菩萨之行。无所笃信。于大誓愿。不实不虚。不有不无。无虚妄行。则趣一切诸佛之法。普周世间。靡所不遍。于世俗法。亦无所住。不随俗教。犹若如影。假如日殿。亦如月照。男女树木。山陵屋宅。诸神宫殿。诸江河流。若干种形。无量因缘。不可尽极。诸所方面。因日光明。悉睹众像。知其所趣。如清净水。又如船师。若夜光珠。因其所见。而得自恣。于斯所好。当所施者。其不清净。无光耀者。悉蒙其明。而蒙晖照。亦无所造。又其光明。亦无所有。无有音响。亦无所生。因其光明。而有所别。然其光明。无所游居。虽为清显。亦复不与。清显同处。于光明地。亦谓光明。照若干流。亦无所照。则无所周。影亦不入江河泉源大海渊池。又计其影。亦无所处。亦无所著。其影所现。亦无鲜洁。不有瑕疵。斯影不现。则于彼间。不猗得本。其影广现。无远无近。菩萨如是。所开化者。已及彼性。志行所趣。而得自在。所观众生道慧之场。有所劝化。他志所行。等无差特。分别己身所游道场。而普审察己界他界。悉无二品。如种树者。从始生芽。展转滋茂。稍渐成长。而生茎节。枝叶华实。菩萨如是。于己法界。及与他界。分别诸相。法无有二。则得超入无碍本际。彼菩萨身。则得越过不可思议诸佛国土。见诸佛土。亦无所著。于诸世界。亦不转移。至诸佛界。亦无所至。法身所至。如日殿影。在所具矣。其身普入。现一切界。有所现生。行无挂碍。亦不分身。亦无所行。无是世间世俗之想。蠲除方土虚无之辞。亦不散身。逮不终始无所不覆。如来之种本际所行。亦不复净身口意行。便得游入咨嗟无量。净一切身靡不周达。是为如影第八法忍。
　　何谓佛子。菩萨大士如化法忍。菩萨普入世俗。若有所至。观了众生。一切如化。然不适识。念如化事。所谓化者。则谓一切诸有世界。因所造行。思想所化。皆是一切苦乐颠倒。斯化等类。一切世间。悉缘无明。或以思想。便成尘劳众想之念。因缘化生。由是建立宣畅咨嗟音响法律。以无想教。而开化之。坚固不退。导令平等。悟诸不觉。立志誓愿行如化者。观察如来大哀之行。黎庶化生。晓了于斯。谓修法轮善权方便。以慧无畏四分别辩。圣达自在。如是菩萨。化度于世。超世功德辩才自由。恢弘无际。入于无量亿千之众。处于其中。而得自恣。悉能晓了。人行天动。睹无圣路。示以大道。如其所行。无所违失。譬如化人。则无所念。亦无所造。不兴心事。亦不于法而有所住。不从业起。亦不望报。无所游至不出于世。亦不于世而成正觉亦不念法。不习诸法。亦不久住。亦不须臾。亦无所处。不行习俗。不长世间。无方面辞。不近诸限。亦无不限。不增不损。无有笃信。亦无不信。无有贤圣。亦不凡夫。无有尘劳。亦不结恨。不没不生。亦无有慧。亦无不慧。亦无所有。亦无微妙。不依猗世。亦不导御。于诸法界。不智不愚。亦无所受。亦无不受。无有五阴。亦不无阴。无有生死。亦不灭度。不有不无。如是菩萨游行于世。修菩萨行。晓了辩才。不建憍慢。睹见世间。无有自大。遵所修行。不为己身。不为世俗。无放逸者。而无吾我。离着贡高。亦不倚此。亦不依俗。舍其慢恣。无所想念。不处于世。不断于世。亦不于法而溢自在。不于人界有所猗着。无所开导。亦不处于众生之界。无有所愿。亦无想念。亦无所净。又于诸法。无所庄严。诸佛之法。悉无所有。具足成就。乃至大道。又斯诸法。不有不无。犹如彼化。不有不无。达化菩萨住于法忍。而等晓了一切佛道。已得成就。造立诚谛。斯则菩萨。周揽佛法。如化无处。普于佛道。而无所获。众生之行。无诸阴盖。不起有身。入一切身。而开导之。有所建立。而无所著。若见色者。于色如化。悉无所著。而等具足。真谛本际。自然之明。有所照耀。于解脱法。而无所猗。于一切法。现有所生。而无所生。如彼化人无所识念。本性清净。有所受言。如所咨讲。顺一切律。亦无想念。如化感动。变异所造。现来诣此一切如来至圣道场。无诸退缘。亦无所生。兴无挂碍。成一切力。悉无所想。如彼化人。其心咸达。而不蔽碍围神之山。是为如化第九法忍。
　　何谓佛子。菩萨大士如空法忍。菩萨观入众生之界。犹如虚空无有缘相。一切法众亦复如兹。入诸佛土。而无有诚。诸法虚空。无有二事。菩萨如斯入无所誓。犹如虚空。苞诸佛土。亦复如斯。无所缚着。兴于如来所入之力。而俱游同。犹如虚空所入无二。道亦如斯。无去来今。慧亦如之。皆分别说一切诸法。所入如是。菩萨大士。逮得法忍。犹如虚空所致圣慧。亦复如兹。于斯诸乘。有所致获。悉如虚空。身口意所获自在。犹如虚空。所逮诸法。因意所念。而有所成。犹如虚空。于一切法。而无所种。不没不生。菩萨如是。于一切法。而得自在。不终不始。犹如虚空无有处所无能毁者。于诸通慧。无有处所。亦无所坏。于诸佛力。犹如虚空自然而住。于一切世而无所住。则为自然之境界也。菩萨如是。建立众生。亦无所立。一切如化。犹如虚空。不起不灭。亦无所生。合受一切世界所有。菩萨大士。如是亦无所住。无所成就。有所严净也。因其普显一切世界。犹如虚空。无有处所。亦无方面。无有边际。亦无崖底。畅达深广。靡不周至。菩萨如是。无有处所。亦无方面而有所至也。于一切法。宣达恢弘。等御诸行。靡不周遍。犹如虚空。有住依立。则无所生。而现众庶含[果/衣]众形。菩萨如是。不行不住。游随众行。而有所现。亦无所生。犹如虚空无有形像。亦无不像。无清净行。亦无秽浊。因有道御。菩萨如是。无世形像。无度世像。无无量像。因有所现。犹如虚空。无有久固。无须臾立。菩萨如是。不久存立。不须臾住。犹如现影。而无有影。为菩萨行。若晓了此。乃得究竟。行如虚空。现诸尘劳。而无秽疵。现诸结恨而无怨憎。菩萨如是。则以道力。降伏众魔。一切清净。其心鲜洁。寂寞恬怕。等苞一切世间所有。又如虚空所[果/衣]世间。等无差特。菩萨如是。于一切法。而悉平均。菩萨大士。又于诸法。亦无所碍。无所亡失。犹如虚空等[果/衣]一切。欲限虚空无有边际。菩萨如是。于一切法。志性俱游。又其道心。无有边际。所以者何。其虚空者。所周平等菩萨于己。而遵修行。成就清净。造于平等。为一周业。则以一事。转为无量。普游诸刹。若如虚空。于诸佛土。无所究竟而得具足。于诸方面。而无所住。游入诸方。成就神通。一切诸德。不可限量。殊特之事。自然具足。悉获诸法至度无极。得坚固术。志如虚空。若如金刚于一切响。无所想念。开导诸音。则不违舍。法轮之转。假使菩萨行能具足成斯忍者。则得自在。亦无所至。无往无来。悉无所趣。乃得自在。而无所灭。便于无为。而得由己。无所亡失。除无实身。成就真体。顺如律教。心无所望。则为一相。其身自在。入于无相。则以无相。无有限量。佛力无限。身普自恣。靡不周达。则护己行。身无所坏。而得由己。坚固平等。有所降伏。一切普入。其因咸睹。眼则清净。已无阴盖离欲之行。亦无不行。犹如虚空寂默无限。所入之处。则以无忍。无所不忍。是所谓功德也。己普辩大。至于澹泊。犹如虚空无有危厄。一切菩萨。晓了所行。入于清净。心等如空。无所毁失。一切佛法。若巨海。殊特无限。有所游入。无有断绝。入诸佛土。建立诱导无限国界众生之党。虚空无底。离诸色像。无众音响。察长见诸普随示现。寻开化之。具足成就。志固如空。无能沮败。其心坚强。悉得究竟。普等世界。亦如虚空。悉无所有。其坚固者。无趣诸世。除诸恩爱。能具大道。其劫悉烧天地然尽。不烧虚空。虚空总揽含受一切诸佛世界。菩萨如是。入于诸力。建立无上正真之慧。是为佛子。菩萨大士了诸法如空第十法忍。普贤菩萨。说是经时。诸菩萨众。诸天龙神。阿须伦世人。莫不欢喜。

 
