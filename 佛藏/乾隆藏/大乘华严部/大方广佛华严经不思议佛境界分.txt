大方广佛华严经不思议佛境界分一卷


大乘华严部
大方广佛华严经不思议佛境界分一卷
唐于阗三藏法师提云般若译


　　

大方广佛华严经不思议佛境界分
　　如是我闻。一时薄伽梵。在摩揭陀国。于菩提树下。得阿耨多罗三藐三菩提。成等正觉。其菩提树。根深坚固。善植于地。如栴檀柱。树身佣长。旁无枝叶。坚实圆满。名阿湿波他。所有诸鸟。不能飞过。皮肤细软。文象如绫。无量枝条。妙饰间错。其叶表里。素绿庄严。叶脉显现。如绀青色。枝叶垂下。周匝圆满。其花开敷。甚可爱乐。光明照曜。香气芬馥。其根茎等。显种种色。具足众德。如妙高山。其下严饰。如欢喜园。光明香气。一瑜缮那量。夜分远烛。如大火聚。其地四面。普皆平坦。于中。有草柔软滋茂。光色鲜洁。如孔雀毛。有妙香气。令心悦豫。无量小树周匝围绕。其菩提树王庄严胜妙。除波利遮德迦。及毗陀罗树。无以为喻。佛在树下。大众围绕。端严而住。如星中月处净虚空。
　　时有十佛刹极微等诸佛。各各从本国土。来至于此。为欲庄严鞞卢遮那。为众会故。示菩萨形。其名曰观自在菩萨摩诃萨。曼殊室利菩萨。地藏菩萨。虚空藏菩萨。金刚藏菩萨。无垢称菩萨。善威德菩萨。能弃诸盖菩萨。宝手菩萨。大慧菩萨。普贤菩萨摩诃萨等。而为上首。如是等众。皆来集会。复有无量千俱胝诸菩萨众。示声闻形。亦皆来集。所谓。舍利弗多罗。苏补底没特伽良演那。罗怙罗。憍陈那。摩诃迦叶波。邬波离阿。阿泥律陀。缬丽缚多。阿难陀。提婆达多。跋难陀。而为上首。一切皆是久习所行六波罗蜜。能近菩提。为欲利益诸众生故。于此杂染佛土。示声闻形。复有无量千苾刍尼。摩诃钵剌阇钵底乔答弥。为上首。为欲调伏下劣有情故。虽现女身。具丈夫业。复有释梵护世。天龙药叉健达婆阿素罗揭路荼紧捺洛莫呼洛伽人非人等一切非凡。皆是菩萨。悉来集会。何以故。以彼诸佛。有秘密法威德神通三摩地神变。云何菩萨。能得了知。乃至诸佛威德神通。有无边力。一切法空。诸力得转。有情云何。能得了知。如人梦中见种种事。若觉悟已即无所见。如梦中想。如是如是。梦愚痴故。法体想起。诸佛觉悟。无有所见。以诸甚深无障碍品。利益有情。微细解脱。得成就故。
　　而彼菩提树下。薄伽梵。端身而住。入三摩地。名不思议佛之境界。此三摩地。极胜广大。由此三摩地故。诸佛世尊。恒常入定。说时食时。行时乃至般涅槃时。如是严饰。佛薄伽梵。如妙高山王。如波利遮德迦树下安如意珠。而彼清净三十二丈夫相中。一切佛刹诸薄伽梵。如净圆镜。普皆示现。一一随好中。菩萨本所行。皆悉显现。从初光照王因缘。乃至究竟定光如来一一苦行事。所谓。能舍头目。手足身分。妻妾男女。奴婢僮仆。作使国位宫殿等。
　　尔时德藏菩萨摩诃萨。诸所修行未成正觉。请问普贤菩萨言。佛子。如来所住三摩地。为是何等三摩地耶。佛子。云何自然十方佛刹中。度脱有情。佛事示现。佛子。此三摩地。以何为名。尊者。此三摩地。云何证得。是时普贤菩萨。告言。善男子。谛听。我今为汝。宣说斯事。于是诸菩萨。起尊重心。瞻仰尊颜。正念安住。同声说言。善哉善哉。德藏。如汝所问。甚为微妙。然彼尊者能知一切。尔时大地六种震动。所谓。动遍动等遍动。摇遍摇等遍摇。吼遍吼等遍吼。击遍击等遍击。旋遍旋等遍旋。开合上下遍开合上下。当遍开合上下东涌西没。乃至中边。亦复如是。当此之时。一切众生。所有苦恼暂得休息。雨妙天华。
　　尔时普贤菩萨。告德藏菩萨言。佛子。此三摩地。是诸佛菩提。佛子。此三摩地。名不思议佛之境界。诸佛世尊。常住于此。从燃灯佛。得授记已。即于是时。入三摩地。从是以来。无功用住。于一毛端处。有无量佛刹。乃至一切佛刹所有极微等。诸佛刹土。普皆示现。或现生于睹史多天。从彼没已。下生入胎。住胎出胎。能行七步。而自唱言。我应永离生老病死。所作已办。或现处宫。或现出家。修行苦行。成等正觉。降伏众魔。转于法轮或现住世。寿无量劫。度脱众生所有苦恼。乃至示现入般涅槃。于一念中。普能示现诸佛刹土。如上事业。于一念中。摄一切劫。无增无减。皆无功用。乃至一切有情界未得解脱。一一刹那中。于一切处。作诸佛事。是诸佛刹中。毛端际处。示现无量诸佛刹土。如是彼佛。无边威仪。然此威仪。周遍虚空。无有毛端处。而无诸佛刹。亦无毛端处而不于中。念念示现阿耨多罗三藐三菩提。一切诸佛。生现正觉。乃至般涅槃。于极微中。亦皆普现一切佛刹极微等。诸佛刹土复过是数无量无边。彼彼薄伽梵。示现睹史多天宫。佛行行。示现度脱无量众生。佛土不小极微不大。何以故。以一切法不坚牢如幻如阳炎。乃至究竟。尽虚空界。如是无量佛事业起。刹那刹那。于有情所。常作利益。无暂休息。譬如即此大菩萨集会十佛刹土极微等数量于摩揭陀国十二緰缮那地分中安住展转。不相碍。如是如是。于极微中。容受无量阿僧企耶诸佛刹土。有余佛刹。各各相向。或有相背或有在傍。或有相纳。如是展转不相障碍。如人梦中于一处所。见种种事。虽见非真实故。不能为碍。如是如是。此诸佛刹。皆唯心量之所变现。或有世界。见劫火烧。或烧已尽。或见风起。或有清净。或有杂染。或现无佛。诸刹土中众生之类。随其自业。各见不同。如是如是。无量变异。譬如饿鬼饥渴所逼。于殑伽河边。或有见水。或有见灰。或见脓血。或见便利。不净充满。如是如是。有情于自佛刹土中。或见杂染。或见清净。或见有佛。或见涅槃。或见大众会中说法。或有听闻第一义法。或闻广说檀波罗蜜。或见游行。或有见住。或有见坐。或见食时。或见二丈夫量。或见七丈夫量。或见一瑜缮那量。或见百瑜缮那量。或见千瑜缮那量。或见光明照曜如日初出。或见如满月圆朗空中。随其业行种种见异。或见久远入般涅槃。或有不闻诸佛名字。譬如饿鬼于河水边有见猛火。或见异事。或见如是。如此大菩萨集会。各各于自佛刹土中。佛薄伽梵。作菩萨形。或见有一佛刹土中。劫波火烧。或烧已尽。或见于此佛刹土中。众生界满。佛现饶益。有薄伽梵。取诸佛刹入一佛土中。令相似示现。如患翳者。翳因缘故。不了众色。如是如是。识因缘故。不了众相。
　　于是普贤菩萨。告德藏言。佛子。我今为汝。略说此三摩地法。一刹那中于一切处。乃至尽虚空及众生界一毛端分量中无量无边佛刹。于一极微中法界极微等诸佛刹土。一一佛刹土。甚多威仪路。如一刹那中为利众生故。有十佛刹土极微等数量。如是念念中。有一切处。乃至一切众生。未得阿耨多罗三藐三菩提。此饶益事。常不断绝。如是威仪。第二第三。第四第五。乃至十方所有诸佛。无量无边。威德势力。亦复如是。
　　尔时德藏菩萨。闻说是已。于此三摩地藏。明了通达入不思议诸佛境界。觉悟一切诸佛世尊神通威力。即于是处。以诸威力。善巧调伏无量众生。有百殑伽沙诸菩萨众。于三摩地法。种种觉悟。或有证忍位。或有证诸地。其中观自在等菩萨摩诃萨。譬如瓶水已满置于雨中。终更不容一渧之水。如是如是。住第十地诸菩萨众。所行妙行皆已圆满。多时于此三摩地中。示现佛事。于一刹那能纳无量劫。于一极微能纳无量土。即于一念遍诸佛刹。任运度脱无量众生。
　　时薄伽梵。住三摩地。放眉间白毫相光。名能发起。其光照曜。有功用行诸菩萨众。于十地中。亦未觉悟。由光触故。能见一切诸佛国土所有住极微毛端分量处。无量佛刹。即于是时。周遍虚空。无量无边。佛刹示现。譬如琉璃瓶满中盛芥子。如是如是。于一极微一分量中见诸佛土佛薄伽梵。于一如来身。一切如来色相显现。一一如来。有无量名号。于一刹那中。一一佛刹土。利益一一有情故。自然示现此阿耨多罗三藐三菩提。如如意珠置高幢上。随诸众生。自然而雨种种珍宝。如是如是。一切如来。阿罗呵三藐三勃陀。无量众生。自然解脱。何以故。以一切趣不坚牢如幻如阳炎。如是此诸佛刹土中。有情展转。不相障碍。如现神通者。山河石壁等。终无限碍。如是诸菩萨。见彼佛威德。自身各各于一切佛刹佛世尊前。于一刹那中一一如来所。一劫波供养。或二劫或三劫。或百劫或千劫。或一刹那。或一牟呼栗多。种种供养。于如来所。闻说波罗蜜多。或闻陀罗尼。或闻说诸地。见诸如来神通变化。以一切劫入一刹那。起难遭之想。云何如来。有此威德。于一念中现无量劫。而为我等生善根故。广演如此诸功德聚无量劫所作不思议佛境界三摩地。觉悟如是威力如是威德。
　　尔时德藏菩萨。问普贤菩萨言。尊者。作何功德。证此三摩地耶。云何修习般若。云何布施。云何持戒。是时普贤菩萨。告言。佛子。于十方处一切清净圆满佛刹诸众生类。其中示现无量佛事。诸菩萨等。积集种种福德善根。应供养佛。供养法。供养僧。孝养父母。常不断绝。一切贫穷困苦。孤独乞丐。菩萨皆应悲哀摄受。乃至自身血肉。随应施与。勿生悭吝。何以故。以供养佛者。其福甚多。如是有情。受胜妙乐。速当证得阿耨多罗三藐三菩提。供养法者生诸善根。智慧增长。当得觉寤法自在故。于一切法。能正了知。供养僧者。种诸善根。而彼无量。资粮增盛。由此菩萨。乃至成佛。所有孝养。父母或尊者邬波柁耶。或余生死中。曾得恩处。当思报恩。倍令增长。何以故。以有情类。知恩报恩者。设于生死造罪业时。彼诸善根。终无散失。故诸如来。常赞报恩。呵责一切不知恩者。云何菩萨。坚固成就一切善根。谓有贫穷孤独等类。于彼增长广大悲愍。以摄事法。而摄受之。有福德者。有知恩者。有悲愍者。菩萨菩提。现前获得此三种田。如来已说诸菩萨等。所作事业。应当觉寤于一一田。种诸善根。广大殊胜。成就圆满。
　　复次德藏。诸菩萨众。应当广大植诸种子。令其善芽渐渐增长。此三摩地。为菩提主。应先种植种子于佛前或形像所。华鬘烧香。涂香末香。歌舞音乐。如是等种种供具。而为供养。即应如是思惟。如先所说。于一切处诸佛世尊毛端分量及极微中。无有不见诸佛威德诸菩萨等大众集会。我于彼所。以清净心。平等忆念。而作供养。谓一如来法性。即是一切如来法性。若我供养一如来。即一切如来。皆已供养。于无量劫一一如来所供养亦尔。乃至多劫入一刹那。佛神力故。深生信解。而彼菩萨植种子。得成广大不思议佛之境界三摩地。善男子善女人。日日应作如此供养。于一切佛薄伽梵前。乃至一合掌。亦种子增长三摩地芽滋茂广大。应以尸罗智慧妙愿。而灌洒之。又诸菩萨。应如是布施。不得简择持戒破戒。若爱若憎。若贫若富。然彼富者。虽无所须。能施之者。自获利益。应当发起殊胜舍愿。我定当作佛。度脱一切众生。于一一刹那一切处毛端分量中一切佛刹。我别当成就。乃至一切佛刹极微等一切极微中尔所刹土。乃至一切佛刹极微。于彼彼中。转正法轮。如今世尊鞞卢遮那如来。于一刹那中能纳一切劫。任运即于一一佛土我当示现无量威仪。如佛刹极微等。一切威仪中。如是有情。解脱诸苦。如殑伽沙乃至尽虚空界及众生界。又诸菩萨应清净持戒。于破戒有情。起悲救护。不应于彼而生厌舍。
　　时普贤菩萨。告德藏言。佛子。如汝所问。云何修习般若。汝应谛听。当为汝说。若有乐求无上菩提。欲令证得此三摩地。应当远离虚妄诸业恶语染意。发起净心。大悲摄受。应往精舍中。见甚希奇。微妙佛像安住不动以金薄庄身。或纯金作。诸相具足。支节充满。于圆光中。有无量佛。妙饰间列。结加趺坐。入三摩地。即于像前。恭敬礼拜。应如是思惟。我闻十方现在所有诸佛世尊无边无量。谓一切义成如来。无量寿如来。宝幢如来。阿閦鞞如来。鞞卢遮那如来。宝月如来。宝日如来等。于彼广大。信乐尊重。复应起想。是此如来。深生尊重。乃至自然。现前得见。于一切处。当审观察。如是思惟。往空闲处。心正忆念。随近摄持。极一臂量。专注忆念。无令忘失。若有忘失。应更往观。如是观时。起尊重心。作现佛想。不应于彼作形像想。如是自然面见诸佛。应于彼所。以涂香末香。烧香。花鬘。右绕如是等种种供具。而为供养。由一切心。如是摄持。佛薄伽梵。自然现前。能见一切。能闻一切。一切心等。能了达故。数数决定。而取于相。复往空闲。心念不失。若有福德者。于三七日中。精勤修习。速疾现前。能见诸佛。有于先世所作罪业。如是之人。不能得见。若有希求。应起精进。勇猛修行。决定观察。何以故。由于一境。令心调伏。勉励专精。菩提资粮。无不成办。若多惛沉。懈怠放逸。自然如是。不能解脱。何况解脱一切众生所有苦恼。此如大地真为重担。若如是者。于菩提直道。亦不能作精勤修习。譬如有人于大海中。饮一掬水。即为已饮赡部洲中所有河水。如是如是。若修习菩提海。一切三摩地诸忍诸地诸陀罗尼皆已修习。是故常应精勤勇猛。远离放逸。如是思惟。自然现前。能见诸佛。若已得见。即应如是思惟。此所见者。为是如来。为形像耶。若觉寤此如来现前。即于佛所。长跪合掌。应当忆念。如先所说。诸佛威德。由大威德及大悲故。今于我所。现前来也。若能发问。即应请言。唯愿世尊。为我演说不思议佛之境界大三摩地法。而于其中。勿生疑惑。设有所说。作决定心。若得听闻。即于是处。圆满成就。或先业障不能申请。即应如是。种种观察。一切诸法。如露如翳。如幻如阳焰如镜像。如是诸佛。犹如虚空。平等自性。非幻非梦。然一切法如幻如梦。应当了知。由智慧悲。佛世尊现。今应为我放大悲光。令我苦恼悉皆销灭。复应如是思惟。观察微妙空性。尔时世尊。从眉间白毫相。放大光明。光名青焰照触其顶。所有苦恼皆悉销灭。即于是处得法。名鞞卢遮那忍。种种三摩地。皆能觉寤。于第七日夜。佛薄伽梵。梦中现前。为授阿耨多罗三藐三菩提记。若如是知。此是形像。即应思惟一切如来及一切众生。如见形像。无实可得。如是如是。一切如来。如幻如化。如梦如阳焰。自然如是。面见如来。如梦所见。皆非实有。如是如是。一切如来。非生即生。非灭即灭。异于诸行。法性甚深。非说能说。非去而去。非来而来。非识所识。非我想。非命者想。非有情想。非养育者想。非补特伽想。非食者想。非蕴非不蕴。有似蕴相。十八界十二处毕竟总无。亦非异彼。以一切佛一切诸法。平等平等。皆同一理。如阳焰等。一切众生及诸如来一切佛土。皆不离想。如是想现。识缘于色。自性如是。终无有生。如来灭识。是故异色。观察应知。若一切法。不离于想。即识如来。毛端分量亦无差别。犹如虚空平等平等。若我分别。佛即现前。若无分别。都无所见。想能作佛。离想无有。如是三界。一切诸法。皆不离心。若能了知一切诸佛及一切法性惟心量。得随顺忍。或证欢喜地。舍身他世。速疾生于妙喜世界。或生极乐净佛土中。常见如来。亲承供养。
　　于是德藏菩萨摩诃萨。白普贤菩萨摩诃萨言。佛子。若有众生。闻此法门。受持读诵。书写广说。得几所福。时普贤菩萨。告德藏言。善男子。谛听。此所生福量。譬如有人。摄取三界一切众生。令解脱生死。得阿罗汉果。复于彼所。起净意乐。无热恼心。经于百劫。以衣服饮食。卧具汤药。种种供具。而为供养。彼涅槃已。起七宝塔。恭敬供养。其福甚多。若有众生。闻此法门。生信尊重。亦不毁谤。复经百劫。净修梵行。百劫修忍。百劫精勤。百劫修静虑。所生福聚。无有限量。若复有人。闻此法门。生信尊重。能正受持。速得成佛。福过于彼。
　　尔时十方一切佛土中佛薄伽梵。皆现其身。赞普贤菩萨言。善哉善哉。佛子。如是如是。如汝所说。于是释迦牟尼如来。从其面门放无量色光。照曜三界。雨众妙花。如是音乐。不鼓自鸣。出微妙音。令心悦豫。是时大地。微细摇动。从光明中。演出无量妙伽陀曰。
　　若闻此法心清净　　获诸地定陀罗尼
　　及忍自在妙神通　　速证无上菩提果
　　当来能转于法轮　　还如过去大仙人
　　一刹那中纳多劫　　于一极微现众刹
　　无量众生满三界　　其中放逸受诸苦
　　恶见系缚失正道　　念念度脱无空过
　　普贤菩萨。说此法门时。千俱胝天人。所有苦恼。皆得解脱。于阿耨多罗三藐三菩提。得不退转。普贤菩萨摩诃萨。于此法门。已善通达。现前证得。说此经已。时德藏菩萨摩诃萨。及诸菩萨。天人健达婆阿素罗等。一切世间。闻佛所说。皆大欢喜。信受奉行。

 
