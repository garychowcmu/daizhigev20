大方广普贤所说经一卷


大乘华严部
大方广普贤所说经一卷
唐于阗三藏法师实叉难陀译


　　

大方广普贤所说经
　　如是我闻。一时佛在如来神力所持之处。与十不可说不可说百千亿那由他佛刹微尘等菩萨摩诃萨俱。前后围绕。而为说法。皆已成就普贤之行。普贤菩萨摩诃萨。而为上首。时众会中。有十菩萨摩诃萨。各与十不可说不可说百千亿那由他佛刹微尘等菩萨眷属。从十方处。忽然出现。皆坐无碍庄严师子之座。其名曰普光藏菩萨。甚深藏菩萨。威德光明藏菩萨。云音藏菩萨。金刚藏菩萨。普音不动威光藏菩萨。普名称威光藏菩萨。山王不动威光藏菩萨。普现众像威光藏菩萨。十力清净威光藏菩萨。彼诸菩萨。出现之时。于此会中。唯除普贤。其余一切菩萨大众。靡不倾动。所有威光亦尽不现。一一菩萨。皆雨十不可说不可说百千亿那由他香云涂香云。鬘云衣云。宝盖幢幡云。清净世界云。众宝楼阁云。菩萨众会道场云。大光明网普照云。菩提道场庄严云。如来形像袈裟云。各兴如是不可思议诸供养云。充满法界。供养如来。斯诸菩萨所坐之座。众宝庄严。微妙清净。于彼一一庄严事中。普现一切无量世界无量众生无量诸佛无量菩萨。又现不可说不可说过去未来无量世界。及彼诸佛。现坐道场。为化众生。转妙法轮。诸菩萨众。供养如来。净修一切波罗蜜行。常无断绝。
　　尔时众会。咸作是念。此诸菩萨。从何世界诸佛所来。即共请问普贤菩萨。时普贤菩萨。普告一切菩萨众言。诸佛子。汝等各自推其来处。时无碍眼菩萨。则入普迅疾三昧。遍至三昧。明照法界三昧。具一切神通三昧。了一切境界三昧。现一切众生身神通三昧。知一切佛刹三昧。入如是等十阿僧祇百千亿那由他菩萨三昧。以三昧力。自见其身。悉诣十方一切世界乃至一切微尘处中。而不能见彼诸菩萨所从来土。及于如来修梵行处。其余一切菩萨大众。各各别入菩萨三昧。皆不能见。亦复如是。咸从定起。白普贤菩萨言。我等各入十阿僧祇百千亿那由他菩萨三昧。了不能见彼诸菩萨所从来处。普贤菩萨。复告之言。彼所从来诸佛国土。甚深广大极难可见。汝等今可更共推求。时诸菩萨一一复入十佛刹微尘等菩萨三昧。求亦不见。各以其事。重白普贤。
　　尔时普贤菩萨。从座而起。上升虚空。右绕世尊。无数匝已。即于空中。普观众会。作如是言。诸佛子。汝观佛身。无碍庄严。三世平等。法界诸刹。无不普入。十方所有一切世界。一切如来。一切菩萨。一切众生。一切诸趣。靡不影现如来身中。随诸众生心之所乐。悉令开悟。汝等应住普境界眼。尽虚空界清净慧眼。了一切境广大智眼。又应普请十方一切诸佛护念。皆应一心离一切处。一切依止。一切执着。一切诸有。观如来身。应入十力微细境界。于一境界。了达一切无尽境界。观如来身。
　　时诸菩萨。敬顺其教。咸向如来。头面作礼。一心瞻仰。忽见世尊毗卢遮那。双足轮中有世界。名法界轮。其土有佛。名法界庄严王。住世说法。彼普光藏菩萨摩诃萨。与十不可说不可说百千亿那由他佛刹微尘等菩萨摩诃萨俱。从彼佛刹。来此会坐。于双[足+尃]中有世界名无碍藏。其土有佛名无碍净光。住世说法。彼甚深藏菩萨摩诃萨。与十不可说不可说百千亿那由他佛刹微尘等菩萨摩诃萨俱。从彼佛刹。来此会坐。于双膝中有世界名真金藏。其土有佛名金藏王。住世说法。彼威德光明藏菩萨摩诃萨。与十不可说不可说百千亿那由他。佛刹微尘等菩萨摩诃萨俱。从彼佛刹。来此会坐。于双股中有世界名一切宝庄严藏。其土有佛名众妙光。住世说法。彼云音藏菩萨摩诃萨。与十不可说不可说百千亿那由他佛刹微尘等菩萨摩诃萨俱。从彼佛刹。来此会坐。于其脐中有世界名毗卢遮那藏。其土有佛名毗卢遮那威德庄严王。住世说法。彼金刚藏菩萨摩诃萨。与十不可说不可说百千亿那由他佛刹微尘等菩萨摩诃萨俱。从彼佛刹。来此会坐。于其心中有世界名胜光藏。其土有佛名妙相庄严藏。住世说法。彼普音不动威光藏菩萨摩诃萨。与十不可说不可说百千亿那由他佛刹微尘等菩萨摩诃萨俱。从彼佛刹。来此会坐。于两肩中有世界名金色。其土有佛名金色王。住世说法。彼普名称威光藏菩萨摩诃萨。与十不可说不可说百千亿那由他佛刹微尘等菩萨摩诃萨俱。从彼佛刹。来此会坐。于其口中有世界名妙宝庄严。其土有佛名无量光严王。住世说法。彼山王不动威光藏菩萨摩诃萨。与十不可说不可说百千亿那由他佛刹微尘等菩萨摩诃萨俱。从彼佛刹。来此会坐。于其眉间有世界名法界无尽藏。其土有佛名三世无尽智。住世说法。彼普现众像威光藏菩萨摩诃萨。与十不可说不可说百千亿那由他佛刹微尘等菩萨摩诃萨俱。从彼佛刹。来此会坐。于其头中有世界名覆持不散。其土有佛名宝花积。住世说法。彼十力清净威光藏菩萨摩诃萨。与十不可说不可说百千亿那由他佛刹微尘等菩萨摩诃萨俱。从彼佛刹。来此会坐。
　　时诸菩萨。既见如是无尽世界如来道场菩萨众会佛神变已。一一皆得法界藏三昧等十佛刹微尘数诸大三昧一切法地陀罗尼。等十佛刹微尘数诸陀罗尼离垢藏般若波罗蜜。等十佛刹微尘数诸波罗蜜力电光。等十佛刹微尘数一切智电光。时普贤菩萨。复告大众。诸佛子。此法唯是行普贤行。为善知识。所摄受者。乃得闻见。是故汝等。于此法门。作金刚心。增上意乐。说持读诵。勿令忘失。说此法时。彼诸菩萨摩诃萨等。欢喜信受。

 
