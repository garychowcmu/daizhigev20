佛说兜沙经一卷


大乘华严部
佛说兜沙经一卷
后汉月氏三藏法师支娄迦谶译


　　

佛说兜沙经
　　一切诸佛威神恩。诸过去当来今现在亦尔。佛在摩竭提国时。法清净处。其处号曰在所问清净。始作佛时。光景甚明。自然金刚莲华。周匝甚大。自然师子座。诸佛过去时。亦悉于上坐。仪法等无有异。极相法中。出生极过度已。诸佛身体行。悉等具足明。无所复挂碍。不可计佛处。不可计法处。不可计诸大十方人民处。不可计佛刹处。过去当来今现在佛等所出生也。
　　诸菩萨等。各各从异国土来都大会。其数如十佛刹尘。一尘为一菩萨。如是为限。诸菩萨赐一生补处。皆入十方人民典安隐。皆入法处。皆入十方诸刹土。皆入十方泥洹慧。皆入十方所作世间人宿命。皆入稍稍增深菩萨。皆入诸慧法中。皆入内外法中。皆入不动不摇法中。皆入过去当来今现在法中。诸菩萨辈议如是。佛爱我曹等辈。诸菩萨等所念。示现我等。诸佛刹。如佛所行。居处阿。彼闻所有。现我等诸佛刹清净。现我等如佛法清净。佛所说法。悉皆使我曹见矣。现我等佛刹成败时。使我曹悉见矣。现我曹等诸佛起出时。现我等佛刹所有善恶。佛所有悉示我。示现我曹十方诸有刹土。现我等诸不可计佛所说。现我等菩萨十法住。现我等菩萨十法所行。现我等菩萨十法悔过经。现我等菩萨十道地。现我等菩萨十镇。现我等菩萨十居处所愿。现我菩萨十黠。现我菩萨十三昧。现我菩萨十飞法。现我菩萨十印。现我菩萨悉飞来时。现我佛名无有尽。时佛使我皆护世间人民。十方佛诸有刹土。悉清净无瑕秽。现我佛诸所知有无有也。现我诸恶根本。悉使清净。诸法悉为我说。诸所疑难。皆为解之。悉为解狐疑。皆过度矣。诸所有欲断之。现我佛所止处。现我佛诸法所部界。现我佛威神。现我佛所行。现我佛筋力。现我佛四事不护。现我佛三昧所入处。现我佛所变化在所为。现我佛无有过胜者。现我佛所有尊号。无有能及逮者。现我佛所根。现我佛飞。现我佛光明。现我佛智慧。现我佛四事无所畏。佛悉知诸菩萨心所念。佛悉现光明威神。
　　东方极远不可计佛刹有佛。佛名阿逝堕。其刹名讫连桓。文殊师利菩萨。从是刹来。与诸菩萨俱。数如十方刹尘。皆前为佛作礼。各各于自然师子座交路帐中坐。
　　南方极远不可计佛刹有佛。佛名阿泥罗堕罗。其刹名楼耆洹。佛陀师利菩萨。从是刹来。与诸菩萨俱。其数如十佛刹尘。皆前为佛作礼。各各于自然师子座交路帐中坐。
　　西方极远不可计佛刹有佛。佛名阿斯堕陀。其刹名波头洹。罗邻师利菩萨。从是刹来。与诸菩萨俱。其数如十佛刹尘。皆前为佛作礼。各各于自然师子座交路帐中坐。
　　北方极远不可计佛刹有佛。佛名阿阇堕。其刹名占倍洹。檀那师利菩萨。从是刹来。与诸菩萨俱。其数如十佛刹尘。皆前为佛作礼。各各于自然师子座交路帐中坐。
　　东北方极远。不可计佛刹有佛。佛名阿输那堕国陀。其刹名优彼洹。群那师利菩萨。从是刹来。与诸菩萨俱。其数如十佛刹尘。皆前为佛作礼。各各于自然师子座交路帐中坐。
　　东南方极远。不可计佛刹有佛。佛名阿旃陀堕陀。其刹名犍阇洹。那涅罗师利菩萨。从是刹来。与诸菩萨俱。其数如十佛刹尘。皆前为佛作礼。各各于自然师子座交路帐中坐。
　　西南方极远。不可计佛刹有佛。佛名郁沉堕大。其刹名罗怜洹。惟闇师利菩萨。从是刹来。与诸菩萨俱。其数如十佛刹尘。皆前为佛作礼。各各于自然师子座交路帐中坐。
　　西北方极远。不可计佛刹有佛。佛名阿波罗堕。其刹名活逸洹。昙摩师利菩萨。从是刹来。与诸菩萨俱。其数如十佛刹尘。皆前为佛作礼。各各于自然师子座交路帐中坐。
　　下方极远。不可计佛刹有佛。佛名枫摩堕罗。其刹名潘利洹。惹那师利菩萨。从是刹来。与诸菩萨俱。其数如十佛刹尘。皆前为佛作礼。各各于自然师子座交路帐中坐。
　　上方极远。不可计佛刹有佛。佛名堕色。其刹名儨提拾洹。那軷陀师利菩萨。从是刹来。与诸菩萨俱。其数如十佛刹尘。皆前为佛作礼。各各于自然师子座交路帐中坐。
　　文殊师利菩萨。持佛威神。悉遍视诸菩萨。皆遍以便举慧言。诸菩萨大众会。何甚快耶。不可复计诸佛刹。佛所居处。诸所处。诸所被服佛法。佛说法。佛刹威神。佛所行。佛筋力。佛刹善恶。不可计佛法。何因耶。十方诸佛刹土。所说道。所度脱十方人。诸法甚深无极。如虚空。了无所挂碍。何因耶。是蔡呵只刹土四面种种人。各各异身体。各各异名。各各异色。各各有长短。各各有寿命。各各有形类。各各有思想。各各有念。各各异有声。各各有闻佛声。何因是国土。名波迦私提。四面中有呼佛名曰胜达。中有呼世世慢陀。中有呼夷阿那坭提。中有呼释迦文尼。中有呼鼓师萨沉。中有呼堕楼延。中有呼俱[言　　賈]滑提。中有呼摩呵沙门。中有呼晨那愁楼提。中有呼质多愁楼提等。为四面如是辈。各各呼释迦文佛名。合为万字。如是十方极过去不可复计诸佛刹。都人民种种各异语。共呼释迦文佛名佛字。一一佛刹。凡各十亿万字。释迦文佛。从本未造学道已来。诸所教授弟子等辈时人如是。
　　佛放光明。先从足下出。照一佛界中。极明现十亿阎浮利天南。十亿大海。十亿须弥山。十亿遮加和山。十亿弗于逮天东。十亿俱耶匿天西。十亿郁单曰天北。十亿照头摩罗天。十亿忉利天。十亿盐天。十亿兜术天。十亿泥摩罗提罗邻优天。十亿波罗蜜和耶拔致天。十亿梵天。十亿梵迦夷天。十亿梵弗还天。十亿梵迦产天。十亿摩诃梵天。十亿廅天。十亿波梨陀天。十亿廅波摩那天。十亿阿会亘羞天。十亿波栗羞诃天。十亿阿波摩羞天。十亿羞讫天。十亿权呵天。十亿波栗推呵天。十亿阿波堕诃天。十亿惟于潘天。十亿阿惟潘天。十亿阿陀波天。十亿须[無/足](音武)天。十亿呵迦腻吒天。十亿阿惟先惟先尼[卄/呵]。
　　如是等。各各照见诸天上人所止处。敢是佛界中。悉皆照明。释迦文佛。都所典主。十方国一一方。各有一亿小国土。皆有一大海一须弥山。上至三十三天。一小国土。如是所部。凡有十亿小国土。合为一佛刹名为蔡呵只。佛分身。悉遍至十亿小国土。一一小国土。皆有一佛。凡有十亿佛。皆与诸菩萨。共坐十亿小国土。诸天人民。皆悉见佛。诸菩萨诸天人民。皆持佛威神。相视如迎。相见文殊师利菩萨。
　　复有文殊师利菩萨
　　罗邻师利菩萨　　檀那师利菩萨
　　群那师利菩萨　　佛陀师利菩萨
　　涅罗师利菩萨　　惟阇师利菩萨
　　惹那师利菩萨　　軷陀师利菩萨
　　昙摩师利菩萨
　　如是等菩萨。其所止佛刹。刹极快好。其刹皆各各自有名。
　　阿栴堕还佛　　阿泥罗堕还佛
　　阿阇陀堕还佛　　阿楼那堕还佛
　　阿栴陀堕还佛　　郁沉堕还佛
　　伊豆罗堕还佛　　梵摩堕还佛
　　惟夷罗还佛

 
