五分戒本一卷


小乘律
五分戒本一卷
宋罽宾三藏佛陀什等译


　　

五分戒本(亦名弥沙塞戒本)
　　大德僧听。冬时一月过少一夜。余有一夜三月在。老死至近佛法欲灭。诸大德。为得道故一心勤精进。所以者何。诸佛一心勤精进故得无上菩提。何况余善道法。未受具足者已出。僧今和合先作何事。(一人应答布萨说戒)
　　诸大德。为未来诸比丘说。欲及清净。
　　合十指爪掌　　供养释师子
　　我今欲说戒　　僧当一心听
　　乃至小罪中　　心应大怖畏
　　有罪一心悔　　后更莫复犯
　　心马驰恶道　　放逸难禁制
　　佛说切戒行　　亦如利辔勒
　　佛口说教戒　　善者能信受
　　是人马调顺　　能破烦恼军
　　若不受教敕　　亦不爱乐戒
　　是人马不调　　没在烦恼军
　　若人守护戒　　如牦牛爱尾
　　系心不放逸　　亦如猴着锁
　　日夜常精进　　求实智慧故
　　是人佛法中　　能得清净命
　　大德僧听。今十五日布萨说戒。若僧时到僧忍听。僧一心共作布萨。白如是有罪者发露。无罪者默然。默然故。当知诸大德清净。若比丘知如是众中三唱。忆有罪不发露。得故妄语罪。佛说故妄语罪障道法。若比丘如是众中欲求清净法。忆有罪应发露。发露则安隐。不发露罪益深。诸大德已说戒序竟。今问。诸大德。是中清净不。(如是三说)诸大德。是中清净。默然故。是事如是持。
　　诸大德。是四波罗夷法。半月半月戒经中说若比丘。于和合僧中受具足戒。不还戒戒羸不出想。行淫法乃至共畜生。是比丘犯波罗夷罪。不应共事。
　　若比丘。若聚落中若空地旷野中物。不与取名盗物。若不与物取故。若王若王等。若捉若杀。若偷金罪。若如是言。咄汝小汝痴汝贼。有如是相比丘。是比丘犯波罗夷罪。不应共事。
　　若比丘若人若似人。若自杀若教人杀若自持刀与若教人持刀与。若教死若赞死。若如是言。咄人用恶活为死胜生。是人因是事死者。是比丘犯波罗夷罪不应共事若比丘。不知不见说过人法。自称言。如是知如是见。后诸比丘。若问若不问。为发露求清净故。不知言知。不见言见。除增上慢。是比丘犯波罗夷罪。不应共事。诸大德。已说四波罗夷法。若比丘犯一一戒。波罗夷不共住。如前后亦如是。是比丘波罗夷不共住。今问。诸大德。是中清净不(如是三说)诸大德。是中清净。默然故。是事如是持。
　　诸大德。是十三僧迦婆尸沙法。半月半月戒经中说。
　　若比丘故出不净。除梦中。僧伽婆尸沙若比丘淫乱变心。与女人身共合。若捉手臂发上下摩着细滑。僧伽婆尸沙若比丘向女人说不净语。僧伽婆尸沙若比丘语女人言。以淫欲法供养我等持戒行善法梵行者是上供养。僧伽婆尸沙若比丘行媒法。持男意至女边。持女意至男边。若为妇事若私通事。乃至一交会时。僧伽婆尸沙。
　　若比丘无主。为身自乞作大房。应问诸比丘无难处非妨处。若不问诸比丘过量作。僧伽婆尸沙。
　　若比丘有主。为身欲作大房。应问诸比丘无难处非妨处。若不问作。僧伽婆尸沙若比丘嗔他比丘。以无根波罗夷法谤。欲破彼比丘净行。是比丘若问若不问知是事无根。是比丘住嗔法语。僧伽婆尸沙若比丘嗔他故不喜。异分事中取片若似片法。非波罗夷比丘。以波罗夷法谤。欲破彼比丘净行故。是比丘知是事异分事中取片法作异语故。僧伽婆尸沙。
　　若比丘欲破和合僧。勤方便受持破僧缘事。诸比丘应如是谏。大德当与僧和合。莫勤方便破僧缘事。可与僧和合。所以者何。僧和合故欢喜不诤。一心一学如水乳合安乐行。如是再三谏时舍者善。不舍者僧伽婆尸沙。
　　若比丘有同意别异语。若一若二。是比丘语诸比丘言。莫谏是比丘。何以故。是比丘知说非不知说。诸比丘应如是谏。大德当助和合僧。莫助破和合僧。所以者何。僧和合故欢喜不诤。一心一学如水乳合安乐行。如是再三谏时舍者善。不舍者僧伽婆尸沙。
　　若比丘依止城邑聚落。行恶行污他家皆见闻知。诸比丘应语是比丘言。大德汝行恶行污他家皆见闻知。汝出去不须是间住。是比丘语余比丘言。汝等随爱嗔怖痴语。有如是同罪比丘。有驱出者。有不驱者。如是再三谏时舍者善。不舍者僧伽婆尸沙。
　　有一比丘恶性难共语。入戒诵中入佛经中。语诸比丘如法如律如戒经中事谏是比丘。是比丘悷不受说。语诸比丘言。大德。汝莫语我好恶。我亦不语汝好恶。汝为诸比丘说。我亦为诸比丘说。如法如律令如来众得增长。如是再三谏时舍者善。不舍者僧伽婆尸沙。
　　诸大德。已说十三僧伽婆尸沙法。九初罪四乃至三谏。若比丘犯一一戒。应从几时覆藏与波利婆沙。波利婆沙已。六夜行摩那埵。次到阿浮呵那。如是作已。应二十人中出罪。若少一人不满二十。是比丘不得出罪。如是作已。应如是呵。法应尔故。今问。诸大德。是中清净不。(如是三说)诸大德是中清净。默然故。是事如是持。
　　诸大德。是二不定法。半月半月戒经中说。
　　若比丘与一女人。屏障内行淫处坐。随可信优婆夷所见是比丘随三法中一一法说。若僧伽婆尸沙。若波罗夷。若波夜提。随可信优婆夷所说如法持。
　　若比丘与一女人。不屏覆处坐不可淫处坐。随可信优婆夷所见。是比丘随二法中一一法说。若僧伽婆尸沙。若波夜提。随可信优婆夷所说如法持。
　　诸大德已说二不定法竟。今问。诸大德。是中清净不。(如是三说)诸大德是中清净。默然故。是事如是持。
　　诸大德是三十尼萨耆波夜提法。半月半月戒经中说。
　　若比丘三衣具足讫。舍迦絺那衣已。长衣乃至十日应畜。若过者尼萨耆波夜提若比丘三衣具足讫。舍迦絺那衣已。三衣中若离一一衣余处宿。尼萨耆波夜提若比丘三衣具足讫。舍迦絺那衣已。得非时衣乃至一月应畜。若过尼萨耆波夜提若比丘从非亲里比丘尼边取衣。除贸易。尼萨耆波夜提。
　　若比丘使非亲里比丘尼浣故衣。尼萨耆波夜提。
　　若比丘从非亲里居士乞衣。除因缘。尼萨耆波夜提。
　　若比丘夺衣失衣漂衣。从非亲里居士居士妇乞衣。乃至上下衣应受。若过者尼萨耆波夜提。
　　若比丘非亲里居士居士妇为办衣直作是念。以如是衣直买如是衣与某甲比丘。是比丘先不受自恣请。为好故往至居士居士妇所作是言。为我办如是衣直。若得衣。尼萨耆波夜提。
　　若比丘非亲里居士居士妇为办衣直作是念。以如是衣直买如是衣与某甲比丘。是比丘先不受自恣请。为好衣故往至居士居士妇所言。为我办如是衣直合作一衣与我者好。若得是衣。尼萨耆波夜提若比丘若王王臣婆罗门若居士。遣使至比丘所言。大德知不。如是衣直。是王王臣婆罗门居士送。大德当受。比丘言。我比丘法不得受如是衣直。使问比丘言。有执净人不。比丘言。此是。使至执净人所言。如是衣直与某甲比丘。是比丘后须衣时。至执净人所言。我须衣我须衣。如是六返默然立住。得者好。若过索尼萨耆波夜提。若不得是衣直。应从衣直来处。若自若使人语。是事法应尔。
　　若比丘新憍奢耶作敷具。尼萨耆波夜提若比丘纯黑羊毛作敷具者。尼萨耆波夜提。
　　若比丘作新敷具。应二分黑三分白四分下。若不者尼萨耆波夜提。
　　若比丘作新敷具。应满六年若减六年。不舍故敷具。更作新者。除僧羯磨。尼萨耆波夜提。
　　若比丘作新敷具。应取故敷具四边各佛一搩手。为坏色故。不者尼萨耆波夜提若比丘行道中得羊毛。担过三由旬者。尼萨耆波夜提。
　　若比丘使非亲里比丘尼浣染擘羊毛。尼萨耆波夜提。
　　若比丘自手取金若使人取。尼萨耆波夜提。
　　若比丘种种用金。尼萨耆波夜提若比丘种种贩卖。尼萨耆波夜提若比丘长钵乃至十日应畜。若过尼萨耆波夜提。
　　若比丘先所畜钵未满五缀。为好故更畜新者。尼萨耆波夜提。
　　若比丘使非亲里织师织。尼萨耆波夜提若比丘非亲里居士若居士妇。使织师得比丘织作衣。是比丘先不受自恣请。为好衣故。往至织师所语言。为我好织令致广厚。当与汝少直。若自语若使人语。后得是衣。尼萨耆波夜提。
　　若比丘先与他物。后嗔恚嫌恨还夺取者。尼萨耆波夜提。
　　若比丘夏三月过。有闰未满八月。寄衣白衣家。乃至六夜应往是衣所。乃至七日晓。尼萨耆波夜提。
　　若比丘未至岁十日有急施衣。是比丘若须衣得自手取。乃至衣时应畜。若过尼萨耆波夜提。
　　若比丘春残一月。应求雨浴衣。半月应畜。若过尼萨耆波夜提。
　　若比丘知物向僧。自回向己者。尼萨耆波夜提。
　　若比丘佛听病比丘服四种含消药。酥油蜜石蜜乃至七日。若过尼萨耆波夜提诸大德。已说三十尼萨耆波夜提法竟。今问。诸大德。是中清净不。(如是三说)诸大德是中清净。默然故。是事如是持。
　　诸大德。是九十波夜提法。半月半月戒经中说。
　　若比丘故妄语。波夜提若比丘毁呰他语。波夜提。
　　若比丘斗乱他比丘。波夜提若比丘知僧如法断事已。还更发起。波夜提。
　　若比丘为女人说法。过五六语。波夜提。除有知男子。
　　若比丘以阐陀偈句。教未受具戒人者。波夜提。
　　若比丘内实有过人法。向未受具戒人说。波夜提。
　　若比丘知他比丘犯僧残罪。向未受具戒人说。波夜提。
　　若比丘先共僧和合已。后如是说诸比丘随亲友人回僧物与者。波夜提。
　　若比丘说戒时作是言。何用半月半月说是杂碎戒为。令他比丘忧愁不乐。生返戒心。作是轻呵戒者。波夜提。
　　若比丘杀众草木。波夜提若比丘嫌骂者。波夜提。
　　若比丘用异事恼他比丘。波夜提若比丘露地敷卧具。乃至天晓不自举不教人举。波夜提。
　　若比丘房内敷卧具。出界外者。波夜提若比丘房内嗔忿不喜。牵出者。波夜提若比丘知他比丘先于房内敷卧具。后来强敷者。波夜提。
　　若比丘重阁上尖脚床。用力坐卧者。波夜提。
　　若比丘覆盖屋一分。第二分藏头。第三分应约敕。如是过约敕者。波夜提若比丘知水有虫。用浇草土者。波夜提若比丘僧不差教比丘尼。教者。波夜提若比丘僧虽差教比丘尼。乃至日没。波夜提。
　　若比丘语余比丘言。是比丘为财物故教比丘尼者。波夜提。
　　若比丘与比丘尼同道行。至一聚落。波夜提。
　　若比丘与比丘尼同载一船。除因缘。波夜提。
　　若比丘与比丘尼。独屏覆处坐。波夜提若比丘与非亲里比丘尼衣。波夜提若比丘与非亲里比丘尼作衣。波夜提若比丘与女人独露处坐。波夜提若比丘知比丘尼赞因缘得食。食者。波夜提。
　　若比丘数数食。波夜提若比丘有余福德处。过一食。波夜提若比丘往白衣家。自恣与[麩-夫+并]麨。得取一钵。过者。波夜提。
　　若比丘不受残食法。更食者。波夜提若比丘知他比丘食竟。不作残食法。为恼彼故。强劝令食。波夜提。
　　若比丘别众食。波夜提。除因缘若比丘非时食。波夜提。
　　若比丘与残宿食。食者。波夜提若比丘不受食着口中。除水及杨枝。波夜提。
　　若比丘不病。为己乞乳酪生酥鱼肉脯者。波夜提。
　　若比丘知水有虫。取用者。波夜提若比丘食家中卧处坐者。波夜提若比丘食家中共女人坐者。波夜提若比丘裸形外道乞。自手与食者。波夜提若比丘往看军阵发行者。波夜提若比丘往军中过二宿者。波夜提若比丘往看军器仗者。波夜提。
　　若比丘嗔他举手向。波夜提若比丘嗔他举手打。波夜提。
　　若比丘知他犯波罗夷。乃至一宿覆藏。波夜提。
　　若比丘语余比丘言去来。我将汝至他家当令。汝得好食若入门。若未入门。还遣去者波夜提。
　　若比丘僧断事如法与欲。后还悔者波夜提。
　　若比丘与未受具戒人一处宿。过二夜波夜提。
　　若比丘露地然火。波夜提。除病时若比丘语余比丘言。我如是知佛法义。行淫欲不能障道。诸比丘白四羯磨三谏。不舍者。波夜提。
　　若比丘教摈人法。若畜使共事者。波夜提若比丘教摈沙弥法。畜使共事者。波夜提若比丘若宝若似宝。若自取教人取。波夜提。
　　若比丘着不坏色新衣者。波夜提若比丘减半月内沐浴。除因缘。波夜提若比丘故夺畜生命。波夜提。
　　若比丘恼乱他比丘。波夜提若比丘以指相击擽。波夜提若比丘以指戏水中者。波夜提。
　　若比丘与女人同房舍宿。波夜提若比丘恐怖他比丘。波夜提。
　　若比丘藏他衣钵。令他恐怖者。波夜提若比丘先与五众衣。辄还用。波夜提若比丘以僧残罪。谤他比丘。波夜提若比丘与女人同道。行至一聚落。波夜提若比丘。与贼同盗行至一聚落。波夜提若比丘。未满二十人与受具戒者。波夜提若比丘自掘地。若使人掘。波夜提若比丘有余福德处。四月请僧一切药施。若过受。波夜提。
　　若比丘。说四波罗夷法言。我不受是法。当问余持律阿毗昙者波夜提。
　　若比丘与他斗诤已。盗往听者波夜提若比丘僧断事。默然起去。不白善比丘。波夜提。
　　若比丘不恭敬上座。波夜提若比丘饮酒咽咽。波夜提。
　　若比丘过中入聚落。波夜提。除因缘若比丘为他知僧事。若中前中后至余家。波夜提。
　　若比丘刹帝利王。夜未晓未藏宝。若过门若门闑。波夜提。除因缘。
　　若比丘说四波罗夷法言。我始知是法半月半月戒经中说。诸比丘知是比丘再三说戒中。坐若不尊重。戒不摄耳听波夜提若比丘骨牙角作针筒波夜提。
　　若比丘过佛八指作床脚波夜提若比丘草木华作敷具波夜提。
　　若比丘过量作雨浴衣波夜提若比丘过量作覆身衣波夜提。
　　若比丘作尼师坛。长佛二搩手。广一搩手半。更益一搩手。过者波夜提若比丘与佛等量作衣。波夜提。
　　诸大德。已说九十波夜提法竟。今问诸大德。是中清净不(如是三说)诸大德是中清净。默然故。是事如是持。
　　诸大德。是四波罗提提舍尼法。半月半月戒经中说。
　　若比丘不病入聚落。从非亲里比丘尼边自手取食者。波罗提提舍尼。
　　若比丘受比丘尼教食食者。波罗提提舍尼。
　　若比丘有余学家。先不受他请。后来自手取食。波罗提提舍尼。
　　若比丘僧未与羯磨。是人僧房外自手取食。波罗提提舍尼。
　　诸大德。已说四波罗提提舍尼法竟。今问诸大德。是中清净不。(如是三说)诸大德是中清净。默然故。是事如是持。
　　诸大德是众学法半月半月戒经中说不高着内衣应当学。
　　不下着内衣应当学。
　　不参差着内衣应当学。
　　不如多罗叶着内衣应当学。
　　不如象鼻着内衣应当学。
　　不如圆柰着内衣应当学。
　　不细襵着内衣应当学。
　　不高被衣应当学。
　　不下被衣应当学。
　　不参差被衣应当学。
　　好覆身入白衣舍应当学。
　　好覆身入白衣舍坐应当学。
　　不眄视入白衣舍应当学。
　　不眄视入白衣舍坐应当学。
　　不好入白衣舍应当学。
　　不好入白衣舍坐应当学。
　　不嗅入白衣舍应当学。
　　不嗅入白衣舍坐应当学。
　　不自大入白衣舍应当学。
　　不自大入白衣舍坐应当学。
　　小声入白衣舍应当学。
　　小声入白衣舍坐应当学。
　　不胡跪入白衣舍应当学。
　　不胡跪入白衣舍坐应当学。
　　不覆头入白衣舍应当学。
　　不覆头入白衣舍坐应当学。
　　不襆头入白衣舍应当学。
　　不襆头入白衣舍坐应当学。
　　不叉腰入白衣舍应当学。
　　不叉腰入白衣舍坐应当学。
　　不现胸入白衣舍应当学。
　　不现胸入白衣舍坐应当学。
　　不现胁入白衣舍应当学。
　　不现胁入白衣舍坐应当学。
　　不反抄衣入白衣舍应当学。
　　不反抄衣入白衣舍坐应当学。
　　不左右反抄衣入白衣舍应当学。
　　不左右反抄衣入白衣舍坐应当学。
　　不放衣跳入白衣舍应当学。
　　不放衣跳入白衣舍坐应当学。
　　不掉臂入白衣舍应当学。
　　不掉臂入白衣舍坐应当学。
　　不摇肩入白衣舍应当学。
　　不摇肩入白衣舍坐应当学。
　　不摇头入白衣舍应当学。
　　不摇头入白衣舍坐应当学。
　　不摇身入白衣舍应当学。
　　不摇身入白衣舍坐应当学。
　　不携手入白衣舍应当学。
　　不携手入白衣舍坐应当学。
　　不躄行入白衣舍应当学。
　　不躄行入白衣舍坐应当学。
　　不累脚入白衣舍应当学。
　　不累脚入白衣舍坐应当学。
　　不掌扶颊入白衣舍应当学。
　　不掌扶颊入白衣舍坐应当学。
　　一心受羹应当学。
　　一心受饭应当学。
　　羹饭等食应当学。
　　不溢钵受食应当学。
　　不偏刳食应当学。
　　不钵中择好食应当学。
　　不大抟饭食应当学。
　　抟饭可口食应当学。
　　不张口待食应当学。
　　不含食语应当学。
　　不啮半饭应当学。
　　不嚼食作声食应当学。
　　不全吞食应当学。
　　不未咽食食应当学。
　　不吐舌食应当学。
　　不嗅食食应当学。
　　不舐手食应当学。
　　不指抆钵食应当学。
　　不弃饭食应当学。
　　不振手食应当学。
　　不污手受饮器应当学。
　　比丘不病不得为己索羹饭应当学。
　　不以饭覆羹更望得应当学。
　　不得嫉心看比坐钵中食应当学。
　　一心观钵食应当学。
　　次第食应当学。
　　洗钵汁不得弃白衣舍内。除语主人。应当学。
　　骑乘人不为说法。除病应当学。
　　人在前比丘在后不为说法。除病应当学。
　　人在道中比丘在道外不为说法。除病应当学。
　　人在高座比丘在下不为说法。除病应当学。
　　人坐比丘立不为说法。除病应当学。
　　人卧比丘坐不为说法。除病应当学。
　　人覆头不为说法。除病应当学。
　　人襆头不为说法。除病应当学。
　　人叉腰不为说法。除病应当学。
　　人现胸不为说法。除病应当学。
　　人现胁不为说法。除病应当学。
　　人反抄衣不为说法。除病应当学。
　　人左右反抄衣不为说法。除病应当学。
　　人放衣挑不为说法。除病应当学。
　　人着屐不为说法。除病应当学。
　　人着革屣不为说法。除病应当学。
　　人执盖不得为说法。除病应当学。
　　人捉杖不为说法。除病应当学。
　　人捉五尺刀不为说法。除病应当学。
　　人捉小刀不为说法。除病应当学。
　　人捉弓箭种种器仗不为说法。除病应当学。
　　不应生草上大小便涕唾。除病应当学。
　　不应净用水中大小便涕唾。除病应当学。
　　不应立大小便。除病应当学。
　　树过人不应上。除因缘应当学。
　　诸大德。已说众学法竟。今问诸大德。是中清净不(如是三说)诸大德是中清净。默然故。是事如是持。
　　诸大德。是七灭诤法。半月半月戒经中说应与现前毗腻人。当与现前毗腻应与忆念毗腻人。当与忆念毗腻应与不痴毗腻人。当与不痴毗腻应与自言持人。当与自言持。
　　应与觅罪相人。当与觅罪相应与觅罪相人。当与多觅罪相。
　　种种僧中诤事生如草布地。除灭应当学。
　　诸大德。已说七灭诤法竟。今问。诸大德。是中清净不。(如是三说)诸大德是中清净。默然故。是事如是持。
　　诸大德。已说戒序四波罗夷十三僧残二不定三十尼萨耆波夜提九十波夜提四波罗夷提提舍尼众学法七灭。诤法竟。是事入佛经中。半月半月戒经中说。若有余学当一心学。如水乳合安乐行。应当学。
　　佛告比丘。毗婆尸佛如来应供正遍知。为寂静僧。最初略说波罗提木叉。
　　忍辱第一道　　涅槃佛称最
　　出家恼他人　　不名为沙门
　　第二尸弃佛如来应供正遍知。为寂静僧。最初略说波罗提木叉。
　　譬如明眼人　　能避险恶道
　　世有聪明人　　能远离众恶
　　第三毗钵施佛如来应供正遍知。为寂静僧。最初略说波罗提木叉。
　　不毁亦不犯　　如戒所说行
　　饭食知节量　　常乐在空处
　　心常乐精进　　是名诸佛教
　　第四拘楼孙佛如来应供正遍知。为寂静僧。最初略说波罗提木叉。
　　譬如蜂采华　　不坏色与香
　　但取其味去　　比丘出聚然
　　不破坏他事　　不观作不作
　　但自观身行　　谛视善不善
　　第五拘那含牟尼佛如来应供正遍知。为寂静僧。最初略说波罗提木叉。
　　欲得好心莫放逸　　圣人善法当勤学
　　若有智寂一心人　　乃能无复愁忧患
　　第六迦叶佛如来应供正遍知。为寂静僧。最初略说波罗提木叉。
　　一切恶莫作　　当具足善法
　　自净其志意　　是名诸佛教
　　第七我释迦牟尼佛如来应供正遍知。为寂静僧。最初略说波罗提木叉。
　　护身为善哉　　能护口亦善
　　护意为善哉　　护一切亦善
　　比丘护一切　　便得离众苦
　　比丘守口意　　身不犯众恶
　　是三业道净　　得圣所得道
　　若人捶骂不还报　　于嫌恨人心不恨
　　于嗔人中心常净　　见人为恶自不作
　　七佛为世尊　　能救护世间
　　所可说戒经　　我已广说竟
　　诸佛及弟子　　恭敬是戒经
　　恭敬戒经已　　各各相恭敬
　　惭愧得具足　　能得无为道
　　已说戒经竟　　僧一心布萨

