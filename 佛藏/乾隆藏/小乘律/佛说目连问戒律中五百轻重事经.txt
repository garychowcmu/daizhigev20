佛说目连问戒律中五百轻重事经二卷


小乘律
佛说目连问戒律中五百轻重事经二卷
失译人名今附东晋录


　　

佛说目连问戒律中五百轻重事经卷上
五篇事品第一
　　如是我闻一时。佛住王舍城迦兰陀竹园。是时目连从坐而起。白佛言。世尊。我今欲有所问惟愿世尊。为我演说。佛言。善哉汝所问者。能大利益无量众生。恣汝所问。目连白佛言。世尊。末世比丘。轻慢佛语犯众学戒。杂用三宝物。当堕何处。尔时佛告目连。谛听谛听当为汝说。若比丘无惭愧轻慢佛语犯众学戒。如四天王寿五百岁。堕泥犁中。于人间数九百千岁。犯波罗提提舍尼。如三十三天寿千岁。堕泥犁中。于人间数三亿六十千岁。犯波夜提。如夜摩天寿二千岁。堕泥犁中。于人间数。二十亿千岁。犯偷兰遮。如兜率天寿四千岁。堕泥犁中。于人间数五十亿六十千岁犯僧伽婆尸沙。如不憍乐天寿八千岁。堕泥犁中。于人间数。二百三十亿四十千岁。犯波罗夷。如他化自在天寿十六千岁。堕泥犁中。于人间数五百二十一亿六十千岁。
问佛事品第二
　　问佛物先在一处。有比丘赍至。余处作佛事。犯何事。答犯弃。一切佛物都不得移动。若有事难。众僧尽去。当白众。若众听。得赍至余处。无罪。
　　问佛物得买供养具不。答得。
　　问佛物造堂。与直可赁不。答一切佛物得买。不得赁。
　　问比丘作佛事。得佛奴牛驴马。得借使不。答若知本是佛物不得。不知得。以非法得故。
　　问僧地起塔。用佛物作篱篱里可住不。答若知而故入犯堕。不知不犯。若知故住。过三谏。犯决断过四谏。转犯重。
　　问先佛堂坏。主人更出私财作堂。用故财施比丘。比丘可取不。答言不得。
　　问僧地。佛物用作都篱。篱里先有井果菜。可食不。答不得。若是檀越物作佛事。先要以果并菜施僧。得食。不要不得食。若买五倍价。若知不买而食。计钱多少犯罪。
　　问欠负佛物。物云何偿。答直偿本物。以佛不出入故不加偿。虽尔故入地狱。昔佛泥洹后。一比丘精进聪明。有一婆罗门见比丘精进聪明。持女施比丘。作比丘尼。比丘即受。其女姝好。比丘后生染意作不净行。共生活用佛法僧物。各一千万钱用衣食。而此比丘极聪明。能说法使人得四道果。自惟罪深重。便欲偿之。即诣沙佉国乞。大得钱物还欲偿之。道路山中为七步蛇所螫。比丘知七步当死。六步里便向弟子言。何处偿物。遣还本国言。汝偿物已还。我住此待汝。弟子偿物讫还报之。即起七步便死。堕阿鼻地狱中。初入温暖未至大热。谓是温室。便举大声经呗咒愿。狱中诸罪人鬼。闻经呗者数千人得度。狱卒大嗔。便举铁叉打之。即命终生三十三天。以此验之。佛法僧物不可不偿。虽复受罪。故得时出矣。
　　问佛塔上扫得土弃之有罪不。答得。弃不得余用。
　　问佛物出与人。取子息用犯罪不。答与佛物同体俱犯重。出入合子与佛。由故无福。以坏法身而为形故。
　　问佛图主。遣佛奴小儿给比丘。可使不。答不得使。以是佛物故。
　　问比丘要与佛作。得食佛食不。答不得。比丘无客作之理。何况取佛物衣食用耶。
　　问白衣与佛作得佛物。用此物作食请僧。僧得食不。答不得食。
　　问佛事法事。得捉金银钱不。答不得捉。犯舍堕罪。
　　问人施牛驴马奴。造佛事法事。可受不。答得受使用。但不得卖弓刀军器。一不得受。
　　问人施佛屋宅未用。可寄住不。答不得。便是佛物。
　　问续佛光明。昼可灭不。答不得。若灭犯堕。虽云佛无明闇。施者得福故。灭有罪。
　　问非佛屋。佛像在中。可在前食卧不。答得。若佛在世犹于前食卧。况像不得但卧须障。若有灯光明。不得足光中过住。若自有灯得。
　　问上佛图佛塔佛墙远望。犯何等事。答不知不犯。若必急难事上亦不犯。知而上犯舍堕。过三谏犯决断过四谏故上犯弃。
　　问指物造佛经。更得他物。不用前物得尔不。答不得。以许便是。
　　问得买佛上缯作衣不。答不得。
　　问形相佛像犯何事。答一切佛像。不问好恶不得形相。其罪甚重必不可为。
　　问人作佛像鼻不作孔。后人得作不。答不得。
　　问佛墙。得持物倚不。答不得。犯舍堕。昔有一比丘入寺礼佛。有婆罗门知相。相比丘有天子相。便语比丘。我有一女嫁与比丘比丘言。须我礼佛还。比丘便持锡杖倚佛图墙。入寺礼佛已还出。婆罗门便不复与语。比丘问。故与我女不。婆罗门言不与。婆罗门言。向见比丘有贵相故与。今无复此相。是故不与。所以尔者。消其功德故。以是佛墙及塔壁。不可持物倚。既犯戒又消其无量功德。
　　问佛物。得作天人世人畜生像不。答佛边得作。
　　问比丘度人不知本末后度。知是佛奴而不发遣。犯何事。答知而度犯重。若先不知。知便发遣。若不发遣。犯重。问其人是大道不答非。
　　问自有私财。顾比丘作佛像。作者得取物不。答不得。
　　问先上佛旛。得取用作佛事不。答佛事得用。檀越不听不得。
　　问得通礼过去七佛不。答得。以法身同故。
　　问若人先许佛三会。然后作一会。或三行香三布施。得了不。答言不得。自违言有罪。
　　问比丘犯决断。得佛地中忏悔不。答不得。
　　问久远故寺。都无垣障。不知佛地远近。若欲作者。云何得知齐。畔答不知当以意作齐畔。以不知故增损无罪。
　　问佛物。作鬼子母屋及作像。有罪不。答同以佛物施人。
　　问佛塔前得礼比丘不。答不得犯舍堕。
　　问比丘卖佛像有何罪。答同卖父母。
　　问比丘自手断树掘地。作佛塔寺及造形像。有福不。答尚不免地狱受大罪苦。有何福耶。以故犯戒故。
问法事品第三
　　问高座说法。前人着俗服可与说法不。答听法说者二俱犯众多。过三谏不改犯突吉罗。问复过三谏犯堕复过三谏犯决断。复过三谏至弃。若使不谏经三说戒。转增。
　　问为说法者如法。余听者不如法。得说不。答同上。
　　问请人说法先高座上有帐盖是供养佛物得于下坐不。答都不知不犯知不得。
　　问僧坐先寄佛在上。后可于上坐说法不。答佛坐得。先是僧坐不得。
　　问若人请比丘。读经及说法。施物得受不。答若有希望心受。犯舍堕若无贪心受不犯。若无衣钵受不犯。
　　问僧中说法。高座上得备机捉尘毛尾不。答病得备机。捉尘毛尾犯堕。非毛得。
　　问秘经及戒律。有事不。答犯舍堕。
　　问师具着俗服。向说法得礼不。答得不病。不得为说法。
　　问白衣头上有帽。得为说法不。答除有病必须覆头。余悉不得。
　　问经上有尘土草秽。得吹去不。答不得。
　　问比丘得书经取物不。答不得。取舍犯堕。
　　问经上有饭食。犯何事。答有慢意故为。犯决断。不慢意犯堕。
　　问戒律不用流落可烧不。答不得。不知有罪。烧舍堕。若知烧有罪。故烧犯决断。与方便破僧同。亦如烧父母。
结界法品第四
　　问结界为云何。答结界法。若山泽无人处随意远近。若在城邑聚落不得远结。亦不得夜结。结时要须比丘在四角头立。不得使外人入。外人入则界不成。先结界场。僧家白衣奴子。尽着界场上。然后视度四方。结界时除四处。一者聚落。二者聚落外俗人田地常作事处。三者若有阿练若独处山泽。恐说戒羯磨时有种种事难不得来。白众求别结小界。众若听可。彼无五人众。当遣僧与结别界。此谓阿练若坐处。四者受戒场。先结界文均。除结戒场。除是结界以是其事或先结大界。后结戒场。于中受戒。如界公所云。恐无所获。然云不知同于取别显通。此路可有侥幸。其人云。若有病比丘。不能得往僧中。求索别一屋中结界。僧亦应听。先解大界与结别界讫。然后结大界。一切比丘不持衣夜中得入中。
　　有一住处有界。一比丘亦可打揵槌广说戒。先向四方僧忏悔。然后说亦可三语。三语者谓三说。
　　问结界得通佛地结不。答不得。于中受戒。若先不知法已受得戒。师僧若知故违有罪。
　　问行船船上得结界不。答得。若有沙弥白衣。驱着岸上。然后结界。若不驱出。当障隔着一处。然后结界。结界后比丘夜不持衣不得入中。
　　问大僧尽行。唯有沙弥在界。为得不。答但有一清信士。界便不坏。况沙弥。尽无一宿界坏。若僧尽去不还。亦不须解。
　　问贼来界里杀比丘。界坏不。答不坏。
　　问一人三四人行道。或在白衣家。得结界不。答不得。五人以上得结界。
　　问结界得通流水池水结不。答一切亭水尽得。分流不得。以不知齐畔故。
　　问结界后不打揵槌。界坏不。答不坏。
　　问结界得通王路结界不。答得。当结界时遣人两头断行人。然后结界。
　　问无主地可得结界不。答得。便如郁单越法。
　　问先结界后有大水。或掘坑长十五步。或复于中行欲此界坏不。答尽不坏。其人云。假使掘大坑深广一由旬。界犹不坏。况小小坑耶。
　　问比丘得比丘尼界里宿不。答得。亦不得失衣。但不得入其房内耳。
　　问僧结界竟。后来僧共住。不持衣失衣不。答不失。当结时已通三世僧故。
　　问僧不尽集。得结界不。答若有事嘱授得。无事不得。
　　问一结界得几时。答不限年数。若施主要增地更结耳。
　　问先僧结界不解而去。后来僧得于中结界不。答得。
　　问结戒场时。要须集一切僧。为随意多少。答五人以上得。以无大界故。众不集无犯。
　　问结界场。要须至场上。亦得遥结耶。答要须至场上。乃得结耳。
　　问二众结界。得互相叉结不。答不得相叉得共通结耳。
　　问一界里。得鸣二揵槌不。答得。但不得二处说戒及以羯磨种种僧事。唯得烧香饭食而已。
　　问大僧得与尼通结界不。答得。
问岁坐事品第五
　　问夏中几日得结坐。答从四月十六日。尽五月十五日。日日可结。此谓坐初。有事难不得结。或五三四日。乃至一月尽。不失前坐。此名三十日结坐一日受岁。后坐人唯得一日结坐。过七月十五日。有事难日日可受岁。尽八月十五日。此名一日结坐三十日受岁。
　　问结坐受七日法。为坐初受。为临行时受。答若坐初受者好。坐初不受亦可临行时受夫受七日法。行不满七日还。后行不复更受。计满七日。乃复更受。若虑忘亦可日受。
　　问夏坐中。不受床坐房舍十二物。得坐不。答不须受。
　　问结坐而不坐。得岁不。答若先不知坐法。受岁得。若知故违。不得。
　　问都不结不坐。受岁得不。答若先不知有结。不知有坐法。受腊得。有结知便应向僧悔。若先知法。故违不得。
　　问不结而坐。得岁不。答同上事。
　　问夏坐。中得入流水池水浴。不答界内尽。得若受七日行过水亦得。
　　问夏中。犯决断不悔。受岁得不。答虽有罪得岁。所以尔者。故是比丘故。
　　问受岁不和合。得岁不。答要先忏悔。然后受岁。若其人不悔。摈出得受。若不摈出。众当三谏。过三谏不受。犯决断。过四谏犯重。若力能驱逼出界好。若其不出。当牢闭着一房中。然后受岁无苦以其非复比丘故。若恶人多众所不敌。当避出界。若共受不得岁。
　　问夏坐中得为亡师造福不。答得。但不得手自造事。
　　问夏中得捉扇拂不。答一切毛不得捉。竹扇得。
　　问后坐人。得七月十五日受岁起去不。答不得。若先不知已受。得岁。若知法故违不得。若已和合。僧就受筹而已。若后坐人受岁时。前坐人亦尔。
　　问二人同腊。小者前坐。大者后坐。前坐者已受岁。后者未受。于一月中何者应大。答先大故。大计本日故。
　　问夏中不受七日法。暂小小出界故得坐不。答忏悔得。
　　问夏中一因缘。得三受七日不。答言得。
　　问夏中不坐。或十人至十五人。欲来寄住共受岁。得共住共受岁不答若及后坐当结。若不及后坐不得。此人若全不知有坐法。得容。若知有故违。不得。
　　问夏中坐。若为三宝事若疾病种种众难得移坐不。答得坐当白众中受三十九日法。三十九日已有事便出界。三十九日法三十九日满得还。一若不得亦可彼处受岁无犯。若坐初不受临行时亦得受。若坐已满三十九日者事便出界。不须复受。若不还亦得于彼处受岁。
　　问不结坐。或不受七日。已受腊得不。答不知法。已受。得腊。不得夏。若以夏。僧一谏取好。过三谏不取。犯戾语决断忏。还取得。当取时白众然可得。
　　问比丘不受岁。犯何事。答若一比丘不受岁。众谏使受。一谏至三受好。若过三不受。犯决断。过四不受。非沙门。以不肯受法故。
　　问夏坐新受戒人。日中后结坐得岁不。答得。唯后夜不得。
　　问夏中坐忘。不受七日。法一出行得坐不。答忆即悔得。一坐中不过二三悔。过二三悔。不得岁。
　　问受岁时若天雨。得屋下受岁不。答得。
　　问既至某方结坐。有碍不达。得进遥结坐不。答不得。正可到彼结后坐。若道路有僧住处。便应就坐住。二三日治房室。然后受三十九日去。若无僧住处五人以上共结界坐。然后坐留一二人守界。满三十九日乃得去。若后人不满三十九日去者。前去人不知不失坐。后人失。
　　问一人至四人。得白衣家结坐不。答不得。五人以上得。
　　问一人静处得结坐不。答先有结界。二人以上得。一人以不得。无人共受坐故。无界尽不得。若欲别坐。当更请僧结界坐然后得。
　　问比丘夏坐中。得受请他施。及受他寄物。或经十日至三月。得尔不。答作不贪受。不限时节。
　　问夏坐中。界内作有为事。得应坐不。答福事得指授。余不得。
　　问受夏坐人。云何房舍破当补治。为谓始坐坐讫时耶。答三月中破即治。
　　问受岁时尼来界内求索受岁。应与受不。答二尼以上得。一不得。所以尔时。以尼独出界犯重故。
度人事品第六
　　问一人得度沙弥不。答二人得。
　　问度沙弥。得遥请和尚不。答不得。
　　问未满五腊度人。犯何事。其弟子为得戒不。答若知非法而度。犯舍堕。过三谏不止。犯决断若弟子不知是非法。得戒。若知不得。
　　问比丘都不诵戒。又不知法种种僧事。而多度人。或作三师。有所犯不。答此人尚不应食人信施况复度人。
　　问若人。父母王法不听。比丘盗将去度。犯何事。答犯重。若官人走奴。投比丘为道。比丘若知而安止。未度亦犯重。
　　问若儿前出家。父母后出家。来投其儿其儿得度不。答得。
　　问犯戒比丘。得度人不。答若犯重无复度人之理。若犯决断同上未满五腊者。若犯余轻戒。要须忏悔然后得度。
　　问白衣投一比丘欲出家。比丘即受。更为请和尚戒师。所投比丘故是师非。答非师。若后从受法者。可为法师。若依随者。可为依止师。
　　问比丘多度弟子。或作二师。都不教戒。犯何事。答犯舍堕。昔迦叶佛时。有比丘度弟子不教戒多作非法。命终生龙中。龙法。七日一受对时火。烧其身肉尽骨在。寻后还复则复烧。不能堪若。便自思惟我宿何罪致如此若耶。便观宿命。自见本作沙门不持禁戒师亦不教。便作毒念。嗔其本师。念欲伤害。会后其师。与五百人来。乘船渡海。龙便出水捉船。众人即问。汝是谁。答我是龙问汝何以捉船。答汝若下此比丘。放汝使去。问此比丘何豫汝事。都不索余人。而独索此比丘者何。龙曰本是我师不教戒我今受苦痛。是故索之。众人事不得止。便欲捉此比丘着水中。比丘曰我自入水不须见捉。即便投水丧命。以此验之。度人不可不教戒。
问受戒事品第七
　　问沙弥。犯十戒一二三不悔。受大戒得不。答若忆而不悔不得。都不忆若不知法受得。夫受戒法。师应问沙弥。汝不犯戒不。答若言犯。即教忏悔。若本师不问坛上师应。
　　问。若都不问。师犯舍堕。
　　问以受大戒。得悔沙弥时所犯不。答得忏悔法。同沙弥时悔法。
　　问沙弥坛上欲受大戒。或着俗服。脚着履屣。或衣钵不具。假借。当时为得戒不。答唯俗服。师不问不得。其余尽得。师僧犯舍堕。
　　问若有比丘。不舍戒作沙弥。或即大道人。而更受戒不。答不得。
　　问若不得戒。前所受戒。故在不。答在。
　　问后师。故是师不。答非。
　　问多人受戒。而并请一人为师。可得十人五人一时受戒不。答无此理。
　　问沙弥更受大戒。请一比丘为大戒师。而比比丘不知羯磨法及受戒法。更与请一人与受戒。以何当为师答与。受戒者是师。无戒法与者非师。
　　问坛上师僧。或着俗服。或犯禁戒。受戒者得戒不。答若受戒人知是非法不得。不知得。
　　问受戒时。众僧不和合或相打骂。为得戒不。答若坛上僧和合便得。不和不得。
　　问受戒为有时节不。答唯后夜不得。初夜中夜无灯烛亦不得。要须相睹形色乃得。
　　问受戒时。或值天雨。更移场屋下。受戒得戒不。答若欲移戒场。当先解大界更结界场。乃得受戒。不尔者不得。
　　问受戒时。或有事难不得究竟。是大比丘不。答但三羯磨讫。便是。
　　问受戒尽十三事。后诸戒师和尚。不续教戒。得戒具不。答若师不教诫。至十五日说戒专心听受。便得具足。
　　问受戒三衣不具。有持衣直。或染不染。或裁不裁。得当衣不。答尽不得。
　　问受戒时。众僧难得限齐。几僧得受大戒。答除三师五僧。以上得。
　　问沙弥。曾诈称为大道人。受大比丘礼。后得受大戒不。答不得。
　　问沙弥辞师行。事难不得还。辄于彼处。请依止师受戒。得戒不。答得戒。
　　问若比丘。诱他沙弥。将至异众。与受大戒。犯何事。彼众知应听不。答若其师有非法事。沙弥及将去者。无罪。若无非法将去者。犯重。坛上师僧犯舍堕。昔有一长老比丘。唯有一沙弥瞻视。有一比丘。辄诱将沙弥去。此老比丘无人看视。不久命终。因此制戒。不得诱他沙弥。诱他沙弥犯重。若有一比丘。见他沙弥瞻视老病人。教使舍去。沙弥若去此比丘犯重。
受施事品第八
　　问比丘受檀越请。四事供养所受物。得分施人不。答得。
　　问以受四事长请。小小缘事出行。得食外食得服外药不。答施主听得。
　　问他人欲施比丘物。先问比丘有无。比丘实自有。以贪心欺彼言无。他即施物。犯何事。答贪取犯舍堕。妄语犯堕。
　　问若众僧食。偏与上座。上座得食不。答上座贪心。犯舍堕。
　　问比丘不病。称有患苦。求索好食。既得食之。犯何事。答犯重。
　　问不着三衣受食。犯何事。答犯舍堕。
　　问檀越适请二人三人。须众唱不答须唱。
　　问大比丘羯磨分物时。尼来界内。应得分不。答应得。
　　问有人寄物施一处僧。物至。后更有比丘来。分时在坐。应得分不。答打揵槌应得。不打不得。
　　问比丘行道中。妇人施物得受不。答亲里若相识。得取。
　　问比丘行道中。比丘尼施物。得受不。答施僧得受。非众不得。
　　问供僧斋米。僧去。斋主得供后人得食不。答打揵槌得食。若不打食一饱。犯弃。
　　问四月八日嚫物。七月十五日本僧已去。寺主取与后僧。后僧分取者。犯何事。答打揵槌。现在僧共分无罪。若不打揵槌。分者犯盗。
　　问白衣有贳嚫物。本道人去。与后人。后人得受不。答应取。
　　问主人本道人当来不。答言永不来咒愿取。若言或来。不得取取犯舍堕。知取犯弃。是僧物故犯。
　　问比丘治生得物。施比丘衣食。得受不。答取衣犯舍堕。穷厄无食处。彼使白衣作可食。治生道人若白众言。此物非我物。是使人物。若尔可食。若主不白众食。犯堕二三人亦可白。若道人施他人。他人言。是我物可食。
　　问比丘得出物不。答不得犯舍堕。
　　问长受百日请。中间得受他一食二食不。答施主听得。不听不得。
　　问比丘食或唅一口饮吐之取一抟饭弃之犯事不。答犯舍堕。
　　问乞食长得。与人不。答先无贪心取。长得施众生。若无众生。举着树头。有众生啖好若。无明日还自受水取食。不得弃以信施重故。所以还得自取者。以更无主故。如郁单越取食法。
　　问主人殷勤得长受请不。答若其处得行道。无难无短乏得往。
　　问主人请食。得遣人代不。答主人意无在得若主人嫌代去。犯舍堕。
　　问鬼子母食。可食不。答咒愿然后可食。
　　问主人施比丘牛马奴供食。直得取不。答得取用。不得卖。弓刀一切凶器仗。皆不得受。
　　问人自出物供斋。斋竟去。余物后僧来。得食不。答打揵槌得不打犯盗。
　　问比丘共盘食他分。犯何事。答若问听无罪。不听取食犯堕。若不问亦犯堕。所以不犯者。以共仰手故受。
　　问比丘乞。前人问好。比丘非答。是得物至。犯何事。答实好言好犯堕。不好言好犯弃。
　　问比丘一切长物。施人言。我后须还自取。得尔不。答得与可信者。然后更语一人。我物施某比丘。若取还语。不得辄取。
疾病事品第九
　　问比丘病得离钵食不。答重病得。小病不得。
　　问比丘疾病。三衣不持犯何事。答大困无所识知得。有觉知不得。
　　问看病人不语病者。私用钱与他病人。作食汤药。犯何事。答若用五钱犯弃。若后语病者欢喜。不犯。若病人恚不偿。犯弃。
　　问为病故。主人日供一百钱。五十便足。余者得与余病者作食不。答病者自与便得。
　　问病比丘无人看。比丘得与作食不。答山野无人处日中不得往还得作。七日先净薪米。受取得作。
　　问病人须酒。一升二升下药可与不。答若师言必瘥。得和药服。不得空服。
　　问比丘病得服气不。答不得。同外道故。
　　问比丘肿病。得使人唾咒不。答得。
　　问比丘病。困或阙衣钵施众。或卖用作福德犯何事。答若更得弊故。即受得。无有犯舍堕。
死亡事品第十
　　问亡比丘物。都不打揵槌。不羯磨而分犯何事。答界里一人以上。尽得打揵槌羯磨。若不羯磨而打揵槌亦不羯磨。尽犯弃。所以尔者。亡比丘物。尽属四方僧故。不得辄分。若界外五人以上。得羯磨分。不打揵槌。以无界故。四人以下不得羯磨分。若分犯弃。当赍诣僧中若自取赍去。至异众。初入界不犯。出则犯弃。如是复至余众。一出界一犯弃。弟子持师物去。亦尔。
　　问比丘亡。弟子不。持师物与众。辄自分处供养僧。僧可食不。答其弟子先知法者有罪。僧不打槌不羯磨而食。犯舍堕。
　　问若师亡。僧羯磨分物。弟子应得分不。答应得。即是僧故。
　　问师亡。更无余僧。唯有弟子。或五戒十戒。得羯磨分此物不。答即是僧故得分。但打揵槌羯磨。不打不羯磨不。得。
　　问病者无常。供病余物。后人得与余病者不。答此是僧物。不得辄与。直五钱犯弃。
　　问师徒父母兄弟死。得哭不。答不得。一举声犯舍堕。可小小泣涕而已。
　　问或比丘死时在。羯磨时不在。或死时不在。羯磨时在。各应得分不。答及羯磨尽得。死时在。羯磨时不在。不得。
　　问比丘死。后人与买棺木衣服。葬埋与者。犯何事。答曰白僧与泥洹僧僧祇支自覆。自余应入僧师物。一切不得埋埋过五钱犯弃。若弟子私物得。亡者知法。已得分处分者。无罪。
　　问父母诸亲死。比丘与办衣棺木埋不。答不得。若父母亡日。若病无人供养乞食与半。若自能绳线不得与食。犯舍堕。与衣犯舍堕。况复棺木葬埋耶。
　　问病者无常。衣钵先与看病者竟不羯磨。看病者卖为饭僧。得食不。答众未得羯磨食众犯舍堕。若看病者不知法。已作羯磨得食。若未作众当语法。
　　问比丘借人物。前人死。得还自取不。答一切不得自取取犯突吉罗。白众。众还得取。众不还犯突吉罗。若众不与。强取犯舍堕。
　　问比丘得为亡师起塔不。答自物得用。师物作不得。
　　问比丘得向师冢礼不。答得。难曰生是我师。已死尚非比丘。唯枯骨而已。何由向礼。答若佛在世应供养恭敬。泥洹后亦是枯骨何以供养耶。师生以法益人。后亦应恭敬礼拜有何过也。
　　问分物时羯磨已讫。更有僧来得分不答若羯磨讫。不与无咎。若及后羯磨犹故得分。
问三衣事品第十一
　　问三衣事浣要须舍不。答须舍。若不舍犯舍堕。当施与人。还乃得更受。
　　问三衣尽得条成不。答大衣得。中衣小衣不得。
　　问小衣得着烧香上讲不。答无中衣得。若不近身体净洁亦得。
　　问浣衣出帛。得用米粘不。答不得犯舍堕。日日从沙弥白衣受乃得着。
　　问三衣应施里不。答里施不施亦得。
　　问大衣得着上讲礼拜不。答无中衣得。
　　问三衣得用生绢作不。答一切生绢衣不见身者得着。
　　问比丘嗔忿。自坏衣钵锡杖。犯何事。答嗔恼自坏三衣钵。犯舍堕。坏锡杖犯舍堕。坏他物。计钱犯事。
　　问三衣得借人不。答不得出界经宿。若同界内得不限日数。
　　问入聚落中不被大衣。犯何事。答着肩上去不犯。若僧使或为病人持去。不犯。
　　问三衣破补便得受须。复施他人耶。答破容猫子脚。便应施人。人还乃得补受。若先补后施人亦得。
佛说目连问戒律中五百轻重事经卷下
钵事品第十二
　　问钵云何失。答若缘缺。若穿穴。若裂。若油不舍。尽是失。缘缺穿穴不可复持。裂者缀已施人。人还更受。油不舍亦尔。若弃出界经宿不失。
　　问钵得合覆着壁上不。答若巾裹得。合净处。着若囊或悬壁好。不得覆着壁上。昔六群比丘覆钵壁上堕地即破。佛因此制戒。自今已后不得覆钵壁上。覆钵壁上者犯舍。堕地者犯舍堕。
　　问比丘早起得用钵食不用有何咎耶。答一切食皆应用钵。若一日都不用钵。犯堕。
　　问比丘食饭欲尽。得侧钵括取饭不。答得。
　　问食后已讫。更啖余果。手得离钵不。答得。若食未讫亦得暂离。
　　问比丘食钵要当擎。得放地不。答要当擎。若放地亦不犯戒。
　　问比丘以器盛饭。停着钵中。得互用钵食不。答不得。犯舍堕。
　　问钵得炊作食不。答不得炊。犯舍堕。
问杂事品第十三
　　问比丘或被劫盗物未出界。主见本物不知诸物。得取不。答得取。即取即用九十事中宝相似者。当先作念。若有人认者不得取。无认者白众得取若无众。作界内物取。不以为已取物。
　　问众僧打揵槌食。而限外僧来不与食。犯何事。答便是失利。得突吉罗。
　　问先比丘教化作百人斋。长一人以上应受不。教化比丘有犯不。答打揵槌食应受。教化者无犯。所以尔者打揵槌谓僧多过失。揵槌法。要作意请四方僧。僧来若多若少。一切分财饮食其于无咎。
　　问比丘教化白衣供养众僧。若有外人来乞索。得与一升五升不。答不得若知非法故与过五钱犯弃。若白众听得。
　　问主人供养诸僧。长请一日百钱。用五十自供。残者得余用不。答打揵槌得。若无衣钵。不打揵槌。众和合得减用。若自损施客僧最善。
　　问主人请比丘。十日供十日食。残用作五三日好食犯何事答不犯。但不得更索。索犯舍堕。若不满十日去。亦犯舍堕。
　　问主人请供十日食。自裁作一月食得不。答打揵槌得。若不打揵槌。僧有出去者。若不施后人食。后人食己分。尽食他分一饱。犯弃不饱犯舍堕。
　　问父母兄弟破坏。得乞物赎不。答得。但不得。称已。须乞父母兄弟得。若用讫有长不。得自入。还属所赎者。若语听用犯堕不听用而用。犯弃。
　　问至酤酒家得乞财不。无事得坐语不。答酤酒门一切不得入。若入犯堕。更有余门得入。若请比丘会。当问能受一日戒不。若言能。与受得住。若不受但能一日不酤酒得住。屠家亦尔。
　　问劝人饮酒。犯何事。答强劝不饮犯突吉罗。若饮犯堕。
　　问道人寄白衣物此人过期不来。与余比丘得取不。答不得取。若活是有主物。若死是僧物。
　　问比丘暮得捉火行不。答曰冬得夏然烛亦得。若把火犯堕。
　　问本物直一匹因行至他方卖得五三匹可取不。答不得犯舍堕。
　　问一切戏负他物不偿犯何事。答戏。取物及与尽犯舍堕。
　　问比丘尝食得食不。答不得。知而食犯舍堕。前尝食人亦犯堕。若不即忏。其罪日增。昔有一执事比丘。恒知处分当作饮食。常手拄器言。取是用是。日日常尔。不忏命终。后堕饿鬼中。有一比丘无著。于夜上厕。闻呻唤声。问汝是谁。答我言是饿鬼。问本作何行堕饿鬼中。答于此寺中为僧执事。问汝本精进。何由堕饿鬼中。答不净食与众僧无著。问云何不净。答众僧有种种盆器。器盛食见以指拄器。教取是用是物。犯堕。三说诫不悔。转至重。以是故。堕饿鬼中。两手擘胸。裂皮破肉抟喉吹噀。问何以擘胸。答虫啖身痛故。问何以抟喉吹噀。以口中虫故复。问何以呻唤。答饿极欲死故。问欲食何物。答意欲食粪。而不能得。问何故不得。答以诸饿鬼推排不能前无著言。我知柰何。鬼言。愿众僧见为咒愿。答可尔。无著即还向众说。彼人堕饿鬼。众僧问。本行精进何堕恶趣。答本以不净食与僧。而不悔故。愿与咒愿。便得食粪。不复呻唤。以是证故知大比丘。不得手造饮食及拄触僧器物。若非僧器。手受得行与僧。无犯。
　　问师令弟子贩卖作诸非法。得远离师不。答得舍去。有四因缘应住。一者与法与食。不与衣钵应住。二者与法与衣钵。不与食应住。三者与法衣钵与食应住。四者与法。不与衣钵不与食应住。若师都不与法不与衣钵食应去。
　　问夫净。何者须净。净有几事。答果菜须刀手火净。唯谷米须火净。果已净子。无苦。
　　问礼拜得着靴鞋履不。答净者得。
　　问画作旛华卖得物犯何事。答犯舍堕。
　　问比丘教他贩卖犯何事。答犯舍堕。
　　问比丘畜奴牛驴马。犯何事。答犯舍堕。不悔转增。
　　问比丘授人为道。未度得食僧食不。答白僧得。不白犯堕。
　　问为僧乞食道路。己身得食不。答若去时先白僧。僧听好。若不白。还白听亦好。若不听还偿。若不偿犯重。
　　问若他人持食具。寄屋中经宿有犯不。答不犯。
　　问续明油一升二升。得着自房中不。答得。
　　问药酒得着自房中不。答病得七日。
　　问都不用杨枝。有犯不。答犯舍堕。
　　问未晓得用杨枝不。答明星出后得用。
　　问中食后口。得用杨枝不。答得用。若不用。纯灰皂荚汁。都不用犯堕。过中亦犯堕。中后除药。一切草木有形之味。不得入口。犯舍堕。
　　问若无杨枝。口得用一切余木不。答尽得。
　　问贫乏得入市乞不。答中前得。中后不得。亦不得乞钱。若欲乞钱。当将一白衣。沙弥亦不得。
　　问人捉比丘卖。得走不。答初时得。经主不得。
　　问比丘戏得物得作食请。比丘得食不。答不得。犯舍堕。
　　问比丘尼不精进。可劝罢道不。答无此理。
　　问合药施人。而不知裁节。服者死。犯何事。答好心与无犯。恶心与犯重。
　　问比丘或十腊五腊。竟不诵戒。犯何事。答若不诵戒食人信施日日犯盗。若先不知。犹得忏悔。
　　问一切鬼神屋。可寄宿不。答在路得宿。有触扰意住。犯堕。
　　问比丘啖生肉。犯何事。答犯堕。
　　问二男行欲不竟。犯何事。答犯决断。
　　问二男欲口戏拟便止。犯何事。答犯堕。成者犯决断。
　　问床席。他人于上行欲。其处可住不。答见处净洗可住。
　　问以唱僧跋。上座未食。下座先食。犯何事答闻唱便食不犯。
　　问比丘不具六物。犯何事。答不乞作。犯舍堕。若乞不能得。不犯。
　　问比丘大寒得通衣卧不。答着衣得。
　　问比丘自称贵姓及持戒强力乞得。犯何事。答犯舍堕。
　　问姊妹有肿病。或有痛处。比丘手按此处可治。犯何事。答若起心。犯决断。不起犯舍堕。
　　问妹姊无儿息。语比丘教我方术。比丘即教犯何事。答犯决断。
　　问寄比丘物与。人竟不与。犯何事。答自取不过。犯重。着故坏还。计直轻重。
　　问聚落中都不着衣。犯何事。答犯舍堕。
　　问比丘啼。犯何事。答若聚落众中一作。犯舍堕。三谏不休。犯决断。
　　问聚落中持弓刀看。犯何事答先不知法无犯。知突吉罗罪。
　　问比丘骑乘犯何事。雄者一住犯过。三谏不止犯决断。雌者一载犯决断。
　　问聚落中。比丘看白衣斗。犯何事。答犯舍堕。
　　问比丘暂捉棋子五木而戏。犯何事。答犯堕。
　　问聚落中。三岁小儿抱呜口。犯何事。答犯堕。
　　问聚落中。合白衣相扑。犯何事。答犯突吉罗。
　　问聚落中。看白衣合畜生。犯何事答知非法故看。犯舍堕。不知不犯。内起淫心。口有染污言。犯决断。
　　问比丘食不足。得嘱未具戒者不。答得。唯除婆罗门。
　　问山中旷野中。见一无主器物。可取用不。答得用。要须语王。若王家之人。若语余人得用。不得持去。犯舍堕。
　　问道人作医得取物不。答若慈心持得作。恶心不得。无衣钵。前人与得取若有衣钵。前人强与为福事得取。若人不与亦不得为福乞。犯舍堕。
　　问食巾或少多。酱菜饭羹堕上。要须浣不答不污亦须日浣。若有沙弥白衣付之日从受。不犯若已付着室中无苦。若不付有不浣。犯舍堕。
　　问比丘私房小小出不闭户。有犯不。答犯舍堕。
　　问比丘私房内拍手笑。犯何事。答犯舍堕。
　　问比丘得踯过小水小坑不。答不得。犯堕。昔有一优婆塞。请一比丘欲与作一领好衣。比丘即随去。中道有一小水。比丘便踯度。此优婆塞便嫌。心念。我谓是好比丘。欲与一领好衣而更跳踯沟坑。我归当与半领衣。此是无著知其人念。前行见水复故踯过。贤者复念。我归当与一张粗氎。前行见水复踯过。贤者复念。我归当与一顿食。无著复知其念。前行见水便举衣涉渡。贤者问比丘。何以不踯渡。比丘言。卿前与我一领衣已。一踯过水。正得半领。复一踯。正得一张粗[疊　　毛]。复一踯正得一顿食。我今所不踯者。恐复失食。贤者乃知是得道人。便向忏悔。将归大供养。以此验之。知比丘不得踯过坑水。
　　问比丘走。犯何事。答犯堕。有急事不犯。
　　问有人。出家之后。还来盗本家物。犯何事。答犯弃所以尔者。初出家时。一切尽舍。非己物故。
　　问比丘本在俗时。共父母兄弟藏物。出家后家人尽死。比丘还自来取物。犯何事答若自取犯弃。若有所亲白衣。可说便取作福应分半与官。所以尔者。此物无主。应属官。不得全取。取犯重。
　　问师更受戒小弟子。弟子得下腊下戒及在下行不。若不下得为作礼不。答都无此理。
　　问比丘行他田地中。或有苗或无苗有事不答有苗。犯堕。急事不犯。无苗尽得。
　　问大悔人已发露。或五三日。或有难。众僧分散。罪得决不。答更求众乃决问王者。
　　问比丘吉凶事。比丘为说。然后供养。犯何事。答若得食犯堕。得衣犯舍堕。若说征伐得供养。犯重。
　　问比丘有缘事。俗田行不。答得。
　　问比丘未满五腊不依止。犯何事。答不依止师。若饮水食饭。日日犯盗。若先不知法。犹得忏悔。
　　问若比丘或十腊不诵戒。答同上依止。
　　问比丘市卖。自誉己物过价。前人信贵买。犯何事。答犯盗。
　　问比丘行回路。有食无人受。云何得食答正得舒一手下向一捉食便止。过犯舍堕。
　　问比丘船行。水奔不得下。得水中便利不。答得。
　　问比丘。书经竹木上。诵讫拭去。犯事不。答犯舍堕。
　　问未满五腊。得并入诵律不。答不得为。可粗教诫而已。若诵犯舍堕。大戒不灭沙弥戒故是沙弥非。答非问比丘昼眠。犯何事答开户不得。犯堕。
　　问比丘得倚壁伏地不。答私房得。众中不得犯堕。
　　问比丘舍内都不着三衣。犯何事。答坐禅诵经不着。犯堕。
　　问比丘行道着泥洹僧。得系脚不。答大寒得。
　　问比丘畜漆器犯何事。答漆木器尽不得。用犯堕。
　　问比丘已食手。或搪饮食污手。更得受食不。答得。
　　问比丘至上房中不坐辄坐犯何事。答犯堕。
　　问比丘旋塔。或比丘尼优婆夷随后从。有犯不。答若有优婆塞。不犯。
　　问比丘生菜已净。有根得食不。答得。
　　问弟子远行寄师物。或师寄弟子。过期不还或经年岁。可取用不。答若去时无言不得用若知在是有主物。若死是四方僧物。
　　问比丘教白衣。不祭一切亡人。为是理不。答非。假使父母不食。敬心供养。亦得其福。
　　问众中得共师并坐不。答不接得共盘食。
　　问比丘不褰三衣礼佛。犯何事。答众多。
　　问比丘得手自合药不。答被净草得。
　　问比丘休道意已。着俗服经时。向其尊礼拜然后来投众。求复常位。为应听不。答若不舍戒者。应听。
　　问比丘知其父母兄弟破落属人。而不购赎。有罪不。答若为行道不赎。无罪。
　　问若人白僧称言圣众。得然可不。答不得然可。
　　问若人持物施僧。言施圣众应受不。答若不言。得分得取。以众通有俗故。
　　问行道过水使人负渡。犯何事。答若不老病。犯堕。
　　问众僧家奴。比丘得小小倩使不。答小小取与得。大事不得。
　　问比丘养爪甲长。犯何事。答犯堕。
　　问上座比丘未浴。下坐于前浴。有犯不。答犯堕。
　　问比丘器中忽有异物。或复弊故不知谁许。可取用不。复可弃不。答与僧。不得私用。
　　问有一住处多来去僧。所有遗亡。或是神。或是弊衣。永无取用者。可取不。答与众僧。众僧停一月一岁。后得用。若后主来。僧物偿。若是贵珍宝众后不能偿者。勿用。
　　问比丘有知旧白衣来造已。得语上座维那持僧食与不。答僧先令得不令不得。
　　问比丘舍道还俗。后更出家。前师故是师非。答非是。
　　问临坛诸师。僧可呼言师不。答无此理。不从受法者。尽不得为师。
　　问一切师。得呼为和尚不。称为弟子不。答不得。正可敬重。如俗中之尊。
三自归事品第十四
　　问三自归趣得人受。复有不应受者答除五逆罪得。
　　问三自归斯行何事。答身口意不行邪事。及不随邪见师。
　　问云何犯三自归。答好邪见。随外道师。
　　问若犯三自归。云何悔。答向本师悔。若无本师。向余比丘亦得。
　　问若不能持。得还不。答得。
　　问若还。还云何。向本师若一比丘言。我从今日已后。不复能归佛法归比丘僧。如是三说。若不满三。故成就三归。
　　问或人受三自归。乃悔宿命恶逆。为是理非。答无此理。
　　问三归正得从一人受。复得从三人。各得受一归不。答不得。
　　问受三归法。要终身。复可得一年半年十日五日不。答随意多少。问若从师受一年半年自归。日满后。故是师非。答一从受法。终身是师。
　　问三自归。得但受一二归不。答不得。
　　问受三归现前无师。得逢从文受不。答不得。
　　问先受三归犯不悔。得更受不。答不得。要当悔。若欲当受。舍先所受。若不舍。更受者。不得。
五戒事品第十五
　　问不受三归。得受五戒不。答不得。
　　问若受三归。犯而不悔者。得受五戒不。答不得。
　　问受五戒法。可得但受五日十日一年二年不。答随意多少。
　　问受五戒不悔。得更受不。答不舍不得更受。不悔亦不得舍。
　　问五戒尽得悔不。答若杀人。淫其所尊及比丘尼。盗三尊财者不得悔。余得悔。
　　问五戒若不能持。得中还不。答得还。若欲都还五戒者。合三自归还言。从今日佛非我尊。我非佛弟子。如是至三法。亦尔。若还一二三四者。但言。我从今日不能复持某戒。如是至三。若不满三。戒犹成就。
　　问五戒可从五师各一戒不。答得。
　　问既受五戒遍所重。可但分还一二不。答得。
　　问五戒可但受一二三不。答得随意多少。
　　问比丘犯重戒。或犯酒戒得不。答不得。
　　问颇有八戒白衣不。答无。唯有八关斋。
十戒事品第十六
　　问不受五戒。得受十戒不。答若先三自归得。以十戒中即有五戒。亦不复受。
　　问犯五戒不悔。得受十戒不。答不得。若先不知悔已受。而不悔不得。
　　问若师犯重戒。从受十戒得不。答不得。
　　问若犯重戒。从受十戒得不。答不得。
　　问沙弥犯十戒。尽得悔不。答同上五戒。
问沙弥品第十七
　　问悔须众不。答不须众。但向本师得了。若现在无师。向余一比丘亦得。
　　问沙弥半月一说戒不。答无此理。所以尔者。以沙弥戒不成俗人。然终已可说。须十五日一集。
　　问沙弥犯戒。得还向沙弥悔不。答不得。
　　问沙弥得着俗服不。答不得。
　　问师有种种违法事。沙弥得舍更求师不。答得。
　　问沙弥叛师。以白衣师综习俗。竟不舍。或经年月。还来投师。故是沙弥非。但悔过而已。不须更受戒耶。答故是沙弥。但向师忏本。不舍戒不得更受。受亦不得戒。
　　问沙弥为贼所抄。经历年月。或转经主。得逃不。答转经主。不得。
　　问沙弥犯禁。师僧已摈。谢得更出家不。答若不舍戒。故是沙弥。可忏而已。
　　问白衣时。从沙弥受五戒。然后出家受大戒。本师故是沙弥。得呼为师不。答得呼为师。但不得为礼。沙弥应作礼。白衣时从尼受五戒。然后出家亦尔。
　　问比丘贪资之物。其罪甚重。昔有一比丘。贪着一铜铙。死后作饿鬼。众分物竟。便来现其身。绝大黤黮如纯黑云。诸比丘惊怪。此是何物。众中有得道者言。是死比丘。贪着铙故堕饿鬼中。今故贪惜来欲索之。诸比丘即以铙还既得便捉。舌舐放地而去。诸比丘还取之。而绝臭不可近。复使人更铸作器。犹臭不可用。以此验之。知贪为大患。比丘贪着衣服。乃有自焚之酷。昔有一比丘。喜作衣昼夜染着。得病困笃自知当死。便举头视衣。内起毒想言。我死后谁敢着我此服者。不久便命终作化生蛇。还来缠衣。众与死比丘出烧。葬讫。遣人往取衣物。见蛇缠衣。近胭吐毒。不敢近。即还白众具说所见。诸比丘便共往看之。都无敢近者。有一比丘得道。便入四等观四等观。毒不中。便往近之语言。此本是汝衣。今非汝有。何以护之便即舍去。不远入一草。毒火出然草。还自烧身命终。即入地狱。地狱一日之中三过被烧。皆由贪害。
岁坐竟忏悔文
　　若僧听多萨阿竭。所受岁坐比丘应尔。我从岁始至今岁竟。六月中多所违失。违失者。戒事。除二鼻贰事。余不除是。世尊集和僧所教敕。今我是思念。共诸君发露陈说。所违失事。君各忍受。我若九十日无世尊定。无世尊智。无世尊戒故。多犯。无世尊智。无世尊戒。故犯。无世尊戒故犯。无世尊智故。多失教事。无世尊定故多犯乱意。或念欲法。不行欲事。或念盗法不行盗事。或念杀法不行杀事。或念欺法不行欺事。或念僧伽婆尸沙法。不行僧伽婆尸沙事此九十日中。所犯事通威仪。
　　问白衣欲出家。比丘即受。更为请师不。故是师非。答非师。若从受法者可为师。若依随者。可为依止师。
　　问若有比丘。不舍作沙弥戒即大道人。而更受戒。为僧不。答得。
　　问若不得戒前所受戒。故在不。答在。
　　问复师。是非。答非。
　　问多人受戒。而并请一人为师。可得十人五人一时受不。答无此理。问沙弥受大戒。请一比丘为大戒师。而此比丘。不知羯磨及受戒法。受转请一人与受。以何者为师。答与戒者为师。是无法非师。
　　授五戒比丘。唯得授婆罗门。于余者尼。授比丘不得。问中间事问者。犯僧残。
　　问一切所有。王者不全施得不。答王者不嫌。便得。
　　问见人行欲不呵。犯事不。答前人可谏。不谏犯舍堕。若不可谏。向一比丘好发露。
　　问比丘先犯事。更受戒得共住不。答犯重。不得更受戒。决断讲过得。更作不悔。亦不得。况得共住。
　　问有急事。比丘持弓箭上船。可随去不。答主犯重。寄载犯舍堕。
　　问比丘官逼作非法。犯何事。答不得作。
　　问二男共戏便止。犯何事。答成犯决断。
　　问比丘盗听二男行欲。犯何事。答无欲心听犯舍堕。有欲心听。身不失犯突吉罗。
　　问比丘病不能行得乘车马不。答雄者尽得。雌者无想犯舍堕。有想犯决断。不知是雌无罪。
　　问比丘嫌经不好。卖去更作好者。犯何事。答卖经。如卖父母罪同。
　　问二男角力。犯何事。答犯堕。
　　问畜生行欲。比丘验令全别离。犯何事。答犯舍堕。
　　问着小衣行留大衣。得受人施不。答言得。
　　问比丘夏中。得受僧物不。答若施僧物。即应分。不得停。
　　问比丘有好知家。结事委任之。更异比丘从乞得物。犯何事。答观主人意恶不得。犯舍堕。知主意好得取。
　　问鸠雀于人舍内作窠。比丘破。或塞鼠孔。犯何事。答鸠雀未有子。得去。有子不得。鼠穴唯有一孔。不得塞。若有内外孔。得塞内者。
　　问比丘得与师。及同学得作书不。答在他方情通。异国不得。
　　问人出家。王法父母不听。为得戒不。答不得。
　　尔时目连。从座而起。白佛言。世尊。快说毗尼。于如来灭度后。谁受持如是毗尼。佛言。目连。思学毗尼者。当知是人。能修行如是毗尼。佛告目连。吾灭度后。若有比丘比丘尼。诽谤如是毗尼者。当知是人是魔朋侣。非吾弟子。如是人辈。世世学道不成。不出三界。吾今怜愍诸众生辈。是时目连。闻佛所说。欢喜奉行。


