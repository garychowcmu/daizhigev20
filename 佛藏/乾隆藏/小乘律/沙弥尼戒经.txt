沙弥尼戒经一卷


小乘律
沙弥尼戒经一卷
失译人名


　　

沙弥尼戒经
　　沙弥尼初戒。不得杀生。慈愍群生如父母念子。加哀蠕动犹如赤子。何谓不杀。护身口意。身不杀人物蚑行喘息之类。而不手为亦不教人。见杀不食。闻杀不食疑杀不食。为我杀不食。口不说言当杀当害报怨。亦不得言死快杀快。某肥某瘦。某肉多好。某肉少也。意亦不念当有所贼杀。于某快乎。某畜肥某瘦。哀诸众生如己骨髓。如父如母如子如身。等无差特。普等一心常志大乘。是为沙弥尼始学戒也。
　　沙弥尼戒。不得盗窃。一钱以上草叶毛米。不得取也。主不手与不得取。口不言取。心不念取。目不爱色。耳不爱声。鼻不盗香。舌不偷味。身不贪衣。心不窃欲。六情无著。常立权慧。则曰不盗。是为沙弥尼戒也。
　　沙弥尼戒。不得淫泆。何谓不得。一心清洁身不淫泆。口不说淫。心不念淫。执己鲜明。如虚空风无所倚着。身不行淫。目不淫视。耳不淫听。鼻不淫香。口不淫言。心不存欲。观身四大本无所有。计地水火风无我无人无寿无命。何所淫泆。何所著乎。志空无相愿。是为沙弥尼戒也。
　　沙弥尼戒。不得两舌恶言。言语安详。不见莫言见。不闻莫言闻。见恶不传。闻恶不宣。恶言直避常行四等。无有非言。言辄说道。不得论说俗事。不讲王者臣吏贼事。常叹经法菩萨正戒。志于大乘不为小学。行四等心。是为沙弥尼戒也。
　　沙弥尼戒。不得饮酒。不得嗜酒。不得尝酒。酒有三十六失。失道破家危身丧命。皆悉由之。牵东引西。持南着北。不能讽经不敬三尊。轻易师友不孝父母。心闭意塞世世愚痴。不值大道其心无识。故不饮酒。欲离五阴五欲五盖。得五神通得度五道。是为沙弥尼戒也。
　　沙弥尼戒。不得持香华自熏饰衣被履缕。不得五色。不得以众宝自璎珞。不得着锦绣绫罗绮縠。不得绮视。当着粗服青黑木兰及泥洹里衣低头而行。欲除六衰。以戒为香。求诵深法以为真宝。三十二相以为璎珞。得殖众好以为被服。愿六神通无碍。六度导人。是为沙弥尼戒也。
　　沙弥尼戒。不得坐金银高床绮绣锦被宝綩綖。不得念之。不得教求索好床榻席五色画扇上好[肖　　毛]拂。不得着臂钏指镮。直信戒惭愧施。博闻智慧一心精专。常求三昧以为床榻。心不动摇。众慧自然以为坐具。七觉不转志于道心。是为沙弥尼戒也。
　　沙弥尼戒。不得听歌舞音乐声拍手鼓节。不得自为亦不教人。常自修身顺行正法。不为邪行。一心归佛诵经行正。以为法乐。不为俗乐。听经思惟深入大义。自不有疾。不得乘车马象。当念轻举八不思议神通之达。以为车乘度脱八难。是为沙弥尼戒也。
　　沙弥尼戒。不得积聚珍宝。不得手取。不得教人。常自专精以道为宝。以经为上。以义为妙。解空无相无愿为本。至于三脱不求贪欲。欲离九恼。住道甚久无穷无极。无有边际亦无所住。是为沙弥尼戒也。
　　沙弥尼戒食不失时。常以时食不得失度。过日中后不得复食。虽有甘美无极之味。终不复食。亦不教人犯。心亦不念。假使无上自然食来。亦不得食也。若长者国王过日中后。亦不服食。终死不犯。常思禅定。一切饮食虽有所食。裁自支命。欲令一切解深达愿。得十种力以为饮食。是为沙弥尼戒也。
　　沙弥尼已受十戒。原道思纯。能行是十事。五百戒自然具足。譬如人头手足眼耳鼻口身意腹背不毁。诸根具足肠胃肺肝五藏诸节筋脉悉具。譬如树根安隐具足不枯腐朽。茎节枝叶华实自然弘茂。沙弥尼如是。能备十戒之本。其五百戒皆悉周满可逮神通无所不达。譬如好田种不腐败。风雨时节五谷丰熟。人民得治。沙弥尼如是能尊十戒。五百戒则为举矣。譬如国君风化普平万民安宁。沙弥尼如是。若能具十戒者。五百之戒自然普备。若父母慈和。子孙眷属奴客婢使自然率从。
　　又沙弥尼常尊三宝敬师和上。过于父母百千万倍。父母一世。和上度无极无限。念报反复不造反逆。常厌秽身如人闭狱堕坠溷厕。不贪女身不烧色欲。如于大火。譬若处贼。心念一切。如父如母如子如身。常惭本行怀态不快。乃获斯身。当解本无。犹如幻化。无男无女从行得之。本无五道。况男女乎。求大乘者。了一切空如幻化梦影响野马芭蕉深山之响缘对而生。本无所有。信色如影。痛痒如芭蕉。思想如野马。生死如泡。识如幻非我。因缘合成无缘则无。独来独去。无一随者。欲为道者。权慧为父母乐法为兄弟。不离深义以为和上。慈悲喜护谛住正法。以为男女。六度无极以为伴党。神通之慧以为车乘。不违经戒思惟空义。以为屋宅。又沙弥尼不得独行。同类为伴。二人若三人。若无沙弥尼。当与清信女俱行。若婢使不得与大沙弥男子同床座坐。不妄语。又不得比寺居止。自不疾病。不得数往反檀越。请读经乃说。不得自用。等辈相教随年恭顺。不得慢恣转相导说。若有过失屏处相谏。莫于众中说闻善见善乃可宣扬。闻恶见恶不得传说。唯可白和上。不得语余人。常自克责。见善思及。见恶自察。悲哀彼人意不及故。若作沙弥尼求和上者。当得好聪明智慧奉顺法者。世世能度人。譬若有船完具牢坚在所能度至于彼岸。若师不聪明。行不应法。非是大师。持作和上。譬如坏船乘欲度海中路而没。既溺众人。师亦并命无有遗余。其初持法授人经戒。正则为师。闻大师欲以为和上。本作沙弥尼。不得彼者。遥称名礼之以为师。未必面见。心近则近。心远则远。身虽相近心乖不同。相去亿里沙弥尼行路。不得与男子共行同道相随。不得与男子沙门比房同寺。各各别异法之大节焉。


