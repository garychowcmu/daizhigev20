普贤菩萨行愿赞一卷


小乘律
普贤菩萨行愿赞一卷
唐特进试鸿胪卿三藏沙门大广智不空奉诏译


　　

普贤菩萨行愿赞
　　所有十方世界中　　一切三世人师子
　　我今礼彼尽无余　　皆以清净身口意
　　身如刹土微尘数　　一切如来我悉礼
　　皆以心意对诸佛　　以此普贤行愿力
　　于一尘端如尘佛　　诸佛佛子坐其中
　　如是法界尽无余　　我信诸佛悉充满
　　于彼无尽功德海　　以诸音声功德海
　　阐扬如来功德时　　我常赞叹诸善逝
　　以胜花鬘及涂香　　及以伎乐胜伞盖
　　一切严具皆殊胜　　我悉供养诸如来
　　以胜衣服及诸香　　末香积聚如须弥
　　殊胜灯明及烧香　　我悉供养诸如来
　　所有无上广大供　　我悉胜解诸如来
　　以普贤行胜解力　　我礼供养诸如来
　　我曾所作众罪业　　皆由贪欲嗔恚痴
　　由身口意亦如是　　我皆陈说于一切
　　所有十方群生福　　有学无学辟支佛
　　及诸佛子诸如来　　我皆随喜咸一切
　　所有十方世间灯　　以证菩提得无染
　　我今劝请诸世尊　　转于无上妙法轮
　　所有欲现涅槃者　　我皆于彼合掌请
　　唯愿久住刹尘劫　　为诸群生利安乐
　　礼拜供养及陈罪　　随喜功德及劝请
　　我所积集诸功德　　悉皆回向于菩提
　　于诸如来我修学　　圆满普贤行愿时
　　愿我供养过去佛　　所有现住十方世
　　所有未来速愿成　　意愿圆满证菩提
　　所有十方诸刹土　　愿皆广大咸清净
　　诸佛咸诣觉树王　　诸佛子等皆充满
　　所有十方诸众生　　愿皆安乐无众患
　　一切群生获法利　　愿得随顺如意心
　　我当菩提修行时　　于诸趣中忆宿命
　　若诸生中为生灭　　我皆常当为出家
　　戒行无垢恒清净　　常行无缺无孔隙
　　天语龙语夜叉语　　鸠槃荼语及人语
　　所有一切群生语　　皆以诸音而说法
　　妙波罗蜜常加行　　不于菩提心生迷
　　所有众罪及障碍　　悉皆灭尽无有余
　　于业烦恼及魔境　　世间道中得解脱
　　犹如莲华不着水　　亦如日月不着空
　　诸恶趣苦愿寂静　　一切群生令安乐
　　于诸群生行利益　　乃至十方诸刹土
　　常行随顺诸众生　　菩提妙行令圆满
　　普贤行愿我修习　　我于未来劫修行
　　所有共我同行者　　共彼常得咸聚会
　　于身口业及意业　　同一行愿而修习
　　所有善友益我者　　为我示现普贤行
　　共彼常得而聚会　　于彼皆得无厌心
　　常得面见诸如来　　与诸佛子共围绕
　　于彼皆兴广供养　　皆于未来劫无倦
　　常持诸佛微妙法　　皆令光显菩提行
　　咸皆清净普贤行　　皆于未来劫修行
　　于诸有中流转时　　福德智慧得无尽
　　般若方便定解脱　　获得无尽功德藏
　　如一尘端如尘刹　　彼中佛刹不思议
　　佛及佛子坐其中　　常见菩提胜妙行
　　如是无量一切方　　于一毛端三世量
　　佛海及与刹土海　　我入修行诸劫海
　　于一音声功德海　　一切如来清净声
　　一切群生意乐音　　常皆得入佛辩才
　　于彼无尽音声中　　一切三世诸如来
　　当转理趣妙轮时　　以我慧力普能入
　　以一刹那诸未来　　我入未来一切劫
　　三世所有无量劫　　刹那能入俱胝劫
　　所有三世人师子　　以一刹那我咸见
　　于彼境界常得入　　如幻解脱行威力
　　所有三世妙严刹　　能现出生一尘端
　　如是无尽诸方所　　能入诸佛严刹土
　　所有未来世间灯　　彼皆觉悟转法轮
　　示现涅槃究竟寂　　我皆往诣于世尊
　　以神足力普迅疾　　以乘威力普遍门
　　以行威力等功德　　以慈威力普遍行
　　以福威力普端严　　以智威力无著行
　　般若方便等持力　　菩提威力皆积集
　　皆于业力而清净　　我今摧灭烦恼力
　　悉能降伏魔罗力　　圆满普贤一切力
　　普令清净刹土海　　普能解脱众生海
　　悉能观察诸法海　　及以得源于智海
　　普令行海咸清净　　又令愿海咸圆满
　　诸佛海会咸供养　　普贤行劫无疲倦
　　所有三世诸如来　　菩提行愿众差别
　　愿我圆满悉无余　　以普贤行悟菩提
　　诸佛如来有长子　　彼名号曰普贤尊
　　皆以彼慧同妙行　　回向一切诸善根
　　身口意业愿清净　　诸行清净刹土净
　　如彼智慧普贤名　　愿我于今尽同彼
　　普贤行愿普端严　　我行曼殊室利行
　　于诸未来劫无倦　　一切圆满作无余
　　所须胜行无能量　　所有功德不可量
　　无量修行而住已　　尽知一切彼神通
　　乃至虚空得究竟　　众生无余究竟然
　　及业烦恼乃至尽　　乃至我愿亦皆尽
　　若有十方无边刹　　以宝庄严施诸佛
　　天妙人民胜安乐　　如刹微尘劫舍施
　　若人于此胜愿王　　一闻能生胜解心
　　于胜菩提求渴仰　　获得殊胜前福聚
　　彼得远离诸恶趣　　彼皆远离诸恶友
　　速疾得见无量寿　　唯忆普贤胜行愿
　　得大利益胜寿命　　善来为此人生命
　　如彼普贤大菩萨　　彼人不久当获得
　　所作罪业五无间　　由无智慧而所作
　　彼诵普贤行愿时　　速疾销灭得无余
　　智慧容色及相好　　族姓品类得成就
　　于魔外道得难摧　　常于三界得供养
　　速疾往诣菩提树　　到彼坐已利有情
　　觉悟菩提转法轮　　摧伏魔罗并营从
　　若有持此普贤愿　　读诵受持及演说
　　如来具知得果报　　得胜菩提勿生疑
　　如妙吉祥勇猛智　　亦如普贤如是智
　　我当习学于彼时　　一切善根悉回向
　　一切三世诸如来　　以此回向殊胜愿
　　我皆一切诸善根　　悉已回向普贤行
　　当于临终舍寿时　　一切业障皆得转
　　亲睹得见无量光　　速往彼刹极乐界
　　得到于彼此胜愿　　悉皆现前得具足
　　我当圆满皆无余　　众生利益于世间
　　于彼佛会甚端严　　生于殊胜莲花中
　　于彼获得受记莂　　亲对无量光如来
　　于彼获得受记已　　变化俱胝无量种
　　广作有情诸利乐　　十方世界以慧力
　　若人诵持普贤愿　　所有善根而积集
　　以一刹那得如愿　　以此群生获胜愿
　　我获得此普贤行　　殊胜无量福德聚
　　所有群生溺恶习　　皆往无量光佛宫
普贤菩萨行愿赞
　　速疾满普贤行愿陀罗尼曰。
　　襄么悉底哩也(四合)地尾(二合)迦(引)南(二)怛佗(引)孽哆南(二)唵(引三)阿(引)戌嚩啰尾拟儞娑嚩(二合引)诃(引四)
　　每日诵普贤菩萨行愿赞后。即诵此真言才诵一遍。普贤行愿悉皆圆满。三摩地人速得三昧现前。福德智慧二种庄严。获坚固法速疾成就。


