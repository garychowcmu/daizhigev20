十诵羯磨比丘要用一卷

小乘律
十诵羯磨比丘要用一卷
刘宋释僧璩依律撰出

　　

十诵羯磨比丘要用
　　(羯磨随事乃有众多且依成文略出要用苦余不尽在于大本凡在大众内欲作羯磨作羯磨者集唱僧今和集欲作何事僧中一人应随答作某羯磨)又唱不来诸比丘说欲(说已唱白羯磨若在戒场上但唱也)
　　僧今和集欲作何事。
受三归五戒文第一
　　(受三归五戒法白衣初来欲受三归五戒教礼佛法僧胡跪合掌忏悔三业然后受之戒师应教云)
　　我某甲。从今尽寿。归依佛两足尊。归依法无欲尊。归依僧众中尊(如是三说)
　　我某甲。归依佛竟。归依法竟。归依僧竟。于释迦牟尼佛法中。乐受五戒为优婆塞。当证知(如是三说)
　　汝某甲听。是佛婆伽婆。释迦牟尼多陀阿伽度阿罗诃三藐三佛陀。为优婆塞说五戒。凡是优婆塞。当尽寿护持。何等为五。尽寿离杀生是优婆塞戒。是中尽寿离杀生。是事能持不(答能)
　　尽寿离不与取。是优婆塞戒。是中尽寿离不与取。是事能持不(答能)
　　尽寿离邪淫。是优婆塞戒。是中尽寿离邪淫。是事能持不(答能)
　　尽寿离妄语。是优婆塞戒。是中尽寿离妄语。是事能持不(答能)
　　尽寿离饮酒是优婆塞戒。是中尽寿离饮酒。谷酒甘蔗酒蒲萄酒。一切能放逸酒。是事能持不(答能)
受八戒文第二
　　(有人来欲受八戒先教礼三宝然后教胡跪合掌戒师应教如是说)
　　我某甲。从今至明旦。归依佛两足尊。归依法无欲尊。归依僧众中尊(如是三说)
　　我某甲。从今至明旦。归依佛竟。归依法竟。归依僧竟(如是三说)
　　我某甲。已受三归竟。从无始生死已来至于今日。身业不善杀盗淫。口业不善妄言绮语恶口两舌。意业不善贪欲恚嗔愚痴邪见。如此众罪。今向十方诸佛诸尊菩萨得道贤圣现在师僧前。求哀忏悔。我某甲已忏悔竟。身业清净口业清净意业清净。是名清净住。从今至明旦习学诸佛。不杀不盗不淫不妄语不饮酒。不坐卧高广大床。不着香华缨络香油涂身。不作唱技乐故往观听。过中不食(如是三说)
　　我某甲。已受八戒竟。以此功德。不求转轮圣王释梵诸王人天之乐。愿尽诸烦恼。明知一切法。果成佛道(优婆夷受文亦如是)
乞畜众羯磨文第三
　　(比丘尼受戒满十二岁欲畜众集僧胡跪合掌应如是乞)
　　大德尼僧听。我比丘尼某甲。受大戒来满十二岁欲畜众。我某甲。已从僧乞畜众羯磨。愿僧。与我某甲作畜众羯磨。慈愍故(如是三说)
　　僧与畜众羯磨文。
　　大德尼僧听。比丘尼某甲。受大戒来满十二岁欲畜众。某甲已从僧乞畜众羯磨。若僧时到僧忍听。僧当与某甲畜众羯磨。如是白。
　　大德尼僧听。比丘尼某甲。受大戒来满十二岁欲畜众。某甲已从僧乞畜众羯磨。僧今与某甲畜众羯磨。谁诸长老忍。与某甲畜众羯磨者。是长老默然。谁不忍者便说。是初羯磨成就不(如是三说)
　　僧已忍与某甲畜众羯磨竟。僧忍默然故。是事如是持。
受沙弥十戒文第四
　　(佛语诸比丘从今欲求出家人有二事应白僧一出家剃头若已剃发来一事应白僧僧若集应言)
　　大德僧听。某甲求出家剃发。僧忆持(若僧不集应别房白应言)诸长老。某甲求出家。忆持(若有袈裟应着若无和上应与教胡跪合掌先教求和上应言)
　　大德忆念。我某甲。求大德为沙弥和上。愿大德。为我某甲作十戒和上。我某甲依大德和上故。出家受十戒(如是三说戒师应教)
　　我某甲。归依佛归依法归依僧出家。是佛婆伽婆释迦牟尼多陀阿伽度阿罗诃三藐三佛陀出家。我亦随佛出家。和上某甲(如是三说)
　　我某甲。归依佛竟归依法竟归依僧竟出家。是佛婆伽婆释迦牟尼多陀阿伽度阿罗诃三藐三佛陀出家。我亦随佛出家竟。和上某甲(戒师应言)汝某甲听。是佛婆伽婆释迦牟尼多陀阿伽度阿罗诃三藐三佛陀。为沙弥说十戒。何等为十。
　　尽寿离杀生。是沙弥戒。是中尽寿离杀生。汝能持不(答能)
　　尽寿离不与取。是沙弥戒。是中尽寿离不与取。汝能持不(答能)
　　尽寿离非梵行。是沙弥戒。是中尽寿离非梵行。汝能持不(答能)
　　尽寿离妄语。是沙弥戒。是中尽寿离妄语。汝能持不(答能)
　　尽寿离饮酒。是沙弥戒。是中尽寿离饮酒。谷酒甘蔗酒蒲萄酒。一切能放逸酒。汝能持不(答能)
　　尽寿离坐卧高广大床。是沙弥戒。是中尽寿离坐卧高广大床。汝能持不(答能)
　　尽寿离着香华璎珞香油涂身。是沙弥戒。是中尽寿离着华香璎珞香油涂身。汝能持不(答能)
　　尽寿离作唱技乐故往观听。是沙弥戒。是中尽寿离作唱技乐故往观听。汝能持不(答能)
　　尽寿离受畜金银钱宝。是沙弥戒。是中尽寿离受畜金银钱宝。汝能持不(答能)
　　尽寿离非时食。是沙弥戒。是中尽寿离非时食。汝能持不(答能)
　　如是沙弥十戒。尽寿不应犯。当勤供养三宝佛宝法宝比丘僧宝。当供养和上。阿阇梨。一切如法教不得违逆。勤求方便学问坐禅诵经。于佛法中。当得须陀洹果斯陀含果阿那含果阿罗汉果辟支佛道。乃至得阿耨多罗三藐三菩提。令出家不虚果报不绝。汝所未解。和上阿阇梨当广为汝说(优婆夷三归五戒八戒沙弥尼三归十戒受文尽与上沙弥出家十戒文同此中但以称沙弥尼为异耳)
受六法坛文第五
　　(若沙弥尼初来应教次第头面礼僧足已次第应求和上尼戒师教言)
　　大德。忆念。我沙弥尼某甲。求尊为和上尼。愿尊。为我某甲作和上尼。我某甲。因和上尼故。僧与我某甲二岁学戒(如是三说)一比丘尼应问和上尼。能为某甲作和上不(答能即应将至戒场上着见处离闻处尔时应问)
　　僧和合不。僧一心和合当作僧事。和上尼某甲。沙弥尼某甲。僧当与二岁学戒。(如是三说若僧一心和合者应叹沙弥尼来教头面一一礼僧足已次应教令从僧乞二岁学戒作如是说)大德尼僧听。我沙弥尼某甲。因和上尼某甲。从僧乞二岁学戒。和上尼某甲。僧当与我某甲二岁学戒。和上尼某甲。慈愍故。(如是三乞即时戒师应僧中唱)
　　大德尼僧听。沙弥尼某甲。因和上尼某甲。从僧乞二岁学戒。和上尼某甲。若僧时到僧忍听。僧当与某甲二岁学戒。和上尼某甲。如是白。
　　大德尼僧听。沙弥尼某甲。从和上尼某甲。从僧乞二岁学戒。和上尼某甲。僧今与某甲二岁学戒。和上尼某甲。谁诸长老忍。与某甲二岁学戒。和上尼某甲。忍者是长老默然。谁不忍者便说。是初羯磨成就不(如是三说)
　　僧已忍。与某甲二岁学戒竟。和上尼某甲。僧忍默然故。是事如是持(即时为式叉摩尼说六法也)
　　汝某甲听。佛世尊多陀阿伽度阿罗诃三藐三佛陀知者见者。说戒式叉摩尼六法。汝式叉摩尼。尽寿受持。
　　佛种种因缘呵欲欲想欲欲觉欲欲热。赞叹断欲除欲想灭欲热。若式叉摩尼同入学法中。不舍戒戒羸不出相。随心想受淫欲乃至共畜生。是非式叉摩尼。非沙门尼非释女。失灭式叉摩尼法。是事尽寿不应犯。汝能持不(答能)
　　佛种种因缘呵责偷夺法。赞叹不偷夺法。乃至一条线一寸纳一渧油分齐。尚不应犯。是中佛制极少乃至五钱若五钱直。若式叉摩尼随所偷夺事。若王捉若杀若打若缚。若摈出若输金罪。若作是言。汝贼汝小儿汝痴汝堕官罪。若式叉摩尼。如是偷夺者是非式叉摩尼。非沙门尼非释女。失灭式叉摩尼法。是事尽寿不应犯。汝能持不(答能)
　　佛种种因缘呵责杀生。赞叹不杀乃至蚁子尚不应杀。何况于人。若式叉摩尼。故夺人命。若持刀与。若教死叹死。作如是言。咄人用恶活为死胜生。随彼心乐死。种种因缘教死叹死。若作忧多杀。若头多杀。作弶作网作拨。若作毗陀罗杀。若似毗陀罗杀。若断气杀。若堕胎杀。若按腹杀。若推着火中水中。若从高推下。若遣使道中死。乃至母腹中初得二根。身根命根歌罗罗中生。恶心方便令夺其命。从是因缘死者。是非式叉摩尼。非沙门尼非释女。失灭式叉摩尼法。是事尽寿不应犯。汝能持不。(答能)
　　佛种种因缘呵责妄语。赞叹不妄语。乃至戏笑尚不应妄语。何况故妄语。若式叉摩尼。不知不见空无过人法。自言我如是知如是见。我得须陀洹果乃至阿罗汉果。我得初禅二禅三禅。我得慈悲喜舍无量空处识处无所有处非想非非想处定。我得不净观阿那般那念。诸天来至我所。诸龙夜叉薜荔伽毗舍阇鸠槃茶罗刹等来至我所。彼问我答我问彼答。若式叉摩尼如是妄语者。是非式叉摩尼。非沙门尼非释女。失灭式叉摩尼法。是事尽寿不应犯。汝能持不(答能)
　　佛种种因缘呵欲欲想欲欲觉欲欲热。赞叹断欲除欲想灭欲热。若式叉摩尼。有漏心听漏心男子。发际至腕膝已上却衣。顺摩逆摩抱捉牵推。举上举下若按若掐。是非式叉摩尼。非沙门尼非释女。失灭式叉摩尼法。若犯者可更受。是事尽寿不应犯。汝能持不(答能)
　　佛种种因缘呵欲欲想欲欲觉欲欲热。赞叹断欲除欲想灭欲热。若式叉摩尼有漏心。听漏心男子。捉手捉衣共立共语。共期入屏覆处。待男子来自身往就。如白衣女人。此八事示贪着相。是非式叉摩尼。非沙门尼非释女。失灭式叉摩尼法。若犯更受。是事尽寿不应犯。汝能持不(答能)
　　汝某甲听。僧已与汝二岁学法。式叉摩尼受持六法。名式叉摩尼。汝得具满和上阿阇梨具满比丘尼僧。得好国土。得好行处。转轮圣王所愿尚不能满。汝今已具满。当恭敬三宝佛宝法宝比丘僧宝。当供养和上阿阇梨恭敬上中下坐。当勤三学善戒学善心学善慧学。当修三脱门空无相无作。当勤三业坐禅诵经劝作众事。汝行是法当开甘露门。得须陀洹果斯陀含果阿那含果阿罗汉果。如莲华在水日夜增长。法诸善根亦复如是。于佛法中日夜增长。余残诸戒。和上阿阇梨。当渐渐为汝广说。
　　释师子法中　　已获难得戒
　　无难时难得　　已得勿使空
　　头面礼僧足　　右绕欢喜去
大比丘尼坛文第六
　　(式叉摩尼初来入尼僧中头面一一礼僧足礼僧足已尼戒师应教受衣钵应问此五衣钵是汝有不答言是应教效我语)
　　我某甲。是衣僧伽梨若干条受割截成。我某甲不离宿受持(如是三说)
　　我某甲。是衣郁多罗僧七条受。两长一短割截成。我某甲不离宿受持(如是三说)
　　我某甲。是衣安陀会五条受。一长一短割截成。我某甲不离宿受持(如是三说)
　　若僧伽梨缦。应言。是缦衣僧伽梨受持。余二衣亦尔。
　　我某甲。是覆肩衣受。长四肘广二肘半。是覆肩衣。我某甲不离宿受持(如是三说)
　　我某甲。是衣厥修罗受。长四肘广二肘半。是厥修罗。我某甲不离宿受持(如是三说)
　　我某甲。是钵多罗应量受持。常用故(如是三说次教令求和上尼)
　　大德忆念。我式叉摩尼某甲。求尊为和上尼。愿尊。为我某甲作和上尼。我某甲。因和上尼故。僧当与我某甲作乞属和上尼羯磨。慈愍故(如是三说戒师应问)能为某甲作和上尼不(和上尼答言能应教着见处离闻处尼戒师应僧中作如是唱)谁能为某甲作教授师(一比丘尼言我能佛言如是比丘尼若成就五法应差作教师何等五不随爱教嗔教悕教痴教知教不教应知教师即时唱)
　　大德尼僧听。式叉摩尼某甲。从和上尼某甲求受具足戒某甲能作教师。为教某甲故。若僧时到僧忍听。某甲作教师。为教某甲。如是白。
　　大德尼僧听。式叉摩尼某甲。从和上尼某甲。求受具足戒。某甲能作教师教某甲。谁诸尼僧忍。立某甲为教师为教某甲。忍者是长老默然。谁不忍者便说。僧已忍。立某甲为教师教某甲竟。僧忍默然故。是事如是持(已被羯磨者应往式叉摩尼所教正衣服右膝着地合掌而问)
　　汝某甲听。今是至诚时实语时。我今问汝。实当言实。不实当言不实。汝是女不。是人不。非是非人不。非畜生不。非是不能女不。女根上有毛不。不枯坏不。不带下病不。非偏不。不二道合不。女根不小不。非是不能产不。非是无乳不。非是一乳不。非是恒月水不。非无月忌不。非婢不。非客作不。非买得不。非破得不。非兵妇不。非吏妇不。非犯官事不。不负他物不。女人有如是等病。癞病痈疽病销尽病癫狂病长病热病。无如是等病不。父母夫主在不。若言在。父母夫主听出家不。五衣钵具不。汝字何等。和上尼字谁。答言。我字某甲。和上尼名某甲(尼教师问竟应白僧是式叉摩尼某甲我已问竟尼羯师磨应言清净者将来次教乞属和上尼羯磨应言)
　　大德尼僧听。我某甲。因和上尼某甲。求受具足戒。我某甲。今从僧乞属和上尼羯磨。和上尼某甲。僧当与我某甲作属和上尼羯磨。和上尼某甲。慈愍故(如是三说尼戒师应僧中作如是唱)
　　大德尼僧听。某甲。因和上尼某甲。求受具足戒。某甲。今从众僧乞属和上尼羯磨。和上尼某甲。若僧时到僧忍听。我今僧中问某甲无遮道法。如是白(戒师僧中问遮法与上教师问遮法中同止以空静处此以众中以为异耳)
　　大德尼僧听。颇有未问者不。若未问者当更问。已问者默然(是中尼戒师即时应僧中唱)
　　大德尼僧听。式叉摩尼某甲。从和上尼某甲。求受具足戒。某甲已从僧乞属和上尼羯磨。和上尼某甲。某甲自说清净无诸难事。年岁已满衣钵具足。某甲和上尼某甲。若僧时到僧忍听。僧当与某甲作属和上尼羯磨。和上尼某甲。如是白。
　　大德尼僧听。式叉摩尼某甲。从和上尼某甲。求受具足戒。某甲已从众僧乞属和上尼羯磨。和上尼某甲。某甲自说清净无诸难事。年岁已满衣钵具足。某甲和上尼某甲。僧今与某甲作属和上尼羯磨。和上尼某甲。诸尼僧忍。与某甲作属和上尼羯磨。和上尼某甲。忍者是长老默然。谁不忍者便说。是初羯磨成就不(如是三说)僧已忍。为某甲作属和上尼羯磨。和上尼某甲竟。僧忍默然故。是事如是持。
　　(比丘尼众应在尼寺中作如是羯磨竟即日将至大僧中和合与受具足戒也)
入大僧中受具足坛文第七
　　(将至大僧中头面一一礼僧足礼僧足已应教从和上尼乞受具足戒应言)
　　大德忆念。我某甲。求尊为和上尼。愿尊。为我某甲作和上尼。我某甲。依和上尼故。僧当与我某甲受具足戒。慈愍故(如是三说故次教从僧乞受具足戒应言)
　　大德僧听。我某甲。从和上尼某甲。求受具足戒。我某甲。今从众僧乞受具足戒。和上尼某甲。僧当济度我与我某甲受具足戒。慈愍故(如是三乞一比丘应僧中唱)
　　大德僧听。某甲。从和上尼某甲。求受具足戒。某甲已从众僧乞受具足戒。和上尼某甲。若僧时到僧忍听。我当僧中问某甲六法。如是白。(应语彼言)汝某甲听。今是至诚时实语时。我今僧中问汝。实当言实。不实当言不实。汝本来清净不。汝从出家来。顺行出家法不。二岁学六法不。比丘尼僧作本事不。尼僧已和合作乞属和上尼羯磨未。五衣钵具不。汝字何等。和上尼字谁。答言。我名某甲。和上尼名某甲。
　　大德僧听。颇未问者不。若未问者当更问。已问者默然。
　　大德僧听。某甲。从和上尼某甲。求受具足戒。某甲已从众僧乞受具足戒。和上尼某甲。某甲自说清净无诸难事。年岁已满。从出家来顺行出家法。已二岁学六法。比丘尼僧已作本事。已作属和上尼羯磨。五衣钵具。某甲和上尼某甲。若僧时到僧忍听。僧当与某甲受具足戒。和上尼某甲。如是白。
　　大德僧听。某甲。从和上尼某甲。求受具足戒。某甲已从众僧乞受具足戒。和上尼某甲。某甲自说清净无诸难事。年岁已满。从出家来顺行出家法。已二岁学六法。比丘尼僧已作本事。已作属和上尼羯磨。五衣钵具。某甲和上尼某甲。僧今与某甲受具足戒。和上尼某甲。谁诸长老忍。与某甲受具足戒。和上尼某甲。忍者是长老默然。谁不忍者便说。是初羯磨成就不(如是三说)
　　僧已忍。与某甲受具足戒。和上尼某甲竟。僧忍默然故。是事如是持(应教言若人问汝几岁应答言无岁何时节随时应答若春若夏若冬某月某日某时有闰无闰皆应随实答是事汝尽寿应为忆念持即应为说三依止法)
　　汝某甲听。佛世尊多陀阿伽度阿罗呵三藐三佛陀知者见者。为受大戒比丘尼。说三依止法。比丘尼依是出家。受戒行比丘尼法。何等三。
　　依粪扫衣。比丘尼依是。得出家受戒行比丘尼法。若长得赤麻衣白麻衣刍麻衣翅夷罗衣缯衣钦婆罗衣劫贝衣。如是等清净衣。皆是盈长得。是中尽寿依粪扫衣。汝能持不(答能)
　　依乞食。比丘尼依是。得出家受戒行比丘尼法。若长得相食故作食。六斋日食。月一日食。十六日食。众僧食。别房食请食。若僧若别请。如是等清净食。皆是盈长得。是中尽寿依乞食。汝能持不(答能)
　　依陈弃药。比丘尼依是。得出家受戒行比丘尼法。若长得四种含销药(酥油蜜石蜜)四种净脂(驴脂猪脂熊脂鳣脂)五种根药(舍利姜赤附子波提鞮沙菖蒱根)五种果药(诃梨勒阿摩勒鞞醯勒胡椒毕钵罗也)五种盐(紫盐白盐黑盐赤盐楼盐)五种汤(花汤叶汤根汤茎汤果汤)五种树胶药(兴渠萨阇罗谛夜谛夜婆提谛夜波那)如是余清净药。皆是盈长得。是中尽寿依陈弃药。汝能持不(答能次应说八堕法)
　　汝某甲听。佛世尊多陀阿伽度阿罗诃三藐三佛陀知者见者。为受具足戒比丘尼。说八堕法。若比丘尼。于八堕法中。堕所犯一一法。是非比丘尼。非沙门尼非释女。失灭比丘尼法。
　　佛种种因缘呵欲欲想欲欲觉欲欲热。赞叹断欲除欲想灭欲热。若比丘尼。共诸比丘尼入戒法中。不舍戒戒羸不出相。随心想受淫欲乃至共畜生。是非比丘尼。非沙门尼非释女。失灭比丘尼法。是事尽寿不应犯。汝能持不(答能)
　　佛种种因缘呵责偷夺法。赞叹不偷夺法。乃至一条线一寸纳一渧油分齐。尚不应偷夺。是中佛制极少乃至五钱若五钱直。若比丘尼随所偷事。若王捉若杀若打若缚。若摈出若输金罪。作是言。汝贼汝小儿汝痴汝堕官罪。若比丘尼如是偷夺者。是比丘尼。非沙门尼。非释女。失灭比丘尼法。是事尽寿不应犯。汝能持不(答能)
　　佛种种因缘呵责杀生。赞叹不杀生。乃至蚁子尚不应杀。何况于人。若比丘尼自手夺人命。若持刀与若教死赞死。作是言。咄人用恶活为死胜生。随彼心乐死。种种因缘教死赞死。若作忧多杀。若头多杀。若作弶作网作拨。若作毗陀罗杀。若似毗罗杀。若断气杀。若堕胎杀。若按腹杀。若推着火中水中。若从高推下。若遣使道中死。乃至母腹中初得二根。身根命根歌罗罗中生。恶心方便令夺其命。从是因缘死者。是非比丘尼。非沙门尼。非释女。失灭比丘尼法。是事尽寿不应犯。汝能持不(答能)
　　佛种种因缘呵责妄语。赞叹不妄语。乃至戏笑尚不应妄语。何况故妄语。若比丘尼不知不见空无过人法。自言我如是知如是见。我得四果四向。乃至我得初禅二禅三禅四禅。我得慈悲喜舍无量空处识处无所有处非想非非想处定。我得不净观阿那般那念。诸天来至我所。诸龙夜叉薜荔伽毗舍阇鸠槃荼罗刹等来至我所。彼问我答我问彼答。若比丘尼如是妄语者。是非比丘尼。非沙门尼。非释女。失灭比丘尼法。是事尽寿不应犯。汝能持不(答能)
　　佛种种因缘呵欲欲想欲欲觉欲欲热。赞叹断欲除欲想灭欲热。若比丘尼有漏心。听漏心男子发际至腕膝已上却衣。顺摩逆摩抱捉牵推。举上举下按掐者。是非比丘尼。非沙门尼。非释女。失灭比丘尼法。是事尽寿不应犯。汝能持不(答能)
　　佛种种因缘呵欲欲想欲欲觉欲欲热。赞叹断欲除欲想灭欲热。若比丘尼有漏心。听漏心男子捉手捉衣共立共语。共期入屏覆处。待男子来自身往就。如白衣女人。此八事示贪着相。是非比丘尼。非沙门尼。非释女。失灭比丘尼法。是事尽寿不应犯。汝能持不(答能)
　　佛种种因缘呵责恶知识恶伴党。赞叹善知识善伴党。若比丘尼。知他比丘尼犯重罪。覆藏乃至一夜。是比丘尼。知彼比丘尼若退若住若失若远去往。作是言。我先知是比丘尼有如是事。不欲自向人说。不欲向僧说。不欲令人作是言。云何姝自污姊。是非比丘尼。非沙门尼。非释女。失灭比丘尼法。是事尽寿不应犯。汝能持不(答能)
　　佛种种因缘呵责恶知识恶伴党。赞叹善知识善伴党。若比丘尼。知比丘僧一心和合作不见摈。是比丘独一无二无伴无侣不休不息。随顺相助。诸比丘尼应语是比丘尼言。僧一心和合作不见摈。是比丘独一无二无伴无侣不休不息。汝莫随顺。若是比丘尼。诸比丘尼如是谏时。坚持是事不舍者。诸比丘尼应第二第三谏。令舍是事故。第二第三谏时舍者善。若不舍者。是非比丘尼。非沙门尼非释女。失灭比丘尼法。是事尽寿不应犯。汝能持不(答能)汝某甲听。僧已与汝受具足戒竟。善受教化随顺师教。汝已得好和上阿阇梨。得好众僧。得好行道处。如转轮圣王所愿尚不能得满。汝今已具满。当恭敬三宝佛宝法宝比丘僧宝。当勤三学善戒学善心学善慧学。勤修三脱门空无相无作。当勤三业坐禅诵经劝作众事。汝行是法当开甘露门。得须陀洹果斯陀含果阿那含果阿罗汉果辟支佛佛道。如莲华在水日夜增长。汝诸善根亦复如是。于佛法中日夜增长。余残诸戒。和上阿阇梨当渐渐为汝广说。即为说偈。
　　释师子法中　　一切妙善集
　　深大无涯际　　功德之宝海
　　是愿转轮王　　天王善妙王
　　常求作沙门　　不遂汝已得
　　精勤行三业　　佛法无量种
　　汝常忆念法　　逮诸无碍智
　　如莲花在水　　渐渐日增长
　　汝亦如是信　　戒闻定慧增
　　余戒佛所说　　和上师当教
　　众中礼绕竟　　喜各从所乐
受大戒坛文第八
　　(佛语诸比丘受具足法有三事现前得受具足何等三一有僧二有人欲受具足三有羯磨是为三欲受具足人初来应教次第头面礼僧足礼僧足已教受衣应问此衣是汝有不答言是应教汝效我语)
　　我某甲。此衣僧伽梨若干条受。若割截若未割截。是衣受持不离宿(如是三说)
　　(次问此衣是汝有不答言是)我某甲。此衣忧多罗僧七条受。若割截若未割截。是衣受持不离宿(如是三说)
　　(次问此衣是汝有不答言是)我某甲。此衣安陀会五条受。割截若未割截。是衣受持不离宿(如是三说)
　　(次问此钵多罗是汝有不答言是)我某甲。此钵多罗应量受。长用故(如是三说受衣钵已应求和上应言)大德忆念。我某甲。请大德为和上。愿大德。为我某甲作大戒和上。我某甲。依大德和上故。得受具足戒。愿大德。与我某甲受具足戒。慈愍故。(如是三说戒师应问)谁能为某甲作和上(和上答言我某甲能即时舍闻处着见处戒师应唱众僧和集)谁能为某甲。作教授师(若僧中有比丘言我能若有五法不应立作教师爱教嗔教怖教痴教教不教不知五法成就应立作教师不爱教不嗔教不怖教不痴教教不教知)
　　大德僧听。某甲。从和上某甲求受具足戒。某甲。能为某甲作教师。若僧时到僧忍听。僧某甲当作教师。为教某甲。如是白。
　　大德僧听。某甲。从和上某甲求受具足戒。某甲。能为某甲作教师。教某甲故。谁诸长老忍某甲作教师教某甲者。是长老默然。谁不忍者便说。僧已忍某甲作教师教某甲竟。僧忍默然故。是事如是持(即时教师往弟子所教偏袒着衣胡跪合掌)
　　汝某甲听。今是至诚时实语时。后僧中亦如是问。汝实当言实。不实当言不实。我今问汝。汝丈夫不。年满二十不。非奴不。不与人客作不。不买得不。不破得不。非官人不。不犯官事不。不阴谋王家不。不负人债不。丈夫有如是病。若癞痈漏瘭疽痟疾癫病。汝有父母在不。若言在。父母听汝出家不。先不作比丘不。若言作。清净持戒不。舍戒时一心如法还戒不。三衣钵具不。汝字何等。和上字谁。答我名某甲。和上名某甲。教师问竟。应白僧。我问某甲竟(戒师语若清净者将来教礼僧足礼僧足已从僧乞受具足戒耳)
　　大德僧听。我某甲。从和上某甲。求受具足戒。我某甲。今从众僧乞受具足戒。和上某甲愿僧济度我。与我某甲受具足戒。慈愍故(如是三说即时一比丘唱)
　　大德僧听。某甲。从和上某甲求受具足戒。某甲已从众僧乞受具足戒。某甲和上某甲。若僧时到僧忍听。我今僧中问某甲无遮道法。如是白(戒师问遮法文与上教师问遮法文同上以空静此以众中以为异耳)
　　大德僧听。颇有未问者不。若未问者当更问。已问者默(戒师应唱)大德僧听。某甲。从和上某甲求受具足戒。某甲已从众僧乞受具足戒。和上。某甲某甲自说清净无诸难事。年岁已满衣钵具足。某甲和上某甲。若僧时到僧忍听。僧当与某甲受具足戒。和上某甲。如是白。
　　大德僧听。某甲。从和上某甲。求受具足戒。某甲已从众僧乞受具足戒。和上某甲。某甲自说清净无诸难事。年岁已满衣钵具足。某甲和上某甲。僧今与某甲受具足戒。和上某甲。谁诸长老忍。与某甲受具足戒。和上某甲。忍者是长老默然。谁不忍者便说。是初羯磨成就不(如是三说)僧已忍与某甲受具足戒竟。和上某甲。僧忍默然故。是事如是持(若人问汝几岁应言未有岁何时若冬若春若夏有闰无闰是时节汝尽寿应忆念即时应说四依)
　　汝某甲听。是佛婆伽婆释迦牟尼多陀阿伽度阿罗诃三藐三佛陀。为受具足人说四依法。依是得出家受具足戒作比丘。何等四。
　　依粪扫衣。比丘依是得出家受具足戒成比丘法。若更得白麻衣赤麻衣羯耶衣憍施耶衣翅夷罗衣钦跋罗衣劫贝衣。如是等余清净衣。皆是盈长得。是中依粪扫衣。能尽寿受持不(答能)
　　依乞食比丘。依是得出家受具足戒成比丘法。若更得为作食。因生六斋日食。月一日食。十六日食。众僧食。别房食。请食。若僧若私。如是等余清净食。皆是盈长得。是中依乞食。能尽寿受用不(答能)
　　依树下住。比丘依是得出家受具足戒。成比丘法。若得温室讲堂殿楼一重舍。阁屋平覆屋地窟山窟。漂头勒迦卧具曼头勒迦卧具。禅头勒迦卧具。下至草敷叶。如是等余清净房舍卧具。皆是盈长得。是中依树下住。能尽寿受用不(答能)
　　依陈弃药。比丘依是得出家受具足戒。成比丘法。若更得四种含销药(酥油蜜石蜜)四种净脂(熊脂驴脂猪脂鳣脂)五种根药(舍利姜赤附子波提鞮沙菖蒲根)五种果药(呵梨勒鞞醯勒阿摩勒胡椒跋钵罗)五种净盐(黑盐白盐紫盐赤盐鲁出盐)五种汤(根汤茎汤叶汤花汤果汤)五种树胶药(兴渠萨阇罗谛掖谛掖婆提谛掖婆那)如是等余清净药。皆是盈长得。是中依陈弃药。能尽寿受用不(答能)
　　汝某甲听。是佛婆伽婆释迦牟尼多陀阿伽度阿罗呵三藐三佛陀。为受具足比丘说四堕法。若比丘于是四堕法。若作一一法。是非比丘。非沙门非释子。失灭比丘法。如截多罗树断更不生不青不长不广。比丘亦如是。于四堕法。若犯一一法。非比丘非沙门非释子。失灭比丘法。
　　佛种种因缘呵责欲欲想欲欲觉欲欲热。赞叹断欲除欲想灭欲热。若比丘。共诸比丘入戒法中。不舍戒戒羸不出相。随心想受淫欲乃至共畜生。是非比丘非沙门非释子。失灭比丘法。是事尽寿不应犯。汝能持不(答能)
　　佛种种因缘呵责偷夺法。赞叹不偷夺法。乃至一条线一寸纳一渧油分齐。尚不应偷夺。是中佛制极少乃至五钱若五钱直。若比丘随所偷夺事。若王捉若杀若打若缚。若摈出若输金罪。作是言。汝贼汝小儿汝痴汝堕官罪。若比丘如是偷夺者。是非比丘。非沙门非释子。失灭比丘法。是事尽寿不应犯。汝能持不(答能)
　　佛种种因缘呵责杀生。赞叹不杀生。乃至蚁子尚不应杀。何况于人。若比丘自手夺人命。若持刀与。若教死赞死。作是言。咄人用恶活为死胜生。随彼心乐死。种种因缘教死赞死。若作忧多杀。若头多杀。若作弶作网作拨。若作毗陀罗杀。若似毗陀罗杀。若断气杀。若堕胎杀。若按腹杀。若推着火中水中。若从高推下。若遣使道中死。乃至母腹中初得二根。身根命根歌罗罗中生。恶心方便令夺其命。从是因缘死者。是非比丘。非沙门非释子。失灭比丘法。是事尽寿不应犯。汝能持不(答能)
　　佛种种因缘呵责妄语。赞叹不妄语。是中乃至戏笑尚不应妄语。何况故妄语。若比丘不知不见空无过人法。自言我如是知如是见。我得须陀洹果乃至阿罗汉果。我得初禅二禅三禅四禅。我得慈悲喜舍无量空处识处无所有处非想非非想处定。我得不净观阿那般那念。诸天来至我所。诸天龙夜叉薜荔毗舍阇鸠槃茶罗刹等来至我所。彼问我答我问彼答。若比丘如是妄语者。是非比丘。非沙门非释子。失灭比丘法。是事尽寿不应犯。汝能持不(答能)
　　汝某甲听初篇罪不可起。第二篇罪虽可起。几时覆藏。随覆藏时。应行波利婆沙。行波利婆沙已。应行六夜摩那埵。行摩那埵已二十比丘众中出罪。是众中可耻为人所轻。是中汝不得故弄阴出不净。如是事能不作不(答能)
　　不得故触女人身。不得向。女人恶口语。不得女人前自赞供养身。不得媒嫁女人。不得自起房。佛听应作。不听不应作不得起大房。佛听应作。不听不应作。无根罪不得谤他人。少许罪因缘不得谤言大。不得勤破僧。不得佐破僧人。不毁辱他家。不得性戾难教。如是事能不作不(答能)
　　汝某甲听。僧已与汝受具足戒竟。善受教化随顺师教。汝已得好和上阿阇梨。得好众僧。得好国土好行道处。如转轮圣王所愿尚不能得满。汝今已具满。当恭敬三宝佛宝法宝比丘僧宝。当勤三学善戒学善心学善慧学。勤修三脱门空无相无作。当勤三业坐禅诵经劝作众事。汝行是法当开甘露门。得须陀洹果斯陀含果阿那含果阿罗汉果辟支佛道。如莲华在水日夜增长。汝诸善根亦复如是。于佛法中日夜增长。余残诸戒。和上阿阇梨当渐渐为汝广说。即为说偈。
　　释师子法中　　一切妙善集
　　深大无涯际　　功德之宝海
　　是愿转轮王　　天王善法王
　　常求作沙门　　不遂汝已得
　　精勤行三业　　佛法无量种
　　汝常忆念法　　逮诸无碍智
　　如莲华在水　　渐渐日增长
　　汝亦如是信　　戒闻定慧增
　　余戒佛所说　　和上师当教
　　众中礼绕竟　　喜各从所乐
结小界文第九
　　(先结空地界然后结界场先一比丘唱四方小界相作畔齐已作白二羯磨在众中作如是白)
　　大德僧听。比丘某甲。唱四方小界相。僧今结小界作戒场。若僧时到僧忍听。僧于此四方相内。结小界作戒场。如是白。
　　大德僧听。比丘某甲。唱四方小界相。僧今于此四方相内。结小界作戒场。谁诸长老忍僧于此四方相内结小界作戒场者。是长老默然。谁不忍者便说。僧已忍于此四方相内结小界作戒场竟。僧忍默然故。是事如是持。
结大界文第十
　　(先令一比丘唱四方大界相作畔齐已作白二羯磨在众中作如是白)
　　大德僧听。比丘某甲。唱四方大界相。是诸相内是界内。若僧时到僧忍听是中一布萨共住结界。如是白。
　　大德僧听。比丘某甲。唱四方大界相。是诸相内是界内。是中一布萨共住结界。谁诸长老忍。是中一布萨共住结界者默然。谁不忍者便说。僧已忍一布萨共住结界竟。僧忍默然故。是事如是持。
结不离衣界文第十一
　　大德僧听。一布萨共住。随几许结界内。是中除聚落及聚落界。取空地及住处。若僧时到僧忍听。是中一布萨共住结界内。作不离衣宿羯磨。如是白。
　　大德僧听。一布萨共住。随几许结界内。是中除聚落及聚落界。取空地及住处。是中一布萨共住结界内。作不离衣宿羯磨。谁诸长老忍。是中一布萨共住结界内。作不离衣宿羯磨者。是长老默然。谁不忍者便说。僧已忍一布萨共住结界内作不离衣宿羯磨竟。僧忍默然故。是事如是持。
解大界文第十二
　　(解小界亦依此文正言小界为异耳)
　　大德僧听。是中一布萨共住和合解界舍界。若僧时到僧忍听。一布萨共住解界舍界。如是白。
　　大德僧听。是中一布萨共住处解界舍界。谁诸长老忍一布萨共住处解界舍界者默然。谁不忍者便说。僧已忍一布萨共住处解界舍界竟。僧忍默然故。是事如是持(所以无别解衣界文者欲更广促界者亦应解衣界后解大界若直解大界衣界亦并自去故不烦文也)
　　尼结界舍戒文亦同。
差监为僧执事第十三
　　(执事人有十四种五法成不随爱不随嗔不随怖不随痴知得不一比丘僧中唱)
　　大德僧听。比丘某甲。能为僧作知食人。若僧时到僧忍听。立某甲作知食人。如是白。
　　大德僧听。比丘某甲。能为僧作知食人。谁诸长老忍立某甲作知食人者。是长老默然。谁不忍者便说。僧已忍立某甲作知食人竟。僧忍默然故。是事如是持(余十三种人亦应羯磨差尼家十二种文亦同)
受安居文第十四
　　(佛言五众应安居何等五人者一比丘二比丘尼三式叉摩尼四沙弥五沙弥尼云何应受安居佛言若上座欲安居应从坐起偏袒着衣胡跪合掌应如是言)
　　长老忆念。我比丘某甲。是住处夏安居前三月。依某甲可行处聚落某甲僧坊久破。为治故(如是三说)
　　下座应言莫放逸上座言受持(若下座受安居如上座法唯除捉两足为异耳后三月受持亦尔)
受七日文第十五
　　长老忆念。我比丘某甲。是住处夏安居。受七日出界外。为缘事故(如是三说)
受三十九夜文第十六
　　(乞三十九夜出界文若僧众受遣不须乞若私营三宝事须乞乞法者)
　　大德僧听。我比丘某甲。为僧事故。今从众僧乞三十九夜出界外。还是中安居。是中自恣(如是三说)
　　大德僧听。比丘某甲。是处夏安居。受三十九夜出界外。为僧事故。若僧时到僧忍听。僧某甲是处夏安居。为僧事故。受三十九夜出界外。如是白。
　　大德僧听。比丘某甲。是处夏安居。为僧事故。受三十九夜出界外。谁诸长老忍某甲是处夏安居为僧事故受三十九夜出界外者是长老默然。谁不忍者便说。僧已忍与某甲三十九夜出界外竟。僧忍默然故。是事如是持。
一人心念口言布萨文第十七
　　今僧布萨。若十四日若十五日。我今日亦布萨(如是三说)
三人二人三语布萨文第十八
　　(受法上下仪法如上故不烦文)
　　长老忆念。今日僧布萨。若十四日若十五日。长老。知我清净忆持无遮道法。戒众满故(如是三说)
四人以上广布萨时与清净文第十九
　　长老忆念。今日若十四日若十五日。僧作布萨。我比丘某甲。有缘事故。与僧清净布萨欲。长老。为我说并取筹(如是三说)
至僧中说清净文第二十
　　长老忆念。今日僧作布萨。比丘某甲。有缘事故。与僧清净欲为取筹(如是三说)
