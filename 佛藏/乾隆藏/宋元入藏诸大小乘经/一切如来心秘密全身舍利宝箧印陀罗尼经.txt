一切如来心秘密全身舍利宝箧印陀罗尼经一卷


宋元入藏诸大小乘经
一切如来心秘密全身舍利宝箧印陀罗尼经一卷
唐三藏沙门大广智不空译


一切如来心秘密全身舍利宝箧印陀罗尼经
　　如是我闻：一时，薄伽梵在摩伽陀国无垢园宝光明池中，与大菩萨众，及大声闻僧，天、龙、药叉、健闼婆、阿苏罗、迦楼罗、紧那罗、摩睺罗伽、人非人等，无量百千众俱前后围绕。
　　尔时，众中有一大婆罗门，名无垢妙光，多闻聪慧，人所乐见，常奉十善，于三宝所决定信向，善心殷重，智慧微细，常欲令一切众生相应善利，大富丰饶，资具圆满。时彼婆罗门无垢妙光，从座而起往诣佛所，绕佛七匝，以众香华奉献世尊，无价妙衣、璎珞、珠鬘持覆佛上，顶礼双足，却住一面，作是请言：“唯愿世尊，与诸大众，明日晨朝，至我宅中受我供养。”
　　尔时，世尊默然许之。时婆罗门知佛受请，遽还所住，即于是夜广办肴膳百味饮食，张施殿宇种种庄严。至明旦已，与诸眷属，持众香华及诸伎乐，至如来所白言：“时至，愿赴我请。今正是时，愿垂听许。”
　　尔时，世尊安慰彼婆罗门无垢妙光已，顾视大众告言：“汝等皆应往彼婆罗门家，为欲令彼获大利故。”
　　于时，世尊即从座起，才起座已，从佛身出种种光明，间错妙色照触十方，悉皆警觉一切。如来既警觉已，然后取道。时婆罗门以恭敬心，持妙香华，与诸眷属及天龙八部、释、梵、护世，先行治道奉引如来。
　　尔时，世尊前路不远，中止一园，名曰丰财。于彼园中有古朽塔，摧坏崩倒，荆棘所没，榛草充遍，覆诸礓砾，状若土堆。
　　尔时，世尊径往塔所。时朽塔上放大光明赫然炽盛，于土聚中出善哉声，赞言：“善哉！善哉！释迦牟尼如来今日所行极善境界。”又言：“汝婆罗门，汝于今日获大善利。”
　　尔时，世尊礼彼朽塔右绕三匝，脱身上衣用覆其上，泫然垂泪，涕泗交流，泣已微笑。当尔之时，十方诸佛皆同观视，亦皆泣泪，俱放光明来照是塔。是时，大众集会皆同怪异，惊怖而住。
　　尔时，金刚手菩萨亦皆流泪，威焰炽盛，执杵旋转，往诣佛所白言：“世尊，此何因缘现是光相？何故于如来眼流泪如是？此是佛之大瑞光相现前，唯愿如来于此大众，解释我疑。”
　　时，薄伽梵告金刚手：“此大全身舍利聚如来塔，一切如来俱胝如胡麻心陀罗尼印法要，今在其中。金刚手，有此法要在是中故，是塔即为如胡麻俱胝百千如来之身，亦是如胡麻百千俱胝如来全身舍利聚，乃至八万四千法蕴亦住其中，即是九十九百千俱胝如来顶相在其中。是塔一切如来之所授记，若是塔所在之处，有大功勋，具大威德，能满一切吉庆。”
　　尔时，大众闻佛是说，远尘离垢及随烦恼，得法眼净。其中即有得须陀洹果者，得斯陀含果者，得阿那含果者，得阿罗汉果者，或有得辟支佛道者，或有入菩萨位者，或有得阿鞞跋致者，或有得菩提授记者，或有得初地、二地乃至十地者，或有满足六波罗蜜者。其婆罗门远尘离垢，得五神通。
　　尔时，金刚手菩萨见此奇特希有之事，白佛言：“世尊，甚奇特希有！但闻此事尚获如是殊胜功德，何况于此法要种植善根，获大福聚！”
　　佛言：“谛听！金刚手，若有善男子、善女人、比丘、比丘尼、优婆塞、优婆夷，书写此经典者，即为书写彼九十九百千俱胝如胡麻如来所说经典，即于彼九十九百千俱胝如胡麻如来种植善根，即为彼等如来护念摄受。若人读诵，即为读诵过去一切诸佛所说经典。若受持此经，即彼十方九十九百千俱胝如胡麻如来应正等觉，彼一切如来一一方所，遥加摄护，昼夜现身。若人供养此经，以华香、涂香、华鬘、衣服、严具而供养者，即于彼十方九十九百千俱胝如来之前，成天妙华、妙香、衣服、严具，七宝所成积如须弥而为供养。种植善根亦复如是。”
　　尔时，天龙八部、人非人等，见闻是已各怀希奇，互相谓言：“奇哉威德！是朽土聚，以如来神力所加持故，有是神变。”
　　时，金刚手白佛言：“世尊，何因缘故，是七宝塔现为土聚？”
　　佛告金刚手：“此非土聚，乃是七宝所成大宝塔耳！复次，金刚手，由诸众生业果故隐，非如来全身而可毁坏。岂有如来金刚藏身而可坏也？但以众生业果因缘，示现隐耳！复次，金刚手，后世末法逼迫时，多有众生，习行非法应堕地狱，不求佛法僧，不种植善根，为是因缘，妙法当隐；唯除此塔，以一切如来神力所持故。以是事故，我今流泪，彼诸如来亦以是事悉皆流泪。”
　　尔时，金刚手菩萨白佛言：“世尊，若有人书写此经安置塔中获几所福？”
　　佛告金刚手：“若人书写此经置塔中者，是塔即为一切如来金刚藏窣堵波，亦为一切如来陀罗尼心秘密加持窣堵波，即为九十九百千俱胝如胡麻如来窣堵波，亦为一切如来佛顶佛眼窣堵波，即为一切如来神力所护。若于佛形像中安置，及于一切窣堵波中安置此经者，其像即为七宝所成，其窣堵波亦为七宝伞盖、珠网、露槃交结，德字铃铎纯为七宝。一切如来于此法要加其威力，以诚实言本誓加持。若有有情能于此塔种植善根，必定于阿耨多罗三藐三菩提得不退转；乃至应堕阿鼻地狱，若于此塔一礼拜、一围绕，必得解脱，皆得不退转于阿耨多罗三藐三菩提。塔及形像所在之处，一切如来神力所护，其处不为恶风、雷、雹、霹雳所害，又复不为毒蛇、毒虫、毒兽所伤，不为恶星、怪鸟、鹦鹉、鸲鹆、虫鼠、虎、狼、蜂虿之所伤害，亦无夜叉、罗刹、部多、毗舍遮、癫痫之怖，亦不为一切寒热诸病、疬瘘痈毒、疮癣、疥癞所染。若人暂见是塔一切皆除，其处亦无人马牛疫、童子童女疫，亦不为非命所夭，亦不为刀杖水火所伤，亦不为他敌所侵、饥馑所逼，厌魅咒诅不能得便。四大天王与诸眷属昼夜卫护，二十八部大药叉将及日月冲晕彗星昼夜护持，一切龙王加其精气顺时降雨，一切诸天与忉利天三时下来亦为供养礼拜塔故，一切诸仙三时来集赞咏旋绕，释提桓因与诸天女昼夜三时来下供养，其处即为一切如来护念加持。若人作塔或土石木金银赤铜，书此法要安置其中，才安置已，其塔即为七宝所成，上下阶陛、露槃、伞盖、铃铎、网缀纯为七宝。其塔四方如来形像亦复如是，则一切如来神力所持。其七宝塔大全身舍利藏，高至阿迦尼吒天宫，一切诸天守卫供养。”
　　金刚手白佛言：“世尊，何因缘故，此法如是殊胜功德？”
　　佛告金刚手：“以此宝箧陀罗尼威神力故。”
　　金刚手言：“唯愿如来，哀愍我等说是陀罗尼。”
　　佛言：“谛听！金刚手，此是一切如来未来、现在及已般涅槃者全身舍利，皆在宝箧陀罗尼中，是诸如来所有三身亦在是中。”
　　尔时，世尊即说陀罗尼曰：
　　“娜莫悉怛哩也(四合)地尾(二合)迦南(一)　萨婆怛佗(引)蘖多南(二)　唵(三)　部尾婆嚩娜嚩[口+梨](四)　嚩者[口+梨](五)　者者[齒+來](知皆切)(六)　祖鲁祖鲁驮啰驮啰(七)　萨嚩怛佗蘖多(八)　驮(引)都驮[口+梨]钵蹋[牟+含](二合)婆嚩底(九)　惹也嚩犁(十)　亩祖犁萨么(二合)啰(十一)　怛佗蘖多达摩斫迦啰(二合)(十二)　钵啰(二合)靺[口+栗]哆(二合)娜嚩日哩(二合)(犁音)冒地满拏(十三)　楞迦(引)啰(引)(十四)　楞讫哩(二合)谛(十五)　萨嚩怛佗(引)檗多(引)地瑟耻(二合下同)谛(十六)　冒驮野冒驮野(十七)　冒地冒地(十八)　没[亭+夜]没[亭+夜](十九)　参冒驮你参冒驮野(二十)　者攞者攞(二十一)　者懒睹(二十二)　萨嚩嚩啰拏儞(二十三)　萨嚩播(引)波尾蘖谛(二十四)　户噜户噜(二十五)　萨嚩戍迦弭蘖帝(二十六)　萨嚩怛佗蘖多(二十七)　纥哩(二合下同)那野嚩日哩(二合)抳(二十八)　参婆啰参婆啰(二十九)　萨嚩怛佗蘖多(三十)　麌呬野(二合)驮啰抳亩涅犁(二合下同)(三十一)　没悌苏没悌(三十二)　萨嚩怛佗蘖多(引)地瑟耻多(三十三)　驮睹蘖陛娑嚩(二合)诃(三十四)　参摩耶(引)地瑟耻(二合)帝娑嚩(二合)诃(三十五)　萨嚩怛佗蘖多纥哩(二合)那野驮睹亩捺[口+梨](二合)娑嚩(二合)呵(三十六)　苏钵啰(二合)底瑟耻(二合)多萨睹(二合)闭怛佗蘖多(引)地瑟耻(二合)帝户噜户噜吽吽萨嚩(二合)诃(三十七)　唵萨嚩怛佗蘖多(三十八)　坞瑟抳(三合)沙驮都亩捺啰(二合)尼萨嚩怛佗蘖单娑(引)驮都尾部使多(引)地瑟耻(二合)帝(三十九)　吽吽娑嚩(二合引)诃(引)(四十)
　　尔时，世尊说是陀罗尼时，从朽塔处有七宝窣堵波自然涌出，高广严饰，庄严微妙，放大光明。
　　时，彼十方九十九百千俱胝那庾多如来，皆来称赞释迦牟尼佛，各作是言：“善哉！善哉！释迦如来，能说如是广大法要，安置如是法藏，于阎浮提令诸众生利乐安隐。若有善男子、善女人，安此法要，安置此陀罗尼于塔像中者，我等十方诸佛，随其方处恒常随逐，于一切时，以神通力及誓愿力加持护念。”
　　尔时，世尊说此大全身舍利宝箧印陀罗尼，广作佛事已，然后往彼婆罗门家受诸供养，令无数天人获大福利已，却还所住。
　　尔时，大众比丘、比丘尼、优婆塞、优婆夷、天、龙、夜叉、健闼婆、阿修罗、迦楼罗、紧那罗、摩睺罗伽、人非人等，皆大欢喜，信受奉行。
