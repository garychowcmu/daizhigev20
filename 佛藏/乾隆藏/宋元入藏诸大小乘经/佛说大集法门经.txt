佛说大集法门经二卷


宋元入藏诸大小乘经
佛说大集法门经二卷
宋朝散大夫试鸿胪少卿传法大师臣施护奉诏译


　　

佛说大集法门经卷上
　　如是我闻。一时世尊。游行至彼末利城中。与苾刍众。而共集会。时彼城中。有一净信优婆塞。亦名末利。于其城内。新造一舍。种种严饰。清净宽广。是舍先未曾有。沙门婆罗门等。安止其中。时末利优婆塞。闻佛世尊与苾刍众游行至此。心生欢喜。即诣佛所。到已头面礼世尊足。礼已合掌。退住一面。白佛言。世尊。我是优婆塞。名曰末利。我于世尊。心生净信。我此城中。新造一舍。清净宽广。是舍先未曾有。沙门婆罗门等。安止其中。我今请佛及苾刍众于我舍住。愿佛世尊。悲愍我故。受我所请。
　　尔时世尊。默然而受。时末利优婆塞。知佛默然受所请已。即时头面礼世尊足。右绕三匝。出离佛会。还彼舍中。重复严饰。遍诸舍宇。悉以香水。散洒其地。内外一切。普令清净。时末利优婆塞。如是严净所造舍已。还诣佛所。到已重复礼世尊足。前白佛言。世尊。先所造舍。悉以香水。散洒其地。内外清净。愿佛世尊及苾刍众。往彼舍住。今正是时。
　　尔时世尊与大苾刍众等。恭敬围绕。往彼末利优婆塞所造新舍。到彼舍已。佛先洗足。乃入其舍。入已周匝。普遍观察。佛即于舍中间。安详而坐。诸苾刍众。亦各洗足。次第而入。礼佛足已。于佛后面。次第而坐。末利优婆塞。后入其舍。礼世尊足。合掌恭敬。普遍顶礼诸苾刍乃于佛前。一面而坐。尔时世尊。种种慰谕彼末利优婆塞已。即为如应宣说法要。示教利喜。时末利优婆塞。闻法欢喜。心生净信。如是世尊。为彼优婆塞。如应说法。示教利喜。而过多夜。佛即告言。末利。过是夜已。当自知时。
　　是时末利优婆塞。闻佛言已。即从坐起。礼世尊足。合掌恭敬。普遍顶礼诸苾刍众。绕佛三匝。出离佛会。
　　尔时世尊。见彼末利优婆塞离会未久。即告尊者舍利子言。我此声闻苾刍。已离睡眠。皆是离尘清净大众。若诸苾刍乐说法者。即当随应而自宣说。随所利益。不应止息。时尊者舍利子。受教而住。
　　尔时世尊。即以僧伽梨衣等为四褺。处师子床右胁着地吉祥安隐。累足而卧。佛卧未久。尔时异处。有外道尼乾陀惹提子等。于声闻苾刍。而生轻谤。欲作破坏。欲兴斗诤。出非法语。种种毁呰。作如是言。我所知法。彼声闻人。不能了知。彼所有法。我如实知。邪行是汝。正行是我。有利益是我。无利益是汝。汝所说法。前言纵是。后言即非。后言或是。前言还非。而不能作大师子吼说法利益时尼乾陀惹提子等。欲兴广大斗诤因缘。发如是等毁呰语时。各各相视。面目惨恶。复作是言。诸声闻苾刍色相威仪。而不寂静。不能离贪。未得解脱。不能见法不能善知彼出离道。不能证彼所向圣果。彼所习法。非正等正觉所说。发如是等毁呰语言兴斗诤事。
　　尔时尊者舍利子。知是事已。即自思念。如来大师。宴卧未久。不应以是因缘而白世尊。作是念已。告诸苾刍言。汝等当知。异处有诸外道尼乾陀惹提子等。于声闻苾刍。而生轻谤。欲作破坏。欲兴斗诤。出非法语。种种毁呰。彼作是言。我所知法。诸声闻人。不能了知。彼所有法。我如实知。邪行是汝。正行是我。有利益是我。无利益是汝。汝所说法。前言纵是。后言即非。后言或是。前言还非。而不能作大师子吼说法利益。诸苾刍。彼尼乾陀惹提子等。欲兴广大斗诤因缘。发如是等毁呰语时。各各相视。面目惨恶。复作是言。诸声闻苾刍。色相威仪。而不寂静。不能离贪。未得解脱。不能见法。不能善知彼出离道。不能证彼所向圣果。彼所习法。非正等正觉所说。发如是等毁呰语言。兴斗诤事。诸苾淫。汝今当知。我等诸声闻大众。皆是离尘清净心者。现证诸法。善能了知诸出离道。各各已得所证圣果。我等声闻。所修习法。一一皆是如来大师应供正等正觉。亲所宣说一一真实。而无虚妄。诸苾刍。当知佛所宣说。谓契经祇夜记别伽陀本事本生缘起方广希法。如是等法。佛悲愍心。广为众生。如理宣说而令众生。如说修习。行诸梵行。利益安乐天人世间。
　　复次诸苾刍。当知一法。是佛所说谓一切众生。皆依食住。此为一法。如是等法。佛悲愍心。广为众生。如理宣说。而令众生。如说修习。行诸梵行。利益安乐天人世间。
　　复次二法是佛所说。谓一名二色。如是等法。佛悲愍心。广为众生如理宣说。而令众生如说修习。行诸梵行。利益安乐天人世间。
　　复次三业是佛所说。谓一者身业。二者语业。三者意业。即此三业。复有二种。一善。二不善。何等为善。谓身业善行。语业善行。意业善行。何名不善。谓身业不善行。语业不善行。意业不善行。
　　复次三不善思惟。是佛所说。谓欲思惟。嗔思惟。害思惟。
　　复次三善思惟。是佛所说。谓离欲思惟。无嗔思惟。不害思惟。
　　复次三不善根。是佛所说。谓贪不善根。嗔不善根。痴不善根。
　　复次三善根。是佛所说。谓无贪善根。无嗔善根。无痴善根。
　　复次三漏。是佛所说。谓欲漏有漏无明漏。
　　复次三求。是佛所说。谓欲求有求梵行求。
　　复次三爱。是佛所说。谓欲爱色爱无色爱。
　　复次三界。是佛所说。谓欲界色界无色界。
　　复次三不善界。是佛所说。谓染欲界。嗔恚界。损害界。
　　复次三善界。是佛所说。谓无欲界。无嗔界。不害界。
　　复次三有。是佛所说。谓欲有色有无色有。
　　复次三聚。是佛所说。谓邪定聚正定聚不定聚。
　　复次三受。是佛所说。谓乐受苦受非苦乐受。
　　复次三苦。是佛所说。谓轮回苦苦苦坏苦。
　　复次三种欲生。是佛所说。谓现处欲欲生。化乐欲欲生。他化自在欲欲生。
　　复次三种乐生。是佛所说。谓有众生生。生已受乐。如人中一类。是名第一乐生。复有众生。长受喜乐。此乐广大。适悦庆快。如光音天。是名第二乐生。复有众生。乃至尽寿受快乐足。如遍净天。是名第三乐生。
　　复次三种福事成就慧行。是佛所说。谓布施庄严成就慧行。持戒庄严成就慧行。禅定庄严成就慧行。
　　复次三三摩地。是佛所说。谓有寻有伺三摩地。无寻唯伺三摩地。无寻无伺三摩地复有三三摩地。是佛所说。谓空解脱三摩地无愿解脱三摩地。无相解脱三摩地。
　　复次三住。是佛所说。谓天住梵住圣住。
　　复次三根。是佛所说。谓未知当知根。已知根。具知根。
　　复次三增上。是佛所说。谓世增上。法增上。我增上。
　　复次三佛。是佛所说。谓过去诸佛。未来诸佛。现在诸佛。
　　复次三言说事。是佛所说。谓过去言说事。未来言说事。现在言说事。
　　复次三眼。是佛所说。谓肉眼天眼慧眼。
　　复次三明。是佛所说。谓宿命智明。众生生灭智明。漏尽智明。
　　复次三通。是佛所说。谓神境通。说法通。教诫通。
　　复次三不净。是佛所说。谓身不净。语不净。心不净。
　　复次三净。是佛所说。谓身净语净心净。
　　复次三学。是佛所说。谓戒学定学慧学。
　　复次三品。是佛所说。谓戒品定品慧品。
　　复次三火。是佛所说。谓贪火嗔火痴火。
　　复次三分位。是佛所说。谓生分位。成分位。法分位。如是等法。佛悲愍心。广为众生。如理宣说。而令众生如说修习。行诸梵行。利益安乐天人世间。
　　复次四念处观。是佛所说。谓观身不净。无生起想。调伏无明。离烦恼受。观受是苦。观心生灭。善观诸法。亦复如是。
　　复次四正断。是佛所说。谓已生诸不善法。发勤精进。摄心志念。皆悉断除。未生诸不善法。发勤精进。摄心志念。防令不起。未生诸善法。发勤精进。摄心志念。而令生起。已生诸善法。发勤精进。摄心志念。而令一切增长圆满。此名四正断。
　　复次四神足。是佛所说。谓欲三摩地。断行具足神足。精进三摩地。断行具足神足。心三摩地。断行具足神足。慧三摩地。断行具足神足。
　　复次四禅定。是佛所说。谓若苾刍。已能离诸欲不善法。有寻有伺。此名第一离生喜乐定。若复苾刍。止息寻伺。内心清净。安住一想。无寻无伺。此名第二定生喜乐定。若复苾刍。不贪于喜。住于舍行。身得轻安妙乐。此名第三离喜妙乐定。若复苾刍。断除乐想。亦无苦想。无悦意。无恼意。无苦无乐。此名第四舍念清净定。如是等名为四禅定。
　　复次四无量。是佛所说。谓若苾刍。发起慈心。先于东方行慈。南西北方。四维上下。亦然行慈。而彼慈心。于一切处。一切世界。一切种类广大无量。而无边际。亦无分限。此名慈无量。悲喜舍三。亦复如是。此等名为四无量。
　　复次四无色定。是佛所说。谓若苾刍。离一切色。无对无碍。而无作意。观无边空。此观行相。名空无边处定。复离空处。而非所观。但观无边识。此观行相。名识无边处定。复离识处。而非所观。但观一切。皆无所有此观行相。名无所有处定。复离无所有处行相。名为非想非非想处定。如是名为四无色定。
　　复次四智。是佛所说。谓法智无生智。等智他心智。
　　复次四安住。是佛所说。谓一切行安住。舍行安住。寂静行安住。慧行安住。
　　复次四圣谛。是佛所说。谓苦圣谛。苦集圣谛。苦灭圣谛。苦灭往向圣谛。
　　复次四种布施清净。是佛所说。谓有布施。施者清净。非受者。或有布施。受者清净。非施者。或有布施。亦非施者亦非受者。谓所施清净或有布施。施者受者二俱清净。
　　复次四生。是佛所说。谓胎生卵生湿生化生。
　　复次四种母胎事。是佛所说。谓有能了知入母胎事。住母胎事。出母胎事。此名第一母胎事。有能了知入母胎事住母胎事。不能了知出母胎事。此名第二母胎事有能了知入母胎事。不能了知住母胎事。出母胎事。此名第三母胎事。有不能了知入母胎事。住母胎事出母胎事此名第四母胎事。如是等名为四种母胎事。
　　复次四识住。是佛所说。谓色生色缘色住。喜行广大增长。是识所住。受生受缘受住。喜行广大增长。是识所住想生想缘想住。喜行广大增长。是识所住。行生行缘行住。喜行广大增长。是识所住。如是等名为四识住。
　　复次四法句。是佛所说。谓神通法句。离恚法句。平等法句。平等三摩地法句。
　　复次四娑摩那曩法。是佛所说。谓若现在乐。此为苦报。若现在苦。此为苦报。若现在苦。此为乐报。若现在乐。此为乐报。此名四娑摩那曩法。
　　复次四向。是佛所说。谓无忍忍调伏寂静。
　　复次四神通道。是佛所说。谓苦迟缓神通。苦速疾神通。乐迟缓神通。乐速疾神通。
　　复次四预流身。是佛所说。谓有一类预流。于佛如来信心不坏。不毁沙门婆罗门天人魔梵。了知世法。有一类预流。心得清净。证得佛法。正见正行。各各了知自所修法。有一类预流。心生喜乐。见在家者及彼出家持净戒者。心生尊敬。有一类预流。自修净戒。具足不坏。智慧明利。善相寂静。如是等名为四预流身。
　　复次四沙门果。是佛所说。谓须陀洹果。斯陀含果。阿那含果。阿罗汉果。
　　复次四取。是佛所说。谓欲取。见取。戒禁取。我语取。
　　复次四三摩地想。是佛所说。谓有见法得乐行转。此为三摩地想。有知见转。此为三摩地想。有慧分别转。此为三摩地想。有身得漏尽转。此为三摩地想。
　　复次四力。是佛所说。谓慧力。精进力。无碍力。摄力。
　　复次四补特伽罗。是佛所说。有补特伽罗。谓我能修行。我持戒。我如法相应。非他能修行。非他持戒。非他如法相应。有补特伽罗。谓他能修行。他持戒。他如法相应。非我能修行。非我持戒。非我如法相应。有补特伽罗。谓我能修行。他亦能修行。我持戒他亦持戒我如法相应。他亦如法相应。有补特伽罗。谓我不能修行。他亦不能修行。我不持戒。他亦不持戒。我不如法相应。他亦不如法相应。如是等名为四补特伽罗。
　　复次四随众事。是佛所说。谓与众同一住处。与众同一饮食。与众同一忏悔。与众同一受用。
　　复次四大轮。是佛所说。谓善说妙法。依止正士。愿心平等。修先慧行。
　　复次四摄法。是佛所说。谓布施。爱语。利行。同事。
　　复次四无碍解。是佛所说。谓义无碍解。法无碍解。乐说无碍解。辩才无碍解。
　　复次四烦恼。是佛所说。谓欲烦恼。有烦恼。见烦恼。无明烦恼。
　　复次四行。是佛所说。谓欲行。有行。见行。无明行。
　　复次四身聚。是佛所说。谓无明身聚。嗔身聚。戒禁取身聚。一切着身聚。
　　复次四爱生。是佛所说。谓有苾刍。因彼衣服而生爱心。爱心起故。即生取着。有苾刍。因彼饮食。而生爱心。爱心起故。即生取着。有苾刍。因坐卧具。而生爱心。爱心起故。即生取着。有苾刍。因诸受用。而生爱心。爱心起故。即生取着。此名四爱生。
　　复次四食。是佛所说。谓段食。触食。思食。识食。
　　复次四不护。是佛所说。谓如来不护身业。身离诸过。如来不护语业。语离诸过。如来不护意业。意离诸过。如来不护寿命。命无损减。
　　复次四颠倒。是佛所说。谓无常谓常。是故生起想颠倒心颠倒见颠倒。以苦谓乐。是故生起想心见倒。无我谓我。是故生起想心见倒。不净谓净。是故生起想心见倒。如是等名为四颠倒。
　　复次四恶语言。是佛所说。谓妄言。绮语两舌。恶口。
　　复次四善语言。是佛所说。谓如实语。质直语。不两舌语。依法语。
　　复次四非阿曳啰行。是佛所说。谓不见言见。不闻言闻。失念言记念。不知言知。
　　复次四阿曳啰行。是佛所说。谓实见言见。实闻言闻。不失念言记念。实知言知。
　　复次四记。是佛所说。谓一向记。分别记。返问记。默然记。如是等法。佛悲愍心。广为众生。如理宣说。而令众生如说修习。行诸梵行。利益安乐天人世间。
佛说大集法门经卷下
　　复次诸苾刍。当知五取蕴。是佛所说。谓色取蕴。受取蕴。想取蕴。行取蕴。识取蕴。
　　复次五欲。是佛所说。谓眼见于色。心喜乐欲。以乐欲心取着色尘。耳闻于声。鼻嗅于香。舌了于味。身觉于触。亦复如是。
　　复次五障。是佛所说。谓乐欲障。嗔恚障。睡眠障。恶作障。疑惑障。
　　复次五种烦恼分结。是佛所说。谓乐欲烦恼分结。嗔恚烦恼分结。有身见烦恼分结。戒禁取烦恼分结。疑惑烦恼分结。
　　复次五悭。是佛所说。谓饮食悭。善事悭。利养悭。色相悭。法悭。
　　复次五受根。是佛所说。谓乐受根。苦受根。喜受根。忧受根。舍受根。
　　复次五胜根。是佛所说。谓信根。精进根。念根。定根。慧根。
　　复次五力。是佛所说。谓信力。精进力。念力。定力。慧力。
　　复次五学力。是佛所说。谓信学力。精进学力。念学力。定学力。慧学力。
　　复次五出离界。是佛所说。谓有苾刍具多闻者。不能见苦。其心容受。未能离欲。随诸欲境。起所欲心。不退不没。未能解脱。即以此缘。后复能观所有欲境。起离欲心。欲心退没。爱乐解脱。善作正行。得心解脱。解脱心起。乃能远离不相应法。住无欲心。以是义故。由欲为缘。引生无漏。有苾刍具多闻者。不能见苦。其心容受。未能离嗔。于违碍境。起嗔恚心。不退不没。未能解脱。即以此缘。后复能观诸违碍境。起离嗔心。嗔心退没。爱乐解脱。善作正行。得心解脱。解脱心起。乃能远离不相应法。住无嗔心。以是义故。由嗔为缘。引生无漏。有苾刍具多闻者。不能见苦。其心容受。未能离害。于不可意境。而起害心。不退不没。未能解脱。即以此缘。后复能观诸不可意境。起不害心。害心退没。爱乐解脱。善作正行。得心解脱。解脱心起。乃能远离不相应法。住不害心。以是义故。由害为缘。引生无漏。有苾刍具多闻者。不能见苦。其心容受。未离色相。于诸色境。起着色心。不退不没。未能解脱。即以此缘。后复能观彼色境界。起离色心。色心退没。爱乐解脱。善作正行。得心解脱。解脱心起。乃能远离不相应法。住离色心。以是义故。由色为缘。引生无漏。有苾刍具多闻者。不能见苦。执著有身。未离身相。而于有身。起实有想不退不没。未能解脱。即以此缘。后复能观有身当灭。起身灭想。执心退没。爱乐解脱。善作正行。得心解脱。解脱心起。乃能远离不相应法。住身灭想。以是义故。有身为缘。引生无漏。如是等名为五出离界。
　　复次五解脱处。是佛所说。谓有苾刍于说法师所亲近承事。尊重恭敬。修习梵行。暂无止息。随其亲近承事即得利益。若时闻师宣说正法。心生喜乐。起重法想。随生彼心。未能广大听受记念。但于其中。能知一法。随知一法。即解一义。若不解其义。即不能于法而生喜心。是故解了其义。心生欢喜。以心喜故。身得轻安。由身轻安。即乐受相应。由乐受故。心住三摩呬多。住彼心故。能如实知。复如实观。如实观故。即离尘离贪。得解脱智。解脱智起。即得我生已尽。梵行已立。所作已办。不受后有。有苾刍。于说法师所。亲近承事。尊重恭敬。修习梵行。暂无止息。随其亲近承事。即得闻法。随其所闻。心生喜乐。起重法想。随生彼心。能于其中。广大听受。广大记念。随知诸法。即解诸义。若不解诸义。即不能于法而生喜心。是故解了诸义。心生欢喜。以喜心故。身得轻安。由身轻安。即乐受相应。由乐受故。心住三摩呬多。住彼心故。能如实知。复如实观。如实观故。即离尘离贪。得解脱智。解脱智起。即得我生已尽。梵行已立。所作已办。不受后有。有苾刍。于说法师所。亲近承事。尊重恭敬修习梵行。暂无止息。随其亲近承事。即得闻法。随其所闻。心生喜乐。起重法想。随生彼心。而能广大听受记念。复能一一如实解了诸义。广为他人分别演说。若不解诸义。即不能于法而生喜心。是故解了诸义。心生欢喜。以心喜故。身得轻安。由身轻安。即乐受相应。以乐受故。心住三摩呬多。住彼心故。能如实知。复如实观。如实观故。即离尘离贪。得解脱智。解脱智起。即得我生已尽。梵行已立。所作已办。不受后有。有苾刍于说法师所。亲近承事。尊重恭敬。修习梵行。暂无止息。随其亲近承事。即得闻法。随其所闻。心生喜乐。起重法想。随生彼心。而能广大听受记念。复能心住一境。不退不没。于所闻法。随寻随伺。发生正慧。随起寻伺。即于诸法。一一了知。随知诸法。即解诸义。广为他人分别演说。若不解诸义。即不能于法而生喜心。是故解了诸义。心生欢喜。以心喜故。身得轻安。由身轻安。即乐受相应。以乐受故。心住三摩呬多。住彼心故。能如实知。复如实观。如实观故。即离尘离贪。得解脱智。解脱智起。即得我生已尽。梵行已立。所作已办。不受后有。有苾刍。于说法师所。亲近承事。尊重恭敬。修习梵行。暂无止息。随其亲近承事。即得闻法。随其所闻。心生喜乐。起重法想。随生彼心。而能广大听受记念。心住一境。不退不没。于所闻法。随寻随伺。发生正慧。已复能于彼别三摩地门。善住摄心。随所住心。转复增胜。即于诸法。一一了知。随知诸法。即解诸义。广为他人分别演说。若不解诸义。即不能于法而生喜心。是故解了诸义。心生欢喜。以心喜故。身得轻安。由身轻安。即乐受相应。以乐受故。心住三摩呬多。住彼心故。能如实知。复如实观。如实观故。即离尘离贪。得解脱智。解脱智起。即得我生已尽。梵行已立。所作已办。不受后有。如是等名为五解脱处。
　　复次五趣。是佛所说。谓地狱。饿鬼。畜生。人天。
　　复次五净居。是佛所说。谓无烦。无热。善见。善现。色究竟。
　　复次五士夫入法。是佛所说。谓中入。生入。有行入。无行入。上流入。此名五士夫入法。如是等法。佛悲愍心。广为众生。如理宣说。而令众生如说修习。行诸梵行。利益安乐天人世间。
　　复次内六处。是佛所说。谓眼处。耳处。鼻处。舌处。身处。意处。
　　复次外六处。是佛所说。谓色处。声处。香处。味处。触处。法处。
　　复次六识。是佛所说。谓眼识。耳识。鼻识。舌识。身识。意识。
　　复次六触。是佛所说。谓眼触。耳触。鼻触。舌触。身触。意触。
　　复次六受。是佛所说。谓眼触为缘所生诸受。耳触为缘所生诸受。鼻触为缘所生诸受。舌触为缘所生诸受。身触为缘所生诸受。意触为缘所生诸受。
　　复次六想。是佛所说。谓色想。声想。香想。味想。触想。法想。
　　复次六爱。是佛所说。谓色爱。声爱。香爱。味爱。触爱。法爱。
　　复次六悦意处。是佛所说。谓见可爱色。是悦意处。闻可爱声。是悦意处。嗅可爱香。是悦意处。了可爱味。是悦意处。觉可爱触。是悦意处。分别善法。是悦意处。
　　复次六不悦意处。是佛所说。谓见不可爱色。是不悦意处。闻不可爱声。是不悦意处。嗅不可爱香。是不悦意处。了不可爱味。是不悦意处。觉不可爱触。是不悦意处。分别不善法。是不悦意处。
　　复次六舍行。是佛所说。谓见色行是色舍处。闻声行是声舍处。嗅香行是香舍处。了味行是味舍处。觉触行是触舍处。知法行是法舍处。
　　复次六念。是佛所说。谓念佛。念法。念僧。念戒。念施。念天。
　　复次六行。是佛所说。谓见行。闻行。利益行。学行。分别行。念行。
　　复次六离尘法。是佛所说。谓若苾刍。现住身业行慈。从初修习所有梵行。坚固不坏。有苾刍。现住语业行慈。从初修习所有梵行。坚固不坏。有苾刍。现住意业行慈。从初修习所有梵行。坚固不坏。有苾刍。如法受利。如法乞食。随有所得如法而食。任持自行。远离非法。从初修习所有梵行。坚固不坏。有苾刍。修净戒行。不毁不缺。离诸过失。增益善力。随诸所行。戒行具足。从初修习所有梵行。坚固不坏。有苾刍。不着身见。作出离想。求断苦尽。随诸所行。不住诸见。从初修习所有梵行。坚固不坏。如是等名为六离尘法。
　　复次六种斗诤根本。是佛所说。谓有一类补特伽罗。自乐作罪。又乐亲近彼作罪人。常欲他人爱敬于己。有一类补特伽罗。自乐作罪。又乐亲近彼作罪人。常欲他人爱敬于己。又复不尊敬佛。不尊敬法。不能观法。有一类补特伽罗。自乐作罪。又乐亲近彼作罪人。常欲他人爱敬于己。又复乐欲与僧斗诤。有一类补特伽罗。具有谄诳悭嫉覆等诸随烦恼。及身见邪见边见见取不能远离。有一类补特伽罗。具身见等起颠倒心。又复不尊敬佛。不尊敬法。不能观法。有一类补特伽罗。具身见等。起颠倒心。又复常乐与僧斗诤。如是等名为六种斗诤根本。
　　复次六种对治出离界。是佛所说。谓有苾刍。作如是言。我修慈心解脱观。随所作事。皆如实知。发起精进慈心对治。我于嗔心。而悉能尽。为由如是慈心解脱观故。所有嗔心。无处容受。而但观彼慈心现前。是故嗔心不于是处有所生起。何以故。由彼慈心出离因故。有苾刍。作如是言。我修悲心解脱观。随所作事。皆如实知。发起精进悲心对治。我于害心。而悉能尽。为由如是悲心解脱观故。所有害心。无处容受。而但观彼悲心现前。是故害心不于是处有所生起。何以故。由彼悲心出离因故。有苾刍。作如是言。我修喜心解脱观。随所作事。皆如实知。发起精进喜心对治。我于不喜心。而悉能尽。为由如是喜心解脱观故。所有不喜心。无处容受。而但观彼喜心现前。是故不喜心不于是处有所生起。何以故。由彼喜心出离因故。有苾刍。作如是言。我修舍心解脱观。随所作事。皆如实知。发起精进舍心对治。我于欲贪之心。而悉能尽。为由如是舍心解脱观故。所有欲贪之心。无处容受。而但观彼舍心现前。是故欲贪之心。不于是处有所生起。何以故。由彼舍心出离因故。有苾刍。作如是言。我修无相心解脱观。随所作事。皆如实知。发起精进无相心对治。我于取相之心。而悉能尽。为由如是无相心解脱观故。所有取相之心。无处容受。而但观彼无相心现前。是故取相之心。不于是处有所生起。何以故。由彼无相心出离因故。有苾刍。作如是言。我修决定行。以决定法对治。我于疑惑之心。而悉能尽。为由如是决定行故。所有疑惑之心。无处容受。而但观彼决定心现前。是故疑惑之心。不于是处有所生起。何以故。由彼决定心出离因故。如是等名为六种对治出离界。如是等法。佛悲愍心。广为众生。如理宣说。而令众生如说修习。行诸梵行。利益安乐天人世间。
　　复次七觉支。是佛所说。谓念觉支。择法觉支。精进觉支。喜觉支。轻安觉支。定觉支。舍觉支。
　　复次七三摩地缘。是佛所说。谓正观察。正筹量。正言说。正施作。正活命。正勇猛。正念住。复次七解脱行想。是佛所说。谓不净想。死想。饮食不贪想。一切世间不可乐想。无常想。无常苦想。苦无边想。
　　复次七力。是佛所说。谓信力。念力。无畏力。精进力。忍力。定力。慧力。
　　复次七种补特伽罗。是佛所说。谓心解脱。俱解脱。慧解脱。身证。信解脱。法行。信行。
　　复次七识住。是佛所说。谓种种身种种想。即欲界人天。是识所住。种种身一想。谓初禅天。是识所住。一身种种想。谓二禅天。是识所住。一身一想。谓三禅天。是识所住。空无边处天。是识所住。识无边处天。是识所住。无所有处天。是识所住。此名七识住。如是等法。佛悲愍心。广为众生。如理宣说。而令众生如说修习。行诸梵行。利益安乐天人世间。
　　复次八解脱。是佛所说。谓内有色想观外色解脱。内无色想观外色解脱。净解脱具足住。空无边处解脱。识无边处解脱。无所有处解脱。非想非非想处解脱。想受灭解脱。
　　复次八胜处。是佛所说。谓内有色想观外色少。作是观时。起胜知见。是为胜处。内有色想观外色多。作是观时。起胜知见。是为胜处。内无色想观外色少。作是观时。起胜知见。是为胜处。内无色想观外色多。作是观时。起胜知见。是为胜处。内无色想观外色青。所谓观如乌摩华。及青色衣。于二分青中。皆是青显青现青光。广多清净。作是观时。起胜知见。是为胜处。内无色想观外色黄。所谓观如讫哩瑟拏阿迦罗华。及黄色衣。于二分黄中。皆是黄显黄现黄光。广多清净。作是观时。起胜知见。是为胜处。内无色想观外色赤。所谓观如满度[口　　爾]嚩迦华。及赤色衣。于二分赤中。皆是赤显赤现赤光。广多清净。作是观时。起胜知见。是为胜处。内无色想观外色白。所谓观如白色华。及白色衣。于二分白中。皆是白显白现白光。广多清净。作是观时。起胜知见。是为胜处。如是等名为八胜处。
　　复次八种世法。是佛所说。谓利衰毁誉称讥苦乐。
　　复次八正道。是佛所说。谓正见。正思惟。正语。正业。正命。正精进。正念。正定。此名八正道。如是等法。佛悲愍心。广为众生。如理宣说。而令众生如说修习。行诸梵行。利益安乐天人世间。
　　复次九众生居。是佛所说。谓种种身种种想。即欲界人天。是众生居。种种身一想。谓初禅天。是众生居。一身种种想。谓二禅天。是众生居。一身一想。谓三禅天。是众生居。空无边处天。是众生居。识无边处天。是众生居。无所有处天。是众生居。非想非非想处天。是众生居。及无想天。是众生居。此名九众生居。如是等法。佛悲愍心。广为众生。如理宣说。而令众生如说修习。行诸梵行。利益安乐天人世间。
　　复次十具足行。是佛所说。谓不坏正见。不坏正思惟。不坏正语。不坏正业。不坏正命。不坏正精进。不坏正忍。不坏正定。不坏正解脱。不坏正智。此名十具足行。如是等法。佛悲愍心。广为众生。如理宣说。而令众生如说修习。行诸梵行。利益安乐天人世间。
　　尔时世尊知尊者舍利子为诸苾刍如应说法已。佛即从其宴卧安详而起。告尊者舍利子言。善哉善哉。舍利子。如汝所说。是佛所说。此法名为大集法门。后末世中。能与众生。作大利益。于后末世。我诸苾刍修梵行者。应当于此大集法门。受持读诵。宣通流布。又舍利子。后末世中。若人得此大集法门受持者。是人于未来诸佛法中。为净信善男子。于佛教法。深生爱乐。广大开晓。心大欢喜。尔时诸苾刍闻佛称赞此大集法门已。欢喜信受。礼佛而退。


