佛说如意宝总持王经一卷


宋元入藏诸大小乘经
佛说如意宝总持王经一卷
宋西天北印度三藏传法大师施护奉诏译


　　

佛说如意宝总持王经
　　如是我闻。一时佛在睹史多天宫中。与妙住等无数千菩萨摩诃萨俱。是诸菩萨摩诃萨。皆得具足诸法转不退轮。一生当得无上正等正觉。是时复有无量天众并诸营从亦来集会。
　　尔时世尊在大众中处大宝座顾视众会欲说妙法。时妙住菩萨摩诃萨。从座而起诣世尊前。五轮着地礼已白言。世尊有彼善男子。得此如意宝总持章句一心受持于过去见在未来世尊。不见不闻亦不值遇者。是事云何当有何因。唯愿如来普为我等一一开说。乃至未来一切众生使无疑惑。说是语已颙然而住。尔时世尊告妙住菩萨言。汝大方便能问斯事。汝当谛听为汝宣说。
　　佛言妙住彼善男子。受持此如意宝总持章句者。而于过去见在及彼未来。虽行利益常住福业。又复于此总持章句疑未断故。妙住此虽受持而非受持。所以者何此人住有为心。无善巧智无方便故。若彼善男子于此总持章句。心无疑惑决定专注。是则名为真受持者。是则名为知过去未来及以见在说法师名。是则名为见过去未来及以见在说法师相。亦复得见过去未来及以见在正遍知者。何以故妙住是人于总持门而妙解故。又复于信不信而不住故。又复了知无去无来。不生不灭。非空非不空。无瑞相非无瑞相。无愿求非无愿求。亦复于如是法无取着故。妙住彼善男子。能如是积行住无所住。是则名住是得涅盘。是名受持供养此如意宝总持章句。是名得无趣无坏之义。是名得无疑力。是名得尸罗清净。是名得一切法平等究竟成佛见所说法。无自无他非和合非不和合。妙住彼善男子。若恒修是行即得自无染。若得无染亦得无缚。若自无缚令他无缚。若自他无缚亦不住解脱。妙住若彼不染不缚不住解脱。是则名为得如意宝总持。又于如来族名知过去佛最上之明。亦名知未来佛最上之明。亦名知见在佛最上之明。妙住此如意宝总持章句。乃是过去未来见在佛母。何因缘故为住过去未来见在得利益故。妙住若菩萨摩诃萨。受持此如意宝总持章句者。当知得名供养称赞无数诸佛。亦复得名于无数佛闻无上法。又复得无数佛称赞护念。亦得佛无量福智生故。妙住若受持此如意宝总持章句者。凡有所求无不获得。求聪明得聪明。求总持得总持。求七宝得七宝。妙住若善男子于如是事有人求者。当须于半月中。清净志心以乳为食。于我佛族作大供养。然持诵此如意宝总持章句。一心专注而无间断。凡所求事无不获得。妙住若有受持如是总持章句者。以此总持章句威德之力。设使有恒河沙数世界之中。所有天龙阿修罗迦楼罗紧曩罗摩睺罗伽鸠槃茶乃至人非人等。如是之众有极恶之心无能恼乱。以至星宿及尾也(二合)拏等亦不能恼害。何以故以法力所加护故。又有贤爱菩萨大金刚手菩萨等而拥护故。而此菩萨于此知足天。乃至色究竟天而常拥护。何况于人间持诵之者。妙住非唯此菩萨等。诸佛之心亦恒护念。何以故为受持此如意宝总持章句故。
　　尔时世尊说是法已。妙住菩萨及会中无数千菩萨。及天众并诸营从等。得闻法已欢喜踊跃礼佛而退。


