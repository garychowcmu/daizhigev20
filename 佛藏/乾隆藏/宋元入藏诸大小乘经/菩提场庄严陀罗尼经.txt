菩提场庄严陀罗尼经一卷


宋元入藏诸大小乘经
菩提场庄严陀罗尼经一卷
唐特进试鸿胪卿三藏沙门大广智不空奉诏译


　　

菩提场庄严陀罗尼经
　　如是我闻。一时薄伽梵住筏罗痆斯大城广博大园。与苾刍众五千人俱。皆是大阿罗汉。诸漏已尽所作已办。逮得已利断诸有结。复有菩萨摩诃萨五百人俱。
　　尔时世尊满月十五日而坐说法。其众会有无量俱胝那庾多百千有情。婆罗门刹利梵志尼干子等。及余外道戏论幻术居尸林纳衣持牛戒者居山谷持禁戒者。复与大天众皆于佛前众会而坐。时大众会邪见异道心怀疑难。如来愍念皆安慰之。恣其所问。复有天龙药叉乾闼婆阿修罗伽楼罗紧那罗摩睺罗伽人非人等。前后围绕而坐。复有天帝释。与忉利天子天众百千眷属。前后围绕来至佛所。复有梵王与娑诃世界主梵众天子百千眷属皆来集会。复有日月天子宝贤满贤贤力天等。与大药叉将众及大自在天、那罗延天、焰魔天、水天、俱尾罗天、四大天王、吉祥天女、辩才天女、诃利帝母、商弃尼天女、花齿天女、诃利帝五百子等。皆与眷属众会而坐。复有娑伽罗龙王难陀龙王乌波难陀龙王与无量百千龙众围绕。复有紧那罗王摩呼罗伽王与无量眷属前后围绕作大供养而住听法其大众会有大婆罗门名毗钮达多。住波吒离子城。是婆罗门多诸财宝丰饶巨富。与毗沙门天王等敌。是婆罗门多闻聪哲智慧审虑。谛修善品意乐净信。极善归依三宝。优婆塞中最为第一。其婆罗门为无子息昼夜作是思惟。若无子息当生何趣。又断我族。婆罗门又作思惟。大师佛世尊即是我父我是佛子。真正妙法是我之母。僧伽圣众是我兄弟。今生有幸遇大吉祥及于来世。我今问佛世尊修何法行。我由修行一法。收摄一切善根。回向于无上正等菩提。常恒三宝种永不断绝。由此福因缘得有子息。我今欲问世尊修何法行。尔时毗钮达多大婆罗门。往诣世尊绕佛三匝。
　　合掌礼佛而白佛言。世尊能以一法积集一切善根。所谓证得无上正等菩提。即成共诸三宝善根无尽。令我获得子息。世尊告言善哉善哉大婆罗门。能问如是义汝今当听极善作意。吾今为汝广称赞敷演。大婆罗门有菩提场庄严陀罗尼大教王由此陀罗尼。种植一切善根能满一切意愿。我念过去世。于婆吒离子城东门外。有一大园。其园名阿苏离园。中有罗刹女住。名花阿苏离。其罗刹女禀性暴恶威怒。千由旬内所有男女。童男童女夺其精气。波吒离子城中人民常被惊怖怀大忧惧。互相瞻视咸言作何方便。时众多耆旧告诸人众。汝等谛听我等闻佛出世。其佛号曰妙光幢如来应供正遍知。汝等应当往诣彼佛世尊所。问佛世尊。救济汝等忧惧之难。时诸人众白耆旧言。世尊今者在于何处。耆旧答言世尊今在半遮罗聚落。是诸人众复白耆旧。我等作何方便。耆旧告言汝等还归。可于净处以瞿摩夷和土涂作方坛。四方齐整散诸杂花。置四香炉四瓶香水并四叠食然四盏灯。又取一频伽瓶满盛香水。取一齿木安于瓶上。应当启请彼如来言。惟愿世尊明日食时降临于此。如来悉知过去未来现在之事。如来拔济一切有情堕险趣者。地狱饿鬼畜生。常令解脱。如来必当食时降赴以大神通。并诸眷属来至波吒离城。时诸人众闻此语已。众人咸集高显净处。以瞿摩夷和土涂坛以种种花散其坛上。严饰贤瓶置种种食饮涂香烧香。然灯置于四方。种种音乐金频伽宝庄严瓶满盛香水。齿木安于瓶上。置坛中心。以和雅音高声作是唱言。稽首归命妙光幢如来世尊应正等觉。稽首归命怜愍一切有情大牟尼世尊。稽首归命奇特法性佛世尊。惟愿拔济我等受苦众生。惟愿明日食时来受我供。安慰我等一切有情。为归为依为作善趣。解脱我等极甚怖畏险恶难处。时大人众才发此言。于其处地六种震动。频伽宝瓶倾倒于地。即成大莲华池。天妙八功德水充满其中。其水香净不冷不热令人悦意。其池水中有种种花。所谓青莲华红莲华赤莲华白莲华满于池内。金砂布地四道宝阶。以种种宝间错庄严。即其齿木变为宝树。高六由旬纵广正等有八由旬。其树根茎枝叶花果皆七宝所成。复于是处其地宽广严净。面各十二由旬成一大曼茶罗。其处令人爱乐。殊丽端严。处处皆有种种水陆诸花。于花树上。有种种鸟鹦鹉孔雀迦陵频伽共命之鸟及余吉祥诸鸟。金嘴金髻毛羽皆是七宝所成。出和雅音。其地种种花树以为庄严。所谓多摩罗树瞻卜花树。波吒罗树无忧树。阿低木多迦树苏摩那树。迦南摩树抳罗树。大抳罗树朅乳罗树。祥薇花树止蓝拏迦树。庾体(他以反)迦树信拏迦缚离树等。皆是妙光幢如来本愿菩提场庄严陀罗尼神力加持故。作大神变。时波吒离子人众心生奇特。互相视言。今所现者大神通相先应而现。谁之威力谁之神通于此赡部洲现大利益现大功德。当于世间现此瑞相。与诸有情成大利益。时彼人众互相视言。汝等各去营办种种殊胜饮食。明日请佛广大供养。时彼人众各还本家。其夜营办种种饮食色香美味香花涂香末香幢幡音乐。与多眷属将至中路只候世尊。时妙光幢如来在半遮逻大聚落中。与大众会说法教化。于大众前忽现七宝所成频伽水瓶并及齿木。
　　尔时世尊见已微笑即舒百千福庄严金色臂。取频伽瓶并及齿木。寂然而住。尔时大众见此事已。咸生奇特叹未曾有。现此瑞相未知何方迎请世尊。
　　尔时众中有一菩萨摩诃萨。名妙清净慧。往诣佛所头面礼足。右绕三匝而白佛言。世尊此之瑞相从何而来。现频伽水瓶并及齿木。奉请世尊。佛言此频伽瓶齿木从波吒离子大城而来。告妙清净慧菩萨言。汝可行筹随从我者。以大神力明日晨朝当入波吒离子大城。时妙清净慧菩萨摩诃萨闻是语已寻即行筹。告诸声闻众菩萨众有大神通能作神境通者。可受此筹。明日晨朝入波吒离城。时清净慧菩萨遍行筹已。即请世尊。
　　尔时世尊于晨朝时。齐整衣服以大威严以大眷属。以大神力游戏加持。与诸大众即乘虚空。天龙药叉乾闼婆阿修罗迦楼罗紧那罗摩睺罗伽作大音乐。以种种香花涂香末香衣服严具。于虚空中。供养如来。以佛神通于须臾顷至波吒离子大城。从空而下至宽广严净大曼茶罗处。坐师子座。彼大众各各自乘化宫殿而来会坐。时城中人众以佛威神力。各持种种。供养世尊及彼大众菩萨声闻众天龙八部众。声闻众世尊知食时将至。皆令坐食。种种色香美味饮食恣意食足。
　　尔时大众食已。洗漱整理衣服。以大神通复以供养旋绕三匝。各于佛前次第而坐。即以上事白佛言。世尊于此城东门外。有园名阿苏离。于彼园中有罗刹女。名花阿苏离。其性暴恶。常夺男女童男童女精气。昼夜常怀害心。惟愿世尊开示方便除此灾害。
　　尔时妙光幢如来安慰大众。寂默而住示现微笑。从佛面门出种种光明。以此其光照曜三千大千世界。及照阿苏离园罗刹女并百千眷属佛威神力令彼罗刹女。并诸眷属四方驰走。其园被烧如一火聚。悲声号哭十方奔走。我等归谁谁当救我。是时城中有诸天众。空中出声告言。汝等可往妙光幢如来所稽首归依。当令汝获得安乐。时彼花阿苏离罗刹女百千眷属忙然。往诣佛所头面礼足。白佛言惟愿世尊救我。惟愿薄伽梵救我。惟愿修伽陀救我。世尊我从今已后更不敢害诸有情。更不敢侵恼有情时妙光幢如来默然而许。即入菩提场游戏神通加持三摩地。由入此三摩地故。照曜十方一切佛刹。彼刹中一切如来悉皆显现。并闻为大众说法音声。时妙光幢如来。说菩提场庄严陀罗尼。彼十方世界中如来皆赞言。善哉善哉妙光幢如来。善说菩提场庄严陀罗尼教王。令调伏花阿苏离罗刹女并及眷属。安立十善业道。并诸人众令得不退转地。置于善道。即其城地七宝所成。及雨七宝。其赡部洲人民丰饶安乐。大婆罗门我当彼之时。为婆罗门童子。年始七岁。闻此陀罗尼。于佛教中得生净信。便证无上正等菩提。大婆罗门或有犹豫生疑者。往昔时花阿苏离罗刹女。岂异人乎即汝身是。何以故汝花阿苏离罗刹女。时损害众生无有慈心。经无量劫堕于恶趣。大婆罗门莫生疑惑。当彼之时波吒离子城中人众。今此天龙药叉乾闼婆阿修罗迦楼罗紧那罗今来云集者。是大婆罗门或生犹豫。或生疑惑。当彼之时罗刹女百千眷属者。不应如是见。何以故是我集会中。婆罗门刹利梵志尼干子。及余外道戏论幻术者。居尸林纳衣持牛戒者。居山谷持禁戒者等是。
　　尔时释迦牟尼如来说往昔因缘已。默然而住。时一切大众。闻此往昔因缘。皆生奇特。持种种香花涂香末香花鬘衣服幢幡。往诣世尊所而作供养。右绕三匝头面礼足。而作是言。惟愿世尊说菩提场庄严陀罗尼教王。惟愿世尊说。惟愿修伽陀说此大明王。令一切有情作大光明。于后末世一切有情。能满诸愿。
　　尔时世尊大众请已。默然而住受请微笑。现微笑后。从其面门出种种光。照曜十方世界。照曜已彼世界中一切诸佛悉皆显现。又闻彼诸如来说法语言。于此地中即生七宝树。其树根茎枝叶花果殊胜。天妙悦意受用安乐。现于赡部洲。其树现大游戏神通加持。
　　尔时文殊师利童真菩萨。见此神通及见如来微笑。往诣世尊头面礼足。绕佛三匝合掌向佛。白佛言世尊惟愿说菩提场庄严陀罗尼教王。惟愿善逝说之。与一切有情作大利益。长养一切种植善根者。
　　尔时释迦牟尼如来受文殊师利童真菩萨请。即入观佛三摩地。由才入此三摩地。于刹那顷。见十方世界刹土一切诸佛。如一箭道。彼十方世界九十俱胝百千恒河沙数诸佛。皆来集会同声赞释迦牟尼如来言。善哉善哉释迦牟尼如来。善说此大陀罗尼教王。过去一切如来已说。悉皆加持随喜。惟愿世尊广为宣说菩提场庄严陀罗尼法要大教王仪轨。
　　尔时文殊师利童真菩萨。以如来所生法界。盛于钵中。二手捧钵奉献如来。
　　尔时释迦牟尼如来舒金色臂。受文殊师利童真菩萨钵。受已掷于空中。于刹那顷其钵遍满虚空。所盛法界舍利如来形像。满三千大千世界虚空。彼如来咸皆赞叹释迦牟尼如来言。善哉善哉释迦牟尼佛。见彼一一如来前。皆有释迦牟尼佛并大众会。一一释迦牟尼佛前。复有文殊师利菩萨。满钵盛法界奉献。现大神通现大神变。
　　尔时金刚手菩萨摩诃萨白文殊师利童真菩萨言。甚奇特文殊师利童真菩萨。现于如来大众会神变。今此光相为谁所现。以何因缘是谁威神现大如来形像集会。
　　文殊师利言。金刚手汝岂不知现此光相神变耶。金刚手言。文殊师利我昔未曾见闻如是大神通一切如来集会。此之希有未曾见闻。今乃得见。尔时金刚手菩萨摩诃萨。旋转金刚杵右绕世尊。佛前而住白佛言。世尊欲说何法。今有未曾见闻相现。于世间中大神通相分明而现。佛言金刚手且待须臾当自证见。于刹那顷佛前忽然有七宝柱从地踊出高七千踰缮那阔五千踰缮那。天妙庄严光明炽盛。垂妙缯彩真珠罗网弥覆其上。铃铎摇动出和雅音花鬘庄严。无量俱胝百千天子从空而下。持种种七宝供养具而供养宝幢。
　　尔时世尊告金刚手菩萨言。汝可往开幢门。
　　尔时金刚手菩萨。遍身光焰如火聚炽盛。头冠璎珞庄严其身。执金刚杵面貌忿怒令人怖畏。近至宝幢而申右臂开其幢门。开幢门已。于是幢中有师子座。其座阎浮檀金所成。七宝庄严。以种种天妙衣服敷其座上。广博面金口高勇光明幢顶如来应供正遍知如来。于上而坐入三摩地而现。
　　尔时广博金口高勇光明幢顶如来。赞叹释迦牟尼佛言。善哉善哉释迦牟尼如来。于世间中现大神变。现大如来集会。无有神变集会与此等者。先佛等觉而亦未有此如来集会神通示现。唯愿世尊说此菩提场庄严陀罗尼教王。成多人利益安乐哀愍。此如来形像游戏神通集会。现此幢相。皆是菩提场庄严陀罗尼威力。现此神变。亦是此陀罗尼加持先现此瑞。惟愿世尊说菩提场庄严陀罗尼大教王。
　　尔时释迦牟尼如来。受广博面金口高勇光明幢顶如来请已。即说菩提场庄严陀罗尼曰。
　　曩谟婆誐嚩帝尾补攞嚩娜曩建赞努得讫使(三合)钵多(二合)钵啰(二合)婆(引)娑计睹母啰驮宁(二合)萨嚩怛他(引)蘖跢写曩谟婆誐嚩帝舍(引)枳也(二合)母曩曳怛他(引)蘖多(引)夜(引)啰贺(二合)帝三藐三没驮(引)野怛儞也(二合)他(引)唵冒地冒地冒地冒地萨嚩怛他(引)蘖多虞(引)者啰驮啰驮啰贺啰贺啰钵啰(二合)贺啰钵啰(二合)贺罗么贺(引)冒地唧多驮啰主卢主卢舍怛啰湿弭(二合)散祖儞帝萨嚩怛他(引)蘖多毗色讫帝(二合)虞[寧　　頁]虞拏嚩帝没驮虞拏嚩婆细弭里弭里誐誐曩怛丽萨嚩怛他(引)蘖多地瑟耻(二合)帝曩婆萨多(二合)丽舍么舍么钵啰(二合)舍么钵啰(二合)舍么萨嚩播(引)跛钵啰(二合)舍么宁萨嚩播(引)跛尾输(引)驮宁虎卢虎卢么贺冒地末(引)誐三钵啰(二合)悉体(二合)帝萨嚩怛他(引)蘖多钵啰(二合)底(丁以反)瑟耻(二合)多秫第娑嚩(二合引)诃(引)
　　才说此菩提场庄严陀罗尼大教王已。十方一切诸佛皆赞言善哉善哉。及所现一切如来称善哉善哉。释迦牟尼如来善说此陀罗尼教王。利益安乐一切有情。尔时大地六种震动。雨种种花雨涂香末香衣服严具真珠臂钏头冠璎珞。诸天于空中奏种种音乐出微妙声。雨种种花。所谓青莲华红莲华。赤莲华白莲华。曼陀罗华摩诃曼陀罗华。卢遮华曼殊沙花摩诃曼殊沙花。苏摩那花婆利师迦花。瞻卜花搔干地花。以种种花而供养佛。今于如来大集会。闻此大陀罗尼。或有证得阿罗汉果。或证缘觉菩提果。或有证斯陀含果。或有证阿那含果。或有证须陀洹果。或有住菩提心。或有得不退转地。或有得授无上正等菩提记。或有生天果报。或在地狱受诸苦恼悉皆解脱。或有生焰魔界。或生傍生或有生于鬼趣。彼等悉皆解脱安置佛道。于此阎浮提大示现种种神通。其世界众生皆炽盛欢悦。人民充满丰饶安乐。
　　尔时金刚手秘密主顶礼佛足。合掌白佛言。世尊说此陀罗尼教王。甚极难得。若有苾刍苾刍尼优婆塞优婆夷善男子善女人。闻此陀罗尼。受持读诵为他宣说如理作意。生几所福成就。佛言善哉善哉金刚手大秘密主。妙问如是义。此问极端严极善妙问。金刚手汝可往诣文殊师利菩萨所问。应当为汝广分别说。
　　尔时金刚手即诣文殊师利菩萨所。右绕文殊师利菩萨白言。若有人受持读诵为他宣说如理作意此菩提场庄严陀罗尼。得几所福。文殊师利童真菩萨告金刚手言。谛听我今以譬喻说。尽三千大千世界处所有土地山川堆阜。析为百分千分乃至细如毛。端分我不见一。处微尘不周遍。我又以天眼。观如来身分舍利。亦遍一切处。我无不见如来法身身分舍利。法界舍利。骨舍利肉舍利。如一芥子量。空界而不周遍。或有人具大威德神通。悉能算数观察度量。可知其数。金刚手其人是为智慧是为聪哲耶。金刚手言文殊师利是人甚奇特希有。文殊师利复言金刚手。谛听如上微尘舍利算数。观察度量可知其数。复次金刚手所有一切微尘。一切身分舍利。准如上数。微尘准如上数。舍利数量尔所如来。或住一劫或余一劫或复千劫。赞扬此菩提场庄严陀罗尼教王功德。不能譬喻校量尽其功德福利。金刚手此菩提场庄严陀罗尼教王。有如是大威德。若有受持读诵为他宣说供养经卷。当知是人获无量无边功德。不可穷尽。
　　彼大众集会天龙药叉乾闼婆阿苏啰迦楼罗紧那罗摩睺罗伽。及彼众中有情。从文殊师利童真菩萨。闻此所说功德。皆得阿耨多罗三藐三菩提不退转地。所谓阿耨多罗三藐三菩提记。咸皆三度嗢陀南赞叹。曩谟归命释迦牟尼应供正遍知佛世尊。曩谟归命奇特神通佛世尊。曩谟归命作奇特业佛世尊。
　　尔时金刚手大秘密主。白文殊师利童真菩萨言。云何于此菩提场庄严陀罗尼大教王种植善根。文殊师利童真菩萨言。金刚手此义当问如来。如来悉知是义。
　　尔时金刚手秘密主。往诣佛所绕佛三匝。而白佛言云何于此菩提场庄严陀罗尼。种植善根。佛言金刚手汝今谛听。当为汝说此陀罗尼种植善根法。金刚手若有善男子善女人。欲求种植善根。修无上菩提道资粮者。苾刍苾刍尼优婆塞优婆夷或善男子善女人净信善心者应受持此陀罗尼。以此积集善根。若有净信善男子善女人比丘比丘尼优婆塞优婆夷。澡浴清净着新净衣。以瞿摩夷和土。涂作方曼荼罗。以五净洒随力分散花烧香供养。以菩提场庄严陀罗尼加持香水七遍。浴佛形像。复加持白檀香用涂佛上。又加持郁金香涂上。随力分供养旋绕礼拜。对于佛前诵一遍燃一盏灯。金刚手我今说彼即为种植善根。金刚手我今作譬喻说。三千大千世界大龙王降微细雨。或有一人有大神力。能数是雨滴。我复作譬喻说。以彼算计筹量可知其数。彼善男子善女人苾刍苾刍尼优婆塞优婆夷。准如上雨滴数。如来应正等觉所。承事供养礼拜。或于一劫或过一劫乃至百劫。生如是功德聚。可知其福。如上浴像种植善根所生功德。一切如来不能知其数量。
　　复次金刚手第二校量福德。以少善根因缘。能成就广善根果报。此菩提场庄严陀罗尼。于桦皮上书。或置金刚杵中。或置佛像中或置画像上。或置印塔中或置窣堵波中。随于一事置此陀罗尼。即成造百千数。若置一窣堵波中。彼善男子善女人。即成造百千窣堵波。其人获得尔所造塔功德种植善根。金刚手若有苾刍苾刍尼优婆塞优婆夷善男子善女人。于四衢道或高山顶或于河岸或于城门或王道路。造作一大窣堵波。写此陀罗尼并经。置于相轮樘中。如我先譬喻说满三千大千世界。微尘数量法身舍利法界舍利。骨舍利肉舍利。彼善男子善女人。即成造如上尔所微尘舍利等数量窣堵波。即成一切如来舍利藏窣堵波。即成佛曼荼罗窣堵波。即成一切如来藏塔。如来诚言作如是记别。金刚手若有善男子善女人。于如来记别塔所。或花或香。或复合掌稽首作礼。或一旋绕。彼善男子善女人苾刍苾刍尼。优婆塞优婆夷。即种植无量无边善根。一切罪障悉皆消灭。一切地狱傍生皆得解脱。证得不退相庄严三摩地。身得清净。乃至菩提场。一切善根无有穷尽。更不复生于母胎。金刚手此陀罗尼甚难得闻。金刚手若有人造佛形像。或埿或画或木或钿。或以香埿或以鋀石。或以熟铜或以三金(金银铜也)或铁或银或金或造窣堵波。或纸或素。书写此陀罗尼并经及功能。安于舍利塔中及佛像中。应当供养礼拜。金刚手彼苾刍苾刍尼优婆塞优婆夷善男子善女人以如来先譬喻量。以如来校量功德数量。以佛眼观察舍利数量。以大海滴数量。如是如来形像等量。若有苾刍苾刍尼优婆塞优婆夷善男子善女人。于一佛像或一塔中。置此陀罗尼恭敬供养礼拜。是人即成供养礼拜尔所佛形像。获得尔所福德聚。
　　尔时金刚手秘密主白佛言。世尊此大陀罗尼教王。有大威德有大福利有大神通。才称名者获大善根成就大福。
　　尔时世尊告金刚手秘密主菩萨言。金刚手若有苾刍苾刍尼优婆塞优婆夷善男子善女人。欲满大功德聚者。若欲供养过去未来现在一切诸佛如来者。应尽书写此陀罗尼经置于箧中。日日供养及香水浴。旋绕礼拜。彼善男子善女人苾刍苾刍尼优婆塞优婆夷。所有过去未来现在如来。先所说譬喻数量者。悉皆成四事供养。当知此善男子善女人。一切如来加持。一切如来之所授记。一切如来皆所安慰。其人得不退转。
　　尔时世尊告文殊师利童真菩萨。及金刚手秘密主菩萨四大天王言。我今付嘱汝等佛子此陀罗尼教王。于末后世勿令隐没。应护受持此经有情。拥护长养。以各各自真言仪轨印契加持彼人。
　　尔时文殊师利童真菩萨。金刚手大秘密主菩萨。及四大天王。从座而起头面礼足。作是言世尊我等已受如来付嘱此陀罗尼大教王。我当守护彼大丈夫受持此陀罗尼者。一切资具不令乏少。无归无依者悉皆拔济。乃至菩提场转法轮。我等咸皆护持。尔时世尊告文殊师利童真菩萨金刚手大秘密主菩萨四大天王。赞言善哉善哉汝等应当作如是事。
　　尔时世尊普告大众。此陀罗尼能成办一切事业。能与一切悉地。能消灭一切罪障。所作一切事业通达无碍。应身器清净澡浴着新净衣。每日诵一百八遍。即见一切诸佛。寿命百岁远离一切疾病。一切贤圣常当拥护。金刚手秘密主四大天王。亦常当拥护。一切意愿皆得满足。命终当生妙喜世界。不复于母胎中生。常得莲华化生得宿命智。若诵二十一遍当远离决定地狱业。一切罪悉皆除灭。决定不堕于恶趣。于诸冤敌皆得胜。若诵七遍。一切斗诤言讼论理得胜。当于白月十五日。一日一夜不食。清净澡浴着新净衣。对佛像结跏趺坐。以花香灯明供养世尊。诵此菩提场庄严陀罗尼一千遍。满一千遍已。即见释迦牟尼如来。舒金色臂按行者顶。而安慰之赞言。善哉善哉大持明者大丈夫。汝所作菩提场庄严陀罗尼法已成就。汝持明者大勤勇精进。汝已作是勤苦。已圆满多善根。所欲往佛世界随愿而往。其持明者身有炽盛光明照曜一切。真言教法悉皆成就。日满一切愿。由作此法先行成就。设令作五无间罪者。由一日一夜断食念诵。其罪悉皆消灭现世得成就。若于有舍利塔中。黑月十四日一日一夜不食。澡浴清净身着净衣。于熟铜器中满盛白芥子。诵陀罗尼加持一千遍。即法成就当一切处用。取白芥子一把散于龙池中。即一切龙欢喜随顺持诵者。彼等龙容许入于宫中。悉皆接足礼彼人所处分悉皆奉教。取白芥子掷于虚空。霜雹即止亦能制止暴风。
　　若白芥子掷散四方。一切风云蚊虻鹦鹉鹦鹆黄虫暴恶虫兽等皆被禁缚口。
　　若取白芥子掷于火中。火不能烧。
　　掷于江河水即不流。
　　掷于商估中。不被贼劫不见彼众。
　　掷于王宫门。国王大臣后宫悉令欢喜。
　　掷于大众。大众皆共供养彼人。
　　掷于他敌。彼军众即被禁止。
　　若掷关戍守捉处。身隐即不现而过。
　　若散于苗稼上。不被虫伤。
　　若天旱时掷于龙池。即降大雨。
　　若暴雨时掷于空中。极暴雨止息。
　　若掷冤家舍中。不复有恨。
　　若掷于城门城内。一切逼迫悉皆消灭。一切夜叉罗刹驰走而去。
　　若斗战时掷散彼军。即彼禁止自军得胜若口中含。一切斗诤言讼论理得胜。
　　若置于水中与患者澡浴。一切疾病皆得除愈。
　　若有人患诸鬼魅。取白芥子和沙糖。烧熏病人一切鬼魅皆得解脱。
　　若有牛疫诸畜疫人疫童男疫童女疫。于四衢道。取白芥子和土烧。一切疫病悉皆止息。
　　若于自头发中散于一切处。得人供养一切人见皆生怜爱。
　　若持诵者从十四日。以二手按文殊师利菩萨足。从初夜至圆满十五日晨朝无间念诵。文殊师利菩萨住行人前。一切意愿皆得圆满。若按金刚手菩萨足。诵陀罗尼加持一千八遍。以安悉香和酥烧。金刚手菩萨即现其前。一切意愿盛事皆得成就。真言教法授与彼人。养育如子。
　　又法若以二手按摩尼跋陀罗药叉足。诵陀罗尼一千八遍。获得广大财宝。即现其身所言皆作。
　　若以手按毗沙门顶。烧沉水香诵陀罗尼八十遍。即得一千金钱。
　　又法若观吉祥天女面。诵陀罗尼一千八遍。得一千金钱。
　　又法若画药叉。以五色彩成。诵陀罗尼一千二十遍。烧萨勒枳香(薰陆香也)药叉女现其人前誓作为女使者。所为分事皆能成办。乃至命存成办百种千种事成就一切义利。
　　我今说画像法。能成就一切。取不截氎长四肘。择去毛发不应用皮胶。画人清净受八戒。然后令画。当中画释迦牟尼佛于宝树下坐师子座。于释迦牟尼佛上。又画一佛作说法相。其菩提树种种宝庄严。释迦牟尼右边画圣文殊师利菩萨。种种宝璎珞庄严。于莲华上双膝跪坐。二手捧钵作献佛势。佛左边。画圣金刚手菩萨。面貌忿怒嗔相。一切宝庄严身。手把金刚杵作旋转势。于莲华上双膝跪坐。瞻仰如来。圣文殊师利后。画宝幢。其量广大界道庄严。于幢中画如来坐师子座作安慰相。金刚手后。画菩提场庄严陀罗尼经夹。置于宝幢中。幢四面周匝画佛。安置师子座上。于宝幢下。画金刚使者。作威怒形。于宝幢下画吉祥天女。于佛下当中画四大天王。皆被甲胄作威怒形。天王下画持诵者左手执香炉右手把念珠。瞻视世尊。由画此像。应堕恶趣者。谤方广大乘。毁谤圣人。作五无间罪。若画此像者。悉皆消灭。其人得不退转。何况能修持。其人等同如来。
　　尔时世尊说菩提场陀罗尼曼荼罗法。欲建立此曼荼罗者。或于寺内或于天庙。或在山间或于清净随自意乐处。依教平治其地。以瞿摩夷和土加持已。然后涂拭其坛。周围十六肘量。其画坛人清净澡浴。然后令画。四门四角钩停。四角画四天王。中央画佛形像。于门中画宝树。于东门画吉祥天女。南门画辩才天女。西门商弃尼天女。北门花齿天女。画坛了。以稻谷花和白芥子散于坛上。兼散时花涂香末香。四角安四香水瓶。以四器盛食饮供养四门安四香炉。兼诸饮食种种花鬘及三白食。四角安四盏灯。念诵者面向东坐。应后夜入曼荼罗护身结界。才入此曼荼罗。一切罪障悉皆消灭。一切悉地皆得成就。一切福聚皆得生长。获得佛菩提远离诸恶趣。不被一切鬼神侵扰。一切诸天悉皆拥护昼夜常得安隐。兼诸助伴获得大护。由入此曼荼罗得不退转地。我今说心陀罗尼曰。
　　唵萨嚩怛他(引)蘖多尾也(二合)嚩路枳帝惹野惹野娑嚩(二合引)诃。
　　心中心陀罗尼曰。
　　唵虎噜虎噜惹野穆契娑嚩(二合引)诃(引)
　　澡浴洒净陀罗尼。
　　唵惹里儞惹曳娑嚩(二合引)诃(引)
　　结界陀罗尼。
　　唵三曼多布(引)啰拏(二合)惹曳娑嚩(二合引)诃(引)
　　结曼荼罗界陀罗尼。
　　唵满拏罗惹曳娑嚩(二合引)诃(引)
　　供养食陀罗尼。
　　唵枲哩弭里惹曳娑嚩(二合引)诃(引)
　　迎请陀罗尼。
　　唵萨嚩散驮[口　　(隸-木+士)]弭里惹曳娑嚩(二合引)诃(引)
　　供养花陀罗尼。
　　唵没驮矩素铭娑嚩(二合引)诃(引)
　　供养烧香陀罗尼。
　　唵惹野巘弟娑嚩(二合)诃(引)
　　灌顶陀罗尼。
　　唵尾惹野[卄/(阿-可+辛)/木]陛娑嚩(二合引)诃。
　　结顶髻陀罗尼。
　　唵怛他(引)檗多惹曳娑嚩(二合引)诃(引)
　　加持衣服陀罗尼。
　　唵惹野勿哩(二合)弟娑嚩(二合引)诃(引)
　　护弟子身加持陀罗尼。
　　唵矩攞驮哩娑嚩(二合引)诃(引)
　　奉送圣众陀罗尼。
　　唵驮啰驮啰弭里惹曳娑嚩(二合引)诃(引)
　　加持念珠陀罗尼。
　　唵素三婆嚩惹曳娑嚩(二合)诃(引)
　　献座陀罗尼。
　　唵素那哩惹曳娑嚩(二合引)诃(引)
　　缚毗那夜迦陀罗尼。
　　唵素哩惹曳娑嚩(二合引)诃(引)
　　迎请一切如来陀罗尼。
　　唵钵啰(二合)嚩啰惹野悉弟娑嚩(二合引)诃(引)
　　护身陀罗尼。
　　唵啰乞叉(二合)尼惹曳娑嚩(二合引)诃。
　　供养灯陀罗尼。
　　唵惹野儞比宁娑嚩(二合引)诃(引)
　　护摩陀罗尼。
　　唵么黎尾么罗惹曳娑嚩(二合引)诃(引)
　　请一切如来陀罗尼。
　　唵娑啰娑婆啰惹曳悉弟娑嚩(二合引)诃。
　　我今说修行心陀罗尼心中心陀罗尼功能。若诵心陀罗尼百千遍。得为持明仙中斫羯啰伐底取雄黄置熟铜器中。加持千遍取点额。即得飞腾虚空。一切天龙八部宫门悉开得见。得入随意游行。寿命一劫。
　　若加持扫尾罗眼药百千遍用点眼。即得安怛那。一切鬼神宫悉皆开得入。
　　又法诵一万遍。得见一切如来。
　　又法加持窣睹波橖八千遍。安于塔上。一切如来舍利来入此塔。则成大舍利窣堵波塔。
　　又法取文殊师利钵。加持钵八千遍。满盛乳糜粥置文殊师利手。却从菩萨乞请。一千人吃此粥不尽。
　　又法取余部真言法。用此陀罗尼加持。随心所欲随作随成。
　　我今说印法。
　　以二手平展。以右手押左手。仰掌安心上。名为菩提场庄严陀罗尼根本印。才结此印灭一切罪。一切如来安慰其人。亦成请一切如来。结此印一切如来甚恭敬其人。
　　即前根本印举右手。通一切处用。即成一切印。一切如来所加持。以右手安于脐下。以大指捻头指头。此印通一切印。一切如来所加持。由结此印远离一切罪障。
　　尔时文殊师利菩萨说陀罗尼。为护持此陀罗尼教法故陀罗尼曰。
　　曩谟曼殊室哩(二合)野耶俱摩啰部跢耶怛儞也(二合)他惹曳尾惹曳惹曳室哩(二合)儒瑟知(二合)吽娑嚩(二合)诃(引)
　　若念诵时先行时求成就时。先诵此陀罗尼七遍。即无障碍速得成就。
　　尔时金刚手秘密主菩萨。说此大明陀罗尼曰。
　　怛儞也(二合)他嚩日啰(二合)母瑟知(二合)诃曩娜诃跛遮嚩日啰(二合)吽泮吒娑嚩(二合)诃。
　　以此陀罗尼。加持白芥子七遍。念诵处散掷四方。即成大结界。
　　尔时四大天王说真言曰。
　　怛儞也(二合)他地哩(二合)底呬哩弭里娑啰钵啰(二合)娑啰鼻里鼻里娑嚩(二合)诃。
　　以此真言加持白芥子水三七遍。灌自顶。一切鬼神夜叉悉皆降伏。接足礼敬而退。
　　尔时世尊说是经已。文殊师利童真菩萨金刚手大秘密主菩萨四大天王。及一切天龙八部人非人等。闻佛所说皆大欢喜信受奉行。


