佛说尊那经一卷


宋元入藏诸大小乘经
佛说尊那经一卷
宋朝散大夫试光禄卿明教大师法贤奉诏译


　　

佛说尊那经
　　如是我闻。一时世尊在憍睒弥国瞿师罗林中。尔时有大尊者名曰尊那。来诣佛所。到已致敬头面礼足。住立一面而白佛言。世尊。无尽功德还可得不。唯愿世尊为我敷演。尔时世尊告大尊者尊那言。善哉善哉。汝能问于如来无尽功德。汝今谛听。当为汝说。尊那。此无尽功德甚深微妙名称普闻。若人归心获大果报。而此功德乃有七种。名闻普遍甚深广大。若善男子善女人。发至诚心能具足此法。是人于四威仪中。恒得增长无尽功德。所增功德不可思议不可称量。何等为七。尊那。若有善男子善女人。发大信心布施园林池沼。充四方众僧经行游止。尊那。此是第一无尽功德。有大果报得大称赞。名闻普遍甚深广大。若善男子善女人。能具足此法。是人于四威仪中。恒得增长无尽功德。所增功德。不可思议不可称量。
　　复次尊那。若有善男子善女人。发大信心于彼林中建立精舍。令众僧安止。尊那。此是第二无尽功德。有大果报。乃至名闻普遍甚深广大。若善男子善女人。能具足此法。是人于四威仪中。恒得增长无尽功德。所增功德不可思议不可称量。
　　复次尊那。若有善男子善女人。发大信心于彼众僧精舍之内。布施坐卧之具。所谓床椅毡褥衣被种种受用之物。尊那。此是第三无尽功德。有大果报。乃至名闻普遍甚深广大。若善男子善女人。发至诚心能具足此法。是人于四威仪中。恒得增长无尽功德。所增功德不可思议不可称量。
　　复次尊那。若有善男子善女人。发大信心。于彼精舍之内能布施财谷供养众僧。尊那。此是第四无尽功德。有大果报。乃至名闻普遍甚深广大。若善男子善女人。发至诚心能具足此法。是人于四威仪中。恒得增长无尽功德。所增功德不可思议不可称量。
　　复次尊那。若有善男子善女人。发大信心。能于往来众僧常行布施所须之物。尊那。此是第五无尽功德。有大果报。乃至名闻普遍甚深广大。若善男子善女人。发志诚心能具足此法。是人于四威仪中。恒得增长无尽功德。所增功德不可思议不可称量。
　　复次尊那。若有善男子善女人。发大信心。于病苦者能行布施。及看病者亦行布施。尊那。此是第六无尽功德。有大果报。乃至名闻普遍甚深广大。若善男子善女人。发至诚心能具足此法。是人于四威仪中。恒得增长无尽功德。所增功德不可思议不可称量。
　　复次尊那。若有善男子善女人。发大信心。或见霜雪严凝风雨寒冷。而见是已。便能修撰种种饮食汤药卧具衣物鞋履等。于众僧中供给供养。如是众僧风雨不侵不受寒冷。承是供养得大安乐。尊那。此是第七无尽功德。有大果报。乃至名闻普遍甚深广大。若善男子善女人。发志诚心能具足此法。是人于四威仪中。恒得增长无尽功德。所增功德不可思议不可称量。尊那。如是七种无尽功德法。若有善男子善女人。发至诚心具足此法。所获无尽功德不可思议不可称量。功德甚多名大功德蕴。尊那。譬如五大河恒流。其水所谓殑伽河。阎母那河。萨啰喻河。爱啰嚩帝河。末呬河。而此河水不可限量。如是河水乃至盛水之器。百数千数百千亿数。其水甚多名为水蕴。无尽功德亦复如是。尊那。此七种无尽功德法。悉皆具足。是善男子善女人。所获功德不可思议不可称量。具大名闻及大果报。功德甚多名为大功德蕴。
　　尔时大尊者尊那。复白佛言。世尊。此无尽功德。若人具足此法真实不虚。获大果报具大称赞。名闻普遍甚深广大。佛告大尊者尊那言。如汝所说。实获此无尽功德果报如是。
　　佛言。尊那。复有七种无尽功德法。有大果报具大称赞。名闻普遍甚深广大。若善男子善女人。发至诚心能具足此法。是人于四威仪中。恒得增长无尽功德。所增功德不可思议不可称量。何等为七。
　　尊那。若有净信善男子善女人。听闻如来。或闻声闻众。在彼聚落。或在城隍经行游止。闻如是已生大欢喜。起大善意发菩提心。尊那。此是第一无尽功德法。有大果报具大称赞。名闻普遍甚深广大。若善男子善女人。能具足此法。是人于四威仪中。恒得增长无尽功德。所增功德不可思议不可称量。
　　复次尊那。若有净信善男子善女人。听闻如来及声闻众。或往聚落。或诣城隍。闻如是已生大欢喜。起大善意发菩提心。尊那。此是第二无尽功德法。有大果报。乃至名闻普遍甚深广大。若净信善男子善女人。能具足此法。是人于四威仪中。恒得增长无尽功德。所增功德不可思议不可称量。
　　复次尊那。若有净信善男子善女人。听闻如来或声闻众。在于路次。闻如是已生大欢喜。起大善意发菩提心。尊那。此是第三无尽功德法。有大果报。乃至名闻普遍甚深广大。若善男子善女人。能具足此法。是人于四威仪中。恒得增长无尽功德。所增功德不可思议不可称量。
　　复次尊那。若有净信善男子善女人。听闻如来。或闻声闻众到于聚落。或到城隍。闻如是已生大欢喜。起大善意发菩提心。尊那。此是第四无尽功德法。有大果报。乃至名闻普遍甚深广大。若善男子善女人。能具足此法。是人于四威仪中。恒得增长无尽功德。所增功德不可思议不可称量。
　　复次尊那。若有净信善男子善女人。听闻如来。及闻声闻众。或于聚落。或在城隍。自往亲近礼拜瞻仰。获瞻仰已生大欢喜。起大善意发菩提心。尊那。此是第五无尽功德法。有大果报。乃至名闻普遍甚深广大。若善男子善女人。能具足此法。是人于四威仪中。恒得增长无尽功德。所增功德不可思议不可称量。
　　复次尊那。若有净信善男子善女人。到于佛所。或至声闻所。礼拜瞻仰。听闻妙法。闻是法已生大欢喜。起大善意发菩提心。尊那。此是第六无尽功德。有大果报。乃至名闻普遍甚深广大。若善男子善女人。能具足此法。是人于四威仪中。恒得增长无尽功德。所增功德不可思议不可称量。
　　复次尊那。若有净信善男子善女人。于如来所或声闻所。闻是法已起大善意归佛法僧。归三宝已乃至受于如来清净戒法。尊那。此是第七无尽功德法。有大果报。乃至名闻普遍甚深广大。尊那。若善男子善女人。发至诚心能具足此法。是人于四威仪中。恒得增长无尽功德。所增功德不可思议不可称量。
　　尊那。如是七种无尽功德法。若有善男子善女人能具足此法。所获功德不可限量。尊那。此七种无尽功德法。若有善男子善女人。发至诚心能具足此法。所获无尽功德不可限量。如是功德名闻称赞及大果报功德甚多。名为大功德蕴。
　　复次尊那。譬如有五大河恒流。其水所谓殑伽河。阎母那河。萨啰喻河。爱啰嚩帝河。末呬河。而此河水不可限量。如是河水乃至盛水之器。百数千数百千亿数。其水甚多名为水蕴。无尽功德亦复如是。
　　尊那。此七种无尽功德法悉皆具足。是善男子善女人。所获功德不可思议不可称量。具大名闻及大果报功德甚多。名为大功德蕴。尔时世尊。而说颂曰。
　　清净修禅行　　唯修圣迹中
　　采宝无过海　　如河济有情
　　河水无边际　　众流还复源
　　布施获多福　　如河常流海
　　尔时大尊者尊那。闻佛说已。欢喜作礼。信受奉行。

