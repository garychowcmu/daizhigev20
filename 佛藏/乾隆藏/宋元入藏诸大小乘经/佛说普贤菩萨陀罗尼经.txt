佛说普贤菩萨陀罗尼经一卷


宋元入藏诸大小乘经
佛说普贤菩萨陀罗尼经一卷
宋三藏大师法天奉诏译


　　

佛说普贤菩萨陀罗尼经
　　归依普遍虚空界　　三世清净平等因
　　性等法光正觉道　　变化人天利乐身
　　示居十地自在位　　行大施愿度众生
　　功德相严名普贤　　今说真言秘密教
　　尔时普贤菩萨摩诃萨。欲现广大变化而入三摩地。名三界大自在。入此三摩地已。从清净虚空界。现无数身犹如尘沙。普遍大千一切世界。
　　尔时一切佛刹所有一切如来。舒其右手摩普贤菩萨摩诃萨顶。赞言善哉善哉佛子。汝今当说一切佛母最上陀罗尼法。尔时普贤菩萨。身放千光普照十方。一切佛刹悉皆震动。即说陀罗尼。
　　怛儞也(二合)他(引)唵(引)曩谟(引)曩摩娑怛嚩(二合)部嚩儞(引)湿嚩(二合)啰摩贺(引)部(引)誐(引)野阿三摩三摩阿弥哆娑摩阿难陀娑摩誐誐曩娑摩怛里(二合)婆嚩娑摩(引)尾(引)沙娑摩波啰摩(引)啰他(二合)娑摩娑嚩(二合)婆(引)嚩娑摩怛他(引)誐哆娑摩阿啰惹娑摩输弟娑摩没驮娑摩达里摩(二合)怛他(引)誐哆(引)娑摩僧贺尾沙摩娑摩曀迦曩野娑(引)誐啰尾输驮(引)路(引)迦呬呬罗没驮(二合)罗没驮(二合)尾惹野尾惹野暗(引)钵啰(二合)设讫哆(二合)曩野(引)曩野憾唧啰(引)地瑟吒(二合)曩三部(引)誐暗娑曩(引)罗野(引)罗野达里摩(二合引)誐啰(二合)驮啰驮啰惹野惹野吽吽驮摩驮摩娑嚩(二合引)贺(引)
　　尔时普贤菩萨摩诃萨。说此陀罗尼已。佛即观彼菩萨之身。是过去先佛。为悲愍一切众生现变化身。满于三界诸世间中。尔时诸大菩萨。及天人阿修罗等。从一切金刚峰起。离自金宝庄严大富贵座。来菩萨前而自唱言。南无大慈大悲无边大功德海最上成佛大陀罗尼法。善能饶益过去未来现在三界无数众生。令得安住大法之位。佛言若人闻此大陀罗尼法。经无边劫所作之罪皆悉除灭。亦能枯竭烦恼大海。摧坏我见高山。譬如有人见百千佛。经无边劫所作善根。亦不能及此真言功德。此大陀罗尼是一切如来心圆满大功德海。而能出生菩提智种。成就一切智地。而诸佛法皆不能及。此大陀罗尼名号。假使百千那由他俱胝劫亦难得闻。若有人于此经典。受持读诵恭敬供养。彼等众生善解总持。能活慧命住如来位。成就一切功德。若有人读诵此经。一遍二遍乃至三遍。彼人得最上功德。能灭一切罪能断一切烦恼。复得值遇诸佛如来。不受一切忧愁苦恼。若于寂静之处独树之下。一心持诵。彼人获得一切成就之法众所爱敬。若有人于大林野结跏趺坐。诵此经典满于七边。彼人不久得大禅定。断一切烦恼。复得普贤菩萨结跏趺坐而现于前。若人随自力分以香华供养诵此陀罗尼。乃至困卧睡眠。于其梦中见普贤菩萨。舒其右手放法光明。灌照身心作如是言。善哉善哉佛子。如来大曼拏罗转身。而得大菩萨位。身心安乐。具大福德智慧。常得见于普贤菩萨摩诃萨。若人以慈悲心。为一切众生读诵此经。彼人得十波罗蜜圆满。灭除一切烦恼罪垢。复得天人卫护如来赞言。佛子汝若依行。不久当入普贤之地。


