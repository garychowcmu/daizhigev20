秽迹金刚说神通大满陀罗尼法术灵要门经一卷


宋元入藏诸大小乘经
秽迹金刚说神通大满陀罗尼法术灵要门经一卷
北天竺国三藏沙门无能胜译


　　

秽迹金刚说神通大满陀罗尼法术灵要门经
　　如是我闻。一时佛在拘尸那国力士生处跋提河边娑罗双树间。尔时如来临入涅槃。是时有无量百千万众天龙八部人非人等。啼泣向佛四面哽咽悲恼而住。尔时复有诸天大众释提桓因等。皆来供养。唯有蠡髻梵王。将诸天女。依于四面围绕而坐。前后天女千万亿众。共相娱乐。闻如来入般涅槃而不来觐省。时诸大众为言。今日如来临般涅槃。是彼梵王何不来耶。其王必有我慢之心。而不来至此。我等徒众驱使小咒仙。往彼令取。作是语已策百千众咒仙。到于彼处。乃见种种不净而为城堑。其仙见已。各犯咒而死。时诸大众怪未曾有。复策无量金刚。亦令持咒而去。乃至七日无人取得。大众见是事倍复悲哀。尔时大众同声而说偈言。
　　苦哉大圣尊　　入真何太速
　　诸天犹决定　　天人追唤得
　　痛哉天中天　　入真如火灭
　　时诸大众说此偈已。倍复哽咽悲啼嗥哭。是时如来愍诸大众。即以大遍知神力。随左心化出不坏金刚。即于众中从座而起。白大众言。我有大神咒能取彼梵王。作是语已即于大众之中显大神通。变此三千大千世界六返震动。天宫龙宫诸鬼神宫皆悉崩摧。即自腾身至梵王所。以指指之。其彼丑秽物变为大地。
　　尔时金刚至彼报言。汝大愚痴我如来欲入涅槃。汝何不去。即以金刚不坏之力。微以指之。梵王发心至如来所。
　　尔时大众赞言。大力士汝能有是神力。取彼梵王来至于此。时金刚即报言。若有世间众生。被诸天恶魔一切外道所恼乱者但诵我咒十万遍。我自现身令一切有情随意满足。永离贫穷常令安乐。其咒如是。先发此大愿。南无我本师释迦牟尼佛。于如来灭后受持此咒。誓度群生。令佛法不灭久住于世。说是愿已。即说大圆满陀罗尼神咒秽迹真言曰。
　　唵[口　　佛]咶啒[口　　聿]摩诃钵啰(二合)[口　　恨]那[得-彳+口](三音)吻汁吻(四音)微咭微摩那栖(六音)呜深慕(七音)啒[口　　聿]吽[合　　牛]泮泮泮娑诃。
　　时彼金刚说此咒已。复作是言。我于如来灭后常诵此咒。若有众生请愿受持此咒者。我常为给使者令所求如愿。我今于如来前说此神咒。唯愿如来于真中照知我等。世尊若有众生。多被诸恶鬼神之所恼乱。此咒者皆不能为害。永离苦难。世尊若有善男子善女人。欲救疗万病者。诵上咒四十万遍。见有病者治之有验。无问净与不净随意驱使。我当随从满一切愿。若欲令枯树生枝叶者。取白胶香一大两。涂树心。杨枝咒树一百遍。日三时至满三日即生华果。若欲令枯泉出水者。净灰围之。即井华水三斗置泉水中。于寅时咒一百八遍。水如车轮涌出。若欲令枯山生草木。取镔铁刀一口。于四方围山。咒三千遍七日满则生。若欲令野兽归伏者。取安悉香烧向有兽住处咒一千遍。其兽至夜间。并集持法人门首。归降如人间六畜相似。随意驱使永不相舍。若令夜叉自来归降者。取桃枝十翦齐截。取水一石煎取五斗。涝桃柳枝出。以丁香三大两乳头香三大两白胶香三大两。后和柳水煎取五斗。即置一破盆中。取一桃枝长三尺。搅水诵咒一百遍。一切夜叉罗刹皆来现。共行法人语。请求与人先为侍者。若令诸恶鬼神毒蛇蝎猛兽等毒以灭者。取净灰围所居穴孔。并自出来。当微出声咒之一百遍。其蛇等一切蛊兽。各灭毒心不敢伤人。速得解脱。若令恶狗不伤人者。取食一搏咒七遍与食。永不伤人复不出声。若令恶人来降伏者。书前人姓名置咒人脚下。咒之百遍。心念彼人其人立至。降伏舍怨憎之心。若欲人相憎者。书彼二人名号。于自足下咒二百一十八遍。其人等便相离背不相爱敬。若有相憎人令相爱敬者。即书取彼名姓。于自足下咒一百八遍。其人便相爱重永不相舍。若有未安乐之人令安乐者。取前人名字书足下。咒三百遍。当为彼人发大誓愿。我于彼时即自送。辩才无滞随行者意。所须之者并悉施与。若持咒人求种种珍宝摩尼如意珠等者。但至心诵咒自限多少。我即自送满其所愿。若欲治人病者。作顿病印。先以左手头指中指。押索文。印咒之一百遍以印顿病人七下立差。若病人临欲死者。先于禁五路印然后治之。即不死印目。如是先准印以无名指屈向掌中。竖小指咒之百遍其患速除。
　　若治邪病者。但于病患人头边。烧安悉香诵之。咒立除之。若虫毒病者。书患人名字纸上咒之即差。治精魅病者亦如法。若治伏连病者。书患人姓名及作病鬼姓名。埋患人床下咒之。其鬼远奉名字自出现身。便令彼鬼看三世之事。一一具说向人其病速差。若有患时气病者。咒师见之即差。若欲令行病鬼王不入界者。于十斋日诵我此咒一千八遍。能除万里病患。


