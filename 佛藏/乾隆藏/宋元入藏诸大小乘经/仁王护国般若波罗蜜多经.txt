仁王护国般若波罗蜜多经二卷


宋元入藏诸大小乘经
仁王护国般若波罗蜜多经二卷
唐三藏沙门大广智不空译


　　

新翻护国仁王般若经序
唐代宗皇帝制
　　皇矣至觉。子于元元。截有海。以般若之舟。剪稠林。以智慧之剑。绵络六合。罗罩十方。弘宣也深。志应也大。自权舆天竺。泳沫汉庭。行无缘之慈。纳常乐之域。信其博施。倾芥城而逾远。仰夫湛寂。超言象之又玄。五始不究其初。一得罔根其本。以彼取此。何其辽哉。朕忝嗣鸿休。丕承大宝。轸推沟以夕惕。方彻枕而假寐。夫其镇乾坤遏寇虐。和风雨着星辰。与物无为乂人艰止。不有般若其能已乎。朕尝澡身定泉。宅心道秘。缅寻龙宫之藏。稽合鹫峰之旨。懿夫护国实在兹经。窃景行于波斯。庶阐扬于调御。至若高张五忍。足明侧隐之深。永袪众难。寔惟化清之本。名假法假心空色空。推之于无。则境智都寂。引之于有。乃津梁不穷。思与黎蒸共臻实相。而缇油贝叶文字参差。东夏西天言音讹谬。致使古今翻译。清浊不同。前后参详。轻重匪一。其犹大辂。终继事而增华。譬彼坚冰。始积水而非厉。先之所译语质未融。披读之流临文三覆。凡诸释氏。良用慨然。
　　先圣翘诚玉毫。澹虑真境。发挥满教搜缀缺文。诏大德三藏沙门不空。推校详译未周部卷。三藏学究二谛。教传三密。义了宗极伊成字圆。褰裳西指泛杯南海。影与形对勤将岁深。妙印度之声明。洞中华之韵曲。甘露沃朕香风袭予。既而梵夹远赍。洪钟待扣。伫延吹万之籁。率训开三之典。朕哀缠栾棘。悲感霜露。捧戴。
　　遗诏。不敢怠遑。延振锡之群英。终为山之九仞。开府朝恩许国以身归佛以命。弼我真教申夫妙门。爰令集京城义学大德良贲等。翰林学士常衮等。于大明宫南桃园。详译护国般若毕。并更写定密严等经。握椠含毫研精赜邃。曩者讹略刊定较然。昔之沉隐钩索焕矣。足可悬诸日月。大烛昏衢。润之云雨。横流动植。伏愿上资仙驾。飞慧云于四天。迥出尘劳。蹑金莲于十地。朕理昧幽关。文惭丽则。见推序述。惋抚空怀。聊纪之于首篇。庶克开于厥后。将发皇永永。可推而行之。时旃蒙岁木槿荣月也。
仁王护国般若波罗蜜多经卷上
序品第一
　　如是我闻。一时佛住王舍城鹫峰山中。与大比丘众千八百人俱。皆阿罗汉。诸漏已尽无复烦恼。心善解脱慧善解脱。九智十智所作已办。三假实观三空门观。有为功德无为功德皆悉成就。复有比丘尼众八百人俱。皆阿罗汉。复有无量无数菩萨摩诃萨。实智平等永断惑障。方便善巧起大行愿。以四摄法饶益有情。四无量心普覆一切。三明鉴达得五神通。修习无边菩提分法。工巧技艺超诸世间。深入缘生空无相愿。出入灭定示现难量。摧伏魔怨双照二谛。法眼普见知众生根。四无碍解演说无畏。十力妙智雷震法音。近无等等金刚三昧。如是功德皆悉具足。复有无量优婆塞众优婆夷众皆见圣谛。复有无量修七贤行。念处正勤神足根力。八胜处十遍处。十六心行趣谛现观。复有十六大国王。波斯匿王等各与若干千万眷属俱。复有六欲天王。释提桓因等与其眷属无量天子俱。色四静虑诸大梵王。亦与眷属无量天子俱。诸趣变化无量有情。阿修罗等若干眷属俱。复有变现十方净土。而现百亿师子之座。佛坐其上广宣法要。一一座前各现一花。是百亿花众宝严饰。于诸花上一一复有无量化佛无量菩萨。四众八部悉皆无量。其中诸佛各各宣说般若波罗蜜多。展转流遍十方恒沙诸佛国土。有如是等诸来大众。各礼佛足退坐一面。
　　尔时世尊初年月八日。入大寂静妙三摩地。身诸毛孔放大光明。普照十方恒沙佛土。是时欲界无量诸天雨众妙花。色界诸天亦雨天花。众色间错甚可爱乐。时无色界雨诸香花。香如须弥华如车轮。如云而下遍覆大众普佛世界六种震动。尔时大众自相谓言。大觉世尊前已为我等。说摩诃般若波罗蜜多。金刚般若波罗蜜多。天王问般若波罗蜜多。大品等无量无数般若波罗蜜多。今日如来放大光明斯作何事。时室罗筏国波斯匿王作是思惟。今佛现是希有之相。必雨法雨普皆利乐。即问宝盖无垢称等诸优婆塞。舍利弗须菩提等诸大声闻。弥勒师子吼等诸菩萨摩诃萨言。如来所现是何瑞相。时诸大众无能答者。波斯匿王等承佛神力广作音乐。欲色诸天各奏无量天诸妓乐。声遍三千大千世界。
　　尔时世尊复放无量阿僧祇光。其明杂色。一一光中现宝莲华。其华千叶皆作金色。上有化佛宣说法要。是佛光明普于十方恒河沙等诸佛国土。有缘斯现。彼他方佛国中。东方普光菩萨摩诃萨。东南方莲华手菩萨摩诃萨。南方离忧菩萨摩诃萨。西南方光明菩萨摩诃萨。西方行慧菩萨摩诃萨。西北方宝胜菩萨摩诃萨。北方胜受菩萨摩诃萨。东北方离尘菩萨摩诃萨。上方喜受菩萨摩诃萨。下方莲华胜菩萨摩诃萨。各与无量百千俱胝菩萨摩诃萨皆来至此。持种种香散种种华。作无量音乐供养如来。顶礼佛足默然退坐。合掌恭敬一心观佛。
观如来品第二
　　尔时世尊从三昧起。坐师子座告大众言。吾知十六诸国王等咸作是念。世尊大慈普皆利乐。我等诸王云何护国。善男子吾今先为诸菩萨摩诃萨。说护佛果护十地行。汝等皆应谛听谛听善思念之。是时大众。波斯匿王等。闻佛语已咸共赞言善哉善哉。即散无量诸妙宝花。于虚空中变成宝盖。覆诸大众靡不周遍。时波斯匿王即从座起顶礼佛足。合掌长跪而白佛言。世尊菩萨摩诃萨云何护佛果。云何护十地行。
　　佛告波斯匿王言。护佛果者。诸菩萨摩诃萨应如是住。教化一切卵生胎生湿生化生。不观色相不观色如受想行识。我人知见常乐净倒四摄六度二谛四谛。力无畏等一切诸行。乃至菩萨如来亦复如是。不观相不观如。所以者何。以诸法性即真实故。无来无去无生无灭。同真际等法性无二无别犹如虚空蕴处界相无我我所。是为菩萨摩诃萨修行般若波罗蜜多。
　　波斯匿王白佛言。世尊若菩萨众生性无二者。菩萨以何相而化众生耶。佛言大王色受想行识常乐我净。法性不住色不住非色。受想行识常乐我净。亦不住净不住非净。何以故。以诸法性悉皆空故。由世谛故由三假故。一切有情蕴处界法。造福非福不动行等。因果皆有。三乘贤圣所修诸行。乃至佛果皆名为有。六十二见亦名为有。大王若著名相分别诸法。六趣四生三乘行果。即是不见诸法实性。
　　波斯匿王白佛言。诸法实性清净平等。非有非无智云何照。佛言大王智照实性非有非无。所以者何。法性空故。是即色受想行识十二处十八界。士夫六界十二因缘。二谛四谛一切皆空。是诸法等即生即灭即有即空。刹那刹那亦复如是。何以故。一念中有九十刹那。一刹那经九百生灭。诸有为法悉皆空故。以甚深般若波罗蜜多。照见诸法一切皆空。内空外空内外空。空空大空胜义空。有为空无为空无始空毕竟空。散空本性空自相空一切法空。般若波罗蜜多空。因空佛果空空空故空。诸有为法法集故有。受集故有。名集故有。因集故有。果集故有。六趣故有。十地故有。佛果故有一切皆有。善男子若菩萨住于法相。有我相人相有情知见。为住世间即非菩萨。所以者何。一切诸法悉皆空故。若于诸法而得不动。不生不灭无相无无相不应起见。何以故一切法皆如也。诸佛法僧亦如也。圣智现前最初一念。具足八万四千波罗蜜多。名欢喜地。障尽解脱运载名乘。动相灭时名金刚定。体相平等名一切智智。
　　大王此般若波罗蜜多文字章句。百佛千佛百千万亿。一切诸佛而共同说。若有人于恒河沙三千大千世界。满中七宝以用布施。大千世界一切有情皆得阿罗汉果。不如有人于此经中。乃至起于一念净信。何况有能受持读诵解一句者。所以者何。文字性离无文字相非法非非法。般若空故菩萨亦空。何以故。于十地中。地地皆有始生住生及以终生。此三十生悉皆是空。一切智智亦复皆空。大王若菩萨见境见智见说见受。即非圣见是愚夫见。有情果报三界虚妄。欲界分别所造诸业。色四静虑定所作业。无色四空定所起业。三有业果一切皆空。三界根本无明亦空。圣位诸地无漏生灭。于三界中余无明习。变易果报亦复皆空。等觉菩萨得金刚定。二死因果空一切智亦空。佛无上觉种智圆满。择非择灭真净法界。性相平等应用亦空。善男子若有修习般若波罗蜜多说者听者。譬如幻士无说无听。法同法性犹如虚空。一切法皆如也。大王菩萨摩诃萨护佛果为若此。
　　尔时世尊告波斯匿王言。汝以何相而观如来。波斯匿王言。观身实相观佛亦然。无前际无后际无中际。不住三际不离三际。不住五蕴不离五蕴。不住四大不离四大。不住六处不离六处。不住三界不离三界。不住方不离方。明无明等非一非异。非此非彼非净非秽。非有为非无为无自相无他相。无名无相无强无弱。无示无说非施非悭。非戒非犯非忍非恚。非进非怠非定非乱。非智非愚非来非去。非入非出非福田非不福田。非相非无相。非取非舍非大非小。非见非闻非觉非知。心行处灭言语道断。同真际等法性。我以此相而观如来。佛言善男子如汝所说。诸佛如来力无畏等恒沙功德。诸不共法悉皆如是。修般若波罗蜜多者应如是观。若他观者名为邪观。说是法时无量大众得法眼净。
菩萨行品第三
　　尔时波斯匿王白佛言。世尊护十地行菩萨摩诃萨。应云何修行云何化众生。复以何相而住观察。
　　佛告大王诸菩萨摩诃萨。依五忍法以为修行。所谓伏忍信忍顺忍无生忍皆上中下。于寂灭忍而有上下。名为菩萨修行般若波罗蜜多。善男子初伏忍位。起习种性修十住行。初发心相有恒河沙众生。见佛法僧发于十信。所谓信心念心。精进心慧心。定心不退心。戒心愿心。护法心回向心。具此十心而能少分化诸众生。超过二乘一切善地。是为菩萨初长养心。为圣胎故。
　　复次性种性菩萨。修行十种波罗蜜多。起十对治。所谓观察身受心法不净诸苦无常无我。治贪嗔痴三不善根。起施慈慧三种善根。观察三世过去因忍。现在因果忍未来果忍。此位菩萨广利众生。超过我见人见众生等想。外道倒想所不能坏。
　　复次道种性菩萨。修十回向起十忍心。谓观五蕴色受想行识。得戒忍定忍慧忍解脱忍解脱知见忍。观三界因果。得空忍无想忍无愿忍。观二谛假实诸法无常。得无常忍。一切法空得无生忍。此位菩萨作转轮王。能广化利一切众生。
　　复次信忍菩萨。谓欢喜地离垢地发光地。能断三障色烦恼缚。行四摄法布施爱语利行同事。修四无量慈无量心悲无量心。喜无量心舍无量心。具四弘愿断诸缠盖。常化众生修佛知见。成无上觉。住三脱门空解脱门无相解脱门无愿解脱门。此是菩萨摩诃萨。从初发心至一切智诸行根本。利益安乐一切众生。
　　复次顺忍菩萨。谓焰慧地难胜地现前地。能断三障心烦恼缚。能于一身遍往十方亿佛刹土。现不可说神通变化利乐众生。
　　复次无生忍菩萨。谓远行地不动地善慧地。能断三障色心习气。而能示现不可说身。随类饶益一切众生。
　　复次寂灭忍者。佛与菩萨同依此忍。金刚喻定住下忍位名为菩萨。至于上忍名一切智。观胜义谛断无明相是为等觉。一相无相平等无二。为第十一一切智地。非有非无湛然清净。无来无去常住不变。同真际等法性。无缘大悲常化众生。乘一切智乘来化三界。善男子诸众生类一切烦恼。业异熟果二十二根。不出三界。诸佛示导应化法身亦不离此。若有说言于三界外。别更有一众生界者。即是外道大有经说。大王我常语诸众生。但断三界无明尽者即名为佛。自性清净名本觉性。即是诸佛一切智智。由此得为众生之本。亦是诸佛菩萨行本。是为菩萨本所修行。五忍法中十四忍也。
　　佛言大王汝先问言。菩萨云何化众生者。菩萨摩诃萨应如是化。从初一地至后一地。自所行处及佛行处一切知见故。若菩萨摩诃萨住百佛刹。作赡部洲转轮圣王。修百法明门。以檀波罗蜜多住平等心。化四天下一切众生。若菩萨摩诃萨住千佛刹。作忉利天王。修千法明门。说十善道化一切众生。若菩萨摩诃萨住万佛刹。作夜摩天王。修万法明门。依四禅定化一切众生。若菩萨摩诃萨住亿佛刹。作睹史多天王。修亿法明门。行菩提分法化一切众生。若菩萨摩诃萨住百亿佛刹。作化乐天王。修百亿法明门。二谛四谛化一切众生。若菩萨摩诃萨住千亿佛刹。作他化自在天王。修千亿法明门。十二因缘智化一切众生。
　　若菩萨摩诃萨住万亿佛刹。作初禅梵王。修万亿法明门。方便善巧智化一切众生。若菩萨摩诃萨住百万微尘数佛刹。作二禅梵王。修百万微尘数法明门双照平等神通愿智化一切众生。若菩萨摩诃萨住百万亿阿僧祇微尘数佛刹。作三禅梵王。修百万亿阿僧祇微尘数法明门。以四无碍智化一切众生。若菩萨摩诃萨住不可说不可说佛刹。作第四禅大梵天王。为三界王。修不可说不可说法明门。得理尽三昧同佛行处尽三界原。普利众生如佛境界。是为菩萨摩诃萨现诸王身化导之事。十方如来亦复如是。证无上觉常遍法界利乐众生。
　　尔时一切大众即从座起。散不可说花焚不可说香。供养恭敬称赞如来。时波斯匿王即于佛前。以偈赞曰。
　　世尊导师金刚体　　心行寂灭转法轮
　　八辩圆音为开演　　时众得道百万亿
　　天人俱修出离行　　能习一切菩萨道
　　五忍功德妙法门　　十四菩萨能谛了
　　三贤十圣忍中行　　唯佛一人能尽原
　　佛法众海三宝藏　　无量功德于中摄
　　十善菩萨发大心　　长别三界苦轮海
　　中下品善粟散王　　上品十善铁轮王
　　习种铜轮二天下　　银轮三天性种性
　　道种坚德转轮王　　七宝金轮四天下
　　伏忍圣胎三十人　　十住十行十回向
　　三世诸佛于中学　　无不由此伏忍生
　　一切菩萨行根本　　是故发心信心难
　　若得信心必不退　　进入无生初地道
　　化利自他悉平等　　是名菩萨初发心
　　欢喜菩萨转轮王　　初照二谛平等理
　　权化有情游百国　　檀施清净利群生
　　入理般若名为住　　住生德行名为地
　　初住一心具众德　　于胜义中而不动
　　离垢菩萨忉利王　　现形六趣千国土
　　戒足清净悉圆满　　永离误犯诸过失
　　无相无缘真实性　　无体无生无二照
　　发光菩萨夜摩王　　应形往万诸佛刹
　　善能通达三摩地　　隐显自在具三明
　　欢喜离垢与发光　　能灭色缚诸烦恼
　　具观一切身口业　　法性清净照皆圆
　　焰慧菩萨大精进　　睹史天王游亿刹
　　实智寂灭方便智　　达无生理照空有
　　难胜菩萨得平等　　化乐天王百亿国
　　空空谛观无二相　　垂形六趣靡不周
　　现前菩萨自在王　　照见缘生相无二
　　胜义智光能遍满　　往千亿土化众生
　　焰慧难胜现前地　　能断三障迷心惑
　　空慧寂然无缘观　　还照心空无量境
　　远行菩萨初禅王　　住于无相无生忍
　　方便善巧悉平等　　常万亿土化群生
　　进入不动法流地　　永无分段超诸有
　　常观胜义照无二　　二十一生空寂行
　　顺道法爱无明习　　远行大士独能断
　　不动菩萨二禅王　　得变易身常自在
　　能于百万微尘刹　　随其形类化众生
　　悉知三世无量劫　　于第一义而不动
　　善慧菩萨三禅王　　能于千恒一时现
　　常在无为空寂行　　恒沙佛藏一念了
　　法云菩萨四禅王　　于亿恒土化群生
　　始入金刚一切了　　二十九生永已度
　　寂灭忍中下忍观　　一转妙觉无等等
　　不动善慧法云地　　除前所有无明习
　　无明习相识俱转　　二谛理圆无不尽
　　正觉无相遍法界　　三十生尽智圆明
　　寂照无为真解脱　　大悲应现无与等
　　湛然不动常安隐　　光明遍照无所照
　　三贤十圣住果报　　唯佛一人居净土
　　一切有情皆暂住　　登金刚原常不动
　　如来三业德无量　　随诸众生等怜愍
　　法王无上人中树　　普荫大众无量光
　　口常说法非无义　　心智寂灭无缘照
　　人中师子为演说　　甚深句义未曾有
　　尘沙刹土悉震动　　大众欢喜皆蒙益
　　世尊善说十四王　　是故我今头面礼
　　尔时百万亿恒河沙大众。闻佛世尊及波斯匿王说十四忍无量功德。获大法利闻法悟解。得无生忍入于正位。
　　尔时世尊告大众言。是波斯匿王。已于过去十千劫龙光王佛法中。为四地菩萨。我为八地菩萨。今于我前大师子吼。如是如是如汝所说。得真实义不可思义。唯佛与佛乃知斯事。
　　善男子此十四忍。诸佛法身诸菩萨行。不可思议不可称量。何以故一切诸佛皆于般若波罗蜜多中生。般若波罗蜜多中化。般若波罗蜜多中灭。而实诸佛生无所生。化无所化灭无所灭。第一无二非相非无相。无自无他无来无去如虚空故。善男子一切众生性无生灭。由诸法集幻化而有蕴处界相。无合无散法同法性。寂然空故。一切众生自性清净。所作诸行无缚无解。非因非果非不因果。诸苦受行烦恼所知。我相人相知见受者。一切空故法境界空。空无相无作。不顺颠倒不顺幻化。无六趣相无四生相。无圣人相无三宝相。如虚空故。善男子甚深般若无知无见。不行不缘不舍不受。正住观察而无照相。行斯道者如虚空故。法相如是有所得心无所得心皆不可得。是以般若非即五蕴非离五蕴。非即众生非离众生。非即境界非离境界。非即行解非离行解。如是等相不可思量。是故一切菩萨摩诃萨所修诸行。未至究竟而于中行。一切诸佛知如幻化。得无住相而于中化。故十四忍不可思量。善男子汝今所说此功德藏。有大利益一切众生。假使无量恒河沙数。十地菩萨说是功德。百千亿分如海一滴。三世诸佛如实能知。一切贤圣悉皆称赞。是故我今略述所说少分功德。
　　善男子此十四忍。十方世界过去现在。一切菩萨之所修行。一切诸佛之所显示。未来诸佛菩萨摩诃萨亦复如是。若佛菩萨不由此门。得一切智者无有是处。何以故诸佛菩萨无异路故。善男子若人闻此住忍行忍。回向忍欢喜忍。离垢发光忍。焰慧忍难胜忍。现前忍远行忍。不动忍善慧忍。法云忍正觉忍。能起一念清净信者。是人超过百劫千劫。无量无边恒河沙劫。一切苦难不生恶趣。不久当得阿耨多罗三藐三菩提。是时十亿同名虚空藏菩萨摩诃萨。与无量无数诸来大众。欢喜踊跃承佛威神。普见十方恒沙诸佛。各于道场说十四忍。如我世尊所说无异。各各欢喜如说修行般若波罗蜜多。
　　尔时世尊告波斯匿王。汝先问云复以何相而住观察。菩萨摩诃萨应如是观。以幻化身而见幻化。正住平等无有彼我。如是观察化利众生。然诸有情于久远劫。初刹那识异于木石。生得染净各自能为无量无数染净识本。从初刹那不可说劫。乃至金刚终一刹那。有不可说不可说识。生诸有情色心二法。色名色蕴心名四蕴。皆积聚性隐覆真实。大王此一色法生无量色。眼得为色耳得为声。鼻得为香舌得为味身得为触坚持名地津润名水。暖性名火轻动名风。生五识处名五色根。如是展转一色一心。生不可说无量色心。皆如幻故。善男子有情之受依世俗立。若有若无但生有情妄想忆念。作业受果皆名世谛。三界六趣一切有情。婆罗门刹帝利毗舍首陀。我人知见色法心法如梦所见。善男子一切诸名皆假施设。佛未出前世谛幻法。无名无义亦无体相。无三界名善恶果报六趣名字。诸佛出现为有情故。说于三界六趣染净无量名字。如是一切如呼声响。诸法相续念念不住。刹那刹那非一非异。速起速灭非断非常。诸有为法如阳焰故。诸法相待所谓色界眼界眼识界。乃至法界意界意识界。犹如电光不定相待。有无一异如第二月诸法缘成。蕴处界法如水上泡诸法因成。一切有情俱时因果异时因果。三世善恶如空中云。善男子菩萨摩诃萨住无分别。无彼此相无自他相。常行化利无化利相。是故应知愚夫垢识。染着虚妄为相所缚。菩萨照见知如幻士。无有体相但如空花。是为菩萨摩诃萨住利自他如实观察。说是法时。会中无量人天大众。有得伏忍空无生忍。一地二地乃至十地。无量菩萨得一生补处。
二谛品第四
　　尔时波斯匿王。白佛言。世尊胜义谛中有世俗谛不。若言无者智不应二。若言有者智不应一。一二之义其事云何。佛言大王汝于过去龙光王佛法中。已问此义。我今无说汝今无听。无说无听是即名为一义二义。汝今谛听当为汝说。
　　尔时世尊即说偈言。
　　无相胜义谛　　体非自他作
　　因缘如幻有　　亦非自他作
　　法性本无性　　胜义谛空如
　　诸有幻有法　　三假集假有
　　无无谛实无　　寂灭胜义空
　　诸法因缘有　　有无义如是
　　有无本自二　　譬如牛二角
　　照解见无二　　二谛常不即
　　解心见无二　　求二不可得
　　非谓二谛一　　一亦不可得
　　于解常自一　　于谛常自二
　　了达此一二　　真入胜义谛
　　世谛幻化起　　譬如虚空花
　　如影如毛轮　　因缘故幻有
　　幻化见幻化　　愚夫名幻谛
　　幻师见幻法　　谛幻悉皆无
　　若了如是法　　即解一二义
　　遍于一切法　　应作如是观
　　大王。菩萨摩诃萨。住胜义谛化诸有情。佛及有情一而无二。何以故有情菩提此二皆空。以有情空得置菩提空。以菩提空得置有情空。以一切法空空故空。何以故般若无相二谛皆空。谓从无明至一切智。无自相无他相。于第一义见无所见。若有修行亦不取着。若不修行亦不取着。非行非不行亦不取着。于一切法皆不取着。菩萨未成佛以菩提为烦恼。菩萨成佛时以烦恼为菩提。何以故于第一义而无二故。诸佛如来与一切法悉皆如故。波斯匿王白佛言。十方诸佛一切菩萨。云何不离文字而行实相。佛言大王文字者。谓契经应颂记别讽诵自说缘起譬喻本事本生方广希有论议。所有宣说音声语言文字章句。一切皆如无非实相。若取文字相者即非实相。大王修实相者如文字修。实相即是诸佛智母。一切有情根本智母。此即名为一切智体。诸佛未成佛与当佛为智母。诸佛已成佛即为一切智未得为性已得为智。三乘般若不生不灭自性常住。一切有情此为觉性。若菩萨不著文字不离文字。无文字相非无文字。能如是修不见修相。是即名为修文字者。而能得于般若真性。是为般若波罗蜜多。大王菩萨摩诃萨护佛果护十地行。护化有情为若此也。
　　波斯匿王白佛言。真性是一有情品类根行无量。法门为一为无量耶。佛言大王法门非一亦非无量。何以故由诸有情色法心法。五取蕴相我人知见。种种根行品类无边。法门随根亦有无量。此诸法性非相非无相而非无量。若菩萨随诸有情见一见二。是即不见一二之义了知一二非一非二即胜义谛。取着一二若有若无即世俗谛。是故法门非一非二。
　　大王一切诸佛说般若波罗蜜多。我今说般若波罗蜜多无二无别。汝等大众受持读诵如说修行。即为受持诸佛之法。大王此般若波罗蜜多功德无量。若有恒河沙不可说诸佛。是一一佛。教化无量不可说有情。是一一有情皆得成佛。是诸佛等。复教化无量不可说有情。亦皆成佛。是诸佛等所说般若波罗蜜多。有无量不可说那庾多亿偈。说不可尽。于诸偈中而取一偈。分为千分。复于千分而说一分。句义功德尚无穷尽。何况如是无量句义所有功德。若有人能于此经中起一念净信。是人即超百劫千劫。百千万劫生死苦难。何况书写受持读诵。为人解说所得功德。即与十方一切诸佛等无有异。当知此人诸佛护念。不久当成阿耨多罗三藐三菩提。说是法时。有十亿人得三空忍。百万亿人得大空忍。无量菩萨得住十地。
仁王护国般若波罗蜜多经卷下
护国品第五
　　尔时世尊告波斯匿王等诸大国王。谛听谛听我为汝等说护国法。一切国土若欲乱时。有诸灾难贼来破坏。汝等诸王应当受持。读诵此般若波罗蜜多。严饰道场置百佛像。百菩萨像百师子座。请百法师解说此经。于诸座前然种种灯。烧种种香散诸杂花。广大供养衣服卧具。饮食汤药房舍床座一切供事。每日二时讲读此经。若王大臣比丘比丘尼优婆塞优婆夷。听受读诵如法修行灾难即灭。大王诸国土中有无量鬼神。一一复有无量眷属。若闻是经护汝国土。若国欲乱鬼神先乱。鬼神乱故即万人乱。当有贼起百姓丧亡。国王大子王子百官互相是非。天地变怪日月众星失时失度。大火大水及大风等。是诸难起皆应受持。讲说此般若波罗蜜多。若于是经受持读诵。一切所求官位富饶。男女慧解行来随意。人天果报皆得满足。疾疫厄难即得除愈。杻械枷锁捡系其身皆得解脱。破四重戒作五逆罪。及毁诸戒无量过咎悉得消灭。
　　大王往昔过去释提桓因。为顶生王领四军众。来上天宫欲灭帝释。时彼天主即依过去诸佛教法。敷百高座请百法师。讲读般若波罗蜜多经。顶生即退天众安乐。
　　大王昔天罗国王。有一太子名曰斑足。登王位时有外道师。名为善施与王灌顶。乃令斑足取千王头。以祀冢间摩诃迦罗大黑天神。自登王位。已得九百九十九王唯少一王。北行万里乃得一王名曰普明。其普明王白斑足言。愿听一日礼敬三宝饭食沙门。斑足闻已即便许之。其王乃依过去诸佛所说教法。敷百高座请百法师。一日二时。讲说般若波罗蜜多八千亿偈。时彼众中第一法师。为普明王而说偈言。
　　劫火洞然　　大千俱坏　　须弥巨海
　　磨灭无余　　梵释天龙　　诸有情等
　　尚皆殄灭　　何况此身　　生老病死
　　忧悲苦恼　　怨亲逼迫　　能与愿违
　　爱欲结使　　自作疮疣　　三界无安
　　国有何乐　　有为不实　　从因缘起
　　盛衰电转　　暂有即无　　诸界趣生
　　随业缘现　　如影如响　　一切皆空
　　识由业漂　　乘四大起　　无明爱缚
　　我我所生　　识随业迁　　身即无主
　　应知国土　　幻化亦然
　　尔时法师说此偈已。时普明王闻法悟解证空三昧。王诸眷属得法眼空。其王即便诣天罗国。诸王众中而作是言。仁等今者就命时到。悉应诵持过去诸佛所说般若波罗蜜多偈。诸王闻已亦皆悟解。得空三昧各各诵持。时斑足王问诸王言。汝等今者皆诵何法。
　　尔时普明即以上偈答斑足王。王闻是法亦证空定。欢喜踊跃告诸王言。我为外道邪师所误。非汝等咎汝各还国。当请法师解说般若波罗蜜多。时斑足王以国付弟。出家为道得无生法忍。
　　大王过去复有五千国王。常诵此经现生获报。汝等十六诸大国王。修护国法应当如是。受持读诵解说此经。若未来世诸国王等。为欲护国护自身者。亦应如是受持读诵解说此经。说是法时无量人众得不退转。阿修罗等得生天上。无量无数欲色诸天得无生忍。
不思议品第六
　　尔时十六国王及诸大众。闻佛说此般若波罗蜜多甚深句义。欢喜踊跃散百万亿众宝莲花。于虚空中成宝花座。十方诸佛无量大众。共坐此座说般若波罗蜜多。是诸大众持十千金莲华。散释迦牟尼佛上。合成花轮盖诸大众。复散八万四千芬陀利花。于虚空中成白云台。台中光明王佛。与十方诸佛无量大众。演说般若波罗蜜多。是诸大众持曼陀罗花。散释迦牟尼佛及诸众会。复散曼殊沙花。于虚空中变作金刚宝城。城中师子奋迅王佛。共十方诸佛大菩萨众。演说胜义般若波罗蜜多。复散无量天诸妙花。于虚空中成宝云盖。遍覆三千大千世界。是花盖中雨恒河沙花从空而下。
　　时波斯匿王及诸大众。见是事已叹未曾有。合掌向佛而作是言。愿过去现在未来诸佛。常说般若波罗蜜多。愿诸众生常得见闻。如我今日等无有异。佛言大王如汝所说。此般若波罗蜜多。是诸佛母诸菩萨母。不共功德神通生处。诸佛同说能多利益。是故汝等常应受持。
　　尔时世尊为诸大众。现不可思议神通变化。一花入无量花。无量花入一花。一佛土入无量佛土。无量佛土入一佛土。一尘刹土入无量尘刹土。无量尘刹土入一尘刹土。无量大海入一毛孔。无量须弥入芥子中。一佛身入无量众生身。无量众生身入一佛身。大复现小小复现大。净复现秽秽复现净。佛身不可思议。众生身不可思议。乃至世界不可思议。当佛现此神变之时。十千女人现转女身得神通三昧。无量天人得无生法忍。无量阿修罗等成菩萨道。恒河沙菩萨现身成佛。
奉持品第七
　　尔时波斯匿王睹佛神变。见千花台上遍照如来。千华叶上千化身佛。千花叶中无量诸佛。各说般若波罗蜜多。白佛言世尊如是无量般若波罗蜜多。不可识识不可智知。云何诸善男子于此经中。明了觉解为人演说。佛言大王汝今谛听。从初习忍至金刚定。如法修行十三观门。皆为法师依持建立。汝等大众应当如佛而供养之。百千万亿天妙香花而以奉上。
　　善男子其法师者习种性菩萨。若比丘比丘尼优婆塞优婆夷修十住行。见佛法僧发菩提心。于诸众生利乐悲愍。自观己身六界诸根。一切无常苦空无我。了知业行生死涅槃。能利自他饶益安乐。闻赞佛毁佛心定不动。闻有佛无佛心定不退。三业无失起六和敬。方便善巧调伏众生。勤学十智神通化利。下品修习八万四千。波罗蜜多。善男子习忍以前经十千劫。行十善行有退有进。譬如轻毛随风东西。若至忍位入正定聚。不作五逆不谤正法。知我法相悉皆空故。住解脱位于一阿僧祇劫。修习此忍能起胜行。复次性种性菩萨住无分别。修十慧观舍财命故。持净戒故心谦下故。利自他故生死无乱故。无相甚深故达有如幻故。不求果报故得无碍解故。念念示现佛神力故。对治四倒三不善根。三世惑业十颠倒故。我人知见念念虚伪。了达名假受假法假。皆不可得无自他相住真实观。中品修习八万四千波罗蜜多。于二阿僧祇劫。行诸胜行得坚忍位。
　　复次道种性菩萨住坚忍中观诸法性得无生灭。四无量心能破诸闇。常见诸佛广兴供养。常学诸佛住回向心。所修善根皆如实际。能于三昧广作佛事。现种种身行四摄法。住无分别化利众生。智慧明了甚深观察。一切行愿普皆修习。能为法师调御有情。善观五蕴三界二谛。无自他相得如实性。虽常修胜义而受生三界。何以故业习果报未坏尽故。于人天中顺道生故。上品修习八万四千诸波罗蜜多。三阿僧祇劫。修二利。行广大饶益。得善调伏诸三摩地。住胜观察修出离行。能证平等圣人地故。
　　复次欢喜地。菩萨摩诃萨。超愚夫地生如来家住平等忍。初无相智照胜义谛。一相平等非相无相。断诸无明灭三界贪。未来无量生死永不生故。大悲为首起诸大愿。于方便智念念修习无量胜行。非证非不证一切遍学故。非住非不住向一切智故。行于生死魔不动故。离我我所无怖畏故。无自他相常化众生故。自在愿力生诸净土故。善男子此初觉智。非如非智非有非无。无有二相方便妙用。非倒非住非动非静。二利自在如水与波。非一非异智起诸波罗蜜多亦非一异。于四阿僧祇劫。满足修习百万行愿。此地菩萨无三界业习更不造新。由随智力以愿生故。念念常行檀波罗蜜多。布施爱语利行同事。广大清净善能安住饶益众生。
　　复次离垢地菩萨摩诃萨。四无量心最胜寂灭。断嗔等习修一切行。所谓远离杀害不与不取心无染欲。得真实语得和合语。得柔软语得调伏语。常行舍心常起慈心住正直心。寂静纯善离破戒垢。行大慈观念念现前。于五阿僧祇劫。具足清净戒波罗蜜多。志意勇猛永离诸染。
　　复次发光地菩萨摩诃萨。住无分别灭无明闇。于无相忍而得三明。悉知三世无来无去。依四静虑四无色定。无分别智次第随顺。具足胜定得五神通。现身大小隐显自在。天眼清净悉见诸趣。天耳清净悉闻众声。以他心智知众生心。宿住能知无量差别。于六阿僧祇劫。行一切忍波罗蜜多。得大总持利益安乐。
　　复次焰慧地菩萨摩诃萨。修行顺忍无所摄受。永断微细身边见故。修习无边菩提分法。念处正勤神足根力觉道具足。为欲成就力无所畏不共佛法。于七阿僧祇劫。修习无量精进波罗蜜多。远离懈怠普利众生。
　　复次难胜地菩萨摩诃萨。以四无畏随顺真如。清净平等无差别相。断随小乘乐求涅槃。集诸功德具观诸谛。此苦圣谛集灭道谛。世俗胜义观无量谛。为利众生习诸技艺。文字医方赞咏戏笑。工巧咒术外道异论。吉凶占相一无错谬。但于众生不为损恼。为利益故咸悉开示。渐令安住无上菩提。知诸地中出道障道。于八阿僧祇劫。常修三昧开发诸行。
　　复次现前地菩萨摩诃萨。得上顺忍住三脱门。能尽三界集因集业粗现行相大悲增上。观诸生死无明闇覆。业集识种名色六处。触受爱取有生老死等。皆由着我无明业果。非有非无一相无相而不二故。于九阿僧祇劫。行百万空无相无愿三昧。得一切般若波罗蜜多无边光照。
　　复次远行地菩萨摩诃萨。修无生忍证法无别。断诸业果细现行相。住于灭定起殊胜行。虽常寂灭广化众生。示入声闻常随佛智。示同外道示作魔王。随顺世间而常出世。于十阿僧祇劫行百万三昧。善巧方便广宣法藏。一切庄严皆得圆满。
　　复次不动地菩萨摩诃萨。住无生忍体无增减。断诸功用心心寂灭。无身心相犹如虚空。此菩萨佛心菩提心涅槃心。悉皆不起由本愿故。诸佛加持能一念顷。而起智业双照平等。以十力智遍不可说大千世界。随诸众生普皆利乐。于千阿僧祇劫。满足百万大愿。心心趣入一切种一切智智。
　　复次善慧地菩萨摩诃萨。住上无生忍灭心心相。证智自在断无碍障。具大神通修力无畏。善能守护诸佛法藏。得无碍解法义词辩。演说正法无断无尽。一刹那顷于不可说诸世界中。随诸众生所有问难。一音解释普令欢喜。于万阿僧祇劫。能现百万恒河沙等诸佛神力。无尽法藏利益圆满。
　　复次法云地菩萨摩诃萨无量智慧。思惟观察从发信心。经百万阿僧祇劫。广集无量助道法。增长无边大福智。证业自在断神通障。于一念顷能遍十方百万亿阿僧祇世界微尘数国土。悉知一切众生心行上中下根为说三乘。普令修习波罗蜜多。入佛行处力无所畏。随顺如来寂灭转依。善男子从初习忍至金刚定。皆名为伏一切烦恼无相信忍。照胜义谛灭诸烦恼。生解脱智渐渐伏灭。以生灭心得无生灭。此心若灭即无明灭。金刚定前所有知见皆不名见。唯佛顿解具一切智。所有知见而得名见。善男子金刚三昧现在前时。而亦未能等无等等。譬如有人登大高台。普观一切无不斯了。若解脱位一相无相无生无灭。同真际等法性。满功德藏住如来位。善男子如是诸菩萨摩诃萨受持解说。皆往十方诸佛刹土。利安有情通达实相。如我今日等无有异。善男子十方法界一切如来。皆依此门而得成佛。若言越此得成佛者。是魔所说非是佛说。是故汝等应如是知如是见如是信解。尔时世尊欲重宣此义。而说偈言。
　　彼伏忍菩萨　　于佛法长养
　　坚固三十心　　名为不退转
　　初证平等性　　而生诸佛家
　　由初得觉悟　　名为欢喜地
　　远离于染污　　嗔等种种垢
　　具戒德清净　　名为离垢地
　　灭坏无明闇　　而得诸禅定
　　照曜由慧光　　名为发光地
　　清净菩提分　　远离身边见
　　智慧焰炽然　　名为焰慧地
　　如实知诸谛　　世间诸伎艺
　　种种利群生　　名为难胜地
　　观察缘生法　　无明至老死
　　能证彼甚深　　名为现前地
　　方便三摩地　　示现无量身
　　善巧应群生　　名为远行地
　　住于无相海　　一切佛加持
　　自在破魔军　　名为不动地
　　得四无碍解　　一音演一切
　　闻者悉欢喜　　名为善慧地
　　智慧如密云　　遍满于法界
　　普洒甘露法　　名为法云地
　　满足无漏界　　常净解脱身
　　寂灭不思议　　名为一切智
　　佛告波斯匿王。我灭度后法欲灭时。一切有情造恶业故。令诸国土种种灾起。诸国王等为护自身太子王子后妃眷属百官百姓一切国土。即当受持此般若波罗蜜多皆得安乐。我以是经付嘱国王。不付比丘比丘尼优婆塞优婆夷。所以者何无王威力不能建立。是故汝等常当受持读诵解说。大王吾今所化大千世界。百亿须弥百亿日月。一一须弥有四天下。此赡部洲十六大国。五百中国十万小国。是诸国中若七难起。一切国王为除难故。受持解说此般若波罗蜜多。七难即灭国土安乐。
　　波斯匿王言云何七难。佛言一者日月失度日色改变。白色赤色黄色黑色。或二三四五日并照。月色改变赤色黄色日月薄蚀。或有重轮一二三四五重轮现。二者星辰失度。彗星木星火星金星水星土等诸星各各为变或时昼出。三者龙火鬼火人火树火。大火四起焚烧万物。四者时节改变寒暑不恒。冬雨雷电夏霜冰雪。雨土石山及以砂砾。非时降雹雨赤黑水。江河泛涨流石浮山。五者暴风数起昏蔽日月。发屋拔树飞沙走石。六者天地亢阳陂池竭涸。草木枯死百谷不成。七者四方贼来侵国内外。兵戈竞起百姓丧亡。大王我今略说如是诸难。其有日昼不现月夜不现。天种种灾无云雨雪。地种种灾崩裂震动。或复血流鬼神出现鸟兽怪异。如是灾难无量无边。一一灾起皆须受持。读诵解说此般若波罗蜜多。
　　尔时十六国王。闻佛所说皆悉惊怖。波斯匿王白佛言世尊。何故天地有是灾难。佛言大王由赡部洲。大小国邑一切人民。不孝父母不敬师长。沙门婆罗门国王大臣不行正法。由此诸恶有是难兴。大王般若波罗蜜多。能出生一切诸佛法。一切菩萨解脱法。一切国王无上法。一切有情出离法。如摩尼宝体具众德。能镇毒龙诸恶鬼神。能遂人心所求满足。能应轮王名如意珠。能令难陀跋难陀等诸大龙王。降霔甘雨润泽草木。若于闇夜置高幢上。光照天地明如日出。此般若波罗蜜多亦复如是。汝等诸王应作宝幢及以幡盖。烧香散花广大供养。宝函盛经置于宝案。若欲行时常导其前。所在住处作七宝帐。众宝为座置经于上。种种供养如事父母。亦如诸天奉事帝释。大王我见诸国一切人王。皆由过去侍五百佛恭敬供养得为帝王。一切圣人得道果者。来生其国作大利益。若王福尽无道之时。圣人舍去灾难竞起。大王若未来世有诸国王。建立正法护三宝者。我令五方菩萨摩诃萨众往护其国。
　　东方金刚手菩萨摩诃萨。手持金刚杵放青色光。与四俱胝菩萨往护其国。
　　南方金刚宝菩萨摩诃萨。手持金刚摩尼放日色光。与四俱胝菩萨往护其国。
　　西方金刚利菩萨摩诃萨。手持金刚剑放金色光。与四俱胝菩萨往护其国。
　　北方金刚药叉菩萨摩诃萨。手持金刚铃放琉璃色光。与四俱胝药叉往护其国。
　　中方金刚波罗蜜多菩萨摩诃萨。手持金刚轮放五色光。与四俱胝菩萨往护其国是五菩萨摩诃萨。各与如是无量大众。于汝国中作大利益。当立形像而供养之尔时金刚手菩萨摩诃萨等。即从座起顶礼佛足。却住一面而白佛言。世尊我等本愿承佛神力。十方世界一切国土若有此经受持读诵解说之处。我当各与如是眷属。于一念顷即至其所。守护正法建立正法。令其国界无诸灾难。刀兵疾疫一切皆除。世尊我有陀罗尼能加持拥护。是一切佛本所修行速疾之门。若人得闻一经于耳。所有罪障悉皆消灭。况复诵习而令通利。以法威力当令国界永无众难。即于佛前异口同音说陀罗尼曰。
　　娜谟啰怛娜(二合)怛啰(二合)夜野(一)娜莫(引)阿哩夜(二合)吠(无盖反)[口　　路]者娜(引)野(二)怛他(引)[薩/女]多(引)夜啰诃(二合)谛(三)三藐二没驮(引)野(四)娜莫阿(引)哩野(二合五)三满多跋捺啰(二合引)野(六)冒地萨怛嚩(二合引)野(七)摩诃萨怛嚩(二合引)野(八)摩贺迦(引)噜抳迦(引)野(九)怛儞野(二合)他(引十)枳穰(二合)娜钵啰(二合)儞(引)闭(十一)恶乞叉(二合)野句势(十二)钵啰(二合)底婆(引)娜嚩底(十三)萨嚩没驮(引)嚩路枳谛(十四)瑜誐跛哩儞涩跛(二合)宁(十五)俨避(引)啰努啰嚩誐(引)系(十六)底哩野(三合)特嚩(二合十七)跛哩儞涩跛(二合)宁(十八)冒地质多散惹娜儞(十九)萨嚩(引)毗晒迦毗(引)色讫谛(二合二十)达磨娑(引)誐啰三步谛(二十一)阿慕伽室啰(二合)嚩儜(二十二)摩贺三满多跋奈啰(二合)步弥(二十三)涅(奴逸反)哩野(二合)谛(二十四)尾野(二合)羯啰(二合)拏(二十五)跛哩钵啰(二合)跛儞(二十六)萨嚩悉驮(二十七)娜么塞讫哩(三合)谛(二十八)萨嚩冒地萨怛嚩(二合二十九)散惹娜儞(三十)婆誐嚩底(丁以反上同三十一)没驮(引)么谛(三十二)阿啰儞迦啰奶(三十三)阿啰拏迦啰奶(三十四)摩贺钵罗(二合)枳穰(二合三十五)播啰弭谛娑嚩(二合)贺(三十六)
　　尔时世尊闻是说已。赞金刚手等诸菩萨言。善哉善哉。若有诵持此陀罗尼者。我及十方诸佛悉常加护。诸恶神鬼。敬之如佛。不久当得阿耨多罗三藐三菩提。
　　大王吾以此经付嘱汝等。毗舍离国憍萨罗国。室罗筏国摩伽陀国。波罗痆斯国迦毗罗国。拘尸那国憍睒弥国。般遮罗国波吒罗国。末土罗国乌尸尼国。奔吒跋多国。提婆跋多国。迦尸国瞻波国。如是一切诸国王等。皆应受持般若波罗蜜多。
　　时诸大众阿修罗等。闻佛所说诸灾难事。身毛皆竖高声唱言。愿我未来不生彼国。时十六王即舍王位修出家道。具八胜处十一切处。得伏忍言忍无生法忍。
　　尔时一切天人大众阿修罗等。散曼陀罗花曼殊沙花。婆师迦花苏曼那花。以供养佛。随其种性得三脱门。生空法空菩提分法。无量无数菩萨摩诃萨。散拘勿头花波头摩花而供养佛。无量三昧悉皆现前。得住顺忍无生法忍。无量无数菩萨摩诃萨。得恒河沙诸三昧门。真俗平等具无碍解。常起大悲于百万亿阿僧祇佛刹微尘数世界。广利众生现身成佛。
嘱累品第八
　　佛告波斯匿王今诫汝等。吾灭度后正法欲灭。后五十年后五百年。后五千年无佛法僧。此经三宝付诸国王建立守护。令我四部诸弟子等。受持读诵解其义理。广为众生宣说法要。令其修习出离生死。
　　大王后五浊世。一切国王王子大臣。自恃高贵破灭吾教。明作制法。制我弟子比丘比丘尼。不听出家修行正道。亦复不听造佛塔像。白衣高座比丘地立。与兵奴法等无有异。当知尔时法灭不久。
　　大王破国因缘皆汝自作。恃己威力制四部众不听修福。诸恶比丘受别请法。知识比丘共为一心。互相亲善斋会求福。是外道法都非我教。百姓疾疫无量苦难。当知尔时国土破灭。大王法末世时国王大臣四部弟子。各作非法横与佛教。作诸过咎非法非律。系缚比丘如破狱囚。当知尔时法灭不久。
　　大王我灭度后四部弟子。一切国王王子百官。乃是任持护三宝者。而自破灭如师子身中虫。自食师子肉非外道也。坏我法者得大过咎。正法衰薄民无正行。诸恶渐增其寿日减。无复孝子六亲不和。天龙不祐恶鬼恶龙日来侵害。灾怪相继为祸纵横。当堕地狱傍生饿鬼。若得为人贫穷下贱诸根不具。如影随形如响应声。如人夜书火灭字存。毁法果报亦复如大王未来世中一切国王王子大臣。与我弟子横立记籍设官典主。大小僧统非理役使。当知尔时佛法不久。
　　大王未来世中一切国王四部弟子。当依十方一切诸佛。常所行道建立流通。而恶比丘为求名利不依我法。于国王前自说过患作破法缘。其王不别信受此语。横立制法不依佛戒。当知尔时法灭不久。
　　大王未来世中国王大臣四部弟子。自作破法破国因缘。身自受之非佛法咎。天龙舍去五浊转增。若具说者穷劫不尽。
　　尔时十六大国王。闻说未来如是诸诫。悲啼号泣声动三千。天地昏闇光明不现。时诸王等各各至心受持佛语。不制四部出家学道当如佛教。
　　尔时恒河沙等无量大众皆共叹言。当尔之时世间空虚是无佛世。
　　尔时波斯匿王白佛言。世尊当何名此经。我等云何奉持。佛告大王。此经名为仁王护国般若波罗蜜多。亦得名为甘露法药。若有服行能愈诸疾。大王般若波罗蜜多所有功德。犹如虚空不可测量。若有受持读诵之者。所获功德能护仁王及诸众生。犹如垣墙亦如城壁。是故汝等应当受持。
　　佛说是经已。弥勒师子吼等无量菩萨摩诃萨。舍利弗须菩提等无量声闻。欲界色界无量天人。比丘比丘尼优婆塞优婆夷。阿修罗等一切大众。闻佛所说皆大欢喜信受奉行。


