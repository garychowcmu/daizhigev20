佛说较量寿命经一卷


宋元入藏诸大小乘经
佛说较量寿命经一卷
宋西天中印度惹烂驮啰国三藏沙门天息灾奉诏译


　　

佛说较量寿命经
　　如是我闻。一时世尊在舍卫国祇树给孤独园。尔时世尊告苾刍众言。众生寿命。较量长短。汝等谛听。诸苾刍言。世尊我等乐闻。
　　尔时善逝为诸苾刍。说众生寿命较量等事。诸苾刍众闻此语已。欢喜踊跃重白佛言。世尊唯愿演说。
　　尔时世尊。告诸苾刍言。善哉善哉。汝应谛听。今为汝说。无间地狱寿命中劫余。上七种地狱。寿命短长不等。苾刍当知。此是地狱寿命较量。劫数受苦毕已。然后命终。苾刍应知。人中三十昼夜。饿鬼趣中为一昼夜。以彼三十昼夜成彼一月。以彼十二月。成彼一年。以彼长年算数五百。彼饿鬼中方满寿命。若四大洲较量算数。北洲千岁。西东二洲如次减半。南洲不定。劫初无量。末后十岁。中间无定。尔时世尊。重说颂曰。
　　众合常苦恼　　业报唇喉干
　　身毛皆竖立　　腹广大如山
　　发乱恒覆体　　针口细如锋
　　面目皆擘裂　　饥瘦露形容
　　朱发覆自体　　露现于骨节
　　饮恶颈髑髅　　常啼哭奔走
　　彼受饥渴苦　　困乏恒逼恼
　　苦啼哭声高　　自作须自受
　　贪嗔违顺生　　恶业因自造
　　此罪业障熟　　饿鬼趣中受
　　东胜身洲人　　二百五十岁
　　西俱陀尼洲　　寿命年五百
　　北俱卢洲生　　寿命定千岁
　　南洲寿无定　　后十初叵量
　　时诸苾刍白佛言。世尊。云何北俱卢洲。寿命千岁。然后命终。
　　尔时世尊。告诸苾刍。当知北俱卢洲。皆无我执。无有分别。因行十善。定寿千岁。从此命终。往生天上。如是北俱卢洲。寿命千岁。然后命终。尔时世尊。而说颂曰。
　　贫穷苦有情　　爱盗他财物
　　善事不曾修　　卑贱他所使
　　富贵有大财　　资生皆具足
　　金玉及僮仆　　斯人作善事
　　修十善业因　　得大富贵果
　　现受北俱卢　　快乐生天上
　　北俱卢洲人　　世间最快乐
　　过去修施因　　劫树妙衣果
　　彼无寒热苦　　亦无诸病恼
　　色相妙端严　　过去因修施
　　福胜难破坏　　粳米自然生
　　清净色纯白　　过去因修施
　　北俱卢洲生　　摩尼珠照曜
　　饮食思念成　　过去因修施
　　彼洲最安乐　　妙药恒炽盛
　　色香味具足　　过去因修施
　　彼洲无菜茹　　恒食香稻米
　　一受食无尽　　过去因修施
　　阿蓝梅果树　　从座食不起
　　枝落果更生　　过去因修施
　　彼水八功德　　饮时无病恼
　　安乐腹无伤　　过去因修施
　　园林受快乐　　妙音恒听闻
　　适悦常无尽　　过去因修施
　　劫树人皆爱　　安乐雨涂香
　　风香无有尽　　过去因修施
　　妓乐妙华香　　衣服严身具
　　思念即随心　　过去因修施
　　香草及林峦　　柔软皆广大
　　爱乐常游戏　　过去因修施
　　彼恒共欢娱　　嗔忿常不起
　　无我复无贪　　过去因修施
　　每夜至更初　　微微降细雨
　　去尘地皆净　　过去因修施
　　子长母不识　　命终时无忧
　　彼绝贪爱心　　过去因修施
　　慈母产婴儿　　在道弃皆去
　　饮乳涌指流　　过去因修施
　　命终时皆弃　　悲恸无纤毫
　　飞禽迁净地　　过去因修施
　　庄严普覆遍　　歌舞皆嬉戏
　　适意而快乐　　过去因修施
　　彼洲人寿命　　尽皆满千岁
　　中夭彼全无　　过去因修施
　　彼受福最胜　　平等亦无异
　　命终往生天　　过去因修施
　　尔时佛告诸苾刍言。此阎浮提。寿命无定。始从十岁。乃至百千万岁。寿命无量。苾刍应知。阎浮提人。今寿百年。中夭无定。苾刍当知。阎浮提人。长寿百年。苦多乐少。复次苾刍。此洲虽寿百年。乃有十位。一者嚩鲁。眠卧无知。二者俱摩噜。作戏解生。三者与嚩。乐着欲境。四末罗鍐。勤修其业。五者钵罗枳穰。智辩有殊。六者悉蜜栗帝。晓了记忆。七者悉体睹。正安自行。八者尾噜。国王愍恤。九者没[口　　栗]兔。色朽力微。十者孽多俞。数百岁命终。复次苾刍。未终百年时有三际。所谓寒热及雨。亦名三时。未终百年。及十二月。得三际名。四月寒际。四月热际。四月雨际。复次百年未终。十二月内。有二十四半月。百年未终内。有八月寒际。八月热际。八月雨际。复次百年之中。十二月内有三十六昼夜。月内有十二寒际时。十二热际时。十二雨际时。复次千年之中。十二月内有三十六昼夜月。内有七十二千度食。其中而有吃食。及不吃食时。所谓嗔怒时。苦恼时。路行时。清斋时。急务时。睡眠时。醉闷时。此皆不食。复有得食不食。亦有不得亦不食。如是食及不食。彼食之内。略说得食。乃有七十二千遍食。复次苾刍。此阎浮提。如上所说。及从乳母食。一月半月昼夜及年。吃食时及不食时。约中间说。尔时佛告诸苾刍言。我说人中寿命五十岁。四大王天成一昼夜。以彼昼夜。成彼一月十二月成年。以彼长年寿命五百。彼算人间昼夜寿命。当九十洛叉。然后命终。以彼四大王天五百岁寿命。成等活地狱为一昼夜。彼以三十昼夜。成彼一月。以彼十二月。成彼一年。以彼长年算数五百为等活大地狱中有情寿命。以彼五百年。当四大王天五百四十洛叉。即当人间比较算数。计一万六千二百俱胝年。彼等活大地狱中。寿命方尽。尔时世尊。即说伽陀曰。
　　恶业身具三　　口业恶有四
　　意三业亦然　　罪毕苦方出
　　等活地狱中　　恶业同皆入
　　万六千二百　　俱胝恒受苦
　　生彼地狱中　　冤家互相杀
　　死已复重稣　　业尽苦方出
　　尔时佛告诸苾刍言。人间一百年。彼忉利天。成一昼夜。以彼三十昼夜。成彼一月。以彼十二月。成彼一年。忉利天中。寿命一千岁。以彼天中一千年。较量人间算数。当一十八俱胝年。彼天此后命终。尔时佛告诸苾刍言。彼天寿命一千岁。当彼黑绳大地狱中。成一昼夜。彼以三十昼夜。成月及年。彼大地狱中。寿命一千岁。以彼一千年。较量算数。即当人间三万二千四百俱胝年。彼黑绳大地狱中。然后命终。尔时世尊。即说颂曰。
　　憎嫌师父母　　毁谤佛声闻
　　破坏和合人　　黑绳受大苦
　　恶业亲自作　　地狱苦须受
　　回避免无由　　业尽方始出
　　尔时佛告诸苾刍言。人间二百年彼夜摩天。为一昼夜。以彼昼夜三十日成月。十二月成年。彼夜摩天寿命二千岁。彼当人间算数。计三十六俱胝年。较量寿命彼天然后命终。又以彼天寿二千岁。为众合大地狱中成一昼夜。以彼三十昼夜。成彼一月。以彼十二月成彼一年。彼众合大地狱中。寿命二千岁。较量彼处算数。即当人间计三万二千四百俱胝年。彼地狱中。然后命终。尔时世尊即说颂曰。
　　三种不善业　　众合地狱生
　　善三业不修　　牛羊鹿残害
　　猪狗及非人　　众合互相杀
　　苦因苦处生　　业尽方始出
　　尔时佛告诸苾刍言。人间四百年。为彼睹史多天成一昼夜。以彼三十昼夜。成彼一月及年。彼睹史多天。寿命四千岁。当人间算数计七十二俱胝年。彼天寿量。然后命终。以彼天中寿四千岁。为叫唤大地狱中成一昼夜。以彼三十昼夜。成月及年。彼叫唤大地狱中。寿四千岁。当睹史多天四千三百二十俱胝年。彼当人间一十二万九千六百俱胝年。彼叫唤大地狱中。然后命终。尔时世尊。即说颂曰。
　　杀生造极恶　　叫唤恒受罪
　　作恶虚诳人　　业尽苦方出
　　尔时佛告诸苾刍言。人间八百年。为彼乐变化天成一昼夜。以彼三十日成月。十二月成年。比较算数。彼乐变化天。寿命八千岁。比较人间。计一百四十四俱胝年。彼天然后命终。又以彼天寿命八千岁。比较大叫唤大地狱中。成一昼夜。以彼三十昼夜。成月及年。彼大叫唤大地狱中。寿命八千岁。比较算数。即当人间二十五万九千俱胝年。较量彼寿。然后命终。尔时世尊。即说颂曰。
　　我见及贪欲　　谤法罪最深
　　作恶并盖缠　　生大叫唤中
　　叫唤大地狱　　身毛皆竖立
　　吃饮火焰烧　　回避禁难出
　　虚诳爱杀生　　剑轮狗鹙鸟
　　食髓老铁乌　　残害[馬　　展]无免
　　尔时佛告诸苾刍言。若人间一千六百年。为他化自在天成一昼夜。以彼三十昼夜成月。十二月成年。比较算数。彼他化自在天寿命一万六千岁。比较算数。当人间二百八十八俱胝年。彼天然后命终。又以彼天一万六千岁。比较炎热大地狱中成一昼夜。以彼三十昼夜成月。十二月成年。彼炎热大地狱中。寿命一万六千岁。较量算数。当人间六十万八千四百俱胝年。彼地狱中。然后命终。尔时世尊。即说颂曰。
　　恼乱于父母　　沙门婆罗门
　　善业不修习　　恒受炎热苦
　　诳惑诸众生　　炎热地狱受
　　所作恶不亡　　业尽方此出
　　尔时世尊告苾刍言。汝应谛听。较量算数疱地狱等众生寿命。时诸苾刍白佛言。善逝。我等乐闻。受持忆念。唯愿演说。此疱地狱有情寿命。比较长短。尔时世尊。告苾刍曰。善哉善哉。吾今为汝分别演说此疱地狱寿命之事。积聚胡麻。满一婆诃。可容二十佉梨。彼有天人百年一粒。二十佉梨一一捻尽。彼疱地狱寿命方满。复次苾刍。我说众生寿命较量。又如疱裂之中。寿命二十婆诃胡麻。如是阿吒[舀　　鳥]中。寿命四十婆诃麻。贺贺凡中。寿命六十婆诃麻。护护凡中寿命八十婆诃麻。青莲华中寿命一百婆诃麻。红莲华中寿命一百二十婆诃麻。如是于大红莲华中。寿命一百四十婆诃麻。一一之中满圌胡麻。百年一粒除去。胡麻粒粒皆尽。彼诸有情方满寿命。如是苾刍。舍利子。大目健连。及天寿等。并诸眷属。若复有人。心行暴恶。自身当堕此大地狱。是故苾刍。应如是知。若复有人。身患焦瘦。不生嗔恚。心不轻慢。是故苾刍。智者如是。应当修觉。尔时世尊。即说颂曰。
　　若人发恶言　　毁他如刀斧
　　剑轮斩其身　　皆从自口出
　　毁谤于贤善　　称赞复欢喜
　　斗诤结宿冤　　死入地狱疾
　　资财他所有　　斗诤生嫉妒
　　恼彼不安乐　　当受疱裂苦
　　毁谤于善逝　　意悦生欢喜
　　百千疱裂劫　　恒受地狱苦
　　发恶身口意　　毁谤诸贤圣
　　五百三十六　　疱劫恒受苦
　　广作业无边　　罪犯及虚诳
　　长劫地狱中　　业尽后方出
　　复次佛告诸苾刍等。此极炎热大地狱中有情寿命。寿半中劫。较量算数。然后命终。尔时世尊即说颂曰。
　　恒作恶业因　　爱乐安乐果
　　远离于人天　　当生炎热狱
　　打骂师父母　　沙门婆罗门
　　邪见断善根　　极热受大苦
　　复次佛告诸苾刍言。彼之阿鼻大地狱中。较量寿命。此后命终。若提婆达多。及于一切愚迷之人。于如来处。而发恶心。破坏塔寺。焚烧经像。出佛身血。杀阿罗汉。驱役苾刍苾刍尼等。命终必堕阿鼻大地狱中。受苦无穷。尔时世尊。即说颂曰。
　　毁谤三乘教　　杀圣阿罗汉
　　愚痴毁求法　　获报无间罪
　　刺竹果自坏　　恶业恶趣生
　　如是放逸罪　　阿鼻地狱受
　　尔时佛告诸苾刍言。梵众天中寿命半劫。此后命终。苾刍应知。梵辅天中寿命一劫。然后命终。大梵天中寿命一劫半。然后命终。苾刍应知。少光天中寿命二劫然后命终。无量光天寿命四劫。然后命终。极光净天寿命八劫。然后命终。苾刍应知。少静天中寿命十六劫。然后命终。若无量静天寿命三十二劫。然后命终。若遍静天寿命六十四劫。然后命终。苾刍应知。若无云天寿命一百二十五劫。此后命终。若福生天寿命二百五十劫。然后命终。若广果天寿命五百劫。然后命终。若无想天寿命亦然。苾刍应知。若无烦天寿命一千劫。然后命终。无热天中寿命二千劫。然后命终。苾刍应知善现天中寿命四千劫。此后命终。若善见天寿命八千劫。此后命终。若色究竟天寿命一万六千劫。然后命终。苾刍应知空无边处有情寿命二万大劫然后命终。识无边处寿命四万大劫。此后命终。无所有处寿命六万大劫。此后命终。若非想非非想处有情寿命八万大劫。然后命终。
　　尔时佛告诸苾刍言。如是乃至在阿鼻大地狱中。乃至非想非非想处。轮回如此。苾刍应知。如是轮回五趣有情。往来不息。现有生异灭三种之相。苾刍当知。如是三种回轮之性。少分之中。不可爱乐。亦不可羡。于一刹那。而非久住。何以故。苾刍当知。所谓苦性故。不可爱乐。如是少秽。何况多秽。如是少秽。不可爱乐。亦不可羡。彼一刹那。而非究竟。何以故。苾刍应知轮回之苦。不可爱乐。若有愚迷。寡闻众生。轮回五趣。往来不息。轮回之行。常不舍离。不能出于地狱中苦。亦不能出饿鬼中苦。恒堕恶趣。是故苾刍。应如是学。如是轮回大苦。不应爱乐。苾刍当知。策勤精进断灭轮回。尔时世尊。说此法已。彼诸苾刍等。一心欢喜。信受奉行。


