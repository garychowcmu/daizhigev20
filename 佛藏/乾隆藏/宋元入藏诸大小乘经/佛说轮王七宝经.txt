佛说轮王七宝经一卷


宋元入藏诸大小乘经
佛说轮王七宝经一卷
宋西天北印度三藏传法大师施护奉诏译

　　

佛说轮王七宝经
　　如是我闻。一时佛在舍卫国。与大刍苾众俱。是时佛告诸苾刍言。汝等当知。有刹帝利大灌顶王。已受灌顶得轮王位。威德自在人所尊重出现世间。其王出时有七宝现。何等为七所谓轮宝象宝马宝主藏臣宝主兵臣宝摩尼宝女宝。如是七宝随王出现。何名轮宝。所谓千辐金轮最上殊妙。诸相圆满有大威力。其金轮宝从空而下住王宫门。是时彼刹帝利大灌顶轮王。见是轮宝出已心大欢喜。即告侍臣言。汝今速严四兵当出游幸。是时侍臣受王命已。即严四兵既严整已。即诣王所而白王言。四兵已严王出游幸。今正是时。尔时彼刹帝利大灌顶轮王。即从座起整其衣服出于宫门。彼千辐轮导于王前。从王右手顺次而转。是时彼王游于四海。于少时间即还王宫。以其轮宝功能胜故。诸苾刍。此名刹帝利大灌顶轮王出时第一轮宝出现。
　　复次诸苾刍。彼刹帝利大灌顶轮王出时。复有象宝出现。其相殊妙纯白无杂。犹如大龙。七处具足圆满而住。从于北方乘空而来住王宫门。是时臣寮见是事已。即驭王所具。以其事而白于王。彼大灌顶轮王见是象宝出已。心大欢喜内自思惟。甚为贤善最大殊胜。我有所用而必当取。是时彼王谓诸臣言。象宝出现。汝等宜应专勤守护备吾所用。是时侍臣受王命已。于长时中专勤守护。善巧调习无少损失备王所用。佛告诸苾刍。往昔有刹帝利大灌顶轮王出世。是时亦有象宝出现。其王于晨朝时乘彼象宝。游于四海即时还宫。汝等当知。象宝有是胜妙功能。诸苾刍。此名大灌顶轮王出时第二象宝出现。
　　复次诸苾刍。大灌顶轮王出时。复有马宝出现。其数有四。诸分圆满而各有其上妙色相。所谓青黄赤白。项颈妙好犹如谟啰。行步迅疾而复调善。是四马宝出现宫门。尔时臣寮见是马宝希有妙好。即驭王所。彼大灌顶轮王见是四马宝已。心大欢喜内自思惟。马宝出现甚为贤善。我有所用必当如意。彼大灌顶轮王而复宣言。汝等诸臣。于长时中当勤守护善巧调习。我有所用而必当取。是时臣寮受王命已。长时守护备王所用。诸苾刍。往昔有大灌顶轮王出世。是时亦有马宝出现。其王于晨朝时乘是马宝。游于四海即复还宫。汝等当知。马宝有是殊胜功能。诸苾刍。此名大灌顶轮王出时第三马宝出现。
　　复次诸苾刍。轮王出时复有主藏臣宝出现。是时有大宝藏。坚牢具足大财大富彼臣所主。时主藏臣。即诣王所作是白言。有大宝藏一切殊妙珍宝具足。所谓金等一切宝物王有所用。我当授王一切如意无少阙失。是时轮王见是主藏臣宝出已。心大欢喜。又闻其言金等诸宝一切具足获大如意。时王即谓彼主藏臣宝言。汝今有如是色相神通威力。能主地中广大伏藏。金等诸宝一切具足。观如是事甚为希有最上贤善汝善主持。我有所欲汝当供给。余非欲者亦善主持。诸苾刍。汝等当知。此地伏藏。人所不见非人即见。轮王出时有主藏臣而自出现。为王守护一切供给。此名轮王出时第四主藏臣宝出现。
　　复次诸苾刍。轮王出时复有主兵臣宝出现。是时彼臣有大智略勇猛威德。大力色相一切具足。善御兵众护王国界不令侵扰。时主兵臣诣于王所。白如是言。大王当知。我善主兵守护王境。若时非时诸有所作。当如王意无少阙失。是时彼王见是主兵臣宝出现已。心大欢喜即谓彼言汝今有大智略勇猛威德大力色相。若时非时一切能作。善御兵众。守护国界。甚为贤善。汝当长时亲辅于我。诸有所为汝善方便。汝今于王是大守护。诸苾刍。此名轮王出时第五主兵臣宝出现。
　　复次诸苾刍。轮王出时复有大摩尼宝出现。彼摩尼宝最上色相妙好殊胜。有大光明圆满具足。其光广大普照一切有大功能。于王宫中。若有是宝而彼夜暗非灯所照。宝出光明自然照曜犹如日光。诸苾刍。往昔有大轮王出世。是时亦有大摩尼宝出现有大光明。彼王尔时欲验其能。即敕臣寮速严四兵。当于夜分出游园林。是时臣寮受王命已。即严四兵速诣王所白如是言。四兵已集王出游幸今正是时。尔时彼王。即以大摩尼宝置旌旗上引导王前。于夜分中出游园林。其宝光明照一由旬。其王四兵皆悉光明互相映曜。如天光明等无有异。诸苾刍。此名轮王出时第六大摩尼宝出现。
　　复次诸苾刍。轮王出时复有女宝出现。最上色相诸分圆满妙好第一。诸世间人无有等者。轻妙柔软如干唧梨。身诸毛孔出诸妙香。譬如盛香宝器。于一切时香气常在。又复女宝所有出入之息。一一皆如青莲华香人所爱乐。如王所行女宝从后。诸有所作适悦自在。性行贞正不受邪染。常出爱语人所乐闻。面有光明人所喜见。诸苾刍。此名轮王出时第七女宝出现。
　　佛告诸苾刍。如是名为轮王出时七宝出现。汝等当知。如来应供正等正觉出时。宣说七觉支法。何等为七。所谓念觉支。择法觉支。精进觉支。喜觉支。轻安觉支。定觉支。舍觉支。如是名为七觉支法。唯除如来应供正等正觉出世宣说。如前七宝亦如是。唯除大灌顶轮王出时其宝出现。汝等当知。如来所说七觉支法。令诸众生如理修行。一切皆得安乐利益。汝等当勤如是修学。
