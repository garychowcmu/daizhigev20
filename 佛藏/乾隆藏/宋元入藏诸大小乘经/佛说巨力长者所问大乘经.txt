佛说巨力长者所问大乘经三卷


宋元入藏诸大小乘经
佛说巨力长者所问大乘经三卷
宋西天宝法大师赐紫沙门智吉祥等奉诏译


　　

佛说巨力长者所问大乘经卷上
　　如是我闻。一时世尊在舍卫国只陀园林给孤独舍。与大比丘众千二百五十人俱。皆是阿罗汉。一切漏尽离烦恼缚。心善解脱慧善解脱。如大龙王神用变化。诸所应作无所未办。除去重担逮得己利。心智解脱诸法自在。善能修习到彼岸行。复有尊者阿难。多闻利根而为上首。复有五百菩萨摩诃萨。得诸陀罗尼住三摩地。俱在众中。尔时舍卫大城有一长者。名曰巨力。色相具足名称远闻。而是长者其家巨富。多诸金银琉璃砗磲码瑙珊瑚琥珀大摩尼珠奇妙珍宝。种种库藏悉皆盈溢。资财五谷不可算数。一切受用珍玩之具。随意满足。凡欲所须亦无阙乏。出入息利周遍他国无处不有。其诸驱役奴婢仆从执作吏人。象马车乘亦复众多。于是长者所居之地。壮丽严雅重门楼阁。堂房舍宇杂宝间饰。光明互照园苑池沼。奇异华果尽集其中种种庄严余无可比。婇女妓乐悉皆上妙。唯除王者余无所及。长者于中极受娱乐。昼夜六时曾无有间。于是长者。复有五百长者以为弼辅。主执珍宝。守持库藏资生之具。尔时巨力长者。忽于一时。善根成熟心生觉悟。即自念言。浮世匪坚如梦所见。一切色相终归磨灭。而此身者。体性本空亦复败坏。五欲乐因增生苦果。群盲迷倒无解脱时。即于是时。呼诸长者皆来集坐。告彼众人。皆应寂静各各谛听。一切诸法缘聚而生缘散而灭。体性非实终归败坏。众生妄念起诸分别。执有我身及我眷属。不知无常刹那生灭。钱财屋宅翻成他有。愚痴自大造五趣因。结业既成受诸异报。恶道易往善趣难生。汝等当知人身难得。今更若能于刹那顷。发生正念斯谓为难。汝诸长者。还能知彼诸佛如来出兴世间难得值遇。既生佛国信心不退此亦为难。于佛正教起信向心。厌离世俗出家为难。虽复出家。能修比丘清净梵行息除恶缘。而是为难。昼夜精勤习诸禅那远离散乱。亦复为难。若性聪慧善能分别诸法真伪。此则为难。今得为人复遇善王。息诸斗诤住安乐地。亦甚为难。若诸众生。修诸功德生如来国心常坚固。是亦为难。又诸众生。能以方便善巧语言。种种劝诱诸善知识。营修福业往诣佛所亲近供养。是则为难。若有众生。远离贫穷鲜薄愚痴。多诸福慧生佛国土。于众人中。能作种种庄严佛事。此则为难若有众生。于声闻乘精进禁戒欲求解脱。于辟支佛乘欲求解脱。于无上乘欲求解脱。真实为难尔时巨力长者。说是三乘及诸事已。谓众人言。如我所说应生觉悟。了达色相不得坚固。是时坐中五百长者闻说是事。如昏醉人殊无醒觉。于时众中有一长者。从坐而起。白巨力长者言。我等今者咸皆有疑。云何名为声闻缘觉及无上乘。云何世间所有色相五欲乐具。体性不坚刹那生灭。重为我等分别解说。愿乐欲闻。尔时巨力长者语彼长者及众人言。今此舍卫大城。于只陀林给孤精舍有佛世尊。三明六通具八解脱。十力四无所畏十八不共功德具足。名一切智号天人师。在彼集会。为众说法决众疑网。我与汝等可共俱往亲近供养。请问如来如是妙法。时五百长者闻如是说。各各欢喜踊跃无量。持妙香华种种珍宝。从巨力长者俱诣佛所。右绕三匝顶礼佛足。恭敬供养歌咏赞叹。退坐一面。尔时世尊观彼长者等善根成熟堪受胜法。告巨力长者并五百长者言。汝等何因而来至此。尔时众中有一长者。从坐而起。偏袒右肩右膝着地。合掌恭敬赞叹世尊。而作是言。我等先闻巨力长者方便教示。世间色相五欲乐具。性不坚实会归磨灭。乃至广说。今此人身甚为难得。若复能于一刹那顷。发生正念断邪妄心。斯亦为难诸佛如来出兴世间。值遇亦难既生佛国须具信心。斯亦为难。于佛正教起信向心。厌离世俗忻求出家。此亦为难。虽复出家。能修比丘清净梵行息诸恶缘。是则为难。昼夜精勤习诸禅那远离散乱。亦复为难。若性聪慧善能分别诸法真伪。此则为难。今得为人复遇善王。息诸斗诤住安乐地。亦甚为难。若诸众生修诸功德生如来国。是亦为难。又诸众生。能以方便善巧语言。种种劝诱诸善知识营修福业。往诣佛所亲近供养。是则为难。若有众生多诸福慧生佛国土。能作种种庄严佛事。此则为难。若有众生。于声闻乘辟支佛乘及无上乘。欲求解脱。真实为难。是时巨力长者为我等辈。说世间法乃至三乘及诸难事。我等虽闻皆不晓悟。各各愿乐。亲近如来应正等觉。有大神通具一切智。惟愿慈悲广为我等。开示演说三乘妙法及诸难事。世间人身色相五欲。虚幻不实终归磨灭。令诸闻者悟生灭相。究竟修行菩萨圣道。皆得发生阿耨多罗三藐三菩提心。尔时世尊告彼长者等言。善哉善哉。诸善男子。汝等善能请问如来三乘妙法及诸难事。色相幻化五欲不坚。汝等谛听善思念之。如来应正等觉出现世间。随众生性说三乘法。方便开示种种譬喻。称彼根宜信解晓悟。令各渐证清净涅槃。若有众生。有如来性。于无上乘善根成熟。闻佛演说阿耨多罗三藐三菩提法。心无怯畏爱乐忻求。智慧明了精进修学虽遇苦缘冤家逼害坚固不退。究竟证于无上菩提。若诸众生。于辟支佛乘善根成熟。闻佛说于十二因缘流转还灭顺逆观行。谛了无疑深生信解。或因世间四时荣谢。觉悟无常独证圣果。若诸众生。于声闻乘善根成熟。闻佛说于四圣谛法。随有所解。知苦断集证灭修道。四向四果证于无学。如是三乘权实顿渐。各随众生根器大小。爱乐修学。远离生死解脱安乐。尔时巨力长者。并五百长者。闻佛所说咸皆欢喜。踊跃无量同声赞言。善哉善哉。能仁大士。善能演说三乘妙法。我等今者。愿乐欲闻无上大乘。甚深法义秘密之行。种种言辞方便譬喻。令我等辈于阿耨多罗三藐三菩提法而无疑惑。深生信解坚固修学。终证菩提心无退舍。尔时世尊告巨力长者并诸长者言。彼无上乘最胜深法。是菩萨摩诃萨大智大悲所行之道。非诸声闻及独觉人安足处所故。凡夫人难信难解。汝等当知合掌谛听。善男子。若诸众生。住本性中。于无上乘欲求修习。当于一切有情起大悲心。平等救护爱念摄受。如己师长如己父母。儿女眷属亲爱怜愍。以清净心设广大施。见裸露者施之衣服。见饥渴者施之饮食。见贫穷者施以资财。见病苦者施以良药。床敷卧具田园屋宅。上妙珍宝花鬘璎珞。末香涂香诸供养具。乃至男女眷属及自身命。行于布施。为趋菩提心无吝惜。不由他教。性自修习檀波罗蜜。若见众生不乐佛法不行正道。毁訾三乘住于邪见。断绝善根纵贪嗔痴。造诸罪业。命终当堕那落迦中及诸恶趣。受种种苦无有休息。而是修行无上乘者。于彼有情起大悲心眷念怜愍不惜身命。发大誓愿住彼诸趣苦有情所。方便语言说种种法。化彼有情发菩提心。续诸善念厌苦报身忻菩萨行。令于未来同志修习清净施行坚固无失。亦以资财饮食衣服自身肢体及亲眷属。花鬘璎珞床敷卧具。末香涂香资生之具。了悟色空心无耽着。悉能捐舍志乐。自求阿耨多罗三藐三菩提法。亦复展转化诸有情同修胜行。若有众生。求无上乘心无下劣。坚固修习尸波罗蜜。有大愿力修持净戒。清净无染非有毁犯。于三种戒渐次修学。行住坐卧威仪具足。调伏三毒密护诸根。魔境现前心速觉悟不生爱乐。虽遇恶人及诸冤对势力逼遣。而此行人心住正念。设有所犯无爱着心。身语意业离过清净。于诸善法遍能习学。于诸有情悉皆饶益远离损害。于诸声闻及辟支佛作无作戒。无片舍心。乃至世间人天善戒。亦能守护。若有众生。求无上乘行忍辱行。成就修习羼波罗蜜。嗔恚轻微性自柔软。于诸有情多所饶益。遇诸冤家诃骂捶打苦言加谤。而是行人不生怨怒。欢喜任持。或遭寒热贫病困乏诸逼迫事。为趋菩提安受众苦。设有恶人欲相谋害。复加凌辱损恼身命。而是行人。观诸有情缘生幻有刹那灭谢。不见有情。唯存空法故。不起心还生逆害。若有众生求无上乘。为欲成就毗梨耶波罗蜜。勇捍进求菩萨胜法。始从发起大菩提心。习诸正行。虽遇苦缘未尝退怠。烦恼冤贼竞相损害。被精进甲御捍令伏。心常勇猛无诸怯畏。经历长时坚固不退。若有众生求无上乘。寂静修学禅那波罗蜜。止息散乱正念现前。调畅身心。速离粗重沉掉障染。适悦轻安正智显现。若有众生求无上乘。心自聪敏。性能修习般若波罗蜜多。智慧明了博达真伪。方便开导善巧分别邪正因果。愚痴闇钝障染轻微。若有众生。为求阿耨多罗三藐三菩提法。心常平等离冤亲相不生分别。若见众生。行于布施及不布施。心无爱恶。若见众生。守护净戒及有毁犯。亦无爱恶。若见众生。修忍辱行及不忍辱。能行精进及不精进。修诸禅那无禅那者。智慧明了愚痴闇钝。于如是等诸众生类。离分别相皆无爱恶。彼此高下平等所观。谓此诸法本无差别。同一法界无别自性。摩诃衍义最上菩提。是诸如来圆满妙智。若有众生。于无上乘起一念信。乃至发心。求于阿耨多罗三藐三菩提。即此是名向如来家住菩萨地。尔时巨力长者。并五百长者等。闻佛所说如是妙法。欢喜踊跃得未曾有。而白佛言。大悲世尊。善为我等。分别演说大乘法要。令我等辈深生信解爱乐修学。若诸众生。为求无上最胜大乘。不惜身命。捐舍舍宅资财宝物。及诸眷属。饮食衣服床敷卧具。花鬘璎珞末香涂香。及以种种诸供养具。我等今者皆愿学彼。诸菩萨人求无上乘修菩提行。不惜身命及诸眷属。上妙珍宝资生之具。布施供养。及行菩萨诸波罗蜜。惟愿如来应正等觉。为我等辈。摄受证知令不忘失。尔时世尊告巨力长者并诸长者言。汝等谛听。若有众生为求菩提悲愍有情。虽复布施不求富贵。虽复持戒不求端严。虽复忍辱不求眷属。虽复精进禅定智慧。为愍众生求无上乘。不为世间轮回因果。若有众生利根智慧。了达世间色身五欲生灭幻化。但有假名无实体性。观其身相。卵胎湿化假和合成。如沫如泡乍生乍灭。众生妄念谓得久居。复观此身。由如阳焰本无实体。从渴爱生妄情为水。亦如芭蕉体无坚实。今此身者。毕竟是幻从颠倒生。虚假浮脆。亦如旷野空无所有。亦如行厕秽污充满。一身九窍常流不净。亦如秽井满中臭恶。深可厌恶。又如冤贼亦如毒蛇。甚不可爱。五欲烦恼由若瀑流。漂溺有情入生死海。汨没流转难有出期。汝等今者。亲近如来学菩萨行。厌离世间五欲尘劳。色身败坏一切不坚。求于无上最胜大乘。渐次修习诸波罗蜜。欲证解脱甚为难得。
佛说巨力长者所问大乘经卷中
　　尔时世尊复告巨力长者及诸长者言。汝等宿植善本信根坚固。欲学菩萨摩诃萨所修之行。伏断障染求证菩提。应当观彼诸有情类。从无始来轮回流转。持苦报身经历多生不可限数而此色身无有坚实如幻如化。是诸有情颠倒妄念构造业因。外藉众缘积集成就。如水为冰及如聚沫。五蕴四大先业为因招感势力。积集诸种住识藏中。假彼父母情爱和合贪喜俱极。最后各出浓厚精血。号羯罗蓝。识依于彼最初而住。以至后时精血交结。不净凝成处于胎中。所历诸位。业风内吹肢相增长。由业势力渐渐所资。色身四大诸根具足。心识烦恼亦共俱生。既离胎胞。外风所触楚痛发声。于一切境不能明了。风缘动转有出入息。饮啖母乳结生便利。心识现行生诸分别。耽众食味资益诸根。皮肤血肉肠胃骨髓。发毛爪齿涕唾便利。身形肢体好丑之相。从自业因受诸异报。贪嗔痴慢烦恼随逐。于冤亲境妄生违顺。五欲色相纵意染着。于业报身复增业报。密近恶友疏慢尊亲。于菩萨人及真实法。心不爱乐亦不餐采。恣任愚痴造作诸恶。嗔恚暴害谄曲嫉妒。忿戾斗诤捶打骂辱。损恼有情。于男女色横生染着。如绳缚物不相舍离。于自身相不念无常。谓得长时永无殒谢。于诸资财及以珍宝。多求积聚而无厌足。尘劳垢染覆盖心识。不修智慧增长无明。不觉世间男女色相。及以自身五根四大杂染所起。由颠倒缘堕不净处。皮肤血肉发毛爪齿本无自相。从彼贪爱结业所生。流转轮回因缘不断。生死苦果无暂停息。烦恼业火烧逼身心。于昼夜时未尝安适。愚盲闇钝懈怠放逸。不乐菩提违背圣道。于自心垢不求清净。身常倨傲心意贡高。诬谤因果轻毁贤善。于有为相虚幻空法。不觉不知。如是无智诸有情类。处生死海无有出期。汝诸长者。于如是事。应悉觉悟了知。色相珍玩资具男女眷属。假缘而有相会暂时。眷念方隆已归磨灭。五蕴身相本性皆空。由诸妄因受诸异报。如梦中人历种种事。觉已皆空都无所有。是故菩萨摩诃萨。志求阿耨多罗三藐三菩提于诸色相觉悟解脱。障染轻微智慧明了。虽发大愿往诸趣中受种种身。为化众生心无颠倒。如是乃至遍十方刹。随顺众生作诸事业。布施软语利行同事。方便摄受饶益有情。舍邪见家人于正道。修诸善行同趣大乘。远至菩提誓无退屈。善男子。菩萨摩诃萨。为求阿耨多罗三藐三菩提。身心清净得四总持。于名句义印忍不忘谛审思惟。达彼真实诸法自性。菩萨摩诃萨。身心清净。于诸有情平等任持。不生冤亲憎爱分别。菩萨摩诃萨。身心清净。不着世间上妙美食。唯餐法喜禅悦之味。菩萨摩诃萨。身心清净。观诸世间一切有为生灭之相。皆是虚妄无有真实。菩萨摩诃萨。身心清净。孝养父母敬顺师长。承受教诲无轻慢心。菩萨摩诃萨。身心清净。生于上族为大国王。正法化民息除斗诤。菩萨摩诃萨。身心清净。远离暴害屠儿魁脍。诸恶律仪旃陀罗行。少欲知足无不与取。常修梵行绝爱染心。菩萨摩诃萨。身心清净。言语真实离于虚妄。音声清彻令人乐闻。说法如泉流注不断。菩萨摩诃萨。身心清净。善能调伏贪嗔痴等。于三有果心不染着。苦法资具亦不舍离。智慧现前心常明了。菩萨摩诃萨。身心清净。四等六度昼夜修习乃至长时。无少疲倦。八万四千烦恼尘劳。一一对治生诸功德。菩萨摩诃萨。身心清净。不着菩提不厌生灭。于诸法中心得自在。或入流转或证涅槃。菩萨摩诃萨。身心清净。于今佛说最上大乘。深生爱乐。及能忆念过去诸佛甚深经典。任持不忘。亦能宣转诸佛法轮。如大江河流注无尽。菩萨摩诃萨身心清净。远离谄曲憍慢嫉妒恶兽毒虫毕舍遮行。慈爱有情不生损恼。菩萨摩诃萨。身心清净。不贪资具不念饮食。不舍贫乏及与孤露。所生之处资财丰足。眷属成就身相端正。有大威德。菩萨摩诃萨。身心清净。于一切乐无不了知。于一切苦无不解脱。生老病死亲爱别离。所欲难得仇仇会遇众苦现前悉能晓了。不为恼触。观诸有情及以色相。如梦如幻无有坚固。汝诸长者。随其所闻当如是知。诸大菩萨身心清净。四大五蕴色身空聚毕竟非实。尔时世尊复告巨力长者等言。善男子。如是菩萨摩诃萨。于生死界。其所爱身为缘有情。示现形相无有希求。于种种境远离爱染。身心平等无取无舍。常作善事利益安乐。饶益众生未尝懈废。所有寿命于三界中或增或减。随顺众生。所乐差别。为令觉悟心无所欲。于诸众生平等一观。于诸世中上妙珍宝受用之具。金银库藏钱财谷米。衣服饮食床榻卧具。涂香末香花鬘璎珞婇女眷属。一切世间种种上妙严饰之具于自所有色身寿命。而是菩萨摩诃萨悉无爱恋。若有众生。而来求乞钱财谷米金银库藏珍妙之物。衣服饮食床榻卧具涂香末香花鬘璎珞。男子婇女内外眷属。色身寿命悉皆能舍。未尝有心于刹那顷暂生悭吝。何以故。是菩萨摩诃萨。久悟虚幻。于生灭相而无染着。为欲圆满六波罗蜜到于彼岸。度脱众生亦离苦际。是故于此生灭因缘虚幻境相。唯求远离。无心取着故无吝惜。善男子当知。菩萨摩诃萨。如是修行六到彼岸微妙胜行。精进长时无少懈怠。即当速得成就无上正等菩提。永契真常心无退转。尔时世尊为诸长者。重宣此义而说偈言。
　　善哉长者　　汝等当知　　是菩萨人
　　于生灭法　　种种身相　　种种寿命
　　严饰之具　　婇女眷属　　为欲圆满
　　六波罗蜜　　转化众生　　远离苦际
　　于此所有　　皆不爱着　　汝善男子
　　欢喜谛听　　于菩萨行　　当勤修习
　　勿以贪嗔　　烦恼绳索　　昼夜系缚
　　沦堕三涂　　无有休息　　汝善男子
　　是身犹如　　饮食之器　　内外之间
　　常令清净　　诸恶毒物　　不令入中
　　参诸上味　　若有饮啖　　损坏色身
　　及与寿命　　身中若有　　贪嗔痴等
　　烦恼毒药　　参诸法味　　众生饮啖
　　损坏法身　　及与慧命　　汝善男子
　　一切众生　　无始时来　　少有智慧
　　如彼婴儿　　但念乳食　　余无知见
　　于诸境相　　不能分别　　生灭过患
　　由因感果　　果复造因　　智不现前
　　心常痴暗　　唯贪饮食　　资益四大
　　常处梦中　　而无醒觉　　于佛教法
　　心无修习　　犹如醉人　　言无义味
　　于五欲境　　未尝远离　　昼夜邪思
　　唯增苦恼　　愁忧积集　　身心放逸
　　纵无明流　　入生死海　　漂沉汨没
　　受诸业报　　饥寒困苦　　羸瘦憔悴
　　远于彼岸　　不能解脱　　此诸众生
　　从久远来　　于自真心　　尘惑所昏
　　不能觉悟　　故于幻境　　贪爱染着
　　汝诸长者　　当知己身　　假因缘成
　　无有坚固　　但由业力　　造作招集
　　生死轮回　　受诸异报　　循环远劫
　　无解脱时　　智者观之　　深心厌舍
　　凡夫愚昧　　不念无常　　着我着人
　　专自逸乐　　不亲善友　　自构业缘
　　身坏命终　　当堕地狱　　轮转三界
　　受诸苦恼　　大火逼身　　逃窜无地
　　诸佛大悲　　哀愍世间　　自无信心
　　亦难救护　　智者自知　　色身虚幻
　　无有真实　　但由业因　　之所招集
　　根尘大种　　和合积聚　　假名为身
　　如沫如泡　　毕竟无体　　脓血败坏
　　何所爱着　　是故当知　　于此聚中
　　作不净观　　深生厌离　　勤修圣法
　　趣不坏身　　远离众恶　　近善知识
　　信最上乘　　修菩提行　　广修福慧
　　生佛国中　　身心安乐　　清净无畏
　　以微妙衣　　及上饮食　　床榻卧具
　　花鬘璎珞　　无价宝香　　种种资具
　　充足无乏　　以清净心　　欢喜供养
　　惭愧胜解　　希除罪业　　增长福智
　　如是之人　　百千劫中　　于无上乘
　　发生信解　　渐以觉悟　　实性真空
　　本来寂静　　如海湛然　　无有增减
　　虽遇风缘　　水成波浪　　即波为水
　　动静一源　　如是了知　　住佛境界
　　不生恶趣　　渐息轮回　　百千俱胝
　　那庾多劫　　明了心地　　贪嗔痴慢
　　烦恼业因　　而不现行　　杂类苦果
　　自然不受　　色身坚固　　经无量时
　　欢喜快乐　　心无邪念　　亦无妄想
　　于颠倒境　　常生思惟　　善说法要
　　利益众生　　自无病行　　令他亦无
　　适悦调顺　　安隐快乐　　深入禅定
　　离诸苦缚　　常以善行　　守护众生
　　不作恶缘　　亲近智者　　称扬如来
　　最胜妙法　　恭敬赞叹　　踊跃奉行
　　观诸世间　　有为事相　　皆如幻梦
　　无一真实　　了知饮食　　色力寿命
　　烦恼苦本　　愚夫无知　　耽染爱着
　　无一刹那　　暂时间断　　味诸饮食
　　增长过失　　善友教诲　　心不信受
　　遇恶知识　　密近随逐　　深入愚痴
　　不能觉悟　　于诸尘境　　妄想执着
　　昼夜无时　　染诸娱乐　　智者观之
　　深生厌舍　　又诸世间　　色相幻惑
　　毕竟衰谢　　妻子男女　　眷属因缘
　　如行路人　　暂时而会　　因缘报尽
　　恩爱别离　　难以刹那　　相恋而住
　　汝诸长者　　当知幻身　　譬如画师
　　绘众色相　　好丑虽成　　毕竟当坏
　　又如冬月　　积水为冰　　坚厚暂时
　　终镕成水　　所以者何　　色相虚幻
　　体性非实　　而愚痴人　　随境生贪
　　染着爱乐　　心既颠倒　　造不善因
　　沦堕三涂　　受种种苦　　经于长劫
　　无有出期　　设生人天　　耽诸快乐
　　由此幻身　　造作恶业　　无有穷尽
　　如是痴人　　常为结使　　冤家魔娆
　　妻子男女　　父母眷属　　系缚在心
　　未尝舍离　　昼夜之间　　为彼缠缚
　　妄认为乐　　实是苦因　　恣任三毒
　　憎长憍慢　　如是之人　　违背善缘
　　不生智慧　　造作无边　　诸不律仪
　　于诸眷属　　父母妻子　　珍宝饮食
　　生苦法中　　心无厌足　　不思出离
　　耽染爱着　　多求财宝　　积集库藏
　　见诸贫穷　　饥饿众生　　无怜愍心
　　拯济困厄　　不行正道　　邪念增强
　　智人教示　　不能听受　　故处轮回
　　汝诸长者　　人之色身　　譬如大树
　　根茎枝叶　　悉皆繁茂　　久无湿润
　　土地干亢　　为日所炙　　脂脉皆尽
　　不经岁月　　必当枯朽　　一切众生
　　盛年壮色　　身相充满　　贪着世间
　　纵五欲乐　　筋血衰耗　　病苦所侵
　　形貌憔悴　　诸根衰谢　　不得久停
　　终归磨灭　　如是痴人　　爱着色身
　　贪诸财宝　　不知罪福　　不念无常
　　如树枯朽　　不久摧坏　　汝诸长者
　　观此幻身　　及彼资生　　金银琉璃
　　真珠摩尼　　砗磲码瑙　　珊瑚琥珀
　　体无真实　　犹如聚沫　　愚者迷情
　　妄生贵重　　但增贪欲　　杂乱正心
　　于佛法门　　无所趣入　　智者了知
　　色身资具　　一切皆如　　梦所见物
　　都无自相　　防护六根　　闭于五欲
　　亲近三宝　　行施等行　　息诸悭吝
　　绝爱染心　　观彼诸欲　　如大火聚
　　烧煮众生　　甚可怖畏　　不应恋着
佛说巨力长者所问大乘经卷下
　　佛告长者　　是诸众生　　于多劫中
　　积集诸法　　谓贪嗔痴　　见慢疑悔
　　于诸欲境　　触向迷着　　于昼夜时
　　曾无间断　　寂灭静虑　　未尝修习
　　生死苦源　　亦不观察　　不了世间
　　生灭之相　　无有自体　　毕竟归空
　　但由贪爱　　积集成种　　假因缘生
　　和合似有　　因缘势尽　　复归散灭
　　由本无明　　复生贪爱　　本末相续
　　加蚁循环　　于出世间　　真实理中
　　诸佛菩萨　　清净境界　　无有片心
　　爱乐趣入　　如是之人　　愚痴所覆
　　于生死海　　流转漂没　　五尘幻相
　　深心染着　　醉乱颠倒　　终无醒觉
　　若有众生　　善根成熟　　自然亲近
　　诸善知识　　心常修习　　行二利行
　　于诸增上　　补特伽罗　　能说法者
　　发希有心　　爱乐恭敬　　不生憍慢
　　于佛功德　　甚深微妙　　不思议境
　　无疑无谤　　亦不于诸　　五尘境中
　　虚妄迷执　　起于贪爱　　不作众罪
　　生灭苦因　　昼夜精勤　　思惟谛实
　　增诸胜行　　习施等法　　常乐读诵
　　大乘经典　　心无邪念　　无有异想
　　法喜禅悦　　清净梵行　　长养法身
　　及资慧命　　不同痴人　　染着世间
　　但念饮食　　色身资具　　五欲娱乐
　　常无厌舍　　不知苦本　　不求解脱
　　着诸外道　　邪觉邪思　　正念不生
　　无真实慧　　如说我有　　清净宝池
　　若有众生　　入中洗浴　　游戏娱乐
　　如是之人　　不久当得　　生诸天上
　　如是愚痴　　执诸异见　　迷失因果
　　邪妄推求　　颠倒正理　　修不净行
　　恶因苦果　　无解脱时　　汝诸长者
　　应当了知　　世间因果　　虚假和合
　　如木偶人　　所作事业　　而于其中
　　勿生憍慢　　帑藏珍财　　尊荣豪侈
　　如梦所见　　觉已即空　　而诸愚人
　　不知此等　　生灭幻化　　性本空寂
　　故于世间　　执为常有　　所以者何
　　由无始来　　起贪嗔痴　　缠缚不舍
　　违顺喜怒　　无有暂息　　冤家仇对
　　常现在前　　眷属广大　　财宝丰饶
　　密附亲近　　共成娱乐　　增长贪爱
　　为苦所因　　后或贫匮　　财物散失
　　乖异别离　　愁忧苦恼　　起诸诤讼
　　及其冤结　　至年老大　　加诸众苦
　　形色憔悴　　诸根衰朽　　朋善眷属
　　悉皆厌弃　　盛年壮色　　耽着五欲
　　不乐修行　　不思厌离　　老病相侵
　　空怀愁恼　　身坏命终　　堕于地狱
　　牛头驱责　　楚毒辛酸　　无救无依
　　远历长劫　　地狱报尽　　生饿鬼中
　　头如大山　　咽如针孔　　不识饮食
　　皮骨连立　　饿鬼报尽　　生畜生中
　　鳞介羽毛　　水陆飞走　　递相搏撮
　　常怀惊怖　　复遭网捕　　逃窜无由
　　鞭杖捶挞　　偿往宿债　　畜生业尽
　　或生人中　　贫穷卑贱　　诸根不具
　　资缘乏少　　多诸病苦　　设生富贵
　　福慧乖违　　所有资财　　不能受用
　　或多嗔恚　　常苦自心　　或染沉痾
　　而获夭逝　　如是果报　　由贪嗔痴
　　之所造作　　如蚕作茧　　而自缠缚
　　如蛾恋火　　终致烧然　　身心迫恼
　　无有暂安　　恶业相牵　　往来不住
　　于三恶道　　如游园观　　虽遇众苦
　　无悔惜心　　不求解脱　　亦无厌舍
　　受诸罪报　　难堪难忍　　窈窈冥冥
　　告诉无所　　当此之时　　父母妻子
　　一切眷属　　不相替代　　唯应自身
　　独受众殃　　从苦入苦　　无有休息
　　如是因缘　　皆由众生　　无始无明
　　相续发起　　贪嗔结使　　动身口意
　　广造诸恶　　未解悔除　　三有业因
　　念念增长　　汝诸长者　　若有众生
　　志乐寂静　　希求出离　　心于所缘
　　染净平等　　自然当得　　业障轻微
　　远离轮回　　杂恶果报　　于佛正法
　　信乐修习　　渐能调伏　　贪嗔痴等
　　亦能观察　　了知色身　　如幻如梦
　　如电如泡　　毕竟推求　　终无实处
　　诸有智人　　应当如是　　审谛观察
　　我法皆空　　而于诸佛　　真善法中
　　渐次修行　　施等胜行　　积集微妙
　　增上正法　　弃舍凡性　　克成圣种
　　譬如为山　　积土而成　　又如滴水
　　渐盈大器　　诸善男子　　于佛教乘
　　实事理中　　深忍乐欲　　于诸世道
　　不可味着　　舍虚妄法　　证真实性
　　离生死苦　　得无畏乐　　悟彼色相
　　犹如阳焰　　但诳妄情　　无实体性
　　如是观察　　诸法自相　　心不颠倒
　　究竟解脱　　是名名为　　菩萨乘性
　　善能安乐　　一切众生　　于佛所行
　　种种行愿　　随顺修觉　　心不退屈
　　精进长时　　无有懈废　　速能修习
　　六波罗蜜　　自行檀度　　不望报恩
　　三轮体空　　二缘俱泯　　或于后时
　　皆悉无悔　　诸根密护　　不犯尸罗
　　冤对现前　　亦无加报　　初中后夜
　　勇猛精进　　远离谊烦　　息诸散乱
　　于善恶品　　有力思择　　身业清净
　　常现律仪　　言音柔软　　和悦众心
　　意地无非　　绝诸觉观　　于诸如来
　　所有最上　　微妙深法　　则能趣入
　　以善巧智　　摄受众生　　称彼机宜
　　方便演说　　各令悟入　　解脱法门
　　时巨力长者。与五百长者。闻是法已。心大欢喜踊跃无量。于所闻法得深法忍。得最大忍。得无上忍。即从坐起绕佛三匝。头面礼足却住一面。尔时巨力长者。与五百长者等。异口同音白佛言。世尊。我等从昔已来。未曾闻是甚深妙法。今日乃于无上觉者。具一切智者。是诸世间施大法者之所。得闻如是妙法。由是了知世间诸法唯假施设。如幻梦等毕竟归空。悉皆悟入无生法忍。发阿耨多罗三藐三菩提心。愿我当来如今世尊。能于无量人天大众之中。作大师子吼。显示微妙清净法音。利益安乐一切众生。世尊。我等今者乐欲说偈赞叹如来。惟愿听许。即于佛前而说偈言。
　　金色微妙相　　最胜无与等
　　能以柔软音　　演畅真实义
　　久修菩萨行　　寿命不可量
　　一切诸众生　　见闻皆欢喜
　　清净功德聚　　安处于道场
　　譬如日天子　　常住处空界
　　皆由往昔中　　广大行布施
　　谓金银珍宝　　象马及车乘
　　并头目髓脑　　国城妻子等
　　能行此难行　　檀度方圆满
　　以本愿力故　　示现应化身
　　长时无间断　　过于殑伽劫
　　大悲不思议　　哀愍诸群盲
　　施以甘露法　　除恼使清凉
　　我等从多劫　　流转诸有中
　　贪爱于资具　　及妻子眷属
　　鲜福无智慧　　不发菩提心
　　染着于名闻　　并五欲娱乐
　　我等宿福庆　　幸得遇世尊
　　闻此微妙义　　了知虚幻法
　　各各得解脱　　其心皆安隐
　　愿佛听我等　　出家作沙门
　　当愿一切众　　尽悟此法门
　　不着世间乐　　速成菩提道
　　尔时巨力长者等说此偈已。各各虔诚投佛出家。佛乃听许。于时世尊即于座上熙怡微笑。以威德力现大神通。即于面门放无数光。其光杂色犹如众宝之所间错。所谓青色黄色赤色绿色紫色玻璃色黄金色。所放之光。遍照无量无边不可思议阿僧祇世界。上至梵世。所有诸天身光及日月光。悉皆掩蔽不得显现。如是光明照烛之处。一切众生触是光者。无不适悦。恶业众生罪障消除。盲者能视聋者能闻。跛者能行哑者能言。饥者能满裸者得衣。牢狱有情枷锁免离。无有诸恶圣境现前。是时会中人天大众。身意快乐怪未曾有。咸作是言。以何因缘而现此相。各各发心从座而起。绕佛百千匝已。恭敬礼拜供养赞叹。却住一面。尔时众中尊者阿难偏袒右肩右膝着地。曲躬恭敬而白佛言。世尊。是何因缘现斯奇瑞。今此众会悉皆有疑。各各谓言。世尊未尝无因而笑。今日如来现此异相。必有所因。如来应供正等正觉。大慈大悲。愿为我等宣说。今者佛自庄严种种善事。众欲乐闻。尔时世尊告尊者阿难言。如来今日现斯祥瑞谓欲宣说巨力长者并五百长者悟无生法忍。发阿耨多罗三藐三菩提心。次第成佛因缘之事。汝当善听阿难。是诸长者。已于过去无量百千俱胝那庾多佛所。各各亲近供养恭敬礼拜尊重赞叹。得闻如是最上。真实法义。消除业障远离三涂。于百千劫常生人天受胜妙乐。乃至于今财富炽盛有大眷属。福慧尊严人所爱敬。由昔所植善根力故。今于我所。复得闻是甚深法义。阿难。是巨力长者并五百长者。于当来世。得值弥勒如来应正等觉。于彼佛所。复闻清净大乘妙法善能精勤修习菩萨施等六波罗蜜行。能于十方。亲近礼拜恭敬供养尊重赞叹无量诸佛。亦得值遇贤劫诸佛彼佛世尊。亦为宣说微妙大乘法义。闻已受持。复能展转为人演说。示教利喜无量众生阿难是巨力。长者过是已后经五千劫。常生诸佛国土种种修行。值遇诸佛。承事供养无空过者。末后当成阿耨多罗三藐三菩提。尽同一号。名曰吉祥藏如来应正等正觉明行圆满善逝世间解无上丈夫调御士天人师佛薄伽梵国界庄严安隐丰乐。正法像法寿命劫数。皆悉同等。说法度人不可称数。尔时尊者阿难及人天大众。闻佛世尊善说如是微妙法义咸悉赞叹。复白佛言。世尊。此经当以何名。我等云何受持。佛告阿难。此经名曰巨力长者所问大乘经。当受持之。佛说是经已。尊者阿难。与菩萨比丘并巨力长者等。及一切世间天人阿修罗乾闼婆等。闻佛所说皆大欢喜。信受奉行。


