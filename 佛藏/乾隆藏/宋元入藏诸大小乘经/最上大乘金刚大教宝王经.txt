最上大乘金刚大教宝王经二卷


宋元入藏诸大小乘经
最上大乘金刚大教宝王经二卷
宋朝散大夫试鸿胪卿传教大师臣法天奉诏译


　　

最上大乘金刚大教宝王经卷上
　　如是我闻。一时世尊。在广严城庵罗树园。与大苾刍众六十万人俱。其名曰尊者大迦叶尊者优楼频螺迦叶。尊者那提迦叶尊者须菩提。尊者尊那尊者大目干连。尊者舍利弗尊者劫宾那。尊者摩呬捺啰尊者优波梨。尊者阿难。如是等苾刍众六十万人俱。复有菩萨摩诃萨。其名曰师子威德菩萨摩诃萨。地藏菩萨摩诃萨。虚空藏菩萨摩诃萨。普贤菩萨摩诃萨。金刚手菩萨摩诃萨。除盖障菩萨摩诃萨。观自在菩萨摩诃萨。妙吉祥菩萨摩诃萨。宝星菩萨摩诃萨。钵讷摩俱母那菩萨摩诃萨。常坚固身菩萨摩诃萨。宝严海慧菩萨摩诃萨。清净妙音声菩萨摩诃萨。灯光明菩萨摩诃萨。得妙音声菩萨摩诃萨。如意光明菩萨摩诃萨。遍往世界如师子行菩萨摩诃萨。清净无垢金光明菩萨摩诃萨。善威仪善行菩萨摩诃萨。从地踊持世王菩萨摩诃萨。天言说坚固音声菩萨摩诃萨。得一切法自在菩萨摩诃萨。慈氏菩萨摩诃萨。如是等菩萨摩诃萨六百万人俱。
　　尔时世尊从于口中放大光明。其光晃曜过于日月而有众色。所谓青色。黄色白色红色绿色。有如是等无数种种色光。照于无量无边世界乃至梵世。如是照已。还从世尊顶门而入。
　　尔时尊者阿难。即从座起偏袒右肩。右膝着地合掌恭敬。白佛言世尊。如来放光非无因缘。世尊今日放大光明何因何缘。唯愿如来应正等觉。大慈广覆为我等说。
　　尔时世尊告阿难言。如汝所说非无因缘。汝当谛听吾当为汝广分别说。阿难今有无量无边众生。得证无生法忍乃至得涅槃界。由是因缘放斯光明。说是语时有一天子名印捺啰部帝。领四兵众。及持种种供养之具来诣佛所。至佛所已持诸供具恭敬供养。礼佛双足住立一面。作是思惟我今欲闻甚深之法。复以头面礼世尊足。右膝着地合掌恭敬。而白佛言。如薄伽梵三界大师。乃至一切众生之父。我如小儿愚痴无慧复无方便。又如盲人多于嗔恚。唯愿世尊哀愍于我。云何方便令我诸根。于诸境界当使获得无生法忍。尔时世尊赞彼王言善哉善哉知汝所问。为于当来末法众生。欲令彼等得无生忍。于是世尊告大王言。我有四种最上之法。若有闻者必当获得无生法忍。
　　尔时阿难在大众中得闻是语。即前礼佛合掌白言。世尊云何名为四种之法。佛言四种法者。所谓声闻乘缘觉乘。此二乘者但能自利不能利他。复有二乘。谓方广大乘及彼最上金刚大乘。是名为四。尔时阿难又复问言。是金刚大乘当云何性。佛言阿难。若有菩萨发于最上大菩提心。是即名为金刚乘性。是菩提心能自利益复利于他。如是菩萨摩诃萨行解于方便。能于诸根各各境界所缘所作。当获无生法忍。尔时彼王印捺啰部帝。得闻世尊为于阿难。说是四法甚大欢喜。次白佛言世尊。云何菩萨摩诃萨解于方便。能于诸根各各境界所缘所作得无生忍。佛言大王。乃往过去无量无边不可思议大劫之前。时世有佛出兴于世。号日清净光明如来应供正等觉明行足善逝世间解无上士调御丈夫天人师佛世尊。彼佛世界名大妙香。是日清净光明如来。寿量住九万劫。彼佛世界所有众生智慧猛利。皆悉发于大菩提心。时世有王名精进授。力如轮王领四兵众。前后导从诣彼佛所。复持种种香华奉献彼佛。伸供养已作礼旋绕。胡跪合掌白言世尊。云何能令诸根境界所缘所作。当得无生法忍。佛言大王。所有过去未来及与现在诸佛世尊。皆亦说此方便。解于诸根各各境界所缘所作。而能获得无生法忍。时精进授复白佛言。云何菩萨摩诃萨本性。佛言菩萨性者。即是大慈大悲大喜大舍。而此四法是菩萨性。菩萨乐行如是四法。能为一切众生使获无生法忍。
　　尔时日清净光明如来。顾视左边诸大菩萨摩诃萨。告金刚手菩萨言。金刚手汝可往彼精进授王宫中。如王所问金刚大乘。汝当为王及随众生种种根性演说菩萨摩诃萨行于方便。使令获得无生法忍。金刚手菩萨闻佛告敕。即从座起偏袒右肩。右膝着地合掌向佛。作如是言。我今当承如来圣旨行往度脱。时精进授王闻佛告语。即向金刚手菩萨前。头面作礼而伸请曰。唯愿菩萨遵奉佛敕愍察志诚往诣我宫。为我演说金刚大乘。使我开解证无生忍。亦令当来一切众生获大利益。时金刚手默然。王知许已即整四兵前后导从。即与菩萨同乘还宫。及设伞盖幢幡香华伎乐供养菩萨。是时王城名曰最上。城中人民闻菩萨来。于所经路竞以香华供养。菩萨既至宫已。精进授王复设七宝师子之座。请菩萨座奉献种种金银珍宝。及以宝瓶盛满阏伽上妙香水。及以五种供养奉上菩萨。复有众多苾刍之众。为欲闻法亦持香华来献菩萨。时金刚手菩萨。即如从佛所闻法式。入大曼拏罗。以金刚净水与王灌顶。精进授王得灌顶已。复有诸苾刍众及诸刹帝利婆罗门吠舍首陀等。皆悉来诣王宫至菩萨所。为欲闻法。发菩提心入金刚乘。时金刚手菩萨。便即为说菩萨摩诃萨行。及诸根法种相。及尼陀那方便等。乃至如来部金刚部宝部莲华部羯磨部。依金刚乘相应。及三摩地三摩钵底等方便。皆令得解尽涅槃界。尔时南印度王精进授。是王深信敬重。乐求最上法入金刚大乘。又复乐求随众生根性相应三摩地三摩钵底。解于方便获无生忍尽涅槃界。复有北印度王名尾哩野嚩哩摩亦如是。东印度王名妙臂亦如是。西印度王名百臂亦如是。复有百千苾刍。共持众宝上妙衣服。同时来诣菩萨之所。供养恭敬作礼旋绕。白菩萨言。我等深心乐求最上金刚大乘。亦复乐求随众生性相应三摩地三摩钵底。解诸方便证无生忍尽涅槃界。是时复有国中人民之众见闻随喜之者。亦皆发起大菩提心。时世复有众多金刚阿阇梨。所谓觉龙觉授法龙贤授德授海授。如是等阿阇梨。得闻菩萨所说相应之法。皆悉证得无生法忍。尔时东印度王妙臂。与中宫后妃嫔嫱婇女。乃至城中人民乐法之众。而于根本最上法中三摩地相应之法。而得成就隐没自在。是印度中复有诸金刚阿阇梨。所谓贤军德军寂静军乌多罗军无边藏天藏善力藏等。复有诸婆罗门。所谓捺多婆罗门。诃哩三谟婆罗门。奔茶利迦婆罗门钵讷摩婆罗门。如是等阿阇梨婆罗门等。得闻菩萨所说金刚大乘。及相应三摩地法。皆悉获得无生法忍。时西印度王百臂。及彼中宫后妃婇女等。闻菩萨所说甚深金刚大乘及诸法要。皆悉证得金刚智所摄相应三摩地成就法。及隐没自在。彼印度中复有众多金刚阿阇梨。所谓智密善密贤密慧密慧贤无垢贤等。亦有诸毗舍。所谓善意毗舍印捺啰波毗舍。印捺啰啰毗舍净光毗舍等。是阿阇梨及毗舍等。得闻菩萨所说最上金刚大乘及诸妙法。皆悉证得无生法忍。北印度王尾哩野(二合)嚩哩摩。与中宫后妃婇女等。及诸人民沙门婆罗门等。乐入金刚大乘者。于是法中得闻菩萨演说法要。亦于金刚智所摄真实相应三摩地成就及隐没自在。尔时金刚手菩萨。为彼诸王及沙门婆罗门乃至毗舍等。于六年中演说金刚大乘及诸法要。使彼诸王及乐法之众悉获利乐。又复演说诸成就法。谓八大圣药。眼药剑罥索。金刚轮金刚杵。宝瓶革屣等。及人修罗窟。乃至敬爱诸成就法。时诸王及一切沙门婆罗门等。而常随逐听受教导。
　　尔时金刚手菩萨告彼众言。今彼处有大名山号摩呬捺啰。其山顶上平正广阔。亦有园苑池沼适悦之所。汝等诸王及沙门婆罗门吠舍首陀等。所有修学金刚大乘。皆可同往彼山修习而住。后于异时忽告众曰。彼日清净光明如来应正等觉将入涅槃。汝等今可与我同至佛所求受灌顶。时修习金刚大乘诸会众等。即与菩萨共持种种殊妙香华。往诣日清净光明如来之所。既至彼已奉上香华。作大供养旋绕赞叹。头面着地礼佛只足。修敬毕已共坐佛前。
　　尔时金刚手菩萨于众会前。偏袒右肩右膝着地。金刚合掌安自心上。白世尊言我承如来教敕往彼王宫。为诸王等及沙门婆罗门。乃至一切发菩提心求学金刚大乘者。即为演说金刚大乘。及于诸根境界所缘所作种种之法。皆令获得无生法忍。世尊我今欲于如来金刚大乘法中。与彼学众求受灌顶。唯愿如来慈悲听许。尔时日清净光明如来。左右顾视已。即于口中放大光明。其光五色于刹那间。照于恒河沙等诸佛刹土。上至梵世悉皆照耀。如是照已寻复旋还。却从世尊口中而入。时彼光明所照佛刹一切如来。悉皆称赞作如是言。彼金刚大乘即摄一切乘。乃至过去未来现在亦复如是。彼金刚大乘即摄一切乘。时彼学众即于金刚大乘悉得灌顶。得灌顶已咸以头面。礼世尊日清净光明如来及金刚手菩萨足。复绕千匝欢喜赞叹各还本处。
　　尔时日清净光明如来。于后不久入般涅槃。佛涅槃后法住千岁。时金刚手菩萨复往摩呬捺啰山中安住。时一切金刚大乘学众互相谓言。我等本师菩萨还止彼山。我等宜应同往彼山奉事供养。及自修习金刚大乘一切事业。时彼学众一切沙门婆罗门等。各持香华及诸供具。即同往诣摩呬捺啰山金刚手菩萨所。至彼山已各各奉上香华宝玩。供养菩萨旋绕礼拜瞻仰而住。于是菩萨见彼学众。咸来山中亲近供养。修习事业志意坚固。即告众曰汝等各各。于我最上金刚大乘闻诸法要。悉皆证得无生法忍尽涅槃界。汝等谛听。我师日清净光明如来已入涅槃。众生薄福无所恃怙。我所告汝汝善遵行。佛入灭后彼金刚阿阇梨是汝等师。何以故彼阿阇梨而能护持佛刹。复能护持金刚秘密法故能说四字名。此即是如来相。汝等大众当于彼师。常加尊重礼拜供养同于佛想。即感一切如来常加拥护。即是见前一切如来。汝等学众常于彼师奉事供给。凡所受用坐卧等具。衣服汤药一切所须无令阙乏。虽常侍近不得足蹋师影。所有同学无分亲疏一心平等。善男子若有学人及诸人等。于金刚阿阇梨及金刚大乘诸学众等。生不信心发起恶念复加毁谤。是人果报当堕地狱畜生及诸恶趣。何以故以一切诸法从彼生故。若有毁者是即毁法故获是报。若有众生未断轮回来求学者。当随根性为他演说金刚大乘。当令得入金刚三昧。金刚手菩萨又复告言。此金刚大乘即是一切如来。一切如来即是大智。汝等学众若有不依三昧违我教者。令汝破坏由如灰烬。于是菩萨即以金刚水与学众等饮。复结大忿怒印安着学众顶上。作加被已。又复告言佛子。汝今此身即为金刚三昧所持。若有违犯不依从者。以我金刚三昧印及忿怒印令彼破坏又复菩萨即如先佛法式。为诸学众授于灌顶。复诵警觉真言令其觉悟。又复示与金刚杵自称己名。与诸弟子身分八处而作加被。时金刚大乘学众。于菩萨所受学一切法式。毕已即向菩萨。种种称赞恭敬供养谢彼菩萨。又复白言我等各各如菩萨教。于金刚阿阇梨所。承事供养恭敬赞叹一如圣旨。尔时金刚手菩萨摩诃萨化事毕已。即于彼处隐没不现。
最上大乘金刚大教宝王经卷下
　　尔时世尊。复告印捺啰部帝大王言。大王汝于往昔过去无量阿僧祇大劫之前。日清净光明如来法中。已曾为王号精进授。汝于是时与诸学众。于彼佛处已曾求学金刚大乘及诸法要。汝今于此娑诃世界我释迦牟尼佛所。又复求学如是金刚大乘。时印捺啰部帝闻此语已。即复合掌白世尊言。云何名为菩萨摩诃萨。佛言若有乐行大慈大悲大喜大舍。是即名为菩萨摩诃萨。
　　尔时世尊说是语已。顾视左边告金刚手菩萨言。汝可同彼过去劫前。日清净光明如来之时。为印捺啰部帝大王。说金刚大乘。及说菩萨摩诃萨行。诸根境界等种种之法。方便令解使获无生法忍。时金刚手菩萨摩诃萨。即从座起偏袒右肩。头面着地礼世尊足已。合掌当心而白佛言。我今当承如来教敕而为演说印捺啰部帝闻是语已。身毛喜竖心大忻踊。即从座起礼世尊足已。复礼金刚手菩萨足。礼已白言。唯愿菩萨遵奉佛敕。往诣我宫为我演说。
　　尔时金刚手菩萨承佛教敕。又复观彼印捺啰部帝身心虔切。默然许之。印捺啰部帝知默许已。即礼金刚手菩萨足。欢喜踊跃礼佛而退。即整四兵前后导从。乃与菩萨同乘宝车。及张伞盖动种种乐。尊敬供养还归曼誐罗补囕大城。于其城中菩萨所经之路。一切人民各以香华奉献供养。既至宫已。时印捺啰部帝预严七宝大师子座菩萨下车即升彼座。王及中宫后妃眷属。复设种种香华珍宝及殊妙衣作大供养。复以宝瓶盛满阏伽香水奉上菩萨。
　　尔时金刚手菩萨摩诃萨。即如从佛所闻金刚大乘秘密相应三摩地三摩钵底。种种诸法广为演说。欲令王等证无生忍尽涅槃界。是时复有众多沙门婆罗门刹帝利毗舍首陀等。亦来王宫为欲听闻金刚大乘及诸妙法又有东印度摩罗嚩国法光大王。北印度无能胜王。西印度月光大王。摩伽陀国频婆娑罗王。舍卫国波斯匿王。梨蹉尾国梵授王等。复有无数沙门婆罗门。刹帝利毗舍首陀。及无数发菩提心众生。欲闻法故亦来王宫。如是人等各于菩萨。信重欢喜来至王宫。如是人等各各深信欢喜踊锐。白金刚手菩萨言。我等乐入金刚大乘。及欲听闻种种妙法。于是金刚手菩萨。而于六年为于诸王及诸人众。演说金刚大乘诸菩萨行。及无数百千俱胝相应三摩地三摩钵底。乃至于诸境界所缘所作一切诸法广为演说。
　　尔时印捺啰部帝得闻法故。于一切如来相应法中。证三摩地三摩钵底。得无生忍尽涅槃界。及得隐没自在。乃至中宫后妃眷属国内民庶。得闻金刚大乘及诸法要。皆悉证得无生法忍。国中复有金刚阿阇梨。所谓善龙义龙宝声戒声发光声。复有婆罗门所谓法龙力贤等。得于金刚大乘法中。证无生忍尽涅槃界。彼东印度摩罗嚩国法光大王。于最上金刚大乘法中。悟得最上根本相应法。得无生忍尽涅槃界。及得隐身自在。乃至中宫后妃眷属国中士庶。得闻金刚大乘及诸妙法。皆悉证得无生法忍尽涅槃界是印度中复有金刚阿阇梨。名曰贤天如来天善天。又有刹帝利邪输嚩哩摩儞嚩嚩哩摩等。亦于金刚大乘法中得闻法故。悉皆证得无生法忍尽涅槃界。
　　复有北印度无能胜王。得闻金刚大乘及诸法要。乃于真实摄教中。证得相应三摩地得无生忍尽涅槃界。及得隐身自在。亦有中宫眷属后妃嫔嫱乃至士庶。得闻金刚大乘一切妙法。皆悉证得无生法忍。彼印度中亦有金刚阿阇梨。名曰贤喜莲喜。又有刹帝利名曰乌那野嚩哩摩。及有毗舍名曰法密。如是等众于金刚大乘得闻法故。皆悉证得无生法忍尽涅槃界。
　　复有西印度月光大王。于金刚大乘闻诸法故。证得金刚口相应三摩地等。得无生忍尽涅槃界。及得隐身自在。亦有中宫后妃婇女乃至士庶等。又有金刚阿阇梨。名曰不空成就普成就如来成就等。又有刹帝利。名曰善密及稣哩野嚩哩摩。如是众等于金刚大乘闻妙法故。皆悉证得无生法忍尽涅槃界。
　　尔时金刚手菩萨摩诃萨。为彼诸王及一切学众。演说金刚大乘一切诸法。又复演说八种成就之法。所谓圣药眼药革屣剑罥索。金刚轮金刚杵及宝瓶等成就之法。又复演说入地入修罗窟成就之法。又复演说菩萨摩诃萨。依金刚大乘所行之行。诸根境界所缘所作种种之法。令彼学众各各修习离于懈怠。时金刚手菩萨于六年中。为诸王等及求学金刚大乘一切学众。以种种方便譬喻言辞。演说诸法各令证悟已。即告众曰。汝等当知今彼处。有大名山号乞乞那。其山顶上平正广阔。亦有林树池沼适悦之地。我今先往汝等入金刚大乘诸王沙门婆罗门毗舍首陀一切学众。亦可于彼俱往集会。是时学众于彼山顶皆集会已。金刚手菩萨即复告言。今者世尊释迦牟尼将入涅槃。汝等今可与我同至佛所求受灌顶。尔时学众即与金刚手菩萨同离彼山。是时诸王将理四兵前后导从。及备种种诸大供养往世尊所。尔时世尊释迦牟尼。已在拘尸那城。金刚手菩萨摩诃萨。与诸学众至佛所已。设大供养奉献世尊。右绕三匝礼拜赞叹于佛前坐。时金刚手菩萨即从座起。偏袒右肩右膝着地。作金刚合掌白世尊言。我奉佛敕以菩萨摩诃萨行。于金刚大乘法中。为学众说于诸根境界所缘所作及种种诸法。各各证悟或得三摩地三摩钵底。或得法忍尽涅槃界。或得隐身自在。世尊我已如是说法利益。今来佛所欲为彼众。于如来处求受灌顶。
　　尔时世尊左右顾视已。即于顶门放五色光。其光晃耀于一刹那间。照如恒沙佛刹上至梵世。如是照已寻复旋还。却从世尊顶门而入。尔时十方光所照处。一切如来异口赞言。金刚大乘即摄一切乘。乃至过去未来及与现在一切诸佛。皆说如是金刚大乘摄一切乘。尔时世尊即以金刚水。与一切金刚大乘学众灌顶。诸学众等得灌顶已。皆用头面着地礼世尊足。及礼金刚手菩萨足。礼已赞叹踊跃。绕百千匝各还本处。
　　尔时尊者阿难白佛言。世尊如是正法。当云何名云何受持。佛言阿难今此正法。名为最上大乘宝王如是受持。尔时如来应正等觉释迦牟尼说是经已。即于俱尸那城入般涅槃。金刚手菩萨。于后却还乞乞那山。亦有众多菩萨声闻同来山中。时金刚学众互相谓言。我等本师金刚手菩萨摩诃萨。却复乞乞那山。我等宜应亦往彼山亲近供养。是诸学众各持种种香花宝玩同往彼山。到彼山已。各以香花奉上供养礼拜旋绕。恭敬赞叹各一面坐。
　　尔时菩萨观视会众沙门婆罗门刹帝利毗舍首陀等已。即复告言汝等学众谛听。汝已各各于此金刚大乘悉得证悟。皆是得金刚大乘法者。汝等当知佛涅槃后。金刚阿阇梨。是汝等师。亦如往昔无量劫前。日清净光明如来出世之时。彼大妙香佛刹中。有王名精进授。彼时我亦如是。说承事金刚阿阇梨轨则。今亦复说弟子承事金刚阿阇梨轨则。承事之则乃有八种。时印捺啰部帝白金刚手菩萨言。云何名为八种承事之则。金刚手言。一者不得呼师名字。二者常自称师足。三者与师执持鞋履。四者扫洒房地。五者为师敷置床座。六者五体作礼。七者不侵害师。八者指授禀信。是名弟子承事金刚阿阇梨八法。彼阿阇梨以此八事观察弟子。以日累月积月成岁。若彼弟子于此八事。无有违背专心不退。阿阇梨然可摄受。
　　尔时金刚手菩萨又复告言。譬如世间虫蛆飞蛾之类。皆从缘生堕斯恶趣何由出离。亦如世间轮回众生。云何转业得无生灭若不因从金刚阿阇梨。摄受为说种种妙法。何由能除一切烦恼证于寂灭得不退转。大王彼金刚阿阇梨。先当观察所摄弟子行相贵贱等。乃可付与二谛之法。王言云何名为二谛。菩萨告言一者真谛二者俗谛。王言何名真谛。菩萨告言所谓内空外空。内外空空空。大空胜义空。有为空无为空。毕竟空无际空。无变异空本性空。一切法空无所有空。无性空自性空。自相空无性自性空。大王是十八空者乃名真谛。大王复言云何名谛。菩萨告言若于此十八空。知非常非无常。是故名谛。何以故谓不见内空不见外空。不见内外空不见空空。不见大空不见胜义空。不见有为空不见无为空。不见毕竟空不见无际空。不见无变异空不见本性空。不见一切法空不见无性空。不见自性空不见自相空。不见无所有空亦不见无性自性空。于如是空不见二相。中亦不可得。非生非灭。非缚非脱。非行非住。非明非暗。非实非虚。非轮回非涅槃。亦不增亦不减。我说如是种种皆离身口意。是则名为真谛。大王复言云何名为俗谛。谓以四无量心于威仪本相。五蕴四界六入五境行住三界。是即名为俗谛。王复问言更复何名真谛。菩萨告言彼种种色相。如幻化如阳焰。如水中月如水上泡。如镜中像如梦。如电如乾闼婆城。乃至虹霓等。若于色相得如是见。是则名为真谛。若于如是诸法受行不离苦行。乃能证佛得一切智。大王乃至遍六俱胝文字之义。亦无二无分别。一切如来皆如是说。彼智金刚教汝已悉闻。是等皆名真谛。大王若于二谛不能如实观察了知。虽专修习经无量劫。唐捐其功终不能到大智彼岸。而此二谛乃是一切如来之所归命。为父为母为寂静住。及为涅槃为阿吠嚩哩帝迦。为正遍知觉一切三摩地。为精妙普门三摩地。乃有如是等种种功德。大王彼一切金刚大乘学众。必须专心拣选如法弟子。乃可为说如是二谛。是二谛法难可得闻。虽彼缘觉声闻亦难得闻。何况外道等。尔时印捺啰部帝。与金刚大乘学众。得闻是说。悉以头面礼谢菩萨。时印捺啰部帝复白菩萨言。拣选弟子当有何相。菩萨告言有四种弟子。有五补特伽罗。王言四种弟子当云何说我今乐闻。菩萨告言。第一佛乘第二初乘。第三初学菩萨行第四诸菩萨摩诃萨行。此名弟子四种之相。云何分别如是之相。菩萨告言彼得安然非谤非信。于真言印相一一晓了证于佛乘。于意云何譬如盲者得人引导。由得佛乘证解脱故。弟子初依师学得一俗谛。初相应法入三摩地。未能了知显密二教。亦未知二谛十二因缘。亦未知般若波罗蜜。是名弟子初修习相。王言云何菩萨五种补特伽罗。菩萨言所谓啰怛曩补特伽罗。赞捺啰补特伽罗。钵讷摩补特伽罗。奔拏哩迦补特伽罗。乌怛钵攞补特伽罗。是等于闻信戒施悉能具行为乌波萨迦。王言菩萨此之名相云何分别。菩萨告言于一切法虽得听闻。而于少时皆悉忘失。此名乌怛钵攞补特伽罗。若于秘密之法虽有所闻。不能为他分别演说。譬如军尼内藏明珠而不显现。此名奔拏哩迦补特伽罗。或得信心大悲心闻法开解。如竹无节受持通达。此名钵讷摩补持伽罗。凡闻法义咸存我见。譬如击鼓空有其声。以有我见不能利他。此名赞捺啰补特伽罗。是四乌波萨迦。而能一向专心求一切法。信心受持住金刚乘。复次心性猛利多闻持戒。一切能舍了知真实。凡所说法能随根机。是名啰怛曩补特伽罗。此一乌波萨迦。常能为诸弟子说种种法。时金刚阿阇梨如是选择弟子。若得清净殊胜如法弟子。乃可传付秘密大乘一切胜义。当令修习不断圣种。印捺啰部帝。
　　又复问言。云何分别秘密大乘。菩萨告言彼瑜伽显密二教曼拏罗有二十种。皆悉得名秘密大乘。我今略说灌顶曼拏罗次第。彼灌顶阿阇梨欲作灌顶法。先自结净选拣胜处。安曼拏罗位。后令弟子结净已。然阿阇梨加持五色线五色粉。絣地结界作曼拏罗。安布贤圣位复加持阏伽瓶安方位已。然请召贤圣依位坐毕。即献香花阏伽等。然可引弟子入曼拏罗与授灌顶。弟子得灌顶已。即持种种香花珍宝奉献阿阇梨。弟子此后即是入金刚大乘处灌顶位。当于自己身口意业深加省察。若能了达是名五灯。若不了达当名五闇。复次分布火坛次第。所有使用种种之物。先备播帝哩窣噜嚩等。及所铺座吉祥草及护摩柴。其柴当用青润树枝及五谷酥等。或作护摩。先烧祭火天然作护摩。观于火焰色相形像及声香等。若得吉祥是法成就。若不吉祥是不成就。其请召贤圣入曼拏罗。及献阏伽次第诸式大略相同。凡所有法皆从金刚大乘秘密流出。所有三瑜伽五乌补捺伽多。或六俱胝文字义。或说法成就义。或决定义。或说本行尼陀那方便因等。如是所说或四种或五种。或七种或十二种。种种不定皆不离二谛。复次说四密。所谓密教密义密语密句。若于四密无差所作成就。或遇九执大曜诸恶星宿及诸毒等。持诵密句皆可大息。或求敬爱或作增益或作降伏。若为人及四足多足无足等。或降伏诸恶大部多夜叉。乃至恶人等并可降伏。若不降伏必当破坏亲爱分离。或有一切禁缚邪明一切破坏。或有冤家兴兵欲来侵害自然退散。或为大旱必能降雨。如是种种一切所求。持念密句悉得成就随心如意。凡持诵密句作金刚语音。无令断绝必满所愿。王言云何名为菩萨禅定。菩萨告言禅定有种种。持诵亦种种。若知秘密句即是知禅定。秘密者为所诵文句具足及知印相。若如是者有大威力。是则白法。知秘密者即摄真实理。由如虚空体寂静故。解于世法能显真理。乃于印相观想。密句文义所作断疑。此持诵者乃名为贤。如是行人凡有见者皆如佛等。彼人禅者不见密句。不见印相不见贤圣。想诸字轮体同镜像。王复问言云何菩萨三摩地。菩萨言彼菩提心及智慧方便。乃至三明及无等等。此皆是菩萨三摩地。又复观自本身及真言印相。贤圣形像一切庄严。皆如虚空寂静。是菩萨三摩地。菩萨入如是三摩地。是名安住二谛。
　　尔时金刚手菩萨摩诃萨。为印捺啰部帝及诸刹帝利。一切入金刚大乘学众。说如是种种法已。即依法作曼拏罗。与王等及诸学众受于灌顶。彼诸学众得灌顶已。异口同声各各白菩萨言。我等禀教奉事金刚阿阇梨一如圣旨。是学众等于金刚手菩罗摩诃萨供养恭敬。种种言辞申赞谢已。
　　尔时会中诸大菩萨。及声闻天人阿苏啰誐噜拏彦达嚩紧曩啰一切大众。闻菩萨说是经已。欢喜信受作礼而退。金刚手菩萨即于山中隐没不现。

