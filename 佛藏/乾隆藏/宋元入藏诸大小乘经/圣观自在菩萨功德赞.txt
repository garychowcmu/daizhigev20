圣观自在菩萨功德赞一卷


宋元入藏诸大小乘经
圣观自在菩萨功德赞一卷
宋西天三藏朝奉大夫传法大师施护奉诏译


　　

大明太宗文皇帝御制观音赞
　　大圣自在观世音　　百千万亿应无尽
　　神通无碍无所住　　大慈大悲愍众生
　　六根互用智慧深　　闻思修入三摩地
　　济度随机而显现　　有如一月印千江
　　一江有月一江明　　明照惟一本无二
　　世人但以眼观色　　菩萨乃以目观声
　　彼惟有所窒于观　　是故不能神妙用
　　大士有目冥不睹　　耳鼻舌身意亦然
　　能以此观如是观　　终不颠倒成妄想
　　熏习见闻既寂灭　　亦复无是妙色身
　　有能洞此十方空　　同证圆通三昧海
　　身心无量遍沙界　　不动本际应所求
　　譬如万卉遇春风　　种种萌芽自生发
　　敷荣畅达各长茂　　或为枝叶结果成
　　酸碱甜苦及青红　　一切皆令如愿足
　　现前是法不思议　　不着诸相乃为真
　　一毛遍量法界空　　洗净五浊诸热恼
　　摧裂障山悉消荡　　无边苦趣总脱离
　　娑婆世界为乐城　　妙相恒沙俱显露
　　以太虚空为体相　　宝髻攒聚五须弥
　　以四大海为口门　　曜日月光为两目
　　森罗万像为璎珞　　发无上愿具辩才
　　引施十四无畏功　　妙显三十二身应
　　普为众生之瞻仰　　广运诸佛慈悲心
　　身与众生为一身　　随感而应触处动
　　尔以正见能见我　　我以无见观自在
　　如镜照镜谷答响　　含摄朗彻皆自然
　　证此三昧即超凡　　一法具足一切佛
　　开启慈悲功德藏　　溥示善功方便门
　　贤劫未来诸众生　　咸证菩提登正觉
大明太宗文皇帝御制大悲观世音菩萨赞
　　观音证悟妙圆通　　入流亡所自闻中
　　由闻入觉所觉空　　清净宝觉成圆融
　　三昧慈力与佛同　　妙力自在成就功
　　璎珞莊严百宝珑　　補陀岩现满月容
　　摩尼宝目莲华瞳　　频伽瓶水海波溶
　　杨枝叶叶生春风　　超越出世妙无穷
　　三十二应随所从　　四种无畏功德崇
　　称扬名号犹击钟　　感应有如声度墉
　　无有所碍咸达聪　　援拯沉溺开惑蒙
　　大悲慈力允敬恭　　恒河沙数垂范幪
　　随顺方便各有庸　　周偏法界福悠隆
　　动静二相了无踪　　妙明寂静显性宗
　　慧光普烛七宝红
　　永乐九年十二月十五日
圣观自在菩萨功德赞
　　归命最圣观自在　　满月妙相莲华生
　　能以无畏施有情　　我今称赞彼功德
　　一切善法悉具足　　顶戴诸佛大智冠
　　福慧庄严最上尊　　是故归命莲华手
　　两颊圆满红白色　　鼻相修直妙端严
　　齿如珂雪密复齐　　四牙平正而具足
　　梵音清响复深妙　　一切闻者生爱心
　　凡所宣说众语言　　柔和善顺而甘美
　　常以大悲方便力　　救度一切苦众生
　　自利利他众导师　　是故归命莲华手
　　双眉同彼初生月　　身相犹如真紫金
　　众宝为鬘以庄严　　一切见者无厌足
　　敷鹿皮衣而为座　　最上自在众中尊
　　身诸相分悉周圆　　是故归命莲华手
　　上妙细氎为络腋　　摩尼珠宝作耳环
　　世出世宝所庄严　　最上自在最尊胜
　　诸善功德皆满足　　一切世间大法王
　　能开种种方便门　　是故归命莲华手
　　罪业众生微尘数　　无量劫来处轮回
　　菩萨常生方便心　　化度悉令归智聚
　　放慈悲光照一切　　以最上法施众生
　　普令有情证菩提　　是故归命莲华手
　　所有阿鼻大地狱　　菩萨慈悲往现身
　　破坏彼趣悉无余　　阎摩狱卒生惊怖
　　彼诸业报众生类　　咸皆离苦罪锁除
　　恶趣能以智火焚　　是故归命莲华手
　　具足悲智行愿力　　欲色界中皆现身
　　于法自在利群生　　阎摩眷属悉欢喜
　　破坏一切罪业境　　令诸苦恼不复生
　　有情离苦得清凉　　是故归命莲华手
　　我今称赞大圣者　　最上色相无等伦
　　无碍自在三界尊　　普施众生无所畏
　　度脱有情出苦海　　断彼三毒烦恼根
　　咸令得住安乐中　　是故归命莲华手
　　所有一切饿鬼众　　针咽大腹及臭毛
　　如是等类数甚多　　昼夜受彼饥渴苦
　　由彼饥渴火所逼　　互相吞啖苦恼生
　　菩萨悲愿力所持　　往彼现身而救济
　　先化种种美饮食　　各各令饱益身胑
　　复为宣说正法门　　一切得离诸苦恼
　　菩萨悲智方便力　　能入一切趣类中
　　利行同事摄有情　　是故归命莲华手
　　身有大摩尼珠宝　　常出净妙众光明
　　普照世间诸暗暝　　映蔽日月而不现
　　所有夜叉罗刹等　　蒙光照者悉归依
　　观众生心令断疑　　是故归命莲华手
　　大力阿修罗王众　　斗诤勇猛而难调
　　菩萨亦现彼趣中　　方便说法而化度
　　彼闻法已断疑惑　　各各生于慈善心
　　能施最上妙法门　　是故归命莲华手
　　菩萨曾游诸天界　　入一妙环天子宫
　　随顺方便开化门　　彼天悉无诸所施
　　是时天子生苦恼　　菩萨即为现珍财
　　令彼天子满施心　　是故归命莲华手
　　所有一切贪欲者　　常为烦恼火所烧
　　得见菩萨善威容　　即能回心思正法
　　世间贪嗔痴盛者　　恭敬顶礼大圣尊
　　三毒烦恼获销除　　是故归命莲华手
　　众生界分无边际　　昆虫蝼蚁数无穷
　　菩萨亦以慈悲心　　处处方便而化度
　　世间或时值饥馑　　即变所食济群生
　　咸令息彼饥渴心　　是故归命莲华手
　　若见众生处大海　　舡筏破坏欲漂沈
　　菩萨慈悲现马身　　令其攀附而得渡
　　众生乘舡在大海　　菩萨随意使其风
　　若顺若逆济众生　　咸令远离诸怖畏
　　菩萨已离三界苦　　圆满三摩地法门
　　复能摄化诸有情　　数等虚空无边际
　　菩萨已离种种怖　　所谓罗刹诸部多
　　必舍左及拏吉泥　　邪迷一切恶鬼众
　　大水大火并盗贼　　虎狼虫兽及刀兵
　　疾病毒药与邪明　　乃至王刑禁缚等
　　菩萨自得远离已　　而复为彼诸众生
　　自利利他大导师　　最上大悲无畏者
　　菩萨已具诸梵行　　如日月分照世间
　　人天称赞大圣尊　　是为最上真梵行
　　菩萨常住三摩地　　无边功德为所依
　　随顺方便现所居　　补陀落山为住止
　　其山高广复殊妙　　种种珍宝以庄严
　　彼有宝树数甚多　　低罗迦及瞻波等
　　有诸异鸟止其上　　常出清净妙好音
　　如是庄严圣所居　　礼敬瞻仰而获福
　　俱尾啰并嚩噜乃　　及彼阎摩等三天
　　乾闼婆王修罗王　　夜叉王及诸龙主
　　乃至部多等诸类　　若天若神一切王
　　昼夜各生恭敬心　　归依称赞真圣者
　　彼等如是称赞已　　一切所欲皆随心
　　大富快乐寿命长　　勇猛精进具威德
　　息除无量诸苦恼　　梦中怖畏亦不生
　　乃至寿命欲终时　　菩萨现身而安慰
　　圣观自在功德海　　无量无边无有穷
　　假以百舌千劫中　　称扬赞叹不能尽


