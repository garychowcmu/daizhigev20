佛说如幻三摩地无量印法门经三卷


宋元入藏诸大小乘经
佛说如幻三摩地无量印法门经三卷
宋朝散大夫试鸿胪少卿传法大师臣施护奉诏译


　　

佛说如幻三摩地无量印法门经卷上
　　如是我闻。一时世尊。在波罗奈国仙人堕处鹿野园中。与大苾刍众二万人俱。菩萨摩诃萨一万二千。其名曰师子菩萨摩诃萨。师子意菩萨摩诃萨。善住意菩萨摩诃萨。胜思惟菩萨摩诃萨。持世菩萨摩诃萨。人授菩萨摩诃萨。水天菩萨摩诃萨。宝积菩萨摩诃萨。隐密菩萨摩诃萨。贤护菩萨摩诃萨。电天菩萨摩诃萨。遍照菩萨摩诃萨。智积菩萨摩诃萨。不休息菩萨摩诃萨。不空见菩萨摩诃萨。慈氏菩萨摩诃萨。妙吉祥童真菩萨摩诃萨等。复有二万天子。所谓善道天子。安意天子等。是诸天子。皆悉安住大乘法中。并余无数百千大众。咸悉恭敬围绕世尊。听受说法。
　　尔时会中有一菩萨摩诃萨。名胜华藏。从座而起偏袒右肩。右膝着地。合掌顶礼前白佛言。世尊。我有所问。惟愿如来应供正等正觉。哀愍听许。略为宣说。佛言。胜华藏。如来应供正等正觉。随有问者。即为开晓。今恣汝问。当为汝说。
　　尔时胜华藏菩萨摩诃萨白佛言。世尊。菩萨摩诃萨云何得不退转于阿耨多罗三藐三菩提。成就五神通。得如幻三摩地。得是三摩地已。诸有众生善根成熟。即以自神力。如应现化。随诸众生所起信解。即为说法。而令速证阿耨多罗三藐三菩提。
　　佛告胜华藏菩萨摩诃萨言。善哉善哉。胜华藏。汝今善问如是等义。汝于过去。已曾亲近俱胝那庾多百千诸佛。于诸佛所。深种善根。而复能为一切众生。起悲愍心。汝应善听。极善作意。今为汝说于是胜华藏菩萨受教而听。佛言。胜华藏。当知有一法若菩萨摩诃萨能具足者。即得如幻三摩地。得是三摩地已。诸有众生善根成熟。即以自神力如应现化。随诸众生所起信解。即为说法。而令速证阿耨多罗三藐三菩提。胜华藏。所言一法者。谓无依止法。若菩萨摩诃萨成就此法已。乃至遍三界中不作依止想。若内若外悉无依止。由如是故。即具正见。以正见故。得正相应及正所行。是故获得无障碍慧慧无碍故。心亦无碍。于无碍心中即起正行。胜华藏。云何菩萨能起正行。谓了一切法悉从缘生。于缘生法中。无有少法而实积聚。何以故。以彼诸缘皆不实故。是中云何有法可生。若法缘生。即是无生。是故一切法皆悉无生。菩萨若能如实了知一切法无生。即得成就诸菩萨道。所有一切众生根欲及事。能以悲心而悉随入。得深信解。了知一切法悉如幻化。乃至分别一切法。皆是化事。以彼分别毕竟空故。而一切法亦复皆空。如是知已。即得如幻三摩地。得是三摩地已。乃至能令众生速证阿耨多罗三藐三菩提。胜华藏菩萨复白佛言。世尊。今此会中。有几许菩萨摩诃萨。得是如幻三摩地。佛言。胜华藏。今此会中。有慈氏菩萨。妙吉祥童真菩萨等。六十大士。皆已被于不思议铠。得是如幻三摩地法门。胜华藏言。余世界中。亦有菩萨大士得是三摩地邪。佛言。胜华藏。西方过此百千俱胝佛刹。有世界名极乐。有佛号无量光如来应供正等正觉。现住说法。教化众生。彼佛刹中。有菩萨名观自在。复有菩萨名大势至。彼二菩萨得是三摩地。于七夜中。为余菩萨说是法门。诸菩萨闻已。亦得是三摩地。胜华藏菩萨复白佛言。世尊。彼佛刹中所有菩萨。得如幻三摩地者。应多于此。何以故。此佛刹中诸菩萨等。于慈氏菩萨。妙吉祥童真菩萨。所不能专勤请问听受如是法门。是故少有得此三摩地者。佛言。胜华藏。如是如是。如汝所说。彼佛刹中所有菩萨。安住如幻三摩地者。无量无数不可称计。
　　尔时胜华藏菩萨摩诃萨复白佛言。世尊。惟愿如来应供正等正觉。如其所应现神通相。使彼佛刹二大士等。来此娑婆世界。复令此会大众得见极乐世界。瞻睹无量光如来应供正等正觉。所以者何。此佛刹中诸善男子善女人。若得见彼无量光如来。即能发起阿耨多罗三藐三菩提心。各各愿生于彼佛刹。普得不退转于阿耨多罗三藐三菩提。又若彼二大上来此刹中。所有此土修菩萨乘诸善男子善女人。善根增长或复于彼二大士所闻说法已。即令获得如幻三摩地。
　　尔时世尊受胜华藏菩萨摩诃萨请已。即从眉间放大光明。其光金色。于此三千大千世界普遍照耀。其中所有须弥山目真邻陀山。摩诃目真邻陀山。雪山轮围山。大轮围山等。乃至极余世界边际。一切山石丛林暗暝等处。此金色光而悉照破。世间所有日月光明广大炽盛。以佛光明所映蔽故。犹如眼光其量微小。是时光明金色晃耀。照彻西方百千俱胝佛刹。乃至极乐世界无量光如来所。其光旋环绕佛七匝。普照耀已。于彼佛前隐而不现。是时极乐世界所有菩萨声闻。及余众生之类。乘前光明。悉能见此娑婆世界。及见释迦牟尼如来。菩萨声闻大众围绕。如观掌中庵摩勒果。皆生欢喜爱乐之心。咸作是言。南无世尊释迦牟尼如来应供正等正觉。时此娑婆世界释迦牟尼如来。会中所有诸菩萨摩诃萨。苾刍苾刍尼。优婆塞优婆夷。梵王帝释护世四王。并余天龙夜叉乾闼婆阿修罗迦楼罗紧那罗摩睺罗伽。人非人等。悉能见彼极乐世界。及见无量光如来菩萨声闻大众围绕。光明炽盛如妙高山。映彻照耀遍此刹中。如明眼人于一搩手地量之中。观余面轮而不劳力。此彼互见亦复如是。时此会众。得见彼佛及彼世界无数百千俱胝那庾多功德圆满庄严事已。皆生欢喜爱乐之心。咸作是言。南无世尊无量光如来应供正等正觉。作是言时。会中有八万四千众生。皆发阿耨多罗三藐三菩提心。以此善根当得生于极乐世界。
　　尔时彼世界中所有菩萨声闻大众。又复生希有心。合掌恭敬。遥向世尊释迦牟尼如来。而伸顶礼重作是言。南无世尊释迦牟尼如来应供正等正觉。发是言时。彼极乐世界六种震动。所谓震遍震等遍震。动遍动等遍动。击遍击等遍击。涌遍涌等遍涌。爆遍爆等遍爆。吼遍吼等遍吼。现如是相已。时彼会中观自在菩萨。大势至菩萨。俱白无量光如来言。希有世尊。希有善逝。彼释迦牟尼如来所有名字。称念中间。能令大地六种震动。彼佛告言。善男子。不但此佛刹中。称扬释迦牟尼如来名字之时有如是相。别余无量佛刹之中。亦悉称扬彼佛名字。而诸佛刹蒙光照触。彼彼皆悉六种震动。是诸刹中无量无数众生之类。若得闻是释迦牟尼如来名已。悉得善根增长。不退转于阿耨多罗三藐三菩提。
　　复次彼会菩萨众中。有四十俱胝菩萨。得闻释迦牟尼如来名已。咸起是愿。普集所有一切善根。悉以回向阿耨多罗三藐三菩提。即时观自在菩萨。大势至菩萨。前诣无量光如来所。各各头面礼彼佛足。肃恭瞻仰。退住一面。俱白佛言。世尊。彼释迦牟尼如来前所放光。昔未闻见。甚为希有。何因缘故。现是光相。若无因缘。彼佛世尊不放光明。其事云何。愿佛为说。彼佛告言。善男子。如是如是。如汝所说。释迦牟尼如来所放光明非无因缘。彼佛世尊。将欲宣说菩萨安住三摩地宝最上法门。为说法故先现是相。时观自在菩萨大势至菩萨。复白彼佛言。世尊。我等今者。乐欲往彼娑婆世界。瞻礼亲近世尊释迦牟尼如来应供正等正觉。听其说法。惟垂哀许。佛言。善男子。汝等可往。今正是时。汝等往故。转复发起彼佛世尊。宣说法要。时二菩萨蒙佛许已。即于诸菩萨摩诃萨众中。顾谓八十四俱胝菩萨言。诸善男子。我等今往娑婆世界。瞻礼亲近释迦牟尼如来。听其说法。所以者何。彼佛世尊。最上希有。能为难事。舍余清净严好佛土。乐于娑婆世界秽恶土中。以大悲愿力教化众生。彼诸众生多起下劣信解。勇发贪嗔痴等诸业烦恼。而佛世尊。能于其中成就阿耨多罗三藐三菩提果。是为难事。汝等宜应随我往彼。时诸菩萨欢喜随顺。
　　复次会中有诸大声闻。异口同音前白佛言。世尊。彼释迦牟尼如来所有名字。若暂闻者尚得善利。何况亲往现前瞻礼。使瞻礼者肉眼清净。我等欲往愿佛听许。佛言可往。今正是时。尔时八十四俱胝菩萨。并诸大声闻。恭敬围绕观自在菩萨。大势至菩萨。来诣娑婆世界。菩萨行时。如其所应。现诸色相神通事业。时八十四俱胝菩萨。各各化现八十四俱胝殊妙楼阁。一一楼阁高十二由旬。广八由旬。四方四隅周遍妙好。是诸楼阁。有以金银。吠琉璃。颇胝迦。赤珠码瑙。琥珀等七宝合成。有以金银所成。有以金银吠琉璃成。有以金银吠琉璃码瑙所成。有以金银吠琉璃码瑙颇胝迦成。有以金银吠琉璃颇胝迦琥珀赤珠所成。有以赤栴檀香。龙实栴檀香。沉水栴檀香成。有以众妙栴檀香等所共合成。有以优钵罗华。钵讷摩华。俱母陀华奔拏利迦华所成。有以须摩那华。婆利师迦华。瞻波迦华。波吒罗华。阿提目多迦华成。有以驮努瑟迦华所成。有以曼陀罗华摩诃曼陀罗华成。有以曼殊沙华摩诃曼殊沙华。噜左华摩诃噜左华。作讫啰华摩诃作讫啰华。苏啰毗作讫啰华摩诃苏啰毗作讫啰华。赞捺啰华摩诃赞捺啰华。苏啰毗赞捺啰华。赞讷卢怛摩华。萨他罗华摩诃萨他罗华。苏啰毗萨他罗华等。所共合成。有以一切妙华庄严所成。有以无数百千殊妙色相庄严所成。如是一一楼阁之中。皆悉出现八万四千清净光明。
佛说如幻三摩地无量印法门经卷中
　　复次彼彼楼阁周匝。或有天女执众乐器。所谓琵琶筚篥琴笙箜篌螺鼓小鼓拍板等类。作妙音乐。或有天女捧赤栴檀香末。或有天女。捧龙实栴檀香末。或有天女捧沉水栴檀香末。或有天女。捧黑沈栴檀香末。或有天女。捧众妙栴檀香末。或有天女。执优钵罗华俱母陀华奔拏利迦华。或有天女。执曼陀罗华摩诃曼陀罗华。或有天女。执播噜沙迦华摩诃播噜沙迦华。或有天女。执曼殊沙华摩诃曼殊沙华。或有天女。执噜左华摩诃噜左华。或有天女。执作讫啰华摩诃作讫啰华。三满多作讫啰华。苏噜唧啰作讫啰华。或有天女。执赞捺啰华摩诃赞奈啰华。苏噜唧啰赞奈啰华。或有天女。执萨他罗华摩诃萨他罗华。苏噜唧啰萨他罗华。或有天女。捧天妙衣。及妙华妙香。涂香末香等。随处而住。而彼一一楼阁之中。各各有大妙宝庄严师子之座。化如来像。安处其上。三十二相庄严具足。又复一一楼阁之中。化出八万四千真珠璎珞。其珠三色。谓青白赤。又复一一楼阁之中。化出八万四千殊妙宝幢。以诸金铃网覆其上。天衣垂下而为严饰。又复一一楼阁之中。化出八万四千宝瓶。盛诸妙香。又复一一楼阁之中。化出八万四千上妙宝盖。以百千种极妙彩绘。而为严饰。又复一一楼阁之中。化出八万四千多罗行树。及八万四千七宝行树。一一皆以宝绳交络。又复一一楼阁之中。化出八万四千悬铃宝网。微风吹动出和雅音。如百千种妙音乐声。又复一一楼阁之中。化出宝池是池纯以金沙布底。七宝界道。琉璃水精周匝庄饰。八功德水充满其中。池中出生优钵罗华。钵讷摩华。俱母陀华。奔拏利迦华等。其池复有凫雁鸳鸯异鸟和鸣。八万四千妙宝行树。周匝围绕。上以八万四千宝绳。交络而为严饰。又复一一楼阁之中。出大光明。广照八万四千由。尔时观自在菩萨摩诃萨。大势至菩萨摩诃萨。及彼所来诸菩萨众。以是殊妙庄严一切楼阁。一时置在一楼阁中。诸庄严事互不相碍。譬如力士屈伸臂顷。到此娑婆世界。而诸菩萨。以神通力故。各以所现八十四俱胝功德庄严殊妙楼阁。置于佛会。如其所应神通威力。令此娑婆世界地平如掌。而佛会中亦不迫窄。是诸楼阁出大光明。照此三千大千世界。是时彼二菩萨。前诣佛所。头面礼足。右绕三匝退住一面。俱白佛言。无量光如来应供正等正觉。致问世尊释迦牟尼如来少病少恼动止轻利安乐行不。彼二菩萨复白佛言。我等菩萨声闻。于极乐世界见佛世尊。故来瞻觐。时此娑婆世界佛会之中。所有菩萨声闻大众。见此世界清净严饰。及见无数广大楼阁已。咸起是念。如来何故现是威力。而能令彼诸大菩萨来至于此。
　　尔时胜华藏菩萨。承佛威神。从座而起前白佛言。希有世尊。希有善逝。今此娑婆世界如是严饰。及现楼阁。为是如来威神力邪。为是彼二菩萨威力所变。愿佛为说。
　　佛告胜华藏菩萨摩诃萨言。胜华藏。此非如来威神之力。乃是观自在菩萨摩诃萨。大势至菩萨摩诃萨。威力所变。故现是相。胜华藏复白佛言。希有世尊。希有善逝。此二大士。已得不可思议愿力清净善根洁白。乃能有是神通威力。佛言胜华藏。如是如是。如汝所说。此二大士已于俱胝百千那庾多劫。积集善根清净洁白。又复已得如幻三摩地法门。从是三摩地中。能现如是种种色相神通等事。
　　复次胜华藏。且置是事。汝观东方为有何相。胜华藏菩萨承佛圣旨。即以无碍清净天眼。观见东方殑伽沙数佛刹之中。有殑伽沙数诸佛世尊。彼一一佛前。皆有观自在菩萨摩诃萨。大势至菩萨摩诃萨。各礼佛足。又闻其言。无量光如来应供正等正觉致问世尊少病少恼动止轻利安乐行不。及见无量广大楼阁妙宝严饰。如是南西北方。四维上下。一一皆见殑伽沙数佛刹之中。有殑伽沙数诸佛世尊。彼一一佛前皆有二大士各礼佛足。又闻其言无量光如来应供正等正觉。致问世尊少病少恼动止轻利安乐行不。及见无量广大楼阁妙宝严饰。时胜华藏菩萨见是相已。复白佛言。希有世尊。希有善逝。此二大士真实已得最胜如幻三摩地门。能于十方诸佛刹中。悉现其身神通威力不可思议。
　　尔时世尊。观察众会。如其所应现神通相。即时会中一切大众。以佛威神力故。皆如胜华藏菩萨。亦能见彼十方世界如殑伽沙数诸佛刹土。彼彼刹中佛世尊前。皆有二大士。各礼佛足。乃至见彼广大楼阁妙宝严饰。当此众会见是相时。会中有三万二千众生发阿耨多罗三藐三菩提心。
　　尔时胜华藏菩萨摩诃萨。复白佛言。世尊。此二大士。于何佛所发阿耨多罗三藐三菩提心。而所发心为久近邪。其佛如来。名字何等。惟愿世尊。善为宣说。令余菩萨知其所修。如其所行。毕竟皆得行愿圆满。佛告胜华藏菩萨言。汝应善听。极善作意。今为汝说。是时胜华藏菩萨受教而听。
　　佛言胜华藏。乃往过去阿僧祇阿僧祇劫前。又经广大无量无边不可思议劫数。过是劫已。将此三千大千世界。碎为微尘。一尘一劫。过是微尘劫数之前。时有世界。名无量功德宝庄严普现妙乐。有佛出世。号师子游戏金光王如来应供正等正觉明行足善逝世间解无上士调御丈夫天人师佛世尊。彼佛刹中。所有功德庄严等事。广大无量。胜华藏于汝意云何。彼无量光如来应供正等正觉。极乐世界中所有功德庄严。是为多不。胜华藏言。甚多世尊。无量无边不可思议。佛言胜华藏。我以譬喻略明斯义。譬如有人。取彼一毛。折为百分。将其一分于大海中取一滴水。胜华藏。于汝意云何。彼毛端水是为多邪。余大海水而为多邪。胜华藏白佛言。世尊。毛端之水。极为微少。余大海水深广无量。佛言胜华藏。汝今当知无量光如来极乐世界。所有功德庄严等事。如毛端水。师子游戏金光王如来无量功德宝庄严普现妙乐世界所有功德庄严等事。如大海水。又师子游戏金光王如来会中所有菩萨声闻之众。比无量光如来会中菩萨声闻多百千倍。彼佛世尊。随应演说三乘之法。胜华藏。以要言之。彼师子游戏金光王如来刹土之中所有功德庄严。及妙乐事。假使我于殑伽沙数劫中。广以辩才。而亦不能说其边际。
　　复次胜华藏。彼师子游戏金光王如来法中。有王名胜威。其王于千世界中。自在特尊。广大富盛。正法化世。有七万六千最上园苑。王所受用。其王诸子。各有一万园林受用。胜华藏菩萨白佛言。世尊。彼佛刹中有女人不。佛言不也。善男子。彼佛刹中。尚无女人名字可闻。况有女人邪。其中生者。皆是化生清净洁白。咸修梵行。一切众生。皆以法喜禅悦为食。不受一切粗恶叚食。胜华藏。其王与子。于八万四千俱胝岁中。尊重供养师子游戏金光王如来。彼佛世尊。知王深心起净信已。即为宣说无量印善巧法门。胜华藏。何等名为无量印善巧法门邪。谓诸菩萨摩诃萨所起诸行。未尝于限量法中而有趣求。何以故。以诸菩萨行无量布施。无量持戒。无量忍辱。无量精进。无量禅定。无量智慧。于无量生死中随入。于无量众生中慈愍。无量刹土庄严。无量声闻庄严。无量色相成就。具足无量音声。及无量辩才。胜华藏。诸菩萨乃至一发心所有善根。尚起无量广大之心。回向一切。况复积集无量行愿。普用回向一切众生。使诸众生悉证无生。如佛涅槃而得涅槃。善男子。此即名为无量回向。以是回向故。即空无相无愿而悉无量。真如实际法界。亦复无量。解脱无生离诸系着。善男子。以要言之。无量义者。即一切法无量。何故说一切法为无量邪。以一切法无生无灭故无量。若法无量即无生无灭。若法无生无灭即无量。是名无量印法门。胜华藏。尔时彼师子游戏金光王如来。为彼胜威王。如是宣说无量印善巧法门时。其王于一切法而得觉了。
　　复次胜华藏。彼胜威王。于佛法中修禅定行。后于一时安处禅定。其王忽然左右二胁。生二莲华殊妙可爱。清净犹如龙实栴檀香。于其华中生二童子。跏趺而坐。其王见已叹未曾有。即向童子说伽陀曰。
　　汝或是天或是龙　　或复夜叉罗刹类
　　若人非人若神仙　　汝等何名为我说
　　时右胁生者童子。即说伽陀。答彼王曰。
　　于一切法空性中　　汝今问我何名字
　　然彼诸法本无名　　何故以名而见问
　　法空性中无天龙　　亦无夜叉罗刹类
　　人与非人若神仙　　彼等一切无所有
　　时左胁生者童子。亦说伽陀。答彼王曰。
　　名与名体二皆空　　能名所名俱无有
　　于一切法无名中　　但以强名而表示
　　当知真实名自性　　是中非见亦非闻
　　本来无灭复无生　　何故以名而见问
　　诸所作事所有名　　既以假名而表示
　　是故我今亦假名　　一名宝严二宝上
　　彼二童子说伽陀已。宿善力故得五神通。即与胜威王。同诣师子游戏金光王如来所。到已头面各礼佛足。右绕三匝。退住一面。彼二童子。合掌向佛异口同音。说伽陀曰。
　　我今当以何等物　　供养正觉二足尊
　　此事愿佛开我心　　令我闻已心安定
　　我今无华亦无香　　复无饮食及衣服
　　诸妙供养悉皆无　　将何供养最胜者
　　尔时彼佛。为二童子。说伽陀曰。
　　若能一发菩提心　　广为众生作利乐
　　此即名为真供养　　正觉三十二相者
　　若人以彼殑伽沙　　是等数量诸佛刹
　　满中胜上诸妙华　　供养世尊救世者
　　若人至心但合掌　　发起无上菩提心
　　是人所获胜福门　　倍多于前无有量
　　异此何名真供养　　异此何名胜依止
　　若人能发菩提心　　我说名为上智者
佛说如幻三摩地无量印法门经卷下
　　复次胜华藏。尔时彼二童子。向佛世尊复说伽陀曰。
　　能仁作大师子吼　　天人一切普得闻
　　我等今对世尊前　　各发诚实最上愿
　　我等乃至未来际　　愿我所行经多劫
　　随入生死轮回中　　救度无数众生类
　　我等今者以此缘　　尽未来际悉思念
　　普为利乐诸众生　　于无边劫行无懈
　　我等从今日已去　　永灭贪嗔痴等垢
　　十方现在佛世尊　　证我所说诚无妄
　　我等今发菩提心　　不乐声闻缘觉果
　　我等若有乐小心　　决定当招妄语报
　　我所不乐二乘果　　但以悲心为众生
　　纵经俱胝多劫中　　愿我常行而不懈
　　如佛世尊所成就　　如应佛刹广庄严
　　愿我当来得佛时　　刹土倍多俱胝数
　　又愿当来佛刹中　　无有声闻缘觉众
　　纯一菩萨所庄严　　广集无量诸智聚
　　愿我得是庄严已　　当令众生得离垢
　　从诸佛法所出生　　普使当持佛法藏
　　若我今时诸所说　　真实无妄无别异
　　愿此大海及山川　　乃至大地皆震动
　　当发如是愿言时　　大地即时皆震动
　　不鼓音乐自然鸣　　出微妙音遍十方
　　天雨众华众妙香　　殊丽严好极可爱
　　俱胝百千妙天衣　　周遍缤纷而散布
　　尔时彼二童子。各发阿耨多罗三藐三菩提心。胜华藏于汝意云何。彼时胜威王者岂异人乎。即今无量光如来应供正等正觉是。彼时宝严童子者。今观自在菩萨摩诃萨是。宝上童子者。今大势至菩萨摩诃萨是。是二菩萨。于彼师子游戏金光王如来所。首发阿耨多罗三藐三菩提心。
　　复次胜华藏菩萨前白佛言。世尊。此二大士甚为希有。如是名字难可得闻。而复具足甚深信解。所发菩提心无与等比。世尊。此二大士于师子游戏金光王如来之后。又复供养几许诸佛。佛言。善男子。所有殑伽河沙尚可知其边际数量。此二大士于彼佛后其所供养诸佛如来。我亦不能知其边际。何以故。此二大士悉已被于不思议铠。具足无量殊胜功德。是故不能知其边际。
　　尔时胜华藏菩萨摩诃萨复白佛言。世尊。彼无量功德宝庄严普现妙乐世界。在何方处。佛言。善男子。今此西方极乐世界。即是彼往昔时无量功德宝庄严普现妙乐世界。胜华藏言。此二大士。当于何时成就阿耨多罗三藐三菩提果。当得何等佛刹功德庄严。而佛寿量其数几何。复有几许菩萨之众。惟愿如来应供正等正觉。广为悲愍利乐一切世间天人宣说此二大士。当成佛事。令余菩萨闻已悉得大愿圆满。佛言。胜华藏。汝应善听。极善作意。今为汝说。是时胜华藏菩萨受教而听。佛言。善男子。当知西方无量光如来寿命无量。极不可计。假使俱胝那庾多百千劫中。亦复不能说其边际。其佛正法住世。八万四千那庾多劫。佛涅槃后。以诸众生善根力故。亦得值遇余佛出世。而诸菩萨安住念佛三昧常得见佛中无间缺。善男子。又复无量光如来涅槃之后。其说法处。七宝庄严妙莲华树。自然演出微妙法音。经于一夜至明旦时。观自在菩萨摩诃萨。即于众宝庄严菩提树下。安处其座。成等正觉。成正觉已号曰普明高显吉祥峰王如来应供正等正觉明行足善逝世间解无上士调御丈夫天人师佛世尊。胜华藏。彼佛刹土功德庄严等事。假使我于殑伽沙数劫中。巧以譬喻言词。而亦不能说其少分。又善男子。如是佛刹功德庄严。若以师子游戏金光王如来刹土功德庄严而较量者。即前百分不及一分。千分百千分。亦不及一。数分喻分乃至乌波尼杀昙分。皆不及一。又彼刹中无有声闻缘觉名字纯一清净大菩萨众。又善男子。总以无量光如来会中一切声闻缘觉菩萨。合集较量。而普明高显吉祥峰王如来会中菩萨之众。亦复倍多。其佛寿命。九十六俱胝那庾多百千劫。正法住世。六十俱胝劫。胜华藏菩萨白佛言。世尊。彼佛世界岂不亦以极乐为名邪。佛言不也。善男子。彼世界名众宝普严。彼佛如来。随其所应作诸利乐。而此大势至菩萨摩诃萨于彼法中随佛寿量住世久近。承事供养。乃至彼佛入涅槃后。奉持佛法令法久住。至于最后法欲灭时。大势至菩萨于其刹中。得成阿耨多罗三藐三菩提果。成正觉已号曰善住功德宝峰王如来应供正等正觉明行足善逝世间解无上士调御丈夫天人师佛世尊。其佛刹中所有功德庄严等事。菩萨大众皆悉具足。其佛寿命及正法住世。与普明高显吉祥峰行如来皆悉同等。一切圆满不增不减。
　　复次佛告胜华藏菩萨摩诃萨言。汝今当知普明高显吉祥峰王如来。善住功德宝峰王如来。如是名字。若善男子善女人暂得闻者。是人当得不退转于阿耨多罗三藐三菩提。又胜华藏。若善男子善女人。得闻过去师子游戏金光王如来及彼未来普明高显吉祥峰王如来。善住功德宝峰王如来名字之者。随彼聚落族氏之中。一切女人皆转女身而成男子。四十俱胝劫中。背于生死。转生当得清净出家。常得见佛闻法。承事僧伽。世世所生具宿命智。及得总持无碍辩才。不退转于阿耨多罗三藐三菩提。
　　尔时世尊作是说时。会中有九十六俱胝天人。异口同音作如是言。南无十方三世一切诸佛及未来世普明高显吉祥峰王如来。善住功德宝峰王如来。普集一切诸佛。一切善利。我皆随喜。我等悉发阿耨多罗三藐三菩提心。即时诸佛咸为记言。汝等当得不退转于阿耨多罗三藐三菩提。尔时会中有七千菩萨得无生法忍。八十四那庾多众生远尘离垢得法眼净。八千苾刍无复诸漏得心解脱。尔时观自在菩萨摩诃萨。大势至菩萨摩诃萨。于此会中如其所应现诸色相神通事已。一切众会皆悉得见。是时十方无量阿僧祇诸佛世尊见如是相。及闻宣说彼二菩萨当成佛事已。咸共赞言。希有世尊释迦牟尼如来。能善护念是二菩萨。我等诸佛亦共称赞。
　　复次胜华藏菩萨摩诃萨白佛言。世尊。佛所宣说如是甚深微妙经典。若善男子善女人。有能受持读诵为他广说者。得几所福。佛言止止。善男子。勿致斯问。何以故。诸有劣信解者。于佛所说如是深经。不能生信。故我不说。胜华藏菩萨白佛言。世尊。今此会中亦有广大具深信解诸善男子善女人等。惟愿如来略为宣说受持功德。与后末世一切众生作大明照。
　　佛言胜华藏。谛听谛听。今为汝说。时胜华藏菩萨受教而听。
　　佛言。善男子。假使有人。有大势力。福德具足。悉能了知众生界分。作如是言。如佛所说世界无边众生无尽。我能于彼一切众生顶肩荷负。经无量无边俱胝劫数。复能以其饮食衣服一切乐具。周遍供给一切众生。胜华藏。于汝意云何。此人以是因缘得福多不。胜华藏白佛言。甚多世尊。若有人经一弹指间。于一众生起慈心者得福尚多。况如是邪。佛言。胜华藏。我今实言告汝。若有善男子善女人于此深经自能生信劝令他信者。其所得福倍多于彼。又若有人于此深经能受持读诵为他广说者。当知是人。以菩提心而为依止。
　　尔时胜华藏菩萨摩诃萨白佛言。世尊。如来所说如是深经。若佛现在若涅槃后。我当受持读诵为他广说宣通流布使不断绝。胜华藏菩萨发是言时。会中有九十六俱胝菩萨异口同音作如是言。世尊。我等于佛所说深经亦当受持读诵。为他说广。
　　尔时娑婆世界主大梵天王。帝释天主护世四王。及余无数诸天子众。各以天曼陀罗华散于佛上。及以天华散诸菩萨。复作百千俱胝种天妙音乐而为供养。又发是言。一切众生得闻如是甚深正法。光明普照得大善利。我等于此法门咸当受持宣通流布。
　　佛言。如是如是。诸善男子。如汝所说。今此正法不可思议。若人曾于十千佛所深种善根。是人方得此经堕手。况复有能受持读诵。生信解邪。
　　复次佛告胜华藏菩萨摩诃萨言。今此正法若得闻者。随彼方处一切女人转成男子。唯除二种。谓悭嫉者。即时会中有一女人。名曰离尘。心生信解。从座而起。前白佛言。世尊。我今内心已灭悭嫉。我发阿耨多罗三藐三菩提心。若我发心真实无妄当得成佛。及如佛所言闻此法时随处即得转女人相。是事实者愿我转身得成男子。尔时彼女发如是言已即得转成男子之身。时佛为授不退转阿耨多罗三藐三菩提记。当得成佛号除一切烦恼如来应供正等正觉。
　　佛说此经已。胜华藏等诸菩萨摩诃萨。并诸苾刍众。乃至世间天人阿修罗等。一切大会闻佛所说皆大欢喜。信受奉行。


