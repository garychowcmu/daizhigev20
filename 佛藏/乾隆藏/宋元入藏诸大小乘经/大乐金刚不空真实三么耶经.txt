大乐金刚不空真实三么耶经一卷


宋元入藏诸大小乘经
大乐金刚不空真实三么耶经一卷
唐三藏沙门大广智不空译


　　

大乐金刚不空真实三么耶经
　　如是我闻。一时。薄伽梵。成就殊胜一切如来金刚加持三么耶智。已得一切如来灌顶宝冠。为三界主。已证一切如来一切智智瑜伽自在。能作一切如来一切印平等种种事业。于无尽无余一切众生界。一切意愿作业。皆悉圆满。常恒三世一切时。身语意业金刚。大毗卢遮那如来。在于欲界他化自在天王宫中。一切如来常所游处。吉祥称叹大摩尼殿。种种间错铃铎缯幡微风摇击。珠鬘璎珞。半满月等。而为庄严。与八十俱胝菩萨众俱。所谓金刚手菩萨摩诃萨。观自在菩萨摩诃萨。虚空藏菩萨摩诃萨。金刚拳菩萨摩诃萨。文殊师利菩萨摩诃萨才发心转法轮菩萨摩诃萨。虚空库菩萨摩诃萨。摧一切魔菩萨摩诃萨。与如是等大菩萨众。恭敬围绕而为说法。初中后善。文义巧妙。纯一圆满清净洁白。说一切法清净句门。所谓妙适清净句是菩萨位。欲箭清净句是菩萨位。触清净句是菩萨位。爱缚清净句是菩萨位。一切自在主清净句是菩萨位。见清净句是菩萨位。适悦清净句是菩萨位。爱清净句是菩萨位。慢清净句是菩萨位。庄严清净句是菩萨位。意滋泽清净句是菩萨位。光明清净句是菩萨位。身乐清净句是菩萨位。色清净句是菩萨位。声清净句是菩萨位。香清净句是菩萨位。味清净句是菩萨位。何以故。一切法自性清净故。般若波罗蜜多清净。金刚手。若有闻此清净出生句般若理趣。乃至菩提道场。一切盖障及烦恼障法障业障。设广积集必不堕于地狱等趣。设作重罪销灭不难。若能受持日日读诵作意思惟。即于现生证一切法平等金刚三摩地。于一切法皆得自在。受于无量适悦欢喜。以十六大菩萨生。获得如来及执金刚位。时薄伽梵一切如来大乘现证三么耶一切曼荼罗持金刚胜萨埵。于三界中。调伏无余。一切义成就。金刚手菩萨摩诃萨。为欲重显明此义故。熙怡微笑。左手作金刚慢印。右手搊掷本初大金刚。作勇进势。说大乐金刚不空三么耶心吽(引)
　　尔时。薄伽梵毗卢遮那如来。复说此一切如来寂静法性。现等觉出生般若理趣。所谓金刚平等现等觉。以大菩提金刚坚固故。义平等现等觉。以大菩提一义利故。法平等现等觉。以大菩提自性清净故。一切业平等现等觉。以大菩提一切分别无分别性故。金刚手。若有闻此四出生法。读诵受持。设使现行无量重罪。必能超越一切恶趣。乃至。当坐菩提道场。速能克证无上正觉。时薄伽梵。如是说已。欲重显明此义故。熙怡微笑。持智拳印说一切法自性平等心。
　　恶(引重呼)
　　时调伏难调释迦牟尼如来。复说一切法平等最胜出生般若理趣。所谓欲无戏论性故。嗔无戏论性。嗔无戏论性故。痴无戏论性。痴无戏论性故。一切法无戏论性。一切法无戏论性故。应知般若波罗蜜多无戏论性。金刚手。若有闻此理趣。受持读诵。设害三界一切有情。不堕恶趣。为调伏故。疾证无上正等菩提。时金刚手大菩萨。欲重显明此义故。持降三世印。以莲花面微笑而怒颦眉猛视。利牙出现。住降伏立相。说此金刚吽迦[口　　邏]心吽(短)
　　时薄伽梵。得自性清净法性如来。复说一切法平等。观自在智印出生。般若理趣。所谓世间一切欲清净故。即一切嗔清净。世间一切垢清净故。即一切罪清净。世间一切法清净故。即一切有情清净。世间一切智。智清净故。即般若波罗蜜多清净。金刚手。若有闻此理趣。受持读诵作意思惟。设住诸欲犹如莲花。不为客尘诸垢所染。疾证无上正等菩提。
　　时薄伽梵。观自在大菩萨。欲重显明此义故。熙怡微笑。作开敷莲花势。观欲不染。说一切群生种种色心。
　　纥唎(二合引入)
　　时薄伽梵。一切三界主如来。复说一切如来灌顶智藏般若理趣。所谓以灌顶施故。能得三界法王位。义利施故。得一切意愿满足。以法施故。得圆满一切法。资生施故。得身口意一切安乐。时虚空藏大菩萨。欲重显明此义故熙怡微笑。以金刚宝鬘自系其首。说一切灌顶三么耶宝心。
　　怛览(二合引)
　　时薄伽梵。得一切如来智印如来。复说一切如来智印加持般若理趣。所谓持一切如来身印。即为一切如来身。持一切如来语印。即得一切如来法。持一切如来心印。即证一切如来三摩地。持一切如来金刚印。即成就一切如来身口意业最胜悉地。金刚手。若有闻此理趣。受持读诵作意思惟。得一切自在。一切智智。一切事业。一切成就。得一切身口意金刚性。一切悉地。疾证无上正等菩提。时薄伽梵。为欲重显明此义故。熙怡微笑。持金刚拳。大三么耶印。说此一切坚固。金刚印悉地三么耶自真心。
　　恶。
　　时薄伽梵。一切无戏论如来。复说转字轮般若理趣。所谓诸法空。与无自性相应故。诸法无相。与无相性相应故。诸法无愿。与无愿性相应故。诸法光明。般若波罗蜜多清净故。时文殊师利童真。欲重显明此义故熙怡微笑。以自剑挥斫一切如来已。说此般若波罗蜜多最胜心。
　　庵。
　　时薄伽梵。一切如来入大轮如来。复说入大轮般若理趣。所谓入金刚平等则入一切如来法轮。入义平等则入大菩萨轮。入一切法平等则入妙法轮。入一切业平等。则入一切事业轮。时才发心转法轮大菩萨。欲重显明此义故。熙怡微笑。转金刚轮说一切金刚三么耶心。
　　吽。
　　时薄伽梵。一切如来种种供养藏广大仪式如来。复说一切供养最胜出生般若理趣。所谓发菩提心则为于诸如来广大供养。救济一切众生则为于诸如来广大供养。受持妙典则为于诸如来广大供养。于般若波罗蜜多。受持读诵。自书教他书。思惟修习种种供养。则为于诸如来广大供养。时虚空库大菩萨。欲重显明此义故。熙怡微笑。说此一切事业。不空三么耶一切金刚心唵。
　　时薄伽梵。能调持智拳如来。复说一切调伏智藏般若理趣。所谓一切有情平等故忿怒平等。一切有情调伏故。忿怒调伏。一切有情法性故。忿怒法性。一切有情金刚性故忿怒金刚性。何以故。一切有情调伏。则为菩提。时摧一切魔大菩萨。欲重显明此义故。熙怡微笑。以金刚药叉形。持金刚牙。恐怖一切如来已。说金刚忿怒大笑心。
　　郝。
　　时薄伽梵。一切平等建立如来。复说一切法三么耶最胜出生般若理趣。所谓一切平等性故。般若波罗蜜多平等性。一切义利性故。般若波罗蜜多义利性。一切法性故。般若波罗蜜多法性。一切事业性故。般若波罗蜜多事业性。应知。时金刚手。入一切如来菩萨三么耶加持三摩地。说一切不空三么耶心。
　　吽。
　　时薄伽梵如来。复说一切有情加持般若理趣。所谓一切有情如来藏。以普贤菩萨一切我故。一切有情金刚藏。以金刚藏灌顶故。一切有情妙法藏。能转一切语言故。一切有情羯磨藏。能作所作性相应故。时外金刚部。欲重显明此义故。作欢喜声。说金刚自在自真实心。
　　怛[口　　賴](二合)
　　尔时七女母天。顶礼佛足。献钩召摄入。能杀能成三么耶真实心。
　　毗欲(二合)
　　尔时末度迦罗天三兄弟等。亲礼佛足献自心真言。
　　娑嚩(二合)
　　尔时四姊妹女天。献自心真言。
　　谽。
　　时薄伽梵。无量无边究竟如来。为欲加持此教令究竟圆满故。复说平等金刚出生般若理趣。所谓般若波罗蜜多无量故。一切如来无量。般若波罗蜜多无边故。一切如来无边。一切法一性故。般若波罗蜜多一性。一切法究竟故。般若波罗蜜多究竟。金刚手。若有闻此理趣。受持读诵思惟其义。彼于佛菩萨行皆得究竟。
　　时薄伽梵。毗卢遮那。得一切秘密法性无戏论如来。复说最胜无初中后大乐金刚不空三昧耶金刚法性般若理趣。所谓菩萨摩诃萨大欲最胜成就故。得大乐最胜成就。菩萨摩诃萨大乐最胜成就故。则得一切如来大菩提最胜成就。菩萨摩诃萨得一切如来大菩提最胜成就。故。则得一切如来摧大力魔最胜成就。菩萨摩诃萨得一切如来摧大力魔最胜成就故。则得遍三界自在主成就。菩萨摩诃萨得遍三界自在主成就故。则得净除无余界一切有情住着流转。以大精进常处生死。救摄一切利益安乐最胜究竟皆悉成就。何以故。
　　菩萨胜慧者　　乃至尽生死
　　恒作众生利　　而不趣涅槃
　　般若及方便　　智度悉加持
　　诸法及诸有　　一切皆清净
　　欲等调世间　　令得净除故
　　有顶及恶趣　　调伏尽诸有
　　如莲体本净　　不为垢所染
　　诸欲性亦然　　不染利群生
　　大欲得清净　　大安乐富饶
　　三界得自在　　能作坚固利
　　金刚手。若有闻此本初般若理趣。日日晨朝或诵或听。彼获一切安乐悦意。大乐金刚不空三昧耶究竟悉地。现世获得一切法自在悦乐。以十六大菩萨生。得于如来执金刚位。
　　吽。
　　尔时一切如来。及持金刚菩萨摩诃萨等。皆来集会。欲令此法。不空无碍。速成就故。咸共称赞金刚手言。
　　善哉善哉大萨埵　　善哉善哉大安乐
　　善哉善哉摩诃衍　　善哉善哉大智慧
　　善能演说此法教　　金刚修多罗加持
　　持此最胜教王者　　一切诸魔不能坏
　　得佛菩萨最胜位　　于诸悉地当不久
　　一切如来及菩萨　　共作如是胜说已
　　为令持者速成就　　皆大欢喜信受行


