圣六字增寿大明陀罗尼经一卷


宋元入藏诸大小乘经
圣六字增寿大明陀罗尼经一卷
宋西天三藏大师施护奉诏译


　　

圣六字增寿大明陀罗尼经
　　如是我闻。一时佛在舍卫国祇树给孤独园。尔时尊者阿难有大疾病。佛自知已即诣彼所。敷座而坐告阿难曰。汝今谛听我有六字大明陀罗尼。能消灾患增益寿命。汝若受持非但自身。复令四众苾刍苾刍尼优婆塞优婆夷。长夜安隐远离众苦。
　　复次阿难此六字大明陀罗尼。七十七俱胝佛。并六大威德师同所宣说。六大师者。一如来应正等觉。二帝释天主。三多闻天王。四持国天王。五增长天王。六广目天王。如是圣贤异口同音。说陀罗尼曰。
　　难底黎难底黎难睹哩(去)都摩哩半拏哩俱[口　　闌]致(引)摩度摩帝(引)娑嚩(二合引)贺(引)
　　佛告阿难。此六字大明章句有大威力。若复有人王法难中惊怖。大水难中惊怖大火难中惊怖。贼劫难中惊怖冤家难中惊怖。众恶难中惊怖斗战难中惊怖恶曜难中惊怖。如是诸难害身之时。一心称念大明章句。拥护某甲令得解脱。作是语已是诸众难速得消除。
　　复次阿难若诸有情。患诸疼痛头痛项痛眼耳鼻痛。牙齿舌痛唇口颊痛。胸胁背痛心痛肚痛。腰痛胯痛遍身疼痛。及泻痢痔瘘风黄痰癊诸恶重病。如前称念大明章句。佛大威德令一切日月星曜。罗汉圣贤发真实言。与某甲弟子应作拥护。息除灾患令得安乐。所有刀剑毒药。虎狼师子蚖蛇蝮蝎。诸恶禽兽皆不为害。疟病不着亦不中天。乃至阿波娑摩啰部多毗舍左。鸠盘茶等一切鬼将。悉皆远离不敢为患。
　　复次阿难若诸有情鬼魅所著。连年积月而不舍离。以此真言加持于线系患人手。时金刚手大药叉主。以忿怒力破鬼魅头令作七分。又令大智舍利弗大神通目干连。持戒罗睺罗及汝阿难陀。皆来拥护令得安隐。若不尔者须弥山王。离于本处大海枯竭。日月堕落大地崩裂。如来应正等觉无有妄语。阿难此六字大明陀罗尼。神通威德得未曾有。若随喜听闻。是人恒得长寿无病众恶不侵。何况受持读诵书写供养。是名成就最上增益之法。阿难闻已信受奉行。

