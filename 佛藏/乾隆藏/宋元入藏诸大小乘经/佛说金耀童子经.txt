佛说金耀童子经一卷


宋元入藏诸大小乘经
佛说金耀童子经一卷
宋西天中印度惹烂驮啰国三藏沙门天息灾奉诏译


　　

佛说金耀童子经
　　如是我闻。一时佛在舍卫国祇树给孤独园。尔时世尊食时着衣。与诸苾刍恭敬围绕。入舍卫大城次第乞食。有一婆罗门。出于舍卫逢见世尊。久视容仪乃发言词而伸赞咏。瞿昙。汝面最上金色端严。世尊印言。如是如是。我所作福乃获斯报。婆罗门言。瞿昙。我今现世亦有福德。于其家中生一童子。金色光辉容仪相好。可似瞿昙得未曾有。复次瞿昙。尔时童子初生之时。更有殊妙吉祥之事。初生之时。心意安泰诸识明利。于其庭中忽生莲华。满室天香恒时芬芳。一切众生普皆爱乐。复次瞿昙。此未殊妙亦未希有。复次童子初生之时。瞻卜华树处处出生。彼树执持瞻卜妙华天紫金色。复次瞿昙。如此殊祥犹未希有。复次童子初生之时。诸天金盘自然出现。满其盘中盛天饮食百千万种。假使食者无有穷尽。复次瞿昙。如斯感应犹未希奇。尔时童子初生之时。口出音声。有佛世尊及阿罗汉等出现世间。乃至行住常所思念。婆罗门说此童子吉祥事已。而告佛言。往诣彼处为见童子。世尊默然诣彼舍宅。欲入之时。中间有优婆塞而白佛言。勿入此舍。彼婆罗门于佛法中不能信敬。世尊答言。此婆罗门亦具信根。是时世尊答优婆塞已。便入婆罗门舍见其童子。是时童子才见世尊。便往归依五体投地。佛便咒愿。如是彼诸苾刍从佛往诣亦见童子。佛咒愿已与诸苾刍回归精舍。尔时童子后渐长大。舍卫国主波斯匿王闻彼婆罗门有如是德行生其贵子。遂遣使臣广执华鬘栴檀宝香。诣婆罗门家。围绕童子而伸宣请。童子答言。候我先到祇树礼拜世尊。而入舍卫见波斯匿王。使臣回已具奏前事。波斯匿王闻其奏已。我今亦往祇树。礼觐世尊见彼童子。是时童子寻诣祇树。于其中路见一婆罗门。而问童子。汝今何往。童子答言。欲往祇树礼觐世尊。婆罗门呵责童子。云何广名婆罗门族生已。要去欲见沙门。童子对言。汝得珍宝大藏不要持宝归舍。汝得吉祥面前而来。却乃执棒打退。童子对已便往祇树。到世尊所作礼佛足。于面前坐而为听法本生适意。天妙莲华生彼祇树园中。其香芬馥遍满一切。智慧忽生。我今持此莲华供养世尊。而复思惟。我先生时瞻卜迦树世所希有。于发心时瞻卜迦树而自出生。其树执持瞻卜迦华天紫金色。即时童子。以手掬瞻卜华散世尊上。所散之华住佛身上庄严佛身。其中或有住佛顶上。住佛怀中。住佛足下。其中或有成华鬘衣。如是种种供养。时王惊怪问童子言。汝云何供养作如是神力。童子答言。我于祇树作如是一切庄严。彼时童子又生最上智慧。我瞻卜迦树随我发心生瞻卜华。其华或生树身。或生果上。或生树枝。或生叶上。其瞻卜华。亦有出现住虚空中。又于祇园虚空之中。出现一切金宝铃铎。彼时童子礼世尊足。白言世尊。受我今日施世尊食。及诸苾刍国王侍从。普受我供。世尊默然受请待击犍稚。时到即时世尊安详而坐。及诸苾刍国王臣从次下而坐。是时生最上微妙思慧思忆。我昔生时有金盘出现满中天食。愿得现前持来供佛。作是念已。本生金盘随心出现。诸天上味满其盘中。是时童子。即持金盘及以饮食亲自供养。是时世尊与诸苾刍国王侍从食已饱满。金耀童子心大欢喜。礼世尊足发阿耨多罗三藐三菩提心。此后善根增长谛发心愿。广行法施救度有情。我后方取成佛。未救度者与作救度。未安乐者施其安乐。未寂静者皆令寂静。尔时世尊因为童子发心。次第说地狱相。所谓阿毗地狱。疱地狱。疱裂地狱。阿吒鹐。诃诃鑁护护鑁。青莲华。红莲华。大红莲华。从此出已而入八热地狱。次第皆因惑业所感。若有智慧。说我救法彼得清凉。
　　尔时世尊说此语时。青黄赤白四色光明从口而出。其中光明。有上去空中。有下入地狱。照彼等活。黑绳众合。号叫大号叫。炎热。极炎热。阿毗地狱。及疱地狱。疱裂地狱。阿吒鹐。诃诃鑁。护护鑁。青莲华。红莲华。大红莲华。若去炎热地狱彼得清凉。若入寒冰地狱彼得温暖。而彼众生为发胜心。我等云何得此处。命终转生余趣如是。彼发心已世尊为生变化光明。遣发变化令彼得见。既得见已。我等从此命终之后。决定不生诸余恶处。今未曾见此处众生得受。无为胜光为发信心。受地狱业尽。各各得生人间天上真实得受。若是光明照彼上方。四大王天。忉利天。夜摩天。兜率天。乐变化天。他化自在天。梵众天。梵辅天。大梵天。少光天。无量光天。极光静天。少静天。无量静天。遍静天。无云天。福生天。广果天。无想天。无烦天。无热天。善现天。善见天。色究竟天。光明到已出如是声。演说苦空无常无我。说二伽陀曰。
　　出光劝化汝　　归依佛法僧
　　抖擞死魔军　　如象离系缚
　　若入此法中　　志心行不退
　　所以断轮回　　诸苦悉皆尽
　　尔时光明遍照三千大千世界救度有情。如是光明却还佛身随世尊后。尔时世尊欲得受记过去业。所放光明于其佛身后入。欲得受记未来业。其光于佛面前而入。欲得受记生地狱者。其光从佛足下而入。欲得受记生畜生者。其光从佛足跟而入。欲得受记生饿鬼者。其光从佛脚足大母指而入。欲得受记生人中者。其光从佛膝下而入。欲得受记力轮王者。其光从佛左手掌而入。欲得受记转轮王者。其光从佛右手掌而入。欲得受记生天者。其光从佛脐间而入。欲得受记声闻菩提者。其光从佛胸臆而入。欲得受记缘觉者。其光从佛眉间而入。欲得受记阿耨多罗三藐三菩提者。其光从佛顶门而入。
　　尔时世尊所放光明。绕身三匝入世尊顶。
　　尔时尊者阿难合掌恭敬而白。世尊。种种颜色百千庄严。从口而出周遍十方普皆照耀。而说偈言。
　　是非久远离　　烦恼皆遣除
　　世间佛最上　　胜因报不虚
　　如螺莲华白　　降魔佛现光
　　当时魔自去　　安定妙智慧
　　令声闻求佛　　牟尼安定声
　　如牛王最上　　除诸疑网净
　　无有冤家缚　　如水坏于盐
　　正觉说现光　　佛与谁受记
　　彼闻安定乐　　此众人欢喜
　　佛言。如是如是。阿难陀。非无因果。阿难。如来应供正遍知正觉正说。阿难陀。见此童子作如是供养于我。善根深固发心施法。经三大阿僧祇劫。修行菩提成就大悲六波罗蜜。观行圆满成等正觉。名金曜如来。十力具足四智圆明。三密不共念处大悲。若我等往昔发心。亦为行此法施。尔时波斯匿王问。世尊。此童子。作何行业得如是富贵。世尊答言。此童子。往于昔过去生中。广作福业之因。于今世中得获斯报。又此童子。昔种业因之时志心不退。于今世中谁免斯报。大王。所作之业得受报时。如地界无尽。水界无尽。火界无尽。风界无尽。如是等蕴界六尘。作业获报无有穷尽。童子志心昔种福因今生得报无尽。乃至善恶二业业报无尽。假使经于百劫业至须受其报。大王过去世时。波罗奈国有王名曰闻军。彼有太子名吉祥密。彼时父王广作罪业。太子见父作罪。心惊毛竖而告王曰。我去修行。王言。只汝一子。我今云何教去修行。吉祥密言。我须离父必去修行。童子言。若金银象马宫人库藏。心无贪着亦无爱乐。受用后便修行三十七品菩提分法。得证缘觉菩提。无数百千天人而来供养。余人见已具告王曰。太子得如是功德。时王闻已欲见其子。出于宫阙四兵随从。有一贫人。见王坐于最上象背。上妙衣服而用严饰。妙香涂身伞盖覆上四兵围绕。彼生智慧。此王手足腹肚头面肩背与我无异。因何乘坐最上大象。妙衣严饰妙香涂身。伞盖覆上四兵围绕。复次我身累世悭贪未曾舍施。令我今世受如是苦。是事乏短不能舍施。云何我得生彼人中。又问王曰。未知大王何处而去。彼闻军王言。我有一子名吉祥密。出外修行证得缘觉菩提。若复有人少许供养后获大果。王答问已而复前去。其王于时忽见群鹿。王爱彼鹿而趁逐之。彼时贫人审谛思惟。王贪趁鹿。我今此时愿见缘觉。是时贫人渐渐前行。入山谷中见彼缘觉。身量巍巍心意寂静。有无量百千贤圣周回围绕。散曼陀罗华积至于膝。是时贫人高声啼哭。甚大悲痛而复懊恼。是时百千贤圣。供养毕已而复还去。贫人悟解我今将何供养缘觉。去此不远有庵没罗树。是时贫人取最上庵没罗果。以钵满盛供养缘觉。尔时缘觉执彼钵盂。犹如鹅王腾空自在。现种种神变。从虚空下还复本座。复次贫人礼缘觉足而复告言。汝为我食我为受福。于第二日供养缘觉。此人心净悟解拯救贫人。便受供养。即时贫人从山谷而出。彼闻军王遥见缘觉住虚空中。王生智慧而复思惟。彼处应有大福德人天。我今急速去见缘觉及彼人天。王便入于山谷。于其路中见彼贫人出于山谷。时王问曰。汝何处来。贫人答言。我此处来。王言。贫人汝身粗涩头发蓬乱。衣服垢秽而不去除。汝今云何远离贫穷似我富贵。观汝实不能远离贫穷。彼人别王而忽思惟。云何得一片殊妙田地。又得多般美妙饮食百味具足。思惟未已足蹈圆石忽然倒地。于其彼处得一铁瓮满中金宝。其王至山。见彼缘觉面前而坐。住后须臾而告子言。我为祈福云何来日受我斋食。缘觉答言。大王我先受请。闻军问言。受何人请耶。缘觉答言。有一贫人请我供养。王遂发使告贫人言。我请缘觉斋汝别日请斋。使臣到已具宣王旨。贫人不肯。王乃亲自诣贫人所。而复告言。我与缘觉食汝别日设食。彼言不得。王言。汝须移日。贫人言曰。云何令我移日。况我自有金宝定伸供养。王言。汝本来贫穷。我是刹帝利灌顶王种。汝却云何对我有金。贫人告言。王若不信教王见金。遂便同到出金之地。有一铁瓮。倾出金宝积聚如山。一边人立两边不见。王乃思惟。此人有如此福德。彼人言曰。我斋时将至。贫人于第二日。净除田地严饰殊妙。散诸莲华摘树枝叶。作妙伞盖设食供养。时彼缘觉复上虚空现种种神变。
　　尔时彼人礼足发愿。如我此地散作莲华。愿我世世生生得彼天妙莲华。如我所造树枝伞盖供养。善愿世世生生得瞻卜迦树。出瞻卜华天紫金色。如我瓦器持食供养善根。愿世世生生常得金盘满盛天食。假使百千人食食之不尽而得值佛。告波斯匿王。汝须思惟。当时贫人者。今婆罗门子金耀童子是。供养缘觉得彼善根。快乐无边。一切愿心皆得成就。佛说此经已。彼诸苾刍。一心顶戴。欢喜奉行。


