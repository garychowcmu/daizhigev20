佛说大悲空智金刚大教王仪轨经五卷


宋元入藏诸大小乘经
佛说大悲空智金刚大教王仪轨经五卷
宋西天三藏朝散大夫传梵大师法护奉诏译


　　

佛说大悲空智金刚大教王仪轨经卷第一(大幻化普通仪轨三十一分中略出二无我法)
金刚部序品第一
　　如是我闻。一时薄伽梵。住一切如来身语心金刚喻施婆倪数秘密中秘密出生妙三摩地。时彼世尊从是三摩地起。赞言善哉善哉金刚藏菩萨摩诃萨。奇哉金刚萨埵大萨埵三昧耶萨埵。悉从大悲空智金刚大菩提心之所开示。
　　尔时金刚藏菩萨。闻是语已即白佛言。世尊云何金刚萨埵。云何大萨埵。云何三昧耶萨埵。唯愿世尊为我解说。佛告金刚藏菩萨。金刚者谓不可破坏。萨埵者谓三有一性。胜慧相应是名金刚萨埵。谓于大智胜味充满。是名大萨埵。谓常行三昧。是名三昧耶萨埵。时金刚藏菩萨重白佛言。世尊空智金刚者。于如是名云何摄受。云何名空智。何等名金刚。佛告金刚藏菩萨。空智者谓即大悲空智。金刚者体即胜慧。以胜慧方便成就仪轨。于彼见闻有大力。能种种成办。谓降伏禁止。或却他军及瑜儗尼。如其正理生住因缘。以识智成办如其出现诸佛圣贤。是为空智最初出生行相。又复于大悲性如是解脱。则于缚性缚。遍能了知悉皆解脱。所以者何。彼胜慧性及所知性悉非性故。彼空智性亦非性故。以本然智决诸疑网。照解诸法本然不起。时金刚藏菩萨重白佛言。世尊如是空智云何而有血脉之相。佛告金刚藏菩萨。彼血脉相有三十二种。是名三十二菩提之心。又此漏法于大乐处总有三种。谓罗罗拏辣娑摩阿嚩底。罗罗拏者即胜慧自性。辣娑拏者谓善方便。阿嚩底者是中说。离能取所取。又此三种即是住持不动清净智月。彼三十二种血脉者。谓一者不可破坏。二者微妙色相。三者天。四者左边际。五者短。六者酤摩惹。七者性。八者施迦。九者过失。十者阿尾吒。十一者本母。十二者设哩嚩梨。十三者清凉。十四者焰炽。十五者罗罗拏。十六者辣娑拏。十七者阿嚩底。十八者量。十九者青色。二十者平等。二十一者因。二十二者相应。二十三者喜。二十四者成就。二十五者暖。二十六者苏末他。二十七者转。二十八者欲。二十九者忿怒。三十者迦多演尼。三十一者童子。三十二者施设。是名三十二种血脉之相。
　　复次金刚藏菩萨白佛言。世尊此何因缘有如是相。佛告金刚藏菩萨。谓欲成熟三有。远离一切能取所取。以诸方便了别性相。为持戒者分别解说。诸佛贤圣智慧方便。三身三业及伊鑁摩野。谓伊者佛眼母菩萨鑁者摩摩枳菩萨。摩者白衣菩萨。野者多罗菩萨。又复法身轮者具八辐相。报身轮者具十六辐。化身轮者具莲华相六十四叶。大药轮者具三十二幅。建此轮者如是次第有四刹那。谓庄严果报作观离相。依四圣谛谓苦集灭道依四真实谓身真实智真实持明真实圣贤真实。有四欢喜谓喜胜喜离喜俱生喜等。依四种律谓上座部大众部正量部一切有部。日月时分昼夜增减。谓于八时有十六分三十二点六十四刻。如是一切四种最初赞拏梨明妃。从彼脐轮发大智火焚弃五蕴。以佛眼母焚烬诸漏除妄因缘故。
拏吉尼炽盛威仪真言品第二
　　施一切地上饮食真言曰。
　　唵(引)(一)阿吽(引)(三)发吒(半音)莎(引)贺(引下同四)
　　佛言唵阿者作一切法出生门故。
　　五如来种子者所谓。
　　扪(一)盎(二)[口　　爾]陵(二合引)(三)龛(四)吽(五引)
　　空智金刚心真言曰。
　　唵(引)(一)祢嚩毕祖(二)嚩惹啰(二合)吽(引)(三)吽(引)(四)吽(引)(五)发吒(半音)莎贺(六)
　　佛言一切真言句首。当安唵字。次置吽发吒字。后用莎贺字。
　　阿閦如来真言曰。
　　唵(引)(一)遏(二)葛(三)拶(四)吒(五)多(六)波(七)野设莎贺(八)
　　佛言一切瑜儗尼种子字。
　　遏(一)阿(引)(二)壹(三)翳(引)(四)嗢(五)污(引)(六)哩(七)梨(八)噜(九)卢(十)伊(十一)爱(引)(十二)邬(十三)奥(引)(十四)暗(十五)恶(十六)
　　二臂明王真言曰。
　　唵(引)(一)怛懒(二合)路(引)歌(引)(二)叱波各(引)(三)吽(引)(四)吽(引)(五)吽(引)(六)发吒(半音)莎贺(七)
　　四臂明王真言曰。
　　唵(引)入嚩(二合)啰(二)入嚩(二合)啰毗喻(二合引)(三)吽(引四)吽(引)(五)吽(引)(六)发吒(半音)莎贺(七)
　　六臂明王真言曰。
　　唵(引)(一)吉胝吉胝(二)嚩惹啰(二合)吽(引)(三)吽(引)(四)吽(引)(五)发吒(半音)莎贺(六)
　　加持真言曰。
　　唵(引)(一)阿(引)(二)吽(引)(三)
　　净地真言曰。
　　唵(引)(一)荦叉(上吕角切下同)荦叉(二)荦叉吽(引)(三)吽(引)(四)吽(引)(五)发吒(半音)莎贺(六)
　　禁止真言曰。
　　唵(引)(一)吽(引)(二)莎贺(三)
　　发遣真言曰。
　　唵(引)(一)龛(二)莎贺(三)
　　忿怒真言曰。
　　唵(引)(一)纥陵(二合引)(二)莎贺(三)
　　降伏真言曰。
　　唵(引)(一)吽(引)(二)莎贺(三)
　　钩召真言曰。
　　唵(引)(一)枯(二)莎贺(三)
　　又降伏真言曰。
　　唵(引)(一)扪(二)莎贺(三)
　　信爱真言曰。
　　唵(引)(一)酤噜梨(引)(二)纥哩(二合引)(三)莎贺(四)
　　佛言若天旱时欲请雨者。先建曼荼罗。用寒林线。絣量界道。于坛中心。以寒林中五色粉。骨作白粉。炭作黑粉　作赤粉。雄黄作黄粉。陬罗叶作缘粉(以石碌代之)粉画空智金刚大明王。八面四足一十六臂。面各三目作忿怒相。踏阿难陀龙王。复以香泥捏造阿难陀龙王像。其龙王及妃种子字并用朴垩。以五甘露沐浴散黑色花。次以龙华树汁涂之(或以白蒿汁代之)复以象眵涂龙王顶上。于黑月十四日。取黑牛乳盛满器中。令黑色童女合青色线。于坛西北隅开一小池。以阿难陀龙王安彼池中。然后阿阇梨依法厉声。无间诵此请雨真言曰。
　　唵(引)(一)苦噜苦噜(二)渴痆(女辖切下同)渴痆(三)末娑末娑(四)渴吒渴吒(五)枯吒野枯吒野(六)阿难多(七)閦婆葛啰(引)野(八)那(引)誐(引)提钵多曳(九)呬呬噜噜绀(十)萨钵多(二合)播(引)多(引)罗誐耽(引)(十一)那(引)誐(引)那(引)歌(引)哩沙(二合)野(十二)末哩沙(二合)野(十三)誐哩惹(二合)野(十四)扑(十五)扑(十六)扑(十七)扑(十八)扑(十九)扑(二十)扑(二十一)扑(二十二)吽(引)(二十三)吽(引)(二十四)吽(二十五)莎贺(二十六)
　　诵此真言。若时不雨。即当倒诵此咒。降霔大雨。又若不雨。令彼龙王头破七分如兰香梢若欲止雨。取寒林衣置于坐下。诵此真言即能止雨。止雨真言曰。
　　唵(引)(一)阿哩也(二合)(二)设摩(二合)舍(引)那毕哩(二合)夜(引)野(三)吽(引)(四)吽(引)(五)吽(引)(六)发吒(半音七)
　　复次成就法。谓降伏他军速令破坏。当用画石为末入五甘露。以断铁草和合为丸。加持诵此真言曰。
　　唵(引)(一)嚩惹啰(二合)葛哩多(二合)哩(二)呬嚩惹啰(二合引)野(三)吽(引)(四)吽(引)(五)吽(引)(六)发吒(半音七)
　　应先诵此真言一十万遍。或一百万遍。得成就已。即用前药丸画瓶器顶。悉令周匝无使断绝。即得他军速皆破坏。
　　若欲成就底罗绀法当用末罗摩子。白色曼度迦华。及断铁草。阿閦毗药。于日蚀时和合作钺斧形。踏两足下诵此真言曰。
　　唵(引)(一)嚩惹啰(二合)酤吒(引)啰(二)播(引)吒野播(引)吒野(三)吒吒(四)吽(引)(五)吽(引)(六)吽(引)(七)发吒莎贺(八)
　　诵此真言一百万遍。即得成就一切圣贤。尚不违越何况破坏焰摩罗界。
　　复次成就法。若欲作诸疟病。于阿哩迦树叶上。用唧多迦毒辣药。书彼设睹噜名字。弃掷稻糠火中。诵此真言曰。
　　唵(引)(一)呬(引)嚩惹啰(二合)(二)入嚩(二合)啰入嚩(二合)啰(三)设咄笼(二合)(四)勃笼(二合)(五)吽(引)(六)吽(引)(七)吽(引)(八)发吒莎贺。
　　诵此真言一阿庾多即得成就。
　　若欲成就开摩黏法。于自脐轮作是观想。或于腹上观想成办。然后乃见摩黏自开。若欲作信爱法。于月八日分诣无忧树下。着赤色衣食未捺那果。以肝摩唧歌乐汁涂于额上。诵此真言曰。
　　唵(引)(一)阿目计(引)弭(二)纥哩(二合引)嚩施(引)(三)婆鑁睹(四)娑(引)贺(引)(五)
　　诵此真言一阿庾多。无令间断即得成就。
　　若欲制止日月。当用阿阇梨饭作日月状。置金刚水中诵此真言曰。
　　唵(引)(一)嚩惹啰(二合)哩葛(二合引)(二)摩(引)左罗(三)摩(引)左罗(四)底瑟吒(二合)(五)底瑟吒(二合)(六)呬嚩惹啰(二合引)(七)野吽(引)(八)吽(引)(九)吽(引)(十)发吒(十一)莎贺(十二)
　　诵此真言七百万遍。即得日月制止。于彼昼夜无能分别。又金刚喻沙多成就法。于日后分。令一具相童女。以诸香华供养。念此真言一百八遍。然后用油沐浴。取多罗树汁。涂于童女大拇指上。及用此真言加持。即时应现乃问三世之事。时彼童女随问为说。诵真言。
　　唵(引)(一)那誐啰(二合引)那誐啰(二合引)
　　又成就法。
　　尾卢野(引)尾卢野(引)
　　诵此真言时象即犇走。
　　曼摩(引)曼摩(引)
　　诵此咒时虎即犇走。
　　底梨野(引)底梨野(引)
　　诵此咒时熊即犇走。
　　伊梨弭梨扑扑。
　　诵此咒时蛇即犇走。
　　佛告金刚藏菩萨。如我往昔亦以是法。调伏护藏醉象悉令犇走。此遨哩明妃。设嚩哩明妃。金刚拏吉尼即无我义。彼地行空行钩召发遣。悉相应故。
一切如来身语心圣贤品第三
　　最初观于慈　　次即观于悲
　　第三当观喜　　一切处学舍
　　初空性菩提　　第二集种子
　　三成办形像　　后当观字义
　　现前观啰字　　成炽盛日轮
　　于彼日轮中　　吽字金刚业
　　又复观杵形　　墙网悉周遍
　　先观没哩多　　成法界智者
　　行人坐其上　　自体即空智
　　自心想啰字　　成辉曜日轮
　　于中观吽字　　惠方便自性
　　青色大忿怒　　金刚吽歌啰
　　以内心真实　　犹若金刚杵
　　又复观吽字　　出生忿怒相
　　谓大悲金刚　　犹如青莲色
　　此大悲金刚　　或如日晖色
　　见彼若虚空　　当如是信解
　　持诸庄严具　　供养八明妃
　　遨哩鹿郎蹉　　陬哩摩痆器
　　尾多梨者水　　渴三摩哩药
　　卜葛西献杵　　设嚩哩六味
　　赞拏哩音乐　　供养于本尊
　　努弭哩歌舞　　彼妙乐大乐
　　随日月昼夜　　住是种子中
　　说如是有情　　胜欢喜自性
　　转现大神通　　广覆虚空坛
　　渐略一心中　　悉成忿怒相
　　青色日轮中　　眼红曼度迦
　　发缠金色髻　　用五印庄严
　　轮环及璎珞　　手钏金色带
　　表五佛清净　　说此名印契
　　见彼忿怒相　　十六童女形
　　左手持金刚　　及彼葛波罗
　　朅椿誐亦然　　右手青色杵
　　应诣寒林中　　成就本所尊
　　口诵吽迦啰　　八明妃围绕
　　随其方便说　　自身即寒林
　　四臂谓四魔　　令降伏清净
　　应诵于吽字　　色相如前说
　　彼左第一臂　　手执葛波罗
　　以天阿修罗　　盛甘露充满
　　次右第一臂　　手执金刚杵
　　次左第二臂　　及右第二手
　　般若蜜多教　　或即佛形像
　　次三面六臂　　左手持甘露
　　右手或日月　　彼最初青色
　　臂相如前说　　都无有是相
　　清净波罗蜜　　彼左第一臂
　　手执三戟叉　　次右第一臂
　　手执金刚杵　　左第二臂铃
　　右第二执刀　　余左右二臂
　　金刚星伽罗　　以二种和合
　　佛像般若教　　或复左右手
　　刀及葛波罗　　应于空寂处
　　成办三界事
贤圣灌顶部品第四
　　先于自心及自种子。出生黑色炽然光焰。左手执钩右手期克。如佛住三界中。钩召八大明妃。随其供养本尊。先以唵字得一切如来灌顶。即以彼佛成空智明王相。持五甘露成办五如来贤瓶。作五种灌顶。当灌顶时。散众名华及郁金香。击鼓歌咏。供养金刚部佛眼母等。而能成办空智三界。加持于四威仪。如彼圣贤当如是知。
大真实品第五
　　一切法自性　　于此悉皆无
　　谓非色非声　　即无闻无见
　　及非香味触　　亦无能触等
　　善解瑜伽者　　非心非所缘
　　于诸母姊妹　　亦应常供养
　　彼努弭明妃　　如那胝染师
　　赞拏哩明妃　　犹若净行女
　　胜慧方便中　　依供养仪轨
　　如其不分别　　当觐策亲近
　　若非秘密者　　当获如是苦
　　堕咩拏贼中　　履猛火地上
　　此五部印咒　　说为解脱因
　　而复说此印　　名金刚秘密
　　谓金刚莲华　　事业如来宝
　　说如是五部　　为最上大悲
　　金刚努弥印　　莲华舞亦然
　　事业为染师　　如来清净女
　　宝部赞拏哩　　此五印决定
　　如来部亦然　　总略而分别
　　去即如来行　　来即吉祥座
　　以胜慧相应　　是如来所说
　　开说为六种　　总略唯五部
　　后复有三事　　谓身语意业
　　又说此五部　　即五蕴自性
　　如是出生身　　是说为此部
　　无所观圣像　　亦无能观者
　　无真言住处　　成五种自性
　　大毗卢遮那　　及阿閦如来
　　不空成就佛　　宝生无量寿
　　梵王尾瑟拏　　及与大自在
　　一切眷属等　　故真实开示
　　梵王成正觉　　尾瑟努信爱
　　大自在吉祥　　一切常安住
　　广大真常乐　　开悟令爱乐
　　如是自身中　　出生诸贤圣
　　是人有福智　　犹如薄伽梵
　　自在炽盛等　　具足六种德
　　又如佛世尊　　破诸烦恼魔
　　亦如大智母　　出生诸有性
　　胜慧诸姊妹　　能分别显现
　　复如染师女　　作歌咏舞戏
　　念彼如染师　　亲近诸众生
　　说彼如女人　　出生诸功德
　　歌咏如胜慧　　旋转成大悲
　　说努弭明妃　　故不受诸触
　　于彼诸圣贤　　说多种称赞
　　当画曼拏罗　　行相如前说
　　如其以指缚　　或作掣开印
　　于彼静思惟　　随应成观行
　　获如是妙乐　　于自常受用
　　净尽生老门　　说名安乐定
佛说大悲空智金刚大教王仪轨经卷第二
行品第六
　　尔时佛告金刚藏菩萨言。我今复说最上到彼岸行。于此先行毕竟成办。由是成就金刚空智。彼修观者当如是行。谓顶想宝轮耳带宝镮。手串宝钏腰垂宝带。足系宝铎及妙臂钏。颈严宝鬘衣虎皮衣尝五甘露。又修观者为于空智作相应故。此五色相平等和合亦无分别。以无量相即一色相。是故分别了不可得。于一树下或冢圹间。乃至夜分空寂舍中。清净安住而作观想。于佛智慧随有悟入。如是胜行乃可为说。又若乐求成就如是行故。应以广大庄严诣阿阇梨。为极悲愍求灌顶法。于如是行随其摄受。彼阿阇梨为作开悟。于金刚部观想本尊而作部主。设复于别部中出生菩提种智。亦令安住有为随其摄受。谓金刚歌舞事业。等令生欢喜。令生喜已。于金刚嬉戏因是解脱。由作舞故引金刚步而能随证三摩呬多。轮者表阿閦如来。镮者无量寿如来。颈上鬘者宝生如来。手宝钏者大毗卢遮那如来。腰宝带者不空成就如来。于是色相而生念住。金刚渴椿誐杖者表胜慧相。奎楼鼓者即善方便故。瑜伽行者嗔业清净。住金刚歌咏者真言清净。又复不应为求利养作是金刚歌舞事业。是故瑜伽者当如是行。饮食医药随乐服行。而常真实护持。不为老死之所逼恼。又瑜伽者作发髻冠。以吽字仪轨持五佛葛波罗。或五指量。作葛波罗器已。以双宝带系发冠中。即是胜惠方便自性。又瑜伽者灰涂发线作络腋衣以奎楼鼓声而作念诵。观想金刚渴椿誐杖而为胜惠。于金刚葛波罗观想念诵。知贪嗔痴极可畏故。於戏论事悉能远离。设复睡眠速应勤策。于所行行勿怀疑惑。舍是身已修平等观。于福非福如实寻伺。是故非施亦非受者。又诸饮食如其所得而自受用。于美不美无坚执取。亦无分别此应食者不应食者。如是伺察。又于同行阿阇梨所。不起分别是可往者不可往者。有学弟子为说正智令得成就。于自师尊常行礼敬。无令因是退失成就堕无间狱。及惭恧事亦复如是。诸有自性悉是大悲相应之行。护魔等事勿妄施设。真言静虑常修出离诸三昧门而求解脱于所作行悉妙相应而得现前。决定同彼胜天烁迦罗主如师子王。于彼处处不生怖畏。设于饮食而生爱乐。修瑜伽者不应迷乱。而常发悲愍心。因是利乐诸众生故。
说密印品第七
　　佛告金刚藏言。秘密印品我今当说。为修习瑜伽者恭敬问讯。得生胜解无复疑惑。谓示一指为印二指为印。或以左大拇指捻无名指为印。捻小拇指为印。捻中指为印。示方所为印。示无名指为印。示颈处为印。示所著衣为印。示三戟叉为印。示胸臆为印。示发际为印。示地为印。示轮为印。示颦眉为印。示解脱学处为印。示额为印。示颈后为印。示足心为印。示金刚嬉戏为印。我说修瑜伽者为对治时。印所印处而能善解大悲空智。示献华鬘手者。即延请义及住三昧耶戒。于余积集不应远离。而常依止最上境界。是故修瑜伽者一切所作应知密印。复次金刚藏白佛言。世尊于何等处而求成就。佛言当有一十二处。远离魔事。为所尊重余不复说。何等十二。一者惹蓝驮囕国。歌摩噜国。或酤罗山清净园林。二者摩罗鑁国。或信度河城。三者蒙牟尼国。俱摩罗钵吒国。及天后城。四者酤罗城。阿哩母城。虞那哩河。及呬末河。五者诃梨国。蓝婆国。韶国。金色城。或碱海中。六者迦陵誐国。洲子国。弥佉罗国。矜羯那国(七者八者梵本元阙)九者鼙罗嚩城广大聚落。十者善行城。憍萨罗城。泯陀城。俱摩罗布哩城。十一者众所乐处。或大海边。十二者华果园林清净池沼。佛告金刚藏言。我今为广利益诸众生故。为瑜伽者于金刚空智仪轨。日月时分我今当说。取黑月分于第八日或十四日。建曼拏罗。以诸幢旛庄严宝伎。于七日中施妙饮食。起大悲心恭敬供养设恶来者倍生怜愍。勿复于彼生下劣想。令魔得便不能成就。是故于此常勤悲念。诸有所作毕竟成就。应如是知于昼夜分。以慧决择无复余事。无非时食不起邪思。于他善恶勿乐宣传。观察他身如护已有。修瑜伽者应善筹量。乃至身分饮食不杂乱出。生语诚实。所有真言印契。皆住吉祥呬噜歌义。吉祥者谓不二智故。呬者空性本因故。噜者离染胜庄严故。歌者无所住故。如是修瑜伽者设复毁戒。然彼众生亦常信敬。以有智故。于金刚葛波罗悉相应故。
大相应轮品第八
　　复次相应轮　　我今当广说
　　最先空界中　　作如是观想
　　其次轮坛内　　出生诸圣众
　　又于轮围角　　观想大风轮
　　水轮如其次　　火大亦复尔
　　出生正法轮　　清凉无病恼
　　八叶具台蕊　　如三角坛相
　　旷寂一心中　　布诸贤圣位
　　如彼净月轮　　是中安种智
　　后以日覆之　　集二种大乐
　　住于月色相　　及与日时分
　　以二种相应　　遨哩善称赞
　　月大圆照智　　及余平等性
　　或幖帜本尊　　及种子法位
　　说名妙观察　　唯诸作用中
　　名成所作智　　及清净法性
　　彼五智次第　　观想如是说
　　又修瑜伽者　　于日月时分
　　及金刚萨埵　　系念悉平等
　　文字出生身　　住吽发吒义
　　彼萨埵影像　　等真实出生
　　作意而观想　　如前幖帜轮
　　以摩尼妙光　　惠方便自性
　　一切速成就
　　尔时佛告金刚藏菩萨言。彼日月时分者。谓以胜惠而能拣择。最初遨哩明妃者。分别色相而各有异。于中五位安五。明妃。即五蕴自性。修瑜伽者当如是观。初帝释方安金刚明妃。次焰魔方安最初遨哩明妃。于水天方安嚩哩明妃。酤尾罗方安金刚拏。吉尼明妃中方安无我明妃。于次外院安八明妃。所谓遨哩明妃。陬哩明妃。尾多哩明妃。渴三摩哩明妃。十葛西明妃。设嚩哩明妃。赞拏哩明妃。弩弭尼明妃。于上下方安空行明妃及地居明妃。住大悲空智轮者。悉于三有从自观想之所变现。此诸明妃皆以黑色大忿怒相。用前五印之所庄严。各有一面面安三目。左右二臂。执持宝刀及葛波罗器。前五印者即是轮镮宝钏宝鬘宝带。以五佛清净故即五印清净。此诸明妃已如上说。无我明妃。右执宝刀。左持葛波罗器及金刚渴桩誐杖。衣虎皮衣立莲华上足如舞势。智光炽盛如大火聚。发髻金色微忿怒相。执宝刀者为断一切慢过慢等。葛波罗器者为破四魔令善成就。金刚渴桩誐杖者即空智性及诸方便。于此仪轨观想轮法成就者。最初观想黑色。第二赤色。第三黄色。第四绿色。第五青色。第六白色。然于六分观想相应亦复厌离。谓出生次第非出生次第。于此二种平等依止。是金刚部随其生灭所说法故。诸佛世尊说是空界莲华种智观想。三摩钵底及妙乐轮。如是次第为自领纳从菩提心。如是观想出生圣贤。是二种轮悉俱生故。所说胜惠出生义故。所说方便士夫用故。后于胜义世俗二种分别。彼二种轮者说胜惠轮。如妙乐故。是中于无量义分别有四。是四种者即俱生分出生次第。一者喜谓于此先行。少分妙乐有进求故。二者胜喜于此相应。渐令增胜说妙乐故。三者离喜于此妙乐。厌离诸根息除贪染。无众生可喜爱故。四者俱生喜。一切平等真实观想故。又此妙乐具诸方便。唯胜喜中如实远离余不复说。于非有中无可得故。于他了知身所有福。尊重称叹。方便附近诸薄德人。彼少睡眠若饮若食。为境思念及余一切。如其所见于上中下。平等一味真实观想。勿应于下劣品少略句义。于最上品而作观想。于中品者离此二种。如是六根诸有动息。净尽无余共所修作。等彼一味彼妙乐轮。等同开示真实观想。如是所说出生三有及诸世间。如我所见一切观照。是故于三摩呬多毕竟修习。于此成就无复疑惑。设于大印毕竟进求。观想世间诸所作意悉非观想。观诸法智亦非观想。诸所动植枝叶蔓草。及自他身一切色相。是大妙乐悉非有性。于自所得成就观想。所生业用如王者尊。随自取舍一切无碍。贪嗔嫉妒及我慢等。诸所爱乐乃至十六分中不及其一。以智慧方便自性出生诸法。及彼三世犹若虚空。如来所说彼妙乐轮。于一刹那而得降伏。于自境界悉能弃舍。诸了悟智及语言道。加持次第唯用趣向。一切智智自他了知。地水火风及余空等。于刹那顷悉能破坏。天上人间乃至地际。于刹那顷皆同一相。离诸分别不为自他之所侵挠。成就持明诸业用等。设复于生死中而常清净。譬如河流亦如灯炷。于昼夜中真实不断。彼无智者于是仪轨徒设疲劳。此世他世无能成就。
清净品第九
　　佛告金刚藏言清净品我今当说。
　　由说是清净　　一切无疑惑
　　一一贤圣位　　后当分别说
　　五蕴五大种　　六根及六处
　　无知烦恼闇　　自性悉清净
　　谓自身领纳　　及余他所作
　　说妙乐相应　　境界等清净
　　故佛善巧说　　一切性清净
　　时金刚藏菩萨白佛言。世尊为何等清净。佛言于色等境观想远离能取所取。所谓眼取色耳取声。鼻取香舌取味。身取触意取妙乐。应知是等无余亲近是即清净。说金刚明妃即色蕴清净。遨哩明妃即受蕴清净。嚩哩明妃即想蕴清净。金刚拏吉尼明妃即行蕴清净。无我明妃即识蕴清净。外第二重四方上下成就清净者。谓帝释方遨哩明妃即色境清净。焰魔方陬哩明妃即声境清净。水天方尾多梨明妃即香境清净。酤尾罗天方渴三摩哩明妃即味境清净。下方地行明妃即触境清净。上方空行明妃即法境清净。又地行空行二种明妃。从是轮回涅槃自性之所出生。外第二重四隅成就清净者。谓伊舍那方十葛西明妃即地大清净。火天方设嚩哩明妃即水大清净。乃哩底方赞拏哩明妃即火大清净。风天方弩弥尼明。妃即风大清净。一十六臂者即一十六空清净。四足即四魔清净。八面即八解脱清净。三目即三金刚清净。说金刚空智者即嗔清净。嚩哩明妃即贪清净。金刚拏吉尼明妃即嫉妒清净。遨哩明妃即两舌清净。金刚明妃即痴清净。如是蕴等清净出生次第。彼于是法弃舍真实无能成就。则为蕴等之所缠缚。若于世间痴闇真实了知。即于是缚而得解脱。是故非色非声非香非味非触非法亦非世间。心清净故即一切清净。
灌顶品第十
　　佛告金刚藏言。复次弟子灌顶曼拏罗法。如其次第我今当说。修瑜伽者先清净地。或殊妙园林菩萨圣贤得道之处。以吽字仪轨作警觉已。然后于殿阁中。以五宝末或米粉末。粉画最上大曼拏罗。其坛作三肘三指量。或增四指量指。明者入已于五部出生。乃至童子亦应亲近是轮坛中。先令弟子以帛覆面。及为说此难得亲近希有之相。如是平等作用境界。自他领纳悉能弃舍。于有无性远离尘染等若虚空。以智慧方便染无染等。众生缘力最上文字。诸所安住一切观照。又彼世间有性无性之所建立。及余所有我人众生。色者受者命者士夫补特伽罗。如是诸有自性悉幻化相。时会听者于金刚藏及一切如来前。欢喜踊跃作是唱言。我于喜最上喜离喜。如是三种世间色相悉无所得。及俱生喜无复疑惑。时金刚藏赞言。善哉善哉是中非贪非离。及彼中间皆。不可得。如是俱生喜远离三种说名正觉。佛言金刚藏而知喜等三种远离。如现浮云犹成幻化。于俱生喜如睡梦觉。破一切相得无分别。瑜伽印契悉能成就。以我四方曼荼罗放炽盛光明。而调御之四门楼阁。珠缨半缨杂色交映。无量间错庄严八柱。以金刚线平等相应。种种妙华烧香涂香及妙灯明。八大贤瓶殊妙庄严于。彼瓶中插波罗叶吉祥树枝。入五宝末。上妙缯氎系覆瓶项。随自本尊作第九贤瓶。殊妙相应如前严饰。线及智线应善抨量。于轮坛所诵一洛叉及阿庾多数。所诵真言如前已说。又瑜伽者先择净地。施诸饮食作护已身。如其所见观想处所。于自坛中示灌顶法。供养祈请皆如上说。内外两重善巧安布。遨哩明妃如次纷画。先于东方粉画宝刀。南西北方四维上下亦复如是。时金刚萨埵清净澡浴身涂妙香。华鬘珠宝极胜庄严。勇猛决定引离茶步。入阿阇梨大曼拏罗。两称吽字作勇猛势。复诵呬呬字辟除怖毕。与二臂空智金刚相应。然后为说真实平等清净智相。不坏他教息除轮转。于无所观无能观者。无取无不取离二相故。
　　又瑜伽者诸有饮食无复净秽。不生痴厌无有三毒。两舌嫉妒慢过慢等。若冤若亲心无所动。何意于中得生我相。自性清净本然故尔。彼金刚拏吉尼等与是妙乐。身诸色相悉无所动。金刚藏白佛言。世尊云何五大种。佛言是菩提心之所容受。触坚硬法即是地大。彼湿润性即是水大。彼温热性即是火大。彼动转性即是风大。说妙乐性即是空大。此五大种能为系缚。若于妙乐发俱生喜说是自性。一切所作是即持戒。以大悲方便之所相应。设不护魔粉布轮坛。犹于色相心心平等。
佛说大悲空智金刚大教王仪轨经卷第三
金刚藏菩萨现证仪轨王品第十一
　　佛告金刚藏言。颦眉顾视名忿怒眼。二目向左顾视名信爱眼。向右顾视或二目仰视并钩召眼。二目平视或视鼻准上。观出息或屏气并信爱用。观入息钩召用。说鬼宿日观乳木树名信爱用。以金刚杵止草木动。并息灾钩召用。于六月分修习相应成就无碍。以佛神力不思议故。得成就已。令诸众生入佛知见。不应降伏作损恼事。又此三昧不应分别。得大罪咎诸所作事。乃至语言毕竟利益。若于众生少分损害。如是法印不能成就。服三昧药者。住歌咏舞戏三摩呬多是所对治。自他饮食如五甘露。又说是相于七日中。应知成就离喜过失。或有殊妙言音眼目修净身出妙香。影长七步大身人来。见是相已即知圣贤。修瑜伽者触彼少分。得刹那顷作持明仙。我今于十二广大仪轨中。略说酤罗菩萨于诸众生。速疾成就信爱之法。从纥哩字观想本尊。红色四臂手执弓箭。持优钵罗华及莲华钩。如是观想于三界中而为信爱。于刹帝利诵真言十万遍。宰官诵一百遍。于世间众生诵一万遍。诸天诵二十万遍。阿修罗七十万遍。药叉傍生诵一俱胝。如其所说住清净相。诸佛世尊金刚坚固之身。普能摄受。作曼拏罗及护摩时。于彼晨朝承事佛像。作加持已。观想诸佛遍满虚空。随属本尊入已心内。于真言行应当善解。种种供养皆从吽字出生。彼彼真言曰。
　　唵(引)嚩日啰(二合)补瑟闭(二合)阿(引)吽(引)萨嚩(二合)诃。
　　唵(引)嚩日啰(二合)度闭(引)阿(引)吽(引)萨嚩(二合)诃。
　　唵(引)嚩日啰(二合)祢(引)闭(引)阿吽(引)萨嚩(二合)诃。
　　唵(引)嚩日啰(二合)喭提阿(引)吽(引)萨嚩(二合)诃。
　　唵(引)嚩日啰(二合)乃尾儞(引)阿(引)吽(引)萨嚩(二合)诃。
　　献阿伽水仪轨次第如前已说。我今复说成就护魔法。息灾圆炉白色广一肘半深等半。增益四方黄色广二肘深一肘。降伏三角黑色广十指深五指。信爱红色。钩召如信爱同。忿怒与降伏同。息灾用脂麻。增益用酪。降伏用羯诺迦木。忿怒用棘木。信爱钩召并用红优钵罗华。火天欢喜真言曰。
　　唵(引)阿枿那(二合)曳摩诃(引)帝惹萨哩嚩(二合)歌(引)摩钵啰(二合)娑(引)驮各歌(引)噜拏也(二合)讫哩(二合)多萨埵(引)啰他(二合)遏悉铭(二合)散儞呬都婆嚩阿枿那也(三合)嚩(引)喝那怛鑁(二合)儞尾索(引)叱部(引)多(引)枲呬嚩日啰(二合)酤(引)驮布(引)[口　　爾]底那(引)那(引)啰怛那(二合)驮哩(引)驮(引)底哩(二合引)阿母酤(引)[亢　　欠]曼拏朗栗契多莎哩覃(二合)拶嚩钵啰(二合)哩覃(二合)拶娑(引)提耽枿[打-丁+荼]贺咩部葛阿(引)枿弭奢悉野他(引)歌(引)梨萨哩嚩(二合)悉提酤噜萨嚩(二合)弥。
　　献阏伽水真言曰。
　　唵(引)[口　　弱]吽(引)鑁斛龛囕。
　　净水真言曰。
　　唵(引)梨(引)梨(引)吽(引)恪。
　　献食真言曰。
　　唵(引)探探。
炽盛拏吉尼所说成就品第十二
　　复次金刚藏言。世尊于诸法海。云何为求成就者。略说如是本尊色相。佛言为于无我明妃。或吉祥呬噜迦。一刹那顷知彼安住。及于广大清净仪轨。若时若处最初修习是故略说。复次持真言者。一心成就三摩呬多。于已住舍或夜时分。发勤勇心以胜慧相。应观想吉祥呬噜迦像。澡浴尘秽着新净衣。以旃檀香涂莹手足。嚼豆蔻齿木及妙香果无非时食。如佛世尊求出离想。亲近智者观想行人。于刹那顷忽起异相。于所持明心难调柔。尔时行者不应止息。决定精勤趣求成就。
　　佛告金刚藏言。我说禅定心能坏烦恼毒。求成就者极善筹量。于一月分心存圣像离诸攀缘。或一日中相续观想。随其所办得大果利。所有轮转自他二利。非余方便速能修习。于所持明而常现前。求成就者如是烦恼迷醉。忧悲病苦炽然三毒。说刹那顷如实相应。而得不堕五无间处。设有屠脍卑贱丑陋身不具足。造恶业者思求成就。应修十善尊重爱乐密护根门。是人决定离嗔慢习。而得成就三摩呬多。设此时分于秘密行。乃至法印未得成就自然得是。持明智者或瑜儗尼。而来为说摄受某印。执金刚杵利益众生。或得广大庄严具相童子。以悉啰诃香和合龙脑。以菩提心加持散之。应当一心观彼圣像。彼或为说十善等法知实明了。得彼成就无复疑惑。或胜那哩及自眷属亦应观想。若天若人阿修罗紧那罗夜叉女等。彼亦领解自所行行当生信敬。勿起邪思嗔怒色相。复次金刚藏言。世尊于无我理已具足说。复何印所印处二种成就。佛言如来大悲。随所应现具相明妃。住莲华族舍幻化相。而能照解胜惠方便二种生灭。是二边际非生非灭即真实性。又此灭处处无有性灭无尽故。瑜伽生灭次第如是。又修观者从戏论生。如梦所作了如幻觉实无戏论。是中所说如曼拏罗现诸色相。和合出生灌顶大印及大妙乐。如是了知唯大威力。青黄赤绿及黑白色。行非行等胜惠方便二种相因。说金刚萨埵有妙乐性。于曼拏罗余无作用。时金刚藏白佛言。世尊是大妙乐自所相应出生次第。若非有性复何所用。佛言快哉大士以信除疑。我说世间身所妙乐。能观所观如华有香。华性若无香不可得。身相妙乐亦复如是。于性无性如佛知觉。痴暗无知及余怯弱悉能破坏。彼金刚喻沙三摩地极妙乐行。唯一体相为佛实藏。我所说法闻自功德信顺。世出世间为调御者。离喜俱生喜等即我自性。如以灯明破诸黑暗。三十二相八十种好。皆乐轮之所安住。彼相若无是义非有。于诸圣天不应弃舍。是故觉非有性色亦无性。诸相非相皆胜妙乐。又诸世间自他色相悉俱生故。心相清净即名还灭。若于本尊相应出生。威仪色相及安住处。如弹指顷而执著者。譬少毒药能害多命。知彼毒已还能坏毒。又于分别而强分别。以清净有破烦恼有。如风病人食摩沙豆。发病愈风名颠倒药。于相决定而常寻伺。而为分别一切法性。譬如有人少水入耳还以水取。又诸众生贪火所烧。为诸恶业之所缠缚。我以方便为说贪火而令解脱。如若有人为火烧烙。还炙以火。即以是贪令断贪缚。而不能知是颠倒观想者。是人名为佛法中外道。又莲华部相应分别此五大种。触坚硬性而生执着。对治痴法是即地界毗卢遮那如来。为菩提心之所容受。色身业用是即水界阿閦如来。水地相摇热触生火。对治贪炽是即火界无量寿如来。思惟余部有动转相。对治嫉妒是即风界不空成就如来。于此妙乐而生爱乐。即虚空相对治两舌。是即空界宝生如来。此五大种于刹那顷。心能了知等同一味。是故于胜喜中分别贪等五火。与大妙乐同一本性。有十殑伽沙数如来众同是一部。于是一部复有百万无数大俱胝部。是胜喜中得如是部。
说方便品第十三
　　复次宣说一切金刚仪轨瑜儗尼方便灌顶戒。谓分别刹那饮食喜等。诸佛如来安住鑁字。正等一相得灌顶成就。复次金刚萨埵白佛言。世尊如是鑁字云何说为拏吉尼戒。如来为调御师愿为我说如其次第。佛言是中鑁字唯一体性最上庄严。为阿赖耶诸佛宝藏。于初喜等分别刹那住妙乐智。谓庄严果报作观离相。修瑜伽者于四刹那正行当如是知。庄严者。即初喜中方便为说种种理事。果报者。谓即胜喜知妙乐触。作观者。谓即离喜我所受用为说寻伺。离相者。即俱生喜远离三种贪与无贪及彼中间。复次灌顶阿阇梨。以四种秘密观想次第。发清净心熙怡顾视。知具福慧灭除烦恼。于诸众生因缘成熟。为说四种澡沐灌顶。以二手执金刚铃杵。其灌顶者面目熙怡庄严色相。以大拇指无名指。施设种种供养已。为说摄受大印。知彼弟子是大种族。远离嗔恚及我慢习。调御教诲执金刚杵。随其本尊说灌顶作用相应契印。见自师尊恭敬供养。如佛世尊具大寂静。于此金刚瑜伽出生成就印法不应分别。又应如我以大威力。于生死泥拔济沉溺作大归救。尔时弟子执金刚杵。以尽世甘美广大饮食。烧香涂香幢幡宝铎。及妙华鬘是等供养。于种种胜喜妙乐刹那远离。乃至菩提最后边际。持金刚杵利诸含识。又为弟子说大悲智安住一切。是身非身无有二相。观动植等皆幻化相。轮坛方便毕竟无疑。诸同学者如己眷属。时金刚藏白佛言。世尊云何名诸佛身最上轮坛。如其次第为我除疑。佛言是曼拏罗者。坚固菩提心作大施会。如虚空轮清净境界。应知是名金刚瑜伽莲华部义。
　　时金刚藏复白佛言。世尊持何等戒住何三昧。佛言一者不应杀害众生。当共一心如护己有。二者无不与故取他人玩好。三者无欲邪行知本性空故。四者无虚妄语世出世间发最上愿。时诸瑜伽者于佛世尊作如是言。
　　云何名根境　　云何十二处
　　何等名蕴界　　复何为自性
　　佛言根有六　　谓眼耳鼻根
　　与身舌意等　　内外根痴俱
　　以金刚解脱　　又境有六尘
　　谓色声香味　　及与触境界
　　并法界自性　　是名为六境
　　即前根境二　　翻名十二处
　　五蕴谓色等　　及大悲行性
　　如是根境识　　说名十八界
　　是故瑜伽者　　于此能悟了
　　彼自性不生　　真实无妄失
　　一切尽知解　　犹如水中月
　　又如捻箭手　　云何生火相
　　是火非箭出　　亦非捻人手
　　诸相尽度量　　俱时无所得
　　又此所生火　　非假亦非实
　　是故诸法中　　应如是作意
佛说大悲空智金刚大教王仪轨经卷第四
说方便品第十三之余
　　尔时无我明妃而为上首。与一切金刚拏吉尼等。俱持五甘露相应。供养世尊金刚萨埵已。饮金刚甘露味。现大威神发欢喜心。语汝金刚拏吉尼等。我此真实极为秘密。供养礼敬一切佛已。于金刚本性我今开示。时诸明妃得大欢喜。右膝着地合掌恭敬听佛所说。佛言如得饮食于美不美勿生厌离。澡浴尘秽无起净想。设复不修禅定不诵咒句。不舍睡眠不护根门。于五净食平等服行。一切眷属心无爱着无怨亲想。木石塑像不行礼事。于世间法悉能远离。又于刹帝利婆罗门吠舍戍陀罗等不乐亲近。秽行旃陀罗皮作厕人等亦不远离。或以摩粘及藿香叶。毒辣药等酸碱苦淡。及香美味残触饮食。以菩提心不二智故。世间少分无不食者。又得自然生酤苏摩华置莲华器中。入尸利沙及星伽拏药而为甘露。以寒林灰涂身着杂色弊衣。毕利多华结鬘严饰。复次金刚藏言。六根清净故即一切境界广大清净。世尊岂不说此诸根清净。是大勇健身所甲胄。金刚藏白佛言。世尊诸声闻人所不能知是大三昧耶。佛语决定如刹那顷离诸烦恼。如来于四种教理不作是说。云何名方便说。佛言金刚藏汝一心听。我今为大心者。以方便说大三昧耶。如说摩黏即果实义。如说弥罗即钩召义。如说珂吒毕利珂喃即去来义。如说阿萨爹婆啰喃即珠宝义。如说曼拏噜即鼓音义。如说努啰努啰即薄德人。如说歌陵惹啰即福善人。如说[寧　　頁]抳[牟　　含]即无触义。如说葛波罗即莲华器。如义底望钵多即饮食义。如说摩罗顶即菜食义。如说兀探即四平等义。如说母多罗即妙香义。如说悉罗绀即自然生义。如说输葛啰即造作义。如说末娑即白色义。如说瑜即相应义。如说谟罗绀即金刚义。如说酤罗绀即莲华义。如说酤览即部类义。如说嚩啰拏即有分别无分别义。于佛五部亦如是说。如说努弥即金刚部。如说那胝即莲华部。如说赞拏梨即是宝部。如说挼惹多即如来部。如说辣惹计即羯磨部。如说母陀罗即妙成就义。又修观者得金刚水成就。作供养已而自服行。佛言金刚大萨埵我为汝说。非彼一切但应尊重而摄受之。于此金刚空智灌顶大真实句三昧方便。勿妄宣说。得大罪咎毕竟无疑。或为鬼昧怨贼侵娆疟病蛊毒。乃至是人速趣命终。设复有人于此三昧。如世医王及佛导师。于是方便亦勿为说。彼不动使者及四大明妃发大忿怒。是名一切仪轨中义。
集一切仪轨部品第十四
　　尔时金刚藏而为上首。与一切金刚拏吉尼。心生疑惑得大忧恼。而白佛言世尊。前行品中说金刚歌舞成就者。云何为歌舞云何本尊灌顶。于何等印说嗔等作用。又真言品说。无我明妃种子者云何。种子从何出生。金刚部品说三十二血脉之相谈彼清净。唯愿世尊为我除疑。佛言金刚歌舞者所谓。
　　酤(引)罗以哩胝阿冒(引)罗(引)蒙母抳哩哥(引)酤(引)罗(引)佉吉毕吒斛(引)末惹伊葛噜尼吉阿伊路(引)罗(引)怛呬左罗渴惹伊誐(引)迟摩野拏(引)毕惹阿伊喝隶歌(引)陵惹啰钵抳阿伊讷努噜末[口　　爾]阿伊拶乌三摩葛刍哩悉罗歌(二合引)葛卜噜罗(引)伊阿伊摩(引)罗伊印驮拏娑隶怛呬婆噜呵(引)壹阿伊毕陵(二合)渴拏契吒葛陵谛戍驮戍驮奴惹抳阿伊抳囕戍盎枿左拏(引)尾阿伊耽呬[口　　爾]萨啰(引)嚩阿尾钵抳阿伊未隶野[口　　爾]翁努噜末吒伊[寧　　頁]抳未多馨末惹阿伊哩。
　　金刚舞者于呬噜迦相勿应忘念。心生爱乐相续观想。又金刚明妃及瑜儗尼等如诸佛母。是金刚歌舞而常真实。护持自身及余眷属。此诸世间所持诵处能生信爱。是故于此极生尊重。如月爱相勿复疑惑。时金刚藏白佛言。世尊是俱生喜自性。何所弃舍而能出生一切相应。譬若虚空无有穷尽。佛言如是如是如汝所说。金刚藏言云何菩提心出生方便。佛言谓此轮坛以自威力加持次第。名菩提心出生方便。世非世俗有二种相。如俱那花处白月影。世间妙乐亦复如是。谓佛菩萨如是任持。信解轮回无复涅槃。所说色声等是轮回。受等是轮回。根等是轮回。嗔等是轮回。即以是法而名涅槃。谓无痴是涅槃。无迷乱是涅槃。清净是涅槃。若非世俗菩提心。以具相童子是上种族。性行调柔殊妙庄严。以悉罗诃香和合龙脑。及妙饮食随分供养。于自他身成就义利。又金刚莲华而作相应。出生次第不应远离。以莲华器或白螺贝而作甘露。如是正理有大力能即无我明妃。以大印曼拏罗住脐轮中。从阿字音自性及彼提字。说是胜慧出生相应次第。非长短方圆。而俱生喜如是出生。受用妙乐及与大印而得成就。彼色声香味触法界自性。智慧方便及大妙乐即彼轮坛。五智自性谓大圆镜智。平等性智。妙观察智。成所作智。清净法界。此无我明妃法界本性。如我为曼拏罗王等无有异。复次金刚藏言。于轮坛观想道。如其出生诸佛圣贤。唯佛世尊先为我等说是戒相。佛言先于身中住阿字门金刚莲华大印方便学处。此内外戒我今开示。以阿字理趣秘密三摩钵底。令烦恼缚外不现起了知法报化三身轮及大乐轮义。如是住心意喉顶。出生无量诸佛圣贤。彼化身轮依上座部律出变化身。法身轮者依一切有部律宣说法故。报身轮者依正量部律为所受用一切饮食味故。大乐轮者依大众部律住妙乐故。世尊分别四种不动果等。以胜慧业而作教诫。是法轮者如其受用。说无所动而得大果。于妙乐轮具大力能有士夫用。相应出生清净果报。是等义类说名圣胎为游止处。若人心离贪等。设处胎藏如被法服。观所生母即诸佛母。慈愍训育曲躬礼敬如亲教师。犹我往昔顺生世间。从阿字轮出生[亢　　欠]字。圆顶洁肤若苾刍相。又众生十月始生地上。我于尔时满十地行大自在位故。阿字门积集众生如佛无疑。尔时无我明妃等。闻佛语已心生疑惑。得大恐怖闷绝躄地。时会见已语金刚明妃等言。是地水火风空。此五大种唯佛知觉。时无我明妃如梦所闻。从地而起白言世尊。如是众生云何为诸垢染之所覆藏。能除是等名正觉者。世尊如是真实无有虚妄。佛言如无智人饮枿啰拏药极生惛醉。若离痴爱是即解脱。若人于金刚空智信乐多闻。了知出离方便。断无明缚不生执取。于天人阿修罗地狱饿鬼畜生起大觉悟。无众生相当成正觉。又粪秽诸虫常乐自体。而尚不知有天人等乐。此觉性者随心所现。非余世界得成正觉。设旃陀罗诸杀业者。是人无智愚夫执着。不知是行为极痴冥。于六趣中发行取有支之所轮转。若于金刚空智得是方便除我慢习。清净境界得无上道。于此胜行成就无疑。说卜葛西明妃是即地界。彼坚硬体是即痴义。佛言身依心出生。若于余处定不可得。是故毗卢遮那如来部。说设嚩哩明妃是即水界。彼湿润性本尊理趣。佛言心依身出生。若于余处不应现起。是故阿閦如来部。说赞拏哩明妃是即火界。即贪理趣。佛言说贪爱火以赤色为自相。由贪起两舌故。宝生如来部。说努弥尼明妃是即风界。本尊理趣。佛言由贪故起嫉妒。不空成就如来部。如是邀哩明妃。陬哩明妃。尾多哩明妃。渴三摩哩明妃。亦如上说。于金刚空智如是住持三摩钵底。
　　复次无我菩萨于平等相为利众生。请问末邻大供养真言句。时金刚萨埵于诸众生令护他命。为作障者一切频那夜迦。说末邻大供养明曰。
　　唵印捺野摩惹罗惹刹普嚩嚩喝尼(二合)嚩(引)喻啰刹赞捺苏惹摩捺嚩钵多罗钵多(引)梨遏吒萨钵伊喃末邻蓬惹仍伽补涩波(二合)度(引)波莽(引)娑(引)尾觐喃(二合)盎喝歌(引)惹萨嚩娑(引)达侃底枯尼譬痆枿(引)捺唵(引)遏歌(引)噜(引)牟抗萨哩嚩(二合)达哩摩(二合引)拏摩[寧　　也](切身)那庾(二合)怛半(二合)那怛嚩(二合)多唵(引)阿(引)吽(引)发吒(半音)萨嚩(二合引)贺(引)
　　如是末邻大供养明。善解瑜伽者供养一切部多等得大吉祥。若求信爱护世诸天生大欢喜。若作降伏速破冤敌。若作钩召能遣诸魔。若作息灾增益得大富乐相续不断。
　　复次金刚藏言。如来先说地行空行明妃。我今不知当何部主。佛言为身语意三密轮中。以我住处及无我菩萨住上中下。此中开示部有三种五种或开六种。即五如来为对治彼贪嗔愚痴两舌嫉妒。又于五种随其次第。观想出生金刚萨埵清净妙乐。又三种者即如来部莲华部金刚部。为对治彼贪嗔痴等。又复一部谓阿閦如来金刚威德现忿怒相。对治嗔法。
金刚王出现品第十五
　　尔时空智大金刚王。开示一切本尊。一切自性身曼拏罗。住极妙乐金刚心种子。出生一切自相曼拏罗王。一十六臂八面四足。带髑髅鬘现忿怒相。执持五印得大无畏。时无我菩萨白如是言。我先不知是曼拏罗一十五位。眷爱种智愿为我说。时金刚王如是嗟咨。持葛波罗掷金刚杵摧伏魔已。说是如前曼拏罗轮。四隅四门及金刚线珠缨半缨。无量杂宝间饰庄严。以我吽阿字种智。放青色炽盛光焰。出生八面一十六臂。足踏四魔现忿怒相。带髑髅鬘及妙璎珞得大无畏。住日轮中立如舞势。顶戴善巧金刚杵。黑色忿怒以灰涂身。口诵吽发吒字。入乐寂静离烦恼缚妙三摩地。正面大黑色。右面如白色俱那华。左面红色大忿怒相。上面笑容。余四面并青黑色。共二十四目。如是相续复入乐嬉戏三摩地。从喭字门出生遨哩明妃。住于东门。复入满他那相应三摩地。从尊字门出生陬哩明妃。住于南门。为护门者。复入金刚莲华相应三摩地。从鑁字门出生尾多哩明妃。住于西门。复入破大烦恼闇三摩地。从绀字门出生渴三摩哩明妃。住于北门。为坏魔者。从奔字门出生卜葛西明妃。住伊舍那方。复入满他那相应三摩地。从商字门出生设嚩哩明妃。住火天方。从赞字门出生赞拏梨明妃。住罗刹方。从农字门出生努弥尼明妃。住风天方。为乐忿怒者。
　　尔时空智大金刚王。复虚空性三昧忽然不现。彼四大种明妃以种种金刚歌咏供养。地大遨哩明妃曰。
　　善哉金刚王　　速起大悲意
　　欲护诸众生　　不应住空性
　　水大设嚩哩明妃曰。
　　起空空智主　　住空非利乐
　　为求成就者　　不应住空性
　　火大赞拏梨明妃曰。
　　云何住空性　　而不见方所
　　我请大悲尊　　速成诸利乐
　　风大拏弥尼明妃曰。
　　我知空智心　　身从幻化有
　　不断大悲者　　勿作如是意
　　时空智大金刚王。复从吽阿字种智。出现大金刚身柔软智相。庄严殊妙作勇猛势。忿怒微笑得大无畏。内怀悲愍希有寂静。胜味理趣现九种舞戏。左右一十六臂。各各持一大莲华器。所谓地水火风。日月多闻天王及焰摩天主。象马渴啰牛馲驼意。生师子猫儿。足履地上作期克。天阿修罗势。遨哩明妃右手握宝刀左手持磨竭鱼。陬哩明妃右手持奎楼鼓左手持嚩啰贺。尾多哩明妃右手掌龟左手执莲华器。渴三摩哩明妃右手持蜃龙左手执莲华器。卜葛西明妃右手持师子左手执钺斧。设嚩哩明妃右手掌比丘像左手持锡杖。赞拏哩明妃右手持八辐轮左手执犁具。努弥尼明妃右手执金刚杵左手作期克印。
佛说大悲空智金刚大教王仪轨经卷第五
金刚王出现品第十五之余
　　复次金刚藏菩萨。是诸明妃右半跏趺立如舞势。二臂三目竖忿怒髻。皆用如前五印庄严。遨哩明妃黑色陬哩明妃红色。尾多哩明妃黄赤色。渴三摩哩明妃绿色。卜葛西明妃帝青珠色。设嚩哩明妃珂月色。赞拏哩明妃虚空青色。努弥尼明妃具种种色。又诸明妃足履八魔。谓梵释那罗延大自在。吠湿嚩多尾怛那。乃哩底毗摩质多罗天等。各以最上供具。于金刚部生适悦心尊重供养。
　　复次无我菩萨问言。是大秘密及信爱法。钩召诸龙天阿苏罗。以何等真言期克摧伏诸难调者。时金刚王答如是言。汝听我说是妙乐轮。诸佛菩萨我及余处不妄开示。若有如实金刚萨埵等。于是真言无少吝惜。如是殷勤当为汝说。先以炽盛华鬘周遍间错。粉布曼拏罗已。于金刚藏为授灌顶。用上妙黑色脂麻。厉声加持念发吒一万遍。于空智金刚相应即得钩召一切。念十万遍是人诸有所作。于瑜伽相应离诸疑惑。即说真言曰。
　　唵(引)尾捺(引)喃(引)阿(引)[寧　　頁]载嚩(引)哩驮(二合)赞涅哩(二合)讷普始耽钵室左(二合引)捺瑟吒(二合引)那那(引)曳底冰(卑孕切)吴哩驮(二合)计设末哩多(二合)摩泥拶睹哩吻(二合下尾颖切)设底泥怛啰(二合引)野怛捺弩数痆(尼辖切)设普惹(引)野讫哩(二合)瑟拏(二合)荠(仁际切)牟怛嚩补炽(引)葛播(引)罗摩(引)赖(引)歌驮(引)哩尼阿驮摩(二合)怛骨噜(二合引)啰唧多(引)野阿哩提(二合引)耨能瑟致哩(二合)尼摩(引)啰野摩(引)啰野歌(引)啰野歌(引)啰野怛哩惹(二合)野怛哩惹(二合)野戌(引)沙野戌(引)沙野萨钵多(二合)娑(引)誐啰(引)那满驮满驮那(引)誐(引)瑟吒(二合)歌那屹哩(二合)恨拏(二合)屹哩(二合)恨拏(二合)设咄噜(二合)那喝诃(引)呬醯(引)虎呼(引)奚(引)孩胡[咢　　(每-母+(厂@巾))](引)憾(引)憾郝发吒(半音)萨嚩(二合)诃(引)
　　复次无我菩萨。闻是智所至处相应。起适悦意。问是最上坚固秘密妙曼拏罗。尔时大智调御师生大欢喜住三摩呬多。以金刚莲华大相应门。而自粉画其曼拏罗。一重四门四峰楼阁五色界道。金刚智线正等相应。周遍光明种种严饰。八大贤瓶如次粉画。以宝末或五粉末寒林塼炭末。中位画八叶莲。于台蕊中粉画白色三分葛波罗相。伊舍那方画师子。火天方苾刍像。乃哩底方画轮。风天方金刚杵。东门宝刀。南门奎楼鼓。西门画龟。北门画龙。明妃色相已如前说。是名八种幖帜。中位白色画善巧金刚杵。别置一瓶名曰最胜。颈系妙缯。插钵罗嚩吉祥树枝。入五宝末及五谷等。一切圆满广说如真实摄曼拏罗仪轨。当如是知。入是曼拏罗者。观想八种大明。如十二或十六童子相。璎珞妙缯殊胜严饰。谓惹那末仡哩讷呬多末仡尼摩摩写末哩耶摩睹末仡尼。是名八种大明。修瑜伽者先以龙脑水散洒供养已。于是八种速获成就。复次曼拏罗中。以上妙法食及妙衣服为解脱故。以金刚莲华歌咏舞戏。而供养之如实相应。然后于中夜分。引诸弟子入火坛中。除去面衣视曼拏。华所随处为作灌顶。
　　尔时灌顶阿阇梨。如其为说别别行相称赞供养。亦说是为牟尼如来清净学者。如是远离贪等边际显示真实。于诸仪轨少分开示。
　　复次无我菩萨问言。彼金刚相应作供养已一刹那顷云。何如是说名本尊。以偈答曰。
　　是法非三世　　非轮回涅槃
　　无自亦无他　　斯最上大乐
　　如人自举手　　拇指及无名
　　二指竖相捻　　二报斯决定
　　如本无是相　　云何生有想
　　设后智生时　　如哑所受梦
　　此最胜边际　　由远离贪故
　　依空实际中　　是即名空智
金刚空智炽盛拏吉尼画像仪式品第十六
　　复次五印我今当说。谓顶相宝轮者。唯常敬礼教授阿阇梨及自师尊。耳宝镮者不乐闻说。持金刚者及自师尊一切过失粗恶语故。颈宝鬘者唯常诵持大明咒故。手宝钏者乃至不杀蠕动诸众生故。腰宝带者远离一切欲邪行故。以五佛印常所印身是则清净。
　　复次空智。金刚画像仪式我当开示。求成就者受三昧耶戒。彼工画师亦受三昧。画像缯帛清净细密择去发毛。以莲华器成五彩色。于像[巾　　(穴/登)]下画自师尊。或先以丝线加持供养。如其大小织作[巾　　(穴/登)]样。复以广大三昧耶相应加持。于黑月分十四日。或空寂舍中日分时。起勇悍心以上味法食。服妙缯彩为解脱故。众宝严饰。住是三昧者。设饮食已不须漱涤尘秽故作净相。然后求一具相童子。性行调柔众所爱敬。住于左边。散妙香华为成就者。
饮食品第十七
　　复次书写爱持我今当说。用桦皮叶等长十二指。书此经者亦令受三昧耶戒。用最上香墨。或复刺血以骨为笔。又此经及前[巾　　(穴/登)]像。或不受三昧耶戒及余恶人。若令见者不能成就。乃至他世堕诸恶趣。又此经法而常顶戴。或置余部大乘经中密令护持。复次饮食我今当说。或眼目修广如是人来于曼拏罗。所以上味法食而供养者。于诸义利而获成就。或冢圹间清净山林。众所住处及大海岸如是饮食。布座九位以虎皮为座或寒林衣。中位分布空智金刚诸瑜儗尼等随知方隅。安虎皮座以三昧耶食。或供王者馔一心供养。于眷属曼拏罗广大成就。又复用一莲华器满中盛酪。作莲华印契手奉自师尊作大礼敬。取已自食获大福报。求成就者当如是恭敬。
教授品第十八
　　复次于世俗相择法弟子我今当说。身不狭长亦不矬陋不白不黑。如莲华敷具诸相好。或出入息如青莲香。身腋汗濡如出微妙栴檀沉水悉罗诃等及妙华香。智者如实应善观察。又复尊重不乐戏笑。出言慈爱意虑寂静。发绀殊妙诸相具足。于如是法器速获成就。时无我菩萨问言。于俱生喜及自本誓云何奉行。佛言谓常行三昧无诸过失。金刚空智及自师尊。大悲怜愍生胜族中。执金刚铃诵持深法。
　　复次无我菩萨重白佛言。是恶人辈多诸弊恶云何教授。佛言应先布萨净住律仪。教授经法瑜伽观行。大毗婆沙及中论等。一切真言理趣如实知已。然后为说吉祥金刚空智。
　　复次欲作降伏法者。向佛如来及自师尊。先作白已如其所见极恶众生。毁佛形像破灭圣教。令生意乐作彼观想顶踵颠倒。是人首饰速生颤动。行道路中思入火聚。心火种子应时现行。如是见已刹那降伏。是大仪轨不须护摩及印缚法。三昧咒句随念成就。又此所说清净最上最胜秘密。于其成就不应分别得大罪咎。犹如大宝光明鬘聚。于此通达或未通达。及不相应悉生爱乐。若于三宝功德。着世五欲是不清净。譬如得净甘露转成毒药。众生轮回及佛彼岸体无二故。复次听我所说。于秘密乘出生行相。谓信爱眼者即大悲所生。身黑色者慈心所现。四足者四摄事所生。八面者八解脱所生。一十六臂者一十六空所显。五印者即五如来所生。忿怒相者摧伏诸难调者所起。乃至皮骨脂肉血脉等相即四明妃。七等觉支及四真谛所生诸八部真言曰。
　　唵(引)阿吽(引)发吒(半音)萨嚩(二合引)贺。
持念品第十九
　　复次金刚萨埵。说诸法律仪持念境界。我今开示禁止法。用乳汁以水精为念珠。信爱法。用璨拏摩药。以赤栴檀为念珠。二种降伏法。并用悉罗诃香。以木患子或水牛角为念珠。忿怒法。用白米饭。以真珠为念珠。钩召法。用四种妙香。以末啰多木为念珠。发遣用麝香或自止出入息。以码瑙为念珠。又求雨法及忿怒法。并真珠为念珠。
俱生义品第二十
　　复次于此萨埵部中安住。是谓八辐轮。或般若波罗蜜多梵夹求成就者。无名指节如九钴杵。黑色相者于阿閦如来部而为本尊。手如轮相。大白色者毗卢遮那如来部而为本尊。如莲华文。红色相者无量寿如来部而为本尊。如宝剑相。大绿色者不空成就如来部而为本尊。如妙宝珠。金色相者宝生如来部而为本尊。淡黄色者金刚萨埵部而为本尊。修瑜伽者或无是相。具大知见慈心相应不生悔慢。即诸如来之所建立。时无我菩萨闻是说已。得大了悟作诸供养。于胜园林寂静方所而自安住。若诸求成就者。依如上说。饮食衣服及诸法具。清净庄严常修礼敬。悉获如来广大成就。尔时金刚藏菩萨。说灌顶四种伽陀曰。
　　善哉金刚阿阇梨　　普令摄受诸学者
　　执大金刚大妙铃　　安住金刚大坛界
　　以我秘密灌诸顶　　由灌顶故心所持
　　如佛菩提大导师　　成就无边真法子
　　哀愍哀愍大萨埵　　极哀愍故受供养
　　善巧无边色相中　　随其意乐皆圆满
　　金刚轮围若虚空　　离诸尘染体清净
　　是称慈父解脱门　　斯大智中希少分
　　加持金刚莲华真言曰。
　　唵(引)钵讷摩(二合)苏珂(引)驮(引)啰摩诃(引)啰(引)誐苏龛捺捺拶睹啰(引)喃捺婆(引)摩葛尾说吽(引)吽(引)歌哩也酤噜萨嚩(二合)弥唵(引)嚩惹啰(二合)摩诃(引)按(奴回切)沙拶睹啰(引)难捺拏(引)野各渴誐目铠葛啰素(引)那(引)他吽(引)吽(引)歌(引)哩阎(二合)酤啰萨嚩(二合)弥尸啰细唵(引)歌(引)囕紧拶梨计(二合)阿(引)歌荦(力角切)
　　复说伽陀曰。
　　若不知空智　　超胜诸仪轨
　　希求染欲心　　顺世间轮转
　　彼彼部出生　　随现诸色相
　　是故瑜伽者　　供养悉明了
　　若亲近一切　　彼成就吉祥
　　回向大深心　　自他俱利乐


