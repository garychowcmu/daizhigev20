佛说无二平等最上瑜伽大教王经六卷


宋元入藏诸大小乘经
佛说无二平等最上瑜伽大教王经六卷
宋西天三藏朝奉大夫传法大师施护奉诏译


　　

佛说无二平等最上瑜伽大教王经卷第一
影像分第一
　　如是我闻。一时世尊。在他化自在天宫。与九十九须弥山量微尘数菩萨摩诃萨众俱。此诸菩萨一一皆是金刚萨埵金刚眷属。其名曰金刚手菩萨摩诃萨。普贤菩萨摩诃萨。观自在菩萨摩诃萨。虚空藏菩萨摩诃萨。金刚拳菩萨摩诃萨。起平等心转法轮菩萨摩诃萨。虚空出生菩萨摩诃萨。破诸魔菩萨摩诃萨。如是等大菩萨摩诃萨而为上首。时彼天宫由诸如来威神加持。具足种种最胜严饰。幢幡伞盖殊妙珍宝。悬铃珠璎交络垂布。大摩尼宝出现光明。有种种色广大照耀。犹如月轮清净圆满。而佛世尊常所安住。一切如来金刚加持三昧正智。受一切如来金刚灌顶。顶戴宝冠处三界法王位。证一切如来一切智智相应自在。圆满一切如来平等印契。成就一切如来最胜事业。安住大悲大毗卢遮那如来。常住三世平等金刚身语心业。尽诸有情界。能满一切愿。为一切如来共所称赞。受一切如来劝请说法。
　　复有殑伽沙数等诸佛如来。从十方界来集此会。犹如胡麻满阎浮提。是诸如来各于彼彼佛刹。亦常说此无二平等秘密法门。
　　尔时金刚手大执金刚者。安住一切如来心。修习一切如来行。随一切如来身所行。顺一切如来心所作。如是总摄本部相应依本法住。于此会中隐身不现。是时十方所集一切如来。既于会中不见金刚手菩萨。即时异口同音说伽陀曰。
　　大哉金刚手　　如我等父母
　　不现此会中　　大士今何往
　　彼诸如来作是说已。各各于其大金刚宝加持法中。默然而住。
　　尔时金刚手大执金刚者。即从一切如来五处而出。以自身相现大毗卢遮那佛相。复从一切如来心。现大月曼拏罗。有百千种圆光照耀。如是现已。复从一切如来心。现大日曼拏罗。量广无数百千世界。还复本身。于其中间安详而坐。
　　尔时所集一切如来。即时各各向金刚手菩萨。合掌顶礼劝请说法。说伽陀曰。
　　善哉金刚最上法　　善哉金刚清净眼
　　善哉金刚最胜智　　普摄诸佛一切智
　　我等劝请金刚手　　普为诸佛作利乐
　　宣说自他智所生　　最上大乘秘密法
　　尔时金刚手大执金刚者。白诸如来言。诸佛如来不应劝请。令我宣说秘密法门。诸如来言何因缘故而汝不说。金刚手言诸佛当知。今此大会诸菩萨摩诃萨众中。或有闻说如是大乘第一义谛秘密法已。乃有多种破坏等相。诸如来言。我等各以神力加持会众。复令悉成大金刚众。汝今但当施作佛事。
　　尔时金刚手大执金刚者。熙怡微笑瞻仰诸佛。赞诸佛言善哉善哉。即入一切如来大轮光明普照一切如来心三摩地。从是三摩地出已。于其四方现四大日曼拏罗。东方名持无尽色大日曼拏罗。南方名如意宝金刚大日曼拏罗。西方名无量金刚大日曼拏罗。北方名不空三昧金刚大日曼拏罗。如是现已。乃为一切如来一切菩萨众会。宣说无二平等最胜大仪轨王秘密法门。其所宣说与一切菩萨如理相应。令一切菩萨成就一切如来最胜功德神通事业。普遍众会。乃至尽十方界一切佛菩萨如理而住。譬如虚空光明遍照三千大千世界。所有一切日轮光明。随量而照亦悉周遍。所有一切如来光明金刚手菩萨光明亦复如是。光光混融平等照耀。如实观者如理而住。
　　尔时一切如来。即以一切如来普贤出生供养云海。供养金刚手菩萨。作供养已。彼诸如来默然而住。
　　尔时金刚手大执金刚者。即入观照一切菩萨心智部出生一切如来最上秘密破诸暗因自三摩地。从是三摩地出己。宣说智部三摩地法门。
　　当住禅定心　　观清净乳海
　　中有大莲华　　如水精月光
　　观自心种子　　与自法相应
　　由是观想成　　自心曼拏罗
　　而此曼拏罗　　纵广一肘量
　　四方及四隅　　四宝胜庄严
　　依法而想成　　住心不散乱
　　周匝有光明　　炽盛普照耀
　　彼中依法仪　　观自身清净
　　离我等分别　　即想成佛身
　　如是观想已　　成就曼拏罗
　　次依智部仪　　大明如是称
　　唵(引一句)萨哩嚩(二合)怛他(引)誐多(二)倪也(二合引)那莎婆(引)嚩(引)怛摩(二合)酤(引)[亢　　欠](呼郎切三)
　　大明所用印　　并依智部仪
　　而此大明力　　能灭一切罪
　　观想有百千　　无垢最上光
　　复依智部仪　　观想明王等
　　微妙白净光　　依法想安布
　　所作依此说　　异此非观想
　　此名一切如来金刚灌顶法门。
　　住自心坚固　　出相应光明
　　观想佛影像　　及金刚手相
　　诸求悉地者　　依金刚手法
　　彼依法相应　　悉地不难得
　　若依此法者　　如理而观想
　　自影像不动　　即成金刚手
　　诸有知法者　　依法而观想
　　乃至彼虚空　　亦无过越罪
　　佛相与自相　　同一相应相
　　彼定心相应　　诸所作成就
　　自影像佛相　　智者五处观
　　依相应法门　　想金刚萨埵
　　此名一切如来主法门。
　　想自心大明　　出焰鬘部光
　　中现金刚杵　　摧破一切恶
　　自心心所作　　想成菩提心
　　出现五光明　　供养一切佛
　　此复名一切如来主法门。
　　观五曼拏罗　　周匝焰光明
　　普遍佛影像　　想大明成就
　　定心观自身　　离取相分别
　　谛想自影像　　等诸佛无异
　　自心菩提心　　想相应出生
　　金刚手庄严　　出生诸仪法
　　若住相应观　　观金刚手者
　　但当依法仪　　想诸佛影像
　　欲观佛影像　　当谛观文字
　　观文字真实　　即见佛影像
　　然于文字中　　观影像离相
　　若如是观时　　成相应观想
　　先住心一处　　想日曼拏罗
　　观自身清净　　在曼拏罗中
　　次想遍虚空　　普现曼拏罗
　　依法如是观　　即观想成就
　　彼日曼拏罗　　若观想相应
　　即彼金刚手　　观想而成就
　　若彼金刚手　　依法相应者
　　即诸佛影像　　观想得相应
　　又日曼拏罗　　若观想相应
　　四印曼拏罗　　亦观想成就
　　若住心一处　　或复遍世界
　　乃至尽虚空　　依法无过越
　　四印曼拏罗　　即观想相应
　　彼日曼拏罗　　观想亦成就
　　若日曼拏罗　　观想相应者
　　即诸佛影像　　观想亦相应
　　由如是依法　　观诸佛影像
　　亦如是观想　　四印曼拏罗
　　若如是相应　　四印曼拏罗
　　即如是观想　　彼诸佛影像
　　此名金刚手菩萨法王法门。
　　观一切仪轨　　想莲华相应
　　摄观想等法　　异此非相应
　　当观想自身　　善住坚固心
　　从菩提心生　　想现佛影像
　　此最上秘密　　金刚寂静教
　　大利智慧光　　平等而照耀
　　若依法观想　　能满一切愿
　　想金刚萨埵　　是名金刚法
　　此名普贤持金刚法门。
　　尔时普贤菩萨摩诃萨。观察众会。即雨一切菩萨供养云海。满虚空界。供养金刚手大执金刚者。作供养已。又复至诚顶礼归命依法而住。
　　尔时所集一切如来。复于会中雨一切如来供养云海。供养普贤菩萨摩诃萨。作供养已。从金刚菩提心。出现照一切如来相圆满光明。普遍照耀。是时普贤菩萨摩诃萨即现自影像光明。其光名为一切如来坚固用智部破暗因。于是光中隐自身相。现毗卢遮那佛相。即说一切如来三昧真实智部三摩地法门。
　　知法者了知　　彼一切所作
　　禅定相应相　　真实清净法
　　想日曼拏罗　　最上千肘量
　　内有月轮坛　　中观想嚩字
　　字周匝复观　　四方曼拏罗
　　纵广一尺量　　有种种色光
　　彼焰光普遍　　想诸佛影像
　　四方及四隅　　各观想唵字
　　彼字一一现　　种种微妙色
　　次当依法仪　　于曼拏罗中
　　如理而谛想　　毗卢遮那佛
　　及曼拏罗中　　所有诸贤圣
　　日曼拏罗中　　想月曼拏罗
　　中复想自身　　大喜乐法生
　　从微妙心现　　净月曼拏罗
　　大明文字相　　复想于心现
　　次当想唵字　　普遍焰光明
　　从是光明中　　出生诸仪轨
　　然想佛影像　　及诸贤圣相
　　彼即成观想　　四印曼拏罗
　　自身诸所作　　皆诸佛法生
　　五钴金刚杵　　依法想于心
　　四印曼拏罗　　大明想于额
　　即想成佛相　　周匝焰光明
　　想过此世界　　复入别刹中
　　观想一肘量　　妙月曼拏罗
　　中观想自身　　金刚萨埵生
　　此名普贤智部最胜三摩地法门。
　　当依法观想　　日轮曼拏罗
　　想自身清净　　现曼拏罗中
　　次于其四隅　　想毗卢遮那
　　后复想自身　　成金刚萨埵
　　此名金刚萨埵法门。
　　复次当依法　　分别十六尊
　　作四分观想　　各依位而住
　　自余诸贤圣　　各想心大明
　　此名持金刚法门。
　　复次当依法　　观想于自身
　　有微妙吽字　　左旋而住心
　　出现光明相　　能破诸魔恶
　　此复名一切如来主法门。
　　复想刹那中　　出生诸贤圣
　　现影像光明　　普遍而照耀
　　诸有文字相　　其量广无边
　　想依法相应　　成金刚影像
　　是中诸文字　　出生大明句
　　此无数大明　　成就一切法
　　从额至脐轮　　观想大明字
　　此观想相应　　一切观无异
智部三摩地分第二
　　复次伽陀曰。
　　次想白色大莲华　　量如车轮妙清净
　　中有日轮曼拏罗　　依法相应而观想
　　复想自身于中现　　羯磨金刚所出生
　　即成羯磨金刚身　　金刚萨埵等无异
　　此名金刚萨埵法门。
　　当观清净大乳海　　自身想现乳海中
　　智观自身即佛身　　故现佛身满空界
　　又观清净大乳海　　有种种色妙光明
　　月曼拏罗现其中　　于中复想日轮相
　　次观自身即佛身　　相应出生诸仪法
　　由想自身遍一切　　周广一切世界量
　　又想大海于心现　　日曼拏罗在海中
　　依法观想诸佛相　　周匝光明轮围绕
　　彼光明中现文字　　周广一切世界量
　　吠泥邪等所作用　　依法相应而观想
　　复次依法而观想　　月曼拏罗一肘量
　　于中出现金刚剑　　能作世间成就法
　　次想焰光白莲华　　表示菩提心庄严
　　中想本部贤圣相　　左右安布踰始多
　　如是依法而摄受　　自金刚法皆成就
　　普遍一切世界中　　如是供养一切佛
　　此名普贤秘密法门。
　　又想日轮曼拏罗　　其量等一多罗树
　　中想渐略大明字　　乃至一切相应生
　　坚固安住自影像　　然当观想贤圣等
　　心大明字各安已　　普用供养一切佛
　　次想四印曼拏罗　　量各等七多罗树
　　曼拏罗中诸贤圣　　各想心明字安布
　　此名金刚三昧法门。
　　次当观想曼拏罗　　其量等一俱卢舍
　　中想自身成佛身　　及彼佛眼菩萨等
　　一切皆从自心想　　大智所观而成就
　　彼心如是得相应　　即成大士相应观
　　又想自心曼拏罗　　量复等一俱卢舍
　　观自影像无所生　　乃至虚空无过越
　　自相应门坚固住　　观想于佛即相应
　　佛相应门坚固住　　佛佛观想即相应
　　观想相应菩提心　　其量广大遍一切
　　一切贤圣从是生　　依法观想大明字
　　观想相应妙莲华　　其量广一多罗树
　　自心安住而不动　　想成自心曼拏罗
　　又想自心曼拏罗　　其量广一多罗树
　　想自影像现其中　　一切所作善坚固
　　又想焰鬘白净光　　五六依次而观想
　　想自影像处其中　　左右踰始多安布
　　广大光明依法现　　自心白等余七色
　　如是光明遍虚空　　于中想现诸佛相
　　想自影像遍虚空　　一切皆从自心现
　　自身佛身本相应　　一切相等依法用
　　次当观想诸菩萨　　周匝遍满虚空界
　　自相如理而相应　　诸佛菩萨同观想
　　依法想召诸贤圣　　安住虚空曼拏罗
　　自相真实理相应　　即成菩提心观想
　　大明文字等相应　　如实观彼文字相
　　从菩提心所出生　　炽盛光明而严饰
　　从光出现诸仪法　　自影像与诸佛等
　　自他影像悉相应　　焰鬘光明等照耀
　　次想依法而出现　　佛眼菩萨等贤圣
　　以彼彼心大明字　　月曼拏罗中安布
　　金刚萨埵真实相　　遍入微妙光明中
　　此名持金刚法门。
　　又想金刚萨埵生　　自心影像曼拏罗
　　是相如理观相应　　异此而观非成就
　　又想金刚萨埵生　　日轮曼拏罗中现
　　金刚钩索等诸相　　摄受弟子入坛场
　　又想金刚萨埵生　　一切法从自心现
　　以文字等假施设　　是故堕于文字数
　　持诵乃至所作事　　一一住于禅定心
　　若如是修即成就　　彼持明者名最胜
　　此名一切如来三昧法门。
　　从自影像而出生　　本部法中谛观想
　　由想自心依法住　　一切魔怨皆破散
　　此中如是求悉地　　诸观想等依仪轨
　　日轮曼拏罗相应　　观想现诸明王相
　　焰鬘部中所现光　　皆当观想忿怒相
　　彼所说相依法仪　　是名决定真实语
　　应当如是如理观　　异此而观非成就
　　此名一切如来普贤法门。
　　想自影像曼拏罗　　中有炽盛大光明
　　其光广照诸世界　　皆从真实智心现
　　自身复现莲华中　　清净光明所照耀
　　是身虽现有相身　　自性平等而无著
　　依法观想心文字　　是即金刚萨埵相
　　金刚萨埵相平等　　是即观想诸佛相
　　了知大明教出生　　当获一切悉地法
　　是故大明最尊胜　　离大明教无有上
　　此名一切如来坚固勇猛法门。
　　当想日轮曼拏罗　　中现毗卢遮那佛
　　思念彼佛心大明　　彼明成就一切法
　　从此大明复出生　　希有最上秘密仪
　　一切从心如理现　　犹月清净而照耀
　　复想从自影像生　　金刚剑等成就相
　　而彼出生依法仪　　想现广大光明聚
　　具种种色甚微妙　　普照世界无边量
　　此名一切如来三昧眼法门。
佛说无二平等最上瑜伽大教王经卷第二
真实摄部三摩地分第三
　　尔时金刚手菩萨大秘密主。复入一切如来妙月曼拏罗。而复以自身相。现大毗卢遮那佛相。安住法界大曼拏罗中。如是安住已。还复自相。说真实摄部三摩地法门。
　　当想清净大乳海　　最上四宝所庄严
　　优钵罗华现海中　　谛心想彼大明字
　　智部曼拏罗相应　　此观想法复最上
　　从忿怒相而出生　　相应光明善观照
　　即彼光明遍一切　　想现金刚萨埵相
　　依法复观自影像　　亦于光明中安住
　　此名摄部三昧金刚法门。本部大明曰。
　　唵(引一句)萨哩嚩(二合)怛他(引)誐多(二)僧屹啰(二合)贺倪也(二合引)那莎婆(引)嚩(引)怛摩(二合)酤[亢　　欠](三)
　　此大明王。从本部仪轨王出生。依本部仪轨观想。此中自影像者谓吽字相。一切观想法当依此而想。彼如是法仪皆吽字出生。此字微妙不可思议。于一刹那中出生诸贤圣。从自影像等现平等光明。自心种子成曼拏罗。彼心正思惟即诸法相应。彼文字相即法智相。是故如理相应观想。此名一切如来三昧金刚法门。
　　依法五处若相应　　观想五钴金刚杵
　　从彼大明文字生　　观想金刚萨埵相
　　依法出现大光明　　普遍佛刹而照耀
　　此名金刚手最上子法门。
　　自相金刚手相应　　即想金刚手幖帜
　　当知诸佛影像生　　广大光明照世间
　　此名自影像智法门。
　　自心金刚手相应　　焰鬘炽盛所庄严
　　从菩提心而出生　　广大光明照世间
　　此名自相利法门。
　　想此佛刹现光明　　焰鬘普遍而照耀
　　从自相想金刚钩　　依自影像而安布
　　依法钩召诸如来　　一切来入光明中
　　此名一切如来主法门。
　　于自影像众相应　　想彼大明诸文字
　　依法出现大光明　　观想金刚萨埵相
　　菩提心生自影像　　定心观想真实理
　　由观真实理相应　　一切魔怨皆破散
　　若有一切魔怨起　　作诸忿怒怖畏事
　　当想菩提心出生　　广于世界现变化
　　想日轮中现自相　　广大利光所庄严
　　由是出生诸仪法　　羯磨金刚妙清净
　　诸法本从相应生　　而善安住坚固心
　　如理宣说诸法仪　　本来相应自平等
　　优钵罗华中现相　　种种色光而普遍
　　一切贤圣相相应　　如是应当最上观
　　遍三界中大明句　　乃至虚空曼拏罗
　　皆从诸佛影像生　　白色光明妙清净
　　清净妙月曼拏罗　　于中依法而观想
　　没捺誐啰相相应　　依法应常如是观
　　想于[巾　　(穴/登)]像亦如是　　金刚萨埵光明照
　　自影像光极炽然　　摩摩枳等庄严相
　　又想金刚萨埵生　　广诸世界变化事
　　一一坚固智所现　　忿怒相应而谛观
　　依法出现大光明　　与自影像光明合
　　是故日曼拏罗中　　智观自相而无碍
　　想五钴大金刚杵　　广于世界现变化
　　忿怒影像所出生　　本部大明字庄严
　　依法观想大轮相　　于其轮中想佛身
　　相应光明而普遍　　如是名为相应观
　　此名金刚自性法门。
　　复于轮中想自身　　宝剑庄严光相现
　　菩提心即光明鬘　　普遍出现神通相
　　次于心想妙莲华　　梵光炽盛而严饰
　　从菩提心所出生　　大明文字广安布
　　优钵罗华想心现　　有种种色妙光明
　　依法安住菩提心　　定中观想大明字
　　又想于自心出现　　微妙帝青大光明
　　大智相应所出生　　于中观想佛影像
　　又复想自影像中　　现诸微妙炽盛光
　　于心想现文字相　　彼文字中观影像
　　此名坚固智法门。
　　又当观想一肘量　　最上微妙曼拏罗
　　中想自影像文字　　金刚焰光而普遍
　　又当观想一肘量　　最上大智曼拏罗
　　中想自影像出生　　定中持念大明句
　　又当观想一肘量　　清净日轮曼拏罗
　　中想金刚手出生　　定中持念大明句
　　又当观想一肘量　　成就羯磨曼拏罗
　　中想降伏诸魔怨　　定中持念大明句
　　又想一多罗树量　　最上大智曼拏罗
　　于中观想自影像　　即成毗卢遮那佛
　　又想莲华曼拏罗　　其量等一多罗树
　　想自影像于中现　　左右复观诸佛相
　　又想微妙曼拏罗　　其量等一俱卢舍
　　想自影像于中现　　普遍世界现变化
　　此名金刚大士法门。
　　又想净月曼拏罗　　其量等一俱卢舍
　　想佛影像于中现　　左右踰始多安布
　　应当想彼踰始多　　常现五种妙光明
　　光中复现悦意华　　种种微妙香云等
　　如是最上供养具　　观想供养诸如来
　　此名金刚眼法门。
　　依法观想踰始多　　其相黄色妙庄严
　　佛座周匝各安布　　想从相应而出生
　　如彼出生如所作　　观想金刚萨埵相
　　金刚萨埵出生故　　依彼部法而观想
　　又想一俱卢舍量　　大智微妙曼拏罗
　　自他影像悉相应　　谛心观想于中现
　　自依最上金刚法　　应观五色分五相
　　白色当知大智部　　黑色表真实摄部
　　红色名为莲华部　　黄色是名迦摩部
　　左噜妙色为最上　　众庄严中表庄严
　　妙色开敷大莲华　　即自金刚所作事
　　此名金刚大秘密主法门。
　　如是相应秘密法　　不相应者勿表示
　　自相若住坚固门　　乃至他法亦成就
　　作此相应观想者　　想现踰始多身相
　　妙色最上众庄严　　见应爱乐勿生怖
　　又想金刚萨埵相　　满此佛刹而遍现
　　诸佛影像坚固事　　大金刚法而普摄
　　此名三金刚破法门。
法部三摩地分第四
　　尔时金刚手大执金刚者复说法部三摩地法门。
　　一切所作依此说　　大曼拏罗即相应
　　此中如是依法仪　　法部成就当观想
　　取相分别应舍离　　乃住诸法相应相
　　一切相应观想门　　法部大明如是称
　　唵(引一句)萨哩嚩(二合)怛他(引)誐多(二)达哩摩(二合)倪也(二合引)那莎婆(引)嚩(引)怛摩(二合)酤[亢　　欠](三)
　　此明依法想念诵　　大三昧邪即相应
　　从一切性所出生　　此中非性非无性
　　此名观自在法门。
　　当想清净妙莲华　　是华以表贪清净
　　清净即成曼拏罗　　自清净相想中现
　　又想大明王出生　　广大炽盛光明聚
　　彼焰光明悉周遍　　光中想现观自在
　　此复名观自在法门。
　　自相想现月轮中　　种种色光而周遍
　　其光一切悉照明　　乃至遍满虚空界
　　次当于其自心中　　观想最胜大明相
　　自相观想彼相应　　即诸佛智所庄严
　　又想法曼拏罗中　　出现明王最胜相
　　从观自在所出生　　广于世界现变化
　　又于法曼拏罗中　　谛心观想观自在
　　彼从金刚萨埵生　　广于世界现变化
　　此名普贤法门。
　　又于法曼拏罗中　　想现最胜观自在
　　金刚萨埵真实生　　五处相应依法观
　　此复名观自在法门。
　　复次于心想微妙　　最上大法曼拏罗
　　从净莲华所出生　　诸变化事如应现
　　又复于心想微妙　　无垢大法曼拏罗
　　中现妙色净莲华　　华中谛想诸佛相
　　又于自心当谛想　　最上大法曼拏罗
　　于中想现观自在　　是即观想五佛相
　　又于脐轮当谛想　　最上大法曼拏罗
　　于中想现观自在　　是即观想五佛相
　　于法曼拏罗中想　　自相等一多罗树
　　想从自相所出生　　曼拏罗中诸仪法
　　其所出生诸仪法　　广作一切供养事
　　此名持莲华法门。
　　又想大法曼拏罗　　其量等一俱卢舍
　　于中谛心想自身　　是即观自在身相
　　又想莲华曼拏罗　　其量等一俱卢舍
　　左右想现踰始多　　以诸印作供养事
　　自心曼拏罗相应　　即法曼拏罗观想
　　普遍一切世界中　　广现供养诸仪轨
　　自心曼拏罗相应　　即想大轮曼拏罗
　　依日曼拏罗仪轨　　想自影像入其中
　　顶上观想大明字　　乃至虚空无过越
　　观想五种妙莲华　　莲华无垢光明现
　　应当依法而了知　　中方观想自影像
　　东方想于佛影像　　从是出生而观想
　　南方即彼摄部等　　所作平等而相应
　　西方最上法所作　　北方迦摩部出生
　　金刚轮于智部用　　金刚剑用法部中
　　金刚杵作摄部法　　三叉通彼三部仪
　　当知遍满虚空界　　随彼诸部所作法
　　皆从圣剑金刚杵　　最上法等所出生
　　迦摩焰光极炽盛　　乃至广大遍法界
　　从金刚杵三叉生　　于自影像不破坏
　　自心曼拏罗相应　　当知即于智部转
　　大智曼拏罗相应　　当知即于摄部转
　　妙法曼拏罗相应　　当知即于法部转
　　妙月曼拏罗相应　　即于迦摩部中转
　　日轮曼拏罗相应　　当于一切部中转
　　此复名持莲华法门。
迦摩部三摩地分第五
　　尔时金刚手大执金刚者。以一切如来大金刚杵。安于智部等诸秘密部中。入彼大智相应曼拏罗。建立所作事。于其大曼拏罗中。安自影像相及诸佛菩萨贤圣等相。依法相应已。即说迦摩部三摩地法门。
　　一切所作依此说　　大曼拏罗即相应
　　依法想者得成就　　异此而观非观想
　　所有迦摩部法仪　　本部大明如是称
　　唵(引一句)萨哩嚩(二合)怛他(引)誐多(二)迦(引)野倪也(二合引)那莎婆(引)嚩(引)怛摩(二合)酤[亢　　欠](三)
　　如是微妙大明句　　于法平等而相应
　　从大莲华所出生　　清净光明悉周遍
　　依此法想曼拏罗　　于中复想自影像
　　迦摩焰光影像生　　广于世界现变化
　　自相迦摩法相应　　乃至虚空无过越
　　梵王影像所出生　　种种焰光普严饰
　　从迦摩焰生影像　　广于世界现变化
　　如是一一依法仪　　三种影像当观想
　　此名迦摩焰光法门。
　　又当观想妙莲华　　纵广可其一肘量
　　于莲华中想光明　　梵王影像光中现
　　又当观想大莲华　　最上一百八肘量
　　从迦摩焰影像生　　观想三佛影像相
　　又当观想大莲华　　最上一百八肘量
　　那罗延天影像生　　华中观想诸佛等
　　当知从佛影像生　　梵王影像变化事
　　从法影像所出生　　那罗延天影像相
　　金刚手相坚固用　　迦摩焰相从是生
　　如应所作相应法　　普遍世界而出现
　　又想大梵王影像　　其像广彼千肘量
　　从是梵王心出生　　诸佛影像想中现
　　诸佛影像依法现　　那罗延天相亦然
　　此复名迦摩焰光法门。
　　又想迦摩焰光生　　那罗延相千肘量
　　从是心中所出生　　诸佛影像想中现
　　所有一切佛影像　　迦摩焰法悉相应
　　随所出生依法仪　　梨罗庄严而最胜
　　乃至影像法相应　　彼踰始多即成就
　　此名最胜迦摩焰光法门。
三昧最上智一切成就分第六
　　尔时金刚手大执金刚者复说此法门。
　　诸求悉地者　　于本部法中
　　曼拏罗相应　　自影像出生
　　依法想日天　　如本部仪轨
　　住三摩呬多　　即相应成就
　　大智观影像　　遍满虚空界
　　想诸色相等　　住三摩呬多
　　彼诸天等相　　当依法了知
　　是即希有法　　非诸恶能破
　　大印如是法　　此如理而说
　　四种大明句　　依法而所作
　　彼一切所作　　与三昧相应
　　诸观想不离　　三摩呬多门
　　而诸所起心　　为众生普利
　　自相所观想　　内心而广大
　　若于三昧法　　起疑惑心者
　　佛说彼等人　　具下劣种性
　　若了此法者　　应具大福德
　　如是依法知　　异此非观想
　　如泥中出生　　优钵罗华等
　　彼一切应知　　即心相无垢
　　菩提心坚固　　诸佛所摄受
　　从金刚手生　　异此而非生
　　地等诸大种　　随所依出生
　　此清净亦然　　智部最上法
　　此名普贤法门。
一切佛甚深秘密供养分第七
　　尔时金刚手大执金刚者。于一切如来坚固妙月曼拏罗相中。加持而住。是时普贤菩萨摩诃萨。即入一切金刚三昧出生大智加持三摩地。即于此三摩地中。转入一切相应三昧智加持三摩地。从是三摩地出已。说一切三昧相应秘密成就智出生无生法门。
　　佛影像出生　　种种色光明
　　曼拏罗相应　　轮等成就法
　　住三摩呬多　　想左拏迦量
　　普遍曼拏罗　　住定心观想
　　大明字安额　　依法一月中
　　观想求成就　　或于两月内
　　见华满空现　　是华甚殊妙
　　想成曼拏罗　　此华为幖帜
　　即表成就相　　想金刚萨埵
　　如小麦分量　　焰鬘光庄严
　　此出生相应　　五钴金刚杵
　　想现于鼻端　　帝青等相应
　　想如是色相　　优钵罗华等
　　想成曼拏罗　　此一切所说
　　皆智部法仪　　从法界法中
　　出生而观想　　现广大光明
　　遍满虚空界　　想相应莲华
　　其华有八叶　　如枣之分量
　　清净光普遍　　依法住定心
　　勿起异思惟　　离初中后分
　　平等而观想　　妙色莲华等
　　想遍十方现　　依迦摩部法
　　想现净光明　　又想彼三叉
　　如小麦分量　　焰光明庄严
　　表迦摩部相　　日曼拏罗现
　　随应诸供养　　施戒忍辱等
　　坚固义亦然　　是诸大明法
　　悉平等加持　　自心大明光
　　如月而普照　　入自心大明
　　金刚杵平等　　余一切方隅
　　非所作观想　　彼所说平等
　　是即智部法　　彼三部和合
　　金刚手德生　　依彼所出生
　　所作住禅定　　不破羯磨法
　　说诸相庄严　　彼优钵罗华
　　智部摄部用　　迦摩部法部
　　用钵讷摩华　　当依秘密法
　　十十二十六　　于智部摄部
　　法部如次用　　二十依法仪
　　迦摩部中用
　　此名一切如来秘密三昧法门。
　　又依秘密法　　作庄严等事
　　从佛所出生　　作平等供养
　　栴檀香庄严　　即成羯磨法
　　若疑惑心生　　破曼拏罗法
　　一切平等事　　疑惑即不生
　　若起疑惑时　　佛说不成就
　　此名一切如来心法门。
　　修行者依法　　沐浴而庄严
　　于诸相分中　　无破无阙减
　　若依此三昧　　即成就相应
　　若越三昧门　　而不得成就
　　此秘密法门　　是最上真实
　　若通达无碍　　无疑怖成就
　　当依法而画　　四肘曼拏罗
　　依本部大明　　诵五洛叉数
　　依法求成就　　异此而不成
　　此名一切如来光明法门。
　　从金刚萨埵　　真实所出生
　　画胜曼拏罗　　纵广一肘量
　　大忿怒明王　　甘露军拏利
　　彼依法平等　　施最上成就
　　坛中依法仪　　安金刚钩等
　　以香华供养　　彼即得成就
　　又于大海边　　或山间静处
　　依法随力画　　本部曼拏罗
　　以诸宝供养　　供养金刚手
　　及观自在尊　　谛心而作法
　　当于夜二时　　谓初夜中夜
　　作法者入坛　　求真实悉地
　　如是经半月　　所作得相应
　　设极重罪者　　求此法亦成
　　此法平等门　　离取相分别
　　金刚手加持　　咸得胜成就
　　秘密主出生　　诸世界平等
　　得彼阿僧祇　　踰始多成就
　　变现诸佛身　　等须弥山量
　　从金刚手生　　作众生利益
佛说无二平等最上瑜伽大教王经卷第三
一切如来智证最上秘密分第八
　　尔时十方来者一切如来。又复劝请金刚手菩萨大秘密主言。金刚手愿当宣说一切如来智证三昧。大明三昧。一切如来成就师子变化三昧。速证阿耨多罗三藐三菩提。大智平等法门。
　　尔时金刚手菩萨大秘密主。闻诸如来如是言已。先以金刚杵安于自心。作加持已发如是言。诸佛不应重复劝请。令我宣说诸三昧法门。何以故。此法甚深最上秘密。是一切如来真实智印成就法门。有诸下劣根性者若闻是法。当有千种破坏等相。诸如来言。我等诸佛所共加持。汝今但当随应宣说。
　　尔时金刚手菩萨大秘密主。安住一切如来心顶最上妙月曼拏罗中。宣说一切如来智证三昧大明三昧等法门。
　　所有阿僧祇诸佛　　不破真实相应门
　　行者现生得佛身　　一切所作皆决定
　　所有俱胝数诸佛　　不破诸佛智相应
　　行者现生获悉地　　得成金刚萨埵身
　　总摄一切众生聚　　如一广大莲华量
　　三摩地等诸法门　　一切皆能获悉地
　　总摄一切悉地法　　如一广大莲华量
　　智者应当真实观　　悉从迦摩焰光生
　　此名自性清净法门。
　　观想遍满虚空界　　诸佛普现种种身
　　不破如是真实相　　行者现生获悉地
　　谛想自心真实法　　一切所作皆清净
　　不破三昧本无生　　异此即非相应行
　　自及一切众生类　　心本清净复光明
　　虽种种性悉无染　　谛想心等真实门
　　所有诸佛胜事业　　一一依法真实修
　　一切大明清净生　　异此而修非成就
　　是故大明最尊胜　　能成最上秘密法
　　金刚萨埵清净生　　异此而修非大喜
　　彼胜事业自在义　　所作所行悉平等
　　智者如是如实知　　异此即名愚痴者
　　行者应当如实知　　行住乃至饮食等
　　不破诸佛三昧门　　即当速获悉地法
　　所有供养香华云　　一切如义而所作
　　九没啰拏门出生　　供养一切贤圣等
　　常持本部秘密明　　即得金刚萨埵法
　　此即一切佛世尊　　真实智证三昧门
　　此名一切如来智法门。
　　行者善住坚固心　　依彼曼拏罗法仪
　　如常所用所作事　　一切随应离疑惑
　　所作应当依此法　　如别所作非相应
　　自成就法甚广大　　依彼智金刚所说
　　若自若他诸法用　　乃至虚空所出生
　　若于真理不相应　　彼于佛法不成就
　　世间苦乐贪嗔痴　　离我相故悉平等
　　了知贪嗔痴性空　　不离贪等自清净
金刚萨埵一切秘密三昧分第九
　　尔时金刚手菩萨大秘密主。复说一切如来大智因金刚萨埵一切秘密三昧法门。
　　修习瑜伽胜行者　　不应礼敬诸声闻
　　但当礼彼诸如来　　即得相应成就法
　　行者当于自影像　　依法定观真实理
　　于自心轮等所作　　一切相应供养事
　　若彼一切众生中　　有违越此秘密者
　　即当头破作七分　　而复退失菩提心
　　若于秘密门安住　　持诵所用秘密明
　　金刚萨埵所出生　　于自影像谛观想
　　佛为最上阿阇梨　　一切最胜常善护
　　了知秘密真实者　　此阿阇梨佛无异
　　观想诸佛阿阇梨　　从菩提心所出生
　　我自影像观相应　　真实事业悉成办
　　诸持明者当了知　　真实三昧而出生
　　如是三昧等相应　　越三昧者不成就
　　又当观想自影像　　从金刚手秘密生
　　大印成就等相应　　所欲应修先行法
　　若时若用等依法　　而此三昧为最上
　　此常所作悉相应　　乃至善获诸悉地
　　所欲应修先行法　　若时若用等相应
　　而此三昧为最上　　于一切处常善护
　　此名大菩提心法门。
　　从自影像所出生　　于自影像住一相
　　而自心量广无边　　具修大明先行法
　　当知此三昧大智　　一切所作离诸过
　　专注作彼拥护法　　所求悉地善坚固
　　依法谛想诸如来　　定心思惟悉地相
　　金刚萨埵出生门　　自心相应法成就
　　行者常依此法仪　　日三时中作观想
　　若异此法持诵者　　而彼所作非悉地
　　影像影像无差别　　忿怒庄严炽盛光
　　想从宝手而出生　　最上广大金刚宝
　　依法平等作观想　　乃至得见悉地相
　　若异此者即愚痴　　彼于秘密不成就
　　最上大智妙宝冠　　众妙庄严善清净
　　除此最上悉地门　　无复余法为胜上
　　安住金刚手大轮　　于三有中无染着
　　我已成就智金刚　　常宣清净法智句
　　甘露军拏利等法　　依彼加持而安住
　　虚空无量无边际　　我从贤善法中出
　　此名持金刚法门。
　　尔时金刚手菩萨大秘密主。复说一切如来身语心大智大明清净真实金刚加持一切如来三昧法门。
　　复次此说心金刚　　观想金刚萨埵生
　　彼心如是观想已　　即能入彼智金刚
　　金刚自性清净义　　应善观察语金刚
　　观想清净大智门　　大智随彼语业转
　　金刚坚固不坏身　　金刚加持妙光照
　　而彼诸佛自性身　　如是依法加持住
　　依如是法得菩提　　金刚界中加持住
　　于六月中依法修　　即获诸佛成就法
　　贪法无生亦无染　　一切从彼金刚生
　　如是真实仪轨修　　一切悉地皆圆满
　　尔时金刚手菩萨大秘密主。复说一切如来大智阿阇梨三昧。
　　应知三种智等生　　诸不正语非如义
　　依正法仪如理行　　得佛阿阇梨成就
　　应当想彼诸佛等　　周匝遍满虚空界
　　想从大明所出生　　三摩呬多心爱乐
　　所有爱乐法相应　　佛阿阇梨常观想
　　微妙最上曼拏罗　　本部大明谛心念
　　影像遍满虚空界　　于心观想现佛身
　　此如是说如理行　　安住诸佛真实智
　　又想妙月曼拏罗　　从影像相而出现
　　依法持念本部明　　五处相应而观想
　　住菩提心依法想　　诸分圆满悉爱乐
　　入彼法曼拏罗中　　自心大明当持念
　　所有最上妙宝冠　　想作广大供养事
　　佛阿阇梨大乐门　　真实相应而供养
　　依法持诵本尊明　　远离一切怖畏事
　　此法刹那若相应　　于现生中得成佛
　　此名一切处平等利法门。
一切三昧成就禅定曼拏罗分第十
　　尔时十方来者一切如来。复从一切如来身语心智庄严。出诸供养云。供养金刚手菩萨大秘密主。如是供养已咸作是言。大士愿说一切三昧智成就禅定真实最上曼拏罗。
　　尔时金刚手菩萨。受一切如来劝请已。即入一切如来平等金刚加持三摩地。从是三摩地出已。宣说一切三昧智成就禅定真实最上大曼拏罗。
　　今说三昧智成就　　最上广大曼拏罗
　　金刚大智所出生　　诸佛菩提如理说
　　定心观想乳海中　　清净微妙莲华现
　　种种璎珞遍庄严　　专注系念而观想
　　曼拏罗量十六肘　　如佛阿阇梨法住
　　其相四方及四隅　　四门依法想安布
　　中想月轮曼拏罗　　复有阎浮树出现
　　依法于其外四隅　　想布五钴金刚杵
　　而彼五钴金刚杵　　想于五处作加持
　　复当于彼月轮中　　依法想布诸佛位
　　东方如彼本部仪　　安布阿閦如来等
　　南方亦如本部仪　　安布宝生如来等
　　西方无量寿佛等　　北方不空成就等
　　随方色相依法仪　　住心真实而观想
　　中方毗卢遮那佛　　观想出生诸法仪
　　曼拏罗中诸法用　　依法次第当观想
　　复次于其内四隅　　想布佛眼菩萨等
　　甘露军拏利明王　　及诸明王四门想
　　如是贤圣色相等　　观想各各依法仪
　　方位次第想周圆　　并依金刚萨埵法
　　当知从五光明出　　五法如意而具足
　　佛阿阇梨三昧门　　所作并依三昧法
　　又当想彼虚空界　　遍满一切佛世尊
　　以秘密法普供养　　观想秘密依法说
大禅定分第十一
　　尔时金刚手菩萨大秘密主。复说不空三昧大禅定曼拏罗。
　　一切所作依此说　　佛阿阇梨大智门
　　日轮曼拏罗相应　　一切依法而观想
　　东方一切法最上　　安想金刚萨埵法
　　南方究竟胜大明　　安想金刚萨埵法
　　西方最上正觉智　　安想佛阿阇梨法
　　北方诸散怛啰娑　　安想金刚萨埵法
　　中方三界广平等　　安想大金刚影像
　　诸方普想白色已　　中方复想于黑色
　　观想踰始多妙相　　如金刚法所作事
　　大自在金刚萨埵　　观想所有诸色相
　　金色如应依法仪　　谛心观想佛影像
　　一切如是依法仪　　观想忿怒明王相
　　本部大明及五法　　普以大明作供养
　　乃至遍满于虚空　　想现金刚萨埵相
　　以诸大明供养已　　复用秘密法供养
　　尔时金刚手菩萨大秘密主。复入一切如来三昧生金刚加持三摩地。从是三摩地出已。复说妙乐法如来曼拏罗。
　　妙法曼拏罗相应　　一切依法而观想
　　安住禅定相应心　　谛想诸法皆无我
　　东方持妙法光明　　南方大智法广大
　　西方妙法大自在　　北方胜上法声生
　　中方妙法自在主　　如应观想依法仪
　　诸方普想白色已　　复于中方想赤色
　　本部法中法自在　　谛心四隅而观想
　　马头忿怒明王等　　依法安想于四门
　　五法一切想具足　　秘密供养法相应
　　中心想现妙莲华　　周匝复想妙乐法
　　满虚空界现珍宝　　想遍自法秘密门
　　秘密供养三相应　　法阿阇梨如仪轨
　　尔时金刚手菩萨大秘密主。复入一切如来三昧金刚生坚固加持三摩地。从是三摩地出已。复说一切染法清净大禅定曼拏罗。
　　迦摩曼拏罗相应　　一切依法而观想
　　东方帝释大光明　　观想种种净妙色
　　南方开华大自在　　谛想自性即无性
　　西方大法智清净　　谛心想于寂静相
　　北方最胜复最上　　观想清净依仪轨
　　中方迦摩焰相应　　依法观想自影像
　　迦摩自在本部仪　　谛实观想心无我
　　所有最上莲华手　　依法想安于四隅
　　想彼五法皆具足　　如其所应作供养
　　金刚萨埵所出生　　周匝依仪而观想
　　迦摩秘密法相应　　出生最上诸供养
　　迦摩阿阇梨作事　　摄受秘密供养等
　　佛阿阇梨常所作　　彼曼拏罗贤圣尊
　　金刚阿阇梨想已　　彼曼拏罗一切胜
　　迦摩阿阇梨如义　　不复别说曼拏罗
　　尔时金刚手菩萨大秘密主。复入照一切如来心顶加持三昧金刚三摩地。从是三摩地出已。宣说照金刚萨埵心顶大禅定曼拏罗。
　　定心观想大乳海　　中有清净大莲华
　　华中有水精宝山　　种种庄严甚殊妙
　　山顶现法曼拏罗　　依法谛心而观想
　　四方四隅及四门　　如次依法想具足
　　中心大明妃出生　　依法观想转轮相
　　东方谛心当观想　　依毗卢遮那佛仪
　　南方坚固心观想　　依彼无量寿佛仪
　　西方依法亦如应　　观想光聚王佛顶
　　北方如理而谛想　　最上出生如是法
　　想从法影像所生　　殊妙踰始多色相
　　想彼善施成就法　　一切同一金刚相
　　所有佛眼菩萨等　　四隅安想依法仪
　　无能胜忿怒明王　　四门各各想安布
　　观想金刚萨埵尊　　一切相应彼成就
　　五法一切悉具足　　是即智相应供养
　　从自秘密法出生　　所生供养等无异
　　如是遍满虚空界　　想现一切顶轮相
　　尔时金刚手菩萨大秘密主。复入一切欲界平等归命金刚加持出生三摩地。从是三摩地出已。说一切部平等师子变化大禅定曼拏罗。
　　先想清净大乳海　　次复变现种种色
　　于众色中有大山　　四宝庄严甚微妙
　　山顶复想曼拏罗　　四方四隅及四门
　　周匝现优钵罗华　　清净庄严而观想
　　曼拏罗中想月轮　　轮中复有众宝座
　　佛阿阇梨处其上　　入于相应禅定门
　　彼日轮曼拏罗中　　明妃出生贤圣等
　　依法谛心当观想　　各于四隅而安布
　　彼甘露军拏利等　　忿怒明王炽盛光
　　以忿怒相作庄严　　依法周匝想安布
　　月轮曼拏罗明妃　　五处相应而出生
　　金刚竭讷誐庄严　　焰鬘部光而照耀
　　莲华妙乐主清净　　白色炽盛光明鬘
　　最上清净甚微妙　　宝冠庄严想遍满
　　金刚萨埵所出生　　佛阿阇梨最胜相
　　种种妙宝所庄严　　依法谛心而观想
　　金刚萨埵所出生　　众宝焰鬘大光明
　　光中现优钵罗华　　依法当于东方想
　　勿起异心当观想　　从金刚法所出生
　　钵讷摩华平等光　　依法当于南方想
　　迦摩金刚所出生　　赤色光明妙伞盖
　　焰光周遍表庄严　　依法当于西方想
　　广大金色智光明　　依法当于北方想
　　本部明妃自在主　　四隅如应当观想
　　所作应想秘密相　　种种妙宝表庄严
　　爱乐适悦法相应　　观想如应生喜乐
　　彼无能胜阿阇梨　　依法观想于四门
　　如秘密作金刚步　　想从是门出三界
　　所有一切影像相　　悉想金刚萨埵生
　　佛阿阇梨常所行　　五法具足皆清净
　　依法承事常作用　　此法是即生大喜
　　又想自秘密出生　　常作最上供养事
　　影像遍满虚空界　　观想如应作供养
　　所有劫树大珍宝　　及彼如意宝清净
　　依诸部法而分别　　如应观想彼色相
　　彼彼影像如所说　　依法得受于灌顶
　　彼相若当依法仪　　观想贤瓶而最上
　　佛影像等同一相　　谛心想作诸供养
　　行者若如理作法　　是即住于相应相
　　是人现生得成佛　　所说决定无疑惑
　　本部大明忿怒王　　如应善施成就法
　　行人即于刹那间　　最上悉地得圆满
　　诸三昧门秘密行　　佛阿阇梨法性门
　　所说真实复一心　　随如是部出生相
佛说无二平等最上瑜伽大教王经卷第四
出生大禅定分第十二
　　尔时金刚手菩萨大秘密主。复入一切虚空界智光照明三摩地。从是三摩地出已。宣说大三昧大士出生诸大明法门智部大明曰。
　　唵(引一句)倪也(二合引)努(引)讷婆(二合)嚩(引)野莎(引)贺(引二)
　　说此大明已。阿僧祇百千佛刹皆大震动。又此大明若有闻者。即得广大记念辩才智慧。
　　尔时金刚手菩萨大秘密主。复入普遍光明三昧金刚加持三摩地。从是三摩地出已。宣说摄部大明曰。
　　唵(引一句)僧屹啰(二合)贺倪也(二合引)努(引)讷婆(二合)嚩(引)野莎(引)贺(引二句)
　　说此大明已。所有一切虚空界。自然出现广大炽盛。光明照耀普遍一切。互相映彻照见无碍。
　　尔时金刚手菩萨大秘密主。复入自性清净三摩地。从是三摩地出已。宣说法部大明曰。
　　唵(引一句)达哩摩(二合)倪也(二合引)努(引)讷婆(二合)嚩(引)野莎(引)贺(引)(二)
　　说此大明已。自然出现广大光明。遍照无边一切佛刹。
　　尔时金刚手菩萨大秘密主。复入自性清净集吉祥生金刚加持三摩地。从是三摩地出已。宣说迦摩部大明曰。
　　唵(引一句)迦(引)摩倪也(二合引)努(引)讷婆(二合)嚩(引)野莎(引)贺(引)(二)
　　说此大明已。自然出现广大光明。遍照无边一切佛刹。诸持明者各于诸部。当如是知起相应心住真实理。以自影像加持而住。一切所作谛心观想。复次当知诸部诸印随应相异。谓二臂合及指相合。是诸部通用印相。金刚相合是智部印相。宝相作缚是摄部印相。莲华相生是法部印相。羯磨部与法部无异。三叉相作缚是迦摩部印相。此名大明菩提心法门。
胜大明教最初事业分第十三
　　尔时金刚手菩萨大秘密主。复入圆满一切愿三昧出生金刚加持三摩地。从是三摩地出已。宣说大三昧成就曼拏罗。而此曼拏罗最上广大。犹如虚空广大无量。此大成就等无有异。若欲画此曼拏罗者。当依本部法仪如理而作。应先布画[巾　　(穴/登)]依法。加持五色线絣量界道。依次分布界道周正。随应大小依法而画。其曼拏罗作三重。四方四隅四门四楼阁庄严具足。四门各以祢踰贺而为严饰。画作空中雨珍宝相。如是安布画曼拏罗三重诸分位已。次当依法画贤圣相。内第一重曼拏罗中心画本部尊。东方画智部尊。南方画摄部尊。西方画法部尊。北方画迦摩部尊。如是四方画已。所有四隅并依常法如次而画。复次外第二重。东方画最胜佛顶大白伞盖菩萨。南方画持金刚菩萨。西方画持莲华菩萨。北方画颦眉菩萨。于其四隅当画佛眼菩萨。摩摩枳菩萨。白衣菩萨等。如是诸菩萨等。各结本部印如本法画。复次外第三重。东方画帝释天主。与欲界天子众及净居天子众。东南隅画诸五通大仙及火天众。南方画必隶多主七母鬼众。西南隅画必隶多主诸部多众。西方画水天主及诸龙众。西北隅画风天主及诸持明天众。北方画俱尾啰天大财主及诸夜叉众。东北隅画部多主及诸部多众。如是诸天等。应当各各依彼法画。复次于其四门。各画金刚锁菩萨。于第三重曼拏罗外四隅。各画五钴金刚杵。如是安布画贤圣已。当依法仪安置贤瓶。及香华灯涂等而作供养及献秘密供养。依法加持请求本尊贤圣欢喜。依法于其四门安置秘密供养具。作是秘密供养已。依大明教于须臾间。即得本尊善施欢喜。其持明者应当先为必哩焬迦啰。作出生供养。次为诃利帝母。后为一切部多众。作出生供养已。复以本部大明作护摩法。此曼拏罗最上胜妙如真实语能作成就。乃至与弟子授灌顶法。及种种事业悉得成就。此即金刚萨埵相应之法。诸佛最胜作用法门。佛阿阇梨如理宣说此三昧门。一切佛于三世道转。能作大灌顶。乃至虚空出生。如如意宝出生无碍。所有灌顶法我真实生。依止无碍亦复如是。若人得闻金刚萨埵名字及见身者。于七生中得最上地。若欲安住佛阿阇梨加持智海。其持明者应常供养诸佛大牟尼尊。即得佛阿阇梨摄受为本部弟子。如常所说五种三昧。应当一心如实观想。即得于大三昧曼拏罗中作成就行人。是即名为大如意宝真实出生。
　　尔时金刚手菩萨大秘密主。安住一切如来心加持已。欲令一切修瑜伽行者。安住一切如来身语心业。劝请世尊大遍照如来。宣说最上成就法门。
　　尔时世尊大遍照如来。即说一切如来三昧最上成就明教最初事业法门。
　　今说广大曼拏罗　　三十由旬为分量
　　其相四方焰光明　　帝青大光复周遍
　　虚空无碍遍一切　　禅定相应而观想
　　又此阎浮大洲量　　想遍清净大乳海
　　海中出现大莲华　　其华量如彼车轮
　　华中想焰鬘得迦　　忿怒明王大笑相
　　依法观想彼影像　　色相幖帜如常法
　　或现颦眉忿怒容　　焰鬘部光极炽盛
　　所有出生依法仪　　观想于彼等无异
　　祢罗难拏大明王　　想忿怒坏三界相
　　于一切佛法所摄　　安住诸佛真实智
　　三种影像如所说　　观想遍满虚空界
　　色相依法而出生　　自心观想离诸相
　　自心及彼诸影像　　谛想皆是贤圣相
　　复次渐略大明字　　彼中安想诸贤圣
　　劫火大光依法仪　　住禅定心普观想
　　月光清净复炽盛　　观想自身依常法
　　皆从贤圣所出生　　彼中谛心而观想
　　自心即现自影像　　依法观想无别异
　　此中一切大明句　　善能圆满一切愿
　　最初禅定如是说　　行者一心当观想
　　劫火大光想炽然　　部主本尊常出现
　　所有大明文句相　　当住禅定谛观想
　　诸佛影像悉相应　　妙月曼拏罗中想
　　复想从自心出生　　身诸毛孔现化佛
　　一切遍满虚空界　　三种大明应观想
　　五种光明相应现　　安想本尊依法仪
　　大明王相法相应　　一切如理而安布
　　想虚空界一切佛　　现身遍满无空缺
　　先想本尊贤圣已　　一切观想悉周遍
办事分第十四
　　尔时世尊大遍照如来。复说一切秘密大明分别教相法门。
　　又当于其虚空中　　想现四方曼拏罗
　　量广阿僧祇由旬　　最上广大而周遍
　　应住禅定如理心　　想自影像于中现
　　即是毗卢遮那佛　　五处相应如理住
　　次想日轮曼拏罗　　普想贤圣现其中
　　金刚萨埵自心现　　依法出生而观想
　　又想日轮清净光　　炽盛遍满虚空界
　　诸贤圣相悉相应　　依法次第想安布
　　智者当知此部法　　是即真实清净教
　　异此而非成就门　　远离秘密禅定行
无二平等最胜大仪轨王大遍照如来一切大明金刚出生分第十五之一
　　尔时世尊大遍照如来。复说一切如来一切真实教持念法。
　　虚空无际无方隅　　当知自心亦如是
　　外曼拏罗观想已　　自曼拏罗想无异
　　自华随处即本尊　　观想真实相应法
　　大印如理观想已　　不应观想别异法
　　于自心中想微妙　　清净大智曼拏罗
　　自影像现白色光　　表从大悲相安立
　　所有大明文字句　　观想最初秘密法
　　五钴金刚杵幖帜　　彼亦依法如是想
　　从自影像出生法　　智者五处善安住
　　而诸文字随相门　　想从禅定所出生
　　文字章句如仪轨　　想以数鬘为记念
　　随诸部法用差别　　智者应当如实知
　　观想大智所出生　　一心持念即圆满
　　彼一切佛所摄持　　于圆满法善宣说
　　一字大明真实法　　自影像相应观想
　　三字大明真实法　　想本部主所出生
　　五字大明等摄持　　乃至文字出生法
　　普现白色炽盛光　　焰鬘明照悉周遍
　　从初依法而分别　　诸部所作诸事业
　　青优钵罗华叶相　　普现帝青大光明
　　随本部现广大光　　定心观想彼成就
　　莲华妙乐主色相　　赤色焰光明普遍
　　所现光明依法仪　　普遍世界而照耀
　　黄色黄光极炽盛　　一切普现于黄色
　　如应观想诸色相　　彼能成就皆决定
　　从自影像而生起　　真实出生如所说
　　观想自心现妙华　　即复想成曼拏罗
　　彼中应当依法仪　　真实大印而谛想
　　如正法句所出生　　真实大智当观想
　　如应想从根本生　　一切诸佛供养等
　　依法现诸变化事　　普遍一切世界中
　　复次渐略谛观想　　无初中后皆如实
　　妙月光明此相应　　如应观想大印法
　　如理了知三部仪　　此即真实清净教
　　所作事业悉和合　　观想所应依仪轨
　　别法观想若未成　　当想妙乐法最上
　　行者应入寂静舍　　安住相应禅定相
　　一心于此谛观想　　诸佛身语心成就
　　成就行人此真实　　专注求是悉地法
　　谛想诸佛影像已　　宝冠庄严作供养
　　佛阿阇梨出生相　　当于自心而安想
　　本部大明最上印　　谛想于心而安住
　　依法饮食等作用　　悉住相应自在相
　　乃至色香等诸事　　皆是广大真实心
　　佛阿阇梨自妙乐　　常与贤圣法相应
　　此中一切依法作　　异此而修非成就
　　所说一切大明句　　而能圆满一切愿
　　大明善作诸成就　　真实秘密诸智门
　　若破诸佛三昧门　　自他俱破法亦然
　　一切所行所作事　　当知皆如不正语
　　诸法皆从一切佛　　佛智出生而成就
　　金刚萨埵相出生　　金刚萨埵法成就
　　若于四行得相应　　普摄诸贤圣根本
　　依法如理持本法　　此说名为持明者
　　此法皆是一切佛　　真实秘密善无动
　　此即最胜大明体　　观想如应而平等
　　如实分别诸部法　　观想诸佛影像已
　　如应观想彼轮相　　皆从自法真实生
　　行者应当常观想　　金刚萨埵等贤圣
　　三部平等依法仪　　乃至尽寿无退坏
　　金刚萨埵所加持　　一切佛诸成就法
　　一切大明大喜门　　三昧成就如实说
　　尔时世尊大遍照如来。复入一切如来如意宝平等金刚三摩地。从是三摩地出已。宣说一切如来出生金刚曼拏罗。
　　一切所作依此说　　当画三昧曼拏罗
　　东方画彼阿閦尊　　本印现前当依法
　　南方当画宝生尊　　一切依彼本部仪
　　西方画无量寿尊　　如应亦依本部法
　　北方依本部仪轨　　当画不空成就尊
　　中方如实依法仪　　应画佛阿阇梨相
　　次画五钴金刚杵　　焰鬘光明所庄严
　　依法安布求成就　　如佛阿阇梨所作
　　一切所作依本印　　青优钵罗华光明
　　复画十一钴大杵　　依金刚法而安布
　　于内曼拏罗四隅　　各各画优钵罗华
　　当知四种大印者　　转轮王相此无异
　　复于曼拏罗中画　　四宝四色表庄严
　　随应复画诸天众　　及曼拏罗中贤圣
　　四门各画诸明王　　色相皆依本部法
　　所谓白黑及赤黄　　如次一一应当画
　　安布诸贤圣相已　　行者当住禅定心
　　各以贤圣本心明　　善成诸法破诸恶
　　于其四门依法仪　　常作秘密供养事
　　乃至饮食等所作　　皆住曼拏罗界中
　　当知[口　　爾]字为佛部　　[口　　爾]惹字为金刚部
　　惹阿字为莲华部　　阿恶字为迦摩部
　　如是诸部根本字　　曼拏罗中常所作
　　此名一切如来金刚大曼拏罗。
　　尔时世尊大遍照如来。复说成就近成就大成就等诸法门。
　　若欲修习成就者　　随应饮食秘密行
　　彼心安住大明心　　是即相应三昧法
　　若欲得近成就者　　当于一月依法修
　　诸佛善施诸成就　　此即智金刚所说
　　欲得大明大成就　　当于三月中修习
　　最初平等行相应　　此即金刚手所说
　　尔时世尊大遍照如来。复说智部等成就三昧宝藏法门。
　　行者当观于己身　　即是毗卢遮那佛
　　本部所用金刚轮　　得金刚轮持明成
　　行者当观于己身　　即是毗卢遮那佛
　　本部大明金刚剑　　得金刚剑持明成
　　行者当观于己身　　即是毗卢遮那佛
　　三叉大明本部华　　得三叉等持明成
　　行者当观于己身　　即是毗卢遮那佛
　　本部大明金刚钩　　得彼金刚钩成就
　　行者当观于己身　　即是毗卢遮那佛
　　本部大明金刚索　　得金刚索持明成
　　又想从自影像生　　秘密大印等诸相
　　如是持彼如意宝　　了诸部法善分别
　　此三昧法欲成就　　应成就于成就事
　　彼于现生得成就　　大明相应主宰法
　　于三昧法不成就　　彼即不能得见佛
　　若依四种法仪修　　观想相应住真实
　　当知从自身所生　　自心影像相应相
　　于影像中谛想已　　速得成就无别异
　　优钵罗华甚清净　　本部大明亦复然
　　月影像中依法观　　大智持明得成就
　　复想心金刚出生　　大智持明得成就
　　于其月影像光中　　谛心观想金刚手
　　当知诸欲我清净　　如彼虚空净亦然
　　于其月影像光中　　金刚莲华想出现
　　次想清净莲华眼　　一切地中得自在
　　于其月影像光中　　五佛如来想出现
　　五种光明甚微妙　　周匝广现于佛身
　　光中复出日光明　　羯磨金刚想心现
　　本部大明至心念　　即得坚固金刚身
　　于其月影像光中　　观想本部金刚杵
　　观想五钴金刚杵　　即得不坏金刚身
　　于其月影像光中　　现金刚焰庄严相
　　金刚手即自影像　　观想持最上色相
　　于其月影像光中　　现莲华焰庄严相
　　观自在即自影像　　想持妙法大色相
　　于其月影像光中　　现白色焰庄严相
　　迦摩焰即自影像　　想持迦摩焰色相
　　一字大明种智门　　出现大力明王相
　　所有本部主印契　　及自印等当观想
　　身语心诸大印门　　一一如应依法想
　　当住真实三昧中　　谛想金刚手影像
　　于其日影像光中　　自印如应当观想
　　又于日曼拏罗中　　谛心观想自影像
　　大明文字安于心　　依法所生离疑怖
　　又想金刚萨埵生　　能生禅定出生法
　　近成就法依本仪　　即得最上诸成就
　　依法随宜于方处　　六月中作供养事
　　如彼金刚萨埵仪　　即得三界胜成就
　　行者随处作成就　　金刚萨埵所加持
　　天人乃至诸部多　　所欲钩召皆来集
　　行者应择寂静处　　或于旷野或山间
　　所应钩召悉来已　　秘密供养依法作
　　依彼金刚萨埵法　　若作所应钩召时
　　持诵本部所用明　　当结本部大印契
　　依法结本部印已　　一心持诵求相应
　　行者当于中夜时　　如应所作皆成就
　　想金刚钩安于心　　依本部法作相应
　　劫火大光极炽然　　金刚钩想光中现
　　想金刚钩安于心　　依法谛心而钩召
　　焰鬘得迦忿怒王　　及彼马头明王等
　　所有金刚杖明王　　及彼不动忿怒尊
　　威光广现三界中　　作颦眉相而顾视
　　大力忿怒大明王　　及彼甘露军拏利
　　三界中起敬爱心　　勇猛复具大威力
　　彼金刚香大明主　　与金刚手威力等
　　而常称念佛如来　　安住三金刚不坏
　　金刚那契大使者　　及彼金刚赞拏尊
　　悉依金刚萨埵法　　普令三界阿吠舍
　　假使诸毒满虚空　　一刹那间悉能坏
　　尔时世尊大遍照如来。复入一切三昧金刚三摩地。从是三摩地出已宣说焰鬘得迦大忿怒明王大明曰。
　　那谟(引)嚩日啰(二合)倪也(二合引)那(引)野(一句)三摩野萨埵(引)野(二)唵(引)羯啰羯啰(三)俱噜俱噜(四)摩摩迦哩焬(二合)(五)伴惹伴惹(六)萨哩嚩(二合)尾觐那(二合引)捺贺捺贺(七)嚩日啰(二合)尾那(引)野岗(八)母(引)哩驮(二合)吒迦(九)[口　　爾](引)尾旦(引)多羯啰(十)摩贺(引)尾讫哩(二合)多噜必尼(引)(十一)钵左钵左萨哩嚩(二合)讷瑟吒(二合引)那(十二)摩贺(引)誐拏钵底尔(引)尾旦(引)多羯啰(十三)满驮满驮(十四)萨哩嚩(二合)屹啰(二合)贺(引)(十五)杀捺目(二合)珂杀捺部(二合)惹杀吒左(二合引)啰拏(十六)噜捺啰(二合)摩(引)那野(十七)尾瑟弩(二合)摩(引)那野(十八)没啰(二合)贺摩(二合引)捺也(二合引)祢嚩(引)摩(引)那野(十九)摩(引)尾蓝末摩(引)尾蓝末(二十)虎卢虎卢(二十一)曼拏罗末提(引)钵啰(二合)吠(引)舍曳(二十二引)三摩野摩耨三摩(二合)啰(二十三)吽(引)吽(引)吽(引)吽(引)吽(引)吽(引)(二十四)发吒(半音)发吒莎(引)贺(引)(二十五)
　　说此大明已。世尊大遍照如来。即时安住如微尘数诸佛如来心月曼拏罗。乃现种种色遍满虚空界。复现自影像。亦遍虚空说是伽陀曰。
　　大哉一切大明法　　最上金刚不可坏
　　一切如来坚固门　　得无等比甘露聚
　　尔时世尊大遍照如来。复入自性坚固三摩地。从是三摩地出已。宣说最上金刚心大明曰。
　　唵(引一句)嚩日啰(二合)窟啰尾讫哩(二合)多(引)那那吽(引)发吒(半音二)
　　说此大明已。一切如来亦悉怖畏。时彼持妙法者说是伽陀曰。
　　大哉一切大明法　　我三昧门真实说
　　乃至诸佛亦不破　　是即建立金刚幢
佛说无二平等最上瑜伽大教王经卷第五
大遍照如来一切大明金刚出生分第十五之二
　　尔时世尊大遍照如来。复入光照一切虚空界金刚三摩地。从是三摩地出已。说此大明曰。
　　唵(引一句)嚩日啰(二合)骨噜(二合引)驮摩贺(引)末罗(二)贺那捺贺钵左摩他(三)尾枳啰尾特网(二合)娑野(四)嗢粗涩摩(二合)骨噜(二合引)驮吽发吒(半音五)
　　说此大明已。彼一切如来出现大轮光明。遍满虚空广照一切。尔时持金刚者说是伽陀曰。
　　大哉一切大明法　　是我最上金刚教
　　诸佛因此证菩提　　我亦由斯得成佛
　　尔时世尊大遍照如来。复入一切虚空界自性光明金刚三摩地。从是三摩地出已。宣说不动尊大忿怒明王大明曰。
　　那莫三满多嚩日啰(二合)赧(引一句)阿左罗阿左罗(二)贺那贺那(三)底瑟吒(二合)底瑟吒(二合)(四)阿(引)尾舍阿(引)尾舍(五)摩贺(引)满怛啰(二合)迦播(引)罗迦度弩度弩(六)珂(引)捺珂(引)捺(七)尾伽那(二合引)摩(引)啰野耨瑟啖(二合引)(八)荦(力角切)叉荦叉[牟　　含](引)(九)俱噜俱噜(十)枳哩枳哩(十一)摩贺(引)尾沙摩嚩日啰(二合)(十二)萨普(二合引)吒野萨普(二合引)吒野(十三)唵(引)帝哩(二合)末里多囕昂多迦(十四)盎(引)[亢　　欠](呼郎切反)[亢　　欠](引)[亢　　欠](引)(十五)阿左罗济(引)吒济(引)吒吽(引)吽(引)(十六)阿三满底迦怛啰(二合引)吒(半音)(十七)阿萨贺那莫莎(引)贺(引)(十八)
　　说此大明已。于是持众色者。安住一切三昧无生法一切如来心曼拏罗中。说是伽陀曰。
　　大哉一切大明法　　是我坚固真实生
　　金刚自性不可坏　　诸法因生无生相
　　尔时世尊大遍照如来。复入一切如来金刚加持三摩地。从是三摩地出已。宣说大金刚颦眉菩萨大明曰。
　　那谟(引)婆誐嚩多曳(二合引)勃哩(二合)俱吒也(二合引)曳(引一句)唵(引)勃哩(二合)俱致多囕誐(二)尾日林(二合)毗多嚩日啰(二合)(三)摩贺(引)末朗吽(引)发吒(半音四)
　　说此大明已。于是金刚手菩萨大秘密主。出现一切如来大法光明。安住一切如来清净法中。说是伽陀曰。
　　大哉一切大明法　　最上妙乐法所集
　　金刚大智三昧门　　大明成就此无异
　　尔时世尊大遍照如来。复入普遍变化金刚加持三摩地。从是三摩地出已。宣说大力大忿怒明王大明曰。
　　唵(引一句)嚩日啰(二合)骨噜(二合引)驮(二)摩贺(引)末罗(三)贺那捺贺钵左尾特网(二合)娑野(四)嗢粗涩摩(二合)骨噜(二合引)唐吽(引)发吒(半音五)
　　说此大明已。于是大持秘密者。安住一切如来秘密心。说是伽陀曰。
　　大哉一切大明法　　无上大智不破坏
　　大士三昧正成就　　金刚如意宝无异
　　尔时世尊大遍照如来。复入一切如来不坏自性金刚加持三摩地。从是三摩地出已。宣说金刚甘露军拏利大忿怒明王大明曰。
　　唵(引一句)朅朅(二)珂(引)呬珂(引)呬(三)底瑟吒(二合)底瑟吒(二合)(四)屹哩(二合)贺拏(二合)屹哩(二合)贺拏(二合)(五)满驮满驮(六)贺那贺那(七)誐哩惹(二合)誐哩惹(二合)(八)尾萨普(二合引)吒野尾萨普(二合引)吒野(九)度那度那(十)入嚩(二合)罗入嚩(二合)啰(十一)钵啰(二合)入嚩(二合)罗钵啰(二合)入嚩(二合)啰(十二)屹啰(二合)娑屹啰(二合)娑(十三)萨哩嚩(二合)尾伽那(二合)尾那(引)野岗(引)(十四)尾[寧　　也](切身引)驮啰(十五)枳哩枳罗(十六)入嚩(二合)罗入嚩(二合)哩多(十七)虎多嚩贺室啰(十八)摩贺(引)陪(引)啰嚩(十九)尾祢哩踰(二合)沙桑亲那亲那(二十)桑频那频那(二十一)摩贺(引)嚩日啰(二合)驮罗(二十二)底瑟吒(二合)底瑟吒(二合)(二十三)满驮满驮(二十四)尾那(引)野迦纥哩(二合)捺焬(引)萨普(二合)吒野(二十五)巘驮哩嚩(二合)纥哩(二合)捺焬(引)萨普(二合)吒野(二十六)那(引)誐纥哩(二合)捺焬(引)萨普(二合)吒野(二十七)药叉纥哩(二合)捺焬(引)萨普(二合)吒野(二十八)没啰(二合)贺摩(二合)荦(引)叉娑纥哩(二合)捺焬(引)萨普(二合)吒野(二十九)萨哩嚩(二合)屹啰(二合)贺纥哩(二合)捺焬(引)萨普(二合)吒野(三十)萨哩嚩(二合)佐(引)睹哩他(二合)迦纥哩(二合)捺焬(引)萨普(二合)吒野(三十一)吽(引)吽(引)吽(引)吽(引)(三十二)发吒(半音)发吒(三十三)贺那贺那(三十四)捺贺捺贺(三十五)钵左钵左(三十六)尾俱哩嚩(二合)尾俱哩嚩(二合)(三十七)阿(引)尾舍阿(引)尾舍(三十八)摩贺(引)嚩日啰(二合)驮噜(引)倪也(二合引)钵野底莎(引)贺(引)(三十九)
　　说此大明已。于是大持金刚者生大欢喜。说是伽陀曰。
　　大哉一切大明法　　真实坚固无有上
　　一切三昧从是生　　集真实法不破坏
　　尔时世尊大遍照如来。复入清净坚固三摩地。从是三摩地出已。宣说大金刚香菩萨大明曰。
　　唵(引一句)伊呬曳(二合引)呬婆誐嚩底(二)摩贺(引)嚩日啰(二合)巘(引)驮(引)哩(三)怛啰(二合)野(引)赧(引)啰怛那(二合引)曩(引)萨多曳(二合引)那(引)(四)葛茶葛茶(五)末朗祢网(六)摩呬(引)说囕(七)誐噜赧(八)尾瑟赧(二合)(九)俱摩(引)囕(十)没啰(二合引)贺摩(二合)赧(十一)印捺囕(二合)(十二)赞捺囕(二合)(十三)阿(引)祢多焬(二合十四)曳[牟　　含](十五)嚩噜赧(十六)俱尾(引)囕(十七)特哩(二合)多啰(引)瑟吒囕(三合)(十八)尾噜姹岗(十九)商俱迦兰赧(二合二十)尾迦兰赧(二合)(二十一)帝哩(二合)迦兰赧(二合)(二十二)虞迦兰赧(二合)(二十三)萨吐(二合)啰迦兰赧(二合)(二十四)难祢计说囕(二十五)勃凌(二合)儗哩致(二十六)那野岗(二十七)尾那野岗(二十八)播唧岗(二十九)捺摩岗(三十)路贺岗(三十一)沙瑟祯(二合)祢(引)尾(引)珰(引)(三十二)室零(引)讷哩誐曩(三合三十三)迦(引)多也(二合引)以[寧　　頁](引)(三十四)赞拏迦(引)多也(二合引)以[寧　　頁](引)(三十五)摩贺(引)迦(引)多也(二合引)以[寧　　頁](引)(三十六)翳(引)舍(引)[寧　　頁](引)(三十七)乃哩鼎(引)(三十八)迦(引)陵(三十九)嚩日啰(二合)迦(引)陵(四十)野舍说[寧　　頁](引)(四十一)苏迦(引)陵(四十二)婆捺啰(二合)迦(引)陵(四十三)阿(引)儗祢(二合引)曳焬(二合引)(四十四)嚩(引)野咩焬(二合引)(四十五)贺哩迦(引)嚩哩鼎(二合)(四十六)烁讫鼎(二合)(四十七)设多(引)称(四十八)印捺啰(二合)[寧　　頁](引)(四十九)没啰(二合)贺摩(二合)[寧　　頁](引五十)俱摩(引)零(引)(五十一)摩呬(引)说零(引)(五十二)吠瑟拏(二合)微(引)(五十三)苏苏婆誐(引)(五十四)佐(引)门拏(引)(五十五)劳捺哩(二合引)(五十六)嚩(引)啰(引)馨(引)(五十七)矫吠零(五十八)曳(引)佐(引)祢(引)三摩曳那底瑟啖(四合)底(五十九)旦(引)那(引)那曳舍(引)弥(六十)尸(引)竭啰(二合)屹哩(二合)贺拏(二合)屹哩(二合)贺拏(二合)(六十一)虎卢虎卢(六十二)祖卢祖卢(六十三)母卢母卢(六十四)达摩达摩(六十五)囕誐囕誐(六十六)布(引)啰野布(引)啰野(六十七)阿(引)尾舍阿(引)尾舍(六十八)婆誐嚩底摩贺(引)嚩日啰(二合)巘(引)驮(引)哩(六十九)悉驮室赞(二合)拏嚩日啰(二合)播(引)尼(七十)啰(引)倪也(二合引)钵野底(七十一)呬(引)(七十二)[亢　　欠][亢　　欠][亢　　欠][亢　　欠](七十三)吽(引)发吒(半音)莎(引)贺(引)(七十四)
　　说此大明已。彼一切如来即现大金刚相应云。遍满虚空。异口同音说伽陀曰。
　　大哉一切大明法　　广大秘密真实藏
　　我等闻此胜金刚　　诸佛皆住阿吠舍
　　尔时世尊大遍照如来。复入一切如来妙善金刚三摩地。从是三摩地出已。宣说马头大忿怒明王大明曰。
　　伊呬(引)呬摩贺(引)嚩日啰(二合)那契(一句)嚩日啰(二合)目契贺那贺那(二)捺贺捺贺(三)钵左钵左(四)囕誐囕誐(五)惹腊波(二合)惹腊波(二合)(六)阿(引)尾舍阿(引)尾舍(七)喝野屹哩(二合引)舞(引)倪也(二合引)钵野底莎(引)贺(引)(八)
　　说此大明时有大恶毒者。悉皆惊怖将至破坏。即时顶礼归命一切如来已。说是伽陀曰。
　　大哉一切大明法　　善能破坏一切毒
　　我闻使者最上明　　得住诸佛清净法
　　尔时世尊大遍照如来。复入三金刚不坏金刚三摩地。从是三摩地出已。宣说无能胜大忿怒明王大明曰。
　　[口　　爾]那[口　　爾]俱(半音一句)吽(引)吽(引)发吒(半音)莎(引)贺(引)(二)
　　说此大明已。于是世尊大遍照如来。雨一切众生种种乐具。广大周遍说是伽陀曰。
　　大哉一切大明法　　从大生法而出生
　　为求成就佛菩提　　我故现处三有海
　　尔时世尊大遍照如来。复入法界变化金刚加持三摩地。从是三摩地出已。宣说金刚乌咄羯吒明王大明曰。
　　唵(引一句)嚩日噜(二合引)咄羯(二合)吒(引)野吽(引)发吒(半音二)
　　说此大明已。于是持莲华者。化现一切如来最上宝冠。满虚空中说是伽陀曰。
　　大哉一切大明法　　从大明尊所出生
　　我住一切佛静寂　　现是宝冠作供养
　　尔时世尊大遍照如来。复入一切轮作怖畏三摩地。从是三摩地出已。宣说金刚颦眉大明曰。
　　唵(引一句)婆野那(引)设祢(二)怛啰(二合引)娑祢(三)怛啰(二合引)娑野怛啰(二合引)娑野(四)勃哩(二合)俱致(五)怛致(六)吠(引)怛致(七)税(引)帝(引)(八)税(引)多惹致祢莎(引)贺(引)(九)
　　说此大明已。于是持大寂静者。化现一切如来诸供养具。供养一切如来已。说是伽陀曰。
　　大哉一切大明法　　悉从诸佛秘密生
　　法母成就最上义　　当知生法如是说
　　尔时世尊大遍照如来。复入智眼金刚三摩地。从是三摩地出已。宣说本部心大明曰。
　　唵(引一句)[口　　爾]那[口　　爾]俱(半音二)
　　尔时世尊大遍照如来。复入一切三昧真实金刚三摩地。从是三摩地出已。宣说莲华部心大明曰。
　　唵(引一句)阿卢力俱(半音二)
　　尔时世尊大遍照如来。复入一切大士金刚三摩地。从是三摩地出已。宣说佛眼菩萨大明曰。
　　唵(引一句)噜噜萨普(二合)噜(二)入嚩(二合)罗底瑟吒(二合三)悉驮路(引)左祢(引)(四)萨哩嚩(二合引)哩他(二合)娑(引)达祢莎(引)贺(引)(五)
　　尔时世尊大遍照如来。复入自性清净三摩地。从是三摩地出已。说此大明曰。
　　唵(引一句)商葛哩(引)(二)扇(引)底迦哩(引)(三)瞿吒瞿吒(四)瞿致祢(五)伽(引)多野伽(引)多野(六)瞿致祢吽(引)发吒(半音)莎(引)贺(引)(七)
　　尔时世尊大遍照如来。复入一切如来智生金刚三摩地。从是三摩地出已。宣说白衣菩萨大明曰。
　　唵(引一句)税帝(引)(二)半拏啰嚩(引)悉祢(三)惹吒(引)摩俱吒驮(引)啰尼莎(引)贺(引)(四)
　　尔时世尊大遍照如来。复入诸佛变化三摩地。从是三摩地出已。说此大明曰。
　　唵(引一句)吽(引)(二)逊婆祢逊婆吽(引)(三)屹哩(二合)贺拏(二合)屹哩(二合)贺拏(二合)吽(引)(四)屹哩(二合)贺拏(二合引)波野吽(引)(五)阿(引)那野呼(引)(六)婆誐鑁尾[寧　　也](引)啰(引)惹吽(引)发吒(半音)莎(引)贺(引)(七)
　　尔时世尊大遍照如来。复入大法变化三摩地。从是三摩地出已。说此甘露生大明曰。
　　唵(引一句)阿蜜哩(二合)睹(引)努婆(二合)嚩(引)野莎(引)贺(引二)
　　尔时世尊大遍照如来。复入灭诸烦恼金刚三摩地。从是三摩地出已。说此灭诸烦恼大明曰。
　　唵(引一句)讫哩(二合引)舍(引)萨那(三)尾惹野郝(三)
　　尔时世尊大遍照如来。复入大三昧轮三摩地。从是三摩地出已。说此大法顶大明曰。
　　唵(引一句)亲那亲那(二)贺那贺那(三)钵左祢钵多(二合)作讫啰(二合)吽(引)(四)
　　尔时世尊大遍照如来。复入一切如来最上光三摩地。从是三摩地出已。说此光聚大明曰。
　　唵(引一句)入嚩(二合)罗入嚩(二合)罗(二)驮迦驮迦(三)驮啰驮啰(四)尾驮啰尾驮啰(五)亲那亲那(六)吽(引)吽(引)发吒(半音)莎(引)贺(引)(七)
　　尔时世尊大遍照如来。复入最胜金刚三摩地。从是三摩地出已。说此最胜顶大明曰。
　　唵(引一句)亲那(二)贺那(三)捺贺(四)钵左(五)祢钵多(二合)作讫啰(二合)吽(引)(六)
　　尔时世尊大遍照如来。复入最上最胜三摩地。从是三摩地出已。说此最胜佛顶大明曰。
　　唵(引一句)入嚩(二合)罗惹踰(引)瑟尼(二合)沙(二)入嚩(二合)罗入嚩(二合)罗(三)满驮满驮(四)捺摩捺摩(五)讷笼(二合引)讷笼(二合引)(六)郝郝(七)贺那贺那(八)吽(引)发吒(半音九)
　　尔时世尊大遍照如来。复入白色光明生金刚三摩地。从是三摩地出已。说此白伞盖大佛顶大明曰。
　　唵(引一句)摩摩吽(引)祢(二)
　　尔时世尊大遍照如来。复入一切如来生金刚三摩地。从是三摩地出已。说此最上金刚多罗菩萨大明曰。
　　唵(引一句)多(引)哩多(引)哩(引)(二)睹哩(引)莎(引)贺(引)(三)
　　尔时世尊大遍照如来。复入一切如来吼音金刚三摩地。从是三摩地出已。说此作忿怒事钩召三界大明曰。
　　唵(引一句)迦尼度祢吽(引)发吒(半音二)
　　说此大明已即说伽陀曰。
　　此明能作忿怒事　　乃至余法亦能成
　　观想真实法相应　　三种事业悉能作
　　不动大忿怒明王　　焰鬘得迦三出生
　　普遍诸佛刹土中　　不坏三界而善住
　　马头大忿怒明王　　出现忿怒颦眉相
　　若越金刚手法者　　此忿怒王能破坏
　　大力大忿怒明王　　及彼甘露军拏利
　　广大无比如虚空　　能调一切难调者
　　诸忿怒王诸大明　　若人持诵一洛叉
　　悉能钩召诸如来　　及作一切敬爱事
　　颦眉一髻尊大明　　能作广大怖畏事
　　金刚祢帝等勇猛　　能作相应最胜事
　　迦尼忿怒大明句　　若人持诵一洛叉
　　当起忿怒相应心　　速作忿怒破坏事
　　光聚佛顶大明句　　相应观想彼最胜
　　若人持诵三洛叉　　如勇健军善摧伏
　　诸部秘密最上法　　彼一一法悉相应
　　行者安住禅定心　　观想三摩地真实
一切大明三昧分第十六
　　尔时世尊大遍照如来复说一切大明随应三昧。
　　若作息灾增益等　　自影像相应谛想
　　诸法皆从心智生　　最上智冠法自在
　　自心圆满若相应　　诸佛影像当观想
　　诸佛影像观想已　　出现种种宝光明
　　所有忿怒大光明　　想从金刚萨埵生
　　所有诸部大光明　　彼彼自性当观想
　　观想法及观想心　　如次相应当观想
　　依法观想本尊已　　彼五种色善清净
　　部主本尊大明句　　应当观想最上顶
　　今此一切大明句　　喜爱相应法无异
　　一切成就如所作　　金刚智等供养事
　　一切羯磨大明句　　自影像相当观想
　　今此一切大明句　　大明三昧所出生
　　诸佛利益悲愍心　　金刚无畏善宣说
一切如来一切大明遣魔分第十七
　　尔时世尊大遍照如来。复说一切大明遣魔法。
　　所有一切遣魔法　　诸佛真实智所生
　　三种忿怒平等门　　金刚出生善宣说
　　焰鬘得迦智部法　　马头明王大忿怒
　　最上出生摄部法　　法部同彼智部仪
　　随应持诵诸大明　　百千乃至阿庾多
　　自心安住诸佛想　　依法当作遣魔事
　　作者当用多罗叶　　以棘刺书彼大明
　　尸陀林中依法仪　　如应当作遣魔事
　　或于国城聚落中　　或于大自在天祠
　　依法所用依法作　　一切魔恶皆除遣
　　于七昼夜依法作　　诸魔若不调伏者
　　忿怒金刚速破坏　　彼当头破作七分
一切如来秘密金刚萨埵承事分第十八
　　尔时世尊大遍照如来。复依金刚萨埵法。说弟子承事阿阇梨仪。
　　谓若见自阿阇梨　　与佛阿阇梨无异
　　金刚加持所出生　　乃至尽寿常恭敬
　　弟子所作应坚固　　不应处师床坐卧
　　随师所住如所应　　若衣若履常安布
　　不应师前作戏笑　　勿出无义利语言
　　若时若法有所违　　此即不名为弟子
　　若见一事极微小　　彼无利故不应行
　　作者名为大愚痴　　当堕阿鼻大地狱
　　若有毁谤阿阇梨　　及违秘密甚深法
　　定堕阿鼻地狱中　　若干劫数受诸苦
　　弟子随受师指训　　应如佛敕等无异
　　若苦若乐悉当行　　乃至尽寿不违越
　　弟子常生欢喜心　　闻师所说勿惊怖
　　为欲趣学甚深门　　乃至尽寿当承事
　　师前常作恭敬相　　不应以手置腰侧
　　若求成就作法时　　不应称其师名字
　　违者当堕地狱中　　若干劫数受诸苦
　　想师同彼佛如来　　此即名为真弟子
　　想师名字从佛生　　乃至尽寿无忘失
　　如佛观想于师已　　彼一切罪皆解脱
　　弟子若具如是德　　即能生长诸福聚
　　闻师言说悉无疑　　所说皆同宝生佛
　　闻异说者即愚痴　　当堕号叫大地狱
　　若生欢喜听师说　　随所闻已能亲近
　　请问如是大明等　　此甚深义云何学
　　问已谛听师所宣　　不应正目观师面
　　应当一心而谛受　　尊重阿阇梨仪法
　　若违越者即愚痴　　当堕号叫大地狱
　　常须承事阿阇梨　　如其所欲悉随顺
　　违背师者破三昧　　六十劫中堕地狱
　　于地狱中受诸苦　　如是轮转极长时
　　于三昧法不能成　　是即名为愚痴者
　　所有广大成就法　　金刚萨埵所宣说
　　若欲修学求成就　　应具如是弟子相
　　应当依彼阿阇梨　　随应所说诸仪法
　　如是即得我清净　　真实法仪如理住
　　彼阿阇梨所宣说　　速得成就无别异
　　如佛所行如是行　　弟子应当常承事
　　金刚萨埵最上法　　速得成就无别异
　　即得成就一切佛　　最上真实承事法
　　此即三界胜成就　　诸佛大智所出生
佛说无二平等最上瑜伽大教王经卷第六
一切如来大明如意宝分第十九
　　尔时世尊大遍照如来。复说一切事成就行。
　　一切秘密大明句　　能施一切众生乐
　　执金刚王持明者　　一切最上尊自在
　　无缺减法所出生　　所说亦离诸过失
　　彼一切执金刚王　　一切最上尊自在
　　以菩提心为自体　　最初称赞秘密行
　　若越秘密三昧者　　彼当头破作七分
　　所有贪法本无边　　能施一切大利乐
　　彼执金刚大法王　　一切最上尊自在
　　所有嗔法本无边　　金刚大智所宣说
　　彼执金刚大法王　　一切最上尊自在
　　所有痴法本无边　　从一切智所宣说
　　最上寂静大法王　　遍照如来清净藏
　　苦法乐法悉无边　　是中平等无分别
　　如是寂静持明王　　遍照如来清净藏
　　诸法本来无有边　　乃至尽寿常亲学
　　彼执金刚最上王　　宣说一切最上法
　　诸众生界亦无边　　假使尽寿不可说
　　彼执金刚最上王　　一切最上尊自在
　　于一切事若厌离　　乃至尽寿破所作
　　彼持妙法最上王　　一切最上尊自在
　　尔时十方来者一切如来。闻大遍照如来宣说如是等一切如来智轮法性文字真实法门已。咸皆欢喜生希有心。即谓金刚手菩萨言。希有善男子。此诸法门名为一切智智主。若有不知此法者。于余法门岂能知邪。
　　尔时金刚手菩萨大秘密主。安住大遍照如来心已。白诸如来言。我今乐欲宣说一切如来大明如意宝三摩地法门。诸如来言。秘密主普为悲愍利乐一切。应善宣说。时金刚手菩萨大秘密主。安住一切如来五处加持已。即说一切如来大明如意宝三摩地法门。
　　所有加持大明等　　当想诸法真实性
　　最上依彼本法仪　　四相如应当观想
　　行者先当于己身　　自影像相如应想
　　广大遍满依法仪　　从自心义所生起
　　清净妙月曼拏罗　　水精月光想周遍
　　依法所作获成就　　于现生中得成佛
　　又于日轮曼拏罗　　如应观想四种色
　　本尊大明想其中　　现唵字相作黄色
　　本部五种光明现　　想从我法所出生
　　吽字相应现光中　　观想自影像清净
　　从自影像相应出　　周遍阎浮檀金光
　　诸相妙好悉周圆　　观想悦意中最上
　　复想从彼佛影像　　出现五种净光明
　　遍照如来影像光　　广大遍满虚空界
　　依法定心观想已　　复于自心而安想
　　出生妙色无等比　　如月清净诸相具
　　遍照如来影像相　　想现种种净妙光
　　无上寂静自宝髻　　戴五佛冠庄严相
　　观想入于曼拏罗　　本部大明谛心想
　　复想本尊佛影像　　及彼金刚萨埵相
　　佛顶大明秘密法　　及诸明王等大明
　　一切本部法相应　　出生持念依仪法
　　此名三金刚相应大遍照如来三摩地。复次世尊大遍照如来。宣说三金刚智金刚萨埵三摩地法门。
　　先想心月曼拏罗　　出现大明文字相
　　唵字想即遍照尊　　种种光明悉周遍
　　吽字金刚萨埵相　　焰鬘种种相庄严
　　顶戴遍照如来冠　　手执本部金刚杵
　　复想帝青大光明　　周匝广大而照耀
　　一切所作依法仪　　如应观相求成就
　　复次金刚手菩萨。宣说无量寿如来圆满一切愿三摩地法门。
　　先当想心曼拏罗　　出现大明文字相
　　中心应观想珰字　　即是本尊无量寿
　　手持八叶妙莲华　　出现莲华妙乐光
　　左右本部自影像　　应当观想金刚爱
　　一切所作依法仪　　如应观想求成就
　　复次金刚手菩萨。宣说迦摩焰三摩地法门。
　　如先所说曼拏罗　　一切所作依仪法
　　于中观想娑字相　　是即迦摩焰影像
　　观想手执于三叉　　出现阎浮檀金光
　　周匝想贺字相应　　心曼拏罗各安布
　　法主影像观想已　　然后如应而作事
　　复次金刚手菩萨。宣说秘密护摩法门。
　　当知佛影像平等　　如应观想依法仪
　　所有佛顶大明句　　忿怒明王诸大明
　　一切羯磨大明等　　至心持诵作先行
　　次当自心起相应　　想成妙月曼拏罗
　　于中观想本部尊　　左右安布诸贤圣
　　大明文字观想已　　诸相如应作观想
　　金刚轮及金刚杵　　金刚莲华与三叉
　　如意妙宝等诸相　　如应观想速成就
　　又于妙月曼拏罗　　中想自心大明等
　　左右妙月相相应　　中想黄色如应现
　　自心圆满相应已　　次当安想于本尊
　　此最上法作降伏　　一切如来共宣说
　　日曼拏罗等安想　　依阿閦佛诸法仪
　　于一切时观想成　　决定住寿经一劫
　　妙月曼拏罗想已　　当想本部主大明
　　最初住此禅定心　　乃想四种成就事
　　而彼成就三界胜　　当获最上帝释宝
　　本部印相及大明　　依法出生成就事
　　复次当于虚空中　　观想清净曼拏罗
　　中想日轮光明相　　大莲华复光中现
　　于其曼拏罗周匝　　遍想妙月清净光
　　本尊影像依法仪　　如应想彼不动相
　　四宝庄严护摩炉　　依法当用护摩物
　　随应想念于大明　　起寂静心护摩作
　　五种曼拏罗相应　　中想吽字悉遍满
　　出现羯磨部光明　　广大变化亦周遍
　　于中安想诸贤圣　　从三三昧生影像
　　彼最胜顶依法仪　　顶轮亦当如是想
　　本尊大明所出生　　三摩呬多心观想
　　八叶大优钵罗华　　纵广三十二指量
　　又于法曼拏罗中　　依法观想彼无异
　　想五钴大金刚杵　　青优钵罗华光现
　　其量依法十六指　　想已决定得成就
　　三叉二十六指量　　依法观想作黄色
　　大轮莲华羯磨杵　　及如意宝依法想
　　想已依法作加持　　速得成就无别异
　　本尊大明所出生　　速得成就无别异
　　大轮莲华及杵等　　依金刚法而观想
　　观想最上成就法　　无别成就胜于此
　　想独钴大金刚杵　　焰鬘光明周遍现
　　一切羯磨大明句　　所说皆是真实语
　　朅讷誐出焰鬘光　　羯磨部中所变化
　　又想金刚曼拏罗　　其相纵广一肘量
　　弩多唧吒等大明　　依忿怒仪而作法
　　日轮曼拏罗相应　　依法想最上幖帜
　　难拏没讷誐啰等　　观想相应作成就
　　依法如是观想已　　复想持金刚色相
　　此中一切大明句　　相应身语心观想
　　大智所说作成就　　是即秘密金刚智
　　此名金刚萨埵法。
　　若欲成此胜悉地　　当知护摩诸大明
　　秘密真实三摩地　　种种护摩仪轨事
　　四种曼拏罗相应　　了知诸部诸事业
　　唵字大明等分别　　依法观想得成就
　　息灾护摩炉相圆　　作增益法应四方
　　敬爱炉相如弓形　　降伏法用应三角
　　炉中所燃火善相　　观想出生妙甘露
　　谛心观想自色相　　及彼贤圣影像等
　　所有部主本尊相　　从此金刚教出生
　　如其所说作观想　　羯磨部作变化事
　　依法当于其舌端　　想现吽字大明相
　　此名金刚萨埵法。
　　若作息灾护摩法　　应用蜜及乳等物
　　若依智金刚部说　　摩贺带罗为最上
　　行者当住善寂心　　观想金刚阿阇梨
　　手执如意宝庄严　　此即清净最上教
　　遍照如来大影像　　出生一切金刚众
　　彼莲华部尊影像　　及迦摩焰金刚等
　　安布大明文字已　　四种事业应分别
　　此名大执金刚尊秘密护摩法。
集一切大明三摩地分第二十
　　尔时金刚手菩萨大秘密主。复入一切如来无缘三昧智金刚加持三摩地。从是三摩地出已。宣说一切三摩地集诸大明精妙法门。
　　诸佛金刚广大法　　从三昧门所出生
　　一切大明无所缘　　此说名为禅定法
　　所有一切佛三昧　　智部真实无所缘
　　智曼拏罗法相应　　佛影像光普遍现
　　唵字出现法光明　　此金刚法大坚固
　　顶戴宝冠相相应　　白色最上妙清净
　　四臂广目依法想　　羯磨部中变化事
　　所有最上相应智　　曼拏罗生庄严相
　　金刚萨埵众宝冠　　最上妙相诸佛藏
　　妙法自在彼相应　　此即最上禅定法
　　迦摩金刚相应等　　五种智通如所说
　　迦摩藏摄彼胜上　　佛二足尊真实智
　　此名一切佛三昧智部三摩地。
　　尔时金刚手菩萨大秘密主。复入执金刚三昧真实加持三摩地。从是三摩地出已。宣说一切金刚三昧精妙真实金刚三摩地。
　　金刚曼拏罗相应　　于中分别彼影像
　　黑色复想忿怒容　　出现大恶可怖相
　　四臂如应依法想　　二处平等而相应
　　此金刚教大坚固　　安住金刚心成就
　　能成就诸成就事　　金刚妙乐法所说
　　此名一切执金刚相应三摩地。
　　尔时金刚手菩萨大秘密主。复入一切法最上三昧加持三摩地。从是三摩地出已。宣说一切法最上普遍吉祥三摩地。
　　妙法曼拏罗相应　　于中影像当安想
　　持赤莲华大光明　　种种妙宝为严饰
　　四臂亦依本部法　　如应观想彼色相
　　二处平等悉相应　　此妙乐法大坚固
　　语金刚等得成就　　自悲愿等亦成就
　　一切金刚相应等　　如应观想皆成就
　　尔时金刚手菩萨大秘密主。复入一切三昧部真实加持金刚三摩地。从是三摩地出已。宣说金刚三叉最上三昧三摩地。
　　迦摩禅定曼拏罗　　于中影像当安想
　　黄色复现寂静光　　观想现于三目相
　　水精色光甚清净　　磨羯部中变化事
　　所有四种胜仪轨　　依法观想作成就
　　金刚安怛陀那法　　而能安住成就事
　　此中一切大明句　　说名三摩地庄严
　　所有金刚萨埵相　　而身语心善观想
　　金刚萨埵总说颂曰。
　　乃至一切境界中　　一切贤圣普称赞
　　如是诸法悉相应　　出生仪轨得成就
　　此名金刚萨埵法。
　　分别自心大明字　　及本部诸贤圣明
　　部主本尊大明句　　并本部中明王等
　　一切羯磨大明法　　佛顶大明当观想
　　此中一切大明句　　皆是秘密真实心
　　若作息灾成就法　　应明本部中大明
　　增益亦用本部明　　观想决定得成就
　　若作敬爱当依法　　应当观想大佛顶
　　此中一切大明句　　皆是秘密真实心
　　若作息灾成就法　　应用本部中大明
　　增益亦用本部明　　观想决定得成就
　　若作敬爱当依法　　观想忿怒诸明王
　　若作降伏诸事业　　想用降伏法大明
　　若欲遣魔当依法　　观想本部大佛顶
　　金刚橛等大明句　　观想金刚使者等
　　若作息灾成就法　　应用本部中大明
　　增益亦用本部明　　观想决定得成就
　　若作敬爱当依法　　观想诸忿怒明王
　　若作降伏观想法　　当用羯磨诸大明
　　若欲遣魔当依法　　亦观想彼大佛顶
　　金刚橛等大明句　　观想金刚使者等
　　五种清净大光明　　于中依法当观想
　　如所观想如实生　　异此即非成就法
　　诸部事业若相应　　诸曼拏罗当观想
　　分别大明文字相　　如应观想得成就
　　依法当于自心中　　想诸微妙曼拏罗
　　次第观想至顶轮　　此禅定法名最上
　　白赤黑等色相应　　于一切处善分别
　　一切大明所出生　　异此即非成就法
　　彼吽字等诸大明　　莎贺发吒字圆满
　　此中出生诸仪轨　　所作决定得成就
　　三部法用吽字明　　唵字智部为最上
　　大明文字等安布　　于额及心而观想
　　普贤菩萨持金刚者。即说颂曰。
　　依法四时而相应　　想金刚甘露影像
　　近成就法此能成　　此成就法为最上
　　本尊影像相应已　　大成就事悉能成
　　佛顶影像若相应　　能成相应成就事
　　本部贤圣相相应　　羯磨部中现变化
　　分别微小金刚杵　　于三世佛善安想
　　依法所作得成佛　　一切成就皆如意
　　此诸成就无有上　　广大成就功德生
一切如来身语心清净自性金刚大智分第二十一
　　尔时十方来者一切如来。即现一切如来出生妙乐大庄严云供养金刚手菩萨大秘密主。作供养已。从语金刚出妙法音。称赞所说大金刚教秘密法门。
　　秘密清净大乘法　　智中胜智功德藏
　　普遍大智无我门　　归命称赞秘密智
　　秘密真实清净义　　无上行法如大海
　　从普贤身而出生　　归命称赞金刚智
　　最胜大智如所乘　　安住三金刚不坏
　　已到彼岸大法门　　归命称赞菩提行
　　一切众生胜上生　　悉令趣入诸佛智
　　诸佛无上自性净　　归命称赞救众生
　　清净法身大解脱　　如如意宝大自在
　　一切众生解脱门　　归命称赞清净行
　　尔时会中有菩萨摩诃萨。名如意宝三昧金刚。前白金刚手菩萨大秘密主言。大士若有菩萨。于如是大功德法。乐欲求者当云何求。
　　尔时金刚手菩萨大秘密主。告如意宝三昧金刚菩萨言。善男子若有菩萨。起离疑想当如是求。起离疑想者当求佛法。起离疑想者当求一切法。起离疑想者当于一切行中如实观想。善男子譬如住法云地菩萨。于一切如来法身一切如来报身一切如来化身。远离一切分别一切疑惑。于一切法中住如实见。此诸秘密大功德法。如实知者亦复如是。以要言之此秘密法。是即菩萨金刚大智。尔时一切如来闻是说已叹未曾有。即时出现一大人相。于众会中顶礼金刚手菩萨大秘密主。作如是言。大士如是第一义谛秘密大明诸行法门。于是法中。有生信者有不信者其义云何。金刚手言。譬如三千大千世界如微尘数一切众生。悉能证得无上菩提。是事可信为不可信。大士此秘密法门亦当如是见。如是见者离分别见。尔时一切如来所化大人。生大欢喜叹未曾有。即说伽陀曰。
　　大哉智大智　　出现大金刚
　　世间诸盲人　　得智眼清净
　　尔时金刚手菩萨大秘密主。复入一切金刚无二平等三昧金刚三摩地。于是三摩地中。出现殑伽沙数百千俱胝那庾多光明。照东南方不可说不可说微尘数佛刹。是诸佛刹中诸大菩萨蒙光照者。悉得圆满三身大智。所有一切如来悉住菩提心。一切众生得入菩提自性无畏行门。安住如虚空平等金刚菩提诸法无相离戏论无所生清净最上金刚自性大智法门。
　　尔时金刚手菩萨大秘密主。从三摩地安详而起。普告大众言。诸大士当于一切众生。起平等见如诸佛想。是时所化大人。还摄一切如来身语心宝藏中忽然不现。彼十方来者一切如来诸大菩萨。各各于其自心秘密相应法中如理而住。金刚手菩萨大秘密主。亦复于自身语心秘密相应真实法住。

