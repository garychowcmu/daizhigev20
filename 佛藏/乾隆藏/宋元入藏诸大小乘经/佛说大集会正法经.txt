佛说大集会正法经五卷


宋元入藏诸大小乘经
佛说大集会正法经五卷
宋朝散大夫试鸿胪少卿传法大师臣施护奉诏译


　　

佛说大集会正法经卷第一
　　如是我闻。一时佛在王舍城鹫峰山中。与大苾刍众万二千人俱。尊者阿惹憍陈如。尊者摩诃目干连。尊者舍利子。尊者摩诃迦叶。尊者思胜。尊者罗睺罗。尊者善容。尊者贤护。尊者贤吉祥。尊者月吉祥。尊者大势至。尊者满慈子。尊者善吉。尊者哩嚩谛。尊者栴檀军。如是等皆大阿罗汉。是时有菩萨摩诃萨。其名曰慈氏菩萨摩诃萨。普勇菩萨摩诃萨。童子吉祥菩萨摩诃萨。童子住菩萨摩诃萨。童子贤菩萨摩诃萨。无所减菩萨摩诃萨。妙吉祥菩萨摩诃萨。普贤菩萨摩诃萨。善现菩萨摩诃萨。金刚军菩萨摩诃萨。药王军菩萨摩诃萨。如是等六万二千菩萨摩诃萨众。复有最胜树王天子。贤天子。善贤天子。法爱天子。栴檀藏天子。香住天子。栴檀香天子。如是等一万二千天子众。复有妙身天女。极信天女。自在主天女。吉祥目天女。世吉祥天女。大世主天女。大力天女。妙臂天女。如是等八千天女众。复有优钵罗龙王。伊罗钵怛啰龙王。底民誐隶龙王。胜器龙王。最上器龙王。妙喜龙王。妙枝龙王。象头龙王。如是等八千龙王众俱来集会。到佛所已咸各头面礼世尊足。右绕三匝退坐一面。是时世尊默然而住。
　　尔时会中有菩萨摩诃萨。名曰普勇。即从座起偏袒右肩。右膝着地合掌恭敬。而白佛言。世尊。此会菩萨及诸声闻天人众等悉皆来集。乐欲听佛宣说妙法。此诸大众咸一谛观如来应供正等正觉殊善色相。乐入佛法。以乐法心观佛相故。久修习者即能远离一切障染。初修习者即发无上修善法心。不复暂起诸不善想。作是白已。
　　尔时佛告普勇菩萨言。我有正法名大集会。于阎浮提广大流布。若有众生暂得闻者。是人设有五逆重罪皆得销灭。不复退转于阿耨多罗三藐三菩提。普勇。于汝意云何。汝谓是人得闻法者。所获福聚与一佛等。普勇菩萨白佛言。如是世尊。佛言。普勇。汝莫作是见。作是见者非真实见。普勇菩萨复白佛言。世尊。当云何见。即知是人真实福聚。佛言。普勇。彼闻法者所获福聚。与殑伽沙数量如来应供正等正觉所有福聚等无有异。又复普勇。若有闻是正法者。一切皆住不退转地。即得一切如来常所观察。一切如来常现在前。降伏魔军圆满善法。是人即能于生灭理皆悉了知。一切皆得成就阿耨多罗三藐三菩提。尔时会中诸菩萨众。从座而起俱白佛言。世尊。如一佛福聚其量几何。佛言。诸善男子。汝等谛听。一佛福聚所有数量。譬如有人竭大海水尽洒阎浮。于此水中唯取一渧。作一殑伽河沙数量。如是一渧而复一渧。穷大海水一一渧成一殑伽河。此一一河满中沙数。尽为菩萨皆住十地。彼诸菩萨所有福聚宁为多不。诸菩萨众俱白佛言。甚多世尊。佛言。诸善男子。一佛福聚复多于彼。有闻法者转倍是数。又复诸善男子。若有众生于后末世。闻是正法生信解心。所获福聚转增于彼。无量无边不可称计。
　　尔时普勇菩萨复从座起而白佛言。世尊。诸有众生乐求法者。当云何求。佛言。普勇。诸求法者略有二种。一者于一切众生起平等心。二者如所闻法为众生说。普勇菩萨白佛言。世尊。如所闻法。又复云何为众生说。佛言。普勇。亦有二种。一者以所闻法回向菩提。二者于大乘法爱乐趣求。而复长时心无懈退。若能如是为众生说。是得名为真求法者。
　　尔时会中诸天子天女众。各从座起住立佛前。合掌向佛而白佛言。世尊。我等深心乐求正法。如佛世尊大慈大悲。能满一切众生心愿。愿为我等广分别说。
　　尔时世尊。即于会中。放大希有净妙光明。普照大众。是时普勇菩萨白佛言。世尊。以何因缘放是光明。佛告普勇菩萨言。汝今当知。今此会中有发阿耨多罗三藐三菩提心者。于佛世尊生难遭想。尊重恭敬劝请说法。以是因缘放斯光明。普勇菩萨复白佛言。世尊。诸有众生发阿耨多罗三藐三菩提心者。云何修习而能成就。佛言。善哉善哉。汝大勇猛。于大众中能以此义问佛世尊。利益一切疾成佛道。汝今亦能以此善根成就阿耨多罗三藐三菩提。如汝所问。今为汝说。汝当谛听。我念往昔过阿僧祇劫。有佛出世。号宝吉祥如来应供正等正觉明行足善逝世间解无上士调御丈夫天人师佛世尊。我于彼时为摩拏嚩迦。令诸众生安住佛智。忽于一时见一鹿王受诸苦恼。我于是时窃作是念。云何当能代此鹿王而受诸苦。复自思惟。一切众生轮转三界未离苦者皆亦如是。即发愿言。愿我当来得成佛已。一切众生离诸苦恼。生我佛刹安住佛智。普勇。我以如是善根大愿力故。即得阿耨多罗三藐三菩提。
　　尔时普勇菩萨闻是说已复白佛言。世尊。彼佛世时众生寿量其数几何。佛言。众生寿量满八十劫。普勇菩萨又复问言。以何劫量而登彼寿。佛言普勇。彼劫量者。譬如有人造一大城。广十二由旬。高三由旬。于彼城中置以胡麻悉皆充满。忽有一人百年一来。取一胡麻而掷于外。如是一来一掷。乃至胡麻掷尽城亦破坏。此劫数量亦复未尽。又复譬如有一大山。广二十五由旬。高十二由旬。有长寿天。百年一来一坐其上。以憍尸迦衣拂其山石。如是一来一拂。乃至彼山拂尽。其劫数量亦复未尽。普勇。如是名为劫量。是时普勇菩萨又白佛言。世尊。若人以一善根回向菩提获大福聚。得寿命八十劫。何况有人于佛深妙法中广大修习。其所得福不可称计。佛言普勇。若有众生得闻是大集会正法者。所获寿命。八万四千劫。何况更能于此正法书写读诵。彼获福聚转倍于前不可等比。又复普勇。若人闻此正法。起净信心恭敬尊重。是人九十五劫得宿命智。六万劫为转轮王。为一切人之所尊重悉皆爱敬。不为刀杖毒药所能侵害。临命终时有九十五俱胝佛。面现其前安慰彼人。作是告言。勿生怖畏。汝先已闻大集会正法有大福聚。是时彼九十五俱胝佛。皆为授记。一一来生我佛刹中。何况以此正法。令尽有情界。广大流布皆悉得闻。普勇菩萨复白佛言。世尊。我今于此大集会正法。乐欲听受心无厌足。佛言。善哉善哉。非唯汝心乐法无厌。我于此法喜大宣说。亦复无厌。何况诸凡夫类。于此正法起厌足心。又复普勇。若有善男子善女人。于此正法深生信乐。是人于千劫中不坏正信。五千劫中不堕恶趣。万二千劫中远离愚痴。八千劫中不生边地。二万劫中勇猛布施。二万五千劫中常生天界。二万五千劫中常行梵行。四万劫中远离眷属之所痴缚。不为烦恼所能昏蔽。五万劫中受持正法。六万五千劫中安住正念。普勇。彼善男子善女人。更不复起作罪业心。一切魔怨不能侵害。在在所生不处胎藏。又复有人于此正法听受读诵。是人八万劫中。得闻持具足。于千劫中离杀生业。九万九千劫中离妄语业。一万三千劫中离两舌业。普勇当知。以是事故。此大正法不可得遇。至于名字亦不可得闻。
　　尔时普勇菩萨摩诃萨。益加恭敬右膝着地。礼世尊足前白佛言。世尊。若有人。于此正法生轻谤者。是人得几所罪。佛言甚多。普勇菩萨复白佛言。彼所获罪其数几何。佛言普勇。若人于十二殑伽沙数诸佛所。起大恶心其罪尚轻。若于是正法起轻谤心者。其所获罪甚多于彼。何以故。普勇。若人于彼正法起轻谤者。是即发起破大乘心。以烦恼火而自焚烧。普勇菩萨复白佛言。世尊。一切众生业习所缠。轮转生死不能解脱。佛言普勇。如是如是。譬如有人自断其头。时有一人持以良药。所谓摩叱迦良药。虞尼那嚩良药。竭哩多嚩良药。带梨那嚩良药。如是等良药涂所断头。普勇。于汝意云何。汝谓是人还活其命不。普勇菩萨白佛言。不也世尊。是人虽涂良药其何能活。普勇彼轮转者亦复如是。
　　复次普勇。譬如一时有二丈夫。各持利刀互欲害命。以力相敌故俱不能害。唯致疮损苦痛亦甚。时忽有人持以良药。为涂其上其疮即愈。彼二丈夫既得愈已。忆念往苦互相谓言。我等从今不复更起相杀害心。普勇。诸有智者亦复如是。虽复造业即能追悔。而于正法不生弃背。如是渐能趣向一切离生死法。
　　复次普勇。如世间人舍寿报已。虽有父母忧恼啼泣。而更不能为依为怙。彼凡夫类不能自利。亦不利他。不造善业亦复如是。临命终时无所依怙。略有二种。一者自造诸不善业。复劝他作。二者于佛正法起轻谤心。普勇菩萨复白佛言。世尊。若有于佛正法生轻谤心者。是人命终当堕何处。佛言普勇。彼谤法者命终已后。当堕地狱受大苦恼。所谓大可怖地狱。众合地狱。炎热地狱。极炎热地狱。黑绳地狱。阿鼻地狱。噜摩诃哩沙地狱。呼呼尾地狱。如是等八大地狱中。一一地狱受一劫苦。普勇菩萨复白佛言。甚苦世尊。我今于此不忍听闻。尔时世尊。即为普勇菩萨。说伽陀曰。
　　我所说地狱　　汝怖不忍闻
　　彼地狱苦恼　　众生业自造
　　若作诸善业　　定获安乐果
　　作诸不善者　　必得苦恼报
　　生苦与死苦　　忧苦等缠缚
　　不造诸乐因　　愚人常苦恼
　　智者得安乐　　信乐大乘法
　　念佛最上智　　永不堕恶趣
　　普勇汝当知　　前前世业感
　　少种一善因　　定获广大果
　　如世种增长　　百谷皆无失
　　善因生佛刹　　获果亦如是
　　智者修善法　　远离诸苦因
　　彼成众德本　　获最上安乐
　　若能平等施　　善法一毫量
　　于八万劫中　　获广大财富
　　在在所生处　　常念行布施
　　以施三宝故　　展转报无尽
　　尔时普勇菩萨。闻佛说是伽陀已。即白佛言。世尊。云何于此大集会正法。乃能了知而得听受。佛言普勇。若人于十二殑伽沙数如来应供正等正觉所圆满善根。即得听闻此大集会正法。普勇菩萨复白佛言。世尊。云何能得如是善根圆满。佛言普勇。若能于一切如来平等知见。是即善根圆满。普勇复言。云何能于一切如来平等知见。佛言若于法师尊重恭敬。是即能于一切如来平等知见。普勇又言。而复云何于法师尊重恭敬。佛言若人于出世道发趣向心。是即于法师所尊重恭敬。普勇。如是等皆能圆满善根。
　　佛言普勇。此大集会正法。有大功德利益一切。若人能听受书写读诵者。是人获大福聚不可称计。普勇。正使四方一一方。各有十二殑伽沙数如来应供正等正觉。皆住十二劫。说此大集会正法。听受功德而不能尽。又复四方各有如上殑伽沙数如来应供正等正觉。皆住如上劫。说此书写功德。亦不能尽。又复四方各有如上殑伽沙数如来应供正等正觉。皆住如上劫。说此读诵功德。亦复不尽。普勇菩萨白佛言。世尊。愿佛略说读诵福聚其数几何。尔时世尊。即说伽陀曰。
　　若人能读诵　　一四句偈者
　　彼所获福聚　　与彼八十四
　　殑伽沙数佛　　福聚等无异
　　何况能一心　　安住于正法
　　彼福聚无尽　　诸佛出于世
　　宣说无边法　　而实难得值
　　尔时有十八俱胝尼乾陀众。来诣佛所咸入会中。各坐一面作如是言。瞿昙。我等胜汝。如是三复皆作是言。我等胜汝。
　　是时佛告诸尼乾陀众言。唯佛如来得真胜名。于一切处无能胜者。尼乾陀言。汝一瞿昙云何得胜。佛言。若汝尼乾陀定计胜者。是颠倒见非真实见。汝等以何为胜恣汝等说。是时尼乾陀众。咸一默然互窃相视。佛言汝等当知。唯佛世尊。于一切众生。若已入佛慧。若未入佛慧。利根钝根咸使得度。平等利益无有差别。是可名为无能胜者。汝善思惟。于自身心诸苦所逼尚不能知。云何而能于此称胜。我今示汝诸佛微妙广大正法。诸尼乾陀众闻佛是言已。忽大嗔恚生不信心。是时帝释天主。居善法堂以天眼见。即持金刚杵来入会中。而欲破坏诸尼乾陀众。咸皆惊怖生大忧恼啼泣良久。即时世尊。于大众中隐身不现。诸尼乾陀众。于佛世尊方生瞻仰。忽不见佛转增忧苦。即说伽陀曰。
　　譬如人独处　　空寂旷野中
　　无父复无母　　恐畏无救者
　　如江河无水　　游鱼无所依
　　树木皆摧折　　飞禽无所止
　　我等今怖畏　　苦恼亦如是
　　不见佛世尊　　谁为救护者
　　是时诸尼乾陀众。说是伽陀已欲从座起。彼二膝轮适按地时。其所按地忽发大声。普震一切人天大众。诸尼乾陀咸作是念。如来最胜二足尊者。唯愿慈悲救度我等。
　　尔时世尊。即时现身还复本座。告普勇菩萨言。汝可为诸尼乾陀众说法化度。普勇菩萨白佛言。不也世尊。譬如须弥山王殊妙高显。有小黑山而居其侧。云何可言相与等比。今佛世尊居大众中。遣我说法亦复如是。佛言止止。善男子。如来方便善巧。于十方世界随所说者。皆是如来慈悲愿力之所建立。此诸尼乾陀等欣乐于我。我当为说无上法要。普勇。汝今可往十方世界。亲近诸佛宣扬法化。普勇菩萨白佛言。世尊。我神通力而甚微小。非佛大慈假我神力终不能行。佛言普勇。汝今以自通力及佛神力如是可往。普勇菩萨承佛圣旨。即从座起绕佛三匝。忽于会中隐身不现。尔时世尊。告诸尼乾陀众言。汝等当知。所谓生为大苦。由生苦故起诸怖畏。谓生有病怖。有病怖故而有老怖。有老怖故即有死怖。生何缘怖。谓为众苦之所逼故。以生为因即有诸怖。生法若无怖从何起。由是即有啰惹难怖。陬啰难怖。恶毒难怖。火难怖。水难怖。风难怖。乃至雷雹等难怖。及自作诸不善业怖。如是等怖因生而有。若了生法即离诸怖。是时世尊。为诸尼乾陀众。略说是怖畏法已。时诸尼乾陀众。廓然开悟悔过自责。俱白佛言。世尊。我等愚痴起不正见。背真实道违佛正法深为过咎。愿佛慈悲摄受我等。作是言已。时十八俱胝尼乾陀众。俱发阿耨多罗三藐三菩提心。即时为十八俱胝大菩萨众。一一皆得圆满十地。乃以神通力各现种种神变。及现种种身佛身菩萨身缘觉身声闻身乃至天人龙神一切趣类等身已。复各自变宝莲华座。等分其半于佛左右。礼佛足已。各坐其座。
佛说大集会正法经卷第二
　　尔时世尊。化诸尼乾陀众已。即以方便善巧善说法。心住三摩呬多。舒金色臂经七昼夜。乃至普勇菩萨游十方世界。广作佛事已来还此土。是时普勇菩萨。从彼莲华上佛刹。譬如力士屈伸臂顷。到于佛前礼佛足已。右绕三匝住立一面。是时世尊。出三摩呬多已。普勇菩萨前白佛言。世尊。我承佛旨往彼十方世界。以自神通力。过九十九千俱胝佛刹。以佛神通力。又过百千俱胝佛刹。乃至最后。到下方莲华上世界。其中过八千俱胝佛刹。见彼诸佛现大神通。又过九十二千俱胝佛刹。见诸如来现为众生说深妙法。又过八十千俱胝佛刹。于一时中见八十千俱胝如来应供正等正觉出现于世。我时于彼一一佛前恭敬供养。又过三十九俱胝佛刹。见三十九千俱胝菩萨摩诃萨同时出现。皆证阿耨多罗三藐三菩提。我即于彼初成道者。如是等如来应供正等正觉所。一一恭敬礼拜供养已。即复以自神通力隐身不现。又过六十俱胝佛刹。见诸如来一一恭敬。又过百俱胝佛刹。见彼诸佛入般涅槃。我时还复。一一于彼恭敬供养。从是复过九十五佛刹。知彼如来皆久灭度。所有正法将欲灭坏。我于是时窃自思惟。此佛正法将欲灭坏深为大苦。作是念已生大悲愍。是时复有欲色界天人龙神夜叉等皆大忧恼。又见其中有一佛刹。彼佛正法久已灭尽。劫火炽然从四面起。乃至大地须弥山王。大海江河一切树木。皆悉已焚无所依止。唯一空界荡然无际。过是刹已即到下方。于一世界见百千俱胝如来。各坐宝莲华座。又见四方亦复如是。彼等诸佛。各各现为一切众生说法化度。世尊。我既到彼佛刹已即作是念。今此佛刹名字何等。彼有一佛而告我言。善男子。今此佛刹名莲华上。我时即问化主世尊其名若何。彼佛答言。名莲华藏如来应供正等正觉。我于尔时善皆作礼。一心恭敬作是白言。我今见此百千俱胝那庾多佛。一一皆处宝莲华座。而复不知何者即名莲华藏佛。唯愿示我化主世尊。时彼莲华藏如来于多佛中发是告言。善男子。莲华藏佛即我身是。作是言已。彼诸佛等而各忽然。隐如来身现菩萨相。我当是时唯见化主莲华藏如来。一佛世尊居大众中。相好威神无能胜者。即以头面作礼恭敬。是时彼佛指莲华座而谓我言。善男子。可就此座。我于尔时既就座已即见彼佛。于其左右。复有无量宝莲华座。殊妙庄严甚为希有。忽作是念。如是等座云何皆空无能登者。乃问彼佛。而答我言。善男子。如此等座。皆是不可思议。上妙功德之所建立。非少善根所能成就。若人于佛法分。有未入者。尚不能见。况复能登。我时又问世尊。当种何善根于此等座而乃得升。彼佛答言。善男子。若有人能于此大集会正法暂听受者。以是善根得升此座。何况更能书写读诵常所修习。善男子。汝于过去无量劫来。已能受持如是大集会正法。若不以是善根力故。我此佛刹亦未能到。况复得见此座而欲升耶。彼佛作是言已。我即白言。如是如是。世尊。我复又问彼佛。此大集会正法。有几所功德而能生诸善法。
　　尔时彼莲华藏如来。亦放希有净妙光明。普照佛会已而谓我言。善男子。汝大菩萨得大势力智慧无碍。能于一切诸佛刹土。为诸众生称扬佛事。汝先已曾问彼娑婆世界释迦如来。今以是法还复问我。我当为汝亦分别说。譬如有人于四大洲置以胡麻悉皆充满如是相合都为一聚。是为多不。我即答言。甚多世尊。时彼佛言。假使有人。取一胡麻置于他处。如是从一至一欲知其数。善男子。于汝意云何。是人可能知其数不。我复答言。不也世尊。是人虽竭其力经于多劫。终不能知如是数量。彼佛又言。善男子。此大集会正法。所有福聚亦复如是。非算数譬喻之所能知。正使如上所说数量。一一皆是诸佛如来复经俱胝那庾多劫。称量赞叹此大正法。听受功德亦不能尽。何况有人书写读诵其福甚多。我复又问。若书写者得几所福。愿佛略说。时彼佛言。善男子。譬如三千大千世界所有草木丛林。尽取断为一指节量。一一量数皆是转轮圣王。又如三千大千世界。所有土石尽碎微尘。一一尘数皆是转轮圣王。如是等所有福聚。若算师等欲知其数。汝谓是人知其数不。我时答言。不也世尊。如是福聚。虽算师等亦不能知。彼佛又言。若有书写此大集会正法者。所获福聚亦复如是。复多于彼。算数譬喻所不能知。但能于此正法书写一字。是人所获福聚已胜于彼。况复有人。于此正法受持一四句偈。是人功德不可称计。一切宝藏常所出现。一切烦恼皆得销灭。一切法炬光明普照。一切天魔无能胜者。一切菩萨尽所观察。一切法门皆悉能入。彼佛作是说已。我即白言。世尊。若有众生。能于如是大集会正法修正行者。乃得名为最上梵行。而彼梵行即如来行。若勤修习无间断者。是人即得百佛如来于昼夜中常现在前。若见如来即入佛刹。入佛刹已。一切法藏皆能了知。我于尔时作是言已。彼莲华藏佛又告我言。善男子。诸佛如来时一出现。若得遇者是亦为难。说此正法复甚为难。得闻持者转复甚难。何以故。若有闻此正法者。是人于六十万六千八十劫中。或得宿命智。或为转轮王帝释净光天大梵世主等能不坏正信。不堕诸恶趣。不生阿修罗。无刀杖斗诤。又复远离愚痴得大智慧。相好端严犹如诸佛。一一色相等无有异。不为眷属痴恼所缠。常离病苦。常得天眼。不为那誐。不生嗔恚。又常远离一切贫窭。为铜轮王受大快乐。诸根圆满忍辱具足。乃至临命终时。正念现前心不颠倒。即时东方有十二殑伽沙数佛面现其前。南方有二十殑伽沙数佛。西方有二十五殑伽沙数佛。北方有八十殑伽沙数佛。上方有九十千俱胝佛。下方有百俱胝佛。如是等诸佛皆为现前。安慰其人咸作是言。汝善男子。勿生怖畏。汝先已能有大功德而为依怙。汝今见此百千俱胝那庾多殑伽沙数佛世尊不。彼答言见。时诸佛言。善男子。此诸如来。以汝功德力故俱来至此。彼人复言。我今以何善根力故而获如是。彼诸佛言。以汝久闻大集会正法大善根力。彼人又言。如我一人得闻正法。尚获如是无量功德。何况能令尽有情界普得闻知。时莲华藏如来广说。彼临命终人见诸佛已。又告我言。善男子。若人得闻此大正法一四句偈者。与彼供养十三殑伽沙数如来应供正等正觉。所获福聚等无有异。又若有人。得闻此大集会正法者。所有福聚。譬如遍满三千大千世界悉置胡麻。是等麻量一一皆是转轮圣王。假使有人。以诸珍宝各行布施。如是轮王所获福聚。不如唯施一须陀洹。若施一须陀洹。不如施彼遍满三千大千世界如前数量须陀洹。若施如是须陀洹。不如施一斯陀含。若施一斯陀含。不如施彼遍满三千大千世界如前数量斯陀含。若施如是斯陀含。不如施一阿那含。若施一阿那含。不如施彼遍满三千大千世界如前数量阿那含。若施如是阿那含。不如施一阿罗汉。若施一阿罗汉。不如施彼遍满三千大千世界如前数量阿罗汉。若施如是阿罗汉。不如施一缘觉。若施一缘觉。不如施彼遍满三千大千世界如前数量所有缘觉。若施如是缘觉。不如施一菩萨。若施一菩萨。不如施彼遍满三千大千世界如前数量所有菩萨。若施如是菩萨。不如于一如来发净信心布施供养。若于一如来信心供养。不如于彼遍满三千大千世界如前数量一切如来信心供养。虽于如是一切如来信心供养。不如有人于此大集会正法暂得闻持。所获福聚倍多于彼。何况更能书写读诵。如是功德不可称计。是时彼佛又告我言。善男子。汝可于此正法发净信心宣扬流布。诸凡夫类于此正法不能得闻。设有闻者生疑不信。如何能入此大法聚。譬如有人入于大海。而欲尽见其水边际。汝谓是人而能见不。我即答言。不也世尊。又如有人临于大海。以手勺水欲尽枯涸。汝谓是人而能成不。我复答言。不也世尊。是等愚人。虽于海水欲知边际欲尽枯涸。终不能就徒自疲劳。深为大失。时彼佛言。诸凡夫类亦复如是。于此正法不能听受。于生死海妄生颠倒增长愚痴。深为太失。是人虽经百千俱胝那庾多如来应供正等正觉出现于世。不种善根。不得见佛。不闻是法。不为诸佛之所护念。若有智者。能于百千俱胝那庾多佛所发净信心。见彼诸佛生大欢喜。乃从诸佛得闻是法。闻是法已即如实知不生轻谤。是人得大善利。即为诸佛共所护念。若人于此正法。能听受书写一四句偈者。是人当生过九十五千俱胝佛刹已。得生极乐世界佛闻法。寿命八万四千劫。彼莲华藏佛复告我言。若人于五逆罪。或自所作。或教他作。或见闻随喜。是人当受五无间苦。若有得闻此大集会正法一四句偈。即得销灭如是等业。是时彼佛。即复为我宣说伽陀。
　　汝今听我说　　闻此经功德
　　往劫有一人　　具造五种业
　　谓杀父害母　　破和合僧伽
　　毁菩萨三昧　　坏如来正智
　　彼人作是罪　　后即生追悔
　　忧恼复啼泣　　心生如是念
　　我造众恶业　　非唯坏此身
　　后世及多劫　　其身皆破坏
　　从苦生于苦　　苦受转复深
　　远离众善友　　为世所轻诮
　　世出世间法　　我悉皆已焚
　　无量劫善因　　破坏不增长
　　如世间舍宇　　众彩所庄严
　　而忽为火焚　　人皆绝爱乐
　　我作罪亦然　　此世与他世
　　为业火所焚　　自他非爱乐
　　在在世所生　　人讥骂捶打
　　常贫困饥渴　　苦恼众所侵
　　如是等报应　　非别因所感
　　皆从五业生　　不善果无失
　　我今苦既然　　谁为救护者
　　亲友力不能　　一切无依止
　　复作是思惟　　我不如今时
　　往彼高山顶　　坠身终此命
　　免增长恶业　　转生于苦恼
　　此世及他世　　为恶业所坏
　　内既无依怙　　身外亦复然
　　现为过失因　　当受极恶报
　　彼作是念已　　而复自啼泣
　　即时虚空中　　有天人告言
　　悲哉汝愚痴　　心生诸苦恼
　　无归复无救　　汝自作五业
　　杀父害母等　　苦恼今自受
　　何故作是思　　欲高山殒命
　　我今劝于汝　　勿起愚痴见
　　但生悔过心　　何须损身命
　　贪嗔痴三毒　　从汝心所生
　　恶趣中苦恼　　无由得免离
　　虽欲绝身命　　不得名精进
　　此处命速尽　　后恶报速生
　　汝今听我言　　为汝设方便
　　佛菩萨圣道　　汝未能趣向
　　今可往一山　　仙人修行处
　　汝当亲敬礼　　彼能为救护
　　有最胜方便　　谓上妙正法
　　能离诸怖畏　　销除极恶业
　　彼人于是时　　闻空中言已
　　即诣于山中　　仙人修行处
　　到已见一仙　　即时头面礼
　　合掌白是言　　愿仙救护我
　　我怖畏苦恼　　造极重五业
　　必堕于恶趣　　云何得免离
　　我于昼夜中　　饮食及坐卧
　　常忧生苦恼　　暂时无少乐
　　我今于仙人　　生信心尊重
　　如我所问者　　愿仙为我说
　　我造众恶业　　如何得销灭
　　时彼仙答言　　汝问我当说
　　是时彼仙人　　食已濯手足
　　即跏趺而坐　　听彼亲自首
　　彼人时右绕　　礼仙而退坐
　　白言我愚痴　　杀父及害母
　　破和合僧伽　　毁菩萨三昧
　　坏如来正智　　造此五种业
　　彼仙闻是说　　即时而谓言
　　汝实不善人　　作如此等罪
　　彼人闻仙言　　又复生忧恼
　　恐畏无所救　　必当堕恶趣
　　是时从座起　　礼彼仙人足
　　转复生恭敬　　作如是白言
　　仙人悲念我　　极重恶业者
　　疑惑苦恼深　　唯愿作依怙
　　我虽如是悔　　无出离方便
　　仙人大慈悲　　令我罪销灭
　　仙闻是说已　　安慰彼人言
　　汝今勿怖畏　　我能为救护
　　一心开导汝　　令汝离众苦
　　得重罪销灭　　我即是所归
　　佛有妙法门　　名为大集会
　　是最上方便　　汝昔曾闻不
　　彼人答仙言　　我昔未曾闻
　　仙人复告言　　哀哉罪业者
　　如人火已焚　　谁当为说法
　　我今以悲心　　示汝微妙法
　　汝今当善听　　我念往昔时
　　过无量无边　　阿僧祇数劫
　　时有一啰惹　　无垢月为名
　　眷属甚炽盛　　以正法治世
　　啰惹于一时　　而生育一子
　　即令召相师　　观彼善恶相
　　乃问相师言　　今我此一子
　　为善为恶相　　汝观当云何
　　相师前白言　　怪哉此一子
　　如我所观者　　其相极不善
　　啰惹复谓言　　不善相云何
　　如汝所观相　　谛实为我说
　　相师作是白　　此子至七岁
　　当起痴害心　　断于父母命
　　啰惹复告言　　其相虽如是
　　宁弃我身命　　此子终不坏
　　我若弃是者　　当不复人趣
　　即令诸眷属　　善养育我子
　　其后彼童子　　不久渐长大
　　是时无垢月　　忆彼相师言
　　即生如是念　　今我业恐至
　　有何所吝惜　　既作是念已
　　乃敕令童子　　汝今继我位
　　复谓童子言　　汝今当谛听
　　今我此境界　　广大复殊异
　　如日月照世　　富贵而自在
　　今我此提舍　　悉当付于汝
　　我于此境中　　不复为所有
　　时诸臣仆等　　忽闻是事已
　　来诣无垢月　　咸作是白言
　　我尊今何故　　弃舍于境界
　　其事知云何　　愿尊为我说
　　无垢月答言　　汝等今当知
　　付提舍与子　　亦非无因缘
　　我念于往昔　　啰惹名莲华
　　境界甚广大　　自在而富贵
　　而彼于一时　　亦生于一子
　　其年渐长大　　即害其父母
　　我今若不以　　此提舍与子
　　当如彼莲华　　受无量苦恼
　　我常自思惟　　不应生后悔
　　以是因缘故　　我今当付彼
　　是时彼仙人　　为造五业者
　　说是因缘已　　复告彼人言
　　汝今造五业　　极重过于彼
　　我生悲愍心　　为汝设方便
　　汝可诣佛所　　听大集会法
　　若得听受者　　罪业皆销灭
　　所有烦恼障　　悉皆得无碍
　　以闻正法故　　免堕于恶趣
　　若人能一心　　听大集会法
　　一四句偈者　　获无量福聚
　　灭五逆重罪　　得广大果报
　　一切诸盖缠　　刹那能解脱
　　时彼造业人　　闻仙所言已
　　即合掌恭敬　　一心头面礼
　　作如是赞言　　善哉善知识
　　能引示于我　　大集会法门
　　仙人说此已　　时有万二千
　　诸天子众等　　来诣仙人所
　　各恭敬合掌　　头面礼仙足
　　复有四俱胝　　诸大龙王众
　　亦来诣仙所　　以头面礼足
　　又有万八千　　俱胝夜叉王
　　来诣于仙所　　亦头面礼足
　　俱白如是言　　善哉大仙人
　　深了诸佛法　　善开天界门
　　及灭亿僧祇　　三涂受苦趣
　　称扬大集会　　微妙最上法
　　有殊胜功德　　能息诸重罪
　　若人于一偈　　随喜而听受
　　乃可得名为　　深种善根者
　　何况更一心　　生尊重恭敬
　　以华鬘涂香　　栴檀末香等
　　珍宝盖幢幡　　供养此正法
　　自作及劝他　　见闻生随喜
　　所获诸福报　　广大无有穷
　　善哉汝仙人　　真实具悲者
　　天子龙王众　　及夜叉王等
　　作是称赞已　　礼仙而不现
　　尔时普勇菩萨。于释迦牟尼佛前。广说莲华藏如来称赞大集会正法如是功德已。合掌恭敬前白佛言。世尊。若复有人。于此正法但能合掌顶礼恭敬。所获善利而复云何。佛言普勇。是人所获福聚亦复无边。譬如无热恼池龙王所居。而彼宫殿日所不照。有五大河。池水流出无有穷尽。假使有人欲知池水一一滴数。汝谓是人而能知不。普勇白言。不也世尊。佛言。此大集会正法。所有善根广大无比亦复如是。假使有人。欲知此法功德限量。纵经千劫终不能尽。又复普勇。此法甚深难解难了。一切如来所共尊重。若复有人须臾听受。即得如是广大利益。普勇菩萨复白佛言。世尊。彼五大河其名何等。佛言五大河者。所谓殑伽河。细多河。嚩刍河。阎牟那河。赞捺啰婆誐河。此五大河。一一各有五百小河而共围绕。其水流注入于大海。彼五大河一一河中。而复各有一大龙王。所谓欢喜龙王。商珂龙王。嚩汉底龙王。唧怛啰西那龙王。法思惟龙王。如是等龙王。各与一千眷属俱。于阎浮提时降甘雨。百谷苗稼皆悉滋茂。乃至山川溪壑林薮泉池。花卉果蓏枝叶根茎。雨之所及无不丰足。普勇当知。若有众生于此正法。起不善语业而生轻谤。彼所获罪无量无边。又复若有众生于此正法。发善语业而行赞叹。彼所获福聚亦无量无边。是人即能亲近善友。得见如来。若得见佛。即能销灭一切罪障。普勇。譬如四大洲中有铁轮王为一洲主。威猛自在广大快乐。复能利益一切人民。今此大集会正法亦复如是。于阎浮提中。为诸众生作大利益。若不得闻此正法者。是人不能成就阿耨多罗三藐三菩提。不能住菩提场处师子座转大法轮击大法鼓。亦复不能入涅槃界放大光明普照世间。普勇菩萨复白佛言。世尊。彼莲华上世界。莲华藏如来所说仙人。而能令彼造五业者得灭重罪。我实不知居何等位。愿佛慈悲当为开示。佛言普勇。彼仙人者已得不退转地。久已成就大集会正法。普勇当知。诸佛语言甚深微妙。若有闻此正法深生信受。是即见彼仙人。亦同见彼殑伽沙等诸佛如来殊妙色相。诸佛爱敬诸佛称赞。常所安住诸佛三昧。而能通达如是大集会正法。
佛说大集会正法经卷第三
　　尔时世尊。告普勇菩萨言。汝今谛听我念过去无量无数阿僧祇劫前。值遇十二俱胝如来应供正等正觉。同名宝上我于尔时修勇施行。即以饮食衣服殊妙庄严珍宝璎珞及诸华鬘涂香等。一一供养彼等诸佛。时诸如来。皆与我授阿耨多罗三藐三菩提记。普勇。我复又念过去劫中。值遇十八俱胝如来应供正等正觉。同名宝光。我亦是时修勇施行。亦以如上诸供具等。一一供养彼等诸佛。时诸如来亦皆与我授阿耨多罗三藐三菩提记。普勇。我复又念。过去劫中。值遇二十俱胝如来应供正等正觉。同名顶生。我亦是时修勇施行。亦以如上诸供具等。一一供养彼等诸佛。时诸如来亦皆与我授阿耨多罗三藐三菩提记。普勇。我复又念。过去劫中。值遇二十俱胝如来应供正等正觉。同名饮光。我亦是时修勇施行。亦以如上诸供具等。一一俱养彼等诸佛。时诸如来亦皆与我授阿耨多罗三藐三菩提记。普勇。我复又念过去劫中。值遇十六俱胝如来应供正等正觉。同名无垢光。我亦是时修勇施行。为大长者甚大财富。亦以如上诸供具等。一一供养彼等诸佛。时诸如来亦皆与我授阿耨多罗三藐三菩提记。普勇。我复又念过去劫中。值遇九十五俱胝如来应供正等正觉。同名能寂。我亦是时修勇施行。为大国王能以正法治于一切。自在快乐世财无量。亦以如上诸供具等。一一供养彼等诸佛。时诸如来亦皆与我授阿耨多罗三藐三菩提记。普勇。我复又念过去劫中。值遇九十俱胝如来应供正等正觉。同名作庄严。我亦是时修勇施行。为婆罗门有大宝聚。于一时中尽舍所有。办如上等诸妙供具。一一供养彼等诸佛。时诸如来亦皆与我授阿耨多罗三藐三菩提记。普勇。我复又念过去劫中。值遇十八俱胝如来应供正等正觉。同名金仙人。我亦是时修勇施行。亦以如上诸供具等。一一供养彼等诸佛。时诸如来亦皆与我授阿耨多罗三藐三菩提记。普勇。我复又念过去劫中。值遇十三俱胝如来应供正等正觉。同名吉祥光。我亦是时修勇施行。亦以如上诸供具等。一一供养彼等诸佛。时诸如来亦皆与我授阿耨多罗三藐三菩提记。普勇。我复又念过去劫中。值遇二十五俱胝如来应供正等正觉。同名妙华。我于尔时初发信心。出家修道常行精进。于如是等诸如来所。一一恭敬承事供养。如彼阿难等无有异。时诸如来亦皆与我授阿耨多罗三藐三菩提记。普勇。我复又念过去劫中。值遇十二俱胝如来应供正等正觉。同名胜观。我时于彼亦复出家。是时阎浮提中所有众生悉皆大富。七宝具足快乐无碍。无一众生受不足苦。彼诸佛等既出于世。广为众生宣说大集会正法。我时于彼诸如来所。恭敬尊重承事供养。求授阿耨多罗三藐三菩提记。时诸佛等皆不与我授记。我即白言。诸佛世尊。我于何时当得授记。彼诸佛言。善男子。汝从是过阿僧祇劫。有佛出世号曰然灯。彼佛世尊当授汝记。我时闻是诸佛言已。修菩萨行转复精进。即时又过阿僧祇劫。然灯如来出现于世。我时于彼为摩拏嚩迦名为胜云。修诸梵行得见彼佛。生大欢喜恭敬尊重发希有心。即持优钵罗华七茎。供养彼佛。作是愿言。愿我以此善根。回向阿耨多罗三藐三菩提。是时燃灯如来。于大众中与我授记作如是言。善男子。汝于未来世过阿僧祇劫当得成佛。名释迦牟尼。十号具足。我于尔时得授记已。于彼佛前踊身虚空。高十二多罗树。却复于地一心欢喜。即时证得无生法忍。普勇当知。我于如是无数劫中。修诸梵行种诸善根供养诸佛。皆为圆满诸波罗蜜故。自圆满已。复令无数百千俱胝那庾多众生悉皆圆满。如是一切诸波罗蜜法。我于今日。已得成就阿耨多罗三藐三菩提。普为众生广大宣说最上甚深微妙法门。若有众生乐见诸佛。即现佛身而为说法。若有众生乐见菩萨。即现菩萨身而为说法。若有众生乐见缘觉。即现缘觉身而为说法。若有众生乐见声闻。即现声闻身而为说法。又复若在天趣。即现天身而为说法。若在人趣。即现人身而为说法。若在龙趣。即现龙身而为说法。若在夜叉趣。即现夜叉身而为说法。若在鬼趣。即现彼身而为说法。随诸趣类一切众生彼彼色相而为现身。以善方便为宣妙法。使无怖畏令深信解。普勇。我今何故以诸方便。现种种身而为说法。以诸众生闻是法已。于胜义谛得大总持。观诸世间起无常想。常念修行一切善法。而能究竟离诸杂染。真实善根无所损减。我于长夜以是方便。利益安乐一切众生。普勇。如我上说。此大集会正法。有如是功德。于此会中有生疑者互相谓言。正法果报为有耶为无耶。阿耨多罗三藐三菩提为可得耶。为不可得耶。一切众生为能度耶。为不能度耶。有作是言。如佛所说。诸法实有因能生果。果必从因。种善因者善法何失。有作是言。诸法非有果报亦无。因本自空何能有果。因果既无妄言归趣。普勇。一切众生差别心行。明暗相违因果自异。彼正说者起真实见。是即名为建立正法。此人福报汝今听说。二十劫中不生北俱卢洲。二十五劫中皆生三十三天。彼天报尽乃生百千诸佛刹中。见彼诸佛听闻正法。是人不复退转于阿耨多罗三藐三菩提。彼邪说者起断灭见。是即名为破坏正法。此人罪报汝今复听。从此命终生大地狱受苦一劫。如是一劫而复一劫正满八劫。一一别生一大地狱。于如是等八大地狱受大苦已。复于九千二十八劫中。尚于三恶趣。展转复生受大苦恼。过是劫已虽得人身。于万六千劫中死母胎藏。万四千劫中舌根不具。万二千劫中为莽娑宾拏。万一千劫中生便无目。普勇当知。一切众生无有穷尽。若此界若他界。若生缘若死缘。若是处若非处。若可意若不可意。唯心造作随业发现。或有众生修诸善法得生天趣。或有众生为菩提故修诸行愿。或有众生渐得究竟无上寂灭。以是因缘。诸佛如来。为无数百千俱胝那庾多众生。若已发趣若未发趣。若天人龙神等说法化度。于刹那顷无有休息。尔时世尊当说法时。复有八万四千婆罗门众。九十千俱胝外道尼乾陀等众。互相议言。今沙门瞿昙。居王舍城鹫峰山中。普会大众知说何等。我等今者可共往彼相与论义。正当是时诸婆罗门外道既相议已。乃与无数眷属来诣佛所。是时世尊。即于会中。放大希有净妙光明普照大众。时慈氏菩萨摩诃萨即从座起。偏袒右肩右膝着地。合掌恭敬前白佛言。世尊。非无因缘而放是光。今此大众咸欲闻知。愿佛慈悲为我等说。佛言善男子。汝今当知。今此会中有无量众皆来集会。慈氏菩萨复白佛言。世尊。为何等众。若天众耶。若人众耶。若龙神夜叉等众耶。佛言慈氏。如汝所言皆来集会。复有诸婆罗门外道尼乾陀等众。来入会中与我论义。既调伏已。我即当为如应说法。彼八万四千婆罗门。九十千俱胝外道尼乾陀等众。皆发阿耨多罗三藐三菩提心。慈氏。复有万八千俱胝龙王众。来入会中闻我说法已。亦皆发阿耨多罗三藐三菩提心。复有六万俱胝净光天子众。三万二千俱胝诸天魔众。万二千俱胝阿修罗众。如是等皆来入会听受正法。复有诸大国王。所谓欢喜王。妙喜王。最上喜王。人仙王。净军王。梵音王。善现王。爱军王。喜军王。妙色王。胜军王。增长王。如是等五百大国王。各与千俱胝眷属俱。皆来入会听受正法。一一皆住坚固阿耨多罗三藐三菩提心。慈氏。以是因缘放此光明。
　　尔时慈氏菩萨。闻佛说是大众集会。于天人非人等中。有发阿耨多罗三藐三菩提心者。有闻正法生信受者。生大欢喜礼佛足已右绕三匝。即于会中隐身不现。是时诸婆罗门外道尼乾陀左啰迦波哩没啰惹迦。若天若龙。乃至五百大国王等。到佛所已随自修敬各坐一面。
　　尔时东方有三万俱胝大菩萨众。东南方亦复如是。南方有五万俱胝大菩萨众。西南方亦复如是。西方有六万俱胝大菩萨众。西北方亦复如是。北方有八万俱胝大菩萨众。东北方亦复如是。上方有十万俱胝大菩萨众。下方有九万俱胝大菩萨众。如是等十方诸大菩萨众。一一皆已圆满十地。随方而来入佛会中。到佛所已各各头面。礼世尊足退坐一面。
　　尔时世尊。告普勇菩萨言。普勇。汝今复往十方世界。宣示诸菩萨众。作如是言。如来今日当为众生宣说大集会正法。令彼十方一切菩萨合掌顶礼生随喜心。
　　尔时普勇菩萨承佛圣旨。即以头面礼世尊足右绕三匝。忽于会中隐身不现。遍往十方世界。随一一方发大音声。作是唱言。今娑婆世界释迦牟尼如来。当为众生宣说大集会正法。如是三复皆唱是言。今娑婆世界释迦牟尼如来。当为众生宣说大集会正法。是时十方诸佛及诸菩萨。皆闻是言各各称赞。善哉善哉。释迦牟尼如来。能与众生利益安乐。及赞普勇菩萨。能于十方世界宣扬佛事。
　　尔时普勇菩萨。遍于十方世界。宣示诸大菩萨已。一弹指顷还复此土住立佛前。礼世尊足退坐一面。是时四方有四风神王来入会中。尽王舍城所有境界过百由旬。悉令清净无诸尘秽。帝释天主持金刚杵来入会中。诸魔外道慑然而视十方世界。于虚空中布大香云降大香雨。沉水栴檀不可为喻。又复雨众天华。所谓优钵罗华俱母那华。奔拏利迦华等。种种妙华。住于空中变成伞盖。又于佛上变作八万四千楼阁。一一皆是七宝所成。众彩杂饰殊妙庄严。又于空中现大宝座无量无边。一一座上悉皆有佛。现为众生宣说妙法。时彼三千大千世界六种震动。
　　尔时普勇菩萨摩诃萨。合掌恭敬前白佛言。世尊。以何因缘于虚空中。现斯瑞相甚为希有。而彼大地忽然震动。愿佛慈悲当为宣说。
　　佛言普勇。今此会中十方诸大菩萨。及天人龙神等皆悉来集。我今当为宣说正法。又复为诸外道。破彼邪心令归正见。以是因缘故现斯瑞。普勇当知。诸凡夫类虽得值遇如来应供正等正觉出现世间。不能于佛殊妙色相。起尊重心生难遭想。设得闻佛宣说正法。不能依法修行。复生取相起我慢心。暂得听闻妄生多解。而复起于易所得想。疑惑不信作如是言。如佛所说若契经若祇夜。我昔不闻知何所说。我今不能听受记念。我于诸法悉自了知。此人以是迷惑心故。恣己愚痴违背佛法作罪业因。自造经书撰集义理。于世间中而为正说作如是言。我所造集是巧便智。转劝他人使令修习。虽复以己所造经书劝人修习。设使种种方便。终不能令一补特伽罗而获利乐。于多生中自坏其身。业因缘故临命终时受大苦恼。普勇。此诸外道起迷惑心。生不正见不能解脱。如彼初生飞禽未生翅羽其何能飞。说能飞者是为虚诳。此外道辈若不回心归佛正法。其何能得究竟无上清净涅盘。彼常自计为涅盘者亦为虚诳。何以故。此外道辈造不正因起戒禁取。破坏自身断灭正法。坚着我见无由解脱。设得人身尚非胜报。云何实得清净涅盘。于其自身犹未能知。本何所来当何所往。生灭唐捐受诸苦恼。增长恶趣无有休息。我观是辈深可悲愍。
　　尔时世尊作是说已。告诸外道尼乾陀等言。汝等当知。阎浮提中有大珍宝。无能护者随意当用。我所宣说是大法聚。诸有求者无所吝惜。汝等若有疑惑及所希求当恣汝问。如来大悲一一为汝分别开示。
　　尔时诸外道尼乾陀等各从座起。合掌向佛作是问言。世尊。佛于长夜度诸众生令出轮回。云何众生生灭相续无有间断。我于是事不能了知。愿佛宣说。
　　尔时世尊即于会中。告药王军菩萨言。今此会中诸外道辈。以我大法光明威神照故渐能开解。被精进铠息疑惑心。能以此义问佛世尊。药王军。一切生者略有二种。一者久生。二者初生。譬如有人富贵自在。忽于一时以水沐发。复以鲜洁上妙衣服。而为严饰乃出其舍。时有贫人见已欣乐。即自还家亦沐其发。复以故衣洗濯令净。是人虽复多汲其水。濯彼故衣徒使疲劳。终不能令服饰新好。一切生中。若久生者同彼贫人。濯其故服终不能净。若初生者如彼富人。衣新好衣未生尘垢。
　　尔时诸婆罗门外道尼乾陀等。闻佛作是说已即白佛言。何者初生。何者久生。佛言彼六趣中相续展转。受苦众生名为久生。何以故。此等众生于六趣中。不生厌离不求解脱。时诸婆罗门外道等。复白佛言。世尊。如佛所说。久生众生于轮回中。受诸苦恼不能解脱。初生众生愿佛显示。作是言已。尔时忽有九十四千俱胝摩拏嚩迦。来入会中。于世尊前不伸礼敬。复无所问默然而住。是时药王军菩萨。见是事已即白佛言。世尊。何因缘故。今此辈等来入佛会。而不礼敬复无所问。其事云何。佛言药王军。此诸摩拏嚩迦是初生者。于佛世尊未有所问。是时彼诸摩拏嚩迦。即作是言。世尊。我等是初生者。佛言。如是如是。汝等初生如日初出。光明普照遍于一切。无量众生所共瞻睹。汝等久于佛道心已成熟。诸菩萨法昔已通达。虽名初生而久修习。是时九十四千俱胝初生摩拏嚩迦。即各踊身虚空从空中下。一一皆得圆满十地。
　　尔时药王军菩萨。合掌恭敬生希有心。前白佛言。世尊。此等众生得大善利。久已尽彼轮回苦恼具大精进。是名初生。今日见佛于刹那间即得解脱。是时诸婆罗门外道尼乾陀等众中有诸盲者。以闻法故忽见光明。各得观佛殊妙色相。见佛相已咸作是言。如来应供正等正觉。是最胜师我等归依。即起合掌生净信心。俱白佛言。我等今者得见世尊。佛言。汝等应当重复审谛。观佛如来殊善色相。汝等当知。汝等今者。诸善根力已成熟故得见世尊。又得听闻大集会法。是时诸盲外道。得是利已生大欢喜。各各皆发阿耨多罗三藐三菩提心。
　　尔时会中诸婆罗门外道尼乾陀等。闻佛说法。亦皆发阿耨多罗三藐三菩提心。证得无生法忍。悉皆圆满十地。即时又成大菩萨众。乃各踊身虚空高七多罗树。于其空中各现种种神通变化。及化种种华鬘璎珞。伞盖幢幡七宝楼阁等。住于佛上而为供养。各作是念。今我此身从佛智生。从正法生。一切如来是真归处。作是念已从空而下。礼世尊足退住一面。
　　是时会中有无数百千天子。见是事已。即说伽陀。
　　我佛大沙门　　得最上善利
　　于一切世间　　最尊无与等
　　三摩地愿力　　皆悉已具足
　　一切胜义法　　无余不知者
　　一切众生类　　无始轮回苦
　　佛善巧方便　　普令得解脱
　　婆罗门外道　　咸得大利乐
佛说大集会正法经卷第四
　　尔时药王军菩萨摩诃萨从座而起。益加恭敬。膝轮着地礼世尊足。礼已合掌前白佛言。世尊。以何因缘。此诸菩萨能于空中现诸神变。于如来前现诸色像。佛言谛听。药王军。此诸善男子。已得一切如来共所摄受。不久即成阿耨多罗三藐三菩提。处大法座转妙法轮。以法光明普照群品。以是因缘能为变化。
　　是时药王军菩萨复白佛言。如佛世尊于长夜中。度脱三界一切众生其数甚多。云何是等无有穷尽。佛言。善哉善哉。药王军。譬如有人以诸谷麦而为种莳。各各分别而无间杂。其后依时彼诸种子皆悉成熟。是人即时次第而收。若谷若麦亦无间杂。如是展转收已复种。种已复收无有穷尽。药王军。此诸众生亦复如是。业因缘故布诸种子。若善若恶无有间杂。后时成熟受诸果报亦无间杂。如是展转生已复生亦无穷尽。
　　药王军。诸有修习菩萨行者。能布一切善法种子。一一成熟。既成熟已即能出生一切善法。善法生已生大欢喜爱乐佛法。彼善法种虽经多劫终无能坏。药王军。当知是名初发心菩萨。而彼所得一切善法。聚集了知转倍增胜。虽复梦有所见。而能离诸怖畏。何以故。一切业障悉得清净。不造恶法离诸苦恼。恶境现前而不能动。若于梦中见大火聚光焰炽盛。菩萨见已不生怖畏。何以故。诸烦恼薪为智慧火之所焚烧。无能乱故。又于梦中若见大水。而不清洁彻底浊秽。菩萨见已亦不生怖。何以故。已尽一切所作业故。如牛撤轭而得自在。又于梦中持以利刀。自断其头复断他头。菩萨尔时亦不生怖。何以故。贪嗔痴法诸烦恼中而为根本。菩萨已断无所惧故。药王军。彼初发心菩萨于六趣轮回已得解脱。而复于中随顺受生。皆是菩萨以方便力。示现化度一切众生。而实菩萨常生诸佛清净刹中。一切如来所共摄受。
　　药王军。汝今当知。于后末世若有众生。能发回向菩提心者。是即安住一切佛智。得见诸佛圆满善法。永不复生诸疑惑心。药王军。我于无数百千那庾多劫。勤行苦行修诸善法。于一切法觉了自性。即得成就阿耨多罗三藐三菩提。既圆满已复以方便善巧智慧广说诸法。令诸众生得生诸佛清净刹中受胜妙乐。而能了知诸灭道法。了知胜妙诸根本法。了知胜妙善处法。了知胜妙神通法。了知胜妙善处寂灭法。药王军。所言灭者其义云何。药王军菩萨言。世尊。所谓法处。佛言。法处者何。药王军菩萨言。其法处者。所谓精进持戒二法。若已发起。若未发起。戒行具足。是名法藏。世尊。诸法从是法藏所生。佛言。善哉善哉。药王军。于如来前能答是义。药王军菩萨复白佛言。世尊。诸佛如来以何义故出现世间。佛言药王军。诸佛出世。为欲令诸众生持戒多闻得具足故。令悉了知胜妙乐处故。令于一切胜妙法门通达趣入故。入是法门已即能广修一切善法。以方便力增长善根。于世出世最胜妙法皆悉通达。药王军菩萨白佛言。世尊。云何名出世法。佛言药王军。出世法者所谓涅槃法。若了诸法自性。是即了知涅槃胜法。彼诸法者即正法蕴。若于是法如实而知。如实而证。于出世法中是为第一。药王军。诸异生类。于佛世尊深妙法中。自不生信趣向修习。亦复不能转劝他人。此等异生身坏命终。而无善法为所依怙。药王军。汝今谛听。我念往昔有一商人。为求利故借千两金。欲往他国而为贸易。其人父母以爱念故谓其子言。此等金宝非己所有。若自持往或时散失苦恼倍增后悔何益。是时其子反生恚恨不听是言。即负此金便往他国。既至彼已时分未久。其所负金皆已散坏。复无所得渐不能住。即便追悔生大苦恼。其人后时虽复还国不自归舍。以苦恼心生大疾病。时彼父母知子虽还不便归舍。又闻金宝皆已散坏。忧愁迷闷窃相谓言。此非我子是大恶友。破坏我族悉使贫匮。复致他怨何所依赖。我等今者作何方便得免斯苦。是时父母以忧苦故。厌己身命欲自殒灭。时彼商人既闻父母忧恼如此。即便还家向彼父母哽然而住。父母忽见其子。顿失前怒即同谓言。我子何能受斯病苦。我闻是事恐汝命终。汝今既来宽我忧虑。时彼商人告父母言。我身与心苦恼如是。支节痛逼命将不救。何以故。我于今时眼不欲视。耳不欲闻。心识迷闷众苦所集。设使父母如何救护。父母告言。我子于此勿生怖畏。汝命未尽我皆救汝。汝今苦恼必是虐疾。心识迷乱妄有所见。时子答言。我非虐疾亦无所见。诸可爱境皆不现前。唯见死苦大可怖事。定趣命终无能救者。父母告言。我子所苦。多是天神所持。世间诸有被执持者。皆诣天祠以求救护。若如是者方得脱免。子言可尔。是时父母持以妙香即诣天祠。既至彼已告守门者。引至天前焚香启愿祈求悔谢。时守门者谓父母言。汝若欲子病得脱免。天神欢喜。当设祭祀必获如意其所祭物。法应当须断一人命。及一钵戌方名为祭。是时父母闻彼言已共相谓言。我今若不祀彼天神。我子何由得免斯苦。然我今者家复穷困。何能办彼祭所须物。宜共还家作诸方计。既相议已即便还家。尽其家中一切所有。而为贸易得一钵戌。复共出舍诣一富人作是告言。我今求贷黄金少分。当期十日即便归还。若违是言过十日者。我皆以身为君婢仆。作是言已富人即与。时彼父母既得金已不复还家。即持是金而得一人。其所鬻人不知何作。即随其主诣彼天祠。至天祠已谓守门者言。我等今者持所祭物来祀天神。守门者言。汝当随意。时彼父母于天神前焚香启愿作如是言。愿我此子病苦得免。天神欢喜。言已即时以所祭人及彼钵戌。自手断命而为祭祀。其所祭人当断命时。既被持缚无所能避。唯念诸佛一称是言。那谟没驮耶。言已命断时彼天神受其祭已诳父母言。汝子所疾是我所执。我今放舍令子得脱。是时父母闻其言已。欢喜踊跃拜谢而出。父母相庆互相谓言。我子从今既得病愈。又复决定而得长命。我等今者虽复无金。可还富人当如本言。为彼婢仆而无所恨。是时父母方共言议。未及还家忽逢人告。子命已尽。时彼父母一闻是言。生大苦恼俱死躄地。佛言药王军。我观世间愚痴异生惑业所缠。不善知识共相集会。互为衰损亦复如是。此等异生身坏命终堕于恶趣。受大苦恼无能救护。
　　药王军菩萨白佛言。世尊。如佛所说祀天神者。此等异生死堕何处。佛言药王军。止不须问。药王军复白佛言。世尊。我等众中有乐闻者愿佛为说。佛言药王军。汝今当知。时彼父母既命终已。俱堕众合地狱受大苦恼。时彼子者堕炎热地狱中受大苦恼。彼天祠中为守门者。以导引故见作随喜。命终已后堕阿鼻地狱受大苦恼。药王军复白佛言。世尊。彼所祭人当生何处。佛言药王军。此人命终生三十三天。六十劫中受胜妙乐。药王军复白佛言。世尊。此人以何因缘得生于彼。佛言药王军。此人临命终时。纯善相应发净信心。归依如来一称那谟没驮耶故。是人即为深种善根。又复于八十劫中得宿命智。在在所生离诸烦恼息一切苦。
　　尔时药王军菩萨前白佛言。世尊。诸有众生。乐欲趣证涅盘法者。当修何行。佛言药王军。当修精进行勇猛坚固。药王军言。云何名精进行。又于何处而能发起。佛言。精进行者。于诸果法而不懈退。是名精进行。精进处者。所谓预流果名精进处。一来果名精进处。不还果名精进处。阿罗汉果名精进处。缘觉果缘觉智果名精进处。菩萨果菩萨智果名精进处。药王军。诸修菩提者。于如是等处。而能发起广大精进。
　　尔时佛告药王军菩萨言。我念往昔。于一时中有一摩拏嚩迦。于平实地才种一树。即生芽茎枝叶华果光润可爱。其树盘根广一由旬。于少时间悉皆具足。次复有一摩拏嚩迦。寄前树侧亦种一树根才置地。忽为大风之所偃拔。芽茎枝叶尚不能生。况复华果而能成就。彼次种树人见是事已。即移其树欲种他处。是时先种树人作如是言。云何于我平实地上而致破坏。彼次种树人言。我今自为移所种树。非特破坏汝平实地。如是往来互相诤竞。是时有人潜告于王。王既闻已敕令往捉。使者奉命奔至于彼。时二诤人各大惊怖。使者执持来至王所。是时王问彼二人言。汝等何故互相诤竞。先种树人具如实说。次种树者作如是言。大王当知。我为自无地土种植。暂于此人借地种树。我所种者为风所拔根不能固。至于芽茎枝叶华果皆不能生。此人种树于少时间即生芽茎。枝叶华果悉皆具足。又复盘根一由旬量。我见是事内自羞愧。即移其树欲种他处。彼获如意而复生嗔。以是缘故共相诤竞。愿王察我无赐罪罚。时王即敕召集臣寮。是时诸臣寮等有三十俱胝。闻王有命齐至王所。俱白王言。有何宣令。王言。汝等当知。今我国中适闻一事甚为希有。此有一人才种一树。于少时间即生芽茎。枝叶华果悉皆具足。又复盘根一由旬量。汝等颇曾见是事不。如我所见诸有树木。开华结果极甚疾者。亦半月分。或一月分。今此树者昔未闻见。汝等云何。是时臣寮中。有一人前白王言。我于是事亦未决定如实可信。如王所说我亦生疑。愿王更召此种树人。审谛而问知其实不。王即宣召先种树人而复问言。汝所种树于少时间开华等事当如实不。汝若虚妄我必罪汝。时彼人言。王如父母能生于我。我今对王何敢虚妄。愿王无疑是事诚实。王言。我昔未闻况复能见。我于是事如何生信。是时彼人复白王言。大王若或不信。愿王诣彼亲自观察。时王即与三十俱胝臣寮同诣树所。既至彼已即见其树枝叶滋茂果实繁多。见已生信叹其希有。王时于彼亦种一树。亦不即生芽茎枝叶况复华果。王既见已惭对臣寮。生大嗔恚即敕令伐。彼先种树诸力士等。咸遵王命持斧竞伐伐一树时有十二树同时复生。七宝庄严广大殊妙。时王见已转复生嗔。又敕令伐如是等树。时诸力士又共持斧伐十二树。伐此树时是处复有二十四树同时还生。彼一一树枝叶华果转复繁茂。又复皆有一命啄鸟游戏其上。众色严身音声清妙。时王见已复甚嗔恚。自索一斧欲断一树。斧所及处甘露流溢。时王见已便生信悔。敕令召彼先种树人。是时此人先被持缚。今方得解奔诣王所。王复问言。汝何缘故始种一树。即生芽茎枝叶华果。我令伐已生十二树。七宝庄严广大无比。如是又伐即复又生转倍于前。异鸟奇音甚为希有。我亦种树不即能生。况复华果庄严等事。是义云何汝当实说。彼人答言。大王。是我福德力之所致故。如是又言。大王。是我福德力之所致故。时诸臣寮闻是语已。皆大嗔怒咸作是念。如何此人对王自矜我福德力。即共责彼而作。是言。汝愚痴人如何对王自矜福德。若如是者汝莫胜王或与王等。尔时彼人向诸臣寮。稽首恭敬说是伽陀。
　　我不乐王位　　广集诸财宝
　　久发最胜愿　　成佛二足尊
　　我至涅盘界　　而不住寂灭
　　以方便愿力　　出现于世间
　　说法度众生　　咸令至彼岸
　　离缚而自在　　得最上安乐
　　我以宿业故　　今被王持缚
　　胜愿力既然　　我业尽销灭
　　尔时复有二十四俱胝金啄鸟。飞于空中出清妙声奏诸音乐。是时复有三万二千妙宝楼阁同时出现。一一楼阁其量高广二十五由旬。彼楼阁间一一别有二十五俱胝金啄鸟。翔集其上说是伽陀。
　　大王何故起恶心　　伐彼可爱即生树
　　佛神力故刹那间　　二六倍等复生长
　　王以我心亦种树　　不生芽茎及华果
　　见如是事信不生　　徒增烦恼起嗔恚
　　王善力故后生信　　当来定获最胜果
　　尔时王言。空中声者是大贤善。我本何心故生破坏。我今已信深自悔责。时王又闻空中作如是言。大王。彼先种树者。即当成佛出现世间为天人尊。王即仰问空中贤者。彼次种树人。以何缘故种树不生。空中答言。大王当知。此人广造罪业无少善根。以是缘故一切破坏。尔时彼王以善根力久成熟故。得见如是希有事已。又闻空中如是言等。发起增上最胜善心。是时即得安住十地平等善法。彼三十俱胝臣寮。亦以善根成熟力故。亦复安住彼十地法。
　　尔时药王军菩萨。闻佛世尊作是说已。生大欢喜叹未曾有。合掌恭敬前白佛言。世尊。昔时王等以何缘故。即得安住彼十地法。佛言药王军。彼王与臣。诸佛如来久已授记。皆得成佛。药王军当知。彼所种树皆是诸佛神力所现。我于今日复现是事。与彼昔时等无有异。
　　尔时世尊于众会中。从其面门放大希有八万四千净妙光明。彼一一光各有无数百千种色。所谓青黄赤白红紫碧绿。如是等种种色光。普照无边诸世界已。其光旋还右绕佛身。复从世尊顶门而入。
　　尔时药王军菩萨。合掌恭敬礼世尊足。而白佛言。世尊。何因缘故。放是希有广大光明普照世界。若无因缘。如来应供正等正觉不放光明。愿佛慈悲略为宣说。
　　佛言药王军。汝今见彼随方来者。诸世界中无数人众。咸来集此大众会不。药王军言。不也世尊。我今不见。佛言。汝当审谛重复观察。
　　尔时药王军菩萨承佛圣旨。四方上下皆悉观察。即于东方见一大树殊妙庄严。其量高广七千由旬。有二万五千俱胝人众。周匝围绕入佛会中。于佛世尊不伸问讯亦无所说。寂然无声住佛一面。南西北方上下方等亦复如是。尔时药王军菩萨见是事已。前白佛言。世尊。我有少疑欲伸请问。愿佛世尊为分别说。佛言药王军。汝今有疑恣汝所问。我当为汝一一开示。是时药王军菩萨复白佛言。世尊。今此四方上下世界。一一大树有诸人众。周匝围绕来入会中。寂无言说各住一面。何因缘故其事如是。佛言药王军。汝今欲知其事因缘。自可往彼随方世界一一亲问彼佛世尊。必当为汝如实宣说。药王军菩萨白佛言。世尊。我承佛旨今当自往随方世界问彼世尊。然我以何神力而能往彼。佛言。汝当以自神力往诸世界。吾复为汝神力加被。药王军菩萨即于会中。绕佛三匝已隐身不现。从是东方过九十六俱胝世界。到一世界名为月灯。彼有佛名月上境界。十号具足。有八十俱胝大菩萨众围绕说法。药王军菩萨既到彼已。即时头面礼彼佛足。合掌恭敬而白彼佛言。世尊。我于娑婆世界释迦牟尼佛所。见此东方。有一大树殊妙庄严。其量高广七千由旬。有二万五千俱胝人众。周匝围绕来入佛会。南西北方上下方等亦复如是。我不能知是事因缘。化主释迦牟尼佛。遣我来此自问其故。唯愿世尊为决所疑。
　　尔时月上境界如来告药王军菩萨言。善男子。彼佛会中所来大树广大殊胜。能于彼方施作佛事。彼诸人众从树所生。为显诸佛神通力故。
　　药王军菩萨复白彼佛言。世尊。是事希有我昔未闻。况复能见。又复世尊。今此会中无数人众住世尊前。周匝围绕无空隙处。此诸人众仅容其身。皆不能见彼二手臂。是事云何愿佛为说。彼佛言。善男子。此诸人众若行若住。或复屈伸皆悉无碍。药王军菩萨复白彼佛言。世尊。我所未了是义云何。彼佛言。善男子。汝今乐见此诸人众伸其臂不。药王军菩萨言。我今乐见愿佛显示。尔时月上境界如来。即于会中舒金色臂普示大众。是时在会百千俱胝人众。即各一时亦舒一臂。一一皆雨无数百千种香。所谓涂香末香等供养于佛。是时彼佛告药王军菩萨言。善男子。汝今见此人众各舒一臂雨众妙香供养世尊如是事不。答言已见。彼佛言。善男子。汝今当知。此诸百千俱胝人众。皆是化生如梦所见。
　　尔时药王军菩萨见是事已。即白彼佛言。世尊。此诸人众于须臾间各舒一臂。尚能雨彼无数妙香。何况尽令舒其二臂。雨是香等倍复甚多。彼佛言。如是如是。善男子。如此等类皆是如来神力所化不可限量。诸众生界亦复如是。若生若灭如梦如幻。一切有为皆无实法。药王军菩萨复白彼佛言。世尊。诸众生类有初生者。有久生者。彼佛言如是。药王军菩萨言。不知何者是名初生。又复何者得名久生。彼佛言。今此会中百千俱胝人众。适舒一臂各雨香者是为久生。彼娑婆世界释迦牟尼佛所。从树生者是为初生。药王军菩萨重白彼佛言。世尊。我今于此而欲复见彼初生者。愿佛显示。
　　尔时月上境界如来即时复舒右臂。是时四方有百千俱胝人众。上方下方亦各有二十五俱胝人众。同时而来入佛会中。亦复于佛不伸问讯亦无所说。寂然无声住佛一面。是时药王军菩萨前白彼佛言。世尊。云何是等无数人众。于刹那间来入佛会。亦各寂然住佛一面。彼佛言。善男子。此诸人众是初生者。不知生法。不知灭法。亦复不知老病死忧悲。爱别离。怨憎会等如是诸法。亦复不知苦及苦受不从苦生。于一切法非所修习。非所了知。云何于今能有所说。是故各各寂然而住。药王军菩萨复白彼佛言。世尊。如佛所说。此诸人众是初生者。不知此等从何所来。于一切法皆不能知。彼佛言。善男子。此等众生非业报生。非诸功巧所能造作。亦不由彼父母缘生。不从诸受相应所生。亦非过去业因缘生。亦不思念苦受等想。生已无住从如是来故无所说。乃于诸法不能了知。亦复不生我我所想。药王军菩萨复白彼佛言。世尊。此既名为初生者。为从何生。复从何灭。彼佛言。善男子。如佛所生彼如是生。如佛所灭彼如是灭。善男子。譬如有人违背王法。为王系闭久处牢狱。而彼狱中极甚黑闇。不为日光所能照烛。受大苦毒多生惊怖。是时其狱忽为火焚。四面炽然人皆惊唤。彼所系人尚未能出。时王闻已即遣力士。作诸方便令救。是人既得离彼狱火难已。而见于王王言赦汝。自今已往莫复更作如是罪犯。若更作者为彼系缚无有出期。善男子。如来亦复如是。已断贪嗔痴等一切烦恼。圆满一切出世善法。又能息除一切病苦。复以种种大悲方便。于六趣中救度一切受苦众生。一一皆令离诸缠缚。如彼日光破诸冥闇。灭诸罪垢生善作意。善男子。若久生。若初生。一切众生皆令解脱。是时彼佛说是法时。空中有声说是伽陀。
　　如来大悲者　　处清净刹中
　　从善法种生　　因果无所失
　　佛境界清净　　开微妙法门
　　以大悲方便　　度诸众生类
　　次第而开导　　皆令至涅槃
　　常寂静世间　　诸所作无染
　　自从无始劫　　若久生初生
　　三界六道中　　无数众生聚
　　佛悲愿力故　　咸归解脱门
　　若世出世间　　普得大利乐
　　尔时月上境界如来即于会中放大希有净妙光明。于其光中出广大声普震十方。复于声中出如是言。善哉诸佛神通力。善哉妙法功德力。善哉和合大集会。种种神变不思议。善哉宣说妙法门。一切众生得利乐。
　　尔时药王军菩萨见大光明。又闻空中作如是声。称扬赞叹合掌恭敬。礼彼佛足前白佛言。世尊。何因缘故放是光明。彼佛言。善男子。汝今见此会中诸初生者不。答言已见。彼佛言。善男子。此诸人众根缘成熟。即于是日闻我说法。一一皆当圆满十地。
　　尔时药王军菩萨即从座起。踊身虚空高八万由旬。是时复有八万俱胝天人。于虚空中雨诸妙华供养彼佛。时诸初生者。各各恭敬顶礼世尊。是时十方有诸菩萨。乃至一切龙神夜叉等又悉云集。时药王军菩萨于虚空中合掌。一心而向彼佛说是伽陀。
　　善哉佛神力　　放光出大声
　　三千世界中　　无有不闻者
　　三十二地狱　　受苦诸众生
　　得闻是音声　　苦恼皆停息
　　三界诸天众　　亦闻是音声
　　各起恭敬心　　欢喜而称赞
　　三千大千界　　普闻广大声
　　以佛大神通　　皆六种震动
　　三万俱胝数　　大海诸龙王
　　闻是大音声　　皆来至佛会
　　三万俱胝数　　诸啰刹娑王
　　闻是大音声　　皆来至佛会
　　二万五千数　　俱胝必隶多
　　闻是大音声　　皆来至佛会
　　毗沙门宫内　　无数诸夜叉
　　闻是大音声　　皆来至佛会
　　十方诸世界　　有百千俱胝
　　菩萨以神通　　皆来至佛会
　　月上境界佛　　为初生众生
　　欲说妙法门　　是故皆云集
　　尔时药王军菩萨。说是伽陀已。从空而下住立佛前。合掌恭敬白彼佛言。世尊。今此会中诸来菩萨。乃至一切龙王鬼神皆已来集。各各乐欲听佛说法。今正是时愿佛为说。彼佛言。善男子。汝今当知。此初生众已得远离一切罪业。梵行具足得大总持。一切善法皆已圆满。我今为彼说大法蕴时药王军菩萨复白彼佛言。世尊。此诸大众渴仰欲闻。愿佛为说。
佛说大集会正法经卷第五
　　尔时月上境界如来。告药王军菩萨言。汝等当知。一切众生有身皆苦。生老病死忧恼悲痛。怨憎会。爱别离。所欲不成就。如是等法悉皆是苦。逼迫众生不能解脱。此一切苦甚可怖畏。而诸众生于是苦义不闻不知。尔时会中诸初生者。闻佛说是诸苦法名。即皆合掌前白佛言。世尊。我等乐闻此诸苦义愿佛为说。佛言。诸善男子。非唯汝等乐闻。一切众生皆亦如是。诸初生者复白佛言。世尊。所言死者其义云何。佛言。诸善男子。所谓识灭身坏故名为死。一切众生命欲终时。有三种风而来破坏。所谓灭识风。动转识风。起识风。此三种风。众生命欲尽时。令识散灭动转改易。诸初生者言。世尊彼灭识风。云何能令众生识灭身坏。佛言。彼灭识风复有三种。所谓刀针大力。由是三种能灭其识。识既灭已身即破坏。诸初生者言。世尊。云何名身。佛言。身者所谓如幻如焰。又如重担。复如涎洟腐烂等物。诸无智者不能觉了。生为大苦由生发起。缘法聚集命根连持。而无其实非爱相应。如是等法假名为身。诸初生者言。世尊。云何名命。复何名灭。佛言。识所连持是名为命。业报衰谢识法离散。命根断绝身分破坏故名为灭。诸善男子。我今复为汝说身分所有。当知人身诸分筋脉有一俱胝数。有八万四千毛孔。有千二百身分支节。有三百八身骨。此等共成人身。复有八万四千族虫。如是生类同依人身。于人身中昼夜[口　　(一/巾)]食。而复诸虫互相食啖诸苦随生。如是八万四千族虫。其中有二大者。于七昼夜互相交斗。至第七日彼一虫死。又复一虫而共交斗。一虫死已一虫复生。如是展转。乃至人命断时。此诸虫类一切坏灭无所依止。诸异生类不能觉了。内外苦法相续生灭。老病死法皆不能怖。若顺若违互相交斗。如身二虫苦恼随生而不觉了。身坏命终都无所有。诸善男子。有一异生命将不久。有善知识来为安慰问其人言。汝现生中叵曾知见生老病死诸艰苦不。彼人答言。我曾知见。善知识言。汝今既自知见如是等苦。何不生厌起增胜心。于二世中种少善根。断诸恶法修诸正行。若能如是舍此报已。生他胜处离诸怖畏。以其善法为所依怙。况复世间诸有苦法。一一分明尽可观察。汝岂不闻。大地若击能发大声。善法若作有大胜力。是故于诸如来清净刹中种诸善法。所谓以其华鬘涂香饮食衣服卧具医药。供养如来及诸苾刍苾刍尼优婆塞优婆夷清净四众。如是供养是为于佛刹中种诸善种。当能出生一切善果。汝今于此遇大法王出现世间。若不种诸善根而无所益。时善知识为彼异生说伽陀曰。
　　如来出世间　　击广大法鼓
　　开微妙法门　　令一切趣入
　　广度诸众生　　归涅盘寂灭
　　汝今见是事　　何不起精进
　　尔时彼人亦说伽陀。答善知识言。
　　若愚痴无智　　复会遇恶友
　　广造染法因　　谓贪欲等事
　　起我见增盛　　破和合僧伽
　　毁坏于塔寺　　不深信三宝
　　但造众恶业　　不作善因缘
　　于一切时中　　常生诸过失
　　恼乱于父母　　不生孝敬心
　　出非法语言　　轻谤诸贤善
　　造此恶因故　　必堕地狱中
　　自受苦恼身　　无能救护者
　　可畏与众合　　炎热及阿鼻
　　如是诸狱中　　展转受诸苦
　　从是大狱出　　复入小狱中
　　谓刀兵莲华　　受苦而相续
　　如是大小狱　　有无数众生
　　随自业因缘　　轻重而受报
　　或百劫千劫　　或复更长时
　　恶业绳所缠　　无由能解脱
　　彼刀兵地狱　　纵广百由旬
　　不见彼狱门　　唯诸受苦者
　　百千俱胝数　　剑树与刀山
　　驱彼罪人登　　身分皆断坏
　　暂时虽死灭　　复被业风吹
　　即时还复生　　而受诸苦恼
　　地狱无边际　　众生亦无穷
　　以恶业因缘　　相续不间断
　　我造诸恶业　　定堕彼趣中
　　善知识今时　　听说所造业
　　我曾起贪心　　广造于舍宅
　　彩画复雕镂　　金宝以庄严
　　复置诸园林　　仓库及产业
　　畜牛马生类　　皆以为资具
　　父母及眷属　　内外数甚多
　　奴婢与妓人　　其数无有限
　　常令于昼夜　　动种种歌音
　　但纵己乐心　　不念于他苦
　　恃彼不富贵　　作种种庄严
　　凡所受用物　　悉金银珍宝
　　以香水澡沐　　复涂诸妙香
　　龙脑与栴檀　　及彼麝香等
　　香水澡沐已　　次第而严身
　　手钏及指环　　皆用珍宝作
　　以真珠璎珞　　而为项庄严
　　最上好真金　　复为耳珰等
　　身分庄严已　　顶戴诸妙华
　　苏摩那瞻波　　及诸异香者
　　复着妙好衣　　谓最上细氎
　　鲜白复清洁　　皆妙香所薰
　　饮食最上味　　甘美复馨香
　　侍者供所须　　暂无饥渴想
　　地敷好茵蓐　　履践而游行
　　左右有侍人　　自在复尊贵
　　如是广严饰　　而爱乐其身
　　常保惜护持　　不生破坏想
　　既富乐具足　　余复无所思
　　恣其染欲心　　造不善过失
　　眼贪于色境　　诸根亦复然
　　彼为过失因　　自不能觉了
　　见闻觉知处　　诸烦恼随生
　　于顺违境中　　起贪嗔痴法
　　柔软等诸触　　触身心起爱
　　彼爱想既生　　诸罪业皆作
　　我曾于一时　　无故害有情
　　以箭射鹿身　　令彼命断灭
　　但取其肉食　　不念后世中
　　果报自当受　　谁人能代者
　　我愚痴无智　　但资养其身
　　一日死苦来　　识灭身破坏
　　唯集诸苦恼　　无一可爱心
　　父母及诸亲　　相视不能救
　　良医妙药等　　亦唐设其功
　　徒增悲恼心　　无救济方便
　　我若命断已　　弃于尸陀林
　　为鸟兽诸虫　　充足而食啖
　　一切无所有　　空幻法现前
　　诸境悉皆空　　唯果报不失
　　是时无所托　　唯善法可依
　　如我造恶因　　当堕于地狱
　　广积罪业蕴　　后苦恼随生
　　于彼三世中　　破坏善法种
　　受想行二法　　以诸触为因
　　触故诸爱生　　而成忧苦缚
　　善法如良药　　能治贪爱心
　　贪等既不生　　诸恶不能作
　　我实无福慧　　虚受于人身
　　佛宣方便门　　布施持戒等
　　我不能自作　　不随喜见闻
　　正法不能听　　愚痴日增长
　　无明等烦恼　　随转而无穷
　　障善法因缘　　何由能解脱
　　迷惑心散乱　　无少时静住
　　烦恼火所烧　　受种种缠缚
　　于身无少乐　　乐法不暂生
　　命将不久时　　一切皆破坏
　　唯诸佛胜法　　能救苦众生
　　戒法真实门　　登者得大乐
　　如我所造业　　深自生追悔
　　今遇善知识　　是故如实说
　　尔时月上境界如来。告药王军菩萨言。善男子。诸异生类临命终时生大惊怖。苦恼其心无所救护。唯诸善法能为所依。殊胜果报而无所失。尔时彼佛即说伽陀曰。
　　众生作恶业　　定堕地狱中
　　饥时吞铁丸　　渴复饮铜汁
　　身出猛火焰　　恶业故自烧
　　身分皆破坏　　受惊怖大苦
　　彼不见乐境　　不闻正法名
　　唯苦逼身心　　一切皆非爱
　　众生作善法　　定生善趣中
　　善知识会遇　　劝导修善法
　　发生正信解　　具戒慧多闻
　　诸烦恼灭除　　而成正等觉
　　精进行最上　　佛出世所宣
　　策发诸善根　　不生于退屈
　　慈悲真梵行　　摄一切众生
　　自利复利他　　皆令得解脱
　　善男子谛听　　佛所说真实
　　出微妙法音　　令一切调伏
　　大悲心为父　　菩提心为母
　　善法为知识　　能救护众生
　　正觉出于世　　说最胜法门
　　方便化众生　　令住寂灭地
　　佛为大悲者　　最上世间尊
　　普观诸有情　　等同为佛子
　　平等无有二　　使一切归依
　　尔时彼佛说是法时。三千大千世界六种震动。时药王军菩萨合掌恭敬白彼佛言。有何因缘大地震动。愿佛慈悲当为我说。彼佛言。善男子。汝当四方观察有何所见。是时药王军菩萨承佛圣旨。即时四方观察。见此大地震动。于少时间而复破裂。有六十五俱胝人从地而生。
　　尔时六十五俱胝初生者。即皆合掌俱白佛言。我等从何所生。佛于会中指前初生者。告彼从地生者言。诸善男子。汝等见此诸人众不。答言已见。佛言。如彼所生汝等亦然。从地生者又言。此诸人众当应灭不。佛言。如是如是。彼等皆灭。诸善男子。非唯此众。一切有情悉皆归灭。是时先在佛会诸初生者。各起合掌白彼佛言。世尊。如佛所说生死二法。我等厌患非所爱乐。佛言。汝等既能厌患生死。云何不能发起精进。此诸初生者又白佛言。世尊。我等于如来前听受正法。见此菩萨声闻大众。有大神通威德具足。是我所乐。我等亦欲趣进修习远离生死。
　　尔时药王军菩萨复见有诸从地生者。即时与五百大菩萨。各各以自通力于其会中。又复踊身虚空高二万由旬。于其空中或现经行相。或现跏趺相。或现师子王步相。或现象王步相。或现诸异兽等步相。现如是等诸相已。复于空中作诸神变。时此菩萨等各有身光。于虚空中如百千俱胝日月光明。
　　尔时诸从地生者俱白彼佛言。世尊。何因缘故有是广大光明。及于空中现诸神变希有等事。佛言。诸善男子。汝等见诸菩萨住空中不。答言已见。佛言。此大光明是诸菩萨各各身光。此诸菩萨一一皆能现诸神通变化等事。是时药王军等诸菩萨众。即于空中出微妙声。俱白彼佛言。愿佛慈悲为诸众生宣说法要。若天若人得闻法者。皆得最上利益安乐。我等今时皆是如来大悲方便。精进愿力所建立故。愿佛于今显法光明普照世间。作是言已俱从空下住于佛前。彼佛告药王军菩萨言。善男子。汝今见此三千大千世界六种震动不。药王军菩萨言。已见世尊。然今我等不能了知。以何缘故有如是事。又复我今有少疑惑。欲问世尊愿为开决。彼佛言。善男子。汝今有疑恣汝所问。若过去未来现在三世等事。我当为汝一一如实分别演说。药王军菩萨白彼佛言。世尊。今此会中何故有八万四千天子众。八万四千俱胝大菩萨众。一万二千俱胝龙王众。一万八千俱胝部多众。二万五千俱胝必舍左众。以何义故如是等众其数甚多。彼佛言。善男子。汝今当知。此诸大众俱来集会。皆是于此听佛说法。即于是日获大利乐永出轮回。又复其中有得安住十地法者。有得安住涅盘界者。有得解脱老病死苦住安乐法者。有得解脱烦恼缚者。有得深入佛正法者。药王军菩萨复白彼佛言。世尊。如来善为一切众生作诸善巧。方便事业随顺摄化。云何是中而无懈倦。彼佛言。善男子谛听。如来起大悲心设诸方便。普摄有情皆令解脱常无懈倦。但诸异生愚于善法。虽遇如来不能亲近。听受修习不求解脱。善男子。如来今日于大众中吹大法螺。击大法鼓。出大法声。演大法义。若天若龙。乃至八部四众。及诸初生者。如是一切大众。咸于今日得大总持。圆满善法安住十地。普获利乐一切。皆是如来神通方便所作。令诸众生住精进地。得法具足如佛世尊。
　　尔时六十五俱胝数中。有五千初生者。俱从座起合掌向佛。而白佛言。世尊。我等有身而为重担。深为大怖何由解脱。又复一切众生处轮回中暂无寂静。所欲碍心不能了知。住黑闇地不能明了。唯愿世尊。摄受我等及诸众生。施以无畏令得安乐。劝请世尊宣说妙法。令诸少慧众生增长正慧。苦恼众生皆得解脱。世世所生见佛闻法。
　　尔时药王军菩萨向彼初生者。说是伽陀曰。
　　汝等乐欲闻正法　　先须饮食资身命
　　后起无畏广大心　　深得最上妙法味
　　彼初生者亦说伽陀。答药王军菩萨言。
　　汝尊者大智　　善调寂诸根
　　有广大名称　　一切皆爱敬
　　已圆满善法　　一切无不知
　　云何作是言　　饮食资身命
　　如我等意者　　饮食为过因
　　食已于腹中　　成种种杂秽
　　虽增长色力　　而恶法随生
　　三涂恶趣中　　当生大怖畏
　　诸众生罪业　　皆从饮食生
　　所有贪爱心　　由饮食所起
　　世间愚痴者　　生种种贪心
　　营广大田园　　舍宅楼阁等
　　诸妙好服饰　　及最上庄严
　　众妙宝七珍　　真珠璎珞等
　　象马及车乘　　奴婢数甚多
　　富贵虽暂时　　终归无常法
　　如其寿命尽　　流转诸趣中
　　正法不能闻　　善知识远离
　　假使四大洲　　为彼转轮王
　　七宝皆具足　　圆满千子众
　　富贵大自在　　勇猛复威严
　　一切所归依　　悉恭敬称赞
　　尽一生胜报　　是等亦无常
　　彼寿限既终　　善恶业随受
　　虽富有珍宝　　勇猛大威德
　　寿命若尽时　　自力不能救
　　尊者如我说　　一切无所依
　　唯诸佛如来　　是真所归仗
　　如父复如母　　能养育出生
　　平等而爱怜　　一切皆如子
　　譬日月光明　　普照诸冥闇
　　所有轮回苦　　断灭令不生
　　拔彼烦恼根　　使离诸怖畏
　　普令有情类　　证无上菩提
　　宣说正法门　　令住不退转
　　世间饮食等　　无利生过失
　　不得生诸天　　非为可爱果
　　于世间无乐　　当招极苦报
　　损减于寿命　　造不善业因
　　生富乐贪爱　　不能了无常
　　不造最胜业　　不了知妙法
　　不念离过失　　不住寂静心
　　寿命既尽已　　诸趣受诸苦
　　无常杖所打　　五欲绳所缚
　　苦恼而转增　　业报不能脱
　　过去业所照　　无救无所依
　　当识法灭时　　徒增悲恼怖
　　我宁以珍宝　　金银及玻璃
　　广施一切人　　终不生吝惜
　　我宁以身力　　为他人仆使
　　设经彼长时　　终不生疲倦
　　若起贪爱想　　广集诸珍财
　　及饮食上味　　我即生怖畏
　　愿尊者谛听　　如我等所言
　　假使彼诸天　　受胜妙乐报
　　以诸妙宝器　　盛种种上味
　　甘美复馨香　　食者生适悦
　　益天人身分　　色力及威力
　　彼受报若终　　一切皆非实
　　以是故我等　　不爱乐饮食
　　唯乐正法门　　求解脱众苦
　　远离贪爱缚　　得自在无碍
　　归依佛世尊　　大仙真圣者
　　汝尊者大智　　我恭敬顶礼
　　具广大慈悲　　众生皆乐见
　　汝名字何等　　愿尊为我说
　　若见闻随喜　　得诸根清净
　　尔时药王军菩萨复说伽陀。答初生者言。
　　汝今欲闻我名字　　彼一切名唯佛知
　　百千俱胝众初生　　彼名一一佛能了
　　彼初生者。又说伽陀曰。
　　我曾从佛亲听受　　初生久生一切名
　　唯汝名字最甚深　　未曾闻佛为广说
　　是时药王军菩萨复说伽陀。答初生者言。
　　当知我名字　　号为药王军
　　妙药救众生　　是故得其号
　　一切众生类　　种种病所缠
　　我以方便门　　随顺而救济
　　贪为病最大　　恼害于世间
　　由此病为因　　而生诸过失
　　嗔病如大火　　焚烧寂静心
　　唯甘露法药　　能除诸苦恼
　　痴病大可怖　　覆没智慧心
　　死堕恶趣中　　不得闻正法
　　由此三种病　　展转诸病生
　　益愚痴闇冥　　我皆施法药
　　普令离过失　　灭一切业因
　　息苦恼不生　　永绝诸怖畏
　　既得离诸病　　速见正觉尊
　　因我妙医王　　应病而授药
　　一切有情类　　常为火所焚
　　炽然不能息　　转生诸苦恼
　　贪欲为重担　　无有解脱时
　　嗔痴法亦然　　展转增过失
　　虽常负重担　　不求解脱门
　　复不念无常　　不思出离道
　　烦恼业随逐　　苦恼亦不知
　　众病逼其身　　不能求妙药
　　由无明因故　　诸行即随生
　　行等法既起　　贪爱生过失
　　诸行不究竟　　一切法皆空
　　无智不能知　　无由生正念
　　不修寂静行　　识灭苦恼增
　　经无数劫中　　不能得解脱
　　佛出现于世　　为彼天人师
　　如父母爱子　　开示正觉道
　　复雨大法宝　　普济诸群生
　　除彼邪智人　　不摄受正法
　　发菩提心者　　得入正法门
　　了一切行空　　于空亦无碍
　　若了空无我　　一切无所依
　　诸烦恼亦空　　远离诸过失
　　尔时诸初生者。复说伽陀言。
　　菩萨大悲者　　普救诸众生
　　精进大医王　　长时无懈倦
　　念彼轮回苦　　以功德摄持
　　我谛信归依　　起勇猛精进
　　尔时药王军菩萨。复为说伽陀曰。
　　汝等今当知　　佛为最上尊
　　世间出世间　　福智皆具足
　　具三十二相　　及众好庄严
　　以最上大悲　　广度诸群品
　　佛威容高显　　犹如妙高山
　　智慧无有穷　　复如彼大海
　　善开诸方便　　随顺化众生
　　瞻礼与归依　　皆得安乐果
　　尔时月上境界如来。出如迦陵频伽清妙音声普闻十方。又从面门出八万四千种种色光。所谓青黄赤白红紫碧绿。如是光明广大炽盛。普照三千大千世界。所有三十二大地狱。蒙光所照皆悉破坏。诸天宫殿光所照处广大明耀。如是光明。照于三千大千世界已。复于光中。出一切众生所有乐具现于虚空。作如是变化已。其光旋还绕佛七匝。复从彼佛顶门而入。尔时药王军菩萨复从座起。合掌恭敬白彼佛言。世尊。何因缘故。如是重复放大光明普照世界。尔时彼佛告药王军菩萨言。善男子。我于今日作大佛事。今此会中有诸众生得大利乐。以是缘故重复放光。药王军菩萨复白彼佛言。我有所疑欲当请问。唯愿世尊为我开决。彼佛言。善男子。如汝所疑当恣汝问。药王军菩萨言。世尊。何故此会诸初生者。世尊为现种种希有等事。复为宣说微妙法门。诸久生者。云何世尊不皆如是。岂此等类于佛正法不能了知。彼佛言。善男子。汝今何故作如是言。于如来前而伸请问。此不得名柔顺等语。何以故。如来于诸众生平等化度。随顺方便而为说法。诸有闻者皆获利益。具足得入诸总持门。一切功德皆悉成就。尔时虚空中复有无数广大殊妙七宝楼阁现于佛上。是时彼佛告药王军菩萨言。善男子。汝今见此殊妙楼阁不。药王军菩萨答言。已见世尊。彼佛言。汝今当知。此等皆是诸初生者所共变现。何以故。此诸初生者。皆于是日圆满一切善法。又复我于今日击大法鼓。有无数天人得法具足。无数地狱众生得离苦恼。复有无数众生。暂生正念归依佛智皆得解脱。彼佛说是语时。会中有九万九千俱胝久生众生。证得须陀洹果得法具足。断除业障远离众苦。如此等类皆从如来正法出生。
　　尔时东方有五十俱胝殑伽沙数诸菩萨众来入彼会。南方有六十俱胝殑伽沙数诸菩萨众来入彼会。西方有七十俱胝殑伽沙数诸菩萨众来入彼会。北方有八十俱胝殑伽沙数诸菩萨众来入彼会。下方有九十俱胝殑伽沙数诸菩萨众来入彼会。上方有百俱胝殑伽沙数诸菩萨众来入彼会。是时药王军菩萨白彼佛言。世尊。云何虚空周匝皆作赤黑二色。彼佛言。善男子。汝今不知如是因缘。答言世尊。我不能知。彼佛言。唯佛如来而自知察。善男子。汝今当知。诸方世界各有若干俱胝殑伽沙数诸菩萨众来入佛会。如是诸菩萨众随方来已。从空而下住立佛前。礼彼佛足各住一面。是时药王军菩萨白彼佛言。世尊。何因缘故又复有此大菩萨众而来集会。彼佛言。善男子。此诸菩萨大众集会。皆以初生者为缘而起发故。彼佛作是言时。所有会中诸初生者。即时皆得诸法具足安住十地。又复彼佛会中无数修菩萨行者。皆得安住诸菩萨法。得大神通见闻随喜。一切众生皆获利乐。诸有已住菩萨地者。不复退转增胜坚固菩萨行法。佛说此经已。普勇菩萨等诸大菩萨。阿惹憍陈如等诸大苾刍。乃至世间天人阿修罗等一切大众。闻佛所说皆大欢喜信受奉行。


