佛三身赞一卷


宋元入藏诸大小乘经
佛三身赞一卷
宋西天三藏朝散大夫明教大师法贤奉诏译


　　

佛三身赞
法身
我今稽首法身佛　　无喻难思普遍智
充满法界无挂碍　　湛然寂静无等等
非有非无性真实　　亦非多少离数量
平等无相若虚空　　福利自他亦如是
报身
我今稽首报身佛　　湛然安住大牟尼
哀愍化度菩萨众　　处会如日而普照
三祇积集诸功德　　始能圆满寂静道
以大音声谈妙法　　普令获得平等果
化身
我今稽首化身佛　　菩提树下成正觉
或起变现或寂静　　或复往化于十方
或转法轮于鹿苑　　或现大光如火聚
三涂苦报悉能除　　三界无比大牟尼
回向
如是佛身无漏智　　我常信解净三业
以无量慧大福行　　一心垂愍诸群生
以今颂赞三身佛　　所获无漏功德种
愿我速证佛菩提　　尽引众生归正道
佛三身赞
御制释迦牟尼佛赞

如来胜相遍十方　　具足万行显微妙
顶髻圆光无不照　　无量无碍性恒存
比如大海纳百川　　一滴遍涵诸水味
又如海水起诸泡　　一泡中含一海体
须弥微尘纳芥子　　一毫偏摄於大千
大威大智大神通　　甚深甚广甚方便
能立最胜之大法　　演说无量最上乘
犹如大风吹海波　　散作甘雨遍世界
一点沾满於尘刹　　今溥清净悉清凉
法云大周於十方　　妙具种种之胜色
普护众生无露迹　　如八宝盖胜吉祥
有如雷音海潮音　　远震十方无所碍
世人有耳悉能听　　由闻以入观一同
咸悟圆觉及妙觉　　善巧方便出世间
徵心演法显真如　　五阴六入亦如是
一心万行之本源　　真心自性恒冥寂
领者由凡而入圣　　解者超断以除缘
以登信心为实心　　以寂静境为真境
以大智海为性海　　以慧妙国为住持
以法身而体色身　　以无相而摄有相
智身光明如日月　　照临随现於世间
众生心性亦如是　　一切与佛无分别
若能断除诸障垢　　自然获此智慧心
令彼凡夫悉解脱　　如渴饮水成醍醐
若能精进无退转　　坚固心等金刚山
诸善男子善女人　　及诸声闻与缘觉
闻是真谛诵赞叹　　欢喜乐受作思惟
无量无边消劫尘　　口变无等甘露味
如是功德不思议　　庸愚俱至妙菩提
随缘感应无不周　　愿使众生皆成佛


