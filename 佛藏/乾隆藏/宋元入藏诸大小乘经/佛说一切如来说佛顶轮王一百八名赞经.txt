佛说一切如来说佛顶轮王一百八名赞经一卷


宋元入藏诸大小乘经
佛说一切如来说佛顶轮王一百八名赞经一卷
宋三藏传法大师施护奉诏译


　　

佛说一切如来说佛顶轮王一百八名赞经
　　尔时一切如来。说无量功德大明咒主转轮王一百八名。即说赞曰。
　　归命最上师　　一切世间主
　　恒怀大慈悲　　显扬大名称
　　十力大丈夫　　福德超三界
　　具足一切相　　天人常恭敬
　　摄受诸众生　　与作大福聚
　　复名大自在　　一切佛顶王
　　转一切咒轮　　成就正法句
　　圣智善通达　　一切悉解脱
　　恒为大主宰　　出过一切天
　　为大禅定像　　平等视众生
　　具足无边智　　无实无不实
　　无一亦无二　　号曰大仙天
　　世所甚希有　　本来寂灭相
　　清净而无垢　　善入无尽性
　　廓然无怖畏　　不断亦不破
　　无想亦不空　　能舍于万有
　　不着如虚空　　妙色即空色
　　善相为善瑞　　寂静常决定
　　善意生妙梵　　为彼天中像
　　自在广无边　　功德无边量
　　心口难思议　　无等无等等
　　真像广无边　　究竟无能胜
　　无边世界中　　一切皆恭敬
　　一切咒像主　　此像未曾有
　　善像难有像　　天眼及三眼
　　真实三解脱　　实语实寂静
　　实法住实际　　思惟妙法身
　　湛然常坚久　　无垢性决定
　　风天与月天　　日光及妙意
　　文字三六字　　一咒一字王
　　一智一切智　　自在大自在
　　梵天那罗延　　一佛一法相
　　一天居一众　　一定一相应
　　一切世间中　　高谈众妙法
　　以此神通光　　化光一切处
　　大光威德力　　为一切天主
　　一切佛法主　　一切法智主
　　无尽功德聚　　是名一百八

