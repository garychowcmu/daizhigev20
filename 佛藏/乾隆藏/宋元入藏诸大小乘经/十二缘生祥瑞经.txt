十二缘生祥瑞经二卷


宋元入藏诸大小乘经
十二缘生祥瑞经二卷
宋西天北印度乌填曩国三藏传法大师施护奉诏译


　　

十二缘生祥瑞经卷上
　　如是我闻。一时世尊。在大众中。结跏趺坐。时诸大众。恭敬围绕。瞻仰如来。即于佛前。而说颂曰。
　　顶礼佛德海　　真实正遍知
　　过去及未来　　敷演缘生法
　　世间虚妄见　　颠倒苦沉沦
　　烦恼业无边　　愿佛为宣说
　　尔时众会。无量百千。若人若天。而白佛言。今此大众。及于未来。乐闻深法。唯愿演说。
　　尔时世尊告诸大众。善哉善哉。应当谛听。今为汝说。诸善男子。若欲了达十二缘生吉祥瑞应。谓从无明乃至老死。轮转次第。于十二月。各生祥瑞。而乃有异。始十月乃至九月。又从一日乃至十五。试于祥瑞。快乐忧苦。其事非一。
　　诸善男子。此十二支。始从宝沙(十)么洗(月)。一日无明。二日老死。三日生支。四日有支。五日取支。六日爱支。七日受支。八日触支。九日六入。十日名色。十一识支。十二行支。
　　又从么佉(十一)么洗(月)。一日行支。二日无明。三日老死。四日生支。五日有支。六日取支。七日爱支。八日受支。九日触支。十日六入。十一名色。十二识支。
　　又从叵啰虞(二合)那(十二)么洗(月)。一日识支。二日行支。三日无明。四日老死。五日生支。六日有支。七日取支。八日爱支。九日受支。十日触支。十一六入。十二名色。
　　又从载怛啰(二合正)么洗(月)。一日名色。二日识支。三日行支。四日无明。五日老死。六日生支。七日有支。八日取支。九日爱支。十日受支。十一触支。十二六入。
　　又从吠(无每反)舍佉(二)么洗(月)。一日六入。二日名色。三日识支。四日行支。五日无明。六日老死。七日生支。八日有支。九日取支。十日爱支。十一受支。十二触支。
　　又从[口　　爾](仁祭反)瑟吒(二合三)么洗(月)。一日触支。二日六入。三日名色。四日识支。五日行支。六日无明。七日老死。八日生支。九日有支。十日取支。十一爱支。十二受支。
　　又从阿(引)沙(引)姹(四)么洗(月)。一日受支。二日触支。三日六入。四日名色。五日识支。六日行支。七日无明。八日老死。九日生支。十日有支。十一取支。十二爱支。
　　又从室啰(二合引)嚩那(五)么洗(月)。一日爱支。二日受支。三日触支。四日六入。五日名色。六日识支。七日行支。八日无明。九日老死。十日生支。十一有支。十二取支。
　　又从婆(引)捺啰(二合)婆捺(六)么洗(月)。一日取支。二日爱支。三日受支。四日触支。五日六入。六日名色。七日识支。八日行支。九日无明。十日老死。十一生支。十二有支。
　　又从阿湿嚩(二合)喻若(七)么洗(月)。一日有支。二日取支。三日爱支。四日受支。五日触支。六日六入。七日名色。八日识支。九日行支。十日无明。十一老死。十二生支。
　　又从迦哩底(二合)迦(八)么洗(月)。一日生支。二日有支。三日取支。四日爱支。五日受支。六日触支。七日六入。八日名色。九日识支。十日行支。十一无明。十二老死。
　　又从么(引)陵誐(二合)尸哩沙(二合九)么洗(月)。一日老死。二日生支。三日有支。四日取支。五日爱支。六日受支。七日触支。八日六入。九日名色。十日识支。十一行支。十二无明。
　　每月十三。亦如三日。每月十四。四日同之。十五五日。准理亦然。

　　注云。有支顺转。积日逆流。黑白月余。如经广说。
　　尔时世尊。告诸大众。若复有人。于十二支。审谛观察。忆念不忘。了知忧喜。若无明支。此日生时。于第九日。及第九月九年有难。若非命尽。快乐有财。眷属不和。无病多言。寿八十一。卒于行日。
　　行日生子。第八日月。八年有难。若非命终。获大富贵。兄弟唯二。命长少病。德行知法。朋友众多。工巧艺能。寿八十八。卒于识日。
　　识日生子。第五日月。五年有难。若非命终。偻儸勇猛。恒乏财宝。见者欢喜。寿六十四。卒于名色。
　　名色日生。第六日月。九年十年。逢于难事。若非命尽。少病多冤。有子短寿。贫乏恐怖。得后富贵。爱乐惠施。寿年八十。卒于六入。
　　六入日生。于第五日。三四月内。八年十年。逢于灾难。若非寿尽。憎嫉多病。贫乏勇锐。爱味悭贪。寿六十四。触日而卒。
　　触日生子。第二五日。三九月内。九年有难。若非命终。疾患恒时。巧言知法。贼奸我见。有财妒色。寿六十四。卒于受日。
　　受日生子。二日十日。于二八月。八年有难。若非命终。恒大居尊。富贵胜善。二妻多财。工巧艺能。寿命六十。卒于爱日。
　　爱日生子。于第十日。第三五月。九年有难。若非命尽。豪富第一。子孙众多。少病多冤。寿六十四。卒于取日。
　　生于取日。第九日内。二八九月。九年有难。若非命尽。轻慢难降。朋友暴恶。多积冤家。为非犯戒。寿六十四。有日乃卒。
　　生于有日。至第九日。二月八月。九年有难。若非命尽。贪他妻女。寡睡豪族。处长主军。寿命六十。生支日卒。
　　子育生支。于第五日。九月九年十年有难。若非命尽。富贵多病。护国崇德。寿年七十。老死日卒。
　　老死日生。于第二日。第九月内。九年有难。若非寿尽。愚痴迷乱。贪嗔盗贼。聪慧性利。眷属和顺。冤家众多。寿六十四。无明支卒。已上比试。祥瑞事讫。
　　尔时世尊告诸大众。若复有人。无明日病。是夜叉难。应善护持。第五夜差。行日得病。于第三日七日有难。第二夜差。识日得病。第五日难。第七夜差。名色日病。于第三日五日有难。即于彼夜死活不定。
　　六入日病。于第三日四日有难。第十夜差。触日得病。第三日难。第八日起。恒患长命。受日得病。第五日难。第九日起。十个月患。爱日得病。于第八日十日有难第十九日死活不定。
　　取日得患。当日有难。第十日卒。
　　有日得患。至第三日九日有难。恒患不差。生支日患。五日有难。第八日起。至十二日。有难得差。
　　老死支患。至第三日七日有难。彼起得差。
　　尔时世尊告大众言。若复有人于出行时观十二支应知善恶。无明日行东去。安乐平善。速回南行。诤讼获所求事。西方行时闻不可意。北方得闻顺美爱声。
　　行支日出东去。平善得回无滞。南去忧恼安乐得回。西去路获丰足饮食。北去平善安乐得回。
　　识日东行。途路苦辛。南方行时。得回本处。西行诤讼。所获虚耗。北行获利。本处得回。
　　名色东行。吉祥富贵。南方行时。百事圆满。西方行时。皆遂所求。北方出行。途路苦幸。
　　六入东行。获于财利。南行吉祥。遂意得回。西方行时。所愿具足。一切成就。北方行时。所求皆得。
　　触日东行。财物散失。南行安乐。西方行时。诤讼惊怖。北方速回。增长财利。受日东行。忧恼惊怖。过去得免。南方行时。惊怖诤讼西方行时人卒闻信北方行时。获利遂意。闻信不悦。
　　爱支日行东方得财南行利寡。本处速回。西方行时。人卒获信北方遂意自在快乐。
　　取日行时。东行惊怖。途路苦辛。南行安乐。西方行时。微少怖畏。北方行时。所求皆获速回本处。
　　有支东行。辛苦怖畏南方出行。速达本处。获利遂意。西方出行。诸事增长。本处速达。北方得利本处速回。
　　生支东行得财破坏南行称意。西方行时。得达本处。北行获财。
　　老死东行。速疾得回。南方行时。得闻爱言。西行怕怖北方行时。安乐本处。平善得回。出行已讫。
　　时诸大众。复白佛言世有盗贼。云何了知尔时世尊。告大众言。若欲了知劫盗等事。应当审谛十二有支。诸善男子。若无明日贼来。北方财物散失。舍东来入贼心毒害彼贼发少住处不远。至九日内。决定得财。
　　行支日盗。相貌赤黄。着衣故旧。彼盗获罪若来东方自雪其事。
　　若识支盗人出自舍黄赤发少。外说人闻。财物却得。
　　名色支日贼二兄弟面形发黑。内一人丑。白头工巧。至二十一。财宝却得。六入日盗。出于自舍。形色黄赤。妒恶大目。近水路来。藏之舍近住处眷属。至第二日。得失疑惑。财物不定。
　　触支日盗。出于自舍。形长发黑。数来欢喜。痴常似哭。若有诤竞。财物却得。受支日盗。聚落中来。内有一人。家犬色黑。至二十日。贼决定获。
　　爱支日盗。彼人西来。别聚落住。形长见喜。家犬足黑。同人诤竞。谈论彼人。决定非虚。取支日获。
　　取支日盗。从南方来。内一人诤。其事谈说。财决定得。
　　有支日盗。从东而来。辞辩偻儸。奸诈多疑。自眷属说。
　　生支日盗。三人同行。二人外来。一人自亲。速疾求之。财宝却得。
　　老死支盗。从北方来。形首皆修。齿缺首白。至二十五日。财物却获。说贼盗竟。尔时众会。俱白佛言。支分眴动。其事云何。
　　佛告大众。若复有人。欲知此事应当审谛十二缘生了知未来所有忧喜。决定非虚。
　　复有男女。于无明支。左目眴时。父母惊怖。
　　行支左眴。有喜遂心。
　　识支左眴。于所求事。和舍称意。
　　若名色支。左目眴动。获于财物。
　　六入支日。左目眴时。父母不悦。
　　触支日眴。必有诤论。
　　受支日眴于所求事。和合遂意。
　　于爱支日。左目瞬时。有骨肉来。
　　若取支日。左目眴时。所求皆获。
　　有支日眴。诤论事起。
　　若生支日。左目眴动。得远音信。
　　于老死支。左目眴时。一切所求。和合如意。若复有人。观察十二。皆悉了知。于无明支右目眴动。父母惊怖。
　　于行支日。右目眴时。于一切事。皆获遂意。于识支日。右目眴时。有诤论事。于名色支。右目眴时。而获新衣。
　　六入支日。右目眴时。财物破散。
　　于触支日。右目眴时。获于财物。
　　受支目眴。有悲泣事。
　　爱支日眴。财物少散。
　　于取支日。右目眴时。多获珍宝。
　　若有支日。右目眴时。诤论失财。求之却得。
　　若生支日。右目眴时。或望人来若求财物。希必来至。
　　于老死支。右目眴时。有喜庆事。和合成就。目瞬已竟。
十二缘生祥瑞经卷下

　　注云。有支顺转。积日逆流。黑白月余。如经广说。
　　尔时众会。无量人天白世尊言。乌鸟鸣吟。时来不定。如何了知。愿佛演说。
　　尔时世尊告诸大众。若复有人。于十二支。审谛观察。了知忧喜。若无明支日。乌鸣于右。妻女见喜。乌鸣在左。行人必来。
　　于行支日。右鸣安吉。左鸣获财。
　　于识支日。右鸣所望必得遂意。左鸣所望皆不成就。
　　于名色支。右鸣得财左鸣囹圄。
　　于六入支。右鸣惊怖左鸣诤讼。
　　于触支日。右鸣惊怖。左鸣家人至。
　　于受支日右鸣称意。左鸣获信。散失财物。
　　于爱支日。右鸣安乐。左获善信。
　　于取支日。右鸣苦辛。左获安吉。
　　于有支日。右鸣人问。左鸣安吉。于生支日。右鸣所求和合遂意。左鸣得信。财物破散。
　　于老死支。右鸣无患。左鸣破坏。财物少许。尔时世尊告众会言。若复有人。于无明支。乌鸣北方。必获来信。
　　于行支日。乌鸣北方。有喜事获。
　　于识支日。鸣北安吉谐和遂意。
　　于名色支。北方鸣时。闻悦意事。
　　于六入支。乌鸣北方。获路远事。财宝去遥。必非和合。
　　于触支日。乌鸣北方。有诤讼起。
　　受支日鸣北方安吉。
　　爱支北鸣。远离系缚。
　　取支北鸣。卒事获信。
　　有支北鸣。衣物必获。
　　生支北鸣。人来问事。
　　老死北鸣。一切安吉。
　　时诸大众白世尊言。心齶上眴。云何了知。
　　尔时世尊告大众曰。若复有人。于十二支。忆念不忘。悉皆了达若无明支。
　　[鹵　　咢]上眴动。大圣者至。
　　行支日眴。家长安和。
　　识支齶眴。圣者必来。
　　名色支眴。多获财物。
　　六入支眴。心起烦恼。
　　触支齶眴。适意庆快。
　　受支日眴有惊怖事。
　　爱支日眴。增长家财。
　　取支日眴。中一人夭。
　　有支日眴。圣者来至。
　　生支日眴。盗贼必至。
　　老死支眴。家内和合。
　　若复有人。观十二支。了知忧喜。于无明支。心上眴动。诤讼烦恼。
　　行支日眴。获于财物。
　　识支心眴。有惊怖事。
　　名色心眴。父母欢喜。
　　六入支眴。于所求事。和合现前。
　　触支心眴。父母惊怖。
　　受支心眴。南行禳之。乃可宜吉。
　　爱支心眴。获大忧恼。
　　取支心眴。有恶人至。
　　有支心眴。有忧悲事。
　　生支心眴。必大怖畏。
　　老死支日心上眴动。老者必卒。
　　尔时大众复白佛言。此十二支。有此祥瑞。于日用事。未能了知。复云何行。唯愿宣说。
　　尔时世尊告大众言。若复有人。于无明支及。行支日。聚会筵设。修饰田宅。问事见贵。洗头等吉。澡浴作衣。宜勿用之。
　　于行支日。求事听法。习学弧矢。收伏冤贼。澡浴亲贵。皆宜善用。洗头有患。作衣退败。慎勿用之。
　　于识支日。王受灌顶。伏冤收军。修营聚落。州府舍宅。成就皆吉。洗发咽项。造衣宜用。澡浴惊怖。切宜慎之。
　　若名色支。诸所作事。及常住事。剃除发爪。财物收藏。皆善宜用。洗头色变。澡浴惊怖。若作衣时。获喜速破。
　　六入支日。王受灌顶。修治聚落。圆满成就。他人勿拜。迁动新宅。财物远离。收护获罪。若澡浴时。父母惊怖。若洗头时。名称无怖。
　　于触支日。作善不成。恶事害人。罪犯速成于取支日。一切所为。父母惊怖。澡浴作衣。爱人非久。必有血光。作衣未浴。宜勿着之。
　　于受支日。所求事喜。交易布施。修治精舍。吉庆宜用。洗头惊怖。获不遂意。若作衣时。所希非难。宜对友人着之前吉。
　　于爱支日。资具珍宝。宜收护吉。轻微急速行用大忧。洗头发败。作衣满足。
　　于取支日。小儿剃发。所为轻事。皆宜用之。师度弟子。剃除髭发。服药和合。送客嫁娶。吉庆富贵。澡浴获财。作衣逢喜。
　　于有支日。结识交友。及一切事。诤讼远离。洗头勿用。作衣澡浴。皆宜吉庆。
　　于生支日。修饰舍宅。及鞍马库藏。见贵臣主。皆吉宜用。澡浴远行。亦宜用之。及洗头喜。作衣非久。宜当日着。
　　老死支日。所起恶事。富者财散作于利益及论义事。远离诸非。洗头速获。饮食多美。澡浴心恼。作衣长久。
　　于是众会白世尊言。足眴地动。乌吟犬吠。油火鼠伤。善恶未了。愿为演说。
　　尔时世尊告大众言。若复有人。于十二支。忆念审察。当知善恶。所以者何。于无明支日。足眴有喜。
　　于行支日。足眴主事不吉勿用。
　　识支名色。此日诤论。
　　六入支日。足眴人卒。
　　触受爱支。此三足眴。诤论事起。
　　于取支日。足眴人卒。
　　于有支日。足眴获衣。
　　生支足眴。贼难病怖。
　　老死支日。若足眴时。获悲恼事。
　　复次。观察十二有支。于无明支日。足眴动时有劫盗至家犬吠时人来问远。衣烧无事。若鼠啮衣。危难来至。若有乌鸣。家人来问。衣油污时。人卒获信。若地动时。王恩普降。
　　于行支日。足眴动时宜出行吉。若犬吠时。有少王事。若有乌鸣。善信必至。及见血光。衣烧获喜鼠啮衣时。获大富贵。衣油污时。财物多获若地动时。饥馑劫杀。外国来侵。于识支日。足眴动时。有非人至。有犬吠时有贼盗至。及获财物。有乌鸣吟。诤讼事起。若衣烧时。而有所得。若鼠咬衣。财失却得。油污衣时。父母惊怖。有地动时。二王吞并。名色支日。足眴获财。不求自至。犬吠人卒。若乌鸣吟。有爱人至。衣鼠伤时。财失却来。衣烧有喜。衣若油污。大人思念。有地动时。有冤贼起。除剪国静。
　　六入支日。若足眴时。友人远至。家长安吉。犬吠诤讼。乌鸣人来。作和合事。鼠伤衣服。有人水没而卒。若衣烧损。诤讼获财。衣若油污。有惊怖事。有地动时。老者卒矣。
　　于触支日。若足眴时。喜事得闻。家犬吠时。盗贼来至。乌鸣惊怖。衣鼠损时。获于财物。衣火伤时。表于人卒。衣油污时。获眷属喜。地动诤论。
　　于受支日。足眴动时。出行宜吉。家犬吠时。有圣者至。衣鼠伤时。必得见主。衣火伤时。有少事起。油污衣时。得不可意。有地动时。远信必至。
　　于爱支日。足眴获财。犬非时吠。必有嗔讼。若乌鸣吟。闻于子信。鼠伤衣时。必有人卒。火伤衣时。得于财物。衣油污时。有吉庆事。有地动时。冤贼必起。及有使命。从东而来。
　　于取支日。足眴获罪。人卒有信。犬非时吠。有诤讼事。乌鸣吟时。有眷属卒。衣鼠伤时。有饥馑至。衣火损时。必有所获。衣油污时。散失财物。有地动时。即外处来侵。于有支日。足眴动时。贼来闻信。犬吠非时。土地不宁。若乌鸣吟。必获于财。衣鼠伤时。家贼必至。衣火损时。获美饮食。衣油有喜。地动丰熟。
　　于生支日。足眴动时。远乘速至。犬非时吠。有喜悦事。乌鸣吟时。无事安和。鼠伤衣服。广得财物。火损衣时。什物增长。衣油污时。有喜必来。若地动时。有军兵至。老死支日。足眴动时。诤论事虚。犬吠非时。友人远至。乌鸣吟时。有诤讼事。衣鼠损时。财物散失。火伤衣时。有囹圄难。衣油点染。诤论事至。有地动时。难处东方。
　　尔时世尊复告大众。若复有人。于此缘生十二有支。思念不忘。必能了远忧喜等事。若无明支日。宜获财物。
　　于行支日。收舍财物。
　　于识支日。宜学艺能。
　　名色支日。为眷属吉。
　　六入支日。结识事吉。
　　若触支日。宜破冤事。
　　于受支日。宜嫁娶事。
　　于爱支日。奉王命事行禁非法。
　　于取支日。宜知上事。
　　老死支日。起非法业。正行勿用。
　　时诸大众白世尊言。此十二支。于卜问时。云何行之。
　　尔时世尊告众会言。若复有人。于无明支日。欲求卜问。获于财物。鞍马皆吉。眷属聚会。不永勿用。
　　于行支日。宜卜问事。出行食饮。思子念友。说法皆吉。
　　于识支日。若卜问时。事勿动喜。结识知友。不起烦恼。事说成就。灾难息除。名色支日。若卜问时。有怖烦恼。事散遍普。骨肉离别。
　　六入支日。行卜问时。获财礼事。及妻室悦。女男分贵。
　　于触支日。卜问有诤。贼怖忧恼。非理患难。眷属不和。
　　于受支日。求卜问事。多获财宝。饮食衣物。妻室悦意。庄严具足。
　　于爱支日。求卜问事。心思构画。虚妄所求。皆非成就。
　　于取支日。求卜问事。见者欢喜。称赞护持。座兼所乘。财获多喜。
　　于有支日。求卜问事。获怖王法。破坏忧恼。骨肉离散。
　　于生支日。求卜问事。获大财物。一切谐和。圆满成就。朋友欢喜。珍重称赞。于老死支。求卜问事。虚妄善恶。破坏星散。无有精华。事虚大忧。贪嗔数起。
　　尔时世尊。说是法已。告诸大众。若复有人。审谛观察十二缘生。了达善恶忧喜得失应画转轮图写分明。谓从无明。乃至老死。月日分位。次第罗列。鼠牛虎兔龙蛇马羊猴鸡犬豕。十二相状。本形轮转。次第为人解说。时诸大众。闻佛所说。踊跃欢喜。信受奉行。


