大乘舍黎娑担摩经一卷


宋元入藏诸大小乘经
大乘舍黎娑担摩经一卷
宋西天三藏朝散大夫试鸿胪卿传法大师施护奉诏译


　　

大乘舍黎娑担摩经
　　如是我闻。一时世尊在王舍城鹫峰山中。与大苾刍众千二百五十人俱。复有菩萨摩诃萨众。慈氏菩萨而为上首。
　　尔时世尊。观舍黎娑担摩已。告诸苾刍言。若有苾刍。于十二缘生而能见了。是名见法。见是法已。即名见佛。世尊作是说已默然而住。
　　尔时舍利子。寻作是念。今我世尊说如是法。当云何义云何了知。即往诣慈氏菩萨所。到已相见。各用软语互相问讯即与慈氏菩萨坐大石下。时舍利子白慈氏言。今者世尊。为诸苾刍说舍黎娑担摩经言。诸苾刍若于十二缘生而能见者。是名见法。见是法已。即名见佛。菩萨。我今不解斯义。何等名十二缘生。云何名法。云何名佛。唯愿菩萨。略为解说。
　　尔时慈氏菩萨告尊者舍利子言。如来法王具一切智。随宜所说甚深微妙。汝今问我。我今略说。舍利子。如世尊言若有苾刍于十二缘生而能见了。是名见法。若见是法。即名见佛。舍利子。十二缘生者。所谓。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。如是生者即一大苦蕴生。舍利子。彼无明灭即行灭。行灭即识灭。识灭即名色灭。名色灭即六入灭。六入灭即触灭。触灭即受灭。受灭即爱灭。爱灭即取灭。取灭即有灭。有灭即生灭。生灭即老死忧悲苦恼灭。如是灭即一大苦蕴灭。舍利子。世尊如是说为十二缘生。舍利子言。云何名法。菩萨告言。圣八正道。名之为法。所谓正见正思惟正语正业正命正勤正念正定。舍利子。是八正道果报涅盘。是故世尊略说名法。舍利子言。云何名佛。菩萨告言。若知一切法。名之为佛。如是得圣慧眼。见菩提分法乃证法身。
　　复次云何。见十二缘如佛所说。若人恒见此十二缘。无生无灭无作无为无取无著。如实不颠倒寂静无怖。大圣无尽止息悉皆无性。若如是见是人见法。若能如是恒见无生无灭无作无为无取无著。如实不颠倒寂静无怖。大圣无尽止息见法无性。彼人是见无上法身。佛是得正法正智止息三昧。
　　复次舍利子白言。以何故名为十二缘。菩萨告言。以有因有缘名十二缘。舍利子。是法亦非因非缘。亦非不因缘。又从缘有。子今略说其相。如来出生及不出生。是因缘法常住平等。如实非虚是真实法。离颠倒故。又舍利子。如是缘生分为二义。何等为二。一者从因。二者从缘。此二种义分为内外。外缘从因所生者。谓从种生芽。从芽生苗。从苗生茎。从茎生枝叶。从枝叶生华果。若无种子即不生苗。乃至华果亦无所有。若有种子即生苗茎。乃至华果无不有故。舍利子。彼种子不作念我能生芽。芽亦不作念我能生苗茎。如是乃至华亦不作念我能生果。果亦不作念我能从华生。如是外因缘从因生法可见。又舍利子。外因缘从缘生者。谓缘六界合集故。云何六界。所谓地界水界火界风界虚空界时界。彼地界能安立。水界能滋润。火界能温暖。风界能动摇。空界能无碍。时界能成就。如是六界各各缘合。种子得生芽苗华实。无不具足。如是六界一不合者。种即不生乃至华实亦不可得。然彼六界各无有我。彼地不言我能安立。水亦不言我能滋润。火亦不言我能温暖。风亦不言我能动摇。空亦不言我能无碍。时亦不言我能成就。然彼种子不言我能生芽。芽亦不言我从诸缘得生。彼芽等所生。非自作非他作。亦非自他合有。非自在天所化。亦非时化。亦非缘生。亦不一事生。亦非不因生。然彼地水火风虚空时分。及种子华实而彼从生。不即不离。无尽灭故。此外缘生复有五义。何者为五。谓不常不断虽灭不尽。少因多果互为所缘。云何不常。谓种子与芽名别异故。云何不断。谓从种有芽芽生枝叶故。云何虽灭不尽。虽灭者。谓种坏似灭。不尽者。谓传种生芽。云何少因多果。谓一子为因果实繁倍。云何互为所缘。谓因种有芽乃至华实。相似连镮复为种子故。复次云何内十二缘。此十二缘。复有二义。云何为二。谓一从因。二从缘。云何从因所为。因于无明乃生于行。乃至生老死忧悲苦恼。若无无明行亦不立。乃至无老死忧悲苦恼。而彼无明不作念我能生行。行亦不作念我从无明生。乃至生亦不作念我能生老死忧悲苦恼。老死等亦不作念我从生生。是谓从因所生之相。云何从缘所生。所谓缘于六界得和合故。何等为六。谓地水火风空识。此六界合时。是名从缘生故。云何名地界。谓身坚实此名地界。若身滋润此名水界。若身温暖此名火界。若出入息此名风界。若身无障碍此名空界。眼识乃至第八识此名识界。如是等六界缘和合故。乃生其身。然彼地界不作念我能坚实。水界亦不作念我能滋润。火界亦不作念我能温暖。风界亦不作念我能出入息。空界亦不作念我能无障碍。识亦不作念我能成就。身亦不作念我从众缘生。然非众缘身亦不立。而彼地界无我无人无众生无寿命。非男非女亦无自无他。乃至水火风空识界亦无我无人无众生无寿命。非男非女亦无自无他。又复若于如是六界。而作一想凡夫想常想实想久想乐想我想人想众生想寿命想蠕动想。由无智故作如是等种种之想。是故说名无明。由无明故。即生贪欲嗔恚无明缘行。行亦如是着于假名。生诸妄想名识。识生名色。名色生六入。六入生触。触故生受。受故生爱。爱故生取。取故生有。以有故能生后蕴名生。生已衰变为老。蕴败坏故为死。以愚痴故。即发生忧悲苦恼。又以众苦集聚逼切身心。处大黑闇名为无明。造作为行。分别为识。安立相为名色。六根门为六入。对尘名触。得苦乐名受。饥渴名爱。追求名取。复生业为有。后蕴生为生。蕴熟为老。彼坏为死。思惧为忧。惨切为悲。众苦为苦。劳扰为恼。又复翻真实为虚妄。以邪见为正见。以是无智故名无明。行有三种。谓福行非福行无相行。作福行得福行智。作非福行得非福行智。作无相行得无相行智。如是乃至老死忧悲苦恼。此十二缘各各有因有果。非常非断非有为不离有为。非心法非尽法非灭法。本来自有所生不断。譬如江河流注无绝。
　　尔时慈氏菩萨复告舍利子言。彼十二缘复以四缘增长。所谓无明爱业识等。彼识种子。以自性为因。以业为地。以无明爱烦恼覆盖。识种发生。彼业与识为地。爱与识为滋润。无明覆盖识得成就。彼业不作念我能与识种子为地。爱亦不作念我能与识种子为滋润无明亦不作念我能与识种子为覆盖。以是缘故。识种成就。识亦不作念我从众缘生复次业为识地爱为滋润。无明覆盖种子乃生。处母胎中为名色芽。彼名色芽。非自生非他生。非自他合生。亦非自在天生。亦非时化生。亦不从本所生。亦非无因缘生是法实从父母众缘和合得生。然彼名色芽本无主。亦无取舍。自性因缘如虚空幻化。
　　复次眼识所生。有五种因缘。何者为五。谓眼色明照虚空意念。以此五缘而生眼识。以眼为所住。以色为所著。以明得观照。以虚空得无碍。是故意念起诸为作。以是缘故眼识得生。若眼色明照虚空意念等。缘不和合眼识不生。然眼不作念我能为眼识所住。色亦不作念我能令识之所著。明亦不作念我能令识得观照。空亦不作念我能令识无障碍。意亦不作念我能令识起为作。识亦不作念我能从众缘生。然眼识实从众缘和合而生。如是诸根次第所生。皆亦如是。
　　复次无有法从今世至后世。但以业果因缘妄想所生。又如明镜照面。面现镜中实无面入镜内。由妄想因缘而显现故。又如满月高处虚空。去地四万二千由旬。影现众水。非月没彼而生此水。亦由妄想因缘故现。又如取火得薪即燃薪尽即灭。
　　复次舍利子。无有众生从此世至后世。亦非后世至此世。但以业结成识种子处处得生。托母胎藏生名色芽。此因缘法本来无主无我无取无舍。如虚空如幻化。无有实法。而善恶之业报应不亡。
　　又十二缘复以五事说。何等为五。谓无常不断无灭少因多果相似。云何无常。谓此蕴灭彼蕴生。灭即非生生即非灭。生灭异故。故名无常。云何不断。谓如秤高下此灭彼生。故云不断。云何不灭。谓众生界所作因业皆不灭故。云何少因多果。谓凡所造因亦如事田。专心勤力故获果广多。云何相似。谓所造因业不获异报。故云相似复次舍利子。如佛所说。若有能观十二因缘者名为正观正智慧。云何正观五智慧。谓观过去未来现在三世所生。不作有无之想。来无所从去无所至。若沙门婆罗门及世间人。能观是法。不生不灭无作无为无取无舍不颠倒寂静止息无性。若能如是见法。寂静了知无病无疮。如眴息间我见即除。如断多罗树头不复更生。是得不生灭法。舍利子。是人获法忍。具足。如来应供正等正觉明行足善逝世间解无上士调御丈夫天人师佛世尊。当为授阿耨多罗三藐三菩提记。
　　尔时慈氏菩萨说是法已。尊者舍利子。及天人阿修罗乾闼婆等。欢喜信受顶礼而退。


