圣佛母小字般若波罗蜜多经一卷


宋元入藏诸大小乘经
圣佛母小字般若波罗蜜多经一卷
宋西天中印度惹烂驮啰国三藏沙门天息灾奉诏译


　　

圣佛母小字般若波罗蜜多经
　　如是我闻。一时世尊。在王舍城鹫峰山中。与大比丘众千二百五十人俱。并诸百千俱胝那庾多菩萨。复有百千俱胝那庾多梵王帝释护世。诸大众等恭敬围绕。
　　尔时世尊于吉祥宝藏师子座上结跏趺坐。是时圣观自在菩萨摩诃萨即从座起。偏袒右肩右膝着地。瞻仰尊头目不暂舍。合掌恭敬欢喜踊跃。头面礼足而白佛言。世尊唯愿世尊为我说是小字般若波罗蜜多经。令诸众生得闻是法获大福德。一切业障决定消除。当来速获无上菩提。若有众生发至诚心。受持读诵此真言者。随所求愿决定成就无诸魔难。
　　尔时世尊告圣观自在菩萨摩诃萨。善哉善说是言。善哉善哉善男子。汝能如是至心。为诸众生令得安乐长寿。善男子汝应谛听。至心听我说是小字般若波罗蜜多经。若诸众生闻说是法获大福德。一切业障皆悉消除。决定速证无上正等菩提。若有众生发心受持此真言者。无诸魔事皆得成就。
　　是时圣观自在菩萨摩诃萨。复白佛言世尊善逝今说。为诸众生令得安乐。
　　尔时世尊而于一时。入三摩地名解脱一切众生。从定起已眉间毫相。放百千俱胝那庾多光明。此大光明普照一切诸佛刹土。所有无量众生蒙光照曜。皆得决定速证阿耨多罗三藐三菩提。所有地狱一切众生皆获安乐诸佛刹土六种震动。于诸佛上又雨上妙栴檀沉水细粖之香以用供养。
　　尔时世尊说此般若波罗蜜多经。是时所有一切菩萨摩诃萨。各各发起平等之心。发起慈愍心。发起忆念利他心。发起远离一切罪障心。发起种种利益之心。发起般若波罗蜜多心。是时世尊告圣观自在菩萨摩诃萨。汝等谛听我今为汝。说是圣佛母小字般若波罗蜜多真言曰。
　　曩莫(入一)舍(引)吉也(二合反二)母曩曳(引三)怛他(去引)誐哆(引)野(引四)[口　　栗]喝(二合)帝(引五)三么药(二合反)讫三(二合)没[馬　　犬](引)野(六)怛儞也(二合反)他(引八)母[寧　　頁](引)母[寧　　頁](引九)摩贺(引)母曩曳(引十)娑嚩(二合引)贺(引十)
　　佛告圣观自在菩萨摩诃萨言。此圣佛母小字般若波罗蜜多真言。一切诸佛由是得阿耨多罗三藐三菩提。我亦由是小字般若波罗蜜多真言故。得成无上正等菩提。往昔有佛亦名释迦牟尼如来。于彼佛所闻说是法。彼佛说言如是三世一切诸佛。由斯法故方得成佛。
　　佛复告圣观自在菩萨摩诃萨言。我今为汝授其记别。汝于人间未来世中得成佛道。号普放光明吉祥。宝峰王如来应正等觉。汝得听闻如是妙法。应当受持读诵若自书写若教人书思惟解了。复能为他一切众生广说其义。令彼书写是经。于己舍宅受持读诵。于未来世速成无上正等菩提。是时一切如来同证汝等。我今为汝复说般若波罗蜜多陀罗尼曰。
　　怛儞也(二合反)他(引一)唵(引二)惹(仁左反下同)野惹野(二)钵讷么(二合引)避(引三)遏嚩(无可反)铭(引四)萨啰(来假反下同)萨哩抳(尼贞反下同五)尾哩尾哩(六)尾啰(引)尾哩(七)企哩企哩(八)儞嚩哆(去)弩(鼻音九)播(引)攞[寧　　吉](宁吉反十)没度(引)哆(引)啰抳(十一)布啰抳(十二)布啰野(十三)婆(去)誐嚩(武末反)帝(十四)萨[口　　栗]嚩(二合引)[口　　商](引十五)么么(此处称名十六)布啰野(十七)萨[口　　栗]嚩(二合)萨怛嚩(二合引)难(上)左(十八)萨[口　　栗]嚩(二合)嚩[口　　栗]么(二合引十九)嚩啰拏(引)[寧　　吉](二十)尾戍(引)驮野(二十一)尾戍(引)[馬　　犬]野(二十二)没[馬　　犬](引)地瑟姹(二合引)[寧　　頁]曩(引二十三)娑嚩(二合引)贺(二十四引)
　　佛告圣观自在菩萨摩诃萨。此胜妙法般若波罗蜜多陀罗尼。是能出生一切诸佛菩萨之母。若有众生暂闻是法。所作罪障悉皆消灭。此法一切诸佛及众菩萨。经百俱胝劫说其功德不能得尽。若能受持读诵此陀罗尼者。便同入一切曼拏攞中得受灌顶。又如受持一切真言皆获成就。是时圣观自在菩萨而白佛言。世尊何故复说此般若波罗蜜多陀罗尼。世尊告言我为愍念一切少善方便懈怠众生。是故说此般若波罗蜜多陀罗尼。令彼受持读诵。若自书写若教他书。此等一切众生。速疾证得无上菩提。如是如是世尊善说是般若波罗蜜多陀罗尼。是时圣观自在菩萨摩诃萨复白佛言。世尊此法实未曾有。世尊此法实未曾有。善逝世尊大慈。为欲救度一切少善方便懈怠众生。令得利益安乐说斯妙法。是时世尊说此经已。诸大声闻并诸菩萨摩诃萨。一切世间天人阿苏啰彦达嚩等。闻佛所说皆大欢喜。信受奉行作礼而退。


