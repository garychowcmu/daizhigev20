佛说沙弥十戒仪则经一卷


宋元入藏诸大小乘经
佛说沙弥十戒仪则经一卷
宋西天北印度乌填曩国三藏传法大师施护奉诏译

　　

佛说沙弥十戒仪则经(计七十二颂)
　　顶礼一切智　　妙法及圣众
　　略说沙弥行　　令发出家心
　　于彼释迦教　　坚持于禁戒
　　持戒如护身　　防守勿令犯
　　夜卧从早起　　净口及牙齿
　　念诵至天明　　顶礼正等觉
　　参近于师房　　以手轻击门
　　入已问讯师　　身体安乐不
　　如是所作已　　复作曼拏罗
　　供养而恭敬　　早晨观水内
　　中后时亦然　　瓮器盂钵等
　　水虫有大小　　志心恒观照
　　以罗净滤水　　审观而可用
　　食饮怀慈愍　　勿令杀害虫
　　乃至草木上　　涂坛牛粪中
　　如是受用时　　救护于含识
　　或彼床座内　　田地粪土中
　　一一子细观　　是名出家行
　　一切承事师　　洗钵令清净
　　依时三作礼　　合掌向师前
　　问师何所食　　作食治饥病
　　如是若为食　　用前清净水
　　以水灌手净　　如法默然食
　　食已说二偈　　回向于信施
　　如说而依行　　增长正念行
　　信解净戒法　　依法而修持
　　正观自相应　　出家心安乐
　　若人自犯戒　　他见生轻毁
　　二人皆得罪　　持者须一心
　　持戒或破戒　　乃至病患人
　　说法不当机　　他闻心不重
　　命终得大苦　　若人行毒药
　　及行咒法等　　令他得命终
　　又复以种种　　方便而行杀
　　如是破戒因　　永沈三恶道
　　地狱鬼畜生　　如次受罪报
　　及彼诸天辈　　若或亦杀生
　　还堕恶趣中　　受彼诸恶报
　　若有出家者　　恣用身口意
　　误杀蝼蚁类　　于其三业中
　　而得三种罪　　若人以拳棒
　　土石及塼瓦　　打掷于有情
　　驼骡禽兽等　　亦得破戒罪
　　驼骡象马类　　而欲辄乘骑
　　往来逼迫他　　亦得破戒罪
　　若有出家者　　不得行偷盗
　　若自若教他　　偷得于财物
　　迦哩沙波拏　　四分中一分
　　如是破戒因　　而成最重罪
　　饮食谷米等　　花果草木类
　　地生或水生　　而行于偷窃
　　或偷官税利　　私过于关律
　　及盗于有情　　二足与多足
　　或彼出家人　　受用虽具足
　　贪心复盗财　　俱获于重罪
　　若自衣钵等　　被贼所劫盗
　　勿得强取之　　说法方便化
　　或复而回买　　不允随他意
　　是名出家心　　不动三业疮
　　戒性自成就　　若有出家者
　　不得行淫欲　　女男及黄门
　　自来相慕欲　　愚迷而爱着
　　得彼根本罪　　若彼故行淫
　　如蛇如毒药　　损坏于自身
　　得大地狱苦　　障碍于涅槃
　　不出于生死　　正觉非如是
　　未曾身犯戒　　持戒获大利
　　若有出家者　　不得出妄语
　　若言见天人　　与我同言语
　　大人所住处　　我自亦曾到
　　乃至乾闼婆　　恭伴龙夜叉
　　摩睺罗伽辈　　毗舍紧那罗
　　钵哩哆鬼等　　与我恒言话
　　此皆为妄语　　或言得五通
　　正道及四果　　晓了甚深法
　　未得言为得　　如斯之妄语
　　永沈于恶趣　　不得起两舌
　　离别他善友　　及彼粗恶言
　　绮说非与是　　设被他毁骂
　　勿得酬对他　　种种斗诤言
　　一一须忍受　　若彼不依行
　　而得犯戒罪　　智者一心持
　　获离口业过　　若以谷米等
　　为酒醉于人　　不得而故饮
　　或以甘蔗花　　蒲萄果实等
　　修酝可醉人　　不得而故饮
　　自饮教他饮　　迷乱而失念
　　增长放逸心　　饮者得重罪
　　是故世尊言　　若人以草叶
　　滴酒于口中　　增长于过失
　　歌舞兼倡妓　　故往而观看
　　而得犯戒罪　　香油涂饰身
　　旃檀郁金等　　及以好花鬘
　　金银珠宝类　　种种庄严身
　　而得犯戒罪　　若于眼目上
　　点画令端正　　而得犯戒罪
　　座床卧床等　　量高可一肘
　　亦不作庄严　　复不令广大
　　放逸不依行　　而得犯戒罪
　　佛说出家人　　过失宜远离
　　若受斋食时　　不得过中午
　　日出至午前　　可许受斋饭
　　非时而吃食　　佛说得重罪
　　如有比丘病　　治病救于身
　　可许中后食　　无病不依时
　　而得犯戒罪　　金银珍宝等
　　出家不得触　　受者生于贪
　　而得犯戒罪　　若有檀信施
　　供养佛法僧　　为彼兴福利
　　可许而受用　　一切快乐具
　　勿得生爱着　　若有贪著者
　　彼人须摈出　　所有戏笑等
　　沙弥不得作　　作者得犯罪
　　若有呵欠时　　以手遮盖口
　　不依而得罪　　上座作啑喷
　　不审而顶礼　　新戒等啑喷
　　上座须咒愿　　长寿无其病
　　沙弥向师前　　不得于洟唾
　　不得刷牙齿　　不得向师前
　　经行及对座　　耆年宿德者
　　如法而尊重　　若入触溷时
　　如有后来者　　低声而警觉
　　所滤无虫水　　用添于净瓶
　　净手安详行　　不失出家行
　　师自座卧床　　恒用净衬褥
　　所有床椅等　　不得沙弥座
　　师自若不在　　依止清净僧
　　明了律仪者　　承事而侍奉
　　勿更依别僧　　违者而得罪
　　比丘若出行　　而为求缘事
　　五日内复归　　得利同行众
　　众得利亦然　　复与外来者
　　如过五日后　　二俱各无分
　　沙弥大小便　　须问佛僧地
　　不得乱往来　　行依自界分
　　一切凡所作　　合掌先问师
　　如是所作为　　不失于正行
　　日没礼佛塔　　礼已复问师
　　与师濯双足　　事毕一心听
　　颙望于所须　　初夜及后夜
　　持诵勿须停　　中夜睡眠时
　　如彼师子卧　　所说一切法
　　志心而依行　　薰识贤种子
　　烦恼自断除　　速成无上觉
