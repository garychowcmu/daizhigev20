大乘本生心地观经八卷


宋元入藏诸大小乘经
大乘本生心地观经八卷
唐罽宾国三藏般若等译


　　

大乘本生心地观经序
唐宪宗皇帝制
　　噫夫。物我既殊。嗜欲方炽。六根陷因缘之境。七情奔利害之场。盖缠其真。执缚於妄爱。恶攻内纷华荡前。心类腾猿。身若狂象。岂复悟菩提之性。息尘埃以自明了。真如之理。本空寂而为乐。不有妙觉其孰拯斯溺孚。由是至人开法大士傅教。济群迷於彼岸。澌诸妄於此门。不灭不生。视色空而俱泯。无来无去。观性相以皆如。然则泯色空者。非言无以极其致。如性相者。非文无以会其归。设此筌蹄。纳诸达路。此盖西方神人之大教也。大乘本生心地观经者。释迦如来於耆闍崛山与文殊师利弥勒等诸大菩萨之所说也。其梵夹我烈祖高宗之代师子国之所献也。宝之历年秘于中禁。朕嗣守丕业。虔奉昌图。听政之暇。澡心於此以为摄念之旨。有辅於时潜道之功。或禅於理。且大雄以慈悲致化。而朕生而不伤。法王以清净为宗。而朕安而不扰。敷教于下。用符方便之门励精以思是叶。修行之地无为之益。不其至乎。夫如是得不演畅真宗阐弘奥义者也。乃出其梵本。於礼泉寺诏京师义学大德罽宾三藏般若等八人翻译其旨。命议大夫孟简等四人润色其文。列为八卷勒成一部。如来秘藏历尘劫而初开。大乘真理超沙界而方登。烛其昏昧示以津梁。俾披阅之者。甘露淋於心田。晓悟之者。醍醐流於性境。嗟叹不足披玩。岂忘亦既书写聊为序引。虽离诸文字。讵假发挥而启其宗源。式存年代。时我唐御天下一百九十有四年也。
大乘本生心地观经卷第一
序品第一
　　如是我闻。一时佛住王舍城耆阇崛山中。与大比丘众三万二千人。皆是阿罗汉。心善解脱。慧善解脱。所作已办。离诸重担。逮得己利尽诸有结。得大自在。住清净戒。善巧方便智慧庄严。证八解脱到于彼岸。其名曰具寿阿若憍陈如。阿史波室多。摩诃那摩。波帝利迦。摩诃迦叶。憍梵波提。离波多。优楼频螺迦叶。那提迦叶。伽耶迦叶。舍利弗。大目揵连。摩诃迦旃延。摩诃迦毗那。真提那。富楼那弥多罗尼子。阿尼楼驮。微妙臂。须菩提。薄拘罗难陀。孙陀罗难陀。罗睺罗。如是具寿阿罗汉。有学阿难陀等。各与若干百千眷属俱。各礼佛足退坐一面。
　　复有菩萨摩诃萨。八万四千人俱。皆是一生补处大法王子。有大威德如大龙王。百福圆满身光照曜。犹如千日破诸昏闇。智慧澄澈逾于大海。了达诸佛秘密境界。然大法炬引导众生。于生死海作大船师。怜愍众生犹如赤子。于一切时恒施安乐。名称普闻十方世界。自在游戏微妙神通。已能善达诸总持门。具四无碍辩才自在。已得圆满大愿自在。妙善成就事业自在。已能善入三昧自在。具足圆满福德自在。常为众生不请之友。经无量劫劫修六度。历事诸佛不住涅槃。断诸烦恼种习皆除。虽生六道而无过失。现身十方讲说妙法。无量世界化利群生。制诸外道摧伏邪心。离断常因令生正见。而无往来动摇之相。非严而严十方佛土。不说而说妙理寂然。住无所住度人天众。受无所受广大法乐。披精进甲。报智慧剑。破魔军众而击法鼓。身恒遍坐一切道场。吹大法螺觉悟群品。一切有情悉蒙利益。闻名见身无空过者。具三达智。悟三世法。善知众生诸根利钝。应病与药无复疑惑。布大法云。澍甘露雨。转不退转智印法轮。闭生死狱。开涅槃门。发弘誓愿。尽未来际度脱群生。此诸菩萨不久当得阿耨多罗三藐三菩提。其名曰无垢。弥勒菩萨。师子吼菩萨。妙吉祥菩萨。维摩诘菩萨。观自在菩萨。得大势菩萨。金刚藏王菩萨。地藏王菩萨。虚空藏王菩萨。陀罗尼自在王菩萨。三昧自在王菩萨。妙高山王菩萨。大海深王菩萨。妙辩严王菩萨。欢喜高王菩萨。大神变王菩萨。法自在王菩萨。清净雨王菩萨。药王菩萨。药上菩萨。疗烦恼病菩萨。宝山菩萨。宝财菩萨。宝上菩萨。宝德菩萨。宝藏菩萨。宝积菩萨。宝手菩萨。宝印手菩萨。宝光菩萨。宝施菩萨。宝幢菩萨。大宝幢菩萨。宝雨菩萨。宝达菩萨。宝杖菩萨。宝髻菩萨。宝吉祥菩萨。宝自在菩萨。栴檀香菩萨。大宝炬菩萨。大宝严菩萨。日光菩萨。月光菩萨。星光菩萨。火光菩萨。电光菩萨。能施念慧菩萨。破魔菩萨。胜魔菩萨。常精进菩萨。不休息菩萨不断大愿菩萨。大名称菩萨。无碍辩才菩萨。无碍转法轮菩萨。如是无垢菩萨摩诃萨等。各与若干百千眷属俱。
　　复有亿万六欲天子。其名曰善住天子。威德天子。普光天子。清净慧天子。吉祥天子。大吉祥天子。自在天子。大自在天子。日光天子。月光天子。如是等天子。释提桓因而为上首。悉皆爱乐大乘妙法。愿随奉事三世如来。入不思议秘密境界。庄严诸佛众会道场。各与若干百千眷属俱。
　　复有恒河沙色界天子。其名曰大光普照天子。无垢庄严天子。神通游戏天子。三昧自在天子。陀罗尼自在天子。大那罗延天子。圆满上愿天子。无碍辩才天子。吉祥福慧天子。常发大愿天子。如是等天子。光明大梵天王而为上首。悉皆具足三昧神通乐说辩才。历事诸佛三世如来。菩提树下坐金刚座。破魔军已证菩提时。遍至众会。皆于最初。劝请如来转妙法轮。开甘露门度人天众。善悟诸佛秘密意趣。于大菩提不复退转。各与若干百千眷属俱。
　　复有四万八千诸大龙王。摩那斯龙王。德叉迦龙王。难陀龙王。跋难陀龙王。阿耨达池龙王。大金面龙王。如意宝珠龙王。雨妙珍宝龙王常澍甘雨龙王。有大威德龙王强力自在龙王。如是等龙王。娑竭罗龙王而为上首。悉皆爱乐大乘妙法。发弘誓愿恭敬护持。各与若干百千眷属俱。
　　复有五万八千诸药叉神。大师子王药叉神。日轮光照药叉神。妙那罗延药叉神。甚可怖畏药叉神。莲华光色药叉神。诸根美妙药叉神。外护正法药叉神。供养三宝药叉神。雨众珍宝药叉神。摩尼钵罗药叉神。如是等诸药叉神。僧慎尔邪药叉神而为上首。悉皆具足难思智光。难思智炬。难思智行。难思智聚。而为众生制伏恶鬼。使得安乐能延福智。守护大乘令不断绝。各与若干百千眷属俱。
　　复有八万九千乾闼婆王。顶上宝冠乾闼婆王。普放光明乾闼娑王。金刚宝幢乾闼婆王。妙音清净乾闼婆王。遍至众会乾闼婆王。普现诸方乾闼婆王。爱乐大乘乾闼婆王。转不退轮乾闼婆王。如是等乾闼婆王。诸根清净乾闼婆王而为上首。皆于大乘深生爱敬。利乐众生恒无懈倦。各与若干百千眷属俱。
　　复有千亿阿修罗王。罗睺罗阿修罗王。毗摩质多罗阿修罗王。出现威德阿修罗王。大坚固力阿修罗王。美妙音声阿修罗王。光明遍照阿修罗王。斗战恒胜阿修罗王。善巧幻化阿修罗王。如是等阿修罗王。广大妙辩阿修罗王而为上首。善能修习离诸我慢。受持大乘尊重三宝。各与若干百千眷属俱。
　　复有五亿迦楼罗王。宝髻迦楼罗王。金刚净光迦楼罗王。速疾如风迦楼罗王。虚空净慧迦楼罗王。妙身广大迦楼罗王。心不退转迦楼罗王。广目清净迦楼罗王。大腹饱满迦楼罗王。有大威德迦楼罗王。智慧光明迦楼罗王。如是等迦楼罗王。如意宝光迦楼罗王而为上首。悉皆成就不起法忍。善权饶益一切众生。各与若干百千眷属俱。
　　复有九亿紧那罗王。动地紧那罗王。妙宝华幢紧那罗王。宝树光明紧那罗王。善法光明紧那罗王。最胜庄严紧那罗王。大法光明紧那罗王。受持妙法紧那罗王。妙宝严饰紧那罗王。成就妙观紧那罗王。如是等紧那罗王。悦意乐声紧那罗王而为上首。皆悉具于清净妙慧。身心快乐自在游戏。各与若干百千眷属俱。
　　复有九万八千摩睺罗伽王。妙髻摩睺罗伽王。具大威德摩睺罗伽王。庄严宝髻摩睺罗伽王。净眼微妙摩睺罗伽王。光明宝幢摩睺罗伽王。师子胸臆摩睺罗伽王。如山不动摩睺罗伽王。可爱光明摩睺罗伽王。如是等摩睺罗伽王。游戏神通摩睺罗伽王而为上首。已能修习善巧方便。令诸众生永离爱缠。各与若干百千眷属俱。
　　复有他方万亿国土转轮圣王。金轮转轮圣王。银轮转轮圣王。铜轮转轮圣王。铁轮转轮圣王。及与七宝千子眷属。庄严无量象马车乘。无数宝幢悬大宝幡华鬘宝盖。缯彩白拂种种珍奇。妙宝璎珞涂香末香。和合万种微妙殊香。各执无价众宝香炉。烧大宝香供养世尊。以妙言词称赞如来甚深智海。而白佛言。世尊。我今不求三界有漏人天果报。唯求出世阿耨多罗三藐三菩提。所以者何。三界之中人天福乐虽处尊位。先世福尽还生恶趣受无量苦。谁有智者乐世间乐作是语已一心合掌。各与若干百千眷属俱。
　　复有十六诸大国王。迦毗罗国净饭大王。摩伽陀国频婆娑罗王。波罗奈国迦斯大王。有于陀国于阐大王。娑罗国主迦毗那王。如是等十六大王及诸小王。舍卫国主波斯匿王。名曰月光而为上首。悉皆具足福智神通。有大威德如转轮王。一切怨敌自然降伏。人民炽盛国土丰乐。无量佛所种诸善根。常为诸佛之所护念。庄严劫中千佛出现。如是诸王常为施主。贤劫之中千佛出现。如是诸王亦为施主。于当来世星宿劫中。千佛出现当为施主。乃至未来一切诸佛出现世间。如是诸王以本愿力。常行檀施饶益有情。随宜善入诸方便门。虽作国王不贪世乐。厌离生死修解脱因。勤求佛道爱乐大乘。化利群生不着诸相。绍三宝种使不断绝。为听法故供养如来。广修珍膳严持香华。来至佛所。各与一万二万乃至千万诸眷属俱。复有十六大国王夫人。韦提希夫人。妙胜鬘夫人。甚可爱乐夫人。三界无比夫人。福报光明夫人。如意宝光夫人。末利夫人。妙德夫人。如是等夫人。殊胜妙颜夫人而为上首。已能善入无量正定。为度众生示现女身。以三解脱修习其心。有大智慧福德圆满。无缘大慈无碍大悲。怜愍众生犹如赤子。以本愿力得值世尊。为欲听法来诣佛所。瞻仰尊颜目不暂舍。以无量种人中上供。奉献世尊。及以无数妙宝璎珞。供养如来。各与若干百千眷属俱。
　　复有百千无央数人。比丘比丘尼。优婆塞优婆夷。诸婆罗门。刹帝利。薜舍[戍-戈+弋]达罗。及诸国界长者居士。一切人民。是诸大众。发清净信起殷重心。宿种善根。生值佛法。为求出世起难遭想。来诣佛所一心合掌。各与若干百千眷属俱。
　　复有无数诸外道。众苦行外道。多闻外道。世智外道。乐远离外道。路伽邪陀外道。路伽邪治迦儞外道。而为上首。成就五通飞行自在。发希有心。为听法故来诣佛所。各与若干百千眷属俱。
　　复有无量无数非人饿鬼。所谓无财鬼。食人吐鬼。恼众生鬼。食洟唾鬼。食不饱鬼。毗舍阇鬼。臭极臭鬼。食粪秽鬼。食人胎鬼。食生子鬼。食不净鬼。生吉祥鬼。如是诸鬼。毗卢陀伽大鬼神王而为上首。舍离毒心归佛法僧。悉皆卫护如来正法。为听法故来诣佛所。五体投地渴仰世尊。各与若干百千眷属俱。
　　复有无量无数禽兽诸王。命命鸟王。鹦鹉鸟王。及师子王。象王。鹿王。如是一切。诸禽兽王。金色师子王而为上首。悉皆归命如来大师。为欲听法来诣佛所。各随愿力供养世尊。而白佛言。惟愿如来。哀受我等微少供养。永离三涂恶业种子。得受人天福乐果报。开阐大乘甘露法门。速断愚痴当得解脱。时诸鸟王作是语已。一心合掌瞻仰如来。各与若干百千眷属俱。
　　复有百千琰魔罗王。与无央数诸大罗刹。种种形类及诸恶王。幽冥官属。校计罪福狱吏刑司。承佛威力舍离恶心。与琰魔罗王同来听法。而白佛言。一切众生以愚痴故。贪五欲乐造五逆罪。入诸地狱轮转无穷。自业所因受大苦恼。如世蚕茧自为萦缠。唯愿如来。雨大法雨灭地狱火施清凉风。开解脱门闭三恶趣。时琰魔罗王。作是语已。种种珍宝供养如来。一心恭敬绕百千匝。与若干百千眷属俱。各礼佛足退坐一面。
　　尔时世尊。坐宝莲华师子座上。其师子座色绀琉璃。种种珍奇间错严饰。颇梨宝珠以为其茎。紫磨黄金作莲华叶。其莲华台以摩尼宝而为华须。八万四千阎浮檀金大宝莲华而为眷属。为诸大众前后围绕。供养恭敬尊重赞叹。时薄伽梵。于师子座结跏趺坐。威仪殊特犹如四宝苏迷卢山处于大海自然迥出。如百千日照曜虚空。放无量光破诸昏暗。亦如俱胝圆满月轮独处众星。放清凉光明朗世界。是时如来入有顶天极善三昧。名心璎珞宝庄严王。住此定已。身心不动。时无色界一切天子。雨无量种微妙华香。于虚空中如云而下。色界诸天十八梵王。雨众杂色无数天华百千万种。梵天妙香遍满虚空如云而下。六欲诸天及天子众。以天福力雨种种华。优钵罗华。波头摩华。拘物头华。芬陀利华。瞻卜迦华。阿提目多华。波利尸迦华。苏摩那华。曼陀罗华。摩诃曼陀罗华。曼殊沙华。摩诃曼殊沙华。于虚空中缤纷乱坠。而供养佛及众法宝。又雨天上无价宝香。其香如云作百宝色。以天神力香气遍满此诸世界。供养大会。尔时世尊从三昧起。即于本座。复入师子奋迅三昧现大神通。令此三千大千世界六种震动。谓动极动遍极动。涌极涌遍极涌。振极振遍极振。击极击遍极击。吼极吼遍极吼。爆极爆遍极爆。又此世界。东涌西没。西涌东没。南涌北没。北涌南没。中涌边没。边涌中没。其地严净悉皆柔软。滋长卉木。利益群生。令三千界无有地狱饿鬼畜生。及余无暇恶趣众生皆得离苦。舍此身已。生于人道及六欲天。皆识宿命欢喜踊跃。同诣佛所。以殷重心顶礼佛足。持诸珍宝无数璎珞。悟三轮空以报佛恩。尔时如来。于胸臆间及诸毛孔放大光明。名诸菩萨游戏神通使不退转阿耨多罗三藐三菩提。其光明色如阎浮檀金。此金色光普照三千大千世界及余他界。乃至百亿妙高山王。一切雪山。香山黑山。金山宝山。及弥楼山大弥楼山。目真邻陀山摩诃目真邻陀山。小铁围山大铁围山。江河大海流泉浴池。及以百亿四大洲界。日月星辰天宫龙宫诸尊神宫。并诸国邑王宫聚落。琰魔罗界。所有一切八寒八热诸地狱中罪业众生受苦之相。乃至十方畜生饿鬼受苦之相。一切世间五趣众生受苦乐相。如是皆现于此金色大光明中。又此光中影现菩萨修行佛道种种相貌。释迦菩萨于往昔时作光明王。最初发于阿耨多罗三藐三菩提心。乃至菩提树下得成佛道。娑罗林中入于涅槃。于其中间三僧企邪百万劫中。所有一切慈悲喜舍。八万四千波罗蜜门。乃于过去作金轮王王四天下。尽大海际。人民炽盛。国土丰乐。正法化世经无量劫。一切珍宝充满国界。时彼轮王观诸世间皆悉无常。厌五欲乐舍轮王位出家学道。或于大国为王爱子。弃舍身命投于饿虎。或作尸毗王割身救鸽。或救孕鹿舍鹿王身。或于雪山为求半偈而舍全身。或现受生于净饭王家。弃舍后宫六万婇女。及舍种种上妙伎乐。踰城出家。六年苦行。日食麻麦降诸外道。坐菩提树下破魔军已。得阿耨多罗三藐三菩提。有如是等百千恒沙难思行愿一切相貌。悉皆顿现于此金色大光明中。又此光中影现如来不可思议八大宝塔。拘娑罗国净饭王宫生处宝塔。摩伽陀国伽邪城边菩提树下成佛宝塔。波罗奈国鹿野园中初转法轮度人宝塔。舍卫国中给孤独园与诸外道六月论议得一切智声名宝塔。安达罗国曲女城边升忉利天为母说法共梵天王及天帝释十二万众从三十三天现三道宝阶下阎浮时神异宝塔。摩竭陀国王舍城边耆阇崛山说大般若法华一乘心地经等大乘宝塔。毗舍离国庵罗卫林维摩长者不可思议现疾宝塔。拘尸那国跋提河边。娑罗林中圆寂宝塔。如是八塔大圣化仪。人天有情所归依处。供养恭敬为成佛因。如是音声及诸塔影。而于三世难思议事。悉皆影现大光明中。又十方界三世诸佛。及大菩萨道场众会。神通变化希有之事。及诸如来所说妙法。皆如响应。于此金色大光明中无不见闻。一切众生遇此光明见彼瑞相。皆发无等等阿耨多罗三藐三菩提心。时诸大众睹佛神力不可思议。叹未曾有。各相谓言。如来今日入于三昧。放大光明照十方界。得见如来往昔所有难思议事。调伏恶世邪见众生。令生正解趣向菩提。希有如来。能为一切世间之父。无量劫中难可得见。我等累劫修诸行愿。得遇三界人天大师。唯愿慈尊。哀愍世间。从定而起。说甚深法示教利喜一切众生。作是语已。瞻仰尊颜默然而住。
　　尔时会中有一菩萨名师子吼。三僧企邪修行福智。于贤劫中次补佛处。受灌顶位作大法王。四向观视海曾大众。发大音声。而作是言。我于往昔无量劫中。已发阿耨多罗三藐三菩提心。历事恒沙一切诸佛。会于第一众会道场。见不思议神通变化。未尝睹此金色光明。影现一切菩萨行愿。及现如来种种相貌。令见三世难思议事。唯愿仁者。一心合掌瞻仰尊颜。从定而起授甘露药。除热恼病令证法身常乐我净。是诸如来有二种法。于三昧中不复久住。一者大慈。二者大悲。依大慈故与众生乐。依大悲故拔众生苦。以是二法于无数劫熏修其心而成正觉。世间众生多诸苦恼。以是因缘如来不久从三昧起。当为演说心地观门大乘妙法。告诸大众无求一切人天福乐。速求出世阿耨多罗三藐三菩提。所以者何。今日世尊。从胸臆中放金色光。所照之处皆如金色。佛所显示意趣甚深。一切世间声闻缘觉。尽思度量所不能知。汝等凡夫不观自心。是故漂流生死海中。诸佛菩萨能观心故。度生死海到于彼岸。三世如来法皆如是。放此光明非无因缘。是诸众会闻大士言。心怀踊跃得未曾有。尔时师子吼菩萨摩诃萨。欲重宣此义。而说偈言。
　　敬礼天人大觉尊　　恒沙福智皆圆满
　　金光百福庄严相　　发起众生爱乐心
　　超过三界独居尊　　功德最胜无伦匹
　　普用神通自在力　　随所造业现其前
　　我以天眼观世间　　一切无有如佛者
　　希有金容如满月　　希有过于优昙华
　　无边福智利群生　　大光普照如千日
　　愚痴众生长夜苦　　蒙光所照悉皆除
　　我观如来昔所行　　亲近供养无数佛
　　经历僧祇无量劫　　为众生故趣菩提
　　常于生死苦海中　　作大船师济群品
　　演说甘露真净法　　令入无为解脱门
　　三僧祇劫度众生　　勤修八万波罗蜜
　　因圆果满成正觉　　住寿凝然无去来
　　一一相好周法界　　十方诸佛相皆然
　　甚深境界难思议　　一切人天莫能测
　　诸佛体用无差别　　如千灯照互增明
　　智慧如空无有边　　应物现形如水月
　　无边法界常寂然　　如如不动等虚空
　　如来清净妙法身　　自然具足恒沙德
　　周遍法界无穷尽　　不生不灭无去来
　　法王常住妙法宫　　法身光明靡不照
　　如来法性无挂碍　　随缘普应利群生
　　众生各见在其前　　为我宣说甘露法
　　随心能灭诸烦恼　　人天众苦悉皆除
　　破有法王甚奇特　　光明照曜如金山
　　为度众生出世间　　能然法炬破昏暗
　　众生没在生死海　　轮回五趣无出期
　　善逝恒为妙法船　　能截爱流超彼岸
　　大智方便不可量　　恒与众生无尽乐
　　能为世间大慈父　　怜愍一切诸有情
　　如来出世甚难值　　无数亿劫时一现
　　譬如优昙妙瑞华　　一切人天所希有
　　于无量劫时一现　　睹佛出世亦同然
　　是诸众生无福慧　　恒处沉沦生死海
　　亿劫不见诸如来　　随诸恶业恒受苦
　　我等无数百千劫　　修四无量三解脱
　　今见大圣牟尼尊　　犹如盲龟值浮木
　　愿于来世恒沙劫　　念念不舍天人师
　　如影随形不暂离　　昼夜勤修于种智
　　唯愿世尊哀愍我　　常令得见大慈尊
　　三业无倦常奉持　　愿共众生成正觉
　　今者三界大导师　　座上跏趺入三昧
　　独处凝然空寂舍　　身心不动如须弥
　　世间一切梵天魔　　莫能警觉如来定
　　此界佗方凡圣众　　悉知调御住于禅
　　广设无边微妙供　　奉献能仁最胜德
　　六欲诸天来供养　　天华乱坠遍虚空
　　十善报应无价香　　变化香云百宝色
　　遍覆人天无量众　　雨杂妙宝献如来
　　香气氛氲三宝前　　百千伎乐临空界
　　不鼓自鸣成妙曲　　供养人中两足尊
　　十八梵众雨天华　　及雨杂宝千万种
　　梵摩尼珠妙璎珞　　众宝严饰天妙衣
　　大宝华幢悬胜幡　　持以供养牟尼尊
　　无色界天雨宝华　　其华广大如车轮
　　雨微细香满世界　　供养三昧难思议
　　龙王修罗人非人　　奉献所感珍妙宝
　　各以供养天中天　　乐闻最胜菩提道
　　时薄伽梵大医王　　善治世间烦恼苦
　　师子频伸三昧力　　六种震动遍三千
　　以此觉悟诸有缘　　于此无缘了不觉
　　随彼人天应可度　　见佛种种诸神通
　　瞻仰月面牟尼尊　　以净三业皆云集
　　如来能以无缘慈　　饶益众生成胜德
　　胸臆放此大光明　　名诸菩萨不退转
　　如劫尽时七日现　　炽然照曜放千光
　　世间所有诸光明　　不及一佛毛孔光
　　无量无碍大神光　　遍照十方诸佛刹
　　如来福智皆圆满　　所放神光亦无比
　　其光赫弈如金色　　遍照十方诸国土
　　大圣金光影现中　　悉见世间诸色像
　　三千大千诸世界　　所有一切诸山王
　　四宝所成妙高山　　雪山香山七金山
　　目真邻陀弥楼山　　大铁围山小山等
　　大海江河及浴池　　无数百亿四大洲
　　日月星辰众宝宫　　天宫龙宫诸神宫
　　国邑王宫诸聚落　　如是光中悉显现
　　又现如来往昔因　　积功累德求佛道
　　如来昔在尸毗国　　曾居尊位作人王
　　国界珍宝皆充盈　　常以正法化于世
　　慈悲喜舍恒无倦　　能舍难舍趣菩萨
　　割身救鸽尝无悔　　深心悲愍救众生
　　时佛往昔在凡夫　　入于雪山求佛道
　　摄心勇猛勤精进　　为求半偈舍全身
　　以求正法因缘故　　十二劫超生死苦
　　昔为摩纳仙人时　　布发供养燃灯佛
　　以是精进因缘故　　八劫超于生死海
　　昔为萨埵王子时　　舍所爱身投饿虎
　　自利利佗因缘故　　十一劫超生死因
　　流水长者大医王　　平等救护众生故
　　济鱼各得生天上　　天雨璎珞来报恩
　　七日翘足赞如来　　以精进故超九劫
　　昔为六牙白象王　　其牙殊妙无能比
　　舍身命故投猎者　　求佛无上大菩提
　　或作圆满福智王　　施眼精进求佛道
　　又作金色大鹿王　　舍身精进求佛道
　　为迦尸国慈力王　　全身施与五夜叉
　　又作大国庄严王　　以妻子施无吝惜
　　或为最上身菩萨　　头目髓脑施众生
　　如是菩萨行慈悲　　皆愿求证菩提道
　　佛昔曾作转轮王　　四洲珍宝皆充满
　　具足千子诸眷属　　十善化人百千劫
　　国土安隐如天宫　　受五欲乐无穷尽
　　时彼轮王觉自身　　及以世间不牢固
　　无想诸天八万岁　　福尽还归诸恶道
　　犹如梦幻与泡影　　亦如朝露及电光
　　了达三界如火宅　　八苦充满难可出
　　未得解脱超彼岸　　谁有智者乐轮回
　　唯有出世如来身　　不生不灭常安乐
　　如是难行菩萨行　　一切悉现金光内
　　又此光中现八塔　　皆是众生良福田
　　净饭王宫生处塔　　菩提树下成佛塔
　　鹿野园中法轮塔　　给孤独园名称塔
　　曲女城边宝阶塔　　耆阇崛山般若塔
　　庵罗卫林维摩塔　　娑罗林中圆寂塔
　　如是世尊八宝塔　　诸天龙神常供养
　　金刚密迹四天王　　昼夜护持恒不离
　　若造八塔而供养　　现身福寿自延长
　　增长智慧众所尊　　世出世愿皆圆满
　　若人礼拜及心念　　如是八塔不思议
　　二人获福等无差　　速证无上菩提道
　　如是三世利益事　　于此光中无不见
　　十方佛土诸菩萨　　神通游戏众灵仙
　　万亿国土转轮王　　寻此光明普云集
　　各以神力来供养　　雨如意宝奉慈尊
　　诸天伎乐百千种　　不鼓自然出妙音
　　天华乱坠满虚空　　众香普熏于大会
　　宝幢无数诸璎珞　　持以供养人中尊
　　微妙伽陀赞如来　　善哉能入于三昧
　　现不思议大神力　　调伏难化诸有情
　　令住坚固不退心　　我于佛所深随喜
　　唯愿世尊从定起　　为诸众生转法轮
　　永断一切诸烦恼　　令住无住大涅槃
　　如我等类心清净　　从万亿国来听法
　　以三昧力常谛观　　于我微供哀纳受
　　能施所施及施物　　于三世中无所得
　　我等安住最胜心　　供养一切十方佛
　　世世亲近大悲主　　恒常奉事大慈尊
　　以无所得妙善根　　圆融法界趣真觉
　　过去如来入寂定　　现大神通转法轮
　　今佛世尊亦复然　　入定放光同彼佛
　　是故惟忖释师子　　决定欲说心地门
　　若欲远离生死因　　必获三世真常果
　　诸人合掌一心待　　当入如来安乐宫
大乘本生心地观经卷第二
报恩品第二上
　　尔时世尊从三昧安详而起。告弥勒菩萨摩诃萨言。善哉善哉。汝等大士。诸善男子。为欲亲近世间之父。为欲听闻出世之法。为欲思惟如如之理。为欲修习如如之智。来诣佛所供养恭敬。我今演说心地妙法。引导众生令入佛智。如是妙法。诸佛如来过无量劫时乃说之。如来世尊出兴于世。甚难值遇如优昙华。假使如来出现于世。说此妙法亦复为难。所以者何。一切众生远离大乘菩萨行愿。趣向声闻缘觉菩提厌离生死永入涅槃。不乐大乘常乐妙果。然诸如来转于法轮。远离四失说相应法。一无非处。二无非时。三无非器。四无非法。应病与药令得复除。即是如来不共之德。声闻缘觉未得自在。诸菩萨众不共之境。以是因缘难见难闻菩提正道心地法门。若有善男子善女人。闻是妙法一经于耳。须臾之顷摄念观心。熏成无上大菩提种。不久当坐菩提树王金刚宝座。得成阿耨多罗三藐三菩提。
　　尔时王舍大城。有五百长者。其名曰妙德长者。勇猛长者。善法长者。念佛长者。妙智长者。菩提长者。妙辩长者。法眼长者。光明长者。满愿长者。如是等大富长者成就正见。供养如来及诸圣众。是诸长者。闻是世尊赞叹大乘心地法门。而作是念。我见如来放金色光。影现菩萨难行苦行。我不爱乐行苦行心。谁能永劫住于生死。而为众生受诸苦恼。作是念已。即从座起。偏袒右肩右膝着地。合掌恭敬异口同音。前白佛言。世尊。我等不乐大乘诸菩萨行。亦不喜闻苦行音声。所以者何。一切菩萨所修行愿。皆悉不是知恩报恩。何以故。远离父母趣于出家。以自妻子施于所欲。头目随脑随其愿求。悉皆布施受诸逼恼。三僧祇劫具修诸度八万四千波罗蜜行。越生死流。方至菩提大安乐处。不如趣向二乘道果。三生百劫修集资粮。断生死因证涅槃果。速至安乐。方名报恩。
　　尔时佛告五百长者。善哉善哉。汝等闻于赞叹大乘。心生退转发起妙义。利益安乐未来世中。不知恩德一切众生。谛听谛听善思念之。我今为汝分别演说世出世间有恩之处。善男子。汝等所言未可正理。何以故。世出世恩有其四种。一父母恩。二众生恩。三国王恩。四三宝恩。如是四恩。一切众生平等荷负。善男子。父母恩者。父有慈恩。母有悲恩。母悲恩者。若我住世于一劫中说不能尽。我今为汝宣说少分。假使有人为福德故。恭敬供养一百净行大婆罗门。一百五通诸大神仙。一百善友。安置七宝上妙堂内。以百千种上妙珍膳。垂诸璎珞众宝衣服。栴檀沉香立诸房舍。百宝庄严床卧敷具。疗治众病百种汤药。一心供养满百千劫。不如一念住孝顺心。以微少物色养悲母。随所供侍。比前功德。百千万分不可校量。世间悲母念子无比。恩及未形。始自受胎终于十月。行住坐卧受诸苦恼非口所宣。虽得欲乐饮食衣服而不生爱。忧念之心恒无休息。但自思惟将欲生产。渐受诸苦昼夜愁恼。若产难时如百千刃竞来屠割。或致无常。若无苦恼诸亲眷属喜乐无尽。犹如贫女得如意珠。其子发声如闻音乐。以母胸臆而为寝处。左右膝上常为游履。于胸臆中出甘露泉。长养之恩弥于普天。怜愍之德广大无比。世间所高莫过山岳。悲母之恩逾于须弥。世间之重大地为先。悲母之恩亦过于彼。若有男女背恩不顺。令其父母生怨念心。母发恶言子即随堕。或在地狱饿鬼畜生。世间之疾莫过猛风。怨念之征复速于彼。一切如来金刚天等。及五通仙不能救护。若善男子善女人。依悲母教承顺无违。诸天护念福乐无尽。如是男女即名尊贵天人种类。或是菩萨为度众生。现为男女饶益父母。若善男子善女人。为报母恩经于一劫。每日三时割自身肉以养父母。而未能报一日之恩。所以者何。一切男女处于胎中。口吮乳根饮啖母血。及出胎已幼稚之前。所饮母乳百八十斛。母得上味先与其子。珍妙衣服亦复如是。愚痴鄙陋情爱无二。昔有女人远游佗国。抱所生子渡殑伽河。其水暴涨力不能前。爱念不舍母子俱没。以是慈心善根力故。即得上生色究竟天作大梵王。以是因缘母有十德。一名大地。于母胎中为所依故。二名能生。经历众苦而能生故。三名能正。恒以母手理五根故。四名养育。随四时宜能长养故。五名智者。能以方便生智慧故。六名庄严。以妙璎珞而严饰故。七名安隐。以母怀抱为止息故。八名教授。善巧方便导引子故。九名教诫。以善言辞离众恶故。十名与业。能以家业付嘱子故。善男子。于诸世间何者最富。何者最贫。悲母在堂名之为富。悲母不在名之为贫。悲母在时名为日中。悲母死时名为日没。悲母在时名为月明。悲母亡时名为闇夜。是故汝等。勤加修习孝养父母若人供佛福等无异。应当如是报父母恩。善男子。众生恩者。即无始来。一切众生轮转五道经百千劫。于多生中互为父母。以互为父母故。一切男子即是慈父。一切女人即是悲母。昔生生中有大恩故。犹如现在父母之恩等无差别。如是昔恩犹未能报。或因妄业生诸违顺。以执着故反为其怨。何以故。无明覆障宿住智明。不了前生曾为父母。所可报恩互为饶益。无饶益者名为不孝。以是因缘诸众生类。于一切时亦有大恩。实为难报。如是之事名众生恩。国王恩者。福德最胜虽生人间得自在故。三十三天诸天子等。恒与其力常护持故。于其国界山河大地。尽大海际属于国王。一人福德胜过一切众生福故。是大圣王以正法化。能使众生悉皆安乐。譬如世间一切堂殿柱为根本。人民丰乐王为根本。依王有故。亦如梵王能生万物。圣王能生治国之法利众生故。如日天子能照世间。圣王亦能观察天下人安乐故。王失正治人无所依。若以正化八大恐怖不入其国。所谓佗国侵逼。自界叛逆。恶鬼疾病。国土饥馑。非时风雨。过时风雨。日月薄蚀。星宿变怪。人王正化利益人民。如是八难不能侵故。譬如长者唯有一子。爱念无比怜愍饶益常与安乐昼夜不舍。国大圣王亦复如是。等示群生如同一子。拥护之心昼夜无舍。如是人王令修十善。名福德主。若不令修名非福主。所以者何。若王国内一人修善。其所作福皆为七分。造善之人得其五分。于彼国王常获二分。善因王修同福利故。造十恶业亦复如是。同其事故。一切国内田地园林所生之物。皆为七分亦复如是。若有人王成就正见。如法化世。名为天主。以天善法化世间故。诸天善神及护世王。常来加护守王宫故。虽处人间修行天业。赏罚之心无偏党故。一切圣王法皆如是。如是圣主名正法王。以是因缘成就十德。一名能照。以智慧眼照世间故。二名庄严。以大福智庄严国故。三名与乐。以大安乐与人民故。四名伏怨。一切怨敌自然伏故。五名离怖。能郤八难离恐怖故。六名任贤。集诸贤人评国事故。七名法本。万姓安住依国王故。八名持世。以天王法持世间故。九名业主。善恶诸业属国王故。十名人主。一切人民王为主故。一切国王以先世福。成就如是十种胜德。大梵天王及忉利天。常助人王受胜妙乐。诸罗刹王及诸神等。虽不现身潜来卫护王及眷属。王见人民造诸不善不能制止。诸天神等悉皆远离。若见修善欢喜赞叹。尽皆唱言。我之圣王。龙天喜悦。澍甘露雨。五谷成熟。人民丰乐。若不亲近诸恶人等。普利世间咸从正化。如意宝珠必现王国。于王邻国咸来归服。人与非人无不称叹。若有恶人于王国内。而生逆心于须臾顷。如是之人福自衰灭。命终当堕地狱之中。经历畜生备受诸苦。所以者何。由于圣王不知恩故。起诸恶逆得如是报。若有人民能行善心。敬辅仁王尊重如佛。是人现世安隐丰乐。有所愿求无不称心。所以者何。一切国王于过去时。曾受如来清净禁戒。常为人王安隐快乐。以是因缘违顺果报皆如响应。圣王恩德广大如是。善男子。三宝恩者。名不思议利乐众生无有休息。是诸佛身真善无漏。无数大劫修因所证。三有业果永尽无余。功德宝山巍巍无比。一切有情所不能知。福德甚深犹如大海。智慧无碍等于虚空。神通变化充满世间。光明遍照十方三世。一切众生烦恼业障都不觉知。沉沦苦海生死无穷。三宝出世作大船师。能截爱流超升彼岸。诸有智者悉皆瞻仰。善男子等。唯一佛宝具三种身。一自性身。二受用身。三变化身。第一佛身有大断德。二空所显一切诸佛悉皆平等。第二佛身有大智德。真常无漏一切诸佛悉皆同意。第三佛身有大恩德。定通变现一切诸佛悉皆同事。善男子。其自性身无始无终。离一切相绝诸戏论。周圆无际凝然常住。其受用身。有二种相。一自受用。二佗受用。自受用身。三僧祇劫所修万行。利益安乐诸众生已。十地满心。运身直往色究竟天。出过三界。净妙国土坐无数量大宝莲华。而不可说海会菩萨前后围绕。以无垢缯系于顶上。供养恭敬尊重赞叹。如是名为后报利益。尔时菩萨入金刚定。断除一切微细所知诸烦恼障。证得阿耨多罗三藐三菩提。如是妙果名现报利益。是真报身有始无终。寿命劫数无有限量。初成正觉穷未来际。诸根相好遍周法界。四智圆满。是真报身受用法乐。一大圆镜智。转异熟识得此智慧。如大圆镜现诸色像。如是如来镜智之中。能现众生诸善恶业。以是因缘。此智名为大圆镜智。依大悲故恒缘众生。依大智故常如法性。双观真俗无有间断。常能执持无漏根身。一切功德为所依止。二平等性智。转我见识得此智慧。是以能证自佗平等二无我性。如是名为平等性智。三妙观察智。转分别识得此智慧。能观诸法自相共相。于众会前说诸妙法。能令众生得不退转。以是名为妙观察智。四成所作智。转五种识得此智慧。能现一切种种化身。令诸众生成熟善业。以是因缘。名为成所作智。如是四智而为上首。具足八万四千智门。如是一切诸功德法。名为如来自受用身。诸善男子。二者如来佗受用身。具足八万四千相好。居真净土说一乘法。令诸菩萨受用大乘微妙法乐。一切如来为化十地诸菩萨众。现于十种佗受用身。第一佛身。坐百叶莲华。为初地菩萨说百法明门。菩萨悟已起大神通。变化满于百佛世界。利益安乐无数众生。第二佛身。坐千叶莲华。为二地菩萨说千法明门。菩萨悟已起大神通。变化满于千佛世界。利益安乐无量众生。第三佛身。坐万叶莲华。为三地菩萨说万法明门。菩萨悟已起大神通。变化满于万佛国土。利益安乐无数众生。如是如来渐渐增长。乃至十地佗受用身。坐不可说妙宝莲华。为十地菩萨说不可说诸法明门。菩萨悟已起大神通。变化满于不可说佛微妙国土。利益安乐不可宣说不可宣说无量无边种类众生。如是十身皆坐七宝菩提树王。证得阿耨多罗三藐三菩提。诸善男子。一一华叶各各为一三千世界。各有百亿妙高山王。及四大洲日月星辰。三界诸天无不具足。一一叶上诸赡部洲。有金刚座菩提树王。其百千万至不可说大小化佛。各于树下破魔军已。一时证得阿耨多罗三藐三菩提。如是大小诸化佛身。各各具足三十二相八十种好。为诸资粮及四善根诸菩萨等二乘凡夫。随宜为说三乘妙法。为诸菩萨说应六波罗蜜。令得阿耨多罗三藐三菩提究竟佛慧。为求辟支佛者。说应十二因缘法。为求声闻者。说应四谛法。度生老病死究竟涅槃。为余众生说人天教。令得人天安乐妙果。诸如是等大小化佛。皆悉名为佛变化身。善男子。如是二种应化身佛。虽现灭度。而此佛身相续常住。诸善男子。如一佛宝。有如是等无量无边不可思议利乐众生广大恩德。以是因缘。名为如来应正遍知明行圆满善逝世间解无上士调御丈夫天人师佛世尊。善男子。一佛宝中具足六种微妙功德。一者无上大功德田。二者无上有大恩德。三者无足二足及以多足众生中尊。四者极难值遇如优昙华。五者独一出现三千大千世界。六者世出世间功德圆满一切义依。具如是等六种功德。常能利乐一切众生。是名佛宝不思议恩。
　　尔时五百长者白佛言。世尊。如佛所说。一佛宝中无量化佛。充满世界利乐众生。以何因缘。世间众生多不见佛受诸苦恼。佛告五百长者。譬如日光天子放百千光照明世界。而有盲者不见光明。汝善男子。于意云何。日光天子而有过否。时长者言。不也世尊。佛言。善男子。诸佛如来常演正法利乐有情。是诸众生常造恶业。都不觉知无惭愧心。于佛法僧不乐亲近。如是众生罪根深重。经无量劫不得见闻三宝名字。如彼盲者不睹日光。若有众生恭敬如来。爱乐大乘尊重三宝。当知是人业障销除。福智增长。成就善根。速得见佛。永离生死。当证菩提。诸善男子。如一佛宝有无量佛。如来所说法宝亦然。一法宝中有无量义。善男子。于法宝中有其四种。一者教法。二者理法。三者行法。四者果法。一切无漏能破无明烦恼业障。声名句文名为教法。有无诸法名为理法。戒定慧行名为行法。为无为果名为果法。如是四种名为法宝。引导众生出生死海到于彼岸。善男子。诸佛所师即是法宝。所以者何。三世诸佛依法修行。断一切障得成菩提。尽未来际利益众生。以是因缘。三世如来常能供养诸波罗蜜微妙法宝。何况三界一切众生未得解脱。而不能敬微妙法宝。善男子。我昔曾为求法人王。入大火坑而求正法。永断生死得大菩提。是故法宝能破一切生死牢狱。犹如金刚能坏万物。法宝能照痴闇众生。如日天子能照世界。法宝能救贫乏众生。如摩尼珠雨众宝故。法宝能与众生喜乐。犹如天鼓乐诸天故。法宝能为诸天宝阶。听闻正法得生天故。法宝能为坚牢大船。渡生死海到彼岸故。法宝犹如转轮圣王。能除三毒烦恼贼故。法宝能为珍妙衣服。覆盖无惭诸众生故。法宝犹如金刚甲胃。能破四魔证菩提故。法宝犹如智慧利剑。割断生死离系缚故。法宝正是三乘宝车。运载众生出火宅故。法宝犹如一切明灯。能照三涂黑闇处故。法宝犹如弓箭矛槊。能镇国界摧怨敌故。法宝犹如险路导师。善诱众生达宝所故。善男子。三世如来所说妙法。有如是等难思议事。是名法宝不思议恩。善男子。世出世间有三种僧。一菩萨僧。二声闻僧。三凡夫僧。文殊师利及弥勒等是菩萨僧。如舍利弗目犍连等。是声闻僧。若有成就别解脱戒真善凡夫。乃至具足一切正见。能广为他演说开示众圣道法利乐众生。名凡夫僧。虽未能得无漏戒定及慧解脱。而供养者获无量福。如是三种名真福田僧。复有一类名福田僧。于佛舍利及佛形像。并诸法僧圣所制戒深生敬信。自无邪见令他亦然。能宣正法赞叹一乘。深信因果常发善愿。随其过犯悔除业障。当知是人信三宝力。胜诸外道百千万倍。亦胜四种转轮圣王。何况余类一切众生。如郁金华虽然萎悴。犹胜一切诸杂类华。正见比丘亦复如是。胜余众生百千万倍。虽毁禁戒不坏正见。以是因缘名福田僧。若善男子善女人等。供养如是福田僧者。所得福德无有穷尽。供养前三真实僧宝。所获功德正等无异。如是四类圣凡僧宝。利乐有情恒无暂舍。是名僧宝不思议恩。尔时五百长者白佛言。世尊。我等今日闻佛法音。得悟三宝利益世间。然今不知以何义故。说佛法僧得名为宝。愿佛解说显示众会及未来世敬信三宝一切有情。永断疑网得不坏信。令入三宝不思议海。
　　尔时佛告诸长者言。善哉善哉。汝善男子。能问如来甚深妙法。于未来世利益安乐一切众生。譬如世间第一珍宝具足十义。庄严国界饶益有情。佛法僧宝亦复如是。一者坚牢。如摩尼宝无人能破。佛法僧宝亦复如是。外道天魔不能破故。二者无垢。世间胜宝清净光洁不杂尘秽。佛法僧宝亦复如是。悉能远离烦恼尘垢。三者与乐。如天德瓶能与安乐。佛法僧宝亦复如是。能与众生世出世乐。四者难遇。如吉祥宝希有难得。佛法僧宝亦复如是。业障有情亿劫难遇。五者能破。如如意宝能破贫穷。佛法僧宝亦复如是。能破世间诸贫苦故。六者威德。如转轮王所有轮宝能伏诸怨。佛法僧宝亦复如是。具六神通降伏四魔。七者满愿。如摩尼珠随心所求能雨众宝。佛法僧宝亦复如是。能满众生所修善愿。八者庄严。如世珍宝庄严王宫。佛法僧宝亦复如是。庄严法王菩提宝宫。九者最妙。如天妙宝最为微妙。佛法僧宝亦复如是。超诸世间最胜妙宝。十者不变。譬如真金入火不变。佛法僧宝亦复如是。世间八风不能倾动。佛法僧宝具足无量神通变化。利乐有情暂无休息。以是义故。诸佛法僧说名为宝。善男子。我为汝等略说四种世出世间有恩之处。汝等当知。修菩萨行应报如是四种之恩。
　　尔时五百长者白佛言。世尊。如是四恩甚为难报。当修何行而报是恩。佛告诸长者言。善男子。为求菩提。有其三种十波罗蜜。一者十种布施波罗蜜多。二者十种亲近波罗蜜多。三者十种真实波罗蜜多。若有善男子善女人。发阿耨多罗三藐三菩提心。能以七宝满于三千大千世界。布施无量贫穷众生。如是布施但名布施波罗蜜多。不名真实波罗蜜多。若有善男子善女人。发大悲心为求无上正等菩提。以自妻子施与他人心无吝惜。身肉手足头目髓脑。乃至身命施来求者。如是布施但名亲近波罗蜜多。未名真实波罗蜜多。若善男子善女人。发起无上大菩提心。住无所得。劝诸众生同发此心。以真实法一四句偈。施一众生。使向无上正等菩提。是名真实波罗蜜多。前二布施未名报恩。若善男子善女人。能修如是第三真实波罗蜜多。乃名真实能报四恩。所以者何。前二布施有所得心。第三施者无所得心。以真实法施一有情。令发无上大菩提心。是人当得证菩提时。广度众生无有穷尽。绍三宝种使不断绝。以是因缘名为报恩。
　　尔时五百长者。从佛闻是昔所未闻报恩之法。心怀踊跃得未曾有。发心求趣无上菩提。得忍辱三昧入不思议智。永不退转。
　　尔时会中八万四千众生。发菩提心得坚固信。及此三昧海会大众。悉得金刚忍辱三昧。悟无生忍及柔顺忍。或证初地得不起忍。无量众生发菩提心住不退位。
　　尔时佛告五百长者。未来世中一切众生。若有得闻此心地观报四恩品。受持读习解说书写广令流布。如是人等福智增长。诸天卫护。现身无疾。寿命延长。若命终时即得往生弥勒内宫。睹白毫相超越生死。龙华三会当得解脱。十方净土随意往生。见佛闻法入正定聚。速成阿耨多罗三藐三菩提如来智慧。
大乘本生心地观经卷第三
报恩品第二下
　　尔时王舍大城东北八十由旬。有一小国名增长福。于彼国中。有一长者名曰智光。其年衰迈。唯有一子。其子恶性不顺父母。所有教诲皆不能从。遥闻释迦牟尼如来。在王舍城耆阇崛山。为浊恶世无量众生。宣说大乘报恩之法。父母及子并诸眷属。为听法故。赍持供具来诣佛所。供养恭敬而白佛言。我有一子其性弊恶不受父母所有教诲。今闻佛说报四种恩。为听法故来诣佛所。唯愿世尊。为我等类及诸眷属。宣说四恩甚深妙义。令彼恶子生孝顺心。此世当生令得安乐。
　　尔时佛告智光。善哉善哉。汝为法故来至我所。供养恭敬乐闻是法。汝等谛听善思念之。若有善男子善女人。发菩提心为闻法要。举足下足随其远近所践之地。微尘数量。以是因缘。感得金轮转轮圣王。圣王报尽作欲天王。欲天报尽作梵天王。见佛闻法速证妙果。汝大长者及余众等。为于法故来至我所。如是经过八十由旬。大地微尘一一尘数。能感人天轮王果报。既闻法已。当来证得阿耨多罗三藐三菩提。我虽先说甚深四恩微妙义趣。今复为汝重宣此义。而说偈言。
　　最胜法王大圣主　　一切人天无等伦
　　具诸相好以严身　　智海如空无有量
　　自他利行皆圆满　　名称普闻诸国土
　　永断烦恼余习气　　善持密行护诸根
　　百四十种不共德　　广大福海悉圆满
　　三昧神通皆具足　　八自在宫常游乐
　　十方人天及外道　　无有能难调御师
　　金口能宣无碍辩　　虽无能问而自说
　　如大海潮时不失　　亦如天鼓称天心
　　如是自在唯佛有　　非五通仙魔梵等
　　难思劫海修行愿　　证获如是大神通
　　我入三昧大寂室　　观察诸根及药病
　　自出禅定而赞叹　　三世佛法心地门
　　时诸长者退大心　　乐住二乘自利行
　　我开大智方便教　　引入三空解脱门
　　如来意趣莫能量　　唯佛能知真秘密
　　利根声闻及独觉　　勤求不退诸菩萨
　　十二劫数共度量　　无有能知其少分
　　假使十方凡圣智　　授与一人为智者
　　如是智者如竹林　　不能测量其少分
　　世间凡夫无慧眼　　迷于恩处失妙果
　　五浊恶世诸众生　　不悟深恩恒背德
　　我为开示于四恩　　令入正见菩提道
　　慈父悲母长养恩　　一切男女皆安乐
　　慈父恩高如山王　　悲母恩深如大海
　　若我住世于一劫　　说悲母恩不能尽
　　我今略说于少分　　犹如蚊虻饮大海
　　假使有人为福德　　供养净行婆罗门
　　五通神仙自在者　　大智师长及善友
　　安置七珍为堂殿　　及以牛头栴檀房
　　百宝卧具各敷陈　　世间美味如甘露
　　疗治万病诸汤药　　盛满金银器物中
　　如是供养日三时　　乃至数盈于百劫
　　不如一念申少分　　供养悲母大恩田
　　福德无边不可量　　算分喻分皆无比
　　世间悲母孕其子　　十月怀胎长受苦
　　于五欲乐情不着　　随时饮食亦同然
　　昼夜常怀悲愍心　　行住坐卧受诸苦
　　若正诞其胎藏子　　如攒锋刃解肢节
　　迷惑东西不能辩　　遍身疼痛无所堪
　　或因此难而命终　　六亲眷属咸悲恼
　　如是众苦皆由子　　忧悲痛切非口宣
　　若得平复身安乐　　如贫获宝喜难量
　　顾视容颜无厌足　　怜念之心不暂舍
　　母子恩情常若是　　出入不离胸臆前
　　母乳犹如甘露泉　　长养及时曾无竭
　　慈念之恩实难比　　鞠育之德亦难量
　　世间大地称为重　　悲母恩重过于彼
　　世间须弥称为高　　悲母恩高过于彼
　　世间速疾唯猛风　　母心一念过于彼
　　若有众生行不孝　　令母暂时起恨心
　　怨念之辞少分生　　子乃随言遭苦难
　　一切佛与金刚天　　神仙秘法无能救
　　若有男女依母教　　承顺颜色不相违
　　一切灾难尽消除　　诸天拥护常安乐
　　若能承顺于悲母　　如是男女悉非凡
　　大悲菩萨化人间　　示现报恩诸方便
　　若有男子及女人　　为报母恩行孝养
　　割肉刺血常供给　　如是数盈于一劫
　　种种勤修于孝道　　犹未能报暂时恩
　　十月处于胎藏中　　常衔乳根饮脂血
　　自为婴孩及童子　　所饮母乳百斛余
　　饮食汤药妙衣服　　子先母后为常则
　　子若愚痴人所恶　　母亦恩怜不弃遗
　　昔有女人抱其子　　渡于恒河水瀑流
　　以泛水故力难前　　与子俱没无能舍
　　为是慈念善根力　　命终上生于梵天
　　长受梵天三昧乐　　得遇如来受佛记
　　是故悲母有十德　　随应义利立其名
　　一名大地二能生　　三能正者四养育
　　五与智者六庄严　　七名安隐八教授
　　九教诫者十与业　　余恩不过于母恩
　　何法出间最富有　　何法世间最贫无
　　母在堂时为最富　　母不在时为最贫
　　母在之时为日中　　悲母亡时为日没
　　母在之时皆圆满　　悲母亡时悉空虚
　　世间一切善男女　　恩重父母如丘山
　　应当孝敬恒在心　　知恩报恩是圣道
　　不惜身命奉甘旨　　未曾一念亏色养
　　如其父母奄丧时　　将欲报恩诚不及
　　佛昔修行为慈母　　感得相好金色身
　　名闻广大遍十方　　一切人天咸稽首
　　人与非人皆恭敬　　自缘往昔报慈恩
　　我升三十三天宫　　三月为母说真法
　　令母听闻归正道　　悟无生忍常不退
　　如是皆为报悲恩　　虽报恩深犹未足
　　神通第一目犍连　　已断三界诸烦恼
　　以神通力观慈母　　见在受苦饿鬼中
　　目连自往报母恩　　救免慈亲所受苦
　　上生他化诸天众　　共为游乐处天宫
　　当知父母恩最深　　诸佛圣贤咸报德
　　若人至心供养佛　　复有精勤修孝养
　　如是二人福无异　　三世受报亦无穷
　　世人为子造诸罪　　堕在三涂长受苦
　　男女非圣无神通　　不见轮回难可报
　　哀哉世人无圣力　　不能拔济于慈母
　　以是因缘汝当知　　勤修福利诸功德
　　以其男女追胜福　　有大金光照地狱
　　光中演说深妙音　　开悟父母令发意
　　忆昔所生常造罪　　一念悔心悉除灭
　　口称南无三世佛　　得脱无暇苦难身
　　往生人天长受乐　　见佛闻法当成佛
　　或生十方净土中　　七宝莲华为父母
　　华开见佛悟无生　　不退菩萨为同学
　　获六神通自在力　　得入菩提微妙宫
　　皆是菩萨为男女　　乘大愿力化人间
　　是名真报父母恩　　汝等众生共修学
　　有情轮回生六道　　犹如车轮无始终
　　或为父母为男女　　世世生生互有恩
　　如见父母等无差　　不证圣智无由识
　　一切男子皆是父　　一切女人皆是母
　　如何未报前世恩　　却生异念成怨嫉
　　常须报恩互饶益　　不应打骂致怨嫌
　　若欲增修福智门　　昼夜六时当发愿
　　愿我生生无量劫　　得宿住智大神通
　　能知过去百千生　　更相忆识为父母
　　循环六趣四生中　　令我一念常至彼
　　为说妙法离苦因　　使得人天长受乐
　　劝发坚固菩提愿　　修行菩萨六度门
　　永断二种生死因　　疾证涅槃无上道
　　十方一切诸国王　　正法化人为圣主
　　国王福德为最胜　　所作自在名为天
　　三十三天及余天　　恒将福力助王化
　　诸天拥护如一子　　以是得称天子名
　　世间以王为根本　　一切人民为所依
　　犹如世间诸舍宅　　柱为根本而成立
　　王以正法化人民　　如大梵王生万物
　　王行非法无政理　　如琰魔王灭世间
　　王所容受姧邪人　　象蹋华池等无异
　　勿谓时逢浊恶世　　当知善恶是王修
　　如日天子照世间　　国王化世亦如是
　　日光夜分虽不照　　能使有情得安乐
　　王以非法化于世　　一切人民无所依
　　世间所有诸恐怖　　依王福力不能生
　　人民所成安隐乐　　当知是王福所及
　　世间所有胜妙华　　依王福力而开敷
　　世间所有妙园林　　依王福力皆滋茂
　　世间所有诸药草　　依王福力差诸疾
　　世间百谷及苗稼　　依王福力皆成实
　　世间人民受丰乐　　依王福力常自然
　　譬如长者有一子　　智慧端严世无比
　　父母恩爱如眼目　　昼夜常生护念心
　　国大圣王亦如是　　爱念众生如一子
　　养育耆年拯孤独　　赏罚之心常不二
　　如是仁王为圣主　　群生敬仰等如来
　　仁王化治国无灾　　万姓恭勤常安隐
　　国王无法化于世　　疾疫流行灾有情
　　如是一切人非人　　罪福昭然无所覆
　　善恶法中分七分　　造者获五王得二
　　园林田宅悉皆然　　所税等分亦如是
　　转轮圣王出现时　　分作六分王得一
　　时诸人民得五分　　善恶业报亦皆然
　　若有人王修正见　　如法化世名天主
　　以依天法化世间　　毗沙门王常拥护
　　及余三天罗刹众　　皆当守护圣王宫
　　圣王出世理国时　　饶益众生成十德
　　一名能照于国界　　二名庄严于国土
　　三名能与诸安乐　　四名能伏诸怨敌
　　五名能遮诸恐怖　　六名修集诸圣贤
　　七名诸法为根本　　八名护持于世间
　　九名能作造化功　　十名国界人民主
　　若王成就十胜德　　梵王帝释及诸天
　　夜叉罗刹鬼神王　　隐身常来护国界
　　龙王欢喜降甘雨　　五谷成熟万姓安
　　国中处处生珍宝　　人马强力无怨敌
　　如意宝珠现王前　　境外诸王自宾伏
　　若生不善于王国　　一念起心成众恶
　　是人命终堕地狱　　受苦永劫无出期
　　若有勤诚助国王　　诸天护念增荣禄
　　智光长者汝应知　　一切人王业所感
　　诸法无不因缘成　　若无因缘无诸法
　　说无生天及恶趣　　如是之人不了因
　　无因无果大邪见　　不知罪福生妄计
　　王今所受诸福乐　　往昔曾持三净戒
　　戒德熏修所招感　　人天妙果获王身
　　若人发起菩提心　　愿力资成无上果
　　坚持上品清净戒　　起居自在为法王
　　神通变化满十方　　随缘普济诸群品
　　中品受持菩萨戒　　福得自在转轮王
　　随心所作尽皆成　　无量人天悉遵奉
　　下上品持大鬼王　　一切非人咸率伏
　　受持戒品虽缺犯　　由戒胜故得为王
　　下中品持禽兽王　　一切飞走皆归伏
　　于清净戒有缺犯　　由戒胜故得为王
　　下下品持琰魔王　　处地狱中常自在
　　虽毁禁戒生恶道　　由戒胜故得为王
　　以是义故诸众生　　应受菩萨清净戒
　　善能护持无缺犯　　随所生处作人王
　　若有不受如来戒　　终不能得野干身
　　何况能感人天中　　最胜快乐居王位
　　是故王者非无因　　戒业精勤成妙果
　　国王自是人民主　　慈恤如母养婴儿
　　如是人王有大恩　　抚育之心难可报
　　以是因缘诸有情　　若能修证大菩提
　　于诸众生起大悲　　应受如来三聚戒
　　若欲如法受戒者　　应当忏罪令消灭
　　起罪之因有十缘　　身三口四及意三
　　生死无始罪无穷　　烦恼大海深无底
　　业障峻极如须弥　　造业由因二种起
　　所谓现行及种子　　藏识持缘一切种
　　如影随形不离身　　一切时中障圣道
　　近障人天妙乐果　　远障无上菩提果
　　在家能招烦恼因　　出家亦破清净戒
　　若能如法忏悔者　　所有烦恼悉皆除
　　犹如劫火坏世间　　烧尽须弥并巨海
　　忏悔能烧烦恼薪　　忏悔能往生天路
　　忏悔能得四禅乐　　忏悔雨宝摩尼珠
　　忏悔能延金刚寿　　忏悔能入常乐宫
　　忏悔能出三界狱　　忏悔能开菩提华
　　忏悔见佛大圆镜　　忏悔能至于宝所
　　若能如法忏悔者　　当依二种观门修
　　一者观事灭罪门　　二者观理灭罪门
　　观事灭罪有其三　　上中下根为三品
　　若有上根求净戒　　发大精进心无退
　　悲泪泣血常精恳　　哀感遍身皆血现
　　系念十方三宝所　　并余六道诸众生
　　长跪合掌心不乱　　发露洗心求忏悔
　　唯愿十方三世佛　　以大慈悲哀愍我
　　我处轮回无所依　　生死长夜常不觉
　　我在凡夫具诸缚　　狂心颠倒遍攀缘
　　我处三界火宅中　　妄染六尘无救护
　　我生贫穷下贱家　　不得自在常受苦
　　我生邪见父母家　　造罪依于恶眷属
　　唯愿诸佛大慈尊　　哀愍护念如一子
　　一忏不复造诸罪　　三世如来当证明
　　如是勇猛忏悔者　　名为上品求净戒
　　若有中根求戒者　　一心勇猛忏诸罪
　　涕泪交横不觉知　　遍身流汗哀求佛
　　发露无始生死业　　愿大悲水洗尘劳
　　涤除罪障净六根　　施我菩萨三聚戒
　　我愿坚持不退转　　精修度脱苦众生
　　自未得度先度佗　　尽未来际常无断
　　如是精勤勇猛者　　不惜身命求菩提
　　能感三宝灵异相　　是名中品大忏悔
　　若有下根求净戒　　发起无上菩提心
　　涕泪悲泣身毛竖　　于所造罪深惭愧
　　对于十方三宝所　　及以六道众生前
　　至诚发露无始来　　所有恼乱诸众生
　　起于无碍大悲心　　不惜身命悔三业
　　已作之罪皆发露　　未作之恶更不造
　　如是三品忏诸罪　　皆名第一清净戒
　　以惭愧水洗尘劳　　身心俱为清净器
　　诸善男子汝当知　　已说净观诸忏悔
　　于其事理无差别　　但以根缘应不同
　　若欲修习观正理　　远离一切诸散乱
　　着新净衣跏趺坐　　摄心正念离诸缘
　　常观诸佛妙法身　　体性如空不可得
　　一切诸罪性皆如　　颠倒因缘妄心起
　　如是罪相本来空　　三世之中无所得
　　非内非外非中间　　性相如如俱不动
　　真如妙理绝名言　　唯有圣智能通达
　　非有非无非有无　　非不有无离名相
　　周偏法界无生灭　　诸佛本来同一体
　　惟愿诸佛垂加护　　能灭一切颠倒心
　　愿我早悟真性源　　速证如来无上道
　　若有清信善男子　　日夜能观妙理空
　　一切罪障自消除　　是名最上持净戒
　　若人观知实相空　　能灭一切诸重罪
　　犹如大风吹猛火　　能烧无量诸草木
　　诸善男子真实观　　名为诸佛秘要门
　　若欲为佗广分别　　无智人中勿宣说
　　一切凡愚众生类　　闻必生疑心不信
　　若有智者生信解　　念念观察悟真如
　　十方诸佛皆现前　　菩提妙果自然证
　　善男子等我灭后　　未来世中净信者
　　于二观门常忏悔　　当受菩萨三聚戒
　　若欲受持上品戒　　应请戒师佛菩萨
　　请我释迦牟尼佛　　当为菩萨戒和上
　　龙种净智尊王佛　　当为净戒阿阇梨
　　未来导师弥勒佛　　当为清净教授师
　　现在十方两足尊　　当为清净证戒师
　　十方一切诸菩萨　　当为修学戒伴侣
　　释梵四王金刚天　　当为学戒外护众
　　奉请如是佛菩萨　　及以现前传戒师
　　普为报于四恩故　　发起清净菩提心
　　应受菩萨三聚戒　　饶益一切有情戒
　　修摄一切善法戒　　修摄一切律仪戒
　　如是三聚清净戒　　三世如来所护念
　　无闻非法诸有情　　无量劫中未闻见
　　唯有过去十方佛　　已受净戒常护持
　　二障烦恼永断除　　获证无上菩提果
　　未来一切诸世尊　　守护三聚净戒宝
　　断除三障并习气　　当证正等大菩提
　　现在十方诸善逝　　具修三聚净戒因
　　永断生死苦轮回　　得证三身菩提果
　　超越生死深大海　　菩萨净戒为船筏
　　永断贪嗔痴系缚　　菩萨净戒为利剑
　　生死崄道诸怖畏　　菩萨净戒为舍宅
　　息除贫贱诸苦因　　净戒能为如意宝
　　鬼魅所著诸疾病　　菩萨净戒为良药
　　人天为王得自在　　三聚净戒作良缘
　　及余四趣诸王身　　净戒为缘获胜果
　　是故能修自在因　　当得为王受尊贵
　　应先礼敬十方佛　　日夜增修清净戒
　　诸佛护念常受持　　戒等金刚无破坏
　　三界诸天诸善神　　卫护王身及眷属
　　一切怨敌皆归伏　　万姓欢娱感王化
　　是故受持菩萨戒　　感世出世无为果
　　三宝常住化于世　　恩德广大不思议
　　过未及现劫海中　　功德利生无休息
　　佛日千光恒照世　　利益群生度有缘
　　无缘不睹佛慈光　　犹如盲者无所见
　　法宝一味无变易　　前佛后佛说皆同
　　如雨一味普能沾　　草木滋荣大小别
　　众生随根各得解　　草木禀润亦差殊
　　菩萨声闻化众生　　如大河水流不竭
　　众生无信化不被　　如处幽冥日难照
　　如来月光甚清凉　　能除众暗亦如是
　　犹如覆盆月不照　　迷惑众生亦如是
　　法宝甘露妙良药　　能治一切烦恼病
　　有信服药证菩提　　无信随缘堕恶道
　　菩萨声闻常在世　　无数方便度众生
　　能有众生信乐心　　各入三乘安乐位
　　如来不出于世间　　一切众生入邪道
　　永离甘露饮毒药　　长溺苦海无出期
　　佛日出现三千界　　放大光明照长夜
　　众生如睡不觉知　　蒙光得入无为室
　　如来未说一乘法　　十方国土悉空虚
　　发心修行成正觉　　一切佛土皆严净
　　一乘法宝诸佛母　　三世如来从此生
　　般若方便无间修　　解脱道成登妙觉
　　若佛菩萨不出现　　世间众生无导师
　　生死崄难无由过　　如何得至于宝所
　　以大愿力为善友　　常说妙法令修行
　　趣向十地证菩提　　善入涅槃安乐处
　　大悲菩萨化世间　　方便引导众生故
　　内秘一乘真实行　　外现缘觉及声闻
　　钝根小智闻一乘　　怖畏发心经多劫
　　不知身有如来藏　　唯欣寂灭厌尘劳
　　众生本有菩提种　　悉在赖耶藏识中
　　若遇善友发大心　　三种炼磨修妙行
　　永断烦恼所知障　　证得如来常住身
　　菩提妙果不难成　　真善知识实难遇
　　一切菩萨修胜道　　四种法要应当知
　　亲近善友为第一　　听闻正法为第二
　　如理思量为第三　　如法修证为第四
　　十方一切大圣主　　修是四法证菩提
　　汝诸长者大会众　　及未来世清信士
　　如是四法菩萨地　　要当修习成佛道
　　善男子等应谛听　　如来所说四恩者
　　佛宝之恩最为上　　为度众生发大心
　　三僧企邪大劫中　　具修百千诸苦行
　　功德圆满遍法界　　十地究竟证三身
　　法身体遍诸众生　　万德凝然性常住
　　不生不灭无来去　　不一不异非常断
　　法界遍满如虚空　　一切如来共修证
　　有为无为诸功德　　依止法身常清净
　　法身本性如虚空　　远离六尘无所染
　　法身无形离诸相　　能相所相悉皆空
　　如是诸佛妙法身　　戏论言辞相寂灭
　　远离一切诸分别　　心行处灭体皆如
　　为欲证得如来身　　菩萨善修于万行
　　智体无为真法性　　色心一切诸佛同
　　譬如飞鸟至金山　　能使鸟身同彼色
　　一切菩萨如飞鸟　　法身佛体类金山
　　自受用身诸相好　　一一遍满十方刹
　　四智圆明受法乐　　前佛后佛体皆同
　　虽遍法界无障碍　　如是妙境不思议
　　是身常住报佛土　　自受法乐无间断
　　佗受用身诸相好　　随机应现无增减
　　为化地上诸菩萨　　一佛现于十种身
　　随所应现各不同　　展转倍增至无极
　　称根为说诸法要　　令受法乐入一乘
　　彼获神通渐增长　　所悟法门亦如是
　　下地菩萨起智慧　　不能了达于上地
　　能化所化随地增　　各随本缘为所属
　　或一菩萨多佛化　　或多菩萨一佛化
　　如是十佛成正觉　　各坐七宝菩提树
　　前佛入灭后佛成　　不同化佛经劫现
　　十佛所坐莲华台　　周遍各有百千叶
　　一一叶中一佛土　　即是三千大千界
　　一一界中有百亿　　日月星辰四大洲
　　六欲诸天及四禅　　空处识处非想等
　　其四洲中南赡部　　一一各有金刚座
　　及以菩提大树王　　尔所变化诸佛身
　　一时证得菩提道　　转妙法轮于大千
　　菩萨缘觉及声闻　　随所根宜成圣果
　　如是所说三身佛　　最上无比名为宝
　　应化二身所说法　　教理行果为法宝
　　诸佛以法为大师　　修心所证菩提道
　　法宝三世无变易　　一切诸佛皆归学
　　我今顶礼萨婆若　　故说法宝为佛师
　　或入猛火不能烧　　应时即得真解脱
　　法宝能摧生死狱　　犹如金刚碎万物
　　法宝能照众生心　　如日天子临空界
　　法宝能作坚牢船　　能渡爱河超彼岸
　　法宝能与众生乐　　譬如天鼓应天心
　　法宝能济众生贫　　如摩尼珠雨众宝
　　法宝能为三宝阶　　闻法修因生上界
　　法宝金轮大圣王　　以大法力破四魔
　　法宝能为大宝车　　能运众生出火宅
　　法宝能为大导师　　能引众生至宝所
　　法宝能吹大法螺　　觉悟众生成佛道
　　法宝能为大法灯　　能照生死诸黑闇
　　法宝能为金刚箭　　能镇国界伏诸怨
　　三世如来所说法　　能利众生脱苦缚
　　引入涅槃安乐城　　是名法宝恩难报
　　智光长者汝谛听　　世出世僧有三种
　　菩萨声闻圣凡众　　能益众生为福田
　　文殊师利大圣尊　　三世诸佛以为母
　　十方如来初发心　　皆是文殊教化力
　　一切世界诸有情　　闻名见身及光相
　　并见随类诸化现　　皆成佛道难思议
　　弥勒菩萨法王子　　从初发心不食肉
　　以是因缘名慈氏　　为欲成熟诸众生
　　处于第四兜率天　　四十九重如意殿
　　昼夜恒说不退行　　无数方便度人天
　　八功德水妙华池　　诸有缘者悉同生
　　我今弟子付弥勒　　龙华会中得解脱
　　于末法中善男子　　一抟之食施众生
　　以是善根见弥勒　　当得菩提究竟道
　　舍利弗等大声闻　　智慧神通化群生
　　若能成就解脱戒　　真是修行正见人
　　为佗说法传大乘　　如是福田为第一
　　或有一类凡夫僧　　戒品不全生正见
　　赞咏一乘微妙法　　随犯随悔障销除
　　为诸众生成佛因　　如是凡夫亦僧宝
　　如郁金华虽萎悴　　犹胜一切诸妙华
　　正见比丘亦如是　　四种轮王所不及
　　如是四类圣凡僧　　利乐有情无暂歇
　　称为世间良福田　　是名僧宝大恩德
　　如我所说四恩义　　是名能造世间因
　　一切万物从是生　　若离四恩不可得
　　譬如世间诸色尘　　能造四大而得生
　　有情世间亦复然　　由彼四恩得安立
　　尔时智光长者及诸子等。闻佛所说四种大恩。得未曾有。欢喜合掌。而白佛言。善哉善哉。大慈世尊。为浊恶世不信因果不孝父母邪见众生。说真妙法利乐世间。唯愿世尊。说报恩义。我等既悟甚深四恩。而今未知修何善业而报是恩。佛告长者。善男子等。我为五百长者先已广说。而今为汝略说少分。若善男子善女人。为得阿耨多罗三藐三菩提。精勤修行十波罗蜜。若有所得未名报恩。若人须臾能行一善。心无所得乃名报恩。所以者何。一切如来触无所得。乃成佛道化诸众生。若有净信善男子等。得闻是经信解受持解说书写。以无所得三轮体空。窃为一人说四句法。除邪见心趣向菩提。是即名为报于四恩。何以故。是人当得无上菩提。展转教化无量众生令入佛道。三宝种子永不断绝。尔时智光长者闻是偈已。得忍辱三昧。厌离世间得不退转。时诸子等八千人俱得此三昧。皆发无等等阿耨多罗三藐三菩提心。四万八千人亦证三昧。远尘离垢得法眼净。
大乘本生心地观经卷第四
厌舍品第三
　　尔时智光长者。承佛威神即从座起。顶礼佛足恭敬合掌。而白佛言。世尊。我今从佛闻是报恩甚深妙法。心怀踊跃得未曾有。如饥渴人遇甘露食。我今乐欲酬报四恩。投佛法僧出家修道。常勤精进希证菩提。佛大慈悲。于一时中在毗舍离城。为无垢称说甚深法。汝无垢称以清净心为善业根。以不善心为恶业根。心清净故世界清净。心杂秽故世界杂秽。我佛法中以心为主。一切诸法无不由心。汝今在家有大福德。众宝璎珞无不充足。男女眷属安隐快乐。成就正见不谤三宝。以孝养心恭敬尊亲。起大慈悲给施孤独。乃至蝼蚁尚不加害。忍辱为衣慈悲为室。尊敬有德心无憍慢。怜愍一切犹如赤子。不贪财利常修喜舍。供养三宝心无厌足。为法舍身而无吝惜。如是白衣虽不出家。已具无量无边功德。汝于来世万行圆满。超过三界证大菩提。汝所修心即真沙门亦婆罗门。是真比丘是真出家。如是之人。此则名为在家出家。世尊。或有一时于迦兰陀竹林精舍。为其恶性六群比丘说教诫法。而告之言。汝等比丘。谛听谛听。入佛法海信为根本。渡生死河戒为船筏。若人出家不护禁戒。贪着世乐毁佛戒宝。或失正见入邪见林。引无量人堕大深坑。如是比丘不名出家。非是沙门非婆罗门。形似沙门心常在家。如是沙门无远离行。远离之行有其二种。一身远离。二心远离。身远离者。若人出家身处空闲。不染欲境名身远离。若有出家修清净心。不染欲境名心远离。身虽出家。心贪欲境。如是之人不名远离。若净信男及净信女。身居聚落发无上心。以大慈悲饶益一切。如是修行名真远离。于是六群恶性比丘。闻是法音得柔顺忍。然今我等虽信佛说。各各怀疑意未决定。善哉世尊。能断世间一切疑者。于一切法得自在者。真实语者。无二语者。是知道者。是开道者。惟愿如来。为我等辈及未来世一切有情。舍于方便说真实法。永离疑悔。令入佛道。今此会中有二菩萨。一者出家。二者在家。是二菩萨。善能利乐一切有情而无休息。如我惟忖出家菩萨。不及在家修菩萨行。所以者何。昔有金轮转轮圣王。发阿耨多罗三藐三菩提心。厌离世间无常苦空。舍轮王位如弃洟唾。清净出家入于佛道。是时后宫夫人婇女八万四千。见王出家各怀恋慕。拊心号恸生大逼恼。起爱别离如地狱苦。金轮圣王初受位时。所感宝女及王千子大臣眷属。共伤离别舍位出家。号泣之声满四天下。此诸眷属各作是言。我王福智无量无边。如何见弃舍我出家。哀哉苦哉世界空虚。从今已去无依无怙。若有净信善男子善女人。归佛法僧发菩提心。舍离父母出家入道。父母怜愍恩念情深。离别悲哀感动天地。如涸辙鱼宛转于地。爱别离苦亦复如是。如彼轮王眷属之心。出家菩萨饶益众生。云何娆害父母妻子。令无量人受大苦恼。以是因缘出家菩萨。无慈无悲不利众生。是故非如在家菩萨具大慈悲。怜愍众生利益一切。
　　尔时佛告智光长者。善哉善哉。汝大慈悲劝请我说出家在家二种胜劣。汝今所问出家菩萨不如在家。是义不然。所以者何。出家菩萨胜于在家。无量无边不可为比。何以故。出家菩萨以正慧力。微细观察在家所有种种过失。所谓世间一切舍宅。积聚其中不知满足。犹如大海容受一切大小河水未曾满足。善男子。香山之南雪山之北有阿耨池。四大龙王各居一角。东南龙王白象头。西南龙王大牛头。西北龙王师子头。东北龙王大马头。各从四角涌出大河。一殑伽河。其水所至白象随出。二信渡河。其水所至水牛随出。三薄刍河。其水所至师子随出。四私陀河。其水所至大马随出。如是大河。一一各有五百中河。中河各有无量小河。是大中小一切众水皆入大海。然此大海未曾满足。世间众生所有一切居处舍宅。亦复如是。聚诸珍宝从四方来。悉入宅中未曾满足。多求积聚造种种罪。无常忽至弃舍故宅。是时宅主随业受报。经无量劫终无所归。善男子。所为宅者即五蕴身。其宅主者是汝本识。谁有智者乐有为宅。唯有菩提安乐宝宫。离老病死忧悲苦恼。若有利根净信深厚善男子等。欲度父母妻子眷属令入无为甘露宅者。须归三宝出家学道。尔时如来。重说偈言。
　　出家菩萨胜在家　　算分喻分莫能比
　　在家逼迫如牢狱　　欲求解脱甚为难
　　出家闲旷若虚空　　自在无为离系着
　　谛观在家多过失　　造诸罪业无有边
　　营生贪求恒不足　　犹如大海难可满
　　阿耨达池龙王等　　四角涌出四大河
　　大中小河所有水　　昼夜流注无暂歇
　　然彼大海未尝满　　所贪舍宅亦如是
　　在家多起诸恶业　　未尝洗忏令灭除
　　空知爱念危脆身　　不觉命随朝露尽
　　焰魔使者相催逼　　妻子屋宅无所随
　　幽冥黑闇长夜中　　独往死门随业受
　　诸佛出现起悲愍　　欲令众生厌世间
　　汝今已获难得身　　当勤精进勿放逸
　　在家屋宅深可厌　　空寂宝舍难思议
　　永离病苦及忧恼　　诸有智者善观察
　　当来净信善男女　　欲度父母及眷属
　　令入无为甘露城　　愿求出家修妙道
　　渐渐修行成正觉　　当转无上大法轮
　　复次善男子。出家菩萨观世舍宅。犹如石火深生厌患。何以故。譬如微火能烧一切诸草木等。世间舍宅亦复如是。贪心求觅驰走四方。若有所得受用不足。于一切时追求无厌。若无所得心生热恼日夜追求。是故世间一切舍宅。能生无量烦恼之火。为起贪心恒无知足。世间财宝犹如草木。贪欲之心如世舍宅。以是因缘。一切诸佛说于三界名为火宅。善男子。出家菩萨能作是观。厌离世间名真出家。尔时如来。重说偈言。
　　出家菩萨观世宅　　犹如人间微少火
　　一切草木渐能烧　　世宅当知亦如是
　　众生所有众财宝　　更互追求常不足
　　求不得苦恒在心　　老病死火无时灭
　　以是因缘诸世尊　　说于三界为火宅
　　若欲超过三界苦　　应修梵行作沙门
　　三昧神通得现前　　自利利他悉圆满
　　复次善男子。爱乐出家当观舍宅。如彼深山石窟之中有大宝藏。譬如长者唯有一子。其家大富财宝无量。奴婢仆从象马无数。其父于后忽遭重病。名医良药不能救疗。长者自知将死不久。即命其子而告之言。凡我所有一切财宝付嘱于汝。勤加守护勿令漏失。既付嘱已即便命终。
　　时长者子不顺其命。恣行放逸既损家业。财物散失。僮仆逃逝而无所依。时彼老母心怀忧恼。遂得重病即便终殁。其子贫穷无所恃怙。遂投山谷拾薪采果货鬻自给。彼时遇雪入石窟中权自憩息。然此窟中是昔国王藏七宝所无能知者。经数百千年迥绝人迹。时彼贫人业因缘故。偶入窟中见无量金。心大欢喜得未曾有。因而分割若干分金造立舍宅。若干分金为娶妻财。如是奴婢。如是象马。随心所欲皆如其意。作是计时有诸群贼。为趁走鹿到于窟前。见此贫人以金分配。遂舍其鹿杀人取金。愚痴凡夫亦复如是。深着世乐不乐出离。深山石窟如世舍宅。伏藏金宝犹如善根。琰魔使者即是群贼。随业受报堕三恶道。不闻父母三宝名字丧失善根。以是因缘。应当厌离发于无上大菩提心。出家修道希成妙觉。
　　尔时如来。重说偈言。
　　爱乐在家诸菩萨　　观于舍宅如宝藏
　　譬如长者有一子　　其家大富饶财宝
　　奴婢仆从及象马　　一切所须无不丰
　　于后长者身有病　　举世良医皆拱手
　　临终告命诸亲族　　付嘱家财与其子
　　教诲令存孝养心　　当勤享祀无断绝
　　是时其子违父命　　广纵愚痴多放逸
　　老母怀忧疾病身　　又因恶子寻丧逝
　　眷属乖离无所托　　拾薪货鬻以为常
　　往彼山中遇风雪　　入于石窟而暂息
　　窟中往昔藏妙宝　　已经久远无人知
　　樵人得遇真金藏　　心怀踊跃生希有
　　寻时分配真金宝　　随意所欲悉用之
　　或以造舍或妻财　　奴婢象马并车乘
　　校计未来无能舍　　群贼因鹿到其前
　　是彼怨家会遇时　　遂杀贫人取金去
　　愚痴众生亦如是　　石窟犹如世间宅
　　伏藏真金比善根　　琰魔鬼使如劫贼
　　以是因缘诸佛子　　早趣出家修善品
　　应观身命类浮泡　　勤修戒忍波罗蜜
　　当诣七宝菩提树　　金刚座上证如如
　　常住不灭难思议　　转正法轮化群品
　　复次善男子。世间所有一切舍宅。犹如杂毒甘味饮食。譬如长者唯有一子。聪慧利根达迦楼罗秘密观门。能辩毒药善巧方便。父母恩怜爱念无比。时长者子为有事缘往至廛肆未及归家。尔时父母与诸亲族。欢喜宴乐具设甘膳。时有怨家。密以毒药致饮食中。无人觉知。是时父母不知食中有杂毒药。遂令长幼服杂毒食。其子后来父母欢喜。所留饮食赐与其子。是时其子未须饮食。念迦楼罗秘密观门。便知食中有杂毒药。其子虽知父母服毒。而不为说误服毒药。所以者何。若觉服毒更加闷乱。毒气速发必令人死。即设方便白父母言。我且不食如是饮食。暂往市中。郤来当食。何以故。我先买得无价宝珠。留在柜中而忘封闭。于是父母闻说宝珠。生欢喜心任子所往。子遂驰走诣医王家。求阿伽陀解毒妙药。既得此药。疾走还家。乳酥沙糖三昧合煎和阿伽陀。作是药已。白父母言。唯愿父母服是甘露。此是雪山阿伽陀药。所以者何。父母向来误服毒药。我所暂出本为父母及诸人等。求得如是不死妙药。于是父母及众人等。心大欢喜得未曾有。即服妙药吐诸毒气。便得不死更延寿命。出家菩萨亦复如是。过去父母沉沦生死。现在父母不能出离。未来生死难可断尽。现在烦恼难可伏除。以是因缘。为度父母及诸众生。激发同体大慈悲心。求大菩提出家入道。善男子。是名舍宅如杂毒药入甘美食。尔时如来。重说偈言。
　　世间所有诸舍宅　　说名杂毒甘美食
　　譬如长者有一子　　聪明利智复多才
　　善迦楼罗秘密门　　能辩毒药巧方便
　　子有事缘往[厂@(邱-丘+墨)]肆　　暂时货易未还家
　　父母宴乐会诸亲　　百味珍羞皆具足
　　有一恶人持毒药　　密来致之于饮食
　　其子是时不在家　　父母为儿留一分
　　举家误服杂毒药　　子念观门知有毒
　　即便奔驰到医所　　求得伽陀不死药
　　三味和煎药已成　　遂白诸亲速令服
　　如是所服如甘露　　差诸杂毒皆安乐
　　一切信心善男子　　出家修道亦如是
　　为济父母及众生　　所服烦恼诸毒药
　　狂心颠倒造诸罪　　永沉生死忧悲海
　　割爱辞亲入佛道　　得近调御大医王
　　所修无漏阿伽陀　　还生父母三界宅
　　令服法药断三障　　当证无上菩提果
　　尽未来际常不灭　　能度众生作归依
　　毕竟处于大涅槃　　及佛菩提圆镜智
　　复次善男子。出家菩萨常观世间一切舍宅。犹如大风不能暂住。何以故。善男子。在家之心恒起妄想。执着外境。不能了真。无明昏醉。颠倒触境亦常不住。恶觉易起善心难生。由妄想缘起诸烦恼。因众烦恼造善恶业。依善恶业感五趣果。如是如是生死不断。唯有正见不颠倒心。作诸善业。因三善根及以信等。增长无漏法尔种子。能起无漏三昧神通。如是如是证圣相续。若伏妄想修习正观。一切烦恼永尽无余。尔时智光长者白佛言。世尊。修习正观有无量门。修何等观能伏妄想。尔时世尊告长者言。善男子。应当修习无相正观。无相观者。能伏妄想。唯观实性不见十相。一切诸法体本空寂。无见无知是名正观。若有佛子安住正念。如是观察。长时修习无相无为。妄想猛风。寂然不动。圣智现观。证理圆成。善男子。是名贤圣。是名菩萨。是名如来阿耨多罗三藐三菩提。以是因缘。一切菩萨为伏妄想永不起故。为报四恩成就四德。出家修学息妄想心。经无量劫成就佛道。尔时如来。重说偈言。
　　出家菩萨观在家　　犹如暴风不暂住
　　亦如妄执水中月　　分别计度以为实
　　水中本来月影无　　净水为缘见本月
　　诸法缘生皆是假　　凡愚妄计以为我
　　即此从缘法非真　　妄想分别计为有
　　若能断除于二执　　当证无上大菩提
　　凡情妄想如黑风　　吹生死林念念起
　　四颠倒鬼常随逐　　令造五种无间因
　　三不善根现为缠　　生死轮回镇相续
　　若人闻经深信解　　正见能除颠倒心
　　菩提种子念念生　　大智神通三昧起
　　若能修习深妙观　　惑业苦果无由起
　　唯观实相真性如　　能所俱亡离诸见
　　男女性相本来空　　妄执随缘生二相
　　如来永断妄想因　　真性本无男女相
　　菩提妙果证皆同　　妄计凡夫生异相
　　三十二相本非相　　了相非相为实相
　　若人出家修梵行　　摄心寂静处空闲
　　是为菩萨真净心　　不久当证菩提果
　　复次善男子。出家菩萨日夜恒观世间舍宅。一切皆是烦恼生处。何以故。如有一人造八舍宅。以诸宝物而自庄严。造此宅已而作是念。今此舍宅是我所有不属他人。唯我舍宅最为吉祥。他人舍宅所不能及。如是执着能生烦恼。由烦恼故我我所执而为根本。八万四千诸尘劳门。更相竞起充满宅中。所以者何。在家凡夫深着五欲。妻子眷属奴婢仆使悉皆具足。以是因缘。生老病死。忧悲苦恼。怨憎合会。恩爱别离。贫穷诸衰。求不得苦。如是众苦。如影随形。如响应声。世世相续恒不断绝。如是众苦非无所因。大小烦恼而为根本。一切财宝追求而得。若无先因不可追求。假使追求亦无所获。善男子。以是义故。一切烦恼追求为本。若灭追求。无量烦恼悉皆断尽。然今是身众苦所依。诸有智者当生厌离。如过去世迦叶如来。为诸禽兽而说偈言。
　　是身为苦本　　余苦为枝叶
　　若能断苦本　　众苦悉皆除
　　汝等先世业　　造罪心不悔
　　感得不可爱　　杂类受苦身
　　若起殷重心　　一念求忏悔
　　如火焚山泽　　众罪皆销灭
　　是身苦不净　　无我及无常
　　汝等咸应当　　深生厌离心
　　尔时无量诸禽兽等。闻此偈已。于一念心至诚忏悔。便舍恶道生第四天。奉觐一生补处菩萨。闻不退法。究竟涅槃。善男子。以是因缘。今此苦身犹如舍宅。一切烦恼即为宅主。是故净信善男子等。发菩提心出家入道。必得解脱一切众苦。皆当成就阿耨多罗三藐三菩提。尔时如来。重说偈言。
　　出家菩萨恒观察　　舍宅所生诸烦恼
　　如有一人造舍宅　　种种珍宝以严饰
　　自念壮丽无能比　　不属他人唯我有
　　工巧所修最殊妙　　世间舍宅无能及
　　如是分别生执着　　以我我所为根本
　　八万四千诸烦恼　　充满舍宅以为灾
　　世间一切诸男女　　六亲眷属皆圆满
　　以是因缘生众苦　　所谓生老及病死
　　忧悲苦恼常随逐　　如影随形不暂离
　　诸苦所因贪欲生　　若断追求尽诸苦
　　是身能为诸苦本　　勤修厌离趣菩提
　　三界身心如舍宅　　烦恼宅主居其中
　　汝等应发菩提心　　舍离凡夫出三界
　　复次善男子。出家菩萨常观在家。犹如大国有一长者。其家豪富财宝无量。于多劫中父子因缘相袭不断。修诸善行名称远闻。是大长者所有财宝皆分为四。一分财宝。常求息利以赡家业。一分财宝。以充随日供给所须。一分财宝。惠施孤独以修当福。一分财宝。拯济宗亲往来宾旅。如是四分曾无断绝。父子相承为世家业。后有一子愚痴弊恶。深着五欲恣行放逸。违父母教不依四业。起诸舍宅七层楼观。倍于常制众宝严饰。琉璃为地。宝窗交映。龙首鱼形无不具足。微妙音乐昼夜不绝。受五欲乐如忉利天。鬼神憎嫌。人天远离。于是邻家忽然火起。猛焰炽盛随风蔓延。焚烧库藏及诸楼台。时长者子。见是猛火起大嗔心。速命妻子奴婢眷属。入于重舍闭楼阁门。以愚痴故一时俱死。在家凡夫亦复如是。世间愚人如长者子。诸佛如来犹如长者。不顺佛教造作恶业。堕三恶道受大苦恼。以是因缘。出家菩萨当观在家如长者子不顺父母为火所烧妻子俱死。善男子等。应生厌离人天世乐。修清净行当证菩提。尔时如来。重说偈言。
　　出家菩萨观在家　　犹如长者生愚子
　　其家富有诸财宝　　久远相承无阙乏
　　先世家业传子孙　　一切资产为四分
　　常修胜行无过恶　　名称遍满诸国土
　　金银珍宝数无边　　出入息利遍他国
　　慈悲喜舍心无倦　　惠施孤贫常不绝
　　长者最后生一子　　愚痴不孝无智慧
　　年齿已迈筋力衰　　家财内外皆付子
　　子违父命行放逸　　四业不绍堕于家
　　造立七层珍宝楼　　用绀琉璃作窗牖
　　歌吹管弦曾不歇　　常以不善师于心
　　受五欲乐如天宫　　一切龙神皆远离
　　邻家欻然灾火起　　猛焰随风难可禁
　　库藏珍财及妻子　　层楼舍宅悉焚烧
　　积恶招殃遂灭身　　妻子眷属同殒殁
　　三世诸佛如长者　　一切凡夫是愚子
　　不修正道起邪心　　命终堕在诸恶趣
　　长劫独受焚烧苦　　如是展转无尽期
　　在家佛子汝当知　　不贪世乐勤修证
　　厌世出家修梵行　　山林寂静离诸缘
　　为报四恩修胜德　　当于三界为法王
　　尽未来际度众生　　作不请友常说法
　　永截爱流超彼岸　　住于清净涅槃城
　　复次善男子。出家菩萨观于世间一切舍宅。犹如大梦。譬如长者有一童女。年始十五。端正殊妙。尔时父母处三层楼。将其爱女受诸欢乐。于夜分中母女同宿。在一宝床而共安寝。于是童女梦见。父母娉与夫家经历多年。遂生一子端正殊妙。有聪慧相日渐恩养。能自行步处在高楼。因危堕落未至于地。见有饿虎接而食之。是时童女倍复惊怖。举声号哭。遂便梦觉。尔时父母问其女言。以何因缘忽然惊怖。时女羞耻不肯说之。其母殷勤窃问其故。时女为母密说如上所梦之事。善男子。世间生死有为舍宅。长处轮回未得真觉。尔所分位恒处梦中。生老病死三界舍宅。如彼童女处于梦中。虚妄分别亦复如是。琰魔鬼使忽然而至。如彼饿虎于虚空中接彼婴孩而啖食之。一切众生念念无常老病死苦。亦复如是。谁有智者爱乐此身。以是因缘。观于生死长夜梦中。发菩提心厌离世间。当得如来常住妙果。尔时如来。重说偈言。
　　佛子至求无上道　　当观舍宅如梦中
　　譬如富贵大长者　　有一童女妙端严
　　随其父母上高楼　　观视游从甚欢乐
　　女向楼中作是梦　　分明梦见适他人
　　后于夫家诞一子　　其母爱念心怜愍
　　子上楼台耽喜乐　　因危坠堕于虎口
　　遂乃失声从梦觉　　方知梦想本非真
　　无明闇障如长夜　　未成正觉如梦中
　　生死世间常不实　　妄想分别亦如是
　　唯有四智大圆明　　破闇称为真妙觉
　　无常念念如饿虎　　有为虚假难久停
　　宿鸟平旦各分飞　　命尽别离亦如是
　　往来住业受诸报　　父母恩情不相识
　　哀哉凡夫生死身　　轮转三涂长受苦
　　若知善恶随业感　　应当忏悔令消灭
　　一切人天妙乐果　　惭愧正见为所因
　　应发坚固菩提心　　被精进甲勤修学
　　复次善男子。出家菩萨观于舍宅。如牝马口海出于猛焰吞纳四渎。百川众流无不烧尽。譬如往昔罗陀国中有一菩萨名妙得彼岸。然是菩萨有慈悲心常怀饶益。有诸商人入海采宝。将是菩萨同载船舶。皆达宝洲度于崄难。而无所碍到于彼岸。后时菩萨年渐衰老。已经百岁。起坐扶策力不能前。有一商主诣菩萨所礼拜供养。白菩萨言。我欲入海求诸珍宝。永离贫穷得大富贵。今请菩萨与我同往。尔时菩萨告商主言。我今衰老筋力微弱不能入海。商主复言惟愿大士。不舍慈悲哀受我请。于我舶中但自安坐。是我所愿。尔时菩萨受商人请。乘大舶船。入于大海。向东南隅诣其宝所。时遇北风漂堕南海。猛风迅疾昼夜不停。经于七日见大海水变为金色犹如镕金。尔时众商白菩萨言。以何因缘水变金色有如是相。菩萨告言。汝等当知。我今已入黄金大海。无量无边紫磨真金充满大海。金宝交映有如是相。超过正路堕此海中。各自勤求设诸方便还归北方。复经数日。见大海水变为白色犹如珂雪。菩萨告言。汝等当知。我今已入真珠大海。白玉真珠充满海中。珠映水色有如是相。汝当尽力设诸方便还归北方。复经数日。大海之水变为青色如青琉璃。菩萨告言。我及汝等已入青玻[王　　(黍-禾+利)]海。无量无边青玻[王　　(黍-禾+利)]宝。充满大海。玻[王　　(黍-禾+利)]之色交映如是。复经日。大海之水变为红色犹如血现。菩萨告言。我及汝等已入红玻[王　　(黍-禾+利)]海。无量无边红玻[王　　(黍-禾+利)]宝充满大海。实色红赤交映如是。复经数日。水变黑色犹如墨汁。遥闻猛火爆裂之声。犹如大火烧干竹林。炽然熢[火　　孛]甚可怖畏。如是相貌曾未见闻。又见大火起于南方犹如攒峰高逾百丈。焰势飞空或合或散。光流掣电。如是之相未曾见闻。我等身命实难可保。于是菩萨告众人言。汝等今者。甚可怖畏。何以故。我等已入牝马口海诸四大海及四天下大小众流入北口海皆被烧尽。所以者何。由诸众生业增上力。自然天火能烧海水。若是天火不烧海水。一日夜中一切陆地变成大海。所有众生悉皆漂没。然今我等遇大黑风。漂流如是牝马口海。我今众人余命无几。尔时船舶有千余人。同时发声悲号啼哭。或自拔发。或自投身。作如是言。我等今者为求珍宝入于大海遇此险难。哀哉苦哉。以何方便得免是难。时千人等至诚归命。或称悲母。或称慈父。或称梵天。或称摩醯首罗天王。或称大力那罗延天。或有归命得岸菩萨。敬礼大士而作是言。唯愿菩萨济我等辈。尔时菩萨为是众人离诸恐怖。而说偈言。
　　世间最上大丈夫　　虽入死门不生畏
　　汝若忧悲失智慧　　应当一心设方便
　　若得善巧方便门　　离诸八难超彼岸
　　是故安心勿忧惧　　应当恳念大慈尊
　　于是菩萨说此偈已。烧众名香礼拜供养十方诸佛。发是愿言。南无十方诸佛。南无十方诸佛。诸大菩萨摩诃萨众。四向四果一切贤圣。有天眼者。有天耳者。知佗心者。众自在者。我为众生运大悲心。弃舍身命济诸苦难。然今我身有一善根。受持如来不妄语戒。无量生中未曾缺犯。若我一生有妄语者。今此恶风转加增盛。如是戒德非虚妄者。愿以此善回施一切。我与众生当成佛道。若实不虚。愿此恶风应时休息。如意便风随念而至。然诸众生即是我身。众生与我等无差别。是大菩萨发起如是同体大悲无碍愿已。经一念顷恶风寻止。便得顺风解脱众难。得至宝所获诸珍宝。尔时菩萨告商人言。如是珍宝难逢难遇。汝等先世广行檀施。得值如是众妙珍宝。昔修施时心有吝惜。以是因缘遇是恶风。汝诸商人所得珍宝。须知限量无使多取。以纵贪心后招大难。汝等当知。众宝之中命宝为最。若存其命是无价宝。时商人等蒙菩萨教。生知足心不敢多取。尔时众人得免灾难获大珍宝。远离贫穷到于彼岸。诸善男子。出家菩萨亦复如是。亲近诸佛善友知识。如彼商人得遇菩萨。永离生死到于彼岸。犹如商主获大富贵。世间所有有为舍宅。如牝马口海能烧众流。出家菩萨亦复如是。审谛观察在家过失。汝善男子不染世间诸五欲乐。厌离三界生死苦难。得入清凉安乐大城。尔时如来。重说偈言。
　　出家菩萨观舍宅　　如牝马海烧众流
　　譬如往昔罗陀国　　有一菩萨名得岸
　　具大福智巧方便　　无缘慈悲摄有情
　　得是菩萨乘舶船　　商人获宝超彼岸
　　然是大士年衰老　　不乐利佗好禅寂
　　有一商主请菩萨　　欲入大海求珍宝
　　唯愿大士受我请　　令我富饶无阙乏
　　于是菩萨运大悲　　即便受请乘舶船
　　时张大帆遇顺风　　直往东南诣宝所
　　忽遇暴风吹舶船　　漂堕南海迷所往
　　经过七日大海水　　悉皆变作黄金色
　　紫磨黄金满海中　　宝映光现真金色
　　复经数日大海水　　变为白色如珂雪
　　真珠珍宝满海中　　所以海水成白色
　　又经数日大海水　　变作绀青如琉璃
　　青玻[王　　(黍-禾+利)]珠满大海　　所以水作绀青色
　　又经数日大海水　　悉皆变作红赤色
　　红玻[王　　(黍-禾+利)]珠满海中　　故变水色同于彼
　　复经数日大海水　　变为黑色如墨汁
　　如是天火所焚烧　　海水尽皆如墨色
　　此海名为牝马口　　吞纳四海及众流
　　一切船舶若经过　　有人到此多皆死
　　天火炽盛如山积　　爆裂之声如雷震
　　众人遥见心惊怖　　号叫捶胸白大师
　　于是菩萨起慈悲　　不惜身命垂救护
　　暴风寻止顺风起　　渡于险难至宝所
　　各获珍琦达彼岸　　永离贫穷受安乐
　　出家菩萨亦如是　　亲近诸佛如商主
　　永离火宅趣真觉　　犹如商人归本处
　　世间所有诸宅舍　　如彼牝马大口海
　　出家常厌于在家　　不染世间离五欲
　　乐住空闲心不动　　善达甚深真妙理
　　或处人间聚落中　　如蜂采华无所损
　　四威仪中恒利物　　不贪世乐及名闻
　　口中常出柔软音　　粗鄙恶言断相续
　　知恩报恩修善业　　自佗俱得入真常
　　尔时智光及诸长者一万人俱。异口同音而白佛言。善哉世尊。希有善逝。如是如是。世尊所说微妙第一。善巧方便饶益有情。如佛所说我今悉知。世间宅舍犹如牢狱。一切恶法从舍宅生。出家之人实有无量无边胜利。由是我等深乐出家。现在当来恒受法乐。尔时世尊告诸长者。善哉善哉。汝等发心乐欲出家。若善男子善女人。发阿耨多罗三藐三菩提心。一日一夜出家修道。二百万劫不堕恶趣。常生善处受胜妙乐。遇善知识永不退转。得值诸佛受菩提记。坐金刚座成正觉道。然出家者持戒最难。能持戒者是真出家。时诸长者白佛言。世尊。我等持戒修诸梵行。愿我速出生死苦海。愿我速入常乐宝宫。愿我广度一切众生。愿我疾证于无生智。尔时世尊告弥勒菩萨及文殊师利。如是长者付嘱汝等。劝令出家受持净戒。时九千人于弥勒前。出家修道受持佛戒。七千人俱于文殊前。出家修道受佛禁戒。如是人等既得出家。成就法忍入于如来秘密境界。不复退转。无量万人发菩提心至不退位。无数人天远尘离垢得法眼净。
大乘本生心地观经卷第五
无垢性品第四
　　尔时智光及诸长者既出家已。齐整法服五轮着地。礼如来足合掌恭敬。白佛言。世尊。我等从佛闻所未闻。在家所有种种过失。发菩提心厌离世间。剃除须发而作比丘。唯愿如来应正等觉。为我等类及诸众生。演说出家殊胜功德。令得闻者发清净心。乐远离行不断佛种。世尊大恩无缘慈悲。怜愍众生如罗睺罗。出家菩萨应云何住。云何修习无垢之业。云何调伏有漏之心。尔时世尊赞叹智光诸比丘等。善哉善哉。是真佛子。能为未来一切众生。问于如来如是大事。如是如是。如汝所说。如来世尊怜愍众生。平等无二犹如一子。汝今谛听善思念之。吾当为汝分别演说。出家菩萨应如是住。如是修行无垢之业。如是调伏有漏之心。唯然世尊。愿乐欲闻。尔时佛告智光比丘。出家菩萨住如是心常作是观。我得人身诸根具足。从何处没来生此间。我于三界中当生何界。于四大洲复生何处。六道之中受生何道。以何因缘得离父母妻子眷属。出家修道免八难身。庄严劫中过去千佛皆已涅槃。星宿劫中未来千佛未出于世。贤劫之中现在千佛。几佛如来出现于世。化缘将尽入般涅槃。几佛世尊未出于世。是诸众生根缘未熟。未闻正法。复于何时。当来弥勒。从兜率天下生人间现成佛道。于我身中有何善业。戒定慧学当有何德。过去诸佛皆已不遇。当来世尊得见不邪。我今现在诸凡夫地。三业烦恼何最为重。一生已来造何罪业。于何佛所曾种善根。我此身命能得几时。是日已过命随减少。犹如牵羊诣彼屠所。渐渐近死无所逃避。身坏命终生于何处。三恶道苦如何脱免。然我此身爱乐长养。念念衰老无时暂停。谁有智者爱乐此身。智光当知。出家菩萨常于昼夜如是观察。勿贪世间受五欲乐。精勤修习未尝暂舍。如去顶石如救头燃。心常忏悔过去先罪。安住如是四无垢性。一心修行十二头陀。调伏其心如旃陀罗。如是佛子是名出家。智光比丘。以何义故。说名真实修沙门行如旃陀罗。其旃陀罗每游行时。手执锡杖不敢当路。若人逼近振锡令闻。于大众中心行谦下不敢轻慢。被呵责时。心无怨恨未尝加报。骂辱鞭挞默然受之。何以故。自知下性不阶众流。以是因缘无嗔无报。智光当知。出家菩萨亦复如是。剃除须发形同婴儿。执持应器依佗活命。身着袈裟如被甲胄。杖锡而行如持鉾槊。执智慧剑破烦恼贼。修婴儿行饶益一切。是故一切三毒利箭。不入真实沙门之身。出家菩萨以三观门修忍辱行名真出家。观诸众生是佛化身。观于自身为实愚夫。观诸有情作尊贵想。观于自身为僮仆想。又观众生作父母想。观自己身如男女想。出家菩萨常作是观。或被打骂终不加报。善巧方便调伏其心。智光比丘。汝等谛听。云何名为四无垢性。衣服卧具饮食汤药。如是四事随有所得。粗细称心远离贪求。是无垢性。诸比丘等。以何因缘。如是四行名无垢性。智光当知。诸佛如来三十七品菩提分法。皆从此生。佛法僧宝常不断绝。是故得名为四无垢性。尔时世尊。而说偈言。
　　智光比丘汝谛听　　出家菩萨所应作
　　无缘大慈摄众生　　犹如一子皆平等
　　发菩提心求正觉　　应作三种成佛法
　　心常住四无垢性　　当修十二头陀行
　　下心犹如旃陀罗　　四威仪中作是念
　　十方无量诸菩萨　　刹那刹那趣圣道
　　彼既修证我亦尔　　如何流转三界中
　　恒居生死无量苦　　我今是身住何界
　　六道轮回处何道　　胎卵湿化受何生
　　身口意业于何修　　所造罪中何者重
　　三性之心何心多　　如是微细观察已
　　大慈大悲恒相续　　大喜大舍为先心
　　为有缘者说妙法　　昼夜修心不暂停
　　如去顶石救头燃　　念三观门常不离
　　观诸有情是佛身　　唯我独处于凡类
　　一切众生等尊贵　　我为僮仆居卑贱
　　世间众生同父母　　我如男女行孝养
　　被佗打骂不嗔嫌　　勤修忍辱无怨嫉
　　四事供养心不着　　是则名为无垢性
　　三十七品菩提分　　及以如来果报身
　　如是殊胜无漏法　　四无垢性为根本
　　不放逸行常修习　　是名出家真佛子
　　菩提智种念念增　　无漏圣道皆成就
　　速得超于无量劫　　端坐华王法界中
　　福智二严皆圆满　　无边劫海利群生
　　由无垢性皆成就　　证获如来常住果
　　复次智光比丘。出家菩萨于所著衣不应贪着。若细若粗随其所得。但于施者为生福田勿嫌粗恶。不得为衣广说法要。起诸方便与贪相应。世间凡夫为衣服故。非法贪求造不善业。堕于恶道经无量劫。不遇诸佛。不闻正法。受苦毕已复生人间。贫穷困苦。求不得苦昼夜逼迫。衣不蔽形。食不支命。如是众苦。皆由先世为衣服故多杀生命造种种罪。出家菩萨即不如是。随其所得不嫌粗恶。但怀惭愧以充法衣。得十胜利。一者能覆其身远离羞耻。具足惭愧修行善法。二者远离寒热及以蚊虻恶兽毒虫。安隐修道。三者亦现沙门出家相貌。见者欢喜远离邪心。四者袈裟即是人天宝幢之相。尊重敬礼得生梵天。五者着袈裟时生宝塔想。能灭众罪生诸福德。六者本制袈裟染令坏色。离五欲想不生贪爱。七者袈裟是佛净衣。永断烦恼作良田故。八者身着袈裟罪业消除。十善业道念念增长。九者袈裟犹如良田。能善增长菩萨道故。十者袈裟犹如甲胄。烦恼毒箭不能害故。智光当知。以是因缘。三世诸佛缘觉声闻。清净出家身着袈裟。三圣同坐解脱宝床。执智慧剑破烦恼魔。共入一味诸涅槃界。尔时世尊。而说偈言。
　　智光比丘应善听　　大福田衣十胜利
　　世间衣服增欲染　　如来法服不如是
　　法服能遮世羞耻　　惭愧圆满生福田
　　远离寒暑及毒虫　　道心坚固得究竟
　　示现出家离贪欲　　断除五见正修持
　　瞻礼袈裟宝幢想　　恭敬生于梵王福
　　佛子披衣生塔想　　生福灭罪感人天
　　肃容致敬真沙门　　所为不染诸尘俗
　　诸佛称赞为良田　　利乐群生此为最
　　袈裟神力不思议　　能令修植菩提行
　　道芽增长如春苗　　菩提妙果类秋实
　　坚固金刚真甲胄　　烦恼毒箭不能害
　　我今略赞十胜利　　历劫广说无有边
　　若有龙身披一缕　　得脱金翅鸟王食
　　若人渡海持此衣　　不怖龙鱼诸鬼难
　　雷电霹雳天之怒　　披袈裟者无恐畏
　　白衣若能亲捧持　　一切恶鬼无能近
　　若能发心求出家　　厌离世间修佛道
　　十方魔宫皆振动　　是人速证法王身
　　复次智光菩萨。出家佛子常行乞食。应舍身命不断是心。所以者何。一切有情皆依食住。是以乞食利益无穷。汝等当知。出家菩萨常行乞食有十胜利。云何为十。一者常行乞食以自活命。出入自由不属佗故。二者行乞食时。先说妙法令起善心。然后自食。三者为不施人发大悲心。为说正法令起舍心而生胜福。四者依佛教行增长戒品。福德圆满智慧无穷。五者常行乞食。于七九慢自然消灭。众所恭敬是良福田。六者于乞食时。当得如来无见顶相。应受世间广大供养。七者汝等佛子随学此法。住持三宝饶益有情。八者于乞食时。不得为求食故起希望心。赞叹一切男子女人。九者行乞食时须依次第。不应分别贫富之家。十者常行乞食诸佛欢喜。得一切智最为良缘。智光菩萨。我为汝等略说如是十种利益。若广分别无量无边。汝等比丘及未来世。求佛道者应如是学。尔时世尊。而说偈言。
　　智光菩萨汝谛听　　出家大士应离贪
　　当发出世修行心　　乞食头陀为根本
　　凡夫住于有漏食　　圣者悉依无漏食
　　有漏无漏诸圣凡　　一切无不依食住
　　我为汝等诸佛子　　开演出世二利行
　　三世如来所称赞　　乞食功德有十利
　　偏称此行最为胜　　出入自在无系缚
　　先令施主发初心　　令趣菩提然后食
　　为除悭贪说妙法　　能起大舍无量心
　　依大师教行乞食　　增长无量诸梵行
　　七九种慢自除灭　　为诸人天所尊敬
　　如来顶相不可见　　转妙法轮化十方
　　尽未来际传此法　　令不断绝三宝种
　　若为饮食起妄心　　不应赞叹诸男女
　　起大慈悲平等意　　不生分别贫与富
　　清净乞食佛所赞　　一切种智从此生
　　三世如来出于世　　为诸众生说四食
　　段触思识为其四　　皆是有漏世间食
　　唯有法喜禅悦食　　乃是圣贤所食者
　　汝等厌离世间味　　当求出世无漏食
　　复次智光菩萨。出家佛子于诸医药不应贪着。若有病时。佗煎药已所弃舍药。诃梨毗梨及阿摩勒。取是等药即应服之。乃至一生服所弃药。于诸药等常生知足。如是名为真实沙门。出家佛子恒服弃药。是人获得十种胜利。云何为十。一者为求药草不近佗人。永息贪求安住正念。二者不净观门易得成就。出世之心能得坚固。三者于诸珍味恒不贪着。速证正智飧禅悦食。四者于诸世间一切财物。常能知足早得解脱。五者不近世间一切凡夫。亲近出世清净善友。六者由不嫌恶诸弃药等。于粗饮食亦得解脱。七者于所重药永不希望。一切世间无不尊故。八者速能调伏诸烦恼病。证得如来常住法身。九者永断三界一切烦恼。能疗众生身心重病。十者能顺佛教修菩萨行。福智圆满得大菩提。智光当知。我为汝等略说弃药十种胜利。如是妙行。去来现在出家菩萨皆共修学。汝等应当为诸众生演说流布无令断绝。即为如来广设供养。世间所有财敬供养所不能及。于菩萨行不复退转。速证无上正等菩提。尔时世尊重说偈言。
　　智光比丘汝善听　　出家所服无垢药
　　菩萨妙行此为先　　众生有病如己病
　　以大悲恩救众苦　　复用慈心施安乐
　　最上妙药与佗人　　前人所弃而自服
　　菩萨不择贵贱药　　但疗众病令安隐
　　取佗所弃之余药　　饮服以充治所疾
　　取佗弃药有十利　　三世如来共称赞
　　虽求医药不近佗　　永息追求住正念
　　不净观门易成熟　　而能远作菩提因
　　不着甘味离诸贪　　当求法喜禅悦食
　　于世财宝能知足　　获得无漏七圣财
　　舍彼凡愚不共住　　亲近圣贤为良友
　　由是不嫌众弃药　　亦于饮食断贪求
　　珍膳妙药不希望　　世间所以咸尊重
　　能疗身心烦恼病　　悟得真如法性身
　　永断三界诸习气　　证得无上真解脱
　　能顺佛教趣菩提　　福智圆成报身果
　　汝等佛子皆修学　　当坐金刚真道场
　　复次智光。出家菩萨远离喧闹。住阿兰若修摄其心。无量千岁以求佛道。三世如来离诸喧闹寂然闲居。万行增修证菩提果。缘觉声闻一切贤圣。证得圣果亦复如是。其阿兰若有十种德。能令证得三菩提果。云何名为十种胜德。一者为得自在住阿兰若。四威仪中不属佗故。二者离我我所名阿兰若。于树下时无执着故。三者于卧具等无所爱着。由斯当卧四无畏床。四者阿兰若处三毒微薄。离贪嗔痴所缘境故。五者乐阿兰若修远离行。不求人天五欲乐故。六者能舍喧闹住闲寂处。修习佛道不惜躯命。七者爱乐寂静离世言词。弃舍凡愚无散乱故。八者世出世间一切事业易得成就。无障碍故。九者阿兰若处是三昧室。能得百千大三昧故。十者清净如空以为舍宅。心无障碍得大智故。智光当知。阿兰若处有如是等无量功德。以是因缘。出家佛子誓舍身命不离山林。若为听法供养病人师僧父母。出阿兰若入聚落中。宜速还归于兰若处。若有因缘未得归者。应作是想。今此聚落犹如山林。所得财物虚假如梦。若有所得不应贪着。如是佛子是摩诃萨。尔时世尊重说偈言。
　　智光汝等善谛听　　无烦恼人所住处
　　远离喧闹处寂静　　此是神仙所居处
　　三世菩萨求菩提　　于兰若中成正觉
　　缘觉声闻诸圣众　　亦于此处证菩提
　　住阿兰若获十利　　能令证得三乘果
　　自在游行如师子　　四威仪中无系缚
　　山林树下圣所乐　　无我我所名兰若
　　衣服卧具无系着　　坐四无畏师子座
　　离诸烦恼名兰若　　一切贪爱无所著
　　常居物外厌尘劳　　不乐世间五欲乐
　　远离愦闹寂静者　　弃舍身命求佛道
　　能住寂静无人声　　于诸散乱心不起
　　世出世间诸善业　　心无障碍皆成就
　　由是兰若为根本　　能生百千诸三昧
　　以大空寂为虚室　　行者身心无障碍
　　具足如是十胜利　　是故众圣常居止
　　智光汝等诸佛子　　若欲速成一切智
　　乃至梦中莫舍离　　阿兰若处菩提道
　　我灭度后发心者　　而能住于兰若处
　　不久当坐宝华王　　证得法身常乐果
　　尔时世尊说是法时。无量百千初发心者。于无上道得不退转。时智光等诸菩萨众。得陀罗尼具大神通。百万人天发菩提意悟三解脱。尔时如来告诸大众。若有净信善男子善女人。得闻如是。四无垢性甚深法门。受持读习解说书写。如是人等所生之处。遇善知识修菩萨行永不退转。不为一切诸业烦恼之所扰乱。而于现世获大福智。住持三宝得自在力。绍继佛种使不断绝。命终必生知足天宫。奉觐弥勒证不退位。龙华初会得闻正法。授菩提记速成佛道。若欲愿生十方佛土。随其所愿而得往生。见佛闻法。究竟不退阿耨多罗三藐三菩提。
阿兰若品第五
　　尔时会中有一菩萨摩诃萨。名常精进。承佛威神即从座起。偏袒右肩右膝着地。合掌恭敬。而白佛言。世尊。如佛所说。阿兰若处是菩提道场。若有发心求菩提者。不应舍离阿兰若处。是兰若中有多众生。虎豹豺[豸　　良]毒虫恶兽。乃至飞鸟及与猎师。不识如来。不闻正法。又不敬僧。此诸有情无复善根远离解脱。何故如来令修学人住阿兰若速得成佛。唯愿世尊。为诸众生。分别解说决疑令喜。发菩提心使不退转。尔时佛告常精进菩萨。善哉善哉。善男子。汝以大慈问于如来清净解脱。饶益未来诸修行者。功德无量。谛听谛听善思念之。吾今为汝分别演说阿兰若处种种功德。唯然世尊。愿乐欲闻。尔时佛告常精进菩萨。如汝所说。阿兰若处得成圣者。山林之中多诸众生。以何因缘不得成佛。是义不然。所以者何。彼诸众生不识三宝。不知厌足。不识善恶。于山林中。虽有世间种种珍宝。而不能知伏藏之处。菩萨摩诃萨即不如是。善男子。菩萨能知佛法僧宝是出世宝。七珍伏藏是世间宝。悉能辨其种种色相。知其所在而不贪求。亦不乐见。何况手取。菩萨出家。发坚固心不惜身命。舍离父母六亲眷属。乐住山林常作是念。假使三千大千世界劫尽之时。七日并出。火灾炽然焚烧万物。日月星辰妙高山王。及七金山铁围山等。时至皆散。三界之顶非非想天。八万劫尽。还生下地。转轮圣王千子围绕。七宝眷属四洲咸伏。寿命报尽须臾不停。我今亦尔。假使寿年满一百岁。七宝具足受诸快乐。琰魔使至不免无常。作是思惟。我今不如代其父母及诸众生修菩萨行。当得金刚不坏之身。还来三界救度父母。作是愿已。住阿兰若。为诸众生发弘誓愿。上根菩萨发是愿言。愿我未得成佛已来。常于露地长坐不卧。中根菩萨发是愿言。愿我未得成佛已来。于树叶中常坐不卧。下根菩萨发是愿言。愿我未得成佛已来。于石室中常坐不卧。如是三根出家菩萨。坐三种座。各作是念。过去菩萨坐于此座。而能证得陀罗尼门功德自在。过现未来诸菩萨等皆于此座。得陀罗尼修证自在。我亦如是今坐此处。必当成就于陀罗尼而得自在。若未成就得自在者。终不舍离阿兰若处。或有菩萨。未得圆满四无量心。终不舍离阿兰若处。或有菩萨。未得圆满五通神力。终不舍离阿兰若处。或有菩萨。未得圆满六波罗蜜。终不舍离阿兰若处。或有菩萨。未得圆满善巧方便。终不舍离阿兰若处。若有菩萨。未能调伏一切有情。终不舍离阿兰若处。或有菩萨。未得圆满四种摄法。终不舍离阿兰若处。或有菩萨。未能修习六念之法。终不舍离阿兰若处。或有菩萨。未能成就多闻智慧。终不舍离阿兰若处。或有菩萨。未能成就坚固信力。终不舍离阿兰若处。或有菩萨。未能断除六十二见。终不舍离阿兰若处。或有菩萨。未能修习八种正道。终不舍离阿兰若处。或有菩萨。未能永断二障习气。终不舍离阿兰若处。或有菩萨。未能圆满随病与药微妙智慧。终不舍离阿兰若处。或有菩萨。未能圆满大菩提心。终不舍离阿兰若处。或有菩萨。未能圆满恒沙三昧。终不舍离阿兰若处。或有菩萨。未能成就无量神通。终不舍离阿兰若处。或有菩萨。以定通力见十八空而心不惊。如是大事若未成就。终不舍离阿兰若处。或有菩萨。未能圆满一切智智。终不舍离阿兰若处。或有菩萨。未得圆满一切种智。终不舍离阿兰若处。或有菩萨。未得修习三十七种菩提分法。终不舍离阿兰若处。或有菩萨。未得圆满十地万行。终不舍离阿兰若处。或有菩萨。于百劫中未能修行相好之业。终不舍离阿兰若处。或有菩萨。未得圆满如来四智。终不舍离阿兰若处。或有菩萨。未能圆满证大涅槃。终不舍离阿兰若处。或有菩萨。坐金刚座未能证得阿耨多罗三藐三菩提。常坐不起。是名菩萨阿兰若行。善男子。出家菩萨发菩提心入于山林。坐三种座炼磨身心。经三大劫而修万行。证得无上正等菩提。尔时世尊重说偈言。
　　昔诸如来因地时　　住阿兰若离尘处
　　伏断烦恼所知障　　超过三界证菩提
　　过去菩萨修行愿　　以阿兰若为舍宅
　　阿僧祇劫修福智　　十地究竟证三身
　　未来菩萨求佛果　　入于深山修妙行
　　断除二障生死因　　常证三空真解脱
　　现在十方诸菩萨　　修持万行住空闲
　　不惜身命求菩提　　念念证得无生智
　　若欲速证深三昧　　因修妙定起神通
　　阿兰若处心无诤　　能变大地为七宝
　　若欲游戏十方国　　往来自在运神通
　　供养诸佛利群生　　住阿兰若无畏处
　　欲证有无如幻智　　了达诸法本来空
　　住阿兰若菩提场　　令众亦入真解脱
　　若欲速得如如智　　证会诸法如如性
　　尽大劫海利群生　　当住兰若空寂处
　　若人欲得难思智　　妙高山王纳芥子
　　山王芥子不坏相　　入于兰若神通室
　　若人欲得无碍智　　以一妙音演说法
　　随类众生各得解　　当住兰若修妙观
　　若欲无生及无灭　　应现十方诸国土
　　放光说法利群生　　莫离兰若空寂室
　　若以足指按大地　　令十方界皆振动
　　睹相发心除邪见　　当住兰若观自心
　　若欲诸佛出现时　　最初献于微妙供
　　檀波罗蜜皆圆满　　住阿兰若修妙行
　　若人于佛涅槃时　　最后供养成檀义
　　永断贫穷及八难　　誓愿住于兰若中
　　若欲福智皆圆满　　未来诸佛临涅槃
　　受佛付嘱广弘宣　　住阿兰若修六念
　　若于诸佛涅槃后　　结集遗法度众生
　　助于诸佛赞真乘　　住阿兰若空寂舍
　　人天大师薄伽梵　　难见难遇过优昙
　　若欲奉觐修供养　　当住兰若弘悲愿
　　众宝之尊法为最　　成佛化利皆由此
　　如人欲得常听法　　住阿兰若修梵行
　　始从今身至佛身　　常愿发心弘正教
　　乃至未得大菩提　　念念不舍阿兰若
　　若人欲报父母恩　　代于父母发誓愿
　　入阿兰若菩提场　　昼夜常修于妙道
　　若欲现世增福智　　当来不堕八难中
　　如是有情发善心　　住阿兰若修悲愿
　　三世菩萨求真觉　　得道涅槃兰若中
　　是故名为大道场　　三乘圣众皆同处
　　菩萨厌苦入山林　　为度群生求圣道
　　自未成佛先度佗　　六道四生皆悲愍
　　上根菩萨居露地　　中根菩萨居叶中
　　下根菩萨居石室　　未成佛道常不卧
　　三世菩萨住兰若　　得陀罗尼自在力
　　今我誓同菩萨心　　未得总持恒止此
　　得大菩提在兰若　　入大圆寂由住处
　　菩萨起于金刚智　　断惑证真成妙觉
　　广化众生游聚落　　为求寂灭乐山林
　　万行因满果亦圆　　尽未来时度群品
　　尔时世尊。演说如是出家菩萨阿兰那行。无量菩萨证极喜地。恒河沙等无数菩萨。永离相用微细烦恼。证不动地。不可说不可说菩萨摩诃萨。断一切障入妙觉地。无边有情发无等等阿耨多罗三藐三菩提心。九万七千众生。远尘离垢得法眼净。
大乘本生心地观经卷第六
离世间品第六
　　尔时会中。有一菩萨摩诃萨名乐远离行。承佛威力从坐而起。于大众中为诸菩萨说阿兰若行。普告一切诸菩萨言。出家菩萨住阿兰若。应作是念。以何因缘远离世间。修阿兰若清净妙行。诸佛子等。一心谛听。我承佛力。今为汝等分别演说阿兰若行。诸菩萨言。善哉大士。为我等辈及未来世求菩提者。唯愿说之。我等乐闻。是时乐远离行菩萨告诸大众。一切世间多诸恐怖。出家菩萨为厌世间种种恐怖。舍离父母及诸眷属。住阿兰若修远离行。云何名为种种恐怖。或有菩萨而作是念。我为恐怖。一切烦恼从我生故。或有菩萨。而说我所是为恐怖。一切烦恼我所生故。或有菩萨。而说七慢是为恐怖。起种种慢不敬善人故。或有菩萨。以彼三毒而为恐怖。造无量罪堕恶道故。或有菩萨。以彼五欲而为恐怖。耽着世乐堕八难故。譬如世间有七步蛇。若害人时毒力炽盛。出过七步即便命终。一蛇毒力尚能损人。何况五蛇共为伤杀。毒力转盛命难得全。世间五欲亦复如是。一一欲乐各能引起八万四千微细尘劳。迷惑愚夫令堕地狱饿鬼畜生及余难处受大苦恼。何况具足贪着诸尘。如恒河沙无数诸佛。出兴于世说法教化。隙光迅疾终不得见。常在恶道犹于自家。处无睱中如戏园观。过去有佛。欲令众生厌舍五欲。而说偈言。
　　譬如飞蛾见火光　　以爱火故而竞入
　　不知焰炷烧然力　　委命火中甘自焚
　　世间凡夫亦如是　　贪爱好色而追求
　　不知色欲染着人　　还被火烧来众苦
　　譬如群鹿居林薮　　食于丰草而自养
　　猎师假作母鹿声　　寻声中箭皆致死
　　世间凡夫亦如是　　贪着种种可意声
　　不知声能染着人　　还受三涂诸苦报
　　譬如蜜蜂能飞远　　游于春林采众花
　　为爱醉象颊上香　　象耳因之而掩死
　　世间凡夫亦如是　　爱着一切受用香
　　不知香能染着心　　生死轮回长夜苦
　　譬如龙鱼处于水　　游泳沉浮而自乐
　　为贪芳饵遂吞钩　　爱味忘生皆致死
　　世间凡夫亦如是　　舌根耽味以资身
　　杀佗自活心不平　　感得三涂极重苦
　　譬如白象居山泽　　自在犹如师子王
　　欲心醉乱处昏迷　　追寻母象生贪染
　　一切凡夫亦如是　　趣彼妙触同狂象
　　思爱缠绵不休息　　死入地狱苦难量
　　世间男女互贪求　　皆由乐着诸色欲
　　人天由此被缠缚　　堕坠三涂黑闇中
　　若能舍离贪欲心　　住阿兰若修梵行
　　必得超于生死苦　　速入无为常乐宫
　　或有菩萨。以贪多财而为恐怖。自己财宝恒求积聚而不受用。何况能施贫乏众生。于己财宝深生贪着。于佗财宝欲令损减。以是因缘。命终之后堕大地狱受无量苦。如是苦报。名为第一正感之果。从地狱出受畜生身。身常劳苦。水草不足。经多时中酬损他财。如是众苦。名为第二正感之果。受是罪已生饿鬼中困饥渴苦。无量千劫不闻浆水饮食之名。其咽如针其腹如山。纵得饮食随变为火。如是苦身。名为第三正感之果。毕是罪已来生人间。贫穷下贱为他所使。于诸财宝所求难得。于一切时而不自在。如是余报名相似果。一切菩萨分明知见如是因果。常生恐怖欲求解脱。由是恐怖远离眷属住阿兰若。或有菩萨。以渴爱心而为恐怖。于诸未得一切财宝。日夜追求生渴爱故。或有菩萨。我我所见而为恐怖。为诸烦恼作依止故。或有菩萨。以诸法见而为恐怖。与所知障作依止故。或有菩萨。六十二见而为恐怖。入邪见林难出离故。或有菩萨疑为恐怖。于真正法生疑惑故。或有菩萨。以彼断见而为恐怖。执无后世拨无因果。生大邪见入地狱故。或有菩萨。以彼常见而为恐怖。执五趣身恒常决定。随善恶业无变易故。或有菩萨。以彼嫉妒而为恐怖。不耐佗荣怀恶心故。或有菩萨。常以掉举而为恐怖。心不寂静生散乱故。或有菩萨。以不信心而为恐怖。如人无手虽至宝山终无所得。无信手者虽遇三宝无所得故。或有菩萨。以彼无惭而为恐怖。内无羞耻常造诸恶。业障无明难见佛故。或有菩萨。以无愧心而为恐怖。外无羞耻弃恩背德。生死轮回堕三涂故。或有菩萨。以忿恨等而为恐怖。能损自佗互为怨结。于多劫中障佛道故。或有菩萨。以彼忘失而为恐怖。于所闻法不能忆持。忘失文义增愚痴故。或有菩萨。乃至一切不善黑业而为恐怖。何以故。一切不善是生死因。轮转三界不得出离。于是无量无边恐怖。皆能障碍出世胜法。或有菩萨。以五种盖而为恐怖。五种烦恼覆盖菩萨菩提心故。或有菩萨。以憎恶心而为恐怖。于诸众生无怜愍心。修菩提行多退转故。或有菩萨。以破戒垢而为恐怖。污秽圣法难得果故。或有菩萨。以彼忧恼而为恐怖。妄想炽然失善业故。或有菩萨。以恶作心而为恐怖。于所修善生追悔故。或有菩萨。而说狂醉是为恐怖。不识善恶无尊卑故。或有菩萨。以非时死而为恐怖。不住正念归无常故。或有菩萨。以妄语业而为恐怖。生生世世所有言说。一切众生不信受故。或有菩萨。以四颠倒而为恐怖。由四颠倒轮回生死。起烦恼业不求佛故。或有菩萨。而说恶友是为恐怖。随不善友造恶业故。或有菩萨。以五蕴魔而为恐怖。是五蕴身从烦恼生。生已即起无量烦恼。因诸烦恼造不善业。由诸惑业堕大深坑。以是因缘而生恐怖。或有菩萨。以烦恼魔而为恐怖。大小烦恼能续生死。退菩提心堕恶道故。或有菩萨。厌患死魔而为恐怖。发菩提心未得不退。身坏命终生退转故。或有菩萨。以诸天魔而为恐怖。天魔眷属充满欲界。障修道人退菩提故。或有菩萨。以无记心而为恐怖。于诸善法不能进修。空过长时退善业故。或有菩萨。以彼八难而为恐怖。堕八难者从冥入冥。生死长夜难遇明故。或有菩萨。观彼地狱而为恐怖。一堕地狱经无量劫。受大苦恼。难解脱故。或有菩萨。观畜生道而为恐怖。傍生界中受愚痴报。经无量劫难出离故。或有菩萨观饿鬼道而为恐怖。于恒沙劫受饥渴苦。难可值遇佛法僧故。或有菩萨。想欲界生而为恐怖。烦恼杂起造诸恶业堕三涂故。或有菩萨。以彼色界而为恐怖。有覆烦恼能障定故。或有菩萨。以无色界而为恐怖。三界之中最为寂静犹如涅槃。有情妄执而为究竟。劫尽命终堕地狱故。或有菩萨。数数生死而为恐怖。生邪见家难出离故。或有菩萨。厌离生死而为恐怖。死此生彼常受苦恼。障菩萨行求涅槃故。或有菩萨。以世间语是为恐怖。心常散乱妨善业故。或有菩萨。以心意识而为恐怖。所缘行相不可知故。若在俗家由斯恐怖。昼夜相续扰乱善心不能证得无恐怖法。过去菩萨住阿兰若。皆能证得无恐怖法。即是阿耨多罗三藐三菩提。未来菩萨住阿兰若。悉皆当得无恐怖法阿耨多罗三藐三菩提。现在十方诸大菩萨住阿兰若断一切障。得无恐怖阿耨多罗三藐三菩提。汝等当知。随应修学三世菩萨。摄念身心住阿兰若。调伏妄想永无恐怖。究竟阿耨多罗三藐三菩提。复次出家菩萨住阿兰若。当作何业作何等念。日夜常作如是思惟。世间所有一切恐怖皆从我生。一切恐怖着我生故。一切恐怖我为根本故。一切恐怖我爱生故。一切恐怖我想生故。一切恐怖我见生故。一切恐怖我为住处。一切恐怖因我生故。一切恐怖分别生故。一切恐怖烦恼生故。一切烦恼我爱生故。若我住在阿兰若处。不能舍离我我所执。不应住是阿兰若中。不如还住白衣屋舍。何以故。若有我想不应住止阿兰若处。若有补特伽罗相者。不应住止阿兰若处。若人具有我我所执。不应住止阿兰若处。若有法见不应住止阿兰若处。若有具此四颠倒执。不应住止阿兰若处。汝等谛听。若有修行作涅槃相。不应住止阿兰若处。何况更起诸烦恼相。汝等谛听。若有不着一切法相。应当安住阿兰若处。是名当坐无著道场。一切诸法皆不可得。若心调柔无有诤论。应当安住阿兰若处。于世因缘都无所著。应当安住阿兰若处。于色声香味触等法无依止者。应当安住阿兰若处。于一切法有平等见。应当安住阿兰若处。于四威仪能调自心。应当安住阿兰若处。能舍一切诸恐怖者。应当安住阿兰若处。诸佛子等。以要言之。于诸烦恼得解脱者。应当安住阿兰若处。若得成就涅槃因者。应当安住阿兰若处。能善修行四无垢性。应当安住阿兰若处。若有少欲能知足者。应当安住阿兰若处。具足多闻有智慧者。应当安住阿兰若处。若能修行三解脱者。应当安住阿兰若处。永断能缚烦恼结者。应当安住阿兰若处。能审观察十二因缘。应当安住阿兰若处。所作已办者。应当安住阿兰若处。舍诸重担者。应当安住阿兰若处。证悟真如深妙理者。应当安住阿兰若处。汝等当知。阿兰若处种种药草。大小树木生阿兰若。曾无恐怖亦无分别。菩萨摩诃萨住阿兰若亦复如是。观自身心犹如枯树。墙壁瓦砾等无有异。于一切法无有分别。我观身心犹如幻梦。中无有实。念念衰老。其息出已更不复入。由善恶因随业受报。是身无常速起速灭。是身虚假终不久停。如是身中无我我所。无有情。无命者。无养育者。无士夫者。无补特伽罗者。无作业者。无童儿者。如是等相本来空寂。犹如虚空。亦如泡沫。常应念念作如是观。一切恐怖皆得解脱。如彼树木无有恐怖。时诸菩萨得大安乐无畏坐处。是名菩萨住阿兰若求阿耨多罗三藐三菩提。复次出家菩萨住阿兰若。昼夜相续应如是观。是阿兰若。善能修习四无垢性安乐之处。是阿兰若。善能修习知足之处。是阿兰若。于诸烦恼得解脱处。是阿兰若。具足多闻智慧之处。是阿兰若。伏断烦恼所知障处。是阿兰若。能入三种解脱门处。是阿兰若。善能证得八解脱处。是阿兰若。善能观察十二缘处。是阿兰若。善能断除业障之处。是阿兰若。能得初果预流之处。是阿兰若。能得第二一来果处。是阿兰若。能得第三不还果处。是阿兰若。得第四果阿罗汉处。是阿兰若。证得辟支佛果之处。是阿兰若。已办所作得自在处。是阿兰若。舍诸重担得轻安处。是阿兰若。证得二空真如之处。是阿兰若。能修证无量大慈心处。是阿兰若。修证无量大悲心处。是阿兰若。能善修习喜无量处。是阿兰若。善能修习舍无量处。是阿兰若。能发菩提心处。是阿兰若。菩萨修持到十信处。是阿兰若。复次进修到十住处。是阿兰若。展转增修到十行处。是阿兰若。展转修行十回向处。是阿兰若。善能修习四善根处。是阿兰若。修行六度波罗蜜处。是阿兰若。修行初地至十地处。是阿兰若。证得六根清净之处。是阿兰若。善能证得天眼通处。是阿兰若。得天耳通及宿住智、生死智、明神境他心如是通处。是阿兰若。有惭愧处。是阿兰若。不放逸处。是阿兰若修五根处。是阿兰若。证得无量无边三昧之处。是阿兰若。能得恒沙陀罗尼门证自在处。是阿兰若。悟无生忍。是阿兰若。永出三界断生死处。是阿兰若。得不退转。是阿兰若。降伏一切众魔怨敌。销除业障见佛闻法。如是之处。是阿兰若。得佛不共最上法门。是阿兰若。修习戒蕴清净之处。是阿兰若。出生无漏三摩地处。是阿兰若。能生般若证解脱处。是阿兰若。能生解脱知见之处。是阿兰若。得三十七菩提分法。是阿兰若。善能修摄十二头陀。是阿兰若。智能分别谛理住处。是阿兰若。永离有漏五蕴生处。是阿兰若。能得解脱十二入处。是阿兰若。永离有漏十八界处。是阿兰若。微妙观察十八空处。是阿兰若。容受一切诸法空处。是阿兰若。增长十善法生之处。是阿兰若。增长坚固菩提心处。是阿兰若。三世诸佛赞叹之处。是阿兰若。一切菩萨恭敬赞叹。如是之处。是阿兰若。毗婆尸佛于尼俱陀树下成道。是阿兰若。尸弃如来于尸利沙树下成道。是阿兰若。毗舍如来阿尸娑多树下成道。是阿兰若。俱留孙佛无忧树下成等正觉。是阿兰若。俱那含牟尼如来优昙树下成等正觉。是阿兰若。迦叶如来婆陀树下成等正觉。是阿兰若。释迦如来于毕钵罗树下成道之处。汝等当知。阿兰若处有如是等无量无边功德胜利。尔时乐远离行菩萨为诸大众。而说偈言。
　　出家菩萨住兰若　　当作何念及何业
　　世间所有诸恐怖　　皆从我见我所生
　　若能断除我我所　　一切恐怖无所依
　　若有能执我见心　　毕竟不成菩提道
　　涅槃常住皆无相　　何况烦恼非法相
　　不着诸法及众生　　心无诤论修正念
　　四威仪中调伏心　　应住兰若常寂静
　　能断烦恼心知足　　住于兰若空寂舍
　　入三解脱无相门　　住于兰若离尘垢
　　能观十二因缘法　　四谛二空真妙理
　　世间八法不倾动　　如是大士住兰若
　　能观自身如枯木　　亦如水沫及幻梦
　　不着二边平等相　　如是萨埵住兰若
　　罪业缠缚无常身　　本来虚假元无实
　　我法二执及罪相　　于三世中不可得
　　自身他身无有二　　一切诸法亦如是
　　谛观法性无去来　　如是菩萨住兰若
　　栴檀涂身及赞叹　　以刀屠割并骂辱
　　于此二人无爱憎　　如是菩萨住兰若
　　出家乐住阿兰若　　昼夜应作如是观
　　阿兰若处真道场　　一切如来成正觉
　　阿兰若处妙法空　　出世正法之所生
　　阿兰若处圣所尊　　能生三乘圣道故
　　阿兰若处圣所宅　　一切圣贤常住故
　　阿兰若处如来宫　　十方诸佛所依故
　　阿兰若处金刚座　　三世诸佛得道故
　　阿兰若处涅槃宫　　三世如来圆寂故
　　阿兰若处大慈室　　菩萨住此修慈故
　　阿兰若处是悲田　　三世诸佛修悲故
　　阿兰若处六通室　　菩萨于此游戏故
　　阿兰若处大无畏　　能断一切恐怖故
　　阿兰若处三摩地　　诸求道者得定故
　　阿兰若处陀罗尼　　诸持咒人神力故
　　阿兰若处善法堂　　增长一切善法故
　　阿兰若处菩提室　　菩萨修道得忍故
　　若欲永超三界苦　　菩提涅槃当修证
　　遍周法界利群生　　应居兰若菩提室
　　所修六度四摄法　　回施三有及四恩
　　自他俱入甘露城　　同证一如真法界
　　尔时乐远离行菩萨摩诃萨。为诸大众说是法已。佛言。善哉善哉。善男子。汝为大众及未来世求佛道者。分别演说阿兰若处殊胜功德。利益安乐现在未来一切众生。趣向菩提正真觉道。汝所成就无量功德。千佛共说不能穷尽。尔时会中智光菩萨。无量阿僧祇菩萨大众。闻阿兰若最胜功德。即得闻持陀罗尼门。无量众生发无等等阿耨多罗三藐三菩提心得不退转。千亿众生远尘离垢得法眼净。
厌身品第七
　　尔时弥勒菩萨摩诃萨。即从座起。偏袒右肩右膝着地。合掌恭敬。而白佛言。世尊。我等既悟出家菩萨摩诃萨。厌离世间住阿兰若。调伏其心修无垢行。然此菩萨住空闲处。自于是身应作何观。
　　尔时佛告弥勒菩萨言。善哉善哉。善男子。汝为众生起大悲心。请问如来入圣智观妙行法门。汝当善听。今为汝说。唯然世尊。愿乐欲闻。善男子。出家菩萨住阿兰若。求阿耨多罗三藐三菩提时。四威仪中微细观察。是有漏身三十七种不净秽恶。是不可爱。是不坚牢。当观此身犹如坏器。外以杂彩金银七宝巧饰庄严。内以粪秽种种不净填塞充满。两肩担负随途而行。其有见者皆生爱乐。不知器中盛满不净。有六黑蛇常在此器。一蛇随动。器即破坏。毒害臭恶。竟无所堪。世间之人庄严其身。如彼彩画盛不净器。贪嗔痴三名为心病。风黄痰癊名为身病。内外六病能害身心。如彼六蛇居于器内。一一蛇动。器即破坏。一一病发。身即无常。善男子。出家菩萨处于空闲观察是身。名为第一不净观相。出家菩萨于日夜中又观自身。臭秽不净犹如死狗。何以故。彼身亦是父母不净为生缘故。出家菩萨又观自身。如蚁子台安住众蚁。时有白象来至台边。以身触台台即崩碎。善男子。此台所谓五蕴之身。白象是为琰魔罗使。身归后世如象坏台。出家菩萨又观自身。而作是念。我今此身从顶至足。皮肉骨髓共相和合以成其身。犹如芭蕉中无实故。出家菩萨又观自身无有强力。皮肉薄覆如涂附墙。亿万毛发如草生地。微细风大出入毛孔。谁有智者当乐此身。刹那刹那衰败转故。出家菩萨又观自身。如养毒蛇而取其害。我今虽以饮食衣服资长是身。而不识恩。毕竟还令堕于恶道。出家菩萨又观自身。譬如怨家诈作亲友伺求其便而将毒药断彼命根。我身如是本非真实。终致无常非圣爱故。出家菩萨又观自身如水上泡。虽复妙好琉璃珠色。刹那因缘起灭无恒。有为念念不久住故。出家菩萨又观自身。如乾闼婆城虽现相状而不实有。今者我身亦复如是。出家菩萨又观自身犹如影像。我身亦尔虽有非真。出家菩萨又观自身。譬如外国强盛怨敌。今者我身亦复如是。烦恼怨敌侵掠善根。出家菩萨又观自身。如朽舍宅虽加修葺当必崩坏。我身亦尔。虽加爱念当必无常。出家菩萨又观自身。如近怨国城邑人民常怀恐怖。今者我身亦复如是。于念念中畏无常怨。出家菩萨又观自身。如无量薪为火烧爇。然是猛火曾无厌足。我身亦尔。以贪爱火烧五欲薪。其心增长亦复如是。出家菩萨又观自身。如新生子慈母怜愍恒加守护。我身亦尔。若不守护病之身心。即便不能有所修证。出家菩萨又观自身。本性不净譬如有人厌患炭色。设诸方便以水洗之。经无量时黑色仍旧。乃至炭尽终无所益。我身亦尔。有漏不净。假使海水尽未来际洗之无益。亦复如是。出家菩萨又观自身。如油沃薪以火焚烧。又遇大风势不可止。是身亦尔。名五蕴薪。沃贪爱油纵嗔恚火。愚痴风力无有休息。出家菩萨观于自身犹如恶疾。四百四病所住处故。亦如大肠。八万四千虫所住故。是无常处。出息不还即无常故。亦如非情。神识易脱同瓦石故。亦如河水。刹那前后不暂住故。亦如压油。于一切事受劳苦故。无所依者。犹如婴儿失父母故。无救护者。犹如虾蟆蛇所吞故。如穴无底。心心所法不可知故。恒不知足。于五欲乐心无厌故。恒不自在。断常二见所系缚故。不生惭愧。虽蒙养育弃舍主故。亦如死尸。于日夜分近灭坏故。唯受诸苦。于一切处无真乐故。为苦所依。一切众苦依身住故。如空聚落。于是身中无主宰故。毕竟空寂。遍计所执妄构画故。如谷中响。皆是虚妄所显现故。亦如船舶。若无船师即漂没故。亦如大车运载财宝。何以故。乘于大乘到菩提故。善男子。出家菩萨。日夜观察非不爱惜如是之身。欲令众生出生死海到彼岸故。
　　尔时世尊说是法已。告弥勒菩萨摩诃萨言。善男子。修如是行。此则名为出家佛子所观法要。若有佛子发菩提心。为求阿耨多罗三藐三菩提住阿兰若。修习如是三十七观。亦教佗修如是法要。解说书写受持读习。远离一切我我所执。永断贪着五欲世乐。速能成就不坏信心。求大菩提不惜躯命。何况世间所有珍宝。现身必得究竟成满一切如来金刚智印。于无上道永不退转。六度万行速得圆满。疾成阿耨多罗三藐三菩提。
　　尔时会中八万四千新发意菩萨。深厌世间得大忍力。不复退转于无上道。百千婆罗门发菩提心。成熟信根得不退转。三万六千善男子善女人。远离尘垢得法眼净。
大乘本生心地观经卷第七
波罗蜜多品第八
　　尔时弥勒菩萨摩诃萨白佛言。世尊。以何因缘。殷勤称赞住阿兰若修菩萨行。而不称赞住于余处修菩萨行。如来一时在灵鹫山。为诸菩萨广说法要而作是言。菩萨或时止淫女家。亲近屠者示教利喜。无数方便饶益众生。为说妙法令入佛道。世尊今日为新发意所说妙法而不如是。然我等类亲于佛前得闻深法无有疑惑。唯愿如来。为未来世求佛道者。演说甚深微妙真理。令菩萨行无复退转。尔时佛告弥勒菩萨摩诃萨。善男子。发阿耨多罗三藐三菩提心求菩提道。有二菩萨。一者在家。二者出家。在家菩萨为欲化导淫室屠肆。皆得亲近。出家菩萨则不如是。然此菩萨各有九品。上根三品皆住兰若。无间精进利益有情。中下二根诸菩萨等。随宜所住方处不定。或住兰若。或居聚落。随缘利益安隐众生。如是行门汝应观察。
　　复次善男子。出家菩萨修习佛道已得无漏真实之法。随缘利乐一切有情。若有佛子未得真智住于兰若。要当亲近诸佛菩萨。若有值遇真善知识。于菩萨行必不退转。以是因缘诸佛子等。应当至心求见一佛及一菩萨。善男子。如是名为出世法要。汝等咸当一心修学。
　　复次善男子。出家菩萨厌离世间住阿兰若。省用功力得圆八万四千波罗蜜行。速证阿耨多罗三藐三菩提。所以者何。若舍名利住山林者。于身命财必无吝惜永无系属。自然易满三种波罗蜜多。弥勒菩萨白佛言。世尊。住阿兰若出家菩萨不畜财宝。以何因缘。能得圆满檀波罗蜜。
　　佛告弥勒菩萨摩诃萨。善男子。住阿兰若出家菩萨。入于聚落所乞之食。先以少分施于众生。又以余分施于所欲。即得名为檀波罗蜜。以自身命供养三宝。头目髓脑施来求者。即得名为亲近波罗蜜。为求法者说出世法。令发无上菩提心故。即得名为真实波罗蜜。善男子。是名出家菩萨成就布施波罗蜜多。复次善男子。出家菩萨住阿兰若。故修十二头陀之行。若行步时看二肘地不损众生。即得名为持戒波罗蜜。坚持禁戒不惜躯命。即得名为亲近波罗蜜。为求出世说法教化。令发无上菩提之心。即得名为真实波罗蜜。善男子。是名出家菩萨成就持戒波罗蜜多。复次善男子。出家菩萨住阿兰若。能灭嗔恚得慈心三昧。亦无毁辱一切众生。即得名为忍辱波罗蜜。若为一人说一句法。令发阿耨多罗三藐三菩提心。即得名为真实波罗蜜。善男子。是名出家菩萨成就忍辱波罗蜜多。复次善男子。出家菩萨为令众生得成佛故。修精进行。未得成佛福智羸弱。不贪安乐。不造众罪。于昔菩萨行苦行中深生欢喜。翘敬宗仰常无休息。以是因缘。即得名为精进波罗蜜。弃舍身命如捐涕唾。一切时中未尝懈怠。即得名为亲近波罗蜜。遇有缘者说最上道。令趣无上正等菩提。即得名为真实波罗蜜。由精进心如是十行过去不退。现在坚固。未来速满。善男子。是名出家菩萨摩诃萨成就精进波罗蜜多。复次善男子。出家菩萨住阿兰若修习三昧。为摄善法令不散失。入诸解脱永断边见。现于神通化彼众生令得正智。断烦恼本入真法界。悟如实道当趣菩提。以是因缘即得名为禅定波罗蜜。欲令众生如我无异悉得满足。调伏有情不舍三昧。不惜身命修此三昧。即得名为亲近波罗蜜。为诸众生说深妙法。皆令趣向无上菩提。即得名为真实波罗蜜。善男子。是名出家菩萨成就禅定波罗蜜多。复次善男子。出家菩萨处于空闲。亲近供养诸佛菩萨一切智者。常乐听闻甚深妙法。心生渴仰恒无厌足。善能分别二谛真理。断除二障通达五明。说诸法要能决众疑。以是因缘即得名为般若波罗蜜。为求半偈弃舍身命。不惮众苦志求菩提。即得成就亲近波罗蜜。于大会中为人说法。于深妙义无所秘惜。能令发起大菩提心。于菩萨行得不退转。常能观察我身兰若及菩提心真实法身。如是四种无有差别。如是如是观妙理故。即得名为真实波罗蜜。善男子。是名出家菩萨成就般若波罗蜜多。复次善男子。出家菩萨住空闲处。常能修习方便胜智波罗蜜多。以佗心智能了有情意乐烦恼心行差别。应病与药悉令除差。自在游戏神通三昧。发大悲愿成熟众生。诸佛之法无不通达。以是因缘即得名为方便善巧波罗蜜多。为欲饶益诸众生故。于身命财都不固惜。即得名为亲近波罗蜜多。为诸众生怨亲平等。说微妙法令入佛智。即得名为真实波罗蜜多。善男子。是名出家菩萨成就方便善巧波罗蜜。复次善男子。出家菩萨入于山林。为诸众生常能修习愿波罗蜜。心恒观察诸法真性非有非空中道妙理。于世俗事悉能辨了。为化有情恒修慈悲。以是因缘。即得名为愿波罗蜜。以四弘愿摄受众生。乃至舍身不坏悲愿。即得名为亲近波罗蜜。说微妙法辩才无碍。若有听闻毕竟不退。即得名为真实波罗蜜。善男子。是名出家菩萨成就愿波罗蜜多。复次善男子。出家菩萨住阿兰若。以正智力善了有情心行黑白。能为众生说相应法。令入大乘甚深妙义。即能安住究竟涅槃。以是因缘。即得名为力波罗蜜。以正智眼照见五蕴空寂之理。能舍身命利众生故。即得名为亲近波罗蜜。以妙智力化邪见众。令断轮回生死恶业。趣向常乐究竟涅槃。即得名为真实波罗蜜。善男子。是名出家菩萨成就力波罗蜜多。复次善男子。出家菩萨住阿兰若。于一切法了知善恶。远离邪见摄受正法。不厌生死不乐涅槃。即得名为智波罗蜜。不爱自身怜愍众生。于身命财恒修大舍。即得名为亲近波罗蜜。以微妙智为诸众生说一乘法。令入阿耨多罗三藐三菩提。以是因缘。即得名为真实波罗蜜。善男子。是名出家菩萨成就智波罗蜜多。善男子。此如是等波罗蜜多。以何义故。说为八万四千差别。汝等当知。为多贪者。分别演说二千一百波罗蜜多。为多嗔者。分别演说二千一百波罗蜜多。为多痴者。分别演说二千一百波罗蜜多。为等分者。分别演说二千一百波罗蜜多。善男子。于如是等二千一百波罗蜜多。以为根本。转增十倍遂成八万四千波罗蜜多。如是等法皆利他行。善男子。若有众生其性难调。闻是法已心未调伏。即为宣说八万四千诸三昧门。如是妙法皆自利行。若有众生其性难调。闻是法已心未调伏。即为宣说八万四千陀罗尼门。如是妙法皆利他行。善男子。我为调伏一切有情。说如是法及以无数善巧方便。现种种相教化众生。善男子。以是义故。一切人天普称如来名为导师。善男子。未来现在诸佛世尊。悉皆修习八万四千波罗蜜门。八万四千诸三昧门。八万四千陀罗尼门。永断八万四千微烦恼障。八万四千微所知障。皆诣兰若菩提树王。坐金刚座入金刚定。降伏一切天魔怨已。证得阿耨多罗三藐三菩提。尔时世尊欲重宣此义。而说偈言。
　　超过三界大法王　　出现世间化群品
　　恒河沙等诸菩萨　　入佛甘露智慧门
　　历劫得道慈氏尊　　以大悲心而启问
　　善哉无垢法王子　　智慧能问真佛乘
　　我以师子无畏辩　　说大乘中趣觉路
　　汝等一心善谛听　　转授未来所应授
　　十方世界可使空　　无令断尽出世道
　　将求解脱出世道　　不过三根九品类
　　上根三品居兰若　　中下随缘化世间
　　所求道果等无差　　同证真如佛性海
　　已获无漏真大士　　随宜应现济群生
　　开示有空不二门　　自利利他无间断
　　未得无漏诸佛子　　应正勤修三种学
　　善根回向施众生　　一心专念佛菩萨
　　愿我常睹佛菩萨　　无边庄严功德身
　　若使恒闻法雨音　　普得同沾心不退
　　以身常处于地狱　　非不亲近大慈尊
　　以身常处于轮回　　非不亲闻微妙法
　　以是因缘诸佛子　　系心常念天人师
　　若有佛子修圣道　　发起无上菩提心
　　厌世住于兰若中　　亦得名修三种度
　　每日自食先布施　　兼将法宝施众生
　　三轮清净是檀那　　以此修因德圆满
　　当知证获波罗蜜　　唯由心净不由财
　　若有染心施珍财　　不如净心施少分
　　财施即得名檀度　　此波罗蜜非二三
　　能施身命及妻子　　如是得名亲近度
　　若有求法善男子　　为说一切大乘经
　　令发无上菩提心　　乃名真实波罗蜜
　　慈悲净信具惭愧　　摄受众生离于贪
　　愿成如来无上智　　财法二施名初度
　　坚持菩萨三聚戒　　开发菩提离生死
　　拥护佛法住世间　　能悔误犯真持戒
　　伏嗔恚心慈悲观　　当念宿因对怨害
　　不惜躯命救众生　　是名忍辱波罗蜜
　　能行难行不暂舍　　三僧祇劫常增进
　　不共染污恒炼心　　为度有情求解脱
　　入出三昧得自在　　变化神通游十方
　　为断众生烦恼因　　三摩地门求解脱
　　若欲成就真智慧　　亲近菩萨及如来
　　乐闻出世妙理门　　修达三明断二障
　　能知众生心差别　　随病与药令服行
　　慈悲善巧应根宜　　方便利生度群有
　　观一切法真句义　　不着中边离有无
　　净智无间会真如　　二利均平周法界
　　智力能了众生性　　为说相应种种法
　　智力能入众生心　　令断轮回生死本
　　智力能分黑白法　　随应取舍各了知
　　生死涅槃本平等　　成就有情离分别
　　如是十种殊胜行　　摄入八万四千中
　　随其品类胜法门　　乃名菩萨波罗蜜
　　八万四千三摩地　　能灭众生散乱心
　　八万四千总持门　　能除惑障锁魔众
　　大圣法王方便力　　三种法要化众生
　　教网垂于生死海　　置彼人天安乐处
　　尔时世尊说是法时。八万四千忉利天子。断三界障证欢喜地。无数百千六欲天子。悟无生忍得陀罗尼。十六大国王得闻持陀罗尼。无量四众闻菩萨行。或得不退地。或得三昧门。或得陀罗尼。或得大神通。或有菩萨证二三地乃至十地。踊跃欢喜。无量百千诸人天等。发阿耨多罗三藐三菩提心不复退转。八千人天远尘离垢得法眼净。
功德庄严品第九
　　尔时弥勒菩萨摩诃萨白佛言。世尊。如佛所说住阿兰若功德成就当得作佛。菩萨云何修诸功德。而能住是阿兰若中。唯愿世尊。为我解说。
　　尔时佛告弥勒菩萨摩诃萨言。汝善男子。当修学者。但有一德。是人应住阿兰若处求无上道。云何为一。谓观一切烦恼根源即是自心。了达此法。堪能住止阿兰若处。所以者何。譬如狂犬被人驱打但逐瓦石不逐于人。未来世中住阿兰若新发心者。亦复如是。若见色声香味触法其心染着。是人不知烦恼根本。不知五境从自心生。即此名为未能善住阿兰若处。以是因缘。乐住寂静求无上道。一切菩萨摩诃萨等。若五欲境现前之时。观察自心应作是念。我从无始至于今日。轮回六趣无有出期。皆自妄心而生迷倒。于五欲境贪爱染着。如是菩萨名为堪住阿兰若处。若有人问。何等有情于未来世当得作佛。应指是人于当来世。出三界苦破四魔军。速成菩提入佛智慧。一切世间天龙八部。阿苏罗等皆应供养。若善男子及善女人。以清净心供养如是住阿兰若真善佛子。所获福德无量无边。若复有人以众珍宝供养悲母。所获功德亦无差别。何以故。是人当得阿耨多罗三藐三菩提。转正法轮度人天众。绍三宝种使不断绝。当为众生作归依故。复次善男子。有二种法。系缚行者令不堪任住阿兰若。一者爱乐断见邪法。二者爱乐财宝乐具。又善男子。有二种人。不堪居住阿兰若处。一者具足憍慢。二者恶大乘法。又善男子。有二种人。不应居住阿兰若处。一者邪见不信佛语。二者身自破戒策役持戒。如是等人不应居住阿兰若处求无上道。复次善男子。具四种德。应当安住阿兰若处。云何为四。一者多闻总持不忘。二者分明能解妙义。三者正念常不放逸。四者随顺如来教行。善男子。若有佛子成就如是四种胜德。应当安住阿兰若处。修菩萨行求无上道。复次善男子。出家菩萨。复有四德。庄严自身住阿兰若求佛智慧。云何为四。一者大慈。二者大悲。三者大喜。四者大舍。善男子。如是四法。能生一切福德智慧。利益安乐无量众生。速证无上大菩提法。复次善男子。出家菩萨复有四德。持戒清净能至菩提。云何为四。一者恒住四无垢性。二者常行十二头陀。三者远离在家出家。四者永离谄诳嫉妒。善男子。一切菩萨依此四法。永离生死得大菩提。复次善男子。出家菩萨复有四法。摄一切善。云何为四。一者净持禁戒复有多闻。二者入诸三昧能具智慧。三者得六神通兼修种智。四者善巧方便又不放逸。善男子如是四法。三世菩萨共所修学。汝等佛子亦应修习。疾证广大无上菩提。复次善男子。出家菩萨具四种法。于菩萨行得不退转。云何为四。一者布施。二者爱语。三者利行。四者同事。善男子。如是四行。趣菩提路利生根本。一切菩萨皆应修学。复次善男子。出家菩萨复具四德。住于兰若持戒清净庄严自身。云何为四。一者观察自无本性。伏断二执证无我故。二者他身亦无本性。于怨亲所离憎爱故。三者身心快乐。心心所法无分别故。四者得平等智。生死涅槃无差别故。善男子。如是四法。一切菩萨所应修习。汝等佛子亦当修习速趣无上正等菩提。复次善男子。一切菩萨复有四愿。成熟有情住持三宝。经大劫海终不退转。云何为四。一者誓度一切众生。二者誓断一切烦恼三者誓学一切法门。四者誓证一切佛果。善男子。如是四法。大小菩萨皆应修学。三世菩萨所学处故。复次善男子。出家菩萨复有四法。住阿兰若持戒清净。云何为四。一者爱乐空性空所显故。二者得无恐怖证三昧故。三者于诸众生起大悲愿。四者于二无我无厌背心。善男子。如是四法。一切菩萨入圣要门。依此四法断二障故。复次善男子。出家菩萨复有四法。住阿兰若善持禁戒庄严其身。云何为四。一者永舍我见。二者舍我所见。三者离断常见。四者深能悟解十二因缘。善男子。如是四法。能除毁禁守护净戒庄严其身。复次善男子。出家菩萨住阿兰若。又观四法。能护禁戒妙行增修趣求佛智。云何为四。一者观察五蕴生灭。二者观十二处如空聚落。三者观十八界性同法界。四者于俗谛法无舍无著。善男子。如是四法。一切菩萨所应修学。是故佛子住阿兰若。一心修习求无上道。复次善男子。出家菩萨住阿兰若。具足四种。持戒清净庄严自身。云何为四。一者成就不见身观。二者成就不见语观。三者成就不见意观。四者远离六十二见。善能成就一切智观。善男子。若有佛子。成就如是四种清净。现身证获正性离生。乃至速证无上菩提。以是因缘。汝等佛子。观如是等四种法门。断四恶道证四涅槃。尽未来际度诸有情。令证阿耨多罗三藐三菩提。
　　复次善男子。出家菩萨住阿兰若。具足八种三昧清净庄严自身。云何为八。一者独坐兰若三昧清净。二者远离绮语三昧清净。三者远离五欲三昧清净。四者调伏身心三昧清净。五者饮食知足三昧清净。六者远离恶求三昧清净。七者远离因声起爱三昧清净。八者为众说法不求利养三昧清净。善男子。如是八种三昧清净。能生百千诸三昧门。汝等佛子应当修习。速证无上正等菩提。复次善男子。出家菩萨住阿兰若。复有八种智慧清净。云何为八。一者五蕴善巧智慧清净。二者十二处善巧智慧清净。三者十八界善巧智慧清净。四者二十二根善巧方便智慧清净。五者三解脱门善巧方便智慧清净。六者能灭一切烦恼善巧方便智慧清净。七者能灭随烦恼善巧方便智慧清净。八者能灭六十二见善巧方便智慧清净。善男子。如是八种智慧清净。汝等菩萨当勤修习。速证无上正等菩提。复次善男子。出家菩萨住阿兰若。复有八种神通清净庄严自身。云何为八。一者于诸色法得无障碍天眼善巧方便神通清净。二者于诸声境得无障碍天耳善巧方便神通清净。三者于诸众生心心所法得无障碍他心智善巧方便神通清净。四者忆念过去生处死处得无障碍宿住智善巧方便神通清净。五者能往十方无数佛刹得无障碍神境智善巧方便神通清净。六者能知众生漏尽未尽得无障碍漏尽智善巧方便神通清净。七者能灭一切烦恼得无障碍无漏智善巧方便神通清净。八者现见自身一切善根回向众生善巧方便神通清净。善男子。如是八种神通清净。十方菩萨同所修学。汝等菩萨亦应修习。速证无上正等菩提。复次善男子。出家菩萨住阿兰若。现身获得八种清净。云何为八。一者身业清净。二者语业清净。三者意业清净。四者正性清净。五者正命清净。六者头陀清净。七者离谄清净。八者一念不忘菩提心清净。善男子。若有佛子住阿兰若。具足如是八种清净。现身成就无边善根。不复退转阿耨多罗三藐三菩提复次善男子。出家菩萨复有八种多闻清净庄严自身。云何为八。一者尊敬和上阿阇梨多闻清净。二者远离憍慢生谦下心多闻清净。三者精进勇猛多闻清净。四者安住正念多闻清净。五者为求法者说甚深义多闻清净。六者不爱自赞毁他多闻清净。七者常能观察一切善法多闻清净。八者听闻正法如说修行多闻清净。善男子。如是八种多闻清净。汝等菩萨皆应修习。速证无上正等菩提。
　　尔时世尊。说如是等菩萨行已。告弥勒菩萨摩诃萨言。善男子。我涅槃后。后五百岁。法欲灭时。无量众生。厌离世间。渴仰如来。发阿耨多罗三藐三菩提心。入阿兰若为无上道。修习如是菩萨愿行。于大菩提得不退转。如是发心无量众生。命终上生睹史天宫。得见汝身无边福智之所庄严。超越生死证不退转。于当来世大宝龙华菩提树下。得阿耨多罗三藐三菩提。尔时世尊说是法时。二万五千新发意菩萨。于菩提行将欲退转。闻如是法发坚固心。超十信位至第六住。三万八千净行婆罗门。永断邪见得大法忍及陀罗尼。七万六千人。皆发无等等阿耨多罗三藐三菩提心。
大乘本生心地观经卷第八
观心品第十
　　尔时文殊师利菩萨摩诃萨。即从座起整衣服。偏袒右肩右膝着地。曲躬合掌白佛言。世尊。如佛所说告妙德等五百长者。我为汝等敷演心地微妙法门。而此道场无量无边人天大众皆生渴仰。我今为是启问如来。云何为心。云何为地。唯愿世尊。无缘大慈无碍大悲。为诸众生分别演说。未离苦者令得离苦。未安乐者令得安乐。未发心者令得发心。未证果者令得证果。同于一道而得涅槃。
　　尔时薄伽梵。以无量劫中修诸福智所获清净决定胜法大妙智印。印文殊师利言。善哉善哉。汝今真是三世佛母。一切如来在修行地。皆曾引导。初发信心。以是因缘十方国土成正觉者。皆以文殊而为其母。然今汝身以本愿力现菩萨相。请问如来不思议法。谛听谛听善思念之。吾当普为分别解说。唯然世尊。我等乐闻。
　　尔时薄伽梵。妙善成就一切如来最胜住持平等性智种种希有微妙功德。已能善获一切诸佛决定胜法大乘智印。已善圆证一切如来金刚秘密殊胜妙智。已能安住无碍大悲。自然救摄十方有情。已善圆满妙观察智。不观而观。不说而说。是薄伽梵。告诸佛母无垢大圣文殊师利菩萨摩诃萨言。大善此法名为十方如来最胜秘密心地法门。此法名为一切凡夫入如来地顿悟法门。此法名为一切菩萨趣大菩提真实正路。此法名为三世诸佛自受法乐微妙宝宫。此法名为一切饶益有情无尽宝藏。此法能引诸菩萨众到色究竟自在智处。此法能引诣菩提树后身菩萨真实导师。此法能雨世出世财。如摩尼宝满众生愿。此法能生十方三世一切诸佛功德本源。此法能销一切众生诸恶业果。此法能与一切众生所求愿印。此法能度一切众生生死险难。此法能息一切众生苦海波浪。此法能救苦恼众生而作急难。此法能竭一切众生老病死海。此法善能出生诸佛因缘种子。此法能与生死长夜为大智炬。此法能破四魔兵众而作甲胄。此法即是正勇猛军战胜旌旗。此法即是一切诸佛无上法轮。此法即是最胜法幢。此法即是击大法鼓。此法即是吹大法螺。此法即是大师子王。此法即是大师子吼。此法犹如国大圣王善能正治。若顺王化获大安乐。若违王化寻被诛灭。善男子。三界之中以心为主。能观心者究竟解脱。不能观者究竟沉沦。众生之心犹如大地。五谷五果从大地生。如是心法生世出世善恶五趣。有学无学独觉菩萨及于如来。以是因缘。三界唯心。心名为地。一切凡夫。亲近善友闻心地法。如理观察。如说修行。自作教佗赞励庆慰。如是之人能断三障速圆众行。疾得阿耨多罗三藐三菩提。
　　尔时大圣文殊师利菩萨白佛言。世尊。如佛所说唯将心法为三界主。心法本无不染尘秽。云何心法染贪嗔痴。于三世法谁说为心。过去心已灭。未来心未至。现在心不住。诸法之内性不可得。诸法之外相不可得。诸法中间都不可得。心法本来无有形相。心法本来无有住处。一切如来尚不见心。何况余人得见心法。一切诸法从妄想生。以是因缘。今者世尊。为大众说三界唯心。愿佛哀愍如实解说。尔时佛告文殊师利菩萨言。如是如是。善男子。如汝所问。心心所法本性空寂。我说众喻以明其义。善男子。心如幻法由遍计生种种心想。受苦乐故。心如流水念念生灭。于前后世不暂住故。心如大风。一刹那间历方所故。心如灯焰。众缘和合而得生故。心如电光。须臾之顷不久住故。心如虚空。客尘烦恼所覆障故。心如猿猴。游五欲树不暂住故。心如画师。能画世间种种色故。心如僮仆。为诸烦恼所策役故。心如独行。无第二故。心如国王。起种种事得自在故。心如怨家。能令自身受大苦故。心如埃尘。坌污自身生杂秽故。心如影像。于无常法执为常故。心如幻梦于无我法执为我故。心如夜叉。能啖种种功德法故。心如青蝇好秽恶故。心如杀者能害身故。心如敌对常伺过故。心如盗贼窃功德故。心如大鼓起斗战故。心如飞蛾爱灯色故。心如野鹿逐假声故。心如群猪乐杂秽故。心如众蜂集蜜味故。心如醉象耽牝触故。善男子。如是所说心心所法。无内无外亦无中间。于诸法中求不可得。去来现在亦不可得。超越三世非有非无。常怀染着从妄缘现。缘无自性心性空故。如是空性。不生不灭。无来无去。不一不异。非断非常。本无生处。亦无灭处。亦非远离非不远离。如是心等不异无为。无为之体不异心等。心法之体本不可说。非心法者亦不可说。何以故。若无为是心即名断见。若离心法即名常见。永离二相不着二边。如是悟者名见真谛。悟真谛者名为贤圣。一切贤圣性本空寂。无为法中戒无持犯。亦无大小。无有心王及心所法。无苦无乐。如是法界自性无垢。无上中下差别之相。何以故。是无为法性平等故。如众河水流入海中。尽同一味无别相故。此无垢性。是无等等。远离于我及离我所。此无垢性非实非虚。此无垢性是第一义。无尽灭相体本不生。此无垢性常住不变最胜涅槃。我乐净故。此无垢性远离一切平不平等。体无异故。若有善男子善女人。欲求阿耨多罗三藐三菩提者。应当一心修习如是心地观法。尔时世尊欲重宣此义。而说偈言。
　　三世觉母妙吉祥　　请问如来心地法
　　我今于此大会众　　开演成佛观行门
　　此法难遇过优昙　　一切世间应渴仰
　　十方诸佛证大觉　　无不从此法修成
　　我是无上调御师　　转正法轮周世界
　　化度无量诸众生　　当知由悟心地观
　　一切有情闻此法　　欣趣菩提得授记
　　一切有缘得记人　　修此观门当作佛
　　诸佛自受大法乐　　住心地观妙宝宫
　　受职菩萨悟无生　　观心地门遍法界
　　后身菩萨坐觉树　　入此观行证菩提
　　此法能雨七圣财　　满众生愿摩尼宝
　　此法名为佛本母　　出生三世三佛身
　　此法名为金刚甲　　能敌四众诸魔军
　　此法能作大舟航　　令渡中流至宝所
　　此法最胜大法鼓　　此法高显大法幢
　　此法金刚大法螺　　此法照世大法炬
　　此法犹如大圣主　　赏功罚过顺人心
　　此法犹如沃润田　　生成长养依时候
　　我以众喻明空义　　是知三界唯一心
　　心有大力世界生　　自在能为变化主
　　恶想善心更造集　　过现未来生死因
　　依止妄业有世间　　爱非爱果恒相续
　　心如流水不暂住　　心如飘风过国土
　　亦如猿猴依树戏　　亦如幻事依幻成
　　如空飞鸟无所碍　　如空聚落人奔走
　　如是心法本非有　　凡夫执迷谓非无
　　若能观心体性空　　惑障不生便解脱
　　尔时如来。于诸众生起大悲心。犹如父母爱念一子。为灭世间大力邪见。利益安乐一切有情。宣说观心陀罗尼曰。
　　唵(一)室佗(二)波罗(二合)底(丁以反)(三)吠惮(四)迦卢弭(五)
　　尔时如来说真言已。告文殊师利菩萨摩诃萨。如是神咒具大威力。若有善男子善女人。持此咒时举清净手。左右十指更互相叉。以右押左。更相坚握。如缚着形。名金刚缚印。成此印已习前真言。盈满一遍。胜于读习十二部经。所获功德无有限量。乃至菩提不复退转。
发菩提心品第十一
　　尔时薄伽梵。已能善获一切如来灌顶宝冠超过三界。已得圆满陀罗尼自在。已善圆证三摩地自在。妙善成就一切智智。一切种智。能作有情种种差别。时薄伽梵。为诸众生宣说观心妙法门已。告文殊师利菩萨摩诃萨言。大善男子。我为众生已说心地。亦复当说发菩提心大陀罗尼。令诸有情发阿耨多罗三藐三菩提心速圆妙果。
　　尔时文殊师利菩萨白佛言。世尊。如佛所说。过去已灭。未来未至。现在不住。三世所有一切心法。本性皆空。彼菩提心。说何名发。善哉世尊。愿为解说断诸疑网。令趣菩提。
　　佛告文殊师利。善男子。诸心法中起众邪见。为欲除断六十二见种种见故。心心所法我说为空。如是诸见无依止故。譬如丛林蒙密茂盛。师子白象虎狼恶兽潜住其中。毒发害人。迥绝行迹。时有智者以火烧林。因林空故诸大恶兽无复遗余。心空见灭亦复如是。又善男子。以何因缘立空义邪。为灭烦恼从妄心生。而说是空。善男子。若执空理为究竟者。空性亦空。执空作病亦应除遣。何以故。若执空义为究竟者。诸法皆空无因无果。路伽邪陀有何差别。善男子。如阿伽陀药能疗诸病。若有病者服之必差。其病既愈药随病除。无病服药药还成病。善男子。本设空药为除有病。执有成病执空亦然。谁有智者服药取病。善男子。若起有见胜起空见。空治有病无药治空。善男子。以是因缘。服于空药除邪见已。自觉悟心能发菩提。此觉悟心即菩提心。无有二相。善男子。自觉悟心有四种义。云何为四。谓诸凡夫有二种心。诸佛菩萨有二种心。善男子。凡夫二心其相云何。一者眼识乃至意识。同缘自境名自悟心。二者离于五根心心所法。和合缘境名自悟心。善男子。如是二心能发菩提。善男子。贤圣二心其相云何。一者观真实理智。二者观一切境智。善男子。如是四种名自悟心。
　　尔时文殊师利菩萨白佛言。世尊。心无形相亦无住处。凡夫行者最初发心。依何等处观何等相。佛言。善男子。凡夫所观菩提心相。犹如清净圆满月轮。于胸臆上明朗而住。若欲速得不退转者。在阿兰若及空寂室。端身正念结前如来金刚缚印。冥目观察臆中明月。作是思惟。是满月轮五十由旬无垢明净。内外澄澈最极清凉。月即是心。心即是月。尘翳无染妄想不生。能令众生身心清净。大菩提心坚固不退。结此手印持念观察大菩提心微妙章句。一切菩萨最初发心清净真言。
　　唵(一)菩地(二)室多(三)牟致波(二合四)陀邪(五)弭(六)
　　此陀罗尼具大威德。能令行者不复退转。去来现在一切菩萨。在于因地初发心时。悉皆专念持此真言。入不退地速圆正觉。善男子。时彼行者。端身正念。都不动摇。系心月轮成熟观察。是名菩萨观菩提心成佛三昧。若有凡夫修此观者。所起五逆四重十恶及一阐提。如是等罪尽皆消灭。即获五种三摩地门。云何为五。一者刹那三昧。二者微尘三昧。三者白缕三昧。四者起伏三昧。五者安住三昧。云何名为刹那三昧。谓暂想念满月而住。譬如猕猴身有所系。远不得去。近不得停。唯困饥渴须臾住止。凡夫观心亦复如是。暂得三昧名为刹那。云何名为微尘三昧。谓于三昧少分相应。譬如有人常自食苦未曾食甜。于一时中得一尘蜜到于舌根。增胜欢喜倍生踊跃更求多蜜。如是行者。经于长劫食众苦味。而今得与甘甜三昧少分相应。名为微尘。云何名为白缕三昧。谓凡夫人自无始时。尽未来际今得此定。譬如染皂多黑色中见一白缕。如是行者。于多生死黑闇夜中。而今方得白净三昧。名之为缕。云何名为起伏三昧。所谓行者观心未熟。或善成立未善成立。如是三昧犹称低昂。名为起伏。云何名为安住三昧。修前四定心得安住。善能守护不染诸尘。如人夏中远涉沙碛备受炎毒。其心渴乏殆无所堪。忽得雪山甘美之水天酥陀等。顿除热恼身意泰然。是故三昧名为安住。入此定已远离惑障。发生无上菩提之芽。速登菩萨功德十地。
　　尔时会中无量人天。闻此甚深诸菩萨母不可思议大陀罗尼已。九万八千诸菩萨等证欢喜地。无量众生发阿耨多罗三藐三菩提心。
成佛品第十二
　　尔时薄伽梵。能善安住清净法界。三世平等无始无终。不动凝然常无断尽。大智光明普照世界。善巧方便变现神通。化十方土靡不周遍。是薄伽梵。告文殊师利菩萨摩诃萨言。瑜伽行者观月轮已。应观三种大秘密法。云何为三。一者心秘密。二者语秘密。三者身秘密。云何名为心秘密法。瑜伽行者。观满月中出生金色五钴金刚。光明焕然犹如镕金。放于无数大白光明。以是观察名心秘密。云何名为语言秘密。
　　唵(一)地室多(二合二)婆尔罗(二合三)
　　此陀罗尼具大威力。一切菩萨成佛真迹。是故名为语言秘密。云何名为身秘密法。于道场中端身正念。手结引导无上菩提最第一印。安置胸臆心月轮中。善男子。我当为汝说其印相。先以左右二大拇指。各入左右手掌之内。各以左右头指中指及第四指。坚握拇指作于手拳。即是坚牢金刚拳印。次不改拳舒右头指。直竖虚空。以其左拳着于心上。右拳小指坚握左拳头指一节。次以右拳头指之头。即指左拳拇指一节。亦着心前。是名引导无上菩提第一智印。亦名能灭无明黑闇大光明印。以结此印加持力故。十方诸佛摩行者顶。受大菩提胜决定记。是大毗卢遮那如来无量福聚大妙智印。
　　尔时行者结此印已。即作此观。一切有情共结此印。持念真言。十方世界无三恶道八难苦果。同受第一清净法乐。我今首上有大宝冠。其天冠中五佛如来结跏趺坐。我是毗卢遮那如来。圆满具足三十二相八十种好。放大光明照十方界。利益安乐一切众生。如是观察名入毗卢遮那如来最胜三昧。譬如有人悟迦卢罗微妙观门。自作是观。我身即是金翅鸟王。心意语言亦复如是。以此观力能消毒药。一切恶毒不能为害。凡夫行者亦复如是。作降伏坐身不动摇。手结智印。密念真言。入此观时能灭三毒。消除业障增长福智。世出世愿速得圆满。八万四千诸烦恼障不能现起。恒河沙等所知重障渐渐消灭。无漏大智能断金刚般若波罗蜜现前圆满。速得阿耨多罗三藐三菩提尔时文殊师利菩萨。白佛言。希有世尊。希有善逝。如来出世过优昙华。假使出世说是法难。如是心地三种秘密无上法轮。实能利乐一切众生。入如来地及菩萨地真实正路。若有众生不惜身命修行此法速证菩提。
　　尔时佛告文殊师利菩萨言。若有善男子善女人。欲得修习三种秘密成佛妙门早获如来功德身者。当着菩萨三十二种大金刚甲。修此妙观必证如来清净法身。云何名为三十二甲。一者于无量劫为众生故不厌生死受苦大甲。二者誓度无量有情乃至蝼蚁不舍大甲。三者觉悟众生生死长梦安置三种秘密大甲。四者拥护佛法于一切时犹如响应护法大甲。五者永灭能起有无二见一切烦恼金刚大甲。六者头目髓脑妻子珍宝有来求者能舍大甲。七者家中所受一切乐具永不贪着能施大甲。八者能持菩萨三聚净戒终不舍离头陀大甲。九者着忍辱衣遇诸违缘毁骂鞭打不报大甲。十者教化所有一切缘觉声闻。令趣一乘回心大甲。十一者譬如大风昼夜不歇度诸有情精进大甲。十二者身心寂静口无过犯修行解脱三昧大甲。十三者生死涅槃无有二见饶益众生平等大甲。十四者无缘大慈利益群品恒无厌舍与乐大甲。十五者无碍大悲救摄一切无有限量拔苦大甲。十六者于诸众生无有怨结恒作饶益大喜大甲。十七者虽行苦行不惮劬劳恒无退转大舍大甲。十八者有苦众生来菩萨所代彼受苦不厌大甲。十九者如观掌中阿摩勒果如是能见解脱大甲。二十者见五蕴身如旃陀罗损害善事无著大甲。二十一者见十二入如空聚落常怀恐怖厌舍大甲。二十二者见十八界犹如幻化无有真实大智大甲。二十三者见一切法同于法界不见众相证真大甲。二十四者掩佗人恶不藏己过厌离三界出世大甲。二十五者如大医王应病与药菩萨随宜演化大甲。二十六者见彼三乘体本不异究竟回心归一大甲。二十七者绍三宝种使不断绝转妙法轮度人大甲。二十八者佛于众生有大恩德为报佛恩修道大甲。二十九者观一切法本性空寂不生不灭无垢大甲。三十者悟无生忍得陀罗尼乐说辩才无碍大甲。三十一者广化有情坐菩提树令证佛果一味大甲。三十二者一刹那心般若相应悟三世法无余大甲。是名菩萨摩诃萨三十二种金刚大甲。
　　文殊师利菩萨。若有善男子善女人。身被如是金刚甲胄。当勤修习三种秘密。于现世中具大福智。速证无上正等菩提。
　　尔时大圣文殊师利菩萨摩诃萨及诸大众。闻佛所说三种秘密心地妙法。及三十二金刚甲胄一切菩萨所应学处。各脱无价璎珞宝衣。供养毗卢遮那如来及十方尊。而赞佛言。善哉善哉。佛薄伽梵。演说无边菩萨行愿。利益安乐一切众生。舍凡夫身使入佛地。今者我等海会大众。为报佛恩不惜身命。为诸众生遍诸佛土。分别演说此微妙法。受持读诵书写流布令不断绝。唯愿如来。遥垂护念。
　　尔时大会闻此妙法得大饶益不可称计无数菩萨。各得证悟不退转位。一切人天皆获胜利。乃至五趣一切有情。断诸重障得无量乐。悉皆当得阿耨多罗三藐三菩提。
嘱累品第十三
　　尔时释迦牟尼如来告文殊师利菩萨等阿僧祇海会大众言。我于无量那庾多百千大劫。不惜身命头目手足血肉骨髓妻子国城一切珍宝。有来求者悉用布施。修习百千难行苦行。获证大乘心地观门。今以此法付嘱汝等。汝等当知。此甚深经十方三世无上十力之所宣说。
　　如是经宝最极微妙。能为有情一切利乐。于此三千大千世界十方诸佛国土之中。所有无边诸有情类。傍生饿鬼地狱众生。由此大乘心地观经殊胜功德威神之力。令离诸苦得受安乐。如是经力福德难思。能令所在国土丰乐无诸怨敌。
　　譬如有人得如意珠置于家中能生一切殊妙乐具。此妙经宝亦复如是。能与国界无尽安乐。亦如三十三天末尼天鼓能出种种百千音声。令彼天众受诸快乐。
　　此经法鼓亦复如是。能令国界最胜安乐。以是因缘汝等大众住大忍力流通此经。尔时文殊师利菩萨白佛言。世尊。希有如来。希有善逝。乃说甚深大乘微妙心地观经。能广利益大乘行者。唯然世尊。实为深妙。若有善男子善女人。能持此经乃至一四句偈如是之人得几所福。
　　尔时薄伽梵告文殊师利菩萨言。若有善男子善女人。于恒河沙三千大千世界。满中七宝以用供养十方诸佛。为一一佛造立精舍七宝庄严。安置供养佛及菩萨满恒沙劫。彼诸如来所有无量声闻弟子。亦以供养一切所须。如供养佛等无差别。如是诸佛及声闻等般涅槃后。起大宝塔供养舍利。若善男子善女人。暂闻信解此心地经一四句偈发菩提心。受持读念解说书写。乃至极少为一人说。以彼种种供养功德。比此说经所获功德。十六分中不及其一。乃至算数譬喻所不能及。况能具足受持读习广为人说。所得福利不可限量。若有女人发菩提心。受持读习书写解说此心地经。如是女人为最后身更不复受。不堕恶道八难之处。于现身中感得十种胜利之福。一者增益寿命。二者除众病恼。三者能灭业障。四者福智皆增。五者不乏资财。六者皮肤润泽。七者为人爱敬。八者得孝养子。九者眷属和睦。十者善心坚牢。文殊师利。在在处处若读若讽。若解说若书写。若经卷所住之处即是佛塔。一切天龙人非人等。应以人中天上上妙珍宝而供养之。所以者何。若此经典所在之处。即为有佛及诸菩萨缘觉声闻。何以故。一切如来修行此经。舍凡夫已得阿耨多罗三藐三菩提。一切贤圣皆从此经得解脱故。文殊师利。我涅槃后后五百岁法欲灭时。若有法师受持读习解说书写此心地经众经中王。如是法师与我无异。若有善男子善女人。供养尊重此法师者。即为供养十方三世一切诸佛。所得福德平等无二。是名真法供养如来如是名为正行供养。所以者何。是大法师在无佛时。为浊恶世邪见有情。演说甚深心地经王。使离恶见趣菩提道。广宣流布令法久住。如是名为无相好佛。一切人天所应供养。若有善男子善女人。合掌恭敬此法师者。我授无上大菩提记。是人当得阿耨多罗三藐三菩提。若人得闻此心地经。为报四恩发菩提心。若自书若使人书。若读念通利。如是人等所获福德。以佛智力筹量多少不得其边。是人名为诸佛真子。一切诸天梵王帝释四大天王。诃利底母五百眷属。儞罗跋多大鬼神王。龙神八部一切听法。诸鬼神等昼夜不离。常当拥护如是佛子。增长念慧与无碍辩。教化众生令种佛因。文殊师利。如是善男子善女人。临命终时现前得见十方诸佛。三业不乱。初获十种身业清净。云何为十。一者身不受苦。二者目睛不露。三者手不掉动。四者足无伸缩。五者便溺不遗。六者体不汗流。七者不外扪摸。八者手拳舒展。九者颜容不故。十者转侧自如。由经力故有如是相。次获十种语业清净。云何为十。一者出微妙语。二者出柔软语。三者出吉祥语。四者出乐闻语。五者出随顺语。六者出利益语。七者出威德语。八者不背眷属。九者人天敬爱。十者赞佛所说。如是善语皆由此经。次获十种意业清净。云何为十。一者不生嗔恚。二者不怀结恨。三者不生悭心。四者不生妒心。五者不说过恶。六者不生怨心。七者无颠倒心。八者不贪众物。九者远离七慢。十者乐欲证得一切佛法圆满三昧。文殊师利。如是功德皆由受持读习通利解说书写深妙经典难思议力。此心地经。于无量处。于无量时。不可得闻。何况得见具足修习。汝等大会一心奉持。速舍凡夫当成佛道。尔时文殊师利法王子等无量大菩萨智光菩萨等新发意菩萨。阿若憍陈如等诸大声闻。天龙八部人非人众。各各一心受持佛语。皆大欢喜信受奉行。
　　

