佛说四品法门经一卷


宋元入藏诸大小乘经
佛说四品法门经一卷
宋西天三藏朝散大夫明教大师法贤奉诏译


　　

佛说四品法门经
　　如是我闻。一时佛在舍卫国祇树给孤独园。与大众俱。尔时尊者阿难。独止静室。心生是念。世间有情。所有惊怖。乃至灾害障难疾病过咎。已生当生者。皆是愚人所有。智者即无。尊者阿难。思惟如是事已。从座而起。往诣佛所。到佛所已。头面礼足。修奉已毕。住立一面。而白佛言。世尊。我独静室。心生是念。世间所有惊怖等事。皆是愚人所有。智者即无。惟愿世尊。为我解说。
　　佛告阿难。汝今谛听。当为汝说。阿难白言。唯然世尊。愿乐欲闻。佛言。阿难。如是世间所有惊怖等事。已生当生。所谓灾害障难疾病过咎等。皆是愚人所有。智者即无。阿难。譬如有人堆积干苇为火所燃。而彼愚人惊怖等事。亦复如是。阿难。如是过去未来现在世中。愚人有灾害。智者无灾害。愚人有障难。智者无障难。愚人有疾病。智者无疾病。愚人有过咎。智者无过咎。阿难。当知是愚人法。是智者法。知彼愚人法已。当可远离行智者法。如是阿难。汝应当学。
　　阿难白佛言。世尊。何名愚人。佛告阿难。愚人者愚为不了。世间愚人。于法不了。故名为愚。不了者何。不了法境有四品类。所谓不了界法。不了处法。不了缘起法。不了处非处法。阿难。于如是法。不能了达。是故得名为愚人也。
　　阿难白言。世尊。如是如是。不了四法。得名愚人。又复云何得名智者。
　　佛告阿难。言智人者。于法拣择。善了是非。故名智人。善了者何。善了法境。亦四品类。所谓善了界法。善了处法。善了缘生法。善了处非处法。善能了知如是等法。是故得名为智人也。
　　阿难复白佛言。善了此法。得名智者。而此智者。了何界法。
　　佛告阿难。汝能善问。当为汝说。言界法者。而有多种。所谓眼界色界眼识界。耳界声界耳识界。鼻界香界鼻识界。舌界味界舌识界。身界触界身识界。意界法界意识界。如是十八界。彼智慧者。如实了达。复有六界。所谓地界水界火界风界空界识界。如是六界。彼智慧者。如实了达。复有六界。所谓喜界乐界苦界舍界烦恼界无明界。如是六界。彼智慧者。如实了达。复有六界。所谓贪欲界嗔恚界不嗔界杀害界不杀界出离界。如是六界。彼智慧者。如实了达。复有四界。所谓受界想界行界识界。如是四界。彼智慧者。如实了达。复有三界。所谓欲界色界无色界。如是三界。彼智慧者。如实了达。复有三界。所谓下界中界上界。如是三界。彼智慧者。如实了达。复有三界。所谓善界不善界无记界。如是三界。彼智慧者。如实了达。复有三界。所谓有学界无学界学无学界。如是三界。彼智慧者。如实了达。复有二界。所谓有漏界无漏界。如是二界。彼智慧者。如实了达。复有二界。所谓有为界无为界。如是二界。彼智慧者。如实了达。阿难。如是等界。诸有智者。善能了达。阿难白佛言。世尊。彼智慧者。如是了达诸界法已。又复云何。了达处法。
　　佛告阿难。言处法者。谓十二处。眼处色处。耳处声处。鼻处香处。舌处味处。身处触处。意处法处。此十二处。智慧之者。如实了达。
　　阿难白佛言。世尊。智者如是了达十二处已。又复云何了缘生法。
　　佛告阿难。智者应知。十二缘法。从因缘起。由因缘故。即有诸法。因缘者何。所谓无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。如是即一大苦蕴集。若了如上缘生之法。因缘性空。缘聚即有。缘散即无。缘法无故。即无诸法。所谓无明灭即行灭。行灭即识灭。识灭即名色灭。名色灭即六处灭。六处灭即触灭。触灭即受灭。受灭即爱灭。爱灭即取灭。取灭即有灭。有灭即生灭。生灭即老死忧悲苦恼灭。如是即一大苦蕴灭。如是生灭之法。智者应当如实了达。
　　阿难白佛言。世尊。彼智慧者。于缘生法。如实知已。复云何了处非处法。
　　佛告阿难。非处法者。谓身口意造不善业。而获所乐善果报者。无有是处。若身口意造诸善业。而复获于不善报者。亦无是处。言是处者。谓身口意造诸善业。而获所乐胜妙果报。斯有是处。若身口意造不善业。而获所感不善果报。亦有是处。
　　又复阿难。言非处者。谓身口意造不善业。如所希求殊胜之果。由此因缘。命终之后。若生人天。无有是处。若身口意造于善业。堕恶趣者。亦无是处。言是处者。谓身口意造诸善业。生人天者。斯有是处。若造恶业。堕恶趣者。亦有是处。
　　又复阿难。世间若有二佛出世。无有是处。一佛出世。斯有是处。又复世有二轮王出。亦无是处。一轮王出。斯有是处。如是若有女人。为转轮王。治化世间。乃至为彼四王天主。忉利天主。大梵天王。及成缘觉无上菩提者。如是等事。无有是处。若有善男子。具大人相。福慧庄严。为转轮王。出于世间。乃至得成无上菩提。斯有是处。
　　又复阿难。若正见人。杀父害母。杀阿罗汉。破和合僧。出佛身血。造于如是五逆业者。无有是处。若异生凡夫愚痴邪见。造五逆者。斯有是处。
　　又复阿难。若正见人。受具戒品。自犯戒已。于阿阇梨。而生毁谤。作如是言。此阿阇梨。不善戒法。亦复不能受持禁戒。我当拣择别阿阇梨。受学戒法。作是言已。诣余沙门婆罗门所。选择师受彼人。或见沙门婆罗门。作诸戏论。不律仪者。依禀于彼为阿阇梨。而求寂静出离三有。无有是处。如是等事。若愚痴邪见。作此求者。斯有是处。
　　又复阿难。若人不断根本烦恼。及随烦恼。由烦恼故损减善根。障碍智慧。覆盖涅盘真寂静法。彼人若了四念处者。无有是处。若人断除根本烦恼。及随烦恼。善能了解四念处法。求趣涅盘者斯有是处。
　　又复阿难。若人不断烦恼。善了四念处。能证七觉支。趣向涅盘者。无有是处。若人断除烦恼法已。了四念处。证七觉支。趣向涅槃者。斯有是处。
　　又复阿难。若人不断烦恼。而了四念处。证七觉支。尽苦边际。趣向涅盘。成缘觉菩提。乃至无上正等正觉者。无有是处。若断烦恼。了四念处。证七觉支。尽苦边际。趣向涅盘。成缘觉菩提。乃至无上正等正觉者。斯有是处。
　　佛告阿难。智者如是如实了达处非处法。汝等应当如理而学。
　　尔时阿难。白佛言。世尊。我闻如是未曾有法。得甘露味。深自庆快。世尊。当何名此经。我等云何受持。佛告阿难。是经名为四品法门。亦名法镜。亦名甘露鼓。亦名多界。如是名字。汝当受持。
　　尔时尊者阿难及诸大众。闻佛所说。皆大欢喜。信受奉行。


