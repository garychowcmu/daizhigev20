大乘理趣六波罗蜜多经十卷


宋元入藏诸大小乘经
大乘理趣六波罗蜜多经十卷
唐罽宾国三藏般若奉诏译


　　

大乘理趣六波罗蜜多经序
唐代宗皇帝制
　　大朴既散有为遂作。名利牵乎代。巧智丧乎真。爱恶攻其性情。因缘竖其染习。内则百虑无节。外则六根竞诱。天理灭而莫知。道源迷而忘返。沦溺苦海劫尽还初。惟至人了万物之宗。趣三界之表。廓独立而不改。遍诸有而常然。故能开导群疑济拔流品。六波罗蜜经者。众法之津梁。度门之圆极也。昔日月灯明如来为菩萨说。历劫旷远真偈寂寥。文殊师利往于耆阇会中。尝与弥勒菩萨语及斯事。成一切种智。会无量义因。唯佛能知唯佛能说。教必有主其在兹乎。是以释迦如来。为法而出俟时而现。三身不异故处代而常离。万行无修故随方而自在。运慈悲之力开护摄之门。因其六尘示之六度。导于法分令证法身。结习纷纶乘理而悟。是真般若之旨也。故有慈氏善问大音赞言。天垂宝花云集仙盖。甘露流液光明烛幽。使迷方浅深皆得自然之慧。恒沙亿众能通般若之智。尝试论之先儒有言。诚者自成而道自导也。夫诚己于内。则不勉而中不思而得。诚物于外。则不言而应不为而成。其内者证法之身。其外者大悲之力。德产之致也密化育之功也。大春风发吹万类咸滋。旭日升昼群阴尽释。乾坤易简之道是则大同。神明幽赞之情孰云区别。殊涂一至其理固然。
　　朕虔奉丕图保又蒸庶。思建皇极以升大猷。遐想灵踪期于协契。而舍城妙说久秘梵文。徒怀泻瓶未启遗夹。微言不昧将或起予。于是罽宾沙门般若受旨宣扬。光宅寺沙门利言为之翻译。时大德则有资圣寺道液。醴泉寺超悟。慈恩寺应真。庄严寺圆照。光宅寺道岸。西明寺圆照。章敬寺辩空西明寺良秀等法门领袖人中龙象。证明正义辉润玄文。知释迦之宝城。识众尊之满字。以贞元四年岁次戊辰十一月二十八日。于西明寺译成上进。凡一部十卷。龙神翼卫如从金口之传。梵众护持无异毫光之现。
　　朕斋心涤虑仰味宗源。闻所未闻实为希有。然以汲引之旨流布为先。庶凭真筌永济浮俗。聊因暇日三复斯经。虽法海甚深而波流不让。举其梗概照悟将来。
大乘理趣六波罗蜜多经卷第一
归依三宝品第一
　　如是我闻。一时薄伽梵。在王舍大城迦兰多迦竹林精舍。时与众多菩萨摩诃萨。住不退转位阶十地。十波罗蜜多悉已圆满。复有众多诸大苾刍。皆阿罗汉诸漏已尽无复烦恼。逮得已利心善解脱慧善解脱。复有阿僧企耶诸有情等。皆发阿耨多罗三藐三菩提心。
　　尔时慈氏菩萨摩诃萨。于此会中而作是念。此会众中诸有情类。贫穷孤露无所依怙。流转生死沉溺爱河。欲达彼岸为闻法故。愿见世尊求一切智无有力能。尔时慈氏菩萨。为欲咨问甚深义趣。一切有情云何发菩提心求佛决定三无数劫无有疲倦。今佛世尊意趣难解广大甚深。文句巧妙具足圆满。记别有情因果差别。希求速疾无上菩提。于是弥勒菩萨摩诃萨发如是心。即从座起整理衣服。善调六根身口意业皆悉寂静。然其六根百福所生妙相庄严八十种好。三无数劫之所圆满。摩诃般若波罗蜜多等百千万日光明相庄严其身。一切有情瞻仰无厌。近无等等佛果菩提。以如是身往诣佛所。五体投地礼佛双足。又以无量功德庄严之手。如新生莲华合掌恭敬而白佛言。如来世尊于一念中。能知一切有情过去未来现在之心。或有有情因咨问时获清净心。或有有情受记之时。获须陀洹果乃至阿罗汉果辟支佛果。或得阿耨多罗三藐三菩提记。为此义故仰咨如来。惟愿世尊分别解说。世尊今为三世有情所依之主。或有有情行大乘行其心柔和。唯愿世尊慈悲愍念。获甘露法不独受用而同其味。云何令诸有情趣大涅槃安隐正路。此等有情当作何事。于一切智得不退转。云何圆满檀波罗蜜乃至般若波罗蜜多。又此般若波罗蜜多。与前五种波罗蜜多而为其母。云何修习而能圆满。又此大愿云何显发。又诸有情云何修习涅槃彼岸。唯愿世尊分别解说。为欲利益安乐一切有情令得欢喜。
　　尔时薄伽梵赞慈氏菩萨摩诃萨言。善哉善哉善男子。汝今乃能利益安乐一切有情问是深义。劝诸有情修善业故。常为有情勤修习故。汝今一心广为有情。顿绝羁锁勤求法故。汝今以此大慈悲心。于三阿僧企耶。圆满六种波罗蜜多大海法故。汝今已近菩提道场涅槃岸故。犹如明星没已旭日便照。汝今亦尔当作佛日。汝今谛听善思念之。我今为汝具足分别甚深之义。如有智人能善思惟。观察生死险道之中。莫能过于无所依怙。譬如大海舟船而无商主。其中有情多所漂溺。涌浪洄澓破坏沉没。种种诸难常有忧患。求于吉祥无上船师以为依怙。又诸有情于生死中常多恐惧。所以求于力势之人而为恃怙。不被怨贼之所侵害。纵彼怨贼有大狂力。为此之人依附王者。而彼怨贼必无更能作损害者。又彼怨贼既见力势。永舍怨心顺从正化。一切有情亦复如是。各作是念谁能与我作归依处。除其衰患令得安乐。于此三界五道之中。天龙药叉阿苏罗迦噜啰健达婆紧捺罗摩怙洛迦人非人等诸众之中。而求觅之无有能为作归依者。所以者何彼诸天等。自未能免生死羁锁。烦恼系缚流转三界。无量无边众苦吞啖诸怖畏事。以贪欲网之所缠缚。况能为我作归依处。又诸天等常被甲胄斗战之具。心怀怖畏彼阿苏罗。而况于人及余诸趣。以是观察三界六道。无有堪能拔济我者。以是应当归依佛法僧。除佛法僧更无有能救护我者。一切有情若欲求于阿耨多罗三藐三菩提涅槃乐者。应当归依佛法僧宝。以是因缘令诸有情归佛法僧。尔时慈氏菩萨摩诃萨。白佛言世尊云何名为佛法僧宝。云何归依。佛告慈氏言。佛宝者则有二种。一者佛身二者佛德。言佛身者所谓如来应正遍知明行足善逝世间解无上士调御丈夫天人师佛世尊。已于过去无量无边阿僧祇劫。不惜身命勤修六度万行圆满。菩提树下坐金刚座。降伏魔军断诸结贼。获一切智成等正觉。具足如是诸妙功德号之为佛。言佛德者即佛身中。具足十力四无所畏十八不共法。大慈大悲大喜大舍。三解脱门三示导六神通。随心三摩地四智二智。离于知境断烦恼障及所知障。离诸习气。无功用道起如如化。若远若近游止自在无有障碍。于一芥子能纳无量诸妙高山。如是功德无量无边。诸佛如来悉皆具足。又从一劫至无量劫。寿命自在无能损减。于神境通往来变现。无有障碍随意自在。诸佛世尊之所经行城邑聚落。先放微妙金色光明照曜其处。其中众生遇斯光者。身病心病皆得除愈。心火灭已身得清凉。偻者能申跛者能行。盲者得视聋者能听哑者能言。其心乱者便复本心。鬼魅癫狂魍魉所持悉皆除愈。裸者得衣憍慢心者而得谦下。忧恼者心安隐失道者得正路。饥渴者得饮食囚系者得解脱恐怖者得无畏。丘陵坑坎山涧堆阜。皆悉平正犹如抵掌。门第卑小自然高大。衢路隘狭并皆宽广。市肆廛里自然开豁。秽恶不净应时香洁。荆棘毒刺瓦砾沙石悉皆不现。日光晃曜而无炎毒。香风和畅无诸尘坌。白鹤孔雀鹦鹉舍利迦陵频伽。拘枳罗拘那罗命命等鸟。其声美妙出和雅音。象马牛羊水牛[(犛-厂)-未+牙]牛犎牛竹牛。各出本音其声微妙。箜篌箫笛琴瑟鼓吹。如是乐器不鼓自鸣。及余种种巧妙希奇。诸神通事悉皆变现。如是种种诸希有事。日日各异转加殊胜。皆是如来威神之力。若有众生疑佛世尊及佛功德有一异者当作是说佛与功德不一不异。譬如燃灯膏炷与明不一不异。离于膏炷无别灯明。若言灯明离膏炷者。明所及处悉应焚爇佛身功德亦复如是。此微妙身是佛功德无漏法身。自他受用平等所依。然此佛身亦非是体。离是体外无别法身。若是体者同于外物有四大相。故知非相亦非无相。若非相者同大虚空。同太虚者性即是常无方便过。自性清净无染无著。甚深无量无有变易。难解难如微妙寂静。具无边际真常功德绝诸戏论。唯佛证知非余所及。亦非譬喻之所校量。慈氏当知如此身者。即是过去未来现在殑伽沙等。诸佛世尊法身之相。佛报身者谓诸如来三无数劫。修集无量福慧资粮。所起无边真实功德。常住不变诸根相好。智慧光明周遍法界。皆从出世无漏善根之所生故。不可思议超过世智。纯熟有情为现兹相。演无尽法广利无边。慈氏当知此即如来报身圆满。言化身者为彼有情随所应化故。现无量阿僧企耶诸化佛身。其所化身或于地狱以现其身。度彼有情令离众苦。导以正法令发胜心。便生人天受胜快乐。于佛法中深生信乐。得佛法分获圣道果。或生鬼趣化彼有情。令离饥渴种种逼迫。化以正法使发胜心。便生人天受诸快乐。深入佛法得圣道果。或化傍生在于彼趣。或作迦噜啰身或作龙身。或作师子象马熊罴。虎豹豺狼野干狐兔。蚖蛇蝮蝎鱼鳖鼋鼍。白鹤孔雀凤凰鸳鸯。鹦鹉舍利种种之身。令诸有情离相残害慈心相向。能离种种诸怖畏事。示以正法令深信乐归佛法僧。得生人天获诸快乐。得佛法分证圣道果。或化有情于余国土。或日月光所不能照。如是种种无佛法处建立正法。令诸有情归佛法僧。剃除须发受佛禁戒。而作苾刍及苾刍尼。或作邬波索迦邬波斯迦。建立僧坊护持正法。安立无量无数有情。置于人天涅槃彼岸而得果证。或生天趣化彼有情。令离五欲心无染着。导以正法发菩提心。归佛法僧深入正法。置于涅槃解脱果证。或生人趣现处王宫生释种家。以巧方便化诸有情。断除三界烦恼忧患生老病死。故现受生踰城出家。菩提树下取吉祥草。坐于道场处金刚座。降伏魔军成等正觉。为化有情转正法轮。放大光明周遍一切照曜世间。自利利他悉皆圆满。或现寂静入大涅槃。是即名为佛化身也。如是种种善巧方便无量无边。皆是如来自在神力。此即三身体无异相。
　　尔时薄伽梵告慈氏菩萨摩诃萨言。善男子于意云何。若有善男子善女人归依佛者。当归依诸佛清净法身。若欲求于佛法身者。当作如是发大誓愿。愿我及彼一切有情。当得如是功德法身。云何乃令发如是愿。为佛应身刹那迁变。化身佛者疾入涅槃。功德法身湛然常住。以是归依清净法身。归法身者即是归依过去未来现在诸佛。若我舍于众生取涅槃者。即同受于地狱诸苦。若与有情同解脱者。虽处地狱无异涅槃。以是因缘令诸众生。归佛法身证涅槃乐。究竟如如体无增减。如是法身是真安乐。是故但令归佛法身。复次慈氏云何名为清净法宝。言法宝者亦有三种。云何为三。第一法宝所谓涅槃甘露解脱。常乐我净而为体性。能尽一切生老病死忧悲苦恼。云何生苦。谓依父母牉合之时。不净种子处母胎中。业力风持时经九月。住居黑闇无有光明。生熟藏间污秽不净。八万户虫之所和杂。出息入息随母而行。口不能言眼不得视。饥渴寒热种种诸苦逼切身心。如是诸苦无量无边。令诸众生不得自在故名生苦。虽受此苦而有一德。一切怨家所不能见。亦不能说是非过恶。无比涅槃安乐法中无如是苦。云何老苦。所谓众生从少至老时节代谢。所有充实悉皆损减。筋力衰朽行止战掉发白面皱。眼耳昏暗牙齿疏缺。颜貌丑陋身相伛偻人所恶贱。所有言教随说废忘。而以此身为其重担。譬如然灯膏油既尽。不久将灭老亦如是。壮膏既尽不久将死。又如苏莫遮帽覆人面首。令诸有情见即戏弄。老苏莫遮亦复如是。从一城邑至一城邑。一切众生被衰老帽见皆戏弄。以是因缘老为大苦。除非死至无药能治。虽受老苦而不厌之。祈祷神祇恒愿长寿。无比涅槃安乐法中无此老苦。云何病苦。所谓地水火风互相违害。种种诸苦来集其身。一切众生无问老少皆共有之。安乐适身胜妙五欲金银珍宝家族眷属悉皆舍离。所有教诏男女亲戚皆不承顺。一切怨家诈来亲附。如此病苦皆不愿求。以是当知病为大苦。安乐涅槃无比法中。清净寂然无斯病苦。复次慈氏云何死苦。所谓众生气绝识灭无所觉知。一切苦中莫过死苦。生老病苦五趣之中有无不定。此死苦者皆共有之。譬如贫苦能却荣华。如怨憎苦能却亲爱。死苦若至不拣老少。愚智贵贱一切尽却。舍此身已入幽闇处。衣服卧具一切财宝莫能用之。裸露而行复无伴侣货财不免披诉无地。咄哉无常能作斯害。甚大鄙恶不拣怨亲。三界众生无能免离。皆被死伐何能救之。设转轮王那罗延力皆被擒获。当知死苦无量无边。以是观之死为大苦。解脱涅槃无比法中。寂静安乐无兹死苦。譬如有人瀑河漂溺。登陟高山得免怖畏。众生亦尔常为一切生死瀑河之所漂溺。登涅槃山离生死畏。亦如天雨能除毒热尘秽等障。人民安乐身意清凉。百卉滋茂成就果实。如来法雨亦复如是。能除一切烦恼毒热。众生安乐解脱清凉。滋长一切白净善种。成就果实令得涅槃。以是因缘诸佛世尊。舍无常身证涅槃乐。尔时世尊欲重宣此义。而说偈言
。
　　如来妙体即法身　　清净解脱同真谛
　　如日与光不相离　　如来功德即涅槃
　　真我与佛无差别　　一切有情所归趣
　　生死涅槃等无二　　其性不坏无造作
　　垢净如如性不异　　唯佛世尊独能了
　　众生悉有如来藏　　三宝于是现世间
　　一切有情入佛智　　以性清净无别故
　　佛与众生性不异　　凡夫见异圣无差
　　一切众生本清净　　三世如来同演说
　　其性垢净本无二　　众生与佛无差别
　　空遍十方无分别　　心性平等亦复然
　　譬如一切众生界　　遍在虚空受生灭
　　诸根生灭亦如是　　处在无为界亦然
　　譬如虚空火不烧　　生死不坏无为性
　　地水风轮转相依　　虚空无有所依相
　　蕴处界三亦复然　　恒住业种烦恼性
　　彼业烦恼住何处　　常居妄想无明源
　　妄想之心何所居　　恒在无为净心性
　　蕴处界三假施设　　一切法性本无住
　　业惑相持如地水　　妄想转动犹如风
　　心性本净如虚空　　妄想依空无所有
　　烦恼业苦从妄起　　业苦还为烦恼因
　　惑业循环无定居　　无因无缘无所会
　　无生无灭性空寂　　本体光明智清净
　　自性无生无变异　　烦恼无明垢所覆
　　亦如翳眼见二月　　众生二执亦复然
　　烦恼犹如众蜜蜂　　其蜜即喻如来藏
　　此蜜众蜂共围绕　　智者护身能取蜜
　　无相六度为方便　　而能证彼法界身
　　譬如五谷[禾　　會]未除　　不堪与人充美膳
　　菩萨烦恼糠未遣　　不能施人甘露饭
　　行人遗宝落秽处　　设经万岁无损污
　　天眼见宝知所在　　收取洗拭随意用
　　佛见众生性无二　　为欲涤除烦恼秽
　　大乘甘露而为水　　涤尽尘劳佛性现
　　譬如新生五谷芽　　说米有无未决定
　　佛性不离有无中　　唯佛自证方明了
　　法宝自性恒清净　　诸佛世尊如是说
　　客尘烦恼之所覆　　如云能翳日光明
　　无垢法宝众德备　　常乐我净悉圆满
　　法性清净云何求　　无分别智而能证
　　譬如池水净无垢　　其中莲花妙无染
　　如月蚀已重光明　　亦如皎日出云翳
　　无垢功德遍庄严　　涤除烦恼光明现
　　佛告慈氏当知第一法宝。即是摩诃般若解脱法身。
　　复次慈氏应知第二法宝者。谓即戒定智慧诸妙功德。所谓三十七菩提分法。谓四念住四正断四神足五根五力七觉分八圣道。此三十七法与前清净法宝而为方便。云何方便。以修此法而能证彼清净法身。当知此即第二法宝。
　　复次慈氏云何名为第三法宝。所谓过去无量殑伽沙诸佛世尊所说正法。我今亦当作如是说。所谓八万四千诸妙法蕴。调伏纯熟有缘众生。而令阿难陀等诸大弟子。一闻于耳皆悉忆持。摄为五分。一素咀缆二毗奈耶三阿毗达磨四般若波罗蜜多五陀罗尼门。此五种藏教化有情。随所应度而为说之。若彼有情乐处山林。常居闲寂修静虑者。而为彼说素咀缆藏。若彼有情乐习威仪。护持正法一味和合令得久住。而为彼说毗奈耶藏。若彼有情乐说正法分别性相。循环研核究竟甚深。而为彼说阿毗达磨藏。若彼有情乐习大乘真实智慧。离于我法执着分别。而为彼说般若波罗蜜多藏。若彼有情不能受持契经调伏对法般若。或复有情造诸恶业四重八重五无间罪谤方等经一阐提等种种重罪。使得销灭速疾解脱顿悟涅槃。而为彼说诸陀罗尼藏。此五法藏譬如乳酪生酥熟酥及妙醍醐。契经如乳调伏如酪。对法教者如彼生酥。大乘般若犹如熟酥。总持门者譬如醍醐。醍醐之味乳酪酥中微妙第一能除诸病。令诸有情身心安乐。总持门者契经等中最为第一。能除重罪令诸众生解脱生死。速证涅槃安乐法身。
　　复次慈氏我灭度后。令阿难陀受持所说素咀缆藏。其邬波离受持所说毗奈耶藏。迦多衍那受持所说阿毗达磨藏。曼殊室利菩萨。受持所说大乘般若波罗蜜多。其金刚手菩萨。受持所说甚深微妙诸总持门。如是教门能除有情生死烦恼长夜黑闇。速能出离证解脱果。譬如明灯能除暗暝使得见道。佛亦如是然智慧炬能照有情十不善闇使见善道设彼有情悭吝财宝。闻此法已便能惠施一切贫穷。若有恶业众生。闻此法已舍恶修善。若嗔恚者便能忍辱。懈惰有情闻已精进。散乱众生闻已寂静。愚痴有情闻是法已便发智慧。得智慧已悉能回心修种种善。又诸有情闻此法已。闭恶趣门开涅槃路。犹如甘露证解脱果。当知此即第三法宝。是三法宝一切众生应当归依无为法宝。一切法中最尊最胜莫过无为。何以故以于生死大苦海中能为船筏。能作有情甘露良药。又是殑伽沙等诸佛菩萨。三无数劫六度万行所证之果。如是妙法功德圆满。以是归依无为法宝。若有众生受持经者当发是愿。愿我归依如是法宝。归是法已愿令五道一切众生。亦发是愿我今归依。亦令有情安住于此功德法中。引至涅槃真实宝所。慈氏当知此即名为第三法宝。
　　复次慈氏云何名为真实僧宝。言僧宝者亦有三种。一者第一义僧。所谓诸佛圣僧如法而住。不可睹见不可捉持不可破坏。无能烧害不可思议。一切众生良祐福田。虽为福田无所受取。诸功德法常不变易。如是名为第一义僧。
　　第二圣僧者。谓须陀洹向须陀洹果。斯陀含向斯陀含果。阿那含向阿那含果。阿罗汉向阿罗汉果。辟支佛向辟支佛果。八大人觉三贤十圣。如是名为第二僧宝。
　　第三福田僧者。所谓苾刍苾刍尼等。受持禁戒多闻智慧犹天意树能荫众生。又如旷野碛中渴乏须水。遇天甘雨霈然洪霔应时充足。又如大海一切众宝皆出其中。福田僧宝亦复如是。能与有情安隐快乐。又此僧宝清净无染。能灭众生贪嗔痴闇。如十五日夜满月光明。一切有情无不瞻仰。亦如摩尼宝珠能满有情一切善愿。如是名为第三僧宝。是三僧宝一切有情云何归依。应作是说当令归依第一义谛无为僧宝。所以者何以是无为常住僧故。而此僧宝无漏无为。不变不异自证之法。归依如是无漏僧宝。能灭有情一切苦故。复愿有情当获如是无漏功德。得此法已演三乘法度脱有情。我所归依佛法僧宝。不为怖畏三恶道苦。亦不愿乐生于人天。誓救有情出生死苦。是则名为归依僧宝。
　　复次慈氏若有众生。归依三宝应发是心。我今此身已生人趣。得离八难难得能得。以善方便当习一切胜妙之法。若我违于如是上愿。不求善法则为自欺。亦如有人乘船入海。至于宝所空手而归。如是归依佛法僧宝脱苦方便。若不归依后悔何及。既知是已当须勉励。精勤修习速愿成就。善法既成过去罪愆。应当忏悔使令除灭。复作是说我从无始生死已来。身口意业所作众罪无量无边。皆从虚妄颠倒心起。而于父母和上师长佛法僧宝尊重之境。所作诸罪今皆忏悔。复为二事造作诸罪。极重恶业如妙高山。云何为二一者亲爱二者怨嫌。若于生死急难之中而彼二类怨亲有情。而于我身不能利益。应作如是遍观察之。彼与我身悉归磨灭。而我云何乃作斯罪。又于十方世界一切有情造诸善业。及学无学独觉声闻。佛及弟子一切贤圣我皆随喜。复次于无始际生死轮转。受五趣身无量怨亲。于我未曾获得毫厘利益之事。现在未来亦不可得。我于无始为彼怨亲。所作诸罪我愿自受。誓不扰他一切众生。若我重患之时求亲爱人。慈心瞻省扶侍我身。摩抆沐浴供给饮食。病瘦医药种种相资。虽则如斯而于我身病苦之中无相代者。况于未来而能救我生死大苦。而我此身于现世中无依无怙。何况未来。我身既然有情亦尔自我及他皆无恃怙。是故归依真实三宝。何以故以常住故。譬如有智之人于险难中。求有力者以为救护。众生亦尔生死险难。归依三宝以为其主。方能越渡生死大河。我若得已亦为其主。覆护一切苦难众生。能发如是大誓愿者。得大信心而于佛前。长跪合掌偏露右肩。作是归依佛法僧宝。譬如世间贫贱之人。一切有情见皆轻蔑。策役驱使种种呵骂。陵辱其身既被轻贱。遂求尊贵有力之人以为其主。便能免离种种欺辱。有情亦尔或生恶趣及在人中。恒被诸苦逼迫其身。为求免离归依三宝。如是诸苦悉得解脱。归依三宝已复发是愿。愿我救护一切众生。渡生死海到涅槃岸。如大商主导诸商人。度大旷野沙碛险路至无畏处。三宝导师亦复如是。导引有情度空旷处生死长夜。至大涅槃得无所畏。慈氏当知发心修行大乘行者。应作如是归依三宝。
大乘理趣六波罗蜜多经卷第二
陀罗尼护持国界品第二
　　尔时世尊欲说甚深理趣决定了义菩萨摩诃萨六波罗蜜多。时即于东方有大光明。金色晃耀照王舍大城迦兰多竹林精舍。乃至三千大千世界皆作金色。而此世界所有诸天。护世四王释提桓因。乃至他化自在天王大梵天王。及日月星辰末尼灯烛。所有光明皆不能及。除佛世尊及彼灌顶受职菩萨二种光已。余一切光皆悉映弊无复显现。又此三千大千世界。日月威光所不照处。如是日月有大威德有大光明。不能照彼幽瞑众生。由佛光明令彼有情各得相见。此诸世界所有宫殿。屋舍墙壁山林草木。种种诸物亦不能障如是光明。所有诸山香山宝山黑山雪山。及妙高山铁围山大铁围山。目真邻陀山摩诃目真邻陀山。如是等山遇斯光已。影透内外无所障碍。下至阿鼻地狱上至非想非非想天。悉亦蒙光靡不照耀。如是三千大千世界所有诸光。合成一光而无二相。其中众生遇斯光者。罪垢烦恼皆得销除。身心安乐各作是念。我等蒙光得是安乐。尔时会中忽然而有六十俱胝七宝莲华。犹如车轮从地涌出。香气芬馥其色美妙。种种杂色令人乐见。其一一华复有无量无边百千万叶。其众会上虚空之中。自然而有微妙宝盖珠网交络遍覆大众。如迦遮邻底迦柔软妙服触之悦意。其莲华中所出香气。周遍三千大千世界。诸世界中所有天香龙神等香。及余草木种种诸香。此香及处无复香气。又此三千大千世界。种种有情蒙香所熏。喜不自胜皆悉发心。烦恼罪垢一切消灭。尔时阿难陀。见是光明希有之相。奇特殊妙得未曾有。即从座起整理衣服。偏袒右肩长跪合掌而白佛言世尊以何因缘。现此光明奇特之相。此之光明及宝花香。昔未闻见从何所来而现斯瑞。唯愿世尊分别解说。令此众会咸悉闻知。尔时世尊告阿难陀。汝今当知从此东方。有世界名曰不眴。彼有菩萨摩诃萨名无尽藏。与六十俱胝大菩萨众恭敬围绕。发意欲来故现斯瑞。尔时世尊说是语时。而此大地六种震动。彼无尽藏菩萨放大光明现大神变。威德自在雨妙香花。无量诸天以种种音乐。迎彼菩萨而为供养。彼无尽藏菩萨与六十俱胝菩萨摩诃萨众。而来至此迦兰多迦竹林精舍。住虚空中高七多罗树。皆悉恭敬合掌向佛。异口同音声遍三千大千世界。赞叹如来无量功德以微妙音而说颂曰
。
　　大哉大悟无染着　　无碍妙智清净眼
　　断除三毒无明习　　我礼无等大悲尊
　　远离怖畏诸疑网　　十力辩才无所畏
　　异道邪徒皆战栗　　自在犹如师子王
　　如来慧日大光明　　普照十方无挂碍
　　无明闇障惑已尽　　如日舒光照世间
　　无恃无依苦厄者　　生老病死久漂流
　　真实悲愍大慈尊　　能拔轮回苦海难
　　无明颠倒生死源　　种种妄想为波浪
　　二障已除智自在　　游行不染如莲花
　　诸法无我本空寂　　犹如谷响性皆虚
　　无造无受如幻化　　救世大悲恒演说
　　佛了诸法如浮云　　亦如瀑水速流注
　　世法不坚愚所集　　圣智能观永断除
　　佛眼犹若青莲花　　超过日月百千倍
　　三世人天共称赞　　我礼调御难思议
　　佛具如是无边德　　广度群品若恒沙
　　无漏功德妙庄严　　是故我今头面礼
　　尔时无尽藏菩萨。与六十俱胝菩萨摩诃萨众。以是微妙伽他赞如来已。从空而下头面礼足右绕七匝。承佛圣旨各就莲花跏趺而坐。
　　尔时阿难陀以佛神力。从座而起偏袒右肩。长跪合掌而白佛言。此无尽藏菩萨从何所来。彼世界中佛号何等去此几何唯愿世尊分别解说。
　　尔时世尊告阿难陀。汝自问之彼无尽藏菩萨当为汝说。时阿难陀即问无尽藏菩萨摩诃萨言。族姓子从何所来。彼世界中佛号何等去此远近唯愿分别。时无尽藏菩萨言。汝今犹有去来之相而未除耶。阿难陀言我已久知此义。无尽藏菩萨言。汝若已知云何更问。乃生二种分别之心。若言来者是缘起义。若言去者是缘灭义。何处无此生灭相耶。然我国土无有去来生灭之相。若无去来即是圣智所行之处。若有去来即是世间生灭之相。若有音声文字。亦是世间生灭起尽之相。然我国土本无文字。亦无言说起尽之相。若无起尽。即是自觉圣智所行之境。离文字相是则解脱。尔时阿难陀白无尽藏菩萨言。圣者我不敢问辩才大士如是深妙之义。唯问圣者所居世界去此远近。及佛名字所未闻事。譬如关塞收税之人但有往来。不拣财宝多少有无皆合问之。今我声闻亦复如是。从他闻说正法之声。胜解修行自求涅槃是名声闻。今见圣者法应问之。我若闻已乐欲修习得安乐故。为欲增广大乘法故。又一切声闻独觉。悉从大乘出故。所以我问圣者。从何所来去此远近佛号何等。时无尽藏菩萨答阿难陀言。如来应正等觉。现在不远何不问之。佛当为汝记别此事。于此众会悉得无疑。时阿难陀从座而起。整理衣服偏露右肩。长跪合掌而白佛言。唯愿大圣世尊为我说之。唯愿善逝为我说之。此会无量无边有情。因闻此法皆欲被精进甲修菩萨行。
　　尔时薄伽梵告阿难陀曰。汝今谛听善思念之。吾当为汝分别解说彼佛世界远近之事。及佛名号功德庄严。彼佛如来应正等觉。无碍无著一切智智。汝等大众皆应信受勿生惊疑。时阿难陀白佛言。大圣世尊我于今者愿乐欲闻。
　　尔时薄伽梵告阿难陀。去此东方过十殑伽沙微尘等世界。有世界名曰不眴。彼世界中有薄伽梵。名曰普贤如来应正等觉明行圆满善逝世间解无上士调御丈夫天人师佛世尊。今现在彼说大乘法。无尽藏菩萨从彼世界而来至此。彼佛世尊唯以诸大菩萨而为其众。无有声闻辟支佛名。何况有实。而彼菩萨久积净业。布施调伏善御六根。常行忍辱无所障碍。坚固菩提勤行精进。成就善巧静虑解脱。及三摩地三摩钵底。游戏神通大智光明。自在无碍文字巧妙。慈悲喜舍犹若虚空。悉能摧伏异道邪论。降魔劳怨勇猛不退。成就佛智微妙甚深。如来十力四无所畏。辩才不断智慧无碍。深入缘起能离有无。行于中道离我我所。有情寿命养育士夫。补特伽罗意生儒童。作者受者知者见者断见常见。远离一切妄执诸见。得陀罗尼素呾缆王。以如来印之所印也。普观众生坚固不舍。等如一子无有二心。演甘露法犹狮子吼。上中下类一切有情。闻斯法已无不获益。速疾安住涅槃正路。三明六通具八解脱。绍三宝种无有断绝。灌顶受职当作法王。能了有情度未度者。诣菩提树坐于道场。处师子座自在无畏。降伏魔怨能现佛身。相好具足能转无上清净法轮。纯以大菩萨僧而为眷属。围绕说法利益有情。尔时会中一切众生。闻佛说彼诸大菩萨功德法已。欢喜踊跃不能自胜。即以无量天嗢钵罗华钵特摩华。拘牟头华奔茶利迦华曼荼罗华摩诃曼荼罗华。及余种种杂华。而散佛上及无尽藏菩萨等。六十俱胝菩萨大众之上而为供养。欢喜自庆而作是言。我等今日获大善利。得见如是大菩萨众。若余国土一切众生。闻我供养得亲近者亦获善利。闻彼菩萨功德法者。皆发无上正等觉心。时此会中三十六亿众生。皆发阿耨多罗三藐三菩提心。
　　尔时薄伽梵复告具寿阿难陀言。彼不眴世界无诸苦难。及三恶趣亦不闻名。亦无五众犯禁之名。亦无烦恼劳虑等声。亦无女人嫉妒悭吝懈怠嗔恚乱意愚痴。亦无障盖并诸习气。亦无种种上中下等杂类之名。亦无三乘差别之号。佛法僧宝平等一相。亦无魔及魔民异道邪见。亦无饥渴寒热等事。及我我所男女等相。互相摄受种种异名。而彼世界广博严净。以六十万亿俱胝佛刹为一佛土。亦无日月唯以菩萨愿力光明而为照耀。地平如掌纯以帝青。及吠琉璃末尼珠等。种种杂宝间错庄严。又以众宝莲花而散其上。其花鲜明柔软第一。如天妙触迦遮邻底迦衣。八重宝树交映蓊郁。周匝围绕以为垣墙。种种杂花而为严饰。亦无沙砾坑坎丘陵。土石黑山荆棘毒刺。唯有无量妙宝高山。虽有天人无别异相。不假杂食而用资身。亦无便利秽污不净。常以法喜禅悦为味。国土严净唯佛法王化诸菩萨。无有文字亦无言说。彼诸菩萨受化之时。来诣佛所恭敬合掌。目不蹔眴瞻仰如来。念佛三昧自然成就。故彼世界名为不眴。念佛三昧云何是耶。所谓非色相生。亦非受想行识生。非前后边际智慧生。亦非现在见闻所生。佛告阿难其念佛三摩地不可思议。于诸法无所行。而观诸法如实相。无说无示无相无名。此即名为念佛三昧。
　　尔时曼殊室利菩萨摩诃萨。即从座起偏袒右肩。右膝着地合掌恭敬。而白佛言大圣世尊。若有善男子善女人。受持此六波罗蜜多经深妙理趣。得几所福。佛告曼殊室利菩萨摩诃萨。若有善男子善女人。于九十亿殑伽沙俱胝那庾多百千佛所。供养恭敬尊重赞叹。于意云何。此善男子善女人所得功德宁为多不。曼殊室利白佛言。甚多世尊甚多善逝。佛告曼殊室利菩萨摩诃萨。我今为汝分别演说。若有善男子善女人。能于此六波罗蜜多经甚深理趣大乘法宝。乃至一颂一句受持读诵。书写解说如说修行。而此功德胜前功德。所以者何此六波罗蜜多大乘理趣甚深法门。乃是一切诸佛之母。一切如来从此生故。
　　尔时曼殊室利菩萨摩诃萨。白佛言大圣世尊。我今为欲拥护国界及受持此经典者。常为守护为欲涤除一切障难。说陀罗尼秘密文句。
　　第一根本身真言曰　南谟萨嚩尾泥(一)唵(二)嚩(平声引)移(倪以反)湿嚩(二合)啰。
　　第二心真言曰　唵(一)穆。
　　第三头真言曰　唵(一)母(鼻音)穆。
　　第四头髻真言曰　唵(一)庵暗穆。
　　第五甲胄真言曰　唵(一)叆(引)穆莎诃。
　　第六器仗真言曰　唵(一)鏖(懊高反合口呼)穆。
　　大圣世尊此陀罗尼文句。是三世诸佛法身肢节。过去未来现在诸佛之所宣说。若有善男子善女人。于闲静处着新净衣。发大殷重无分别心诵百千遍。必得闻持永无忘失。若有善男子善女人持是经者。当知此人即是法师若有人轻毁违犯此法师者。当知即是轻毁违犯过去未来现在诸佛。
　　尔时薄伽梵赞曼殊室利菩萨摩诃萨言。善哉善哉汝今说是诸佛真言作大利益。拥护慈愍一切众生涤除障难。
　　尔时普贤菩萨摩诃萨。即从座起偏袒右肩。右膝着地合掌恭敬。而白佛言大圣世尊。我亦为欲拥护国界及受持此经典者。常作守护为欲涤除障难。说陀罗尼秘密文句。
　　南谟啰纥(二合)旦(一)南谟悉驮南(二)南谟阿利也南(三)南莫娑(去)怒南(四)怛地(儞也反)他(五)唵(六)止哩止哩尼(七)悉哩悉哩尼(八)呬哩呬哩尼(九)呬吒呬吒(十)翳醯兮(十一)陀啰尼三靡(十二)莎诃。
　　世尊此陀罗尼秘密文句。乃是三世诸佛之所宣说。若有善男子善女人持是经者。当知此人即是法师。若有人轻毁此法师者。当知即是违犯过去未来现在三世诸佛。
　　尔时大圣观自在菩萨摩诃萨。即从座起偏袒右肩。右膝着地合掌恭敬。而白佛言大圣世尊。我亦为欲拥护彼善男子善女人持是经者。常作守护及所住国土。为欲涤除一切诸难。说陀罗尼秘密文句。
　　南谟娑满多没驮南(一)怛地(儞也反)他(二)唵(三)哩弭嚟(四)哩弭嚟(五)誐攞哩弭嚟(六)简侘(丑加反)哩弭嚟(七)尾止嚟(八)莎诃。
　　世尊此陀罗尼。乃是三世诸佛之所宣说。若有人能持是经者。当知此人即是法师。若人轻毁此法师者。当知即是轻毁三世诸佛。尔时曼荼罗诸天菩萨皆悉集会。其名曰。
　　金刚萨埵　金刚王　金刚染　金刚善哉　金刚宝　金刚威　金刚幢　金刚爱　金刚法　金刚利　金刚因　金刚语　金刚羯磨　金刚护　金刚药叉　金刚拳　金刚萨埵　金刚宝　金刚法　金刚羯磨　金刚嬉戏　金刚鬘　金刚歌　金刚舞　金刚香　金刚华　金刚灯　金刚涂香　金刚钩　金刚索　金刚锁　金刚铃。
　　金刚阿尾奢等异口同音共说法身种子陀罗尼曰。
　　唵慕欠阿(引声)吽怛阑(二合)纥哩(二合)恶。
　　此等大士诸大菩萨。恭敬合掌前白佛言。大圣世尊我等若见有人受持此经乃至一颂一句。我等恭敬供养尊重是人。如毗卢遮那如来等无有异。
　　尔时六波罗蜜多菩萨。具足威仪而于佛前。各各自说陀罗尼秘密文句。
　　第一布施波罗蜜多菩萨说真言曰南谟薄伽伐谛曳(二合一)怛哩(二合)瑟拏(二合)哩(二)摩诃拨[少/兔]迷(三)吽索(苏各反)
　　第二净戒波罗蜜多菩萨说真言曰。
　　南谟薄伽伐谛曳(二合)贺啰贺啰獶施略(上乃刀反下卢遮反)乃以羝曷嚟拨啰(二合)没驮吽发吒。
　　第三安忍波罗蜜多菩萨说真言曰。
　　南谟薄伽伐谛曳(二合一)苏啰拨底(丁里反二)乃以羝(三)[尾　　黑](尾黑反)吽儞(入声尔吉反)儞吠(二合)洒(四)索(桑各反)
　　第四精进波罗蜜多菩萨说真言曰。
　　唵南谟薄伽伐谛曳(二合一)告思儞耶(二)末蓝微毛贺耶(三)吽发叱(半余声四)
　　第五静虑波罗蜜多菩萨说真言曰　南谟薄伽伐谛曳(二合一)呬里呬里(二)枳里枳里(三)弭里弭里(四)矩杀吒(二合)矩杀吒(二合五)唵(六)慕(引)哩(七)慕哩(二合)嚩(平声)莎诃。
　　第六智慧波罗蜜多菩萨说真言曰　南谟薄伽伐谛曳(一合二)揭谛揭谛(二)波罗揭谛(三)波罗僧揭谛(四)冒地莎诃。
　　时六波罗蜜多菩萨天等。皆白佛言大圣世尊。我等亦为拥护持是经者。说此陀罗尼秘密文句。若有善男子善女人。受持此经乃至一颂一句。我等供养恭敬尊重赞叹。如佛无异。
　　尔时毗沙门天王。亦为拥护国界受持经者。说自心真言。
　　怛地(尔也反)他(一)拘那里(二)阿羝[革　　(卄/(ㄇ@人)/戊)]羝捺羝(三)阿娜羝(四)拘那里(五)莎诃。
　　尔时毗楼勒叉天王。亦为拥护国界及受持经者。说真言曰　怛地(儞也反)他(一)阿誐儜(二)誐儜(三)敖哩(四)岸(平声)那(去声)哩(五)旃拏里(六)摩邓耆(七)卜羯斯(八)僧(去声)矩黎(九)没嚧(二合)洒黎莎诃。
　　尔时提头赖吒天王。亦为拥护国界及受持经者。说真言曰。
　　怛地(儞也反)他(一)[醫-酉+王]黎(二)怒米黎(三)怒闭奶(平声反)怒[醫-酉+耳]黎(五)闭黎(平声六)闭奶(平声七)莎诃。
　　尔时毗楼博叉天王。亦为拥护国界及受持经者。说真言曰。
　　恒地(儞也反)他(一)阿尼嚩尼(二)窘而(上去声三)怒拏(去声)迷(四)怒矩黎(五)悉哩怒哩(六)弭哩(七)怒莎诃。
　　时四天王白佛言大圣世尊。我等亦为拥护国土及善男子善女人受持经者。说此陀罗尼秘密文句。若有轻毁受持经者。即为轻毁三世诸佛。
　　尔时执金刚菩萨。亦为拥护受持经者。说真言曰。
　　南谟啰怛曩(二合)怛啰(二合)也耶(一)南谟矢战(二合平声)拏(二)袜日啰(二合上声)播拏(上声)曳(平声三)么诃药颂叉(二合)迻(上)那簸戴(上声)曳(平声四)宁(上)羝耶(二合五)拨啰(二合)入嚩(二合上声)履多(六)拘噜(二合)驮耶(七)讫栗(二合)多(八)比(入声频[山/密]反)俱胝目佉耶(九)噜么曷哩沙拏昧孕羯啰耶(十)的乞儭(二合)那(十一)难(上声)瑟鵽噜(二合)羯吒耶(十二)拨啰(二合)捻(入声)勃多(二合)袜日啰(二合)贺萨多耶(十三)萨嚩(平声)尾垽那(十四)微那夜迦尾特问(二合)娑那羯啰(引声)耶(十五此上十五句起请真言下三句正说真言)怛地(儞也反)他(一)吽袜日罗(二合)矩噜(二)那(去声)怛喇吒(三合)
　　尔时铃铎耳微那夜迦等。亦为拥护受持经者。说真言曰。
　　怛地(儞也反)他(一)唵(二)必致必致(三)摩必致摩必致(四)摩尾奢摩尾奢(五)摩入嚩(二合上)啰摩入啰(二合)啰(六)莎诃。
　　尔时阎魔罗王。亦欲拥护受持经者。说真言曰。
　　怛地(儞也反)他(一)悉哩(二)尾悉哩尼(三)质哩(四)尾质哩尼(五)儞呎儞呎(六)医醯兮(七)慕(上)多拨底(八)莎诃。
　　尔时诃哩底爱子母。亦为拥护受持经者。说真言曰。
　　怛地(儞也反)他(一)娜奶(儞谐反下准之)娜奶(二)顿奶顿奶(三)萨尾山微那夜迦喃(四)目佉髯磨喃(五)铄讫底(二合)悉担磨南(六)磨嚩都(七)莎诃。
　　尔时摩利支天。亦为拥护受持经者说真言曰。
　　怛底嚟(二合)磨宁(一)满怛啰(二合二)拨娜宁(三)么挽底(丁伊反平声四)怛地(儞也反)他(一)遏迦末斯(二)末迦末斯(三)頞怛那(去声)南末斯(四)拨吐迷洛叉(五)嗢拨吐迷洛叉(六)萨嚩昧以瓢(入声七)萨武拨萨倪(上声)瓢(八)曷洛叉(九)莎诃。
　　尔时迦噜拏王。为欲拥护国王大臣及受持经者。说迦噜拏王理趣真言曰　乞史(二合)簸(一)唵(二)莎诃。
　　尔时真实迦噜啰王。为欲拥护国界及受持经者。说真言曰。
　　南谟萨哆埵(二合一)誐嚧拏耶(二)没孽啰摩诃没孽啰(三)缦惹(平声)缦惹(平四)萨嚩(上声)娜岸(平五)摩啰耶尾沙入索(六)嗢涅苏(上)哩耶(二合七)儞袍(八)慕(上)[貝　　番](去)誐么哩补(九)铄讫多(二合)萨那(十)窣睹缦宁(上十一)萨莽[口　　栗]多(十二)尾摇(十三)贺哩多(引)罗(十四)简底(顶伊反十五)噜质啰(十六)僧屹啰(二合)铭(十七)捺里与捺啰(二合十八)儞迦啰(十九)扯耶(二十)萨么曩(二十一)泥廋底(丁里反二十二)商佉(二十三)乞史(二合)啰(平声二十四)没哩(二合)娜罗(二十五)窘多(二十六)那嚩(去声)罗(二十七)三藐佉(二十八)尾洒(二十九)乞史(二合)跋宁(三十)
　　时迦噜啰王才说是真言已。一切恶龙毒气。皆悉摧灭国土安宁。
　　尔时大自在天王为欲拥护受持经者。说真言曰。
　　怛地(儞也反)他(一)唵(二)怛吒耶(三)莎诃(四)悉怛吒耶(五)莎诃(六)嚩吒耶(七)莎诃(八)勿吒耶(九)莎诃(十)舍咄噜(二合)儞屹辇(二合)怛曩耶(十一)莎诃(十二)南谟迦吒(十三)尾迦吒(十四)羯胒(平声引)迦(去)罗(十五)播吒罗(上)耶褥多啰(十六)儞瑟吒(二合)简儞瑟吒(二合十七)简儞瑜惹难(上)羝(十八)誐罗(十九)儞尾(二合)誐罗(二十)尾舍拨啰(二合)尾舍(二十一)阿尾舍(二十二)噜捺啰(二合二十三)唠捺嚟(二合)那(二十四)汗囊汗囊(二十五)诺贺诺贺(二十六)跛者跛者(二十七)莽他莽他(二十八)尾特问(二合)娑也(二十九)尾特问(二合)婆也(三十)瑜倪始嚩(二合)啰(三十一)摩醯始缚(二合)啰(三十二)南谟悉谛窣睹(三十三)播摩醯(三十四)讶(颜忧反)慈(三十五)南谟始战(二合)拏耶(三十六)莎诃(三十七)拨啰(二合)战拏耶(三十八)莎诃(三十九)[泛-之+友]屹啰(二合引)耶(四十)莎诃(四十一)拔屹啰(二合)谛惹耶(四十二)莎诃(四十三)戍罗耶(短声下准此四十四)莎诃(四十五)戍罗匿(乃职反)贺嚩(二合)耶(四十六)莎诃(四十七)冰(并孕反)誐(上)耶(四十八)莎诃(四十九)冰誐佶洒(二合去声)耶(五十)莎诃(五十一)[卄/(阿-可+辛)/女]啰耶(五十二)莎诃(五十三)[卄/(阿-可+辛)/女]啰噜播耶(五十四)莎诃(五十五)佉(去声)啰耶(五十六)莎诃(五十七)佉啰噜播耶(五十八)莎诃(五十九)祢怛多啰耶(六十)莎诃(六十一)嗢特缚(去声二合)耶(六十二)莎诃(六十三)嗢特嚩(二合)系舍耶(六十四)莎诃(六十五)诺贺那(去)耶(六十六)莎诃(六十七)拨者那(去)耶(六十八)莎诃(六十九)阿目佉(去)耶(七十)莎诃(七十一)阿宁(上声)袜多迦耶(七十二)莎诃(七十三)鸟刍谶摩耶(七十四)莎诃(七十五)鸟刍谶摩噜涅啰(二合)耶(七十六)莎诃(七十七)瑜(上声)满(七十八)儞尾(二合)瑟底(七十九)也失者迦失质(八十)阿寐捺啰(二合)袜底(八十一)[卄/(阿-可+辛)/子]底末底(八十二)播那(八十三)壤誐(平八十四)污嚧(八十五)茗拏啰(八十六)谷乞史(二合八十七)纥[口　　栗]奈监(八十八)摩呼(八十九)塞建(二合)那(九十)屹哩(二合)嚩(平声九十一)贺努(九十二)邬瑟佗(二合九十三)匿(乃职反)贺嚩(二合九十四)娜娑(九十五)室噜(二合)怛啰(二合九十六)罗逻(上)吒(九十七)室哩山(九十八)诺贺弥(九十九)莎诃(一百)发吒(二合一百一)
　　尔时毗沙门天王及诸天等。各说如是陀罗尼已俱白佛言大圣世尊。我等若见如是法师。受持读诵乃至一颂一句。常作拥护涤除一切灾难苦厄。及诸毒气呵骂捶打。种种疾患魑魅魍魉。不吉祥事皆悉消灭。佛告诸大士及毗沙门天王。汝等善能守护如是持经法师。此经名字尚不可闻。何况尽能受持读诵。恭敬供养尊重赞叹。以种种涂香末香烧香。华鬘衣服及妙宝盖。缯彩幢幡香油酥灯。以如是等百千万种。供养法师应先发愿。闻此经已如说修行。我今以此持经法师。付嘱汝等应当拥护。乃至亲属亦当守护。令无衰患使得安乐。
发菩提心品第三
　　尔时薄伽梵作师子吼显明秘密总持门已。时慈氏菩萨摩诃萨即从座起。偏袒右肩右膝着地。一心合掌而白佛言。善哉善哉大圣世尊。能以大悲赞说如是秘密甘露胜陀罗尼守护法师。唯愿世尊衰愍众生。宣说阿耨多罗三藐三菩提法。令诸有情未发心者。云何发心。已发心者云何修行。复何因缘于大乘心得不退转。
　　尔时薄伽梵告慈氏菩萨摩诃萨言。若有善男子善女人。欲为有情修大乘行。欲度有情置大涅槃。应当先发五种胜心。云何为五。一者于诸有情普发平等大慈悲心。二者于一切种智心不退转。三者于诸有情起亲友想。于险难中誓当救护。四者常于有情起负债想。五者恒怀惭愧何时偿毕。能发如是五种心者。速能证得阿耨多罗三藐三菩提。
　　复次慈氏菩萨摩诃萨。云何于大乘中。一心修行得不退转。如往昔时有一商人。聪慧明达常行仁孝。恒见父母宗亲贫苦。常怀忧恼逼切身心。以何方便而能给济。作是思惟无过入海采如意宝。而供给之得离贫苦。以是因缘发勇猛心。不惜躯命从家而出。种种方便求觅资粮。及诸善伴船及船师。于其中路遇一异人从海而还。乃问此人如是忩遽欲何所之。商人具答如上因缘。为救贫穷今欲入海。求如意宝以相资给。彼异人言我昔离家亦复如是。为济亲族贫穷诸苦。既发家已路经旷野。度大砂碛绝无水草。多有野象虎豹豺狼毒蛇师子。或遇劫贼大山大河。饥渴寒热惊惧怖畏种种危难。与彼船师方至大海。又遇恶风大鱼恶龙。雷电雹雨鼓浪洄澓。多有留难不可具说。虽受如是种种诸苦。尚不能获如意宝珠。但得资身粗自供足。犹未能济贫乏之亲。今劝仁者勿强艰苦徒自疲劳。吾欲与仁别为经理。所以者何然彼大海有种种难黑风黑山药叉罗刹。摩竭蛟龙众难非一。但曾闻有如意珠名。往者千万获无一二。以是因缘劝于仁者宜速回还。尔时商主闻是语已。倍复增进发三胜心入海不退。云何为三。一者父母兄弟宗亲贫苦。若斯如何空归不相救济。二者我之亲属昔时富有。惠我衣食怜愍于我。今者贫穷命不全济。如何放舍而欲退还。三者我在家时处理家务。策役驱使大小僮仆种种呵责。如何贫苦不相赈恤。令彼欢喜而欲退还。以是因缘念酬恩德。发大勇猛决定前进。要当入海求如意宝。得已还家济于亲属。恣其所用永离艰穷。菩萨摩诃萨亦复如是。发菩提心观于十方。六趣四生皆是我之宿世父母。怜愍我故造诸恶业。堕于地狱饿鬼畜生受诸苦恼。以是因缘而自思惟。以何方便济斯苦难。作是念已唯有入于六波罗蜜多大法海中。求佛种智拯济有情生死之苦。如是思已发大勇猛无退屈心。精进勤求无有懈倦种种方便求觅资粮。菩提善伴法及法师。行至中路遇一魔王。领诸眷属或现天身。或显人身婆罗门身。或作商主苾刍苾刍尼身。或余种种异类之身。而彼魔王问菩萨言。汝今忩忙欲诣何所。菩萨答言我为一切苦恼众生。今欲入于六度大海。求佛种智如意宝珠。以救一切贫乏众生。魔王复云我初发心亦复如是。为度一切苦恼众生。出生死家度大流转。旷野砂碛备受饥渴。盗贼恐怖众难非一。方至六度大法海中。或遇乞头或逢乞眼。耳鼻舌身手足支节。心肺肠胃肝胆脾肾。国城妻子奴婢仆使。如是种种随乞而施。不生悭吝勤求智宝。经无量劫生死流转。在于苦海虽受种种诸苦难事。犹不能获无上菩提。而但回求阿罗汉果。出离三界寂灭涅槃。我今劝汝勿强劳苦。应自修持吾欲与汝共阶此果。所以者何我念三涂常受饥苦。心思吞啖仰面向空。谁来入口充我一饱。种种苦难逼切身心。人命无常过于山水。善知识者难遭难遇。若不信受后悔何追生死海中流转不定心如水月何有实耶。恶知识者易见易逢。恒乐劝人行菩萨道。舍财舍命望趣菩提。况诸佛出兴时乃一显。求者千万得无一二。以是劝仁不须劳苦。应求解脱自取涅槃。又三无数劫受诸勤苦。方能获得佛果菩提。此生三生证阿罗汉。一种无学何用苦为。无智愚人心希佛果备历艰苦经无量劫。尚未闻证阿罗汉果。何况能得无上菩提。譬如有人获一小鸟。更见有一迦噜啰王。即放手中已所执鸟。便前捕捉迦噜啰王。大者飞翔小者复失。愚求佛果亦复如是。弃此求余二果俱失既知是已愿早回心。于此生中必证罗汉。尔时菩萨闻是语已。转增勇猛发三种心。云何为三。一者一切众生从无始际生死已来皆我所亲。或为朋友现受苦恼。未得免离如何退还。二者一切众生从无始已来。给我衣食怜愍我深。今受轮回苦难非一云何未报乃生退心。三者一切众生从无始际皆我眷属。策役驱使转相呵责。未曾少分酬报彼恩。以是因缘不应退屈。更增勇猛求证菩提。若证菩提一切智宝。用济生死苦难众生。是名菩萨摩诃萨于大乘中。一心修行得不退转。
　　复次慈氏当知即是菩萨摩诃萨。修大乘行发五种心。此五心中。一者于诸有情起大悲心。二者为诸有情求一切智心无退转。此二心者于大乘法精进修行。三者一切有情皆我亲友。四者一切有情于我有恩。未有毫厘用相酬报。五者一切有情皆我眷属。我曾于彼起不善业。种种呵骂非理责罚。深心惭愧何时偿毕。此之三心令诸菩萨勇猛不退。乃至证得阿耨多罗三藐三菩提。
大乘理趣六波罗蜜多经卷第三
不退转品第四
　　尔时慈氏菩萨摩诃萨。头面着地礼佛双足。面白佛言大圣世尊。已说菩萨五种发心。修行大乘得不退转。然大悲心云何发起云何修行。唯愿如来哀愍有情广为宣说。利益安乐诸众生故。
　　尔时薄伽梵告慈氏菩萨摩诃萨言。善哉善哉善男子快问斯义。汝今谛听善思念之。吾当为汝分别解说断汝疑网。所言五种心者。第一大悲心。当持此心坚固不舍。念彼恶趣地狱众生。复思其苦如契经说。汝应知之今于此经重为汝说。观诸有情皆是宿世。父母宗亲所尊重境。今在地狱现受众苦。为十三火之所缠绕。有二火焰从足而入彻顶而出复有二焰从顶而入通足而出。复有二焰自背而入从胸而出。复有二焰从胸而入自背而出。复有二焰从左胁入穿右胁出。复有二焰从右胁入穿左胁出。复有一焰从首而缠下至于足。然此地狱诸众生身。其形软弱犹如熟酥。为彼众火交络焚热。其地狱火烧人间火。如烧氎花无复余烬。或有众生为火所烧。东西驰走以求救护莫知所为。复有众生逃形无地却来赴火。复有众生忽被掷置粪秽深坑。坑中有虫其觜钴利。纯是铜铁长十六指。啄啖众生皮骨髓脑。复有众生处煻煨中而被烧煮。或有众生在碱水中而被漂溺。是时狱卒以大铁网。从中漉出犹若捕鱼。置彼众生热铁地上偃卧烧炙。次以铁钳镊取其舌。复以洋铜灌注其口。闷绝而死良久乃稣。即欲奔驰意求免离终无得脱。复有铁狗寻即逐之。铁鸟铁觜随飞而啄。骨肉分裂而啖食之。遥见园林即欲攀上望得免脱。其林树上皆生铁刺其一一刺长十六指其刺炎热。众生欲上刺锋垂下。从胸而入彻背而出。受苦无量求脱无由。乌鹫飞来啄取双眼。复劈其脑取髓食之。从此欲下刺锋向上。眼耳鼻舌身肉手足。及十指节悉皆分散。随挂树上免脱无由。狱卒收取盛铁囊中。以热铁棒反覆捶打。复有众生手足头髻。五处磔裂以锯解之。复有众生内铁臼中。以其铁杵从头而捣。复有众生在于镬汤。铁杈翻转煮之糜烂。唯有骨在其命犹存。复有众生处于地狱。而以紫矿将为屋舍。纵火焚燎其焰洞然。紫矿镕流滴如热箭。复有地狱四面铁山。众生处中二山相拶。或时南北或复东西。二山合时其中众生脓血流出。复有地狱而有铁蛇。缠众生身从足至首而衔其头。尽力缚束髓血集顶。吸而食之唯残皮骨。复有地狱诸众生等。而被狱卒三股铁叉而叉其身从两足入至顶及肩三处通出。其火随叉猛焰俱发。眼耳鼻口火出亦然。复有地狱以诸众生。卧热铁地或偃仆侧。次黑铁绳随身而拼。复以斤斧而[(尸@(非/蜀))　　斤]斫之。如工匠师治诸湿木。复有众生被诸狱卒。从足至头[利-禾+皮]取其皮。[利-禾+皮]已作绳用充缰辔。衔勒众生上高山顶。其山热铁驱迫令登。鞭挞万般苦不可说。此等众生从无始来。皆我父母内外宗亲。今者流转在于地狱。经无量劫常受苦恼如已舍宅。恶业尽故暂生人天。于此造罪还堕地狱。菩萨摩诃萨观此众生受诸苦已起大悲心。次观鬼趣复起悲心。见诸众生处饿鬼中。一日一夜如人一月。以日计月十二为年。于鬼趣中寿五百岁。同于人间万五千岁。常受饥渴耳初不闻浆水之名何况眼见。然彼饿鬼身如大山。头如穹庐咽细如针。其发皮下垂覆两肩。犹如利刀割切形体。变为猛焰烧烂其身。如火燎薪苦痛难忍。其两腋毛下覆腰腹。次隐处毛下垂膝踝。刀割火烧亦复如是。经无量岁受如斯苦。或遥见水奔赴求之。及到其傍面仆而倒。以恶业力其水变为脓血粪秽或作热砂。其水两岸复有狱卒。执持弓箭刀棒钺斧。枪槊斫刺种种捶楚。饥火所烧热渴迷乱。寻返驰走猛火焚热莫知所之。狱卒随逐挝打斫截。手足支节悉皆损折。复有饿鬼朝产五子随产食之。夜生五子随生随食。由怀饥饿未曾暂饱。或遇天雨仰口承之。由业力故一滴入口。流入腹中变成猛火直过而出。或遇夏月热风起时。吹诸饿鬼堕砂碛中。下热砂烧上为日炙。饥渴热逼望见树林。欲取荫凉奔走至彼。荫避饿鬼随至皆移。何以故昔于人间或设施会。见有乞人悭惜不与。非理打骂而驱遣之。以是业缘今受斯报。复有饿鬼于夜月时。净无云翳流光照触。毒热烁身如盛夏时复有饿鬼于盛冬时有大风起。由业力故吹诸饿鬼犹若飞尘。置冰山中受诸寒苦。从是受苦经无量时。于此命终还堕地狱。如是往来经无量岁。恶业尽已希得人身。生贫贱家悭吝不施。以乞自活转增贪惜。以贫穷故造十不善种种诸罪。从此命终复堕地狱受种种苦。其苦毕已生饿鬼中。如是往返经无数劫受如斯苦。此等众生亦于过去无量无边生死劫中。恒为父母六亲眷属。常为我故造不善业。今在饿鬼受斯苦报。菩萨摩诃萨观是苦已起大悲心。复次慈氏鬼趣既然。次观。傍生亦复如是。有诸獐鹿野干狐兔虎豹豺狼种种诸兽。及诸飞鸟野鸡鹅鸭。凫雁鸳鸯如是等类。若行若住栖止飞浮。恒畏于人大力鸟兽。若饮若食未曾暂安。昼夜之中常怀怖惧。复有傍生鼋鼍龟鳖鱼蚌虾蟆。室兽摩罗水族之类。恒被网捕生死水中。复有傍生蛇虺蝪蜥蚰蜒鼠狼。此类傍生闇中而生闇中而死。复有傍生虮虱蚤等。依人身生还依人死。复有傍生或依死尸。或依粪湿或依草木。当处而生还当处死。或变化生还变化死。所谓蛆虫螟蛤蟊螣[虫　　阜]螽蛱蝶之类。复有傍生恒食脓血。及诸不净以为甘味。所谓猪狗蜣螂蝇虻之类。遥闻臭气以为香美。飞走驰赴恐不得餐。复有傍生不食美草唯食棘刺。不饮清流唯饮浊水。复有傍生非依草生而恒食草。所谓象马牛驴骆驼骡等畜生之类。或以铁钩钩斲其脑。令使调伏得已乘之。或穿鼻中或以辔勒。笼系其首负重而行。常被鞭挞种种呵骂迟疾须行。或有尪羸起已复倒。捶楚无限力不能前。皆由宿因今受斯苦。或食信施无复精勤。偿他宿债遭此艰苦。如是驱役种种鞭打。尚未还足或取杀之。苦切万端陈告无所。生乏水草病无医药。死已[利-禾+皮]剥为人啖食。如是死已堕于地狱。何以故由心愚痴不知善恶。不念父母生育劬劳。不识因果不闻正法。亦无布施持戒善根。但念水草余无所知。此等傍生人所畜养。除畜养外余类傍生。所谓师子虎豹豺狼。及上所说水陆傍生。互相残害更相啖食。由是业故生地狱中。经无量劫受诸剧苦。地狱罪毕复趣傍生。如是往来经无量劫。此等傍生亦于过去。无量无边生死劫来。恒为父母六亲眷属。常为我故造不善业。今在傍生受斯苦报。菩萨摩诃萨观此苦已起大悲心。傍生既然次观人趣。有诸众生虽生人道多受贫穷。饥饿长时裸形露体。泥行雨宿霜获暑耘。日夜驱驰手足皴劈头发蓬乱羸步而前。乞白巡门未曾一饱。至于日暮偃卧饥眠。取给于他无相济者。虽有言行人不信从。虽有姿容反遭轻贱。恒行忍辱饶益于人。而被嫌呵云自怯惧。或有文艺人不录之。省觐宗亲猜嫌求食。或归信三宝谤谓邀名。或赞叹于人便云谄曲。或生下贱恒不自安。系属于人进退唯命。常冒寒热不知温凉。汲水采薪不辞劳倦。郎主之意都无愍心。小有差迟寻被鞭挞。自作自得非天与人。薄福所招过于死苦。譬如枯树枝叶皆无。一切飞禽不来栖托薄福之人亦复如是。尔时薄伽梵重说颂言
。
　　无言称痴闇　　有语谓风狂
　　亲近嫌谄谀　　远离云恐怖
　　忍辱言怯弱　　归信谓邀名
　　贫贱在人间　　实过于死苦
　　复次慈氏当知贫穷极为大苦。虽常亲近赞叹于人。以无福故过患随生。以贫穷故恒遭凌辱。转造恶业堕捺落迦。复有豪贵族姓之人。多有仆使象马牛羊。亲戚眷属前后围绕。受胜妙乐犹若诸天。五欲迷荒转增贪恚。恒起我慢凌蔑于人。尔时薄伽梵说伽他曰
。
　　不摄五根多放逸　　贪财害己若怨家
　　耽荒五欲如醉人　　贵贱皆招生死苦
　　佛告慈氏菩萨摩诃萨。一切众生不知现在及与未来。自所造业如影随形。诸苦所因贪欲为本。更不修习善法津梁。烧灭宿因白法皆尽。从此没已复堕三涂。所以者何以贪欲故恒断生命。恃己势力劫夺他财。种种方便侵他妻妾。恣欲邪行不择亲疏。恒起希求作诸妄语。诡诈良善绮饰文词。诃毁有情作粗恶语。传说彼此离间他人。眷属诸亲不令和睦。恒怀贪嫉侮慢自高。嗔火所烧善业都尽。赞诸外道谤佛法僧。祠祀天神以求福祐。不知宿世三宝深恩。无量劫来为我勤苦。修习胜行菩提资粮。具一切智号之为佛。而于生死长夜闇中。为作灯明为归为救。为船为筏拯济生灵。置于人天大涅槃岸。众生邪见我慢贡高犹如醉人。五欲缠缚不修善法。从此命终堕于地狱傍生鬼趣。或在人中下贱贫穷。受诸苦恼如被毒箭中于身心。善法不修受斯苦报。菩萨摩诃萨观是苦已起大悲心。次观天趣观彼诸天。寿命长远无诸苦恼。将命终时五衰相现。一者头上花鬘悉皆萎悴。二者天衣尘垢所著。三者腋下自然汗出。四者两目数多眴动。五者不乐本居。此相现时新生天女。皆悉远离弃之如草。旧侍天女爱恋情深围绕而观。如欲舍命哽咽悲哭。各各就前哀号问讯。时天报曰彼新天女。我亦怜愍无有二心。云何今者弃我如草。汝等于今悲哀惜我。以是因缘于旧生爱新者生嗔。五相现前必知死至。离天宫处美妙音声。天上色香悦意欲乐。迷乱失念离此宫耶。诸天会中不得久住。我于今日命将尽耶如是苦恼。犹箭中心。我等无依无怙无亲无主。无归无救失声悲叹。诸天快乐而舍我耶。又思善见宫城于今将绝。帝释宝座朝谒无由。殊胜殿中永断瞻望。释天宝象何日同乘。众花苑中无复能见。粗恶苑内介胄长辞。杂林苑中宴会无日。喜林园苑游止无期。波利质多及劫波树。白玉软石更无坐时。善法堂中集议长隔。曼陀枳尼殊胜池水沐浴无由。四种甘露亦难得食。五妙音乐顿绝听闻。咄哉大苦无常迅速。令我此身独婴此苦。刹那生灭而至死耶。诸天寿命乃如幻梦。脱衣弃地痛割身心。如被蛇螫极大苦恼。瞻仰余天愿垂慈愍。济我寿命。更延少日不亦乐乎。能为我身除五衰相。勿令堕彼马头山处沃焦海中。虽有是言诸天闻之无能救者。此天见已作是思惟。彼等诸天不能相救延我寿命。以是定知将死不久。临命终时其天自见当生之处。堕于地狱傍生鬼趣。见是相已哽咽悲号闷绝躃地。角眼相视寻即命终。随业而生堕三恶趣。以是当知天中大苦。流转不绝无有尽期。菩萨摩诃萨观是苦已起大悲心。慈氏当知譬如有人。以角弓弰滴大海水。弓所得水与大海水何者为多。慈氏菩萨摩诃萨白佛言。世尊其弓弰水极为微少。如何以此比大海乎。以是大海极为深广。云何方比弓弰水耶。
　　尔时薄伽梵告慈氏菩萨摩诃萨言。善男子从人天没堕三恶趣如大海水。复生人天如弓弰水。堕三涂者受苦无量。不可称说不可思量如上略说三恶趣苦。如殑伽河而得一沙。其未说者如殑伽沙。寿命亦尔如人间寿经于百年。帝释天中为一昼夜。以此昼夜三十为月。十二为年寿一千年。如人间岁总三俱胝余六十亿。以此寿量为彼黑绳大地狱中一日一夜。以此日夜三十为月十二月为年。满一千年而为寿量。以此千年而于众合大地狱中为一日夜。以此日夜三十为月十二月为年。满二千年以为寿量。乃至阿鼻大地狱中寿一中劫。以是当知地狱众生寿命长远。诸天临终以天眼观。皆悉能知极怀忧恼。所有欲乐一时皆失。以其苦乐各十六分。一分苦生能灭天中十六分乐。是为菩萨摩诃萨。观见诸天临命终时。受如是苦起大悲心。慈氏当知此即菩萨摩诃萨第一大慈悲心。复次应起大精进心拔济有情置于涅槃安乐之处如彼商主作是思惟。父母宗亲咸悉贫匮。如何方便得免艰难。如是思已更无异方。唯有入海采如意珠。得已还归色养给侍。作是念已入海求之。得如意珠置高幢上。能雨一切种种珍宝。衣服饮食香花妓乐。父母宗亲随意所须悉令充足。菩萨摩诃萨发菩提心。求一切智亦复如是。作是思惟一切众生。皆我宿世父母亲属。流转生死现受诸苦。以何方便而得免离。如是思已更无异方。唯有入于六波罗蜜法海之中。求一切智如意宝珠以济斯苦。作是念已入法海中。而求种智如意宝珠置法幢上。布大慈云普雨一切神通功德陀罗尼门。惭愧衣服施为舍宅。净戒之香忍辱花鬘。精进之膳禅定为床。智慧甘露以为其食。诸法空寂而为其座。以大涅槃而为宝城。诸佛菩萨为善知识。降霔如是妙宝衣服香花妓乐。如是宝珠一切种智。唯除无上调御大师。无能拔济诸苦难者。永得安乐究竟涅槃。菩萨摩诃萨思惟是已决定自知得不退转。复发是愿愿我所生有苦难处。代诸众生受诸苦恼。不愿自证解脱涅槃舍彼众生自求安乐。所以者何。一切声闻及辟支佛。自求解脱已入涅槃。无量无边不可胜数。不能利乐一切众生。不能称扬佛身功德。菩萨摩诃萨设在三涂。能令有情舍不善业。修习善法免离众苦。而得解脱况于人中。以是因缘菩萨摩诃萨。利乐十方一切有情。由此义故忉利诸天。大梵天王大自在天诸仙外道。恭敬供养皆悉容受。而此菩萨得不退心。三世诸佛所共称赞与授记别。菩萨摩诃萨修大乘者。自在无畏如师子王。一切众生随逐而行。永无怖畏直至菩提声闻缘觉诸阿罗汉。闻菩萨教深入岩窟。以衣覆头而趣涅槃。岂同大乘修菩萨行。自利利他无不蒙益。以是因缘转加精进。宁于三涂受无量苦。终不自利而取涅槃。过现未来一切有情所造恶业。应堕恶趣受诸苦者。愿集我身而代受之。我于过去及现在世。所修胜行一切善品诸功德法。愿皆回施一切有情速证涅槃。所有珍财我愿悉舍。打骂凌辱终不加报皆忍受之。愿彼众生悉无罪累。无量无边阿僧祇劫难行苦行。我愿尽行而为众生。誓求无上正等菩提。精进修行禅定解脱得不退转。又如过去无量无边菩萨摩诃萨。精勤修习一切智智我亦当作如是修行。所以者何。为度一切流转有情。安置涅槃无上解脱。复愿一切众生之类。若卵生若胎生。若湿生若化生。若有色若无色。若有想若无想。若非有想非无想。我皆令入大般涅槃。一切众生皆令圆满六波罗蜜。具足成就无上佛身百福庄严。三十二相八十种好。项背圆光过百千日。众生乐见瞻仰无厌。复愿十方世界一切众生。功德庄严悉皆如佛。复发是愿愿舍此身。为于法界一切众生打骂诃责。或时系缚苦切凌辱欲断命根。种种役使承顺无违。愿彼众生悉无罪累。发是愿已复更思惟。愿我速得成满此愿。复愿此身住于五趣。利益安乐一切有情。无依怙者为作依怙。游他国者为作示导。入海之者为作船筏。涉沟涧者为作桥梁。处旷野者为作泉井。寒冻之者为作柴薪。盛暑炎毒为作清凉。处黑闇者为作灯明。疲乏之者作软敷具。饥饿之者作甘美膳。渴乏之者化作甜浆。为裸露者而作衣服。亢旱饥馑为雨五谷。病苦之者为作良医。令疾除愈寿命延长。孤茕鳏寡而为侍者。诸贫穷者为作伏藏。随彼行住不相舍离。若远行者为作伴侣。并作车马令达所至。若邪见者为说正法令住正见。地狱苦者我誓入彼。地狱之中拔济令出。堕饿鬼者为作清凉甘美饮食除热饥渴。堕傍生类虎豹豺狼熊罴师子。化作肉山以充食啖。复发是愿食我肉者。悉得充饱不相食啖。象马牛羊獐鹿等兽。我为彼作肥腻软草。若诸众生食肉啖草五谷饮食。随意所须悉令充足。处人趣者随所乐欲。我悉供给。令无所乏复发是愿愿我悉得成就一切陀罗尼身。随诸众生所在之处。皆为救护作如意树。及作贤瓶出无尽财。给施一切具足圆满。或作医王除其疾病。以大悲手执法关钥。开涅槃城示佛知见。三僧祇劫难行苦行。救诸众生安住涅槃真实解脱。于所生处。常勤精进无有懈怠。利益安乐一切有情。为救众生处捺落迦。受苦无量如涅槃乐。复发是愿若一切众生未得解脱。我愿常居地狱不证菩提。慈氏当知即是菩萨摩诃萨第二精进勤求一切智智。复次慈氏行此行已。应当更发三种胜心求不退转。乃至三无数劫精进修行。于一刹那无令间断。或有众魔作沙门形。或婆罗门形苦行之者种种异形。于大乘中求诸过失。勤修行者令其退转。作如是言佛道悬远。经百千劫难行苦行。难舍能舍国城妻子。象马七珍奴婢僮仆。身肉手足无所吝惜。如是布施经千万劫方证菩提。无量众生如是修习。皆未成佛悉已退转自取涅槃。设成佛果亦入涅槃。一种涅槃何须勤苦。汝求利益修二种事。一求现生常受快乐。人天种种胜妙五欲随意所作。小有苦者亦勿须怖。何以故。譬如农夫。岂惧虫鹿不营种耶。人天快乐亦复如是。虽有小苦快乐无穷。但自修持何忧何怖。二者自求涅槃。此生三生得阿罗汉自当解脱。何用勤苦求佛果耶。若复不能趣二乘者。且受人天种种快乐。设后厌离疾入涅槃。譬如有人用功虽少获利乃多。复有一人功力极多事不成办。设汝布施种种艰劳。都无所成自为欺诳。汝今与我行住共俱。出世涅槃进止同处。慈氏当知菩萨摩诃萨修大乘者。闻斯语已都不信从。作是思惟此是恶魔娆乱我耳。而作障碍欲诱诳我令退菩提。既知是已复发是心。我今不应违不誓愿。受如斯语决定进求无上佛果。而于大乘誓不退转。发三种心。云何为三。一者一切有情皆我宿世父母亲友。从无始际生死轮回受大艰苦。于八寒八热十六地狱受诸苦恼。复于饿鬼傍生趣中。及于人天亦复如是。况是我之宿世父母内外亲属而无悲恋。是故我今誓取菩提不应退屈。慈氏当知此即菩萨摩诃萨。不退转中第一心也二者一切有情从无始来既为父母。一一生处在母腹中。寝食睡眠不得安止生育劬劳。以大悲心血变成乳长时不倦。咽苦吐甘。功德日修愿我成长。自我薄祐夭寿而终。父母悲号自拔头发。推胸堕泪食旨不甘。一一生中皆有斯苦。所出目泪其量浅深过四大海。所饮母乳过四大河。复次一切有情无始至今。以恩爱故为我父母。种种因缘为我舍命。以是至今流转未息。若此有情勤苦修习无上菩提。即此有情悉合成佛。由为我故生死无穷。复次一切有情从无始来。怜愍我故造不善业心无改悔。若此恶业可立形相。计量积集过妙高山。积业既然堕三恶趣于今不绝。以是义故如何背恩。自取涅槃而求解脱。譬如众人同犯王法。系在囹圄逃刑无路。中有一人见墙小穴。设诸方便自脱而行。以是因缘免离苦难。二乘之人亦复如是。昔与众生同为痴爱。系在三界生死囹圄求出无由。中有一人见四谛门。知苦断集证灭修道。获阿罗汉自证涅槃。修大乘者则不如是。愿共众生同得解脱。以戒定为双手智慧为呋钺大悲为钩钥。破烦恼贼摧生死军。开涅槃城升智慧殿。慈氏当知此即菩萨摩诃萨。修大乘者第二不退转心三者菩萨摩诃萨作是思惟。从无始际流转至今。一一有情互相系属。身口意业苦恼他人。作扰乱心发彼嗔恚。劫夺财宝种种贪求。断他命根食他血肉。如是杀害无量无边。设彼未终日夜思想。以何方便断彼命根。持其血肉充我饮啖。又怀憍慢恃己凌他说。彼为非自言。我是闻他胜事嫉妒心生。不耐他人中毒令死。见苦难者无有悲心。喜不自胜何当早逝。见富贵者意不欲之愿犯刑名贬黜贫贱。愿他苦恼自受荣华。愿他财宝日夜销亡。愿我资财日日增长。愿彼忧苦我恒安乐。彼受憎嫌我纳爱敬。他作怨家自为亲友。彼恒堕落我得超升。愿他贫穷我唯富有。我得智慧愿彼愚痴。无始生死日夜思惟。以如是心自求安乐。利益向己苦恼属他。无一众生不被侵害。名闻善事皆不愿他。口许心违常行如是。种种迫胁令彼不安。无量无边不可备说。复以恶教示导他人。现在未来堕于险道。诈作知见辩证他人。令损珍财失其官爵。以离间语斗乱亲疏。巧诈多端令心相恨。堕于地狱无有出期。以粗恶言于他毁骂。如以热箭中彼身心。乃至。命终何时暂忘。假立名字毁訾多端。损恼众生种种异语。或作外道邪见仙人。恚火烧心说邪恶法。嗔恚炽盛坠陷有情。蛊道咒术妖魅符书。令诸众生皆去修习。互相损害疾病流行。壮者衰羸少变令老。明眼令瞽聪耳使聋。端正之者而现丑容贡高之者而获癞病。修善之者而令作恶。智慧之者使令痴狂。长寿之者而令夭丧。富贵之者而令贫贱。乃至今日未绝流行。复念我昔为外道师邪见教人。非法说法法说非法。令无量无边诸有情类退菩提心。堕于邪见非法之中。从此命终堕捺落迦傍生鬼趣。复有众生于往世中受我邪教。后崄峻山投身而下。入阎牟那河便取命终。云得生天于今不绝。复有无量众生。往殑伽河南阎牟河北二水中间。有大神树名尼拘陀。其树端正茂叶含翠扶疏荫映。地平广博此为施场。树下多立三钴铁戟。彼诸众生求生天者。于彼场中先行布施。次剃髭发入河沐浴。望除罪垢然后上树。当铁戟上投身而下自取命终。从此死已云得生天。无始至今流行未绝。复有众生受我邪教。常自悭惜不行惠施。若见施者起大嗔心。见受施人复生恚怒。何以故。我见施者及受施人。由此业缘俱堕地狱。以是见故无量劫中。受锇鬼苦于今未脱。复有众生受我邪教。多杀牛羊以血祀天。何以故。如是牛羊天赐与我。我食其肉血应祭天。无始至今受行其教。已命终者堕恶趣中。残害未宁互相食啖。以愚痴故不得涅槃。复有众生受我邪教。于佛法僧常行诽谤。复有众生受我邪教。不信三世善恶因果。言无布施亦无供养。亦无其果无护魔法。无善行无恶行亦无业果。无此世无他世无地狱无饿鬼无傍生。无天无人无父无母。一切众生犹如酒醉。造酒之人而以麴米。温凉调适遂有酒名饮则醉人。此醉岂从父母生耶。众生亦尔。父母和合本由染爱而有我生我命终已更无有生。譬如斫树烧已成灰种。此灰者岂有树生。我身亦尔死已无生。以是故知定无因果。由此而于父母师长。无有恭敬常毁骂之。无量生中教此邪法。令诸有情堕于地狱。或有外道以火烧身。或投水中自溺而死。或利戟上宛转而终。或修狗行以口食粪而求生天。或修牛戒如牛行李。饮水啖草裸露而行。不辨六亲而作淫乱。或有外道自饿不食。尽日而立夜后方食。或有外道五热炙身随日而转。或有外道常翘一足。或有外道常奉事月。白月一日啖食一口。二日二口乃至满月食十五口。黑月初日减食一口。二日二口至黑月尽但食一口。或都不食。或有外道常持鸡戒。散食在地以足拨取。口拾而食知时而鸣或有外道裸形而行无有羞耻。燖去毛发日中而立随日而转于盛寒际处阴影中当风而立。或有外道断人命已。而取髑髅盛其饮食。或有外道裸形无耻以灰涂身。或有外道炭墨涂身。以人髑髅支节诸骨。以为璎珞花鬘镮钏身首庄严。或有外道马尾鬃髦织为衣服。或有外道树皮为衣。或有外道鹫毛作衣。或有外道鸡毛为衣。以如是等外道邪法教诸众生。以口业故无数众生。至今愚迷不得解脱。复从无始乃至于今。以身恶业苦恼众生。作狱卒身手执铁钳磔众生舌灌注洋铜。又以铁槌打碎其骨。又以铁锯解诸众生。又驱迫众生上于剑树。抽出肠胃五藏而食。又以铁索缚束众生。掷灰河中使受诸苦。旋即曳出置热铁上。如鱼在[金　　敖]宛转受苦。又逼起坐以热铁杓。盛以洋铜灌口令饮。又以铁钳拔出其舌。曳令长广铁犁耕之。如上所说地狱苦中。无始劫来我为此事。种种身业苦恼众生。又作师子虎豹豺狼熊罴等兽。残害众生饮血啖肉。又作人王宰官士庶。长者居士尊位之中。抂法科税非理捶楚。不行王法损害有情。以是思惟无始至今。五趣众生无不恼害。斫头剜眼刵耳劓鼻。截舌啖肉敲骨出髓。斩其手足乃至断命。又在人中不。作余业而为魁脍。畋猎渔捕罘网矰缴夺众生命。所谓牛羊獐鹿狐兔鸡猪。鱼鳖等身分割支节。成大积聚而以贩鬻如是杀害无量无边。经于无量俱胝劫中。如是炫卖以自活命。复次慈氏菩萨摩诃萨。修大乘者应发是心如是思惟。我以贪嗔痴故。造作如是身口意业。诱诳损害一切众生。现堕地狱饿鬼畜生受诸苦恼。我今惭愧深自悔责。作何方便以酬报之。如是思惟更无方便能偿斯愆。唯有志求阿耨多罗三藐三菩提。更无有能偿此债者。我得无上正等觉已。于此流转旷野碛中。广度众生置涅槃城安乐之处。以一切智智如意宝珠。用酬无始所有深愆。慈氏当知此即菩萨摩诃萨第三不退转心也。如上三心发起修行精勤不怠。此心三心于大乘中。一心修行得不退转。
　　复次慈氏菩萨摩诃萨以此五种发菩提心修行大乘。速能成就一切智智。
大乘理趣六波罗蜜多经卷第四
布施波罗蜜多品第五
　　尔时佛薄伽梵。于大众中作师子吼。广说五种发菩提心已。时慈氏菩萨摩诃萨。与无量无数百千俱胝诸大菩萨摩诃萨众。文殊师利菩萨摩诃萨而为上首。皆已成就六种波罗蜜多。复有无量大阿罗汉。诸漏已尽所作已办。舍离重担梵行清净。及无数俱胝百千万亿那庾多。天龙阿苏罗乾闼婆迦噜罗紧捺罗摩怙洛迦。药叉罗刹鸠畔茶薜荔多毗舍遮人非人等。时慈氏菩萨摩诃萨。在大众中即从座起。整理衣服偏袒右肩。长跪合掌一心恭敬。而白佛言世尊已说大乘菩萨不退转心。菩萨摩诃萨修习几法。得名菩萨摩诃萨。唯愿世尊分别解说。
　　尔时。薄伽梵告慈氏菩萨摩诃萨言。若有善男子善女人。以清净心归依佛法僧宝。发阿耨多罗三藐三菩提心。得不退转即名菩萨。生我法中名摩诃萨。与殑伽沙等诸佛菩萨而为法子。为彼有情而为父母。以大福德光明照曜过百千日庄严其身。
　　尔时慈氏菩萨摩诃萨。白佛言世尊此诸菩萨摩诃萨。云何远离云何亲近。复以何人而为伴侣。先作何事应云何住。云何修行。云何降伏其心。云何摄持谁之势力速疾证得阿耨多罗三藐三菩提。
　　尔时佛薄伽梵告慈氏菩萨摩诃萨言。若善男子善女人。应当导引五趣众生。置于无上正等菩提。远离外道邪法及恶知识。应当亲近修行布施持戒忍辱。精进禅定智慧具足。行大乘者而为伴侣。应于自身听闻正法精勤诵持。应常安住如是六种波罗蜜多。精进修行降伏心意摄护六根。由此势力疾证无上正等菩提。是名菩萨摩诃萨。云何名为六种波罗蜜多。所谓布施持戒忍辱精进禅定智慧。是为六种波罗蜜多。何故先说檀波罗蜜。佛告慈氏我今为汝广分别说。其布施者于六度中。最易修习是故先说。譬如世间诸所作事。若易作者先当作之。是故先说布施波罗蜜多。一切有情无有不能行布施者。若药叉若罗刹师子虎狼。及诸狱卒屠儿魁脍。此等众生于有情中极为暴恶。尚能离悭而行布施。云何布施。所谓养育男女慈念乳哺。然此众生虽不能知福利之事。以怜爱故令得色力寿命安乐。离饥渴苦亦名布施。以是义故于六波罗蜜多。先说檀波罗蜜。又如一切贫穷有情。饥寒裸露身心不安。何能造作种种事业。若与衣食令得安乐。然后能修种种事业。菩萨摩诃萨亦复如是。见诸有情贫穷所逼。不能发起无上信心。修行大乘种种事业。先施一切衣服饮食。房舍卧具病瘦医药令心安乐。然后令发无上正等觉心。修行大乘种种事业。以是义故六度彼岸布施为门。四摄之行而为其首。犹如大地一切万物依之生长。以是义故先说布施波罗蜜多。如上所说药叉等类。不知福田及非福田。由爱念故施于乳哺。当作人身富有资财所须无乏。以此习故所生之处。常离悭贪给施一切能除有情贫穷困苦。所以者何诸菩萨摩诃萨。为欲利乐诸有情故。先行布施波罗蜜多。有来乞者皆施与之。不得颦蹙亦不邪视忿恚怀恨而行布施。随其所有而施与之。不得迟疑而生悭吝。于所爱物衣服卧具。饮食汤药国城妻子。奴婢僮仆象马七珍。不生悭吝随乞与之。乃而一念不生追悔。若生疑惑当知是魔。何以故魔王波旬。化为财宝令使悭吝。以此方便惑乱我心。于大菩提而为障碍。以是义故不应悭吝。如是思惟一切珍财。爱恋之心皆应舍离。
　　尔时慈氏菩萨摩诃萨。白佛言世尊若所爱财宝。皆应布施不生吝惜。菩萨摩诃萨。为转轮王。所有七宝千子围绕不知云何。譬如微细草木。处于溪涧遇天暴雨。大水泛涨漂尽无遗。其转轮王五欲自恣。雄猛自在千子随身。涤菩提心皆悉漂尽。云何修习布施行耶。以是因缘难为舍离。
　　尔时薄伽梵告慈氏菩萨摩诃萨言善男子菩萨摩诃萨所生之处。常得富贵财宝丰足法应如是。若为转轮圣王。应作如是二种思惟。一者思惟过去诸佛难行之行。及佛菩萨所有教法。此转轮王五欲胜乐。皆从妄计分别而生犹如幻梦。转轮圣王于五欲境。不起分别不生计着。何能障碍菩提之心。二者思惟一切有情。我已引入阿耨多罗三藐三菩提安乐之地亦如过去殑伽沙等诸佛如来难舍能舍。我亦誓当作如是舍。为欲涤除悭吝之垢。发如是心愿从今身乃至成佛。誓以此身舍与法界。一切众生所修福业。若多若少愿与一切众生共之。回向无上正等菩提。以是观之我昔已舍。一切身命如妙高山。观我此身犹如芥子。身命尚舍何况珍财。若诸菩萨多积珍财不行布施。犹如白象于殑伽河净澡浴已。以鼻噏取粪秽尘土遍身坌之。我以福德净水。澡浴其身端严清洁。不应悭吝爱惜财宝坌污其身。慈氏当知菩萨应作如是思惟。若有人来乞我身皮。我即剥之不生嗔恨欢喜施与。若乞身首血肉骨髓皆悉能施。以是因缘菩萨摩诃萨。利益安乐诸有情故。不舍生死而取涅槃。复作是念我今此身。前际不来后亦无去。父母和合不净种子而有我身。处不净中生熟藏间犹如种树。枝叶茂盛花果成实。我身亦尔以苦为枝忧悲为叶欺诳为花痴为根本。嗔恚罗刹而居此树。又为恶业虎豹豺狼。师子等兽围绕此树。我今暂时憩此树下。何为爱惜此毒树耶。而此树身无我我所。设复有者我亦舍之。愿奉众生任彼所须终无吝惜。何以故我已舍故不求果报。不求恩德无所著故。所以者何以此毒身。有三恶法之所缠绕。云何为三。一者不净二者极苦三者无恩。若复有人。于此罗刹毒害恶兽围绕众中救拔我身。当知此人于我大恩。而于我身作大利益。我于此人常怀恩德。岂更于此而惜身耶。又此大地所有园林草木药等。根芽枝叶花果成实。而堪服食及带持者。若以利斧斩此草木枝叶花果分析与人。而能利益无量众生。而此大地不念众生。食我身分枝叶花果而得除病。彼无情物尚不分别。而能利益一切有情而况我身不能于他。而兴利益行于布施。反于乞者起我慢心轻骂陵蔑。复于自身内外观察。先观内身眼是我耶是我所耶若非我者云何吝惜。耳鼻舌身亦复如是。周遍观察无我我所。次观外身色是我耶是我所耶。声香味触亦复如是。于此内外周遍观察皆无有我。既无有我云何悭惜而不施耶。应当决定如是思惟。愿将此身速奉一切。何以故此身无常迁变不定刹那生灭无所有故。尔时世尊而说偈言
。
　　若他逼舍身命财　　制不自由无利益
　　如是知已谛思惟　　开心自施为最胜
　　迷人若悟梦幻法　　内外皆舍无所著
　　如是布施等虚空　　无我无受为最胜
　　复次慈氏若菩萨摩诃萨。修行大乘求阿耨多罗三藐三菩提者。当修空法。以观空故心得自在。于殑迦沙佛所。得受记别心不退转。而行布施无有劬劳。檀施为刀破悭吝贼。悭吝贼者众苦根本。菩萨于此不生爱着。何以故菩萨摩诃萨虽有烦恼。皆是方便利物而生然彼烦恼不为过失。以诸菩萨随愿生故。身口意业住无功用得清净故。善调五根无放逸故。能多利乐一切众生。能知胜义及世俗谛。以正定水洗涤悭垢。除此垢已于施自在。说大乘法威光照曜。如日流辉破诸黑闇。说法声光除心昏冥。慈氏菩萨摩诃萨白佛言。世尊以何因缘先明法施。
　　佛告慈氏菩萨摩诃萨。此法施者有三种事胜于财施。云何为三。一财施者而有竭尽。法施增长则无有尽。以是校量胜于财施二。受财施者现在利益。受法施者现在未来俱有利益。于无量世恒相随逐无人侵夺。乃至无上正等菩提不相舍离。三财施者能施获益受者无益。若法施者自他俱益。由闻法故发心速趣无上菩提。由此三义法施之者胜于财施。由行法施名称远闻。一切人天尊重恭敬。以此因缘先说法施。若菩萨摩诃萨修习布施波罗蜜多。为三种事与诸功德而为其本。一者能利自他。若不利他自受世乐非菩萨行。二者于大乘中无有退转。三者随修少分乃为无量功德之本。何以故由清净心无分别故。譬如日出照于世间情与非情皆蒙利益。是日不言我能照触。亦不分别情与非情。以是菩萨所作功德。乃至布施一花一果。皆为利益一切众生。以此功德成无上果。悲化十方示导一切。
　　复次慈氏菩萨摩诃萨。以施为宝作庄严具。乃至成佛相好庄严。云何少施功德多耶。以方便力少分布施回向发愿。与一切众生同证无上正等菩提。以是功德无量无边。犹如少云渐遍世界。
　　复次慈氏施有三种。一者少施二者大施三者第一义施。言小施者谓以种种饮食衣服诸庄严具。财宝象马库藏仓廪。城邑聚落园林屋宅。及转轮王所有乐具。而行布施是名小施。二大施者轮王所爱。后妃眷属及与己身。以施乞者是名大施。三第一义施者能以身命而行布施。以无所得心相应故名为第一义施。菩萨摩诃萨以是三种而行布施。是故名为檀波罗蜜。
　　复次慈氏以食施者。当施五事云何为五。一者施命。若人无食难以济命。二者施色。因得食故颜色和悦。三者施力。以是食故增益气力。四者施乐。以此食故身心安乐。五者施辩。若饥饿者身心怯弱。言说謇讷不能辩了。饮食克足身心勇锐。得大辩才智慧无碍。菩萨摩诃萨施饭食时。应作如是回向发愿。我施食时施此五事。若施命者愿与一切众生。得佛寿命长远无量。一劫二劫随愿而住。二施色者愿与一切众生。得佛色身如紫金色。照曜世间过百千日。三施力者愿与一切众生。得佛十力一一节中。皆有八万四千六百六十三种那罗延力。四施乐者愿与一切众生。得佛无比涅槃安乐。五施辩者愿与一切众生。得佛世尊四无碍辩。若施味时。愿与一切众生。得佛无上甘露法味具足充满。安置无比清净涅槃。若施浆时。愿与一切众生。除其渴爱。若施美饮砂糖石蜜甘蔗蒲萄种种香饮。得如来口中四牙。所有饮食及诸毒药。至此牙时变成甘露。若施医药。愿与一切众生。得六度药疗生死病。悉得痊除获涅槃乐。若施衣服。愿与一切众生。得惭愧服以覆其身。离诸陋形端严殊胜。获金色身最胜无比。若施涂香种种末香。愿与一切众生。戒香涂身悉除烦恼臭秽习气。若施象马车乘辇舆船筏。愿与一切众生。皆得如来随心三昧。游止自在无所障碍。施桥梁时。愿与一切众生。得六度桥越生死河至涅槃岸。若施璎珞。愿与一切众生。得三十二相八十种好璎珞庄严。若于旷野沙碛之处。往来渴乏为日所曝。施以井池饮水沐浴。愿与一切众生离于流转生死旷野。三毒炎火渴爱之苦。复愿我身为法泉池。一切智水充满其中。随彼众生饮水沐浴。竭生死源得真解脱。施义堂屋令诸众生。离风雨怨贼恶兽怖惧身得安乐。愿与一切众生。悉得入于涅槃堂屋。离烦恼贼地狱寒热。生死风雨永无怖畏。若施毡褥细软敷具。愿与众生坐菩提座。自然觉悟得真平等。若施种种上妙衣服。愿与一切众生。得三乘法衣普覆一切苦恼众生。若施三宝师僧父母种种灯烛。愿与一切众生。得一切智眼。若施音乐。愿与一切众生得真天耳十方世界所有音声皆悉闻知。若于迥远无佛法处。建立僧坊及招提舍。置诸资具饮食汤药。愿与一切众生。置涅槃城安乐之处。永离流转生死之苦。若施汤药。愿与一切众生。施以法药除烦恼病。若施仆使。愿于一切众生。悉如阿难奉侍如来。若救囚系令得解脱。愿与众生。远离一切烦恼囚系。得真解脱住法王位。若施金银及无价宝。愿与一切众生。得百福相庄严其身。若施宝冠庄严之具。璎珞环钏耳珰珠鬘种种校饰。愿与一切众生。获八十种好庄严法身。若施阿兰若修道之处。愿与一切众生。得四圣种依止之所。若施伏藏愿与一切众生。得佛无上功德法财。若施七宝及转轮王位自在安乐。愿与一切众生。得大力用以妙法手。拔济众生出十恶业。以十善水洗令清净。以净戒香用涂其身。除断一切恶名臭气。以惭愧衣服而为覆盖。以佛功德而为璎珞。以忍辱为花鬘庄严其身。以静虑为床座安处不动。以菩提冠置于顶上。处法王位而受灌顶。慈氏当知如是施者。此即名为菩萨行于小施。
　　复次言大施者。菩萨摩诃萨于所爱敬贞顺妻妾。及以端正孝友男女。爱无双者以用布施。若我不舍此妻子者。云何得与一切众生为法父母。及能怜爱一切众生。悲愍救护如己爱子。能令离于生老病死。以是义故菩萨摩诃萨。一切宠爱珍惜之者悉皆布施。乃至成佛无上菩提。慈氏当知如是施者。名为菩萨行于大施。
　　复次第一义施者。菩萨摩诃萨以清净心。于自身手足皮肉骨髓。头目耳鼻乃至身命。以用布施心无吝惜。以此功德愿与一切众生。于当来世得佛金刚不坏之身。若施手足心无吝惜。愿与一切众生。于生死流转漂溺瀑河。无救护者。授正法手拔济令出置安乐地。若施耳鼻舌时。愿与一切众生于当来世。悉得诸佛清净五根。以是妙法庄严众生。若以血肉施诸众生。如是施时愿与一切众生。当得此身犹如大地。与诸有情作依止处。亦如大水能除垢秽。润泽枯涸百卉滋长。又如大火能除闇冥成就一切。复如大风能鼓一切。开发生长使得敷荣。若施眼时。愿与一切众生而得佛眼。若施头首及施宝冠。愿与一切众生得佛无上七觉宝冠。
　　复次慈氏菩萨摩诃萨。所有世间妙好之物。不生贪着常能惠施一切有情。所以者何以大悲心。等视众生犹如一子。愿与一切众生永息贫穷。于所求愿悉令满足。而于生死旷野之中。备七圣财得佛智宝。
　　复次慈氏云何菩萨摩诃萨。修行布施无诸过患。谓自手营作而行布施。非嫉妒他非畏恶名。非求恩德而行布施。为济贫乏茕独困苦而行布施。是名为施。若为名闻而作师长行于布施。如商贾人非真施也起大悲心不择怨亲财物多少。而行布施名真施也。
　　复次慈氏有二种田云何为二。一者悲田谓诸孤露贫穷困苦。二者敬田谓佛法僧父母师长。于悲田所不应轻贱言无福田。于敬田所不应求报。以大悲心无所分别。等施一切名真施也。又布施者勿起希求。而于财物不能舍离。或被官逼夺而行布施。或畏损失而行布施。于三宝所不得轻慢。应生尊重不自称说而行布施。若以重宝无所爱着。不生我慢亦不贡高。而行布施名真布施。若于敬田不生恭敬。将所厌物而施与之不名为施。或为家贫无妙好物。而有粗鄙耻不施之。以是因缘都不行施。善男子夫行施者。不应分别。随其所有来即与之。是即名为檀波罗蜜。菩萨摩诃萨。不应自恃持戒多闻禅定智慧而行布施。亦不轻慢他人。贪恚愚痴寡闻破戒。而行布施非净施也。菩萨摩诃萨所行布施。无不活畏无恶趣畏。随其多少而施与之。以广大心皆得无尽无量功德。是即名为檀波罗蜜。若为布施互相嫉妒令家眷属斗诤不和不名布施。若为布施讥毁乞人。汝今丁壮诸根具足。何不自作营理生业而求乞耶。如是施者不名布施。或施已追悔而作是言。我为愚痴枉费财物。如是施者不名为施。或希他赞叹或怖恶名。如是施者不名布施。或为恶愿而行布施不名布施。或择日而施。谓白月一日八日十四日十五日。黑月三日八日九日十三日十四日十五日。如是日施余日不施不名为施。或择时施。晨朝布施午时不施。日暮余时亦复如是。如此施者不名布施。或择人施。施与贫者不施富者。或贫富俱施不施病者。或与病者不施余类。或施此人不施彼人。如是施者不名布施。或选知识。颜貌端正而与好物。余施恶物不名为施。或见乞者俳优鼓乐善戏谈笑。而施与之余者不施。如是施者不名布施。夫布施者不求异报。轮王护世释梵诸天。刹帝利家及婆罗门长者居士。如是家生而为已身。自求解脱而行布施。亦不厌退生疲倦心。言我已施不应更施。如是等施但名布施。不得名为檀波罗蜜。
　　复次慈氏菩萨摩诃萨。不为如上非法布施。以正解脱回向发愿无上菩提。是真布施檀波罗蜜究竟清净。于阿耨多罗三藐三菩提得不退转。若能如是离诸过失行无相施。所得功德无量无边。广大如法界究竟若虚空。菩萨摩诃萨以如是心。若施一华若施一果乃至施水一滴。而于此经受持读诵。乃至一偈一句。令他听闻经一刹那。所得功德无量无边。若复有人从无量阿僧祇劫所行布施。以金银七宝及余种种上妙珍财。以用布施求转轮王释梵护世或求阿罗汉果独觉菩提及余作业。于无量无边阿僧祇劫。受持净戒所有功德。比前菩萨摩诃萨。无住相施所得功德。百分千分万分亿分俱胝分乃至邬波尼杀昙分不及其一。而此菩萨愿力所施。一滴之水投于大海。海水有尽滴水无尽。何以故众生无尽故菩萨愿力亦无有尽。虚空法界亦复如是。
　　复次菩萨摩诃萨。如是渐次勤行精进。得大神通升妙高山。或至大海获无价宝。还瞻部洲雨种种宝给施有情。或雨饮食衣服卧具救病医药。除断有情饥渴疾病贫穷困苦。以此功德愿施有情。尽未来际常无休息。广大如法界究竟若虚空。若但自利而行布施。如空片云风吹即散。岂能利益一切众生。
　　复次菩萨摩诃萨。如是布施同真际等法界。火不能烧水不能漂风不能吹。金刚坚宝不能碎坏。是故菩萨布施愿力。能令众生得大利益究竟安乐。亦令一切有情同此行愿。乃至无上正等菩提。誓不退转常行是行。乃至涅槃利益有情令得解脱。
　　复次慈氏如来在世一切有情。而以种种上妙衣服房舍卧具。饮食汤药酥灯油灯。瞻卜油灯种种花香。以奉供养尊重恭敬歌呗赞叹。于佛灭后取佛舍利。起窣堵波亦作如上。种种供养尊重赞叹。如是二事功德果报等无差别。由此义利令诸有情。发殷重心虔诚爱乐。以敬慕故发菩提心听闻正法如说修行。便能趣证阿罗汉果。辟支佛果及诸菩萨。成就十地圆满六度。乃至佛果无上正等菩提。即此有情复能劝喻。诸有情等同修胜行。乃至证得无上正等菩提。以是义故菩萨摩诃萨。修行布施波罗蜜多。乃至施水一滴所有利益。同真际等法界无有穷尽。若行施时。不能普为一切有情。回向无上正等菩提。设以宝聚如妙高山。而用布施利益甚少。犹如芥子易可穷尽。亦如片云风飘即灭。
　　复次慈氏菩萨摩诃萨。修习大乘布施行时。犹如伏藏随自身行。如如意树随有情意能满彼愿。菩萨摩诃萨应当更发二种胜心。一者所有资财库藏诸物知自性空。犹如阳焰梦想幻化。二者于诸有情起大悲心。若见贫穷起怜愍心。发是心已应正了知。于是财宝不应悭吝。手自行施愿与一切有情。同证无上正等菩提。如是之财真我所有。设畜财物终不为已。皆为饶益一切众生。悉皆成就檀波罗蜜。若我积聚种种财物不能自施。如是之物非是我有。用不自在同于裸形。如守藏人自无其分。无常贼来风刀解体。所爱财物妻妾持去别奉他人。彼人得已倍复悭惜。乃至命终亦复如是。展转悭吝终不能舍。如是等人暂时守护以是当知如是资财定非我物。王贼水火及与恶子悉皆有分。常惧侵夺思寄亲知。寝息不安恒忧散失。由悭不施招此忧危。
　　复次慈氏行此施已。水火怨贼不能侵夺。寝息安隐心无忧虑。若自手施回向发愿。彼诸有情方沾其分乃至佛果恒相随逐。心常安隐离诸忧怖。若悭吝者常怀忧恼。现在世中诸苦根本。于未来世当知亦然。
　　复次慈氏悭吝不施所畜财物。如把草炬逆风而行。草尽烧手当受痛苦。若速弃者则无诸苦。如是知已当观此财。犹如火炬亦如幻焰。应速舍之求真实果。若悭贪有情互相赞叹。汝有黠慧守护珍财。莫如愚人妄行惠施。如是之人谤无因果当堕地狱饿鬼畜生。设得为人常多贫贱。
　　复次能行施者国王大臣婆罗门居士之所称赞。所出言词人皆信受。悭吝之人不能惠施常怀忧恼。谓施无福当堕三涂。
　　复次能施之人一切敬爱。悭贪之辈众所憎嫌。能布施者如僧伽蓝。一切人天悉皆归向。悭贪之人如陷塳墓。一切贤圣皆悉远之。亦如涸池众鸟不集。如是二人处大众中。若赞于施闻之怡畅。若诃悭吝赧而愧之。
　　复次行布施者。诸天贤圣乐与同处。悭不施者饿鬼畜生自然会集。
　　复次行无相施住第一义得人法空。能利自他究竟圆满。
　　复次慈氏若有善男子善女人。自称菩萨修行大乘。应当决定正念思惟。布施功德无量无边。悭吝过失亦复无量。如是知已决定断除无有障碍。见乞者来颜色和悦言无讥毁。若闻乞声欢喜愍念。譬如孝子违离父母五十余年。忽闻还家不胜喜跃闻。乞者声亦复如是。迎至家中瞻睹如佛。发如是心此善知识今受我施。除我悭贪恶趣过失。无量利益庄严我身。无上菩提莹饰我体。如是乞士着弊垢衣。和颜软语愍我而来是我良友。所以者何。除我身中悭贪过恶。此之乞者是我郎主。我即奴仆应受教命。发是心已从座而起。手自捧持所施之物。右膝着地欢喜奉施。愿与一切众生利益安乐。回向无上正等菩提。复于乞者起利益心。如是之人即是能行。天如意树若无是者。如何得度生死旷野。不乏资粮达于人天涅槃彼岸。以是当知人天安乐无上解脱。皆因乞者而得成就。
　　复次慈氏若时乞者至菩萨所起大希望。菩萨是时家贫无物。应当软语慰谕彼人。无令嗔恨不生疑惑令悉有无。以是因缘欢喜而去。
　　复次菩萨摩诃萨行布施时。应当慈悲宽其心意。所有乞者任彼往来。随其所须皆不遮吝。
　　复次慈氏一切财物。无常败坏众苦之本。如身疮疣鸟持败肉。其悭吝者不自食用。功德不修复不与人。坚守财宝亦复如是。当知此人非行施者不名菩萨。于大乘法不发胜心。亦不能成不退转位。譬如大海不宿死尸。大乘海中不容悭者。菩萨所以修大乘行。为欲远离一切罪垢具修功德。于佛法中不生疑虑。于诸有情及诸财宝一切时中心无分别。常行惠施利乐群生。以如是行圆满布施波罗蜜多。速得成就阿耨多罗三藐三菩提。是则名为第三胜义檀波罗蜜多。
大乘理趣六波罗蜜多经卷第五
净戒波罗蜜多品第六
　　尔时佛薄伽梵。于大众中作师子吼。广说布施波罗蜜多已。时慈氏菩萨摩诃萨。合掌恭敬而白佛言。大圣世尊已说修大乘者兴大悲心。行布施波罗蜜多。以何方便而能圆满净戒波罗蜜多。何名净戒防何过失。云何护持而得清净。设护净戒现在未来有何果报。云何守护当证阿耨多罗三藐三菩提。唯愿世尊分别广说。利益安乐一切有情。尔时如来应供正遍知明行圆满善逝世间解无上士调御丈夫天人师佛世尊。赞慈氏菩萨摩诃萨言。善哉善哉汝于无量百千亿劫奉持净戒。普为利益安乐有情问如是义。汝今谛听善思念之。吾当为汝分别解说。若有善男子善女人修大乘者。若欲圆满净戒波罗蜜多。应当如是发广大心。普为怜愍一切众生。所谓不怖地狱不求生天。不为已身自求解脱护持禁戒。复作如是正念思惟。我于昔时已发誓愿。若见有情毁禁戒者。誓当劝令坚持净戒。以佛净戒而为璎珞庄严其身。若我不能护持戒者。云何以戒摄护有情。以是因缘劝令持戒。若不如是云何能置一切有情于阿耨多罗三藐三菩提。所以者何若诸凡夫自不清净。为毁戒者虽说正法劝他持戒。终不信从反被轻呵。若欲教他护持净戒。何不自护而毁犯耶。以是思之汝应持戒。汝若不持汝口虽说自耳不闻。如是种种被他讥毁。何能劝人守护净戒。以是当知先自检身。离诸放逸坚持净戒波罗蜜多。然后为人说正法要。有情闻已便能信受。既信受已护持佛戒。具足清白乃至得成阿耨多罗三藐三菩提。
　　复次慈氏若有众生发菩提心。普为一切五趣四生。乃至护持一禁戒者。亦得名为入佛净戒波罗蜜多。能得无上正等菩提。
　　复次慈氏菩萨摩诃萨修大乘者。见诸有情堕于恶趣。应当修习净戒波罗蜜多。拔济令出置于涅槃。然修行时有三大障。一者嗔恚二者悭贪三者染欲。其嗔恚者能退悲心。大悲心者一切菩提行之根本。以悲力故于梦寐中不生杀想。况[寤-吾+告]寤时断命食肉。其悭贪者不能舍施。于己财物常生悭惜。于他财宝恒起贪求。是故菩萨摩诃萨。见他财物如睹毒蛇不生贪着。其染欲者非清净行。应当远离五欲淤泥。然此贪欲诸苦根本。六波罗蜜之大障也。复能烧灭菩提之心。尔时薄伽梵而说颂言
。
　　女性妖媚幻惑人　　如怨诈亲不可近
　　贪欲迷荒坏清净　　如水瀑流摧石壁
　　女人之性多谄曲　　如水随流性不定
　　恒怀异志背其夫　　智者谛思应远离
　　譬如灵山白象王　　鼻有力能拔大树
　　及见母象心昏醉　　引入陷阱被调伏
　　如鹿食草饮清流　　复能远陟诸山谷
　　猎师能为诱鹿声　　彼鹿寻声来就死
　　如鱼沉潜深隐处　　游泳水中难可见
　　为求其食吞钩饵　　贪欲丧身亦复然
　　譬如黑蜂贪其香　　醉象污流发香气
　　贪嗅此香集象身　　象耳摇动扑皆死
　　如灯无风焰炽燃　　飞蛾为明竞投赴
　　由斯入火自焚烧　　贪爱亡躯亦如是
　　五尘遍触众生身　　一一害人如毒药
　　受者如是谛思惟　　众苦积聚非安乐
　　炎火炽然犹可触　　旋岚猛风或能系
　　嗔恚毒蛇易调伏　　女人之心难可禁
　　无热池中功德水　　流入大海不堪饮
　　八味皆失同碱苦　　亲近女人善法尽
　　佛告慈氏以是因缘。当知女人不应亲近。乃至梦中不应思想。况觉悟时而行欲事。
　　复次菩萨摩诃萨离三障已。应当修习十种净戒。云何为十。所谓身三净戒口四净戒意三净戒。言身三者离杀盗淫。云何不杀。若见有情被损害时应以悲心往救其命。或以资财赎令得脱。设不免者以身代之。何况自杀。不偷盗者。菩萨摩诃萨于他财物。乃至梦中不生盗想。况于[寤-吾+告]寤而起盗心。应于自财以清净心。无所吝惜常行惠施。亦劝他人离不与取。恒行布施波罗蜜多。离染欲者。菩萨摩诃萨应当远离五欲境界。亦为有情说欲过失。复令众生离欲邪行。赞说出家无量功德。令多众生舍家出家。拔济有情离贪爱狱。是则名为身三善也。言口四者。谓离虚诳离间粗恶及无义语。云何虚诳。谓不见言见见言不见。闻觉知等亦复如是于此虚诳皆舍离之。作真实语名离妄语。复次言离间者。于彼说此于此说彼令生乖诤。若能离此常和合语。是则名为远离间语。粗恶语者。谓出恶言令彼热恼。所不欲闻而令闻之。若能离此常以软语令彼适悦。是则名为离粗恶语言。无义语者以染欲心戏弄谈谑。乃至邪论皆无义利。若能离此为益有情实语时语。是则名为离无义语。菩萨如是若能离口四过。修习如来四种善语。常为有情说于妙语。令闻法者欢喜信受。如水清珠能清浊水。闻法信受亦复如是。
　　复次慈氏意不善业。亦有三种谓贪嗔痴。离贪嫉者。见他尊贵多饶财宝起嫉妒心。应正思惟作如是念。愿一切有情得大富贵无所乏少。是诸有情勤苦艰难今乃获得。云何于彼生嫉妒心。我于己财皆应奉彼。况彼自获我应随喜。云何乃反生嫉妒耶。以是因缘于彼有情。不应嫉妒但生随喜。若能如是除贪嫉者。是名菩萨持心净戒。复次离嗔害者。若菩萨摩诃萨被诸有情诸恶诬谤。无故打骂断截支节。菩萨于彼离嗔害心。作是思惟我已发愿。于诸有情不起嗔害。云何今日乃发是心。又我昔愿常以法药。蠲除有情嗔害之病。若于众生起嗔害者。自疾不能救何能救彼一切有情。复次若诸有情嗔菩萨时深自克责以我有过。福德鲜薄令他生嗔。我若无过彼必不嗔。
　　复次若菩萨摩诃萨。见二有情互相嗔恨结怨不舍。菩萨见已生悲愍心。此之有情不舍嗔恨。当堕地狱火烧其身受大苦恼。是我之咎。应持法药疗此嗔病。我昔誓愿愿与一切众生除嗔恚病。云何今日不为断除此等众生。常为恚魔之所执缚不自觉知。以大猛火之所焚烧既被魔执。设持利刀来杀害我。我知魔鬼不应生嗔。当于是人生大悲愍。复次离邪见者。一切众生皆有邪见极为深厚。菩萨大悲以正见炬。作大照明令见三宝又于佛法众僧所有功德深生信乐。一切外道一切众魔作障碍者。不能破坏正见之心。于大乘行无能退屈。
　　复次慈氏。菩萨摩诃萨行大乘者。欲令众生离不善行。先当自身远离十恶修行十善。何以故若诸菩萨自行十善。所有言教人皆信受。若自不行而教人者。譬如有人为水漂溺。语岸上人我能救汝。无有是处。造十恶者亦复如是。自被十恶瀑流所漂。语诸众生我当度汝亦无是处。菩萨如是于十善戒具足修习复教他人如是展转。名为修习净戒波罗蜜多。时慈氏菩萨摩诃萨复白佛言。世尊如是有情。除断十恶修十善者。当获何果。尔时佛薄伽梵赞慈氏菩萨摩诃萨言。善哉善哉善男子。汝今谛听善思念之。吾当为汝次第解说。此十善业一一皆感四种果报。云何为四。一现在安乐。二烦恼怨贼势力羸劣。三于当来世常得尊贵无所乏少。四精勤修习当得无上正等菩提。离杀四者。一者菩萨摩诃萨。于一切众生不起害心。能施无畏亦不恐怖。以无怖故一切众生。亲近供养尊重赞叹。菩萨于彼生怜愍心。由慈心故过去所有。一切怨恨自然心息。二者嗔恚害心悉皆羸劣。以慈甘露用涂其心。而能蠲除嗔等热恼。睡眠安隐恒无恶梦。以慈心故药叉诸鬼。食血肉者舍离害心。及诸恶兽常相守护。三者于未来世获三种果。一者寿命长远常无中夭。二者所生之处常无病苦。三者大富饶财恒得自在。四者以不杀故得佛法分。于五趣中所生之处。于世自在随意能住。乃至坐于菩提树下。诸魔鬼神不能为障成等正觉。无量圣众之所围绕。慈氏此即离杀四种果报。复次离不与取亦四果报。一者于现生中得离贪嫉身心安乐。二者以离贪嫉。一切众生之所信向。委寄任用无复疑惑。与诸有情而作伏藏。三者于未来世得大富饶豪贵自在。所有珍财王贼水火无能侵夺。四者能与殑伽沙等一切诸佛主功德藏。所谓十八不共法等清净法财。二乘之人耳尚不闻何况得见。慈氏当知此即名为离偷盗业四种果报。复次离欲邪行亦四种报。一者于现生中一切人天之所称赞。亦无疑阻人所敬重远离恶名。二者六根调善令染欲火势力微劣。三者于未来世所生之处。父母宗亲妻子眷属。孝友贞顺纯一无杂。离于女人所有过失。令诸众生无复爱染。四者为离邪行而得马王阴藏之相。乃至成就阿耨多罗三藐三菩提。慈氏当知此即名为离于邪行。四种果报。复次离虚诳语亦四种报。一者于现在世常行实语离虚诳语。诸天怜念常共守护。二者既无虚诳一切众生信受其语。若说法时人皆谛受无劳功力自然信行。设复有人自虽虚诳憎诳语人。见实语者心亦欢喜。以自妄语不信他实。若知真实深生敬重。当知实语为大利益。断妄语者一切恶业不复造作。何以故以他问时如实答故。若在闲静不起妄念。何以故若人问我汝闲居时生妄念不。若言无者是虚诳语。若言有者羞愧他人。以是因缘能令妄心渐渐微薄。三者所生之处口中常出青莲花香苏曼那香。一切有情之所爱敬。自实语者不疑他人有虚诳语。亦令他人信己实语。能令众生永断疑网。四者所出言词人皆信受。能令众生闻法欢喜。乃至当得无上菩提。慈氏当知此即离虚诳语四种果报。复次不离间语亦四种报。一者现在世中能令自他和合无诤所在安乐。二者以和合故众人爱敬。过去所有离间语罪悉得销灭。于三恶趣心无忧惧。三者于未来世得五种果。一者能获金刚不坏之身。世间刀杖无能损坏。二者于所生处得善眷属。无诸乖诤不相舍离。三者于所生处设不遭遇善友知识为说法者。自然觉悟无二法门。于佛法僧深生信向无有退转。四者令诸有情一心一事欢喜相向。速能证得慈三摩地。五者而能劝发一切有情修习大乘令不退转。四者远离间语常和合语。得善眷属随顺调伏。乃至涅槃不相舍离。慈氏当知此即名为离两舌语四种果报。复次离粗恶语亦四种报。一者现在世中离粗染垢心常清净。若于尘境妄起贪欲嗔恚风尘集诸藏识。菩萨摩诃萨兴大悲云。降慈心雨灭妄贪欲。止恚风尘令得清净。二者软语之人一切爱乐赞叹随顺。令粗恶者渐令调伏。六根清净三业无染。三者以清净故。于当来世所生之处。永离三涂常生善处。四者渐次能得无上菩提具梵音声。说法之时随其类音各解其义。而生念言。今薄伽梵为我说法不为余人。所说妙法皆契我心。除我身心烦恼习气。慈氏当知此即名为离粗恶语四种果报。复次离无义语亦四种报。一者现在世中智人赞叹。心无卒暴而得安乐。二者所出言教人皆信受粗恶微薄。三者于未来世所生之处。恒闻种种如意音声。四者渐次能得无上菩提获无碍辩。设彼三千大千世界。所有一切天龙人非人等。来诣佛所同于一时。各各别问自所疑事。时薄伽梵于一刹那。以一言音悉能詶对。皆契本心断除疑网。慈氏当知此即名为离无义语四种果报。复次离贪嫉者亦四种报。一者现在世中见他富贵不生贪嫉。作是思惟彼人富贵皆宿福生。以我贪嫉岂能侵夺。以是因缘应永断除悭贪嫉妒。若不除断常受贫穷无复威力。以是义故菩萨观之除其贪嫉。于他富贵生随喜心。不舍毫厘获大功德。二者一切爱敬身心安乐无复忧恼。威德自在能净心中。贪欲云翳犹如夜月众星围绕。贪嫉之心由斯微薄。三者所生之处常得端严。六根圆满财宝丰足。众人爱敬常行惠施。无碍辩才处众无畏。四者乃至证得无上菩提。众圣围绕功德最上。一切众生同受教命。慈氏当知此即名为离贪嫉者四种果报。复次离嗔恚者亦四种报。一者于现在世六根聪利。仪容可观人所亲附。嗔恚之人犹如枯树心中火然。所有枝叶悉皆干尽。众生亦尔被嗔恚火熏习五根。仪相枯槁人所恶见。二者心无嗔恚一切恼害。打骂诃责尽皆不起。譬如有人持迦噜罗咒。一切诸毒无能害之。以无恚怒增长慈心。以慈真言令三十六俱胝天魔鬼神悉皆摧伏。奉慈真言无所损害。三者于未来世以慈心梯。上生梵天一劫安乐。令诸众生断恶修善。四者渐次能得无上菩提。具足庄严三十二相八十种好炽然炳着。无量功德蕴集其身。慈氏当知此即名为离嗔恚人四种果报。复次离邪见者亦四种报。一者若离邪见修行正见。于现世中离恶知识。亲近善友闻法信受。未生不善令永不生。已生不善令尽除断。未生善法修习令生。已生善法修令增长。此正见者一切善法之根本也。二者能闭不善行门。于大众中名称普闻心无疑悔。三者于未来世所生之处遇善知识。得善伴侣顺于正见。归佛法僧更无异向。于菩萨行无退转心。除灭罪愆增长福聚。有漏无漏生死涅槃。过患利益能善分别。了达诸法无我我所无有执着住法性空。正见力能究竟清净。四者所有三乘胜妙功德人不能测。正见之力皆悉圆满。能为众生作归依处。度脱有情出生死苦。悉皆安置无上大乘。乃至处于法王之位。慈氏当知此即名为离邪见人四种果报。
　　复次菩萨摩诃萨非唯护持十善净戒功德无尽。乃至受持微细禁戒。清净功德亦无有尽。何以故凡夫众生受持禁戒。取相果报一切有尽。外道诸仙所有禁戒失通亦尽人间十善舍十善时戒亦随失。欲界诸天寿尽戒失。色界诸天四静虑中。无色界天三摩钵底。舍生失定戒亦随尽。二乘无学入涅槃时戒亦随尽。若菩萨摩诃萨所受禁戒六十五种。随一一戒究竟清净功德无尽。云何名为六十五种。谓不害众生。不行偷盗。不侵他妻。不诳惑他。不两舌语。忍粗恶言。不作绮语。不生贪嫉见他安乐生欢喜心。不起嗔恚恶言骂辱悉能忍受。不起邪见尊重如来不师外道。复次归信佛戒心无疑浊故。归信法戒离欲真实故。归信僧戒和合最胜故。尊重父戒生我身故。尊重母戒养育我故。尊重和尚戒生我法身故。尊重阿阇梨戒教我轨则故。尊重大弟子戒成我法身故。一心戒轻重无差故。无破戒于重不犯故。不缺戒于轻不毁故。不习三乘戒不求声闻果故。不习二乘戒不求独觉果故。离恶生处戒不生邪见外道家故。增长白法戒。以净戒力随愿生故。富贵相戒智者不嫌故。端严戒其心不乱故。无毁呰戒于一切处不被讥诃故。善护五根戒勤不放逸故。名称戒善解诸法故。少欲戒无所希求故。端直戒众善随心故。如说修行戒不违教命故。大慈戒救度一切众生故。大悲戒拔一切众生苦故。大喜戒庆彼得乐故。大舍戒离憎爱故。知己过戒省察自心故。不见他过戒护彼意故。布施戒救贫乏故。摄持戒摄一切善法故。忍辱戒不害众生故。精进戒勇猛不退故。禅定戒定支增长故。智慧戒闻法无厌故。多闻戒求法无倦故。近善知识戒修集觉分故。离恶知识戒避险恶道故。不惜身分戒刹那无常故。不惜寿命戒如救头然故。不追悔戒性本清净故。不虚假戒无变动故。无热恼戒内外清凉故。无人我戒心谦下故。不掉举戒性安静故。不谄曲戒常质直故。知众生心戒善识物机故。调伏心戒不浊乱故寂静戒离諠杂故。右绕戒顺理行故。救拔众生戒行四摄法故。护正法戒守护法财故。圆满诸愿戒弘誓清净故。如来戒随顺如相故。佛三昧戒圆满一切佛法故。慈氏当知此即菩萨摩诃萨六十五种清净戒身。
　　佛告慈氏若诸菩萨持一一戒。能得如是无量功德。乃至舍所爱命不得缺犯佛之禁戒。应持此戒如护眼睛。守慎此戒如护贤瓶。不以五欲利斧而斩坏故。护微小戒如五逆罪。轻重等护心若金刚。不得起于贡高我慢。虽持此戒清净如是。比于无始所造恶业。如大千界所有微尘。此持戒善比彼恶业如一微尘。既知如是云何持戒而生我慢。
　　复次慈氏菩萨。见诸众生毁破禁戒不生轻慢。而于自身更增持护。复作是念我昔誓愿。令诸众生坚住净戒。虽诸众生难可化度。我当勤加精进。以净戒船度破戒者。出生死海到涅槃岸。复次慈氏若诸众生有此身者。须四种物云何为四。一者饮食二者衣服。三者房舍四者医药。菩萨摩诃萨于此四事如法营求。不以非法不自矜高多求无厌。应当少欲知足支身。譬如有人身患疮苦求善良医。以药涂附用衣裹之。处深密室卧软敷具。但为治疮非爱身故。菩萨如是以八苦身。虽求良药涂以饮食。假以衣服处于房舍。不乐此身色力寿命。为修胜法安乐众生。除断生死烦恼痈疮。菩萨如是处大众中常省己过不毁他人。远离名誉。若有赞叹之者。皆自思之如是名闻我皆无分。我今自测多诸[億-音+(夫　　夫)]犯。功德法中我无少分。众生妄见言我有之。菩萨以大悲心而为依止。以净戒波罗蜜多而为伴侣。复次慈氏有是净戒非波罗蜜多取相持戒。不为最胜之所摄受。但名净戒非波罗蜜多。何以故但获三界有漏果报。寿尽无故。若普为一切众生护持禁戒。观第一义空无我人相。而为有情护持禁戒。是则名为净戒波罗蜜多。能令众生速得无上正等菩提。又此净戒波罗蜜多。与诸有情而为示导。复与一切无信有情生净信故。能与有情作伏藏故。复与一切有情。作无价宝珠璎珞严身故。复与一切有情作上妙涂香故。复与一切有情作大名闻故。又此净戒波罗蜜多。能与在家出家一切有情。若老若少平等端严故。不起我慢增上慢。离诸过患威仪清净无诸怖畏。能得阿耨多罗三藐三菩提最胜法王。云何能知戒为第一。若有众生能持净戒。虽处卑贱而非族姓豪贵尊严。亦非自力能益他人。以是净戒波罗蜜多能令一切天龙药叉人非人等。国王大臣刹帝利婆罗门长者居士。悉皆归敬礼拜供养尊重赞叹。厮下之人受持佛戒。尚得如是恭敬尊重。况余尊贵之人护持禁戒。成就圆满净戒波罗蜜多。当知护净戒者。行住坐卧及经行处其地吉祥。一切人天应取其土顶戴供养。以是当知持净戒者。于诸众中而为第一最高最上。是则名为净戒波罗蜜多究竟圆满。
大乘理趣六波罗蜜多经卷第六
安忍波罗蜜多品第七
　　尔时佛薄伽梵。显说如是净戒波罗蜜多已。时慈氏菩萨即从座起。偏袒右肩右膝着地。顶礼佛足而白佛言。世尊菩萨修行安忍波罗蜜多。云何进求而得圆满。然此安忍复有几种。若修行者功用如何。唯愿开示我等乐闻。
　　尔时佛薄伽梵。赞慈氏菩萨摩诃萨言。善哉善哉。汝今为欲利益安乐一切众生。能问如是甚深义趣。汝今谛听善思念之。吾今为汝分别解说。善男子当知生死涅槃。悉皆平等以无分别。是名安忍波罗蜜多。复次若有愚下狂乱众生。来骂辱者安忍受之。譬如醉象难可禁制。应以铁钩而调伏之。嗔心醉象亦复如是。以忍辱钩而制御之。令其调伏名为安忍波罗蜜多。复次若诸有情。为彼三十六俱胝天魔鬼神药叉罗刹。而来侵害菩萨。唯将安忍波罗蜜多能破彼军。乃至八万四千烦恼怨贼欲摧伏者。亦以安忍而除灭之。非唯如是天魔大军烦恼怨贼。乃至极下微小怨贼。亦以安忍而调伏之。是名安忍波罗蜜多。复次譬如王子善习王法。父王崩已次绍王位。当以正法颁告四方。率土之内悉皆奉行五种正法。云何为五。一不断生命二不行盗窃三离欲邪行四不虚诳语五不分外赋税财物。若王境内有犯杀者。其王便获第六分罪。偷盗邪行及以妄语亦复如是。何以故若法非法王为根本。于罪于福第六一分皆属于王。菩萨摩诃萨亦复如是。心为国土大悲为王。以五忍法宣布境内。所谓打骂忿恚戏弄。如是五法皆安忍之。若违犯者获大重罪。复次慈氏譬如农夫欲种植时。为引水故先理沟渠。兴功之次中遇山石。穿掘无由于斯便止。菩萨摩诃萨则不如是。于生死流转大旷野中。欲穿智渠引甘露水。既修习次遇嗔恚石无方除遣。唯有安忍审谛观察而穿破之。复次一切国王大臣长者居士。恒以璎珞而为庄严。诸佛法王大菩萨等。常以安忍璎珞而自严身。若遇众生非理欺负。大悲安忍而救护之。又此安忍与苾刍苾刍尼而为师。范。以信进念定慧而为树林。以净戒为枝叶。于此林内嗔火欻起。焚戒枝叶无由扑灭。以安忍雨而得灭除。现在未来一切苦难永无忧患。无安忍者于现世中。行住坐卧无有安乐。于未来世岂有乐耶。菩萨摩诃萨以安忍力而为甲胄。彼造罪人为旃荼罗。以嗔恚手执妄想弓。放粗语箭射安忍甲。而彼弓箭自然摧折。安忍甲胄一无损坏。其碎弓箭变为莲花。当知菩萨如是修行。是则名为安忍波罗蜜多。复次譬如世间阿伽陀药。能除自他一切毒病。菩萨亦尔忍伽陀药。能治自他一切嗔恚烦恼毒病。是名安忍波罗蜜多。譬如世间明月宝珠商主持行度大旷野。砂碛之中绝无水处。于夜月中持珠向月。以器承之水即随出。商主饮之得度旷野。菩萨亦尔持此安忍明月宝珠。度于生死旷野碛中。绝无智水烦恼之处。于佛智月持忍辱珠。承佛法水菩萨饮之。出于生死至涅槃岸。复次慈氏譬如大地。一切草木依之得生。一切有情依之而住。安忍亦尔一切菩萨摩诃萨。于十地中修习六种波罗蜜多。依之生长由斯而住。复次如有梯蹬极为高大。众生登陟直至梵天。安忍之梯高大亦尔。菩萨登陟至天中天。复次如巧画师画种种像庄彩成就。安忍画师亦复如是。庄严功德圆满成就。复次譬如虚空起大密云。降注洪雨瀑水泛涨。漂荡一切草木花果。入殑伽河转至大海。菩萨亦尔心如虚空。能起一切大悲密云。降大法雨安忍瀑流。漂荡一切嗔恚草木愚痴华果。流入智河转至涅槃清净大海。复次菩萨虽见生死流转诸苦。以安忍力代为受之。经无量劫不辞厌倦。亦无弃舍而取涅槃。复次菩萨摩诃萨以安忍力。能舍一切头目髓脑身肉手足。及与身命心无吝惜。凡夫无智闻之惊怖。身毛皆竖何能舍之。菩萨如是以安忍力。所生之处容貌端正。一切众生之所乐见。于大会中常为诸佛之所称叹。
　　复次菩萨摩诃萨。安住忍力坚固不动。如妙高山旋岚猛风所不能动。忍妙高山亦复如是。嗔恚猛风所不能动。复次一切外道因恶知识。生邪见心修诸苦行。裸形自饿五热炙身投岩赴火。谓得生天不信正法。菩萨见已起大悲心。示同苦行倍过于彼。是诸外道尊敬菩萨以为师范。然后导之示以正法。今彼邪徒住于正见。复有外道而作是言。此身有我住在心中。如大母指而无障碍亦无形相。唯天眼者方得见之。而此眼根为我侍者。眼既得已寻报我知。耳鼻舌身意亦如是。以此因缘若有众生毁骂我者。人能杀之得生天上。忍受骂者死堕三涂。譬如多人同事一将。若毁我将众共杀之。若不杀者众人有罪。菩萨以安忍力。愍彼邪见皆忍受之。以种种方便除彼邪见。譬如时雨随彼草木。而能滋润增长成实。菩萨安忍亦复如是。尔时薄伽梵而说颂言
。
　　如天欲雨蚁出穴　　聚土为封作穴居
　　父母不净集成身　　妄识于中执为我
　　相续色力恃豪强　　智者谛观如幻焰
　　一念之顷作微尘　　如象蹈封皆散坏
　　眴息刹那速生灭　　行住坐卧皆为苦
　　若了色身苦无常　　智人于此何贪着
　　诸天梵住苦行者　　毒蛇视触无能害
　　设有中伤咒药解　　无常毒螫谁为救
　　善法易修悉弃舍　　欲乐败类苦贪求
　　智者观之无所成　　犹如垢衣郁金染
　　菩萨摩诃萨应为外道说无我法。汝所执我为在内耶为在外耶。前际来耶后际去耶。汝言有者汝命终时应不能救。既不能救明知无我。譬如忠臣一心奉主。若在危难主必救之。今既不能定知无我。若有我者应得自在。云何乃被无常坏耶。而诸众生被无常鬼众苦所逼。肢节分离奄然而逝。若有我者应得免之。既不免离故知无我。以是因缘汝诸外道。从无始来奉事于我。造诸恶业受苦无穷。当知此我无少恩分。汝久事他舍汝而去。遂将汝身付诸恶兽豺狼虎豹而为啖食。然我弃汝别觅余身。从无始来捐弃汝等。若计其数无量无边。现在未来亦复如是。复次汝若谓心即是神。我身为僮仆。当知此身即是我所。从无始来受身无量莫知其数。如是诸身为一我耶为多我耶。若我多者即是无常。以无常故我义不成。若我是一即应常住。恒守一身不应移去。以不住故一亦不成。由此因缘汝应思察。多我一我义并不成。以是当知心非是我。复当观察身非我所亦非僮仆。身若属我行住坐卧。生老病死须我处分。我未教敕相次而来明不属我。若属我者生应常生不应老死。行住坐卧亦复如是。改易非常定非我所。以此定知无我我所。复次当知所执我者汝之大怨。何以故汝于前世积集善根。五欲果报今世受尽。现在造作种种恶业。以业力故付与狱卒。若有我者何不相救。菩萨摩诃萨以安忍力于我我所恶鬼之中。救拔有情置正见处离。我我所见一切法本性空寂。是名菩萨修习安忍波罗蜜多。复次慈氏犹如有人。为护子故造作咒术。令诸恶鬼不得侵害。菩萨亦尔用安忍咒护诸众生。嗔等怨贼无能损害。复次慈氏譬如有人为刺刺脚欲以诸皮遍覆大地。于上游行免有忧患。智者问曰汝所求皮欲作何事。此人具报如上因缘。智者诃云咄哉愚人不应如是。但以少皮用充革屣。足得行李不被损伤。何用多皮覆于大地。凡夫众生亦复如是。遍造怨害。持刀欲杀大地怨家。菩萨见之深生悲愍。但以安忍而为革屣护汝身心。何有众怨持刀遍害。是则名为安忍波罗蜜多。譬如有人以毒恶言种种毁骂。菩萨闻之不应卒暴而起嗔心。当观察之如是骂者为是谁耶。受毁骂者复是谁耶。彼此二身各十二处。眼处见色耳处闻声。鼻处嗅香舌处尝味。身处觉触意处知法。而是眼处实非是我。若非我者自他眼处谁过失耶。若有过者应须治罚。如是观察俱无过失。既无过失谁受谁骂而嗔恚耶。如是观察乃至法处亦复如是。十二处外更无一物。骂者受者二俱是空。以此思惟嗔心顿息。若闻粗语应谛观察。如是语言何者是粗。粗语二字生不同时。粗时非语语时非粗。刹那生灭各不相待。二字尚无况多毁骂。以是观察百千劫中。作是粗言不成骂辱。又复观察能骂之人及所骂法。二俱无常刹那不住何有嗔耶。以是当知过去已灭未来未至现在不住。骂法既空我身亦尔。同彼无常生灭不住。以不住故一切皆空。作是观时无量怨贼一时消灭。若离此观取相分别。但名安忍不得名为波罗蜜多。五蕴无我乃至十八界等。悉亦无我如幻如化。毁赞平等本性空寂亦复如是。
　　复次慈氏。菩萨摩诃萨见毁骂者当生怜愍。如是之人嗔魔所持烦恼所覆作是毁骂。我今为欲辟除此魔。应善修学忍陀罗尼不生嗔恨。无令嗔恚及余烦恼损害众生。我若嗔者鬼魅我身。由此因缘于彼骂者。生大悲愍而安忍之。虽能如是但名安忍。若离分别是则名曰波罗蜜多。
　　复次慈氏。菩萨摩诃萨行安忍时。若见有人执持利刀断其手足。当于是人生欣慰心善知识想。犹如有人施已欢悦。我于今者得大福报。于彼受者常怀恩德。傍人见之皆生随喜。菩萨亦尔见割截者生大庆慰。除我罪业施我法财。由为我故。受恶名称失于人天解脱之乐受三涂苦。以是因缘为我善友作我良伴。成我安忍波罗蜜多。我于彼人应生敬重。乃至菩提不忘恩德。况反生嗔。若起嗔恚是负恩德。由是缘故倍生敬心作善师想。虽能如是难忍能忍。由于自他未亡分别。但名安忍不得名为波罗蜜多。
　　复次菩萨住闲寂处。而有人来谤菩萨言。汝不与取作淫欲行打骂治罚。菩萨摩诃萨而安忍之作是思惟。非他过失是我宿世。曾谤于他打骂治罚。以我余殃招彼治责。彼因害我当堕恶趣。应于是人生大悲愍。复自思惟我今此心极为姧诈。畏堕地狱生安忍心。又欲自成忍波罗蜜。令割截者当堕三涂。如是思惟深生惭愧。菩萨是时见已过已。于割截者生愧恶心。善知识想深生尊重。但名安忍非波罗蜜多。何以故由于自他有分别故。
　　复次菩萨了嗔恚法诸苦所因。知行安忍万行根本。以是因缘而行安忍。但名安忍非波罗蜜多。何以故由于善恶生分别故。
　　复次菩萨观五蕴身五种过失。众苦所集刹那无常。五种不净三十六物。无我我所一切皆空。外道邪见执身安乐。常住无变是清净法有我我所。菩萨谛观此五种法。一切有情亦复如是。既知是已。闻骂不嗔赞誉不喜。但名安忍非波罗蜜多。
　　复次慈氏略说菩萨安忍三十二种。所谓无贪是安忍不害是安忍。无热恼是安忍无嗔是安忍。无恨是安忍无忿是安忍。无诤论是安忍不染欲境是安忍。能护自他是安忍顺菩提心是安忍。无分别心是安忍不着生死是安忍。顺业果是安忍身清净是安忍。口意清净是安忍坚固不退是安忍。言说自在是安忍无遍计是安忍。自觉圣智是安忍将护彼意是安忍。修四梵行不随禅生是安忍于人天乐得自在是安忍。相好圆满是安忍梵音深妙是安忍。灭除诸恶是安忍远离悭垢是安忍。除断嫉妒是安忍舍诸怨贼是安忍。近菩提分是安忍离诸不善是安忍。乐处寂静是安忍获诸佛法是安忍。慈氏如是三十二种安忍波罗蜜多。菩萨修行能得无生法忍。速成阿耨多罗三藐三菩提。
　　复次慈氏云何名为安忍波罗蜜多。若人恶骂当观此声犹如谷响。若被打时当观此身犹如镜像。若被嗔时当观此心犹如幻化。若见忿怒当观此心性无諠动。若得利养当观此心自性调伏不生欢喜。若失利养当观此心善妙寂静不生嗔恚。若遭毁谤当观此身犹如虚空不应加报。若遇赞誉当观自身性无我慢而不高举。若得称叹当观心性本来空寂不生忻慰。若被讥嫌当观本心性离怖畏不生忧戚。若遇苦时当观法性本无逼迫不见苦相。若受乐时当观实性常住不变无苦乐相。菩萨摩诃萨住安忍时。如是八风不能动转。何以故以菩提心住真实相。离于彼我见法身故。复次有不安事皆忍受之。为欲降伏诸魔怨故。当行一切难行苦行。为调外道诸邪见故。慈氏当知我今略说安忍波罗蜜多。
　　复次慈氏若观无常离彼我相。心得安忍非真实忍。若观诸法善不善相。心得安忍非真实忍。若复谛观十二处忍。于诸根尘离恚骂相。而得安忍非真实忍。若观恚骂以为颠倒忍为真正。辩邪正忍。非真实忍。复次见忍有理恚骂无理。此取相忍非真实忍。
　　复次住八正忍离八邪忍。道非道忍非真实忍。复次不观诸法无常无我不净苦忍。唯观诸法常乐我净无生法忍。此相违忍非真实忍。复次于空法忍诸见不忍。无相法忍有相不忍。无愿法忍有愿不忍。无行法忍有行不忍。无烦恼法忍有烦恼不忍。诸善法忍非善不忍。出世法忍世间不忍。无过法忍有过不忍。无漏法忍有漏不忍。涅槃法忍生死不忍。如是诸忍是对治忍非究竟忍。
　　尔时慈氏菩萨摩诃萨。白佛言世尊如是忍者既非究竟。云何名曰究竟忍耶。唯愿如来分别解说。尔时薄伽梵告慈氏菩萨摩诃萨言。善男子真实忍者。以正智慧了一切法本性皆空。即此空性与一切法本性无二故。一切法性空性正智本性清净。无二无二分无别无断故。以是当知世间法即是空。空即是世间法。二法本性不相离故。如是忍者名究竟忍。复次以正智慧了一切法性即无相性。无相性即一切法。本性无二故。一切法性本无相性正智本性清净。无二无二分无别无断故。以是当知一切法即无相。无相即一切法。二法本性不相离故。如是忍者名为究竟忍。
　　复次以正智慧了一切法性即无愿性。无愿性即一切法性。本性无二故。无愿性一切法性正智本性清净。无二无二分无别无断故。是以当知一切法即无愿。无愿即一切法。二法本性不相离故。如是忍者名究竟忍。
　　复次以正智慧了一切行性即无行性。此无行性与一切行性。本性无二故。一切行性无行性正智本性清净。无二无二分无别无断故。乃至如是忍者是究竟忍。复次以正智慧了烦恼性即无烦恼性。无烦恼性则烦恼性。本性无二故。烦恼性无烦恼性正智本性清净。无二无二分无别无断故。乃至如是忍者是究竟忍。
　　复次以正智慧了一切善性即不善性。不善性即一切善性。本性无二故。善性不善性正智本性清净。无二无二分无别无断故。乃至如是忍者是究竟忍。
　　复次以正智慧了出世法性即世间法性。世间法性即出世间法性。本性无二故。出世法性世间法性正智本性清净。无二无二分无别无断故。乃至如是忍者是究竟忍。复次以正智慧了无过失性即过失性。过失性即无过失性。本性无二故。无过失性过失性正智本性清净。无二无二分无别无断故。乃至如是忍者是究竟忍。
　　复次以正智慧了无漏法性即有漏法性。有漏法性即无漏法性。本性无二故。无漏法性有漏法性正智本性清净。无二无二分无别无断故。乃至如是忍者是究竟忍。复次以正智慧了涅槃性即生死性。生死性即涅槃性。本性无二故涅槃性生死性正智本性清净无二无二分无别无断故乃至如是忍者是究竟忍佛告慈氏如是真实究竟安忍。于一切法非自非他非有非无。非生非不生非灭非不灭。获此忍者名真究竟无生法忍。是名安忍波罗蜜多。佛说此安忍波罗蜜多时。慈氏菩萨而为上首。与无量诸大菩萨摩诃萨众及此大会。异口同音赞薄伽梵言。善哉善哉希有善逝甚奇世尊。即以无量珍妙供具而供养之。所谓种种妙香瞻卜。花香烧香涂香末香。种种花鬘衣服缯彩幢幡宝盖。掷虚空中以为供养。种种音乐而为娱乐。种种歌颂赞叹如来。是诸众生闻佛说此安忍波罗蜜多。不惊不惧不怖不畏。悉得如来真实法忍。所散香花种种供养。在虚空中遍满三千大千世界。
　　尔时薄伽梵告慈氏菩萨摩诃萨言。善男子汝应安置如是种种花香衣服乃至幡盖。时慈氏菩萨摩诃萨。白佛言世尊。我已安置如是香花种种衣服。各各置在诸菩萨等天龙众会。本身之中而为处所。尔时慈氏菩萨说是语已。即入一切色身三昧。入是定已所有三千大千世界。遍满虚空种种花香。衣服缯彩乃至幡盖。以定力故悉入慈氏脐轮之中不相障碍。而诸供具亦不减小。菩萨之身亦不广大。
　　尔时无尽藏菩萨摩诃萨。问慈氏菩萨摩诃萨言。善男子此三昧名字何等。住此定中能令如是诸供养具悉入脐中。汝身不增众物不减。慈氏菩萨言。善男子此三昧名普入一切色身三昧。无尽藏菩萨复言。大士此三昧神变境界其事云何。慈氏菩萨言。仁者三千大千世界。一切所有入我脐轮。我身不增彼像不减。何以故法性如是。尔时会中或有菩萨天龙鬼神人非人等窃作是念。我等欲见是三昧境界神变不知云何。尔时薄伽梵。知诸菩萨天龙大众心之所念。告慈氏菩萨摩诃萨言。善男子汝当现此三昧神变令众同知。时慈氏菩萨久已修习如是三昧。善得纯熟无诸障碍。令诸菩萨他方大众。及在此会诸苾刍僧及佛世尊。一切悉入慈氏身中。而诸有情亦无惊怖。得未曾有身心安乐。譬如东方过无量阿僧企耶世界。有世界名宝璎珞庄严。而彼众生所受用物。皆以种种珍宝而为庄严受诸快乐。而此身中天人大众所受快乐。如彼世界等无有异。此诸大会皆悉了知在慈氏身都无障碍。
　　尔时慈氏菩萨还摄神力。时诸大众及佛世尊。各复本座俨然而住。是诸大众一切有情。都不觉知有往来相。
　　尔时无尽藏菩萨白慈氏菩萨言。希有大士此三摩地神变之事。得未曾有昔所未见。慈氏菩萨言仁者。非但此会一切大众入我身中。设以三千大千世界诸妙高山。及十宝山大铁围山大海江河日月星辰天宫龙宫诸尊神宫。五趣四生人非人等。悉内身中亦无妨碍。我身不增彼亦无减。是诸众生亦不觉知有往来相。法性如是况此会耶。时薄伽梵说此安忍波罗蜜多及现大神变时。会中有七十六那庾多人天。皆发阿耨多罗三藐三菩提心。三万二千菩萨皆得无生法忍。佛告慈氏若有善男子善女人。暂闻此安忍波罗蜜多名能生信心。是人决定不堕地狱鬼趣傍生。于阿耨多罗三藐三菩提永无退转。我今说是安忍波罗蜜多。究竟圆满利益安乐一切众生。
大乘理趣六波罗蜜多经卷第七
精进波罗蜜多品第八
　　尔时薄伽梵。说是安忍波罗蜜多已。时慈氏菩萨摩诃萨。即从座起偏袒右肩。右膝着地合掌恭敬。而白佛言大圣世尊已说安忍波罗蜜多。应当广说精进波罗蜜多。菩萨摩诃萨应云何住。云何降伏云何修行。云何圆满精进波罗蜜多。唯愿世尊分别广说。尔时薄伽梵。告慈氏菩萨摩诃萨言。善男子汝今谛听善思念之。吾当为汝分别解说。所谓修余五种波罗蜜多。皆精进力而能成就。精进波罗蜜多谓身口意。此三善业皆因精进方得发生。于三业中意业最胜。菩萨摩诃萨修习意业有二种心。一者精进二者退转。所谓发起菩提心是精进。止息菩提心是退转。云何发起。于诸有情起大悲故。云何止息住我空故。云何发起摄取一切众生故。云何止息舍一切众生故。云何发起于生死中无疲倦故。云何止息求出三界故。云何发起一切悉舍故。云何止息轻心不施故。云何发起坚持净戒故。云何止息毁犯禁戒故。云何发起善住安忍故。云何止息不修忍辱故。云何发起修集善根故。云何止息懈怠懒惰故。云何发起住禅定故。云何止息心散乱故。云何发起智慧相应故。云何止息无明相应故。云何发起多闻善说故。云何止息不闻正法故。云何发起积集智慧故。云何止息取相分别故。云何发起观蕴如幻故。云何止息于蕴生厌故。云何发起知处如梦故。云何止息永灭根境故。云何发起观界无生故。云何止息灭身灭智故。云何发起增长梵行故。云何止息舍实智慧故。云何发起五通自在故。云何止息厌离有漏故。云何发起正观念处故。云何止息不修念住故。云何发起正断相应故。云何止息不行正断故。云何发起神足自在故。云何止息神足不具故。云何发起勤习五根故。云何止息不增五根故。云何发起乐修五力故。云何止息不修五力故。云何发起圆满觉支故。云何止息不具七觉故。云何发起勤修正道故。云何止息不修八正故。云何发起修奢摩他故。云何止息不善修止故。云何发起正观缘生故。云何止息厌患缘生故。云何发起闻所未闻故。云何止息以有所闻故云何发起以戒严身故。云何止息厌患蕴身故。云何发起辩说无碍故。云何止息无学默然故。云何发起修习三解脱门故。云何止息不修三解脱门故。云何发起降伏魔怨故。云何止息乐着涅槃故。云何发起善修方便故。云何止息爱乐寂静故。云何发起进求不息故。云何止息所作已办故。云何发起了俗谛故。云何止息证灭谛故。
　　佛告慈氏。如是种种精进行法。皆精进力而能圆满无增无减。方能利益一切众生。所以者何。以能远离一切相故。皆由智力而能圆满精进波罗蜜多。云何菩萨摩诃萨修习事业。所谓修习大慈大悲不舍有为。证真无为不退不转。乃至无上正等菩提。慈氏当知此即菩萨摩诃萨。意业清净精进波罗蜜多。复次慈氏菩萨摩诃萨。有四种精进。云何为四。所谓未生不善能令不生。已起不善速令除灭。未生之善当令速生。已起之善能令增长。慈氏当知此即菩萨摩诃萨四种精进。若无此四云何圆满精进波罗蜜多。菩萨摩诃萨所起精进。乃至布施持戒安忍精进。难舍能舍难作能作。如是种种难事。精勤勇猛心无懈倦。所修胜行一切诸天。释梵护世所不能作。何以故菩萨摩诃萨广度众生。出生死海而无度相。皆精进力之所成办。是则名为精进波罗蜜多。
　　复次慈氏懈怠众生。所修事业功力微少。犹如水滴不至大海。懈怠之人亦复如是。不能得至无上菩提。譬如有人手足俱无。行住坐卧不得随心。乃至微小作业皆不成就。如是之人岂能越渡江河大海。懈怠众生无精进足亦复如是。此懒惰人于家事业尚无所成。岂有慈悲具修戒慧。能度有情出于火宅。修行菩萨六波罗蜜菩提资粮。菩萨摩诃萨以精进波罗蜜多而为船筏。三无数劫福智所成。与诸有情同乘此船。超越生死大海彼岸。复次世间众生总有三种。一者懈怠二者非勤非惰三者精勤勇锐。言懈怠者于己家务悉亦弃舍。况能为他营建事业。非勤非惰者于大事业都不能作。设欲进求遇缘便退。勤精进者恒为有情受大劳苦。但利益彼无念己身。窳惰之人为懈怠鬼。常所拘执惑乱身心。譬如有人入于大海至七宝山。于是山中宝珠无量。方欲采取为鬼所著。欻然之间徒步而返。不获一宝裸露而归。懈怠众生亦复如是。此赡部洲福德之地十善业力来生其中。菩萨观之无量无边。十善珠宝遍满大地。而诸众生为懈怠鬼之所魅着狂乱失心。设见妙宝都无取心。如妙高山不可移动。若精进人取斯宝物。不足为难如举一毛。菩萨摩诃萨为欲圆满精进波罗蜜多。普为众生从无量劫。生死长夜不惜躯命。勤行精进方至菩提。菩萨观之心无懈倦犹如食顷。复更思惟过去诸佛行菩萨行。为欲满足。六波罗蜜。经无量劫亦如食顷。菩萨摩诃萨复观现在未来。无量无边一切诸佛行菩萨行。经无量劫方成正觉。如是劫数难可校量。譬如有城极为高广。四面高下各百由旬。于此城内满中油麻。经百千劫除去一粒。如是劫数渐渐除一。乃至城空为一大劫。如是大劫积数满三阿僧企耶。菩萨摩诃萨如是劫。常为五趣一一有情。勤行精进受诸苦恼。方至菩提。譬如大地末为微尘。如是微尘宁为多不。慈氏白佛言甚多世尊。佛告慈氏假使众生如彼尘数。菩萨为彼一一有情。如上劫中勤行精进。不惜身命受诸苦恼。然后乃成无上菩提。菩萨摩诃萨复应如是思惟。我于过去如前劫数勤加精进具足圆满六种波罗蜜多。得不退转方至菩提。作是思惟如是长远勇猛精进。况于人间年月劫数。而比于彼如刹那顷。而成正觉何不进求。菩萨摩诃萨应勤精进坚固。其心所舍头目髓脑手足支节无所吝惜。如是思已一心精进恒无懈惓。此即名为菩萨摩诃萨精进波罗蜜多。时薄伽梵而说颂言
。
　　世间诸果实　　皆由精进生
　　大地水火风　　根尘由彼有
　　贪恚痴疑惑　　皆由懈怠生
　　菩萨于此中　　常惧如毒箭
　　如人有技艺　　懒惰无所成
　　懈怠诸男女　　慈母不忻见
　　有智勤精进　　菩萨行成就
　　是人开觉花　　能成佛果位
　　智人常勇猛　　了达深义趣
　　愚痴懒惰人　　世所不称赞
　　若人无精进　　亦无世名称
　　无善法资粮　　如粪秽不净
　　如草及塼石　　犹堪世所用
　　懈怠懒惰人　　一切无堪用
　　譬如衣垢弊　　亦如花鬘萎
　　人若无精进　　端正不任用
　　如人有名称　　由精进安忍
　　无忍无精进　　非女亦非男
　　懈怠乏资财　　卑贱多骄慢
　　常惧他人语　　家务悉不成
　　如是无精进　　虽有众技艺
　　恒被人所轻　　如蛇无毒气
　　虽无诸技艺　　唯有勤精进
　　佛果大菩提　　决定皆成就
　　一切修福业　　皆由精进力
　　如欲受使者　　专待王教敕
　　精进尊贵本　　应当勤勇猛
　　菩萨乐修行　　必成无上果
　　恒住于精进　　智者所称赞
　　无智执由天　　邪见生死本
　　智者住正见　　舍天而精进
　　应当勤勇猛　　能度于彼天
　　愚劣无精进　　舍勤而事天
　　智者乐精进　　远离于天教
　　天命及精进　　愚智有差殊
　　信天邪见因　　精进招胜果
　　如有地无种　　耕垦何所益
　　无勤亦复然　　天命何所获
　　譬如风吹火　　随小渐成大
　　精进亦复然　　善法而增广
　　能行诸难行　　而获增胜果
　　身命无吝惜　　当绍于法王。
　　尔时佛告慈氏菩萨摩诃萨。求菩提时擐精进甲。以大誓愿而为器仗。日夜精勤增长功德。犹初白月渐渐圆满。譬如有人闻彼远方。有佛舍利窣堵波塔。及有善说正法之人。此人闻已欢喜踊跃。不待资粮车乘伴侣。徒跣而往诣彼塔庙。所经道路唯是猛火及布利刀。是人勇锐其心不退。决定前进达于彼所。瞻礼佛塔听闻正法。于火刃中举足下足。步步思惟而发是愿。我于今日刀火中行得闻正法。愿我当于生死大苦之中。拔济有情置于涅槃。安乐之处。菩萨摩诃萨发是愿已。虽践刀火如履莲花。足下柔软如须曼那花。复似栴檀香水而洒其上。清凉芬馥无以为喻。复作是愿我从今日。乃至无上正等菩提。于是中间身口意业常作佛事。若行余事愿我此身。如枯稿木口说余言。愿我喑哑意思余法。愿我狂乱除正法外。自余音教无所乐着。如是三业所修诸善。皆悉回向无上菩提。复愿一切众生咸成正觉功德无尽。广大如法界究竟若虚空。穷未来际无有休息。譬如虚空密云弥布降注大雨。若至陆地砂卤之处不久便干。若雨一滴入大海中。海水未竭其雨无尽。菩萨所作功德亦复如是。若为自身求于解脱。如陆地雨不久还干。若为法界一切有情。修于善业投涅槃海。以大悲愿众生无尽善亦无尽。复次慈氏譬如菩萨寿命无量往于东方经过无量俱胝三千大千世界。所经国土众生之类。悉皆令得大般涅槃安乐之处。如是无量阿僧祇劫广度众生。我今观之如爪上土。其未度者如大地土。如是东方世界未度既然。南西北方四维上下亦复如是。虽有如是无量有情。菩萨摩诃萨亦不厌舍而生退转。勤行精进终无休息。菩萨摩诃萨能发如是广大之心。无有少法难修行者。于三界中所有福智尊贵自在。无劳功力自然得之。佛告慈氏菩萨摩诃萨。于诸世间所有过去现在未来一切众生。学无学人及辟支佛如是有情精勤修集。无量无边所有功德。比于如来一毛功德。百千万分不及其一。如是所有一一毛端。皆从如来无量功德之所出生。如来之身一切毛端所有功德。共成如来一发功德。如是佛发八万四千。一一发中各具如上毛端功德。如是合集共成如来一随好功德。如是随好具八十种。一一好中各有如上佛发功德如是合集共成上如来一相功德。如是诸相具三十二。各具如随好功德。如是合集至百千倍。成佛眉间毫相功德。其相圆满婉转右旋。如颇胝迦宝明净鲜白。夜闇之中犹如明星。毫相舒之上至色界阿迦腻吒天。卷之如旧复为毫相于眉间住。以此毫相所有功德至百千倍。成佛顶上肉髻之相。所有功德无有人天能见顶者。如是肉髻千倍功德。不及如来梵音声相所有功德。其声下彻阿鼻地狱。上至色界究竟天中。如是所说无量功德。皆是如来大悲化现。如是化身皆由无量功德集成。无比无喻无与等者。如是化身千倍功德成佛报身。如是报身所有功德。百千万倍成佛法身。所有功德莫知其量。若有善男子善女人。闻说诸佛如来无边功德。不惊不怖不畏者。当知是人成就精进波罗蜜多。应发如是广大之心。佛身功德无量福聚。我今观之誓当修证。勤行精进不惜身命。为一切众生于无量劫。受三涂苦心不生悔。皆令圆满具足成就六种波罗蜜多。得成无上正等菩提。
　　佛告慈氏菩萨摩诃萨。善男子应当谛观佛之智慧。汝今谛听当为汝说。如舍利弗诸声闻中智慧第一。此瞻部洲北广南狭如类车厢。周匝七千踰缮那量。东胜身洲形如半月。周匝八千踰缮那量。西牛货洲形如满月。周匝九千踰缮那量。北拘卢洲地形畟方。周匝十千踰缮那量。妙高山王其相四方。入水八万踰缮那量。四宝合成出水量等。四宝合成周围四面各有八万踰缮那量。次外即有金山七重。周匝围绕有八海水。最外复有大铁围山。如是四洲及诸山王用为纸素。八大海水以为其墨。一切草木用为其笔。一切人天一劫书写。比舍利弗所得智慧。十六分中不及其一。又于此三千大千世界。其中众生所有智慧。如舍利弗等无有异。菩萨摩诃萨了达布施波罗蜜多。所有智慧过彼百倍。又此三千大千世界。所有众生皆具布施波罗蜜多智慧。不及一菩萨摩诃萨所得净戒波罗蜜多智慧。乃至般若波罗蜜多亦复如是。又此三千大千世界所有众生。皆具如是六种波罗蜜多智慧。不及一初地菩萨摩诃萨所得智慧。乃至十地菩萨摩诃萨所得智慧。展转倍增亦复如是。又此十地菩萨所得智慧。比汝慈氏一生补处菩萨摩诃萨所得智慧。百千分中不及其一。时慈氏菩萨闻佛语已而作是念。今者如来在大众中。作是称赞深生悚栗。尔时佛薄伽梵。告慈氏菩萨摩诃萨言。善男子汝今谛听。于此三千大千世界。一切众生所有智慧。皆如慈氏等无有异。如是等菩萨摩诃萨。诣菩提树坐于道场。降伏魔怨将成正觉所有智慧。于佛如来所得智慧。百千万分不及其一。慈氏当知如来智慧。甚深无量不可思议。亦非譬慧之所校量。若菩萨摩诃萨闻是诸佛甚深智慧。不惊不怖不畏者。应加精进成就波罗蜜多。懈怠之人世间小善尚不成就。况于如来大智彼岸。而能广度一切众生。复次慈氏有三种精进云何为三。一者闻此甚深如来广大智慧心不倾动。二者能随过去诸菩萨摩诃萨大悲之行。三者所行之行设逢苦难心不退转。又以精进力。观察一切世出世间情非情境皆悉是空。以观如是胜义空故。无一众生有相可得。虽知无相而为众生。于无数劫修诸苦行不辞劳倦。常以四摄布施爱语利行同事摄取有情。教以三乘令得解脱。次复安置于最上乘得不退转。一切行愿皆悉成就。具足圆满精进波罗蜜多。诸佛如来与受记别。近无等等无上菩提。犹如白月十四日夜渐向圆满。菩萨亦尔于佛菩提。渐向圆满得无功用。自然获得十种胜事。云何为十。一者诸佛正法不由听习而悉现前。能为有情宣说妙法。二者不思议力。自然能发坚固誓愿。能令一切众生发菩提心。三者而得自在身口意业随愿现生一切无碍。四者能现种种神通变化。随心自在无所障碍。五者能作希奇未曾有事皆得自在。六者受生自在。于五趣中随机利益而能生彼。七者宝藏随生赒给无尽。八者常为心师不师于心。无有卒暴如调伏象。九者自然觉悟生死涅槃。二皆平等不由师训。十者得无上智利乐有情。方生死中拔济令出。置于三乘涅槃正路。究竟无上正等菩提。
　　复次精进之人于生死中说诸过患。显大涅槃无量功德。大悲般若常所辅翼。由斯不住生死涅槃。利乐有情穷未来际。是即精进波罗蜜多。复次精进之人听闻正法总持自在。以精进力身无疾病。一切怨害慈心相向。毗那夜迦作障碍者无所能为。菩萨言教悉皆承顺。复次精进之人一切诸天恭敬爱念。危难之中一切善神之所拥护。复次精进之人小有所施。而能圆满檀波罗蜜多复次精进之人护持净戒。不为懒惰之所摄受。速能圆满净戒波罗蜜多。复次精进之人善能安忍。怨亲平等无有二心。速能圆满安忍波罗蜜多。复次精进之人勇猛不退被精进甲。大慈大悲恒不舍离。速能圆满精进波罗蜜多。复次精进之人勤修静虑。于三摩地安住不动。速能圆满禅波罗蜜多。复次精进之人多闻智慧。讽诵无倦而无懒息。速能圆满般若波罗蜜多。然此般若波罗蜜多甚深大海。一切声闻独觉及诸菩萨。无有方便而能测量。唯有精进波罗蜜多而能究尽。复次精进之人日夜增长无量功德。如青莲花生淤泥中。日夜增长渐舒出水。其花开敷香气芬馥。见者咸悦取以作鬘置佛顶上。若天魔梵国王大臣长者居士。一切人民皆悉爱乐。精进之人亦复如是。于彼生死淤泥之中。生菩提芽出二乘执。开真实相显示涅槃种智敷荣香气芬馥。遍十方界利益人天。如青莲花人皆爱乐。是则名为精进波罗蜜多。复次懈怠之人犹如舂杵有二种事。一者不能自使日益损坏。二者不能自立弃地即卧。渐不堪用以火焚之。懒惰之人亦复如是。一者不自策使色力日减。二者不能勤理家业。常卧睡眠身坏命终。地狱火中焚烧受苦。精进之人如如意树。在于生死旷野之中。与诸有情作归依处。饥渴之者为作饮食。裸露之者而作衣服。乃至能度生死险难。尽此形寿无所乏少。令一切众生安隐快乐。以精进力速能成就阿耨多罗三藐三菩提。时薄迦梵说此精进波罗蜜多时。会中七十八俱胝那庾多若人若天。皆发阿耨多罗三藐三菩提心。三万二千菩萨摩诃萨。皆得无生法忍至不退转。佛告慈氏此即名为精进波罗蜜多。
大乘理趣六波罗蜜多经卷第八
静虑波罗蜜多品第九之一
　　尔时佛薄伽梵。处种种摩尼宝王师子之座。为无量无数大菩萨摩诃萨众之所围绕。是诸菩萨或现天身天众围绕或现龙身龙众围绕。乃至或现非人身非人众围绕。或现菩萨身菩萨众围绕。光明晃曜普及大会靡不周遍。时慈氏菩萨摩诃萨即从座起。偏袒右肩右膝着地。合掌恭敬而白佛言。大圣世尊以大慈悲。利益安乐诸菩萨众。已说精进波罗蜜多。唯愿哀愍宣说静虑波罗蜜多。令诸有情起大乘行。云何思惟云何修习。如是静虑波罗蜜多而得圆满。唯愿宣说我等乐闻。
　　尔时薄伽梵告慈氏菩萨摩诃萨言。善哉善哉善男子。汝今能问如是深义。利益安乐一切有情。汝等谛听善思念之。吾当为汝分别解说。若善男子善女人。发阿耨多罗三藐三菩提心。应作如是谛念思惟。佛道悬远无人能到。唯有一法饶益有情。所谓正定。若诸菩萨未获此定。其心未得清净不动。生死涅槃无有二相。由此义故为度众生。以巧方便精勤修习。相应静虑无相正智。犹如虚空清净无垢常住不变。复观此定犹如满月。一切妄想犹若浮云。又此正定如清凉风。能除虚空一切云翳。朗然清净光明照曜一切有情见皆生喜。如是满月光明庄严能施有情清凉安乐。如是静虑清凉之风。能除性空妄想云翳。正定满月出现世间。大悲光明能除有情诸烦恼热。使得清净安乐涅槃。尔时薄伽梵而说颂言
。
　　静虑能生智　　定复从智生
　　佛果大菩提　　定慧为根本
　　供养读诵持　　施戒及安忍
　　正智见不二　　无二何可得
　　静虑为亲友　　究竟不相离
　　世间一切法　　身殁皆相舍
　　未来无善伴　　父母不能救
　　况余诸眷属　　唯静虑能护
　　舍此身命时　　如弃于土木
　　亲戚皆相离　　唯禅定随逐
　　此身不坚固　　散乱造诸恶
　　若不修禅定　　死堕三恶趣
　　如人理家务　　事毕应止息
　　如牛践谷时　　被捶犹应食
　　如盲还本处　　惯习不失路
　　若人乐修定　　必归空寂舍
　　众生妄心起　　如翳见空花
　　唯定慧能治　　诸佛说如是
　　众生心躁动　　犹如旋火轮
　　若欲止息时　　无过修静虑
　　若于一念中　　不勤修静虑
　　如人遭贼劫　　身命难保全
　　舍定修余业　　虽获大果报
　　犹如杂毒药　　智者不应食
　　财宝如尘秽　　盛色方驶流
　　若不勤修定　　甘露门难启
　　如薪火所烧　　壮年老所逼
　　愚不修静虑　　为欲之所害
　　一切无常吞　　皆由贪五欲
　　禅定弃不修　　云何得常住
　　如人煮少米　　惜薪烧栴檀
　　舍定不修行　　散乱亦如是
　　愚人耽睡眠　　流转生死海
　　牦牛自爱尾　　贪惜丧其躯
　　轮王寿尽时　　七宝皆散失
　　大臣及妃后　　一切无随者
　　唯有修静虑　　随逐不相离
　　智者乐修行　　必到涅槃岸
　　复次慈氏若菩萨摩诃萨。欲修静虑波罗蜜多。先当亲近大善知识。复应远离诸恶知识。世间不善及恶名闻由恶友生。诸善法利名闻福德。皆因善友之所生起。以依善友受持净戒庄严法身。破戒之人如燋谷种。一切善法皆不得生。况能滋长无漏深定。如是知已应当一心奉持净戒乃至小罪应生怖畏。宁丧身命不毁禁戒。如净戒中已广分别。复次菩萨摩诃萨欲修静虑先应舍离一切世间治生贩卖种殖根栽。何以故若不舍离扰乱其心。何能安住甚深禅定。以是因缘菩萨摩诃萨。于四威仪断除妄想善摄其心。设闻众声亦无动乱。譬如毒蛇置竹筒内其身自直。菩萨亦尔妄想回曲。置静虑中正见端直。不住生死不入涅槃离诸邪曲。若能如是善摄六根不令放逸。眼虽见色而不取相。安住甚深寂静解脱。耳鼻舌身意亦如是。恒以正智观察思惟。而此三业所作善根。为是自利为是利他。为益现在为益未来。若无如是利益事者。菩萨观察决定不为。犹如世间安立石像。身口意业不动亦然设遇嗔骂应起慈心。或侵利养不生忿恨。或被打骂应舍本居。自求寂静无患难处。结跏趺坐正念观察。以大悲心而为屋宅。智慧为鼓以觉悟杖。而扣击之。告诸烦恼。汝等当知诸烦恼贼从妄想生。我法身家有善事起。非汝所为汝宜速出。若不时出当断汝命。如是告已诸烦恼贼寻自退散。次于自身善起防护不应放逸。以大悲真言令诸有情所求满足。以方便慧而为大将。用四念处以为守护。本觉心王住第一义禅定宫阙。安处不动犹若金刚。以智慧剑斩烦恼贼。破生死军摧伏魔怨。荷负一切令诸众生皆得解脱。尔时菩萨复语其心。汝于昔时已发誓愿。今当自勉令其圆满。过去如来已记别汝。当得菩提广度一切。汝于尔时对十方佛三乘贤圣作是誓愿。拔济一切五趣有情咸令解脱。今诸有情无依无怙无救无归。若入涅槃舍于生死违本誓愿。凡诸世间濡行忠信言尚无二。况汝昔愿而不依行。汝于今者应当正念一心不动。拔济有情出生死狱。安置无上大般涅槃。如是思已住于大乘甚深禅定。是即名为菩萨摩诃萨。修习静虑波罗蜜多。
　　佛告慈氏有十六种静虑波罗蜜多。一切声闻独觉所不能知。一者了达生死而无生死是菩萨静虑。安住如来清净禅故。二者于诸禅定不生味着是菩萨静虑。不住一切定乱相故。三者起大悲心是菩萨静虑。除诸有情。重障故。四者增长正定是菩萨静虑。不如三界见三界故。五者成就神通是菩萨静虑。能了有情诸心行故。六者善调伏心是菩萨静虑。不住调伏不调伏故。七者依无相智得净解脱超诸禅定是菩萨静虑。于色无色界得自在故。八者寂静极寂静是菩萨静虑。胜出一切声闻独觉诸禅定故。九者无能娆乱是菩萨静虑。了心清净本无动故。十者对治毁禁是菩萨静虑。除诸有情烦恼习故。十一者入智慧门是菩萨静虑。善达世间如幻梦故。十二者知众生心是菩萨静虑。了诸有情本性空故。十三者绍三宝种是菩萨静虑。能现如来出世间故。十四者得法自在是菩萨静虑。了一切法皆佛法故。十五者常住不坏是菩萨静虑。普门示现用恒寂故。十六者遍照一切是菩萨静虑。法界平等无不鉴故。慈氏当知此即名为菩萨摩诃萨。十六种静虑波罗蜜多。一切声闻独觉所未曾有。复次慈氏。菩萨摩诃萨于此胜三摩地。如是发起。如人要火取木作燧。以手钻摇勤求不懈方得火生。若数休息终难得火。菩萨摩诃萨亦复如是。求种智火以定为燧。安忍为手精勤不息。便能发生一切智火。是火生已烧烦恼薪。以布施水沐浴清净。用持戒香涂摩其身。处大悲座受法王位。雨大法雨利乐有情。至大涅槃安乐解脱。复次慈氏若诸菩萨心未纯熟。于三摩地心有动转。犹如恶马难可调伏。当知是人退失禅定。应于如是胜三摩地。四威仪中无暂放舍。若诸菩萨三种心生。一者懒惰二者精进三非勤惰。如是知已应善调伏勤加精进。当除懈怠懒惰睡眠。及世缘务治生艰难。若离勤惰其心正直湛然寂静。如人远行速即疲极缓即不至。迟疾处中任运能达。菩萨摩诃萨亦复如是。应以中道安止其心。设身火然安处不动。住三摩地亦无味着。以大智力常住寂静。于生死海拔济有情令得解脱。应以十六种三摩地印记别其心。于刹那中有少动念。应当观察以正智钩。制令止住精勤不息。修行静虑波罗蜜多。
　　复次慈氏。菩萨摩诃萨修静虑者有五种障。一切有情皆被覆翳。所谓五盖。一者贪欲二者嗔恚三者掉悔四者昏眠五者疑盖。除此五盖方得禅定身心不动。是故菩萨而观察之。何因而起云何远离。菩萨应当先观色欲犹如水月。水动月动心生法生。贪欲之心亦复如是。念念不住速起速灭。复观色欲犹如蟒蛇在旷野中。嗔毒发时头如荫盖。行人热逼投此盖下。为毒所触因致命终。贪欲之人亦复如是。行于生死旷野碛中。妄见欲境生染着心。欲想才起丧失禅定。是即名为贪欲障盖。复次观于欲性。如地狱火烧炙有情。如水瀑流漂没一切无有慈悲。犹如罗刹损害有情。亦如狱卒损人手足。犹如利刀复如魁脍。断众生命。又如碜毒犯必命终。如坠高山受大苦恼。如夜黑闇无所知见。如白癞病不可疗治。又如大海难使干竭。贪欲深广过于巨海。五欲粗重如妙高山。如紧波果端正可观。若人执之触便丧命。如屠羊柱悬者必亡。如热金冠戴之烧死。犹如过去转轮圣王。释提桓因四天王等。及诸力士那罗延天一切有情。皆因贪欲兴兵相伐。所积身骨如毗富罗山。过去既然现在未来亦复如是。复次世间之人。于己亲属父母兄弟极相怜爱。乃至身命无所吝惜。为贪欲故更相憎嫉。起毒恶心互相杀害。贪色之人有二苦因。一者富贵为贪色欲。受诸卑贱种种轻欺。二者为贪欲刀挑智慧眼。无所分别犹如盲人。为此因缘死堕地狱受无量苦。复次贪欲之人心无厌足如火添薪。亦如国王贪于土境。亦如商主贪其财利。如求慧解贪于听闻。如诸菩萨乐度众生。如是等人各于己事皆无厌足。贪欲之人亦复如是无有厌足。求于欲境忧苦艰难。得已守护缠缚倍增。死堕地狱受大剧苦。求静虑者常于如是。色欲怨家不应想念。况亲近之。以是名为贪欲重盖。复次嗔恚盖者。如耽酒人饮已色变。嗔恚亦尔颜容改变。作种种相身心战掉。或行毁谤损恼自他。嗔火烧心何能修定。劫功德贼无过嗔恚。修静虑者应当远离。
　　复次掉悔盖者。犹如狂人身心错乱。或缘亲里国邑寿命。苦乐等事妄起寻求。生善恶念追悔所作。如是躁动不能寂静。覆蔽行舍障奢摩他。如是名为掉悔重盖。复次昏眠盖者。疲极[夢-夕+登]懜颦申缺呿昏昧不任。能覆轻安障观慧品。修静虑者应当除弃。是则名为昏眠重盖。复次疑惑盖者。常怀疑惑理事不决。障碍施戒安忍精进。禅定智慧三世因果。三宝性相皆不显现。如何能生微妙静虑。是名疑盖。由此五盖学行难成。戒定慧门不能显了。如是知已审谛思惟。修定之人应当远离。精勤修习能除欲苦。获深禅定而不味着。由此静虑起五神通。云何为五。所谓天眼天耳他心宿住神境智证通。云何名为天眼智通。以天眼力彻见十方无量无边诸佛世界。所有一切众生之类。若卵生若胎生。湿生化生有色无色。有想无想非有想非无想等一切有情。如观掌中阿摩勒果。如是有情皆被诸苦之所缠缚。菩萨观已起大悲心。此等有情堕生死海粪秽大坑。我今云何放舍不救。以是应当勤加精进身心无倦。便能发起念佛三昧。以定力故能见十方。一切诸佛遍满虚空。坐金刚座成等正觉。或见诸佛初转法轮。或见诸佛往于天上。或见如来从宝阶下。或见如来入里乞食。或见如来随根说法。或为国王大臣长者。居士婆罗门身如应说法。或为苾刍苾刍尼信男信女如应说法。或现天龙药叉阿苏罗健闼婆迦噜罗紧捺罗摩呼洛迦人非人等。薜荔多毕舍遮鸠畔吒补呾那迦吒补呾那阎摩罗王饿鬼傍生。各随本音皆言如来为我说法。悉得解悟欢喜踊跃。或见诸佛为诸菩萨说六波罗蜜。或为缘觉说十二因缘。或为声闻说四谛法。或劝有情安十善道。或见诸佛现梵王身如应说法。或现帝释身如应说法。或现护世四王身如应说法。或现大自在天身如应说法。或现那罗延天身如应说法。或现日天子身如应说法。或现月天子身如应说法。或现龙神药叉诸仙婆罗门等身如应说法。或有应见转轮王身国王宰官诸男女身和上阿阇梨及佛如来尊重弟子。皆为现之如应说法。或现地狱饿鬼傍生异类之身而为说法。各各闻已离诸苦难及离饥渴。不相残害慈心相向。或有应见娑罗树林入般涅槃。而为现之如应说法。或有应见般涅槃后分布设利。起诸塔庙而为现之。令申供养而得解脱。如是诸佛现种种相。皆令得度生老病死。如是诸相遍满虚空。皆佛神通自在变现。种种奇特诸希有事。菩萨虽见如是种种神通变化。但名静虑所起天眼。不得名为波罗蜜多。
　　复次菩萨摩诃萨所得天眼。胜于一切天龙八部。有学无学声闻独觉所得天眼。最上最胜最妙最尊。最极明净最大势力。以此天眼能见过去无量无边诸佛菩萨。行住坐卧种种威仪种种行门。禅定解脱十地妙智。陀罗尼门无碍辩才。善巧方便悉令圆满。如是菩萨天眼清净。见诸色像无有障碍。无染无著不取一切色像之相。能离一切随眠执见。然其眼根本性清净亦不依止一切境界又此眼根不从一切随眠烦恼习气所生。亦无染着不迷不乱亦无翳障无复分别不为一切诸烦恼障。及所知障之所缠缚。于一切法而得自在。又此眼根能了一切诸法平等住真解脱。能知一切差别根性无能坏相。于一刹那能见一切有情之类。又此天眼体性明净。能离一切浊乱之法。而能觉知慈悲之性。不舍有情亦无缚着无贪无害。又此天眼胜义境界。从真谛生智为先导。住于大悲了达诸法及甚深义离诸戏论。如所见闻能如实说。远离一切诸不善法。趣向无上正等菩提心无障碍。见悭吝者劝令舍施。见毁禁者生悲愍心。见多嗔者令住安忍。见懈怠者令起精进。见散乱者令修静虑。是愚痴者令学智慧。行邪径者示以正道。狭劣心者示以大乘。令诸有情入一切智。发胜神通圆满菩提一切智智。慈氏当知此即名为菩萨摩诃萨修行静虑。所起清净天眼智通。
　　复次慈氏云何名为菩萨摩诃萨。修行静虑波罗蜜多起天耳通。所谓以天耳力胜于一切天龙八部声闻独觉。菩萨摩诃萨所得天耳最上最胜最妙最尊。最极明净有大势力。何以故由此功德。回向无上正等菩提。菩萨摩诃萨以此天耳。能闻十方无量世界。诸佛如来独觉声闻。天龙八部人与非人。乃至地狱饿鬼畜生。情非情等所有音声。悉皆得闻彼诸有情若干种心。三业差别所出音声。如是菩萨皆如实知。凡所发言作善恶因。起贪着语迷惑之声亦如实知。或有言音理虽真正言词粗犷。或有言音理虽不正言词柔软。或有言音二俱妙好。或有言音二具粗鄙。以此天耳皆如实知。又此天耳能闻一切凡圣之声。于凡不厌于圣不忻。于贤圣境起爱乐心。于凡夫境起大悲心。如是一切前中后际。所有音声皆如实知不生执着。又此天耳普闻十方。无量无边所有世界。一切诸佛说法音声。皆如实知心无错乱。亦不忘失随根为说。了知法性无坚不坚非虚非实。闻一如来所说正法。无边诸佛所有法门。一时悉闻不错不乱不相妨碍。悉能领受文字章句。义理性相皆如实知。又闻如来为诸众生。各随类音而为说法。令诸有情了真实相皆得解脱。以此功德回向如来清净天耳。愿于未来不闻一切声闻独觉二乘之名。慈氏当知此即名为菩萨摩诃萨修行静虑。所起清净天耳智通。
　　复次慈氏云何名为菩萨摩诃萨他心智通。所谓一切有情过去未来现在之心。善恶无记皆悉能知。复知过去一切有情。所作诸业因果差别。又知众生大心小心非大小心。有欲无欲有垢无垢心。愚心智心广心略心。定乱缚脱胜劣差别。上心下心皆悉知之。又知有情布施持戒。忍辱精进禅定智慧。有相无相慈悲喜舍相应之心。声闻独觉大乘菩萨相应之心。此诸有情能具如是善根之因。或复有情生于贵族所为下劣。或生下贱心性清净。或心性不善所为清净。或二俱清净或二俱不善。如是有情过去所有。心行差别皆如实知。随其所应而为说法。此即名为了知过去一切有情他心智通。复能了知未来有情现在布施。能生未来净持戒因。复知有情现在持戒。能生未来安忍之因。又知现在安忍因缘。能生未来精进之因。又知有情现在精进。能生未来静虑之因。又知有情现修相善。能生未来无相慧因。又知有情现修小善。能作未来大乘之因。如是诸心因缘相貌。菩萨摩诃萨皆如实知。随缘救拔心无劳倦。令诸有情深入佛慧。无有增减如是说法无有断绝。未曾于法生悭吝心。此即菩萨能知未来他心智通。复知现在一切有情。有贪欲心无贪欲心。有过失心无过失心。愚心智心广心略心。定心乱心动心不动心。缚无缚心垢无垢心。广大心无量心上下心皆如实知。一一有情无量烦恼之所系缚皆如实知。如是知已随根差别如应说法。了心无心不着自他。以善方便禅定智慧。决择有情根性利钝。永断生死烦恼根源。了本性空圆满无缺。无染无著亦无过失。无滓无秽亦无粗涩。了知诸法如幻如化。能知有情心行差别。慈氏当知此即名为菩萨摩诃萨修行静虑。所起清净他心智通。
　　复次慈氏云何名为菩萨摩诃萨。修行静虑波罗蜜多起宿住随念智证通。所谓住不动地得法平等。善能了知诸法实性。清净智慧住奢摩他毗钵舍那止观相应。于一切事心无忘失。智为先导三业清净。福德智慧二种庄严。自然觉悟不由师教。到于涅槃常乐彼岸。菩萨摩诃萨以如是智。能忆过去一生二生。若十二十乃至一劫百千万亿那庾多劫。若成若坏皆悉忆知。彼诸劫中如是有情。生如是家如是父母。如是种族如是姓字。如是相貌色力寿量。苦乐等事无不明了。又诸有情此灭彼生。种种家族自身他身。无量劫生悉皆忆念。及彼生处所有善根。及相劝发忆念知已。悉皆回向无上菩提。又观过去生死之身。无常苦空无我不净。如是知已于诸色相。寿命修短富贵自在。不生我慢不求释梵护世四王人天果报。但以大悲利乐有情随愿受生。又知过去无量生中所造恶业深生愧悔。于现在世能舍身命不造诸恶。于无量世所有善业。悉皆回向阿耨多罗三藐三菩提。普施法界一切有情。不求世间最上果报。绍三宝种尽未来际。无有断绝永无休息。慈氏当知此即名为菩萨摩诃萨修行静虑。所起清净宿住智通。
　　复次慈氏云何名为菩萨摩诃萨。修行静虑波罗蜜多。起神境智通利乐无尽。所谓菩萨住不动地。得真寂静除去忧苦。寻伺喜乐出入息等。不生不灭住真法界。能现种种神通变化。或身如火聚放大光明。遍满三千大千世界。或身上出水如注大雨。扪摸日月威光自在。或现大身上至梵天。或现小身犹如芥子。或震动大地如水涛波。或以一身而现多身。或以多身还复一身。或隐或显说种种法。或没山石或复直过若上若下。如电流光往还自在。行坐空中如鸟飞翔。或履地如水履水如地。出没自在无所障碍。如是神力皆为利乐一切有情。复以大悲普门示现。或现佛身或菩萨身。声闻独觉释梵等身。及诸异类种种之身。随其根性皆悉为现。随其乐欲而为说法。或诸有情恃其力势而起贡高。随彼所应而为现身调伏说法。或为释梵护世四王。那罗延等诸大力士。为降伏故举妙高山。掷置他方无量世界。犹如掷彼阿摩勒果还置本处。而诸天人无往来想。菩萨神力亦无损减又复于此三千大千世界。上至色究竟天下至水际。以其右手掌此世界。住经一劫行住坐卧而无妨碍。还置本处而诸有情水性之属。亦无娆害都不觉知往来之想。如是菩萨示现自在神通力时。令诸有情骄慢之心。悉皆调伏而为说法。
　　复次菩萨以神通力。随意所欲皆得自在。如如意宝所求皆得。或变大海而为牛迹。或以牛迹而为大海。或现火灾至于初禅。或现水灾至于二禅。或现风灾至于三禅。或变水作火变火为水。如是种种上中下法。随心变化而得自在。更无有人能动转者。除佛世尊余无能坏。菩萨以此广大神变。随其根缘说广略法。令诸有情而得解脱。如是菩萨自在神力。一切天魔及烦恼魔所不能障。以是菩萨过彼天魔及烦恼魔。入佛境界随其根缘。拔济有情得大自在。常不断绝无能动转。慈氏当知此即名为菩萨摩诃萨修行静虑。所起神境智通化用无尽。如是五通但名静虑。不得名为波罗蜜多。
　　复次慈氏若诸菩萨得此通已。精勤修习静虑波罗蜜多。于无上菩提得不退转。譬如贫人掘一伏藏。未见异相犹怀懈慢。穿掘不已渐见少相。勇锐精勤无有休息。以不息故便能得之。菩萨摩诃萨亦复如是。未得阿耨多罗三藐三菩提。日夜精勤修真静虑。不休不息乃至证得无上菩提。
　　复次慈氏如是静虑一切有情发心非难。长时不懈能成就者是则为难。譬如胜军侵夺他国取之不难。得已善守是则为难。外道邪师修定亦尔。不近善友不闻正法。邪求解脱获无色定谓得涅槃。寿尽之时趣地狱报。复如痴人畜养毒蛇常饮牛乳。所以者何。世医皆言牛乳除毒。蛇饮乳已嗔毒转盛。如是痴人谓蛇毒尽。而摩[打-丁+(改-己)]之为蛇所螫中毒而死。一切众生亦复如是。日夜畜养如是毒身。为求安乐常供饮食。无常忽至死魔毒发。失诸善法趣向三涂。
　　复次慈氏声闻独觉所得静虑。断烦恼障无大悲心。而入涅槃非真静虑。凡夫有情身口意业。恒为八万四千烦恼之所缠缚不得自在。譬如有人供养怨家。罗刹恶鬼供给不已渐得调伏。烦恼怨家恶罗刹鬼。则不如是。供给色香烦恼转炽难可调伏。何能修习禅定解脱。既无禅定何有智慧。既无正智十善亦无。当堕地狱饿鬼傍生。以是因缘菩萨摩诃萨。应修梵行四无量心。起无缘慈普遍法界。何以故菩萨大慈无有齐限。不可思量无边际故。一切有情遍十方界。菩萨大慈亦复如是。譬如虚空无有边际。菩萨大慈亦复如是。以是当知有情无尽。菩萨大慈心亦无尽。真空无尽慈亦无尽。以是因缘菩萨大慈真实无尽。
　　尔时慈氏菩萨白佛言。世尊菩萨普于如是有情起大慈悲。颇有譬喻得宣说者愿为开示。尔时薄伽梵。告慈氏菩萨摩诃萨言。善男子不可以少因缘譬喻而得宣说。慈氏当知譬如东方有殑伽沙等世界。南西北方四维上下亦复如是。如是十方殑伽沙数世界。合为一海满中海水。如是十方殑伽沙数世界。满中有情一一有情。各持一毛取大海水。滴于余处。至满一劫。是海有竭。彼诸有情尚未穷尽。善男子如是有情。遍于十方殑伽沙数世界。菩萨于彼一一有情起大慈心。善男子于意云何。如是慈心有边际不。慈氏菩萨白佛言。世尊假使虚空尚可测量。此大慈心不可穷尽佛告慈氏若菩萨摩诃萨。闻是慈心无边无尽不惊怖者。当知是人亦得如是慈心无尽。其慈心者能护自他。灭除一切诤讼诸恶。能覆有情所有过失。令诸众生三业调善。常得安乐离诸怨怖。多嗔恨者令其慈忍。息诸战阵刀兵等苦。悉能救护一切有情。离诸欺诳名闻十方。释梵四王恭敬供养。慈心璎珞以自庄严。为诸有情解脱导首。能令二乘回心向大。积集一切菩提资粮。不为世福之所屈伏。恒以相好庄严其身。能除一切诸根残缺。舍离八难得生人天。行八圣道涅槃正路。菩萨修慈不贪五欲。但于有情起平等心。行布施时心无分别。护净尸罗救犯禁者。示安忍力令离嗔恚。所行精进皆顺正法。住三摩地慈救一切。发大智慧出离世间。烦恼菩提无有二相。无缘大慈降魔军众。而能安乐一切有情。此生来生常不舍离。行住坐卧恒劝修持。我慢销除离诸放逸。又慈心者惭愧衣服净戒涂香。能断世间烦恼习气。饶益有情施一切乐。声闻慈心唯求自利。菩萨大慈救护一切。
　　复次慈氏慈有三种。一众生缘慈。二法缘慈。三无缘慈。云何众生缘慈。若初发心遍观有情起大慈心。云何法缘慈。若修行时。观一切法。名法缘慈。云何无缘慈。得无生忍。无有二相名无缘慈。慈氏当知此即菩萨摩诃萨。住真法界大慈心也。
大乘理趣六波罗蜜多经卷第九
静虑波罗蜜多品第九之二
　　佛告慈氏。菩萨摩诃萨修行静虑波罗蜜多。应当修习大悲无量。为此大悲于诸善业而为导首。譬如命根于出入息而为其先。轮王七宝轮宝为先。大乘万行大悲为先。譬如长者唯有一子。父母钟念彻于骨髓。菩萨大悲亦复如是。于诸有情住于极爱一子之地。云何大悲大名么贺。么者名我。我以大悲利乐有情故名大悲。又贺者名性。自性大悲能济有情。不由他教故名大悲。又娑嚩者名属已分。一切有情我应救护故名大悲。又迦者名护。不令他人得其便故名为大悲。又此大悲者能作方便。成办一切助菩提故。又此大悲能悟。无师自然智故。又此大悲能除一切自心热恼。随顺有情为饶益故。
　　复次慈氏。此大悲心有五十种。云何大悲无谄谀故。云何大悲身口相应故。云何大悲无虚诳故。云何大悲住实际故。云何大悲不退转故。云何大悲了本觉故。云何大悲无诈伪故。云何大悲自性清净故。云何大悲行质直故。云何大悲住正性故。云何大悲求佛身故。云何大悲求佛寿故。云何大悲不起一切过故。云何大悲护有情故。云何大悲所度有情无有量故。云何大悲同虚空故。云何大悲不舍贫穷诸众生故。云何大悲拔诸苦故。云何大悲自性不动荷负一切故。云何大悲行清净行不诳自他故。云何大悲能作自利诸善业故。云何大悲普与乐故。云何大悲不生疲倦故。云何大悲能除重担示胜义故。云何大悲坚持施忍精勤行故。云何大悲能忍下劣所轻慢故。云何大悲不怀一切宿憾恨故。云何大悲作无上医故。云何大悲以大乘慧摄下劣乘等无二故。云何大悲善覆自德赞他善故。云何大悲能与无漏真法乐故。云何大悲能舍所爱心无吝故。云何大悲为诸有情心无悔故。云何大悲善持净戒护毁禁故。云何大悲能忍己苦令诸有情得佛乐故。云何大悲成就有情住法身故。云何大悲不惜自身舍支节故。云何大悲乐修功德不求报故。云何大悲能调有情修静虑故。云何大悲了三界空不染着故。云何大悲积集善根离不善故。云何大悲能满一切有情所求愿故。云何大悲不舍普愿住无为故。云何大悲舍有为法故。云何大悲悭贪有情令行舍故。云何大悲能令有情住佛戒故。云何大慈多嗔有情令住忍故。云何大悲懈怠有情令精进故。云何大悲散乱有情令住定故。云何大悲愚痴有情令智慧故。佛告慈氏如是大悲。能令自他一切善根皆得成就。是则名为大悲无量。
　　复次慈氏菩萨摩诃萨修行静虑波罗蜜多。云何修习大喜无量。所谓忆念一切佛法爱乐恭敬。不住生死不坏喜心。除诸邪见离五欲盖。能安有情住真实际。恒求如来三十二相八十种好。听闻正法顺第一义恒乐修行达于彼岸。圆满具足喜庆心生。譬如世间大节会日。一切亲族善友集会。胜妙五欲欢娱喜悦。菩萨亦尔起大神变游戏之时。八部龙天四众云集。戒定智慧解脱知见。悦乐其心是名大喜。又此喜者于诸有情无损害心。勤求一切诸佛妙法。已得未得心无暂舍。于大乘法心恒正解。于二乘法不生取着。舍离悭吝增长檀那。见乞者来心乐惠施。于他持戒生净信心。见毁禁人极怀怜愍。于己尸罗清净圆满。离三恶怖回向法身。设有毁骂安忍受之。于轨范师奉顺言教。顶戴尊重勤而行之。于诸有情善言含笑远离嚬戚先意问谇。住真寂定无谄无诳。不粗不曲常赞人善。不说他过乐与众同。行六和敬作大法师。开示涅槃显真实相。于尊重所起父母想。等视众生犹如一子。于亲教师尊重如佛。于修行者犹海导师。诸波罗蜜如无价宝。于说法人如如意珠。无漏法林自在游戏。教授我者深自庆喜。闻说过非如医示病。闻说正法如病获药是名为喜。了苦无常无我不净。随顺涅槃常乐我净。一相一味故名为喜。又大喜者体真胜义性无生灭。不沈不举无去无来。常尔一心名真喜悦。又大喜者如闻善言身心适悦。安住不动犹若须弥。又大喜者明了因果无迷谬故。又大喜者如地不动为所依故。又大喜者如威德人无能敌故。又大喜者如胜义谛不毁坏故。又大喜者如佛法僧功德圆满求无厌故。慈氏当知此即名为菩萨摩诃萨大喜无量。
　　复次慈氏菩萨摩诃萨。修行静虑波罗蜜多。云何修习大舍无量。菩萨摩诃萨修舍无量。总有三种云何为三。一者烦恼舍二者护自他舍三者时非时舍。云何名为烦恼舍。若遇恭敬心不高举。设遇轻慢不鄙卑贱。得利不喜失利不忧。毁骂不嗔赞亦无喜。称扬不欣闻讥不恚。遭苦难时观空无我。悦乐事至恒观无常。于所爱境心无贪着。设见嫌恨亦不生嗔。于怨于亲持戒破戒其心平等。作善作恶若爱若憎都无二相。闻善恶言正不正法亦复如是。于诸有情其心平等。于身命财不生悭吝。是则名为烦恼大舍。云何名为护自他舍。菩萨摩诃萨若有人来节节支解。菩萨于彼无嗔恨心。如是菩萨于身语中。未尝变易是名为舍。复次乞叉(二合上声)多者。是名双义及疮痕义。谓眼及色如有二人于菩萨所。一人打骂一则香涂。菩萨观之等心无二。疮痕义者菩萨观之。第一义中谁为打者谁为涂者。不见损益亦无彼我。不害自他是名为舍。眼根色境双义既然。耳声鼻香舌味身触意法。寂灭平等亦复如是。于毁赞者及我六根。第一义中无伤无害故名为舍。设被伤害亦不损他是名为舍。或护自他俱无伤损是名为舍。于利非利常尔一心。无害自他故名为舍。常自觉察护他人心。离于诤讼亦名为舍。复深观察无有是非是名为舍。如是名为护自他舍。云何名为时非时舍。若诸有情不受教诲非法器者。菩萨不嗔名非时舍。于声闻人观四圣谛。获苦法忍趣罗汉果。菩萨不障名非时舍。行布施时且止持戒。修净戒时且止于施。忍辱精进禅定智慧。亦复如是名非时舍。若于诸法应成就事决定应作。精进勇猛长时无倦。无暇无退不辞劳苦。乃至事毕方可故舍是名时舍。如是名为时非时舍。如是修习慈悲喜舍。但名静虑不得名为波罗蜜多。
　　尔时慈氏白佛言。世尊如是修习静虑为因。悉能具足神通智慧。云何名为神通智慧。尔时薄伽梵告慈氏言。善男子是神通者。能以通力见极微色是名神通。以净法眼知色性空。亦不取着是名智慧。复次闻诸世间极微小声是名神通。于诸音声悟无言说。离诸譬喻是名智慧。复次能知一切有情心行是名神通。了诸有情妄心非心是名智慧。复次于过未际悉皆忆念是名神通。了佛土空是名智慧。复次了知根性差别之相是名神通了胜义空是名智慧。复次能知诸法是名神通了俗如幻是名智慧。复次力能超彼释梵四王是名神通。超过一切声闻独觉是名智慧。慈氏当知如是名为菩萨摩诃萨修真静虑。得不思议神通果报。
　　复次慈氏。一切众生恒为无量烦恼扰乱其心。菩萨摩诃萨得真三昧。随彼有情烦恼品类。现如是等诸三昧门令其解脱。菩萨摩诃萨勤加精进住是三昧。令诸有情安住如是平等法中。所谓得心平等行平等相应平等。布施持戒忍辱精进禅定智慧悉皆平等。即一切法普皆平等。是名法性三昧。
　　复次慈氏此三昧平等即菩提平等菩提平等即一切有情平等。一切有情平等即一切法平等。得如是平等法已。是名住真三昧。
　　复次慈氏此菩提平等即虚空平等。虚空平等即一切有情平等。一切有情平等即一切法平等。得如是平等法已。是则名为住真三昧。
　　复次慈氏一切世间性平等即清净性平等。清净性平等即一切有情平等。一切有情平等即一切法平等。得此一切法平等是则名为住真三昧。
　　复次慈氏若知自心平等即知一切有情心平等。是则名为住真三昧。
　　复次慈氏若诸有情能于我身。作于饶益及不饶益。我于彼等心如大地。普皆平等其心不动。所以者何由住是三昧平等性故。以住三昧无散乱语无率尔语。了达诸法解第一义。善知时节随顺而说八风不动菩萨能住如是平等法性。不舍三昧不离世间自在无碍。是名菩萨摩诃萨方便智慧静虑波罗蜜多。
　　复次慈氏云何菩萨摩诃萨。修行出世方便智慧若菩萨修静虑时。于诸有情起慈悲心名为方便。观法寂灭是名智慧。复次修静虑时归依于佛是名方便。了无取着是名智慧。求一切法是名方便。了法性空是名智慧。观佛色身是名方便。观佛身空是名智慧。观佛梵音是名方便。了无言说是名智慧。若正观时是名方便。观照亦空是名智慧。拔济有情是名方便。了众生空是名智慧。知众生根是名方便。根性亦空是名智慧。观佛土净是名方便。了佛土空是名智慧。得佛菩提是名方便。了本寂灭是名智慧。请转法轮是名方便。法无转相是名智慧。观七觉支是名方便。了真本觉是名智慧。菩萨摩诃萨如是相应修习静虑波罗蜜多。一切天魔不得其便。即能成就无上菩提。
　　尔时薄伽梵说此静虑波罗蜜多时。会中三万二千菩萨得日灯三昧。此日灯三昧亦名一庄严三昧。云何名为日灯三昧。如日出时一切灯烛星月无复光明。菩萨得此三昧者亦复如是。有学无学声闻独觉。诸有情智映蔽不现。是故名为日灯三昧。复次云何名一庄严三昧。所言一者即是无生。无生者即是法空。又一者名遍一切处。譬如油麻油遍麻中。无生法者亦复如是。体遍一切是名一庄严三昧。此一庄严亦名一增长三昧。一者即婀。婀即法界所谓契经。令法界现前法界现前已。所有诸法神通增长明了现前。是故名为一增长三昧。此一增长亦名一法界三昧。所言一者即是法界。法界亦空。以定力故其空现前。是名一法界庄严三昧。此一法界亦名一空三昧。所言一者犹如虚空。一切万物生长空中。菩萨真空现在前时。信等善法悉皆增长。是故名为一空三昧。
　　复次慈氏菩萨摩诃萨住此静虑波罗蜜多时。能入俱胝那庾多百千三昧。今为汝说小分名字。所谓电光三昧月光三昧。善增长三昧毗卢遮那三昧。增长不思议三昧如如光照三昧。无垢三昧海德三昧。能自在转一切法轮三昧。成就禁戒三昧。无忧三昧坚固三昧。苏迷卢三昧法炬三昧。法勇三昧转法智自在三昧。散积聚法三昧持一切法三昧。持白法三昧知他心三昧。庄严宝幢三昧灭烦恼三昧。坏四魔三昧发起十力三昧。无著三昧断缚着三昧。灯手三昧闻施名三昧。持地三昧安住心三昧。须弥灯三昧摧伏怨敌三昧。智炬三昧发生智三昧。教授三昧自在转无边法门三昧。令心堪任三昧知胜妙善三昧。震日月音三昧无所行三昧。坏魔三昧无种种想三昧。善调伏心三昧释师子三昧。念佛三昧念法三昧。念僧三昧不退转三昧。不眴三昧最胜无我三昧。似空处三昧常觉悟三昧。除烦恼缘三昧如虚空三昧。入功能三昧念慧觉三昧。无尽辩三昧大悲声三昧。现真谛三昧不毁坏三昧。善行三昧有情欢喜三昧知爱乐三昧生爱乐三昧。胜慈三昧性静三昧。大悲三昧大善三昧。无所舍着三昧法义三昧。法悲三昧慧炬三昧。智海三昧无动三昧。善调伏身三昧解脱智自在三昧。金刚幢三昧胜莲花道场三昧。离世间法三昧胜智三昧。佛观行三昧威光三昧。威焰三昧与解脱智三昧。佛身庄严三昧光明普遍三昧。刹土遍净三昧入有情性三昧。满一切愿三昧顺菩提路三昧。波罗蜜庄严三昧宝髻三昧。觉花三昧与解脱果三昧。甘露音三昧无滞三昧。疾风行三昧宝冠三昧。截海流三昧金刚峰三昧。大神通三昧。出生义三昧。见无边佛三昧忆持一切所闻三昧。与刹那智三昧清净无边功德三昧。如是无量俱胝三昧。若诸菩萨摩诃萨得是三昧者。是则名为静虑波罗蜜多。时薄伽梵说此静虑波罗蜜多时。会中七十八那庾多人天。发阿耨多罗三藐三菩提心。三万二千菩萨证无生法忍。
般若波罗蜜多品第十之一
　　尔时薄伽梵。处于种种摩尼宝王师子座上。现种种相。纯以菩萨摩诃萨众而共围绕。时慈氏菩萨摩诃萨。即从座起偏袒右肩。右膝着地合掌恭敬。而白佛言大圣世尊。已为利益安乐诸菩萨故。说静虑波罗蜜多。唯愿世尊为诸菩萨。说般若波罗蜜多。又此般若波罗蜜多复有几种。修何方便而能得之。唯愿如来分别解说。
　　尔时薄伽梵。告慈氏菩萨摩诃萨言。善男子汝今谛听善思念之。吾当为汝分别解说。若诸菩萨修行布施波罗蜜多。乃至静虑波罗蜜多。皆从般若波罗蜜多。本母所生而为根本。譬如眼等五根发生五识。能取五尘皆有作用。如是一一皆以识心而为根本。若离其心无所成办。菩萨摩诃萨修前五种波罗蜜多。恒以智慧而为其母。若离智慧无所克获。亦如有情身有命根能有所作。命根谢已无复堪任。修行诸度若无智慧亦复如是。譬如国境无有智臣。阴阳失序一切人民皆不安乐。法王国土若无智慧亦复如是。修行布施乃至静虑波罗蜜多皆不成就。解脱涅槃终不能得。亦如商主入海采宝。要得船师方达宝所随意而取。菩萨亦尔于生死海。以五波罗蜜多而为舟。舡载功德宝要因般若波罗蜜多。无上舡师至于彼岸。尔时。薄伽梵而说颂言
。
　　智慧为根本　　能生善法芽
　　佛果大菩提　　无非智所作
　　如人遭苦难　　智者能救护
　　愚者造诸恶　　如石投深水
　　若无真智慧　　多闻妄分别
　　斯人不解义　　如器安知味
　　所谓长老相　　不必在耆年
　　虽少有智慧　　是为真长老
　　如世有德人　　正直无邪曲
　　不能辩邪正　　宁知理是非
　　正智闻深法　　智与理相应
　　随顺于大乘　　是名真智者
　　于得失无著　　忧喜不能动
　　安住如须弥　　是名真智者
　　恭敬不生喜　　轻慢无嗔恚
　　智慧如大海　　是名真智者
　　不说他人过　　亦不称己德
　　智照无自他　　当获大名称
　　勇猛勤精进　　远离一切相
　　我慢悉皆除　　是名真智者
　　常当正观察　　不见他人过
　　深信善恶报　　是名真智慧
　　智者在众中　　不说自功德
　　若人所称赞　　愧心无取着
　　成就诸功德　　虚己常谦下
　　如果树繁熟　　枝条自胝屈
　　福智生豪族　　虽贵无憍慢
　　愚者自矜高　　智者应观察
　　智慧为善伴　　远离恶知识
　　断灭诸烦恼　　自然得解脱
　　乐将护恶人　　亦当常远离
　　崇重于贤善　　是名真智慧
　　菩萨多悲智　　损恼犹慈愍
　　如斫栴檀树　　流香普芬馥
　　不念他人恶　　常思其善事
　　智慧离分别　　人中最第一
　　智者住空寂　　被毁心无恼
　　诸恶不能烧　　如火暖大海
　　大悲离分别　　见恶常怜愍
　　如日放光明　　不弃旃荼舍
　　智人虽小过　　为益应同住
　　如入瞻卜林　　自然皆蒙熏
　　正智离分别　　如日无私照
　　亦如清凉月　　能净诸云翳
　　智者多慈悲　　常济于贫乏
　　见乞不轻贱　　应生欢喜心
　　如树初生长　　日夜无休息
　　智者乐修行　　增长亦如是
　　智者遇大怨　　慈悲犹不舍
　　如折莲花茎　　藕丝恒不断
　　生死如毒树　　悟即法身果
　　生死与涅槃　　本性皆平等
　　净慧贤圣行　　大悲常利物
　　不择于怨亲　　恒离于分别
　　耆年多智慧　　净戒悉圆满
　　亲近如是人　　速成安乐行
　　智慧无垢人　　三业恒清净
　　应亲近是人　　尊重过父母
　　无智难亲近　　能坏善人心
　　如火烧枯木　　应当常远离
　　供给于恶人　　欲益反招损
　　如人饲猛兽　　无不伤害者
　　供养智慧人　　小善获多福
　　如人饮甘露　　求得安隐乐
　　佛告慈氏菩萨摩诃萨。此般若波罗蜜多。皆从善友开正法生。邪见之人是智慧怨。汝等应当亲近善友远恶知识。此般若波罗蜜多非唯出生一切善法。过去未来现在诸佛皆从此生。当知此经即是一切诸佛之母。
　　复次慈氏。菩萨摩诃萨行布施时有二种智。一者小智二者大智。小智施者为求人天二乘解脱。如是施者但名布施。不得名为波罗蜜多。大智施者心无所得。无所得故得佛菩提。如是施者名檀波罗蜜。以是故知檀波罗蜜从智慧生。尸波罗蜜亦有二种。一者小智二者大智。小智持戒怖三恶道。求生人天二乘解脱。如是持戒心不清净。不得名为尸波罗蜜。大智持戒普为利乐一切有情。不住于相而无所得趣大菩提。如是持戒是则名为尸波罗蜜。以是故知戒波罗蜜从智慧生。忍辱波罗蜜多亦从般若波罗蜜多生。一切有情本智如日。无明覆蔽忍光不现。修安忍者除断无明。圣智现前佛日斯照。譬如国邑无有智臣。识用不均人民流散。设有智者亦当回避。无忍慧者亦复如是。又此智慧如明眼人。遥见毒蛇即便远避。有智慧眼避嗔恚蛇亦复如是。无慧眼者谓于过去。无量劫中修行诸善。无安忍力及智慧眼。一念嗔火烧灭无余。如干草积飙火入中焚烧皆尽。智慧之人有安忍力。设遇恶人打骂诃责。正智安忍能调伏之。譬如香象既已调伏。临阵驱策能破敌军。菩萨摩诃萨亦复如是。住无相忍不起嗔恚。无缘大悲广度一切。以是当知安忍波罗蜜从般若波罗蜜生。精进波罗蜜亦从般若波罗蜜多而得发生。何以故若无般若波罗蜜多。一切所作皆不成就。大菩提果无边法门。安住最胜巧便大智。周遍观察要精进力。方能圆满六波罗蜜。以是当知精进波罗蜜。皆从般若波罗蜜生。禅波罗蜜亦从般若波罗蜜生。所以者何意业微细难可测量。身口所作则易除灭。妄心所起难可制伏。如风飘火猛焰可制。如海涛波亦可息之。唯有妄心甚难调伏。何以故无始无明迷心性故。譬如世间多思觉者。妄起寻求而伺察之。如是妄想设入定门心犹取着。无智慧故经百千劫。终不能得三昧现前。亦如愚人妄执诸见。或执我常或执我断见不清净。云何能得三昧现前有智慧人观察二事。一者见其自身。多有疾病苦乐等事。皆由先世妄想颠倒。造作诸业而今受之。若无痴爱何有病耶。身本自空因缘幻有。无造无作谁受苦耶。二者复应重更观察虽无我相。所作福业皆不唐捐。当愿法界一切有情。无尽福德涤令清净。悉得成就六波罗蜜。戒定智慧以为庄严。以是故知一切万行。皆以般若波罗蜜而为其母。犹如大地皆依虚空而得安立。而彼虚空无有所依。般若波罗蜜亦复如是。以是故知禅波罗蜜智慧为母。非唯五度从智慧生。一切世间福德名闻人天果报。乃至出世无漏善根。皆以智慧而为生处。犹如大地皆依虚空而得安立一切众生执我取相有五怖畏。一不活畏常积资财恐不活故。二恶趣畏造不善业恐堕三涂恒怖畏故。三者死畏。爱惜身命恐丧失故。四者恶名畏。恒作诸恶以自覆藏。恐人闻知常怖畏故。五者大众威德畏。于大众中所发言词怀怖畏故。菩萨摩诃萨智慧观察具证二空。能益自他无不活畏。除断邪行具净尸罗。必至涅槃无恶趣畏。深入缘起了本无生则无死畏。住无相理身心寂静。无自他相离恶名畏。成就微妙四无碍辩。处众无畏犹师子王。是故名为无大众畏。
　　复次慈氏一切众生根性差别。悭贪者令惠施。嗔恚者令慈忍。我慢者令谦下。愚痴者得智慧。开示涅槃显真实相无量功德。皆从般若波罗蜜生。一切诸佛及诸菩萨。天龙八部咸皆赞叹。尊重恭敬犹如父母譬如慈母唯有一子。鞠育诲示渐渐成长令得尊贵。菩萨亦尔怜爱有情等如一子。般若甘露而为法食。五波罗蜜为大资粮。十方四无所畏十八不共法。诸妙功德庄严法身。成就无上法王之位。
　　复次慈氏有十种事能障智灯。掩蔽光明不能显了。增长痴闇无所觉知。一者懒惰。于世事业皆不成就。岂能修行出世妙善。二者近恶知识。造诸恶业增长无明。三者耽着睡眠。身心昏昧不能修习无上菩提。四者听闻大乘寻复忘失。五者乐习世间一切技艺。不知如幻而生执着。六者我慢覆藏虽遇善友。不能咨问无上正法。七者于大乘教微妙深理不能解悟。我慢自高便生退屈。八者耻己愚昧不能亲近有智之人。九者攻乎异端诈谓知见。有所论难皆涉邪徒。十者于最上乘不生信乐。设有所闻师心邪解。由是十事障碍大乘。正法不闻沦溺生死。离此干事有十胜法。便能悟入无上菩提。一者精勤乐习禅定。二者亲近善友听闻正法。三者损减睡眠恒自觉悟。四者于大乘法所闻不忘。五者顺世事业常观如幻无所著故。六者无所藏隐决众疑故。七者不轻己身勤修行故。八者常乐法施兴大会故。九者恒自谦下不诳众生故。十者不自师心深入佛慧故。菩萨摩诃萨以此十事具足圆满六波罗蜜。成就法身清净解脱。
　　复次慈氏菩萨摩诃萨此般若波罗蜜多。不与十六种法而为相应。一者不与十二因缘相应。所谓无明乃至老死。二者不与无明灭乃至老死灭而为相应。菩萨摩诃萨离分别心无二相故。三者不与身见边见乃至六十二见而为相应。四者不与世间八风相应。所谓利养称赞讥毁苦乐衰损等事而为相应。五者不与随烦恼等忿恨相应。六者不与我慢增上慢等相应。七者不与根本贪嗔痴等而为相应八者不与烦恼魔死魔等而为相应。九者不与我相人相。作者受者养育士夫。补特伽罗意生儒童。业障报障烦恼等障而为相应。十者不与妄念分别见闻觉知而为相应。十一者不与四颠倒法而为相应。无常计常常计无常。无乐计乐乐计无乐。无我计我我计无我。不净计净净计不净。如是妄计名颠倒法。有情心行乃至诸尘劳门而为相应。十二者不与悭吝犯戒嗔恚懈怠散乱愚痴而为相应。亦不与有相行施持戒忍辱精进禅定智慧相应。十三者不与不善等法。性罪遮罪有漏有为而为相应。亦不分别世出世善法。无漏无漏而为相应。十四者不与二十二根相应。所谓眼耳鼻舌身根相应。亦不与苦乐忧喜舍受相应。亦不与男女等根意根命根。信等五根三无漏根而为相应。十五者不与三界五趣。种种有情而为相应。亦不分别大乘小乘。佛法僧宝差别之相而为相应。十六者不分别真谛俗谛有为无为。有智无智有识无识。作意无作意有体性无体性。有相无相心意差别而为相应。慈氏当知摩诃般若波罗蜜多。无染无著离诸分别。平等清净一相一味。不与如是差别等法而为相应。
　　复次慈氏菩萨摩诃萨善巧方便。行深般若波罗蜜多时。住奢摩他毗钵舍那。住身寂静了因缘法如幻如化顺胜义谛离有离无。非断非常随顺因果。无我人相真实不动不坏威仪住三解脱门而不取证。无动无静是如来禅。游戏神通深入实际。不住生死不入涅槃。不尽有为不住无为。虽观无相不舍大悲。虽住三界而恒出离。知真无染而不修证。离於戏论常乐宣说。
　　复次慈氏菩萨摩诃萨修行般若波罗蜜多。应于善友听闻正法。具足八十四种胜上之心。方能发生般若波罗蜜多微妙胜慧。所谓住真实相最极微妙相。般若相应相善知识相。离憍慢相恭敬相。右绕相无量相。善言相至诚相。善作意相无乱相。无定相妙宝相。妙药相除病相。法器相示导相。入智慧相闻法无厌相。增长舍相善调象马相。敬事多闻相乐闻深法相。观身寂灭相清净适悦相。闻法无倦相闻义相。闻法相随说修行相。为他说法相闻所未闻相。闻神通相不求余乘相。乐闻般若相乐闻菩萨藏相。乐闻善巧方便相四摄法相。闻梵行相念正定相。能生善巧无生相大慈悲心相。缘起相无常相。苦相空相。无我相不净相。寂静相空相。无相相无愿相。无不善行相胜义谛相。不坏相自在相。护自心相不舍精进相。思惟妙法相对治烦恼相。宗重正法相对治邪见相。获圣财相除断贫穷相。智者称赞相智人极喜相。智者所乐相崇重贤善相。见谛相观蕴过失相。有为过患相依法相。依义相依智相。依了义经相不依不了义经相。不作诸恶相自利益相。利益他相善作业相。无热恼相胜行相。获一切诸佛法门相。慈氏当知听法之人。具足如是胜妙之心。能善听闻甚深般若波罗蜜多。知一切法无我无人本来清净。生死涅槃平等无二。复次菩萨摩诃萨。观于眼等五根。苦乐等受男女意命。能起烦恼生死根本。信等五根三无漏根。能舍烦恼是涅槃因。知烦恼性从本以来。不生不灭性相常住。如是修习是名般若波罗蜜多。
　　复次慈氏菩萨摩诃萨所修胜行。与智慧相应及不相应。无有分别二智平等。不舍众生恒起大悲。普覆一切清净不动。如是修习是则名为般若波罗蜜多。
　　佛告慈氏此般若波罗蜜多句义不可思议。是相应句如理句。如量句佛语句。了缘句无碍句。无灭句大舍句。不动句一切不动句。无依止句平等句。无难句无高下句。实际句不变易句。无著句无住句。无所住句对治句。寂静句极寂静句。遍寂静句无戏论句。无起句即真句。不缺句无余句。无际句无对治句。最胜句真实句。如如句绝言句。不别异句无彼此句。三世平等句无三世句。不住五蕴句。不住六界句。不住十二处句。不住十八界句。依法句依义句。依智句依了义句。如是句义是菩萨摩诃萨。修行般若波罗蜜多不可思议。离言说故真胜义故。不可思议故无因喻故。无比量故无有上故。自利利他故大希有故。唯佛与佛能证能说余无测知。何以故般若波罗蜜多无性无相无比无喻。唯佛如来方能究尽。
　　复次慈氏此般若波罗蜜多。非即蕴处界。无依无止不生不灭。不内不外不在中间。是故般若波罗蜜多不可思议。尔时慈氏菩萨闻是般若波罗蜜多。欢喜踊跃以偈赞曰
。
　　大雄世尊智无量　　十力无畏真解脱
　　神通广大无边际　　一切无能测量者
　　昔曾侍觐无量佛　　获得甚深微妙智
　　难行苦行恒沙劫　　是故能成调御师
　　佛证自然一切智　　住真寂灭难思议
　　唯佛如来自证知　　能现无边佛境界
　　法性真常离二边　　寂灭无为出三有
　　烦恼业苦悉皆除　　法身清净真解脱
　　菩提道场成正觉　　唯有诸佛能证知
　　清净湛然无去来　　无相无行无说示
　　涅槃无比无能喻　　凡夫二乘莫能测
　　等觉菩萨不能知　　唯佛世尊独明了
　　佛会一切声闻众　　逮得己利如来赞
　　漏尽皆住最后身　　此等不知佛境界
　　一切辟支佛利智　　遍满十方如稻麻
　　百千万劫共思惟　　不能测知佛智慧
大乘理趣六波罗蜜多经卷第十
般若波罗蜜多品第十之二
　　佛告慈氏。菩萨摩诃萨有七种事。能得如是不可思议无尽法门。谓因无尽有情界无尽大悲无尽妙用无尽法门无尽。坏生死魔故智无尽故。如是般若波罗蜜多。无行无相无生无灭。菩萨于一切法应如是知。佛说是甚深般若波罗蜜多时。会中有一外道名微末底。即从座起而白佛言。世尊佛说一切诸法本来不生自性清净此义不然。自在天常而是一切万物父母。能生诸法能造能作安立世间。复有说云神我能生一切诸法。然此我者住于心中犹如拇指。复有说云一切诸法从和合生。云何今者乃说无生。尔时薄伽梵告微末底。汝所问者随汝意答。断汝疑心应当谛听。如汝所说自在天常。能生一切所生万物。应同一性悉亦是常。若谓所生前后变易非常住者。理亦不然。用不离体应是常住。体不离用应非常故。自在常者生应常生。云何有时或生不生。既不常生云何是常。以是义故同彼所生定是无常。所生既多亦非是一。若是一者应无差别。万类区分如何是一。又自在天能生一切无有慈悲。若有慈悲应令有情。悉生人天常受快乐。云何令诸有情受于八苦。生三恶趣受种种苦。若有慈悲云何自生自立自害。能自在天是一是常。所生一切应无变易。云何异类生灭无常。五趣之中受兹不净。譬如见果即知其因。当知自在非常非一。若言妙好是自在作。粗鄙不善毕舍遮为。如是之言亦不应理。善由自在恶由舍遮。善恶相违何名自在。又诸有情作恶人多修善者少。即毕舍遮鬼胜自在天。又诸有情所作善事。自在处分。所作诸恶。鬼所教者。汝诸弟子恒作是言。为善生天恶堕地狱。若生天堕狱由造善恶。云何言彼自在作耶。譬如国王使人宣令赐财授职。但言王赐终不言是宣教命人。又如国王使人断命。但言王杀不言魁脍。是即造善归自在天。若造诸恶毕舍遮受。有情何故受苦乐耶。以是当知大自在天。决定不能造作一切。若言一者有情何故。能生无量善恶心耶。以是故知亦非是一。若言一切由自在天。即应纯善何有恶耶。如人有时于多人所。作诸恶事即是恶人。若众生恶由自在者。世间咸谓地狱罪人自作恶业。汝独云何推自在耶。又如有人谤他作恶得无量罪。汝谤自在获罪亦然。
　　复次微末底自在造作过失如前。神我过失倍过于彼。若我是常能造作者。此身去住应得自由无人能害。云何号哭而惧死耶。若我是常应能忆念。过去造业受诸苦报。故于今生不应造恶。又我常者即应自在。舍于衰老恒受少壮。如脱故衣更着新好。云何而有老病死耶。以是当知我非作者。
　　复次微末底我观诸法。亦非和合因缘所生。所以者何因无生性。因若有生不应待缘。缘无生性亦复如是。若说因缘我能和合此亦不然。如二盲人各别行住不能见色。设令同住不见亦然。当知神我和合因缘亦不能生。若能生者应是无常。有作用故。如所生果定是无常。以是当知离所生外无别能生。或说五大极微是常能生诸法。此亦不然。犹如水米和合成酒饮即令醉。如是醉力不从外来。非水中出亦非米出。水米和合转变而生。一切诸法无有作者。亦无有我而为因缘。所以者何大地虚空。水火风界当知亦尔。岂无情物生有情耶。一切诸法假有实无。非自在天亦非神我。非和合因缘五大能生。是故当知一切诸法。本性不生从缘幻有。无来无去非断非常。清净湛然是真平等。尔时薄伽梵而说偈言
。
　　一切有为法　　如讫闼婆城
　　众生妄心取　　虽现非实有
　　诸法非因生　　亦非无因生
　　虚妄分别有　　是故说唯心
　　无明妄想见　　而是色相因
　　藏识为所依　　随缘现众像
　　如人目有翳　　妄见空中花
　　习气扰浊心　　从是三有现
　　眼识依赖耶　　能见种种色
　　譬如镜中像　　分别不在外
　　所见皆自心　　非常亦非断
　　赖耶识所变　　能现于世间
　　法性皆平等　　一切法所依
　　藏识恒不断　　末那计为我
　　集起说为心　　思量性名意
　　了别义为识　　是故说唯心
　　心外诸境界　　妄见毛轮花
　　所执实皆无　　咸是识心变
　　色具色功能　　皆依赖耶识
　　凡愚妄分别　　谓是真实有
　　睡眠与昏醉　　行住及坐卧
　　作业及士用　　皆依藏识起
　　有情器世间　　非由自在作
　　亦非神我造　　非世性微尘
　　如木中火性　　虽有未能烧
　　因燧方火生　　由此破诸闇
　　展转互为因　　赖耶为依止
　　诸识从彼生　　能起漏无漏
　　如海遇风缘　　起种种波浪
　　现前作用转　　无有间断时
　　藏识海亦然　　境界风所动
　　恒起诸识浪　　无间断亦然
　　如酪未钻摇　　其酥人不见
　　施功既不已　　醍醐方可得
　　赖耶妄熏习　　隐覆如来藏
　　修习纯熟时　　正智方明了
　　诸识随缘转　　不见本觉心
　　自觉智现前　　真性常不动
　　犹如金在矿　　处石不堪用
　　销练得真金　　作众庄严具
　　赖耶性清净　　妄识所熏习
　　圆镜智相应　　如日出云翳
　　若有修空者　　顺空而取空
　　观空与色殊　　不名真观者
　　观色即是空　　色空不可得
　　此即胜义空　　是真解脱者
　　客尘无自性　　无明妄分别
　　实相非有无　　众生虚妄见
　　犹如日月明　　流光能普照
　　如来清净藏　　具足诸功德
　　真妄互相熏　　犹如二象斗
　　弱者去无回　　妄尽无来去
　　莲花性无染　　出水离淤泥
　　菡蓞开敷时　　见者皆欢喜
　　如来无垢识　　永断诸习气
　　清净智圆明　　贤圣所归趣
　　犹如最胜宝　　无复诸瑕翳
　　轮王为宝冠　　常置于顶上
　　如来清净藏　　永离诸分别
　　体具恒沙德　　诸佛之法身
　　住真无漏界　　清净解脱身
　　寂灭等虚空　　法性无来去
　　佛现三界中　　不生亦不灭
　　此界及他方　　湛然常不动
　　平等真法界　　佛与众生如
　　非断亦非常　　大悲恒不尽
　　诸佛法性身　　本觉自然智
　　是真胜义谛　　唯佛方证知
　　自性体无生　　牟尼本寂静
　　流转诸三有　　毕竟归依处
　　法无来去相　　三世常寂然
　　住真三昧者　　见彼法界身
　　清净不思议　　恒沙众德备
　　此即无漏界　　诸佛之所依
　　佛具三种身　　体相用平等
　　甚深广大性　　胜义无差别
　　无漏无变易　　远离一切相
　　烦恼及所知　　本性恒清净
　　无垢无染着　　是真调御师
　　性净即涅槃　　亦是法身佛
　　体备恒沙德　　无垢不思议
　　六度常圆满　　此即萨婆若
　　广大无边际　　永断于思想
　　断习成菩提　　具恒沙功德
　　于诸法自在　　普现诸色像
　　大悲清净果　　常利一切众
　　无漏无分别　　愿力皆圆满
　　犹如摩尼珠　　随色皆能现
　　譬如工画师　　能画种种相
　　所现诸境界　　皆是识心变
　　众生诸性欲　　如来悉能知
　　法身恒不动　　愿力随缘现
　　示现兜率天　　降神乘白象
　　生处于王宫　　出家修苦行
　　即诣菩提树　　降伏诸魔怨
　　成佛转法轮　　或现涅槃相
　　示现有生灭　　真身恒不动
　　钝根乐小法　　方便说涅槃
　　真如法界中　　无有涅槃相
　　大悲乐饶益　　引导于众生
　　犹如大商主　　诱进诸愚少
　　菩萨广大心　　咸令入涅槃
　　尔时微末底闻佛说已。身心适悦欢喜无量。从座而起整理衣服。右膝着地合掌恭敬。以妙伽他而赞佛曰
。
　　堕在生死河　　邪见所缠缚
　　迦毗微野娑　　迦那仙外道
　　凡愚被昏弊　　邪见由是生
　　十力善逝尊　　慧日朗明照
　　或闻那罗延　　自在天等教
　　增长于贪着　　令心发狂乱
　　正见破诸暗　　是真如来教
　　我当至心听　　归依大圣尊
　　大梵身四臂　　四面莲花生
　　演说四违陀　　增长于邪见
　　唯佛薄伽梵　　慧日大圣尊
　　能破我等疑　　真实归依处
　　时微末底赞叹佛已。而白佛言大圣世尊。我于今者得大善利。蒙佛慧日正智光明。邪见疑心一切都尽。我今归依大圣世尊。复白佛言世尊。我今所以名微末底。为求异道心转疑惑。今于佛前获正法眼。灭疑惑心名苏末底。我及弟子同于今日。归佛法僧修行大乘。愿无退转所得善利。回施有情皆向佛道。尔时薄伽梵为微末底说是法时。会中无量众生发阿耨多罗三藐三菩提心。六十二那庾多菩萨证无生法忍。
　　复次慈氏菩萨摩诃萨修行般若波罗蜜多。应修八法云何为八。所谓蕴善巧处善巧。界善巧谛善巧。缘起善巧三世善巧。一切乘善巧一切法善巧。云何蕴善巧谓观色蕴犹如聚沫。愚人见之谓是白氎。入水而取其沫散灭不可撮摩。菩萨摩诃萨以正智慧。见第一义了色性空。犹如聚沫。以是因缘名正知见。复观受蕴如水上泡。速起速灭刹那不住。菩萨摩诃萨以正智慧见第一义。了受性空犹如水泡。以是因缘名正知见。复观想蕴犹如阳焰。如人热渴远见阳焰谓之为水。驰走寻觅近之则无。菩萨摩诃萨以正智慧。见第一义了相性空。以是因缘名正知见。复观行蕴犹如芭蕉。中无有坚。剥之不已竟无所得。菩萨摩诃萨以正智慧。见第一义知行性空。以是因缘名正知见。复观识蕴犹如幻化。如世幻师幻作金银珍宝真珠璎珞。求其实体了不可得。菩萨摩诃萨以正智慧。见第一义了识性空犹如幻化。以是因缘名正知见。作是观已于诸有情。起大悲心兴拔济意。如是观察名蕴善巧。复观五蕴犹如幻梦。皆从妄想颠倒心生。无我无人无众生无寿命。非养育非士夫非补特伽罗。意生儒童作者受者。以善巧方便了蕴性空。犹如梦想都不可得。是名菩萨摩诃萨蕴善巧智。复次菩萨摩诃萨。观蕴如响无我无人。乃至无作者受者。如是蕴性如空谷响属诸因缘。如实了知等无二相。是则名为菩萨摩诃萨蕴善巧智。复次观蕴如影。从业缘现无我无人。乃至受者。如是影性了不可得等无二相。是名菩萨摩诃萨蕴善巧智。复次观蕴如镜中像。无我无人乃至受者。如是镜像非内非外。了不可得平等无二。是名菩萨摩诃萨蕴善巧智。复次观蕴从缘而有如幻如化。无我无人乃至受者以善巧智如实了知等无二相。是名菩萨摩诃萨蕴善巧智。复次观蕴是变坏相。无常苦空无我不净。性本空寂非坏非不坏。如实了知名蕴善巧智。
　　复次云何名为处善巧。谓观眼处耳鼻舌身意处内法皆空。次观色处声香味触法处外法亦空。以正智慧观第一义。非内非外名正知见。是则名为处善巧智。复有处善巧。所谓了眼耳鼻舌身意处皆悉是空。亦无见闻觉知之相名法处智。复有了法处智。了色声香味触法处自性空寂。非眼耳鼻舌身意处境界相。名了法处智。复有处善巧。谓眼处耳鼻舌身意处。法性空寂无我我所。色处声香味触法处法性皆空无我我所。非相应非不相应。非善法非不善法。不增不减无有二相本来空寂。是名菩萨摩诃萨处善巧智。复有处善巧智。眼处色处本来清净无染无著。眼处坚固寂然常住。如是耳声鼻香舌味身触意法性本清净无染无著。乃至意根坚固寂然常住不变。是名菩萨处善巧智。复次云何名为处善巧。所谓圣人处非凡夫处。能生圣道是名为处。凡夫邪行生于恶道名为非处。菩萨摩诃萨住八圣道起大悲心。令诸有情入正定聚。是则名为处善巧智。
　　复次云何名为菩萨界善巧智。谓观眼界色界眼识界无我亦不属我。亦非眼界色界眼识为缘而起。乃至意界法界无我。亦不系属于我。乃至意识界无我。亦非意识为缘而起。如是菩萨以正智慧观第一义。知十八界性即是空无我无人。法界平等清净不动。是名菩萨摩诃萨界善巧智。复有界善巧。所谓了法界智。了知地水火风界性是空。坚湿暖动皆不可得。同真际等法性。是名菩萨摩诃萨了法界智。复有了法界智。了眼界乃至意界性空。色界乃至法界性空。眼识界乃至意识界性空。亦无见闻觉知分别之相。是则名为了法界智。
　　复次云何名为谛善巧。所谓四谛苦集灭道。观此五蕴苦苦行苦坏苦名苦圣谛智。了知无明增长五蕴名集谛智。不起贪欲灭尽诸苦名灭谛智。为此灭故修八圣道名道谛智。是名菩萨摩诃萨谛善巧智。复有谛善巧。所谓知苦无生名苦谛智。知集不起名集谛智。了本不生今则无灭名灭谛智。于不二相修中道观名道谛智。是则名为谛善巧智。复次菩萨摩诃萨了知苦受空无自性。能观正智亦复皆空。名苦中苦智。观集缘起从缘幻有。能观正智亦皆是空。名集中集智。知贪爱灭既本性空。正智现前清净平等名灭中灭智。知出苦道了不可得。正智观察自性皆空名道中道智。如是正智离诸分别。是名菩萨摩诃萨谛善巧智。复次能知生苦体即无生。名苦中真智。知生集起集无和合。名集中真智。知生本无即无有灭。名灭中真智。知出苦道离有离无。是名道中真智。菩萨摩诃萨如实了知名谛善巧。复有谛善巧。所谓三谛世俗谛胜义谛实相谛。世俗谛者谓一切世间。语言文字见闻觉知。胜义谛者谓心行处灭无复文字。离于一切见闻觉知。实相谛者所谓一切相即无相。如是无相即是实相。菩萨摩诃萨于俗不染观真不住一相平等。是则名为菩萨摩诃萨谛善巧智。复有二谛所谓世谛真谛。世谛者所谓一切世间色心等法。如实而见称实而知。真谛者谓二空理。清净湛然究竟寂灭。化之不厌知真无取。无法可得。是名菩萨摩诃萨谛善巧智。复有一谛谓即真如清净法界无生无灭非断非常。远离二边究竟安乐。于生无生心无二相。是名菩萨摩诃萨谛善巧智。复次云何名缘起善巧。菩萨摩诃萨观察缘起流转不断。无明缘行行缘识。识缘名色名色缘六入。六入缘触触缘受。受缘爱爱缘取。取缘有有缘生。生缘老死忧悲苦恼。菩萨以正智慧。如实了知缘起无性。无生无灭法性现前。无心无作无主无摄。是名菩萨摩诃萨缘起善巧智。复次所有善因不善因。动因不动因。生死因涅槃因。如此因等皆如实知。所有众生利根钝根如是根性。如是因如是缘如是果报。如是本末皆如实知。随其因缘生善修集而无所失是名菩萨摩诃萨缘起善巧智。复次妄想灭则无明灭。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死愁叹苦忧恼灭。菩萨摩诃萨以正智慧。了知缘起无生无灭无主无摄。是名缘起善巧智。复次慈氏一切因缘。皆假和合无有自性。不从我人众生寿命而得生长。为是有情说如是法。无量无边无有穷尽。如实了知是名缘起善巧智。复次菩萨摩诃萨了知一切缘生之法。无生无灭无尽之相。此无尽相即菩提相。是名菩萨摩诃萨缘起善巧智。复次云何三世善巧。谓念过去所有善法如实修行。不善之法常当远离。如实知已悉皆回施一切有情。是名菩萨摩诃萨过去善巧智。复念未来所有善根菩提资粮。皆悉回向一切智智。是名菩萨摩诃萨未来善巧智。复次现在所有正念相应善法。不起邪念相应不善。是名菩萨摩诃萨现在善巧智。复次观于过去皆悉是空。现在未来亦复皆空。三世平等住第一义是真解脱。复观过去现在未来。一切诸佛福德智慧生随喜心。是名菩萨摩诃萨三世善巧智。复观过去已灭未来未至现在不住。三世善法所修胜行。悉愿回向无上菩提。现在善法刹那不住。而恒发起菩提之心。是名菩萨摩诃萨三世善巧智。复次过去已灭未来未至现在不住。如是生灭念念不住心常觉悟。是名菩萨摩诃萨三世善巧智。复次菩萨不思议自在神通。能忆过去所种善根。现在所修诸善。未来觉心当愿圆满。愿皆回向无上菩提。是名菩萨三世善巧智。复次为欲成就诸有情故。忆念过去所有善根一切有情。随彼彼根依愿成就。所有供养未来诸佛一切有情。随彼彼根当来成就。所有现在一切有情神通说法。种种教化随根成就。如是三世利益自他。圆满菩提胜妙之行。是名菩萨三世善巧智。
　　复次云何名三乘善巧。谓声闻乘独觉乘菩萨乘。依此三乘而求出离。云何菩萨摩诃萨于声闻乘善巧智慧。遇佛出世闻四谛法。因声悟理生正见故是名声闻。修净戒故圆满戒身。得禅定故圆满定身。见谛理故得智慧解脱解脱知见身。是名菩萨摩诃萨。于声闻乘得善巧智。复有声闻乘善巧。于三界中生疲倦想。于有为法深观无常。见一切法悉皆无我。涅槃寂静欢喜爱乐。复观五蕴如怨贼。观诸界如毒蛇。观内六处如空聚。常愿出离乐于涅槃起依怙想。是名菩萨摩诃萨于声闻乘而得善巧。复次云何菩萨摩诃萨于独觉乘善巧。谓厌诸有为乐于出离。少欲知足。离诸戏论乐居闲寂。于诸因缘自然觉悟。诸法无常而得解脱。是名菩萨摩诃萨于独觉乘善巧智。复次云何菩萨摩诃萨。于大乘法而得善巧。大乘功德无量无边。悉令有情咸皆悟入彼最上乘无有障碍。无生无灭得大智慧。积集一切福德善根。一切有情所受用故。成就诸波罗蜜。令诸心行善调伏故。增长无上大菩提故。有大威力诣菩提树坐于道场。观众生根大悲不舍。无障无碍普于一切悉皆怜愍等如一子。能越一切恶道诸怖畏故。能令一切佛法皆现前故。摧伏外道诸魔怨故。建立菩提胜法幢故。能除断常诸结使故。得佛如来无碍智故。丰益佛法诸珍宝故。随根利益无错失故。养育有情大悲成故。十力无畏不共佛法相好功德璎珞庄严无过失故。如是所有一切善巧。是名菩萨摩诃萨大乘善巧智。复次一切诸佛之所乘故。具足七法佛为大乘。如转轮王具足七宝。云何为七。所谓大观察故大随顺故。大智慧故大精进故。大方便故大证悟故大事业故。大观察者菩萨摩诃萨。亲近善友听闻正法。于一刹那悟一切法实相现前。大随顺者菩萨摩诃萨。成就大智大定大悲利益自他故。大智慧者菩萨摩诃萨。见真实相我法皆空。大精进者菩萨摩诃萨。于无量阿僧祇劫。大悲万行能成办故。大方便者菩萨摩诃萨。得平等忍不住生死不证涅槃。大证悟者菩萨摩诃萨。证力无畏不共佛法。无量无边大功德故。大事业者菩萨摩诃萨。于生死中得大菩提。成就圆满恒沙万亿佛事业故。具足如是七种胜法而为法王。是名菩萨摩诃萨大乘善巧智。
　　复次云何一切法善巧。谓有为无为。菩萨于此二法巧便最胜。于身善行口善行意善行。清净增长回向无上正等菩提。是名菩萨有为善巧智。菩萨于身口意具三无作。清净平等回向无上正等菩提。是名菩萨无为善巧智。复有善巧。谓菩萨摩诃萨于布施持戒乃至静虑。增长修习回向无上正等菩提。是名菩萨有为善巧智。复以般若波罗蜜多。离一切相修诸波罗蜜多。回向无上正等菩提。是名菩萨摩诃萨无为善巧智。复有善巧以方便智。行四摄法摄取众生。是名菩萨摩诃萨有为善巧智。复有善巧住第一义。虽摄众生而无取着回向菩提。是名菩萨无为善巧智。复有善巧。了知烦恼增长生死。菩提分法断绝生死。是名菩萨有为善巧智。复次知空无相无愿三解脱门。能于无上正等菩提。决定平等无二无别无有退转。是名菩萨无为善巧智。复次有为善巧。行于三界不着三界。是名菩萨有为善巧智。了知三界性皆是空。如幻如化而不取着。是名菩萨无为善巧智。复次如是了知法性清净无相无名。具一切智名为实智。为度众生假名方便。如是分别是名权智。菩萨摩诃萨于此八法。二智自在名为般若波罗蜜多。复次悉能了知一切法性名为智慧。所有观察善不善法名为方便。随顺解脱离诸分别。圣智现前名为般若波罗蜜多。复能如是善巧分别诸见结使。以奢摩他毗钵舍那。如是拔除是名方便。而能圆满无上大愿是名智慧。除彼热恼使得清凉是名方便。能解烦恼性不可得是名智慧。除身心苦得轻安乐是名方便。游法园苑得念总持。理智现前是名智慧。与诸有情作依止处是名方便。能依所依无住无著是名智慧。获三十七菩提分法是名方便。应常离念而与实相智慧相应。得大法乐是名智慧。复能生长五波罗蜜是名方便。随所乐乘同归佛慧。自性照明是名智慧。能度一切生死瀑流是名方便。实无众生得灭度者是名智慧。建立正行是名方便。见本性空是名智慧。除客烦恼是名方便。善能觉悟智性无染是名智慧。行无所行是名方便。悟于法空是名智慧。不着三界是名方便。令诸菩萨了第一义是名智慧。摄诸众生行于万善是名方便。一切贤圣同一法界是名智慧。随其根性除妄分别是名方便。见本清净寂灭无生是名智慧。能起方便断灭痴闇是名方便。深入禅定不住禅定是名智慧。诱导二乘是名方便。除断法执入佛知见是名智慧。随众生根令生胜解是名方便。了根性空是名智慧。超妄境界是名方便。示胜义谛是名智慧。权说四谛是名方便。于诸修行了不可得是名智慧。勤求功德悲愿无尽是名方便。了应非真不来不去。法界平等是名智慧。随缘普示教化一切是名方便。了烦恼性本来解脱是名智慧。了知结使虚妄分别是名方便。了众生心本来寂静是名智慧。劝令修断随眠习气是名方便。一切众生心行差别。八万四千诸尘劳门即佛慧门是名智慧。声闻缘觉善巧劝修。渐入佛道是名方便。菩萨修行如是般若波罗蜜多。疾证阿耨多罗三藐三菩提。是名般若波罗蜜多。佛说此摩诃般若波罗蜜多时。会中三十二俱胝菩萨摩诃萨。得无生法忍。七十万八千众生。发阿耨多罗三藐三菩提心。此会大众各以种种妙花宝幢幡盖诸庄严具瞻卜花香。供养般若波罗蜜多。散于如来及慈氏菩萨摩诃萨等诸菩萨上。一切诸天于虚空中作天妓乐。种种歌颂赞叹如来。于无量劫成就菩提无边功德。尔时佛告一切大众慈氏菩萨摩诃萨。汝等能问甚深般若波罗蜜多。大乘功德无尽法门不可思议。彼诸会众闻是经者。亦当圆满如是功德。若闻是经生信解心。受持读诵书写解说。如是等人利益无量不可思议。亦非譬喻算数之所能及。尔时薄伽梵解络掖衣。授与慈氏而作是言。善哉善哉善男子。汝能问此甚深般若波罗蜜多一切十方诸佛如来悉皆随喜。时慈氏菩萨受佛衣已。顶戴尊敬而作是言。此衣即是如来真身制底一切天龙人非人等皆应作礼。右绕恭敬种种供养。尔时大众忽见无量杂花。宝鬘幡盖从十方来。住佛顶上在虚空中。须臾之间遍覆大会。慈氏菩萨大众之上。又于幡盖供养具中。出大音声赞言善哉善哉。慈氏菩萨摩诃萨快问斯义我等深心随喜供养尔时舍利弗白佛言世尊此等花鬘幡盖。从何而来出是音声赞叹随喜。尔时薄伽梵告舍利弗言。善男子此慈氏菩萨。于过去世行菩萨行。度脱无量百千万亿诸众生等。于今有住菩萨不退地者。或在声闻独觉人天之中。彼诸众生以宿因缘于十方界。各以种种宝花鬘盖。供养般若波罗蜜多经及佛如来。赞叹慈氏如是功德有是音声。说此语已一切众会。于慈氏菩萨摩诃萨所。深生尊重咸作是言。我等今日得大善利。得见是人亲近供养。于如来所得闻是经。世尊此诸众生得闻佛名。及慈氏菩萨摩诃萨名。尚得无量无边功德。何况亲于佛前得闻是经信解受持。
　　尔时世尊告舍利弗。若有善男子善女人。于一劫中种种布施金银琉璃。珊瑚玛瑙真珠摩尼。头目髓脑无所吝惜。护持禁戒安忍精进修诸禅定。若闻此经一四句偈。我说此人成就大乘般若波罗蜜多。而此功德胜前功德。若离此法诸波罗蜜悉不成就。舍利弗以是因缘。若善男子善女人。闻此经典信解受持思惟修习。我说是人速能成就无上菩提。当知是人则为已得诸佛如来菩提法印。舍利弗若有菩萨。说此经时应发是愿。我今应当讽诵此经广为人说。能生此念即名圆满檀波罗蜜。何以故一切施中法施最胜。若持此经守护法身。即是圆满戒波罗蜜。顺无生忍亦即名为忍波罗蜜。如理不懈此即名为精进波罗蜜。安住寂灭此即名为静虑波罗蜜。得自然慧不由他悟。是即名为般若波罗蜜。舍利弗若复有人。受持此经四句偈等。速能圆满无上菩提。若诸菩萨持此法要读诵书写或持经卷。所在之处则为有佛。当知是人已得如来一切法藏若有受持此经典者。形虽差别而菩提心无有二相。何以故舍利弗此经则是不退菩提实相法印。以是当知若诸菩萨随顺此经。当知是人得不退转无上菩提。若诸菩萨随顺此经。当知则是随顺一切佛法。尔时护世四天大王及诸眷属。悉皆合掌尊重恭敬。一心正念而白佛言。世尊我等四王。今为如来作护正法众。若善男子善女人。持此经者即是法师。我当承事供养恭敬如佛无异。何以故一切诸佛及大乘法。皆从此经出故。尔时天帝释白佛言。世尊我虽从佛得闻余经。未曾得闻如是甚深最胜经典。我今堪任与诸天众。随此经典所在国土城邑聚落。山林树下空闲之处。有受持读诵书写解说。我等诸天为作听众。以是经故。令彼国王后妃眷属。色力增盛永无忧患。大臣卿相一切人民及说法师。我等常当共作拥护令无衰患。令诸国界阴阳顺序无诸愆失。一切怨敌无能侵害。稼穑成熟人民安乐。增彼法师色力辩才自在无碍。又令法师处大众中。得大无畏如师子王广为他说。
　　尔时薄伽梵告天帝言。善哉善哉憍尸迦。汝于此经及说法师。如是拥护令无衰患。汝今当知若护法师则是护法。若护法者则护国土及一切众生。尔时索诃世界主大梵天王。白佛言世尊我与梵众天等。舍禅定乐随此经典及说法师所在之处。我当往彼为现四相。令彼法师知我等来。云何为四一者见大光明二者闻有异香。三者令彼法师辩才无碍。四者令诸听众专念一心。以此四相知我在会。听闻正法为作拥护。尔时魔王波旬。白佛言世尊佛说此经。令我宫殿皆无光色。震动不安力势衰损。所以者何以诸菩萨摩诃萨听此经故。若此经典在在处处。有善男子善女人等。受持此经乃至一偈一句。一经于耳信解受持。当知此人已受阿耨多罗三藐三菩提记当绍佛位。尔时魔王波旬白佛言世尊彼善男子善女人。以受持是经令我眷属威德势力悉皆摧灭。若有人受持读诵书写解说此经典者。所在之处我等誓愿常作拥护。不起一念障碍之心。
　　尔时薄伽梵告舍利弗。汝当于未来世。受持读诵流布此经。为令正法得久住故。舍利弗言唯然世尊我当受持。复告阿难言。汝当受持读诵流布此经。阿难陀言唯然世尊我当受持我等虽能奉行不得如诸菩萨广宣流布。
　　佛告阿难勿忧此经不能流布。无量菩萨摩诃萨。尽在此会悉愿传通会中有六十俱胝菩萨摩诃萨。为欲护持此经典故。从座而起白佛言。大圣世尊我等誓当于十方界流通此经。此索诃世界自有慈氏。宣布是经不令断绝。若佛灭后后五百岁。有诸众生于此经典。暂得听闻一经于耳。当知此人佛所记别。受持此经一偈一句。当知皆是慈氏菩萨摩诃萨威神之所建立。尔时薄伽梵告诸菩萨言。善哉善哉善男子。汝等今于我所护持此经。当于无量殑伽沙佛所亦护是经。时慈氏菩萨摩诃萨。长跪合掌而白佛言。大圣世尊我问此经。触犯如来。今于佛前至诚忏悔。唯愿慈悲哀恕我过。及诸菩萨亦当受我如是悔过。
　　佛告慈氏汝于是经。得深理趣般若波罗蜜多。于大乘法无有疑惑。于身口意无有误失。一切诸佛共印可汝。我亦如是汝所说法如我无异。尔时阿难白佛言世尊当何名此经。我等云何奉持。时薄伽梵告阿难言。此经是过去现在未来菩萨摩诃萨大乘理趣。亦为一切众生眼目。亦为诸佛本母。所以此经名大乘菩萨理趣六波罗蜜多无量无边无尽义经。以是名字汝当奉持。
　　佛说是经已。具寿阿难陀等诸大声闻。慈氏菩萨摩诃萨等诸大菩萨。一切世间天龙药叉阿苏罗健闼婆迦噜罗紧捺罗摩怙洛迦人非人等。及不眴世界无尽藏菩萨摩诃萨等。一切大众闻佛所说。皆大欢喜信受奉行。
　　

