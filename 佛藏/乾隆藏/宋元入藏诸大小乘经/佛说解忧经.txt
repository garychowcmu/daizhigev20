佛说解忧经一卷


宋元入藏诸大小乘经
佛说解忧经一卷
宋三藏法师法天奉诏译

　　

佛说解忧经
　　稽首归依正等觉　　能度无边大苦海
　　恒以甘露润群生　　令得涅槃我顶礼
　　稽首归依正法藏　　能止无边苦恼因
　　显示过失利众生　　令获寂静我顶礼
　　稽首归依大苾刍　　能与世间为福聚
　　发行勤修安乐因　　善断轮回我顶礼
　　爱别离最苦　　忧火镇烧然
　　若欲自安心　　端居作观想
　　譬如群鸟兽　　暂聚各分飞
　　生死人亦然　　云何怀忧苦
　　只自一有死　　众人皆长生
　　别离痛不任　　亲姻须啼泣
　　三界大轮回　　无有免斯者
　　平等受无常　　云何怀忧苦
　　若人生贪爱　　孰知贪火烧
　　如彼牦牛身　　爱尾遭人杀
　　世人多迷醉　　欲逃崄恶道
　　设尽方便心　　不能免离苦
　　如彼野獐鹿　　常被师子逐
　　究竟不能逃　　云何怀忧苦
　　大地及天上　　三界与四生
　　未曾得见闻　　不受无常者
　　亦如山野火　　焚烧草木时
　　不择花果林　　俱时成灰烬
　　愚痴诸众生　　颠倒生妄想
　　身系无常绳　　无人能可解
　　色界梵世中　　禅味为安乐
　　亦如树临河　　不久风水坏
　　百亿转轮王　　千万天帝释
　　念念即无常　　如风吹灯焰
　　过去大神仙　　五通心自在
　　往复腾空行　　犹被无常取
　　金刚坚固身　　尚自示寂灭
　　凡识如芭蕉　　云何欲久住
　　大地妙高山　　及以四大海
　　劫坏亦归空　　何况众生趣
　　龙居深海里　　眷属常围绕
　　金翅鸟能食　　别离苦亦尔
　　或人往他界　　欲避于无常
　　如入磨竭鱼　　口中求安隐
　　如是欲色界　　及彼非非想
　　未有于一物　　不被无常吞
　　唯有正等觉　　是真依仗处
　　信受汝谛听　　能解诸忧恼
　　如是我闻。一时佛在舍卫国祇树给孤独园。尔时世尊告苾刍言。众生无数。轮回无边。如蚁循环。无有穷尽。众生贪爱无明障闭。如陷泥中。而不能出。过去有情。轮回往复。数不能知。苾刍。所有大地之土。都聚一处。和为泥丸。大小如豆数彼众生。无始劫来所生父母子孙。每一人下一泥丸如是泥丸下尽。父母子孙数不能尽。苾刍。如是无边轮回众生。贪爱无明。颠倒陷爱欲泥中。生死轮回。不知其数。是知令汝学断轮回。佛言。苾刍。如是补特伽罗。轮回众生。以骨作聚。如妙高山。不坏不烂。如是无学声闻。证四圣谛。了知此苦真实为苦。苦灭证苦圣谛。彼补特伽罗。见此尸骨不知是苦。亦不能灭三界烦恼。若灭三界烦恼。证须陀洹不空法。决定得菩提。由于七生天人之中。作断轮回。除灭烦恼。七生满已。圣谛现前。正见智慧。灭尽余惑。到涅槃寂静。彼补特伽罗。方得解脱轮回之苦。
　　佛言。苾刍。如人眷属。互相爱乐。以贪爱故。广造诸业。生死轮回。譬如野象陷泥坑中。无有出期。又彼眷属。如恒河沙。父母养育。皆如亲子。至后世中。随其报应。各各不同。或为仆从。或为冤家。互相嗔恨。欺辱打骂。或为傍类。互相食啖。或被杀害。如是种种。诸趣轮回。如七仙众。或聚或散。亦如天雨生其水沤。或生或灭。如是众生。愚痴大力。迷惑颠倒。不了轮回。于其眷属。妄生乐想。造种种业。未有须臾得清净住。又彼有情。无始轮回。入地狱中。所饮铜汁。过大海水。如彼猪狗。食不净物如妙高山。又彼有情。生死别离。爱恋泣泪。亦如海水。又彼有情。更相杀害。积聚彼头。过梵天界。虫食脓血。亦如海水。又饿鬼趣。以宿悭贪。受饥渴苦。如遇饮食即成烟焰。鬼报满已。设生人中。贫穷饥困。种种苦恼。说不能尽。又彼有情。以修福善。生忉利天等境界殊胜。恒受快乐。贪爱炽盛。如火烧干草。报寿尽时。即堕恶趣。譬如飞禽折其两翼。刹那落地受种种苦。是故汝等。学断轮回。速求解脱。
　　佛言。苾刍。譬如江河大地日月星辰须弥卢山及诸聚落世界。未坏而得久住。常在世间。今此经典。亦复如是。世界未坏。法亦久住。于意云何。为与一切有情止息轮回故。苾刍闻已。信受奉行。
