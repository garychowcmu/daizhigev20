妙法圣念处经八卷


宋元入藏诸大小乘经
妙法圣念处经八卷
宋西天中印度摩伽陀国三藏传教大师法天奉诏译


　　

妙法圣念处经卷第一
　　如是我闻。一时世尊。在大众中。天人围绕。瞻仰尊颜。目不暂舍。时诸大众。即于佛前。而说偈言。
　　归命一切智　　三界第一尊
　　敷演微妙音　　广利诸群生
　　尔时世尊。告诸大众。即说颂曰。
　　若有诸众生　　不杀施无畏
　　慈心能忍辱　　端严寿无比
　　若于有情所　　如同父母想
　　能离不与取　　智慧福无量
　　若行善身业　　离欲心坚固
　　不观女妙色　　解脱诸恶趣
　　世间应远离　　解脱忻可证
　　似金矿覆藏　　体性本清净
　　烦恼不能伏　　上妙触生爱
　　善恶事不分　　浮生苦最大
　　苦乐犹心起　　得失事亦然
　　善恶友离合　　因果理无偏
　　降伏诸根乱　　平等心要行
　　利益诸有情　　是名苾刍行
　　沙门婆罗门　　烦恼伏应断
　　智慧修增长　　令心不散乱
　　涅槃理须证　　诸苦应远离
　　勤发正见心　　佛说此难比
　　解脱诸轮回　　须弥爱不动
　　等彼栴檀香　　甘露味无比
　　虽获上供养　　娇奢耶妙衣
　　贪爱不染着　　知足心欢喜
　　如草被火焚　　了知不究竟
　　供养兴福慧　　水火不能侵
　　白业真智果　　河水终无尽
　　不贪诸境界　　佛说苾刍行
　　乐求种种智　　相应恒现前
　　了达真实法　　不堕诸轮回
　　若人求白法　　令心不散乱
　　惠施诸境界　　劫火不能坏
　　无明诸有本　　轮回从此生
　　烦恼勤伏除　　真正牟尼行
　　乐行于忍辱　　端严离冤害
　　能仁妙相因　　见者心欢喜
　　林野离愦乱　　爱乐心欢喜
　　持钵恒一食　　是名苾刍行
　　解脱最安乐　　三涂最为苦
　　真如离彼此　　思惟不可得
　　利他平等业　　柔和常质直
　　正行恒相应　　远离诸邪执
　　意根乐执着　　意根称最胜
　　意根能速疾　　意根能欢喜
　　伽陀演说此　　能作亦能说
　　抖擞诸烦恼　　业果善了知
　　了知得失事　　能趣妙菩提
　　一切诸有情　　六根中第一
　　林间乐止住　　远离诸冤贼
　　了知是六根　　正行从此出
　　常处等引位　　抖擞诸业障
　　譬如于虚空　　风云不能染
　　善护身口意　　正见恒相应
　　智慧如灯明　　魔众不能坏
　　不害物名善　　慈悲利益深
　　威仪无缺犯　　方住苾刍心
　　眼被色境缚　　碍之余非转
　　烦恼缚有情　　三界不能出
　　真俗智微妙　　善巧事还希
　　诸佛同共赞　　运用叵难思
　　多闻求解脱　　贪恚不能违
　　善护身三业　　伏除令不生
　　尔时世尊。说此偈已。告诸大众。若有众生。烦恼缠缚。三界轮回。受诸苦恼。若行十善。感果人天。爱乐欢喜。譬如圆月。离诸障碍。清净无比。睹之欢喜。又如柴薪。火能焚烧。如是恶业。应当伏除。离于三界生死轮回。解脱诸苦。又如飞禽。得离系缚。自在无碍。若诸有情。不造诸业。出离三界。证二空理。苦恼不侵。贪恚非染。了达轮回。譬如灯明。照了物像。正智相应。恒无间断。离诸邪执。爱乐寂静。冢间树下。舍离诸恶。亲近善友。比丘如是。修出家行。一切可爱。诸境界等。不应贪着。不乐房舍。离于货易。及虚妄语。不乐歌舞。舍离憎爱。林中一食。最上菩提。常乐趣求。离不与取。持粪扫衣。欢喜知足。止住林野。寂静思惟。离散乱想。及贪恚等。常行慈心。利乐有情。远离愚闇。修习智慧。离烦恼业。解脱生死。修八圣道。寂静现前。破坏一切诸烦恼苦。苾刍如是。应当修习。坚固善根。远离染欲。专心一境。爱乐真如。种种智慧。增长圆满无漏净法。了知有漏虚幻不实。
　　尔时佛告诸苾刍言。若有苾刍。安住梵行。清净柔和。善修止观。爱乐静虑。林间游戏。远离诸染。了达迷妄。亦如飞鸟。虚空影随。比丘亦尔。三衣随身。善修平等。恒思正法。伏灭烦恼。智慧相应。趣求见道。乃至彼岸。究竟涅槃。比丘应知。如是观察。安住欢喜。而于轮回及老病死。常乃怖畏。如阿苏啰及余天众。欢喜恭敬。获得上妙僧伽胝钵。不假余器。守护梵行。不令毁犯。清净无垢。不着诸味。及利养等。
　　尔时佛告诸苾刍言。若诸有情。舍离悲心。我慢放逸。焚烧诸善。难尽诸漏。
　　尔时世尊。乃说偈言。
　　若舍悲精进　　无明慢相应
　　寂静不现前　　无由漏除灭
　　尔时佛告诸比丘言。若复有人。于诸卧具上妙细软。不应爱乐。觉悟无明。迷闇根本诸惑随生。谓此无明遍诸染心。彼若无时应非迷闇了达诸法。等持静虑。应尽诸漏。
　　于是佛告诸比丘言。若欲经行。在于林中。寂静不乱。于诸非法酒色等境。不应爱乐。比丘如是若诸魔众。由业系缚。恼乱修善。如人饮毒。自作自受。汝今破戒。行于邪命。烦恼系缚。堕大地狱。受种种苦。
　　比丘当知。行乞食时。若见女人。如毒蛇想。专注一心。思惟正法。不求名利。及诸妙境。离业系缚。令心平等。不行毁谤。若入聚落。如林野想。乞饮食时。如疗病想。起烦恼时。焚烧林想。求妙法时。趣正路想。处床卧时。鹿惊怖想。入诸禅定。游园观想。见阿罗汉。作福田想。不乐境界。语言戏论。恒求解脱。国王大臣。利益亲近。上妙饮食。勿希贪想。施主名利。恒非欺诳。心行方便。不起嗔恚。贪乐房舍。亲近豪族如鱼乐水。安住不舍。远离知识。迷背真实。希求虚幻。如灯梦电。作解脱想。尊重邪道。恒行恭敬。最上真实。不能了悟。尔时佛告诸比丘言。应知省觉。爱乐经行。禅定智慧。恒行慈心。趣求最上真实解脱。获于正见。了达诸法。恒常修习忍辱精进。舍离贪恚及诸散乱。
　　佛告比丘。应当爱乐一切有情。忆念怜愍。令离颠倒及诸缠缚。解脱众苦。苾刍应知。于诸境界。离染侵害。譬如金体。性离尘垢。
　　比丘当知。若至亲友。及往非亲。应离贪恚。了知损益。若罪非罪。安隐艰辛。方便降伏。为说法要。随彼利钝。聪明愚昧。导以胜劣。诫之正说。
　　比丘应知。林间经行。寂处习定。舍离过非。恒乐真如。了信因果。胜劣差别。远离诸毒。降伏诸根。不起过非。智慧相应。令心欢喜。止息毁谤。如海甚深。相应无尽。心意坚固。不起疑虑。不贪妙色。聪愍平等。应时善说。欲色无色虚妄真实。不说世间是非语言。远离过患诸境界等。譬如诸毒及以淤泥。勿令侵害。解脱轮回。无明远离。禅定智慧。辩才宣演。法义最上。离妄颠倒。一切尘垢。不令染污。一切所作。皆为利益。于众僧处。不起违背。身语意业。离彼缠缚。不求人天。修诸善业。不为名利。趣向涅槃。
　　苾刍应知。恒离恶友。不作诸非。常以慈心平等观察。心意调柔。护戒清洁。随顺真实。离妾怖畏。不迷轮回。及诸静虑。了达无常。空智自在。梵众诸天。安住静虑。趣向涅槃。听闻妙法。了悟诚实。欢喜踊跃。
　　尔时世尊。说伽陀曰。
　　业果善不善　　所作受决定
　　自作自缠缚　　如蚕等无异
　　苦涩及甘美　　诸苦并烦恼
　　如影恒随逐　　饮毒自侵害
　　尔时世尊。说此偈已。告诸比丘。若有众生。善修智慧。破烦恼火。安住梵行。爱乐三宝。见闻随喜。不起贪恚。作解脱想。了达不动。趣向真实。安住最上。离老病死及诸轮回烦恼冤家。相续不断。
　　尔时世尊告诸比丘。若于静处。修习梵行。趣自然智。诸天梵众。恒来亲近。礼事供养。所以者何。爱乐梵行。能坏轮回。远离烦恼。令心调伏。舍离黑暗及诸冤家。勿令侵害。犹如干草离火焚烧。舍离烦恼。亦复如是。
　　佛告比丘。若复有人。迷诸境界。恣纵诸根。违背涅槃。心不平等。恒行苦因。邪见缠缚。一切诸惑。不能伏除。广集资具。贪心炽然。最上福田。愚迷障蔽。曾无省悟。若遇法师。方便开化。远离诸惑及贪等染。息除猛焰。及离诸触。趣向最上甘露妙法。安住最上。善友知识。爱乐静虑。修习智慧。烦恼如山。而能破坏。安住净慧。舍诸愚闇。及离轮回。获妙果报。聪慧最上。修诸胜行。心意相续。少欲知足。息除邪执。系缚攀缘悉皆远离。如鱼吞钩。贪味自缚。有情亦尔。爱乐五欲。恒时不舍。广兴诸业。轮转生死。无有止息。迷昧染因。诸趣差别。无有穷尽。
　　尔时世尊。乃说颂曰。
　　若人作恶业　　轮回地狱苦
　　饿鬼及傍生　　沦没无穷尽
　　等活与黑绳　　众合并号叫
　　烧然极烧然　　阿毗大地狱
　　艰辛恶业苦　　刺长十六指
　　四壁并四门　　悉皆铁所造
　　尔时世尊告诸比丘。彼诸地狱。焰火炽盛。暴恶甚多。相续无间。百踰善那。难可调伏。形色毛竖。甚大怖畏。极恶之声。闻皆酸楚。有情恶业。堕此狱时。头下足上。刹那生彼。受种种苦。展转焚烧。昼夜啼泣。出大恶声。如鱼穿炙。皮肉糜烂。遍满黑暗。心意迷乱。罪人见彼琰魔罗界。大火焚烧。迷乱闷绝。造业同者。处之一狱。人人缠缚。狱卒牵挽。受苦难当。而无间断。若人少智。虚妄造罪。由此轮转。冤家聚会。受地狱苦。
　　时诸比丘。而白佛言。此琰魔罗。受罪之人。云何缠缚。受苦无量。
　　尔时佛告诸苾刍言。此人恒常。毁谤正法。不生信受。因果不了。迷诸地狱。不生怖畏。起烦恼火。焚烧诸善。以此业因。堕琰魔界。受如是苦。最上火难。而无间断。嗔恚冤家。愚痴黑暗。随业而受。业尽方出。
　　佛告比丘。若复有人。欺罔虚诈。于他妻女。耽染不舍。缠缚生盲。恒覆光明。不能了悟。
　　时诸比丘。复白佛言。处人卑贱。愚昧无智。复作何因。感果如是。
　　佛告比丘。此于过去。我慢心高。轻毁贤善。悭贪嫉妒。故受斯报。若复有人。离间彼此。及作恶业。由此因缘。堕诸地狱。若生人中。乏少男女。财物散失。知识远离。命欲终时。颠狂怕怖。眷属守护。迷诸境界。不能了达。
　　尔时世尊。即说颂言。
　　自作还自受　　残害罪有情
　　暴恶苦器多　　业尽方能免
　　世间造诸业　　善不善恒随
　　譬如花有香　　远近皆相逐
　　尔时世尊告诸比丘。譬如飞禽栖止林树。聚散非恒。父母亲族。亦复如是。
　　佛告比丘。若复有人。于寂静处。系念思惟。修习善业。舍离愚暗。弹竿罥索。暴恶非法。临命终时。身心无恼。离诸惊怖。获报天上。饮食衣服。随心自在。眷属宫殿。悉皆圆满。聪明智慧。资具园林。无所乏少。寿命形色。圆满具足。若复有人。自心欺诈。诳惑世间。男女眷属。朋友知识。诃骂毁辱。广造诸非。命终之后。堕诸恶道。受苦无量。从彼出已。若生人中。贫穷下贱。衣食乏少。男女眷属。皆悉厌离。虚妄愚迷。不了因果。贪嗔等惑。相应无间。于诸善事。不曾修习。恶友非法。恒时亲近。
　　尔时世尊。而说颂曰。
　　地狱受诸苦　　焚烧从业生
　　人中因苦缠　　皆随自心造
　　轮回三界内　　往来如蚁环
　　业果互为缘　　相续无穷尽
　　尔时世尊。说此偈已。告诸苾刍。若获圣果。方免轮回。无所系属。自在安乐。业及业果。不能倾动。若复有人。起贪嗔惑。及造诸非。堕于地狱。猛焰焚烧。一切身体。受种种苦。发声号哭。思惟方便。不能得脱。如是苦涩。不善之业。愚迷自造。譬如猛火焚烧林野。一切草木无由得免。恶业亦尔。轮回地狱。受诸苦恼。不能远离。若复有人。舍离恶友。不造诸非。了悟因果。离诸疑谤。修习正见。信乐真如。寂静安乐。远离轮回。及诸苦恼。最上无比。无相无为。离妄颠倒。常乐我净。自在无碍。离诸系缚。善不善业。皆悉远离。
妙法圣念处经卷第二
　　尔时会中诸苾刍等。闻佛所说。地狱焚烧。受苦无量。悲啼雨泪。礼敬佛足。而白佛言。此诸地狱。受罪有情。修何因行免于未来诸苦痛恼。不被缠缚。速得解脱。唯愿慈悲。利益未来。敷演斯事。
　　尔时世尊告苾刍言。谛听谛听。吾今为汝分别解说。若复有人。修诸净戒。离于邪执愚迷颠倒。已所作罪。忏令不增。未作之罪。防护不生。修习闻思。及诸善业。舍离悭贪。欺诈暴恶。深信因果。由此因缘。不受焚烧地狱之苦。佛告比丘。若复有人。欲求远离。焚烧冤害。不饮诸酒。修施戒业。苾刍应知。酒失最上。破坏善法。酒失最上。能坏聪慧。酒失最上。能坏安乐。酒失最上。远离善友。酒失最上。能生诸病。酒失最上。破坏解脱。酒失最上。冤家得便。酒失最上。财物散坏。酒失最上。增长非法。酒失最上。远离珍宝。酒失最上。乱说是非。酒失最上。散乱转增。酒失最上。能生贪忿。酒失最上。无明增长。酒失最上。忠实变诈。酒失最上。显露隐密。酒失最上。烦恼转增。酒失最上。成就地狱。酒失最上。焚烧善根。酒失最上。毁坏三宝。酒失最上。恶名流布。酒失最上。醉变脓血。酒失最上。香变臭秽。酒失最上。增长三涂。
　　比丘应知。酒能毁坏。色无色业。酒能焚烧四果圣业。酒能增长暴恶之业。酒能不信正实因果。酒能增长烦恼诸苦。酒能发起口四过非及怖畏事。酒能数起贡高欺诈。酒能毁谤善友知识。酒能恒处众苦忧恼。酒能增长一切诸非。酒堕有情黑暗之处。酒堕有情饿鬼傍生。酒能远离聪明智慧。酒能远离诸天神仙。酒能毁坏转佛法轮。酒能增长淫欲炽盛。酒能破坏清净梵行。酒能增长我慢放逸。酒似于风破坏世间。酒能坏乱长者之行。酒能忘失忍辱之心。酒能迷乱世间聪慧。酒能毁谤解脱之法。酒能远离诸佛净戒。
　　尔时世尊告比丘言。酒有如是种种过非。应当远离。比丘应知。饮酒之人。但贪美味。不虑苦果。由此为因。堕于地狱。受种种苦。从地狱出。若生人中。愚昧贫乏。不信因果。毁谤正法。轻慢贤善。烦恼增多。淫欲炽盛。远离解脱。暴恶缠缚。纤毫之善。而非修习。极恶之因。恒时亲近。如是展转。轮回诸趣。无解脱时。
　　比丘应知。思惟离妄。修习正行。慎护三业。彼苦涩罪。护报艰辛。疼痛艰任。焚烧决定是故比丘。应当远离一切过非及诸怖畏。
　　比丘应知。自作自受他不能免。彼杀生等。十不善业。果感不虚。
　　尔时世尊。说伽陀曰。
　　身语业非虚　　轮回诸恶趣
　　自作自缠缚　　善逝不能救
　　尔时世尊。说此偈已。告诸比丘。一切嗔恚。及于妄语。应当远离。由此为因。堕诸恶趣。受种种苦。后生人中。贫乏卑贱。凡所发言。多增秽恶。伤犯于他。犹如刀斧。亦如饿鬼。自业所招。焚烧饮食。此业亦然。焚烧众善。恶名流布。见闻不喜。若有智者。远离妄语。发言诚谛。人皆信受。美名流布。犹如香气。闻皆欢喜。
　　比丘应知。若复有人。发于实语。远离苦恼。虚妄邪执。犹如珍宝。堪任受用。亦如灯明照了物像。实语亦尔。闻皆信受。由此因缘。天上自在解脱诸苦。舍离秽恶虚妄之声。算数艺能。安住最胜。趣向解脱。财富无量。普济贫乏。智慧光明。庄严第一。库藏丰盈。远离烦恼。若生人中。尊豪最上。种种庄严。自在具足。利益有情。孤独贫乏。乃至知识。悉皆利乐。恒说真实。犹如火毒烧照最上崄恶途路。如毒远离。是故妄语。一切时中。应当舍离。及诸缠缚。怖畏等罪。
　　复次比丘。有情妄语。堕大地狱。受诸苦恼。身分破裂。如青莲花。琰魔狱卒。为彼罪人。而说偈言。
　　虚妄地狱因　　众苦自心造
　　娑伽水有尽　　此业报无穷
　　尔时世尊告诸比丘。若复有人。舍离妄语。如舍苦涩。获味甘美。比丘应知。修习智慧。爱乐真实。庄严自身。功德最胜。犹如甘露。能离过患。愚夫迷倒。不了苦因。炽然造作。暴恶之业。损害憎嫌。一切过非。恒时不息。堕诸地狱。远离安乐及以真实。若得人身。见闻不喜。增多过患。龙天嫌厌。愚迷虚妄。善友如冤。非曾亲近。恒习诸恶。无时暂舍。轮回受苦。而无穷尽。比丘应知。真实最上智者修习。犹如甘露。远离过非。恒时安乐。亦如涅槃。苦恼不侵。远离无义及四相等。又如圣境。爱乐最上。真实亦尔。闻皆欢喜。又如暗室。明灯最上。能了物像。真实亦尔。闻非疑谤。又如良药。能息苦恼。乃至鬼魅。皆能远离。真实亦尔。解脱地狱及诸苦恼。愚迷轮回诸恶趣中。受苦展转。业报无穷。堕诸地狱。不得解脱。受种种苦。发声号哭。空中有声。告诸罪人。汝等勿哭。自作自受。怨于何人。烦恼迷覆自心虚妄。不能远离解脱众苦。若复有人。恒不妄语。犹如甘露。人皆爱乐。普益自他。若行妄语。犹如毒药。损恼自他。不得安隐。虚妄亦尔。堕于崄处。受大苦恼。如是虚妄。生生之中。应当舍离。修习净行。解脱诸苦。真实庄严。种种智慧。悭贪诸惑。及不善业。伏断无余。
　　比丘应知。有情虚妄。烦恼缠缚。犹如器仗刀剑等物。损害有情。不得安隐。若复有人。真实离妄。财法惠施。饶益有情。最胜功德。而无有尽。乃至获于安乐自在。
　　若复有人。远离真实及诸智慧。恒造恶业。轮回诸趣。受种种苦。刀兵饥馑风火疾疫。飘溺焚烧。冤家非一。众苦聚会。逼迫酸疼。一切暴恶。自作自受。业报非虚。
　　比丘应知。愚夫妄执此彼世间无因无果及无作用。散乱横计。增长非法。远离善法。愚迷有情。不了因果。堕诸黑暗。轮转不息。苦恼无穷。佛大慈悲。说希有法。导彼愚迷。令心省悟。舍离众魔及诸惊怖。
　　佛告比丘。地狱有情。被业所牵。处于黑暗。恒闻恶声。怖畏迷乱。奔堕火坑。焚烧身体。皮干肉烂。犹如枯木。由业力故。凉风触体。还复如本。依前焚烧。苦恼无量。如是受苦。业尽方免。
　　比丘应知。勤修善业。远离恶趣及诸苦恼。人天富乐。自在可爱。趣向涅槃。伏除贪嗔及余诸惑。勿令侵害。舍离散乱。不造众恶。地狱酸楚。恒时受苦。应生厌离。解脱轮回。
　　若复有人。杀害众生。及不与取。毁谤三宝。不信因果。起于虚诳离间彼此。发身等业。悭贪嫉妒。恒不舍离。命终之后。堕于地狱。受苦无量。如是展转沉沦恶趣。而不解脱。
　　比丘应知。由宿业力。轮回生死。缠缚诸有。而无穷尽。
　　佛告比丘。身语意业。不善为因。堕于地狱。受苦三时。而无暂息。宁持利刃。断于舌根。不以此舌说染欲事。所以者何。由此为因。起贪嗔痴。广造恶业。轮转诸趣。不得解脱。皆因虚妄。横执染欲。于苦计乐。起业烦恼。生死长时。不能远离。又如罥索。缠缚有情。染欲亦尔。系缚有情。堕于地狱。获苦涩果。愚迷有情。不能远离。染欲因缘。谄诳暴恶。转增炽盛。焚烧众善。而无悲愍。广益有情。
　　比丘应知。我执如山。恶业似海。烦恼焰猛。炽然相续。缠绕不舍。相貌丑恶。惊怖忧恼。恒非安隐。又如虚空。遍一切处。惑业苦恼。随逐有情。恒不舍离。无处不有。系缚有情。不令出离。又如世间邪见执我。坚固难拔。僻执系缚。恒无暂舍。苦恼逼迫。暴恶缠缚。损害艰辛。无怙无依。轮转生死。周遍一切。如火焚烧。受种种苦。而无穷尽。
　　又此我执。颠倒虚妄。愚暗迷乱。或执星辰。或计五根。或执意根。妄为究竟。归依奉事。而求解脱。由妄执着。我能造因。亦能受果。由斯增长身心苦恼。而非远离地狱轮转酸楚疼痛。坚执勇猛。缠绕相续。愚迷造作诸不善业。而非悔恨。思惟方便。了悟果因。远离过非。趣求解脱。
　　比丘应知。若复有人。造诸恶业。受报艰辛。处于地狱。乃至劫坏。而非解脱。龙天八部。不能守护。所以者何。此诸有情。业绳所牵。受地狱苦。此界坏已。恶业因缘。往于他方。余处受苦。不能远离。
　　若复有人。于父母处。起杀害想。而生决定。此罪至重。譬如有人。以利刀剑破坏三界一切众生。比此犹轻。所以者何。父母恩德。反生冤害。获罪甚重。
　　若复有人。破僧和合。杀阿罗汉。出佛身血。此罪最重。获报无间。受苦相续。残害怖畏。治罚恒时。思惟方便。无暂止息。铁毒火炬。苦[歹　　支]无穷。非法缠缚。破坏恐怖。恒常无断。颠倒愚迷。不能远离苦涩之果。由此因缘。烦恼业牵轮回生死。不得解脱。
　　比丘应知。染欲妄语。应生厌离。悔恨思惟。伏除弃舍。止息贪爱。勿作是想。何况执着。造作彼业。
　　是故比丘。烦恼暴恶。邪见颠倒。汝应破坏。于诸恶趣。舍离彼业及愚痴等。趣求无上。最胜无边。二空智慧。利益有情。不令堕落地狱鬼畜。焚烧诸苦。受种种等非爱之果。
　　若复有人。尊重佛僧及诸经典。恭敬供养。歌颂称赞。以此因缘。远离尘垢及诸系缚业等诸障。获报安乐。恒生善趣。初中后善。远离苦恼安乐长时。相续无间。弃舍垢染及诸烦恼。愚迷醉乱。伏除不起。止息轮回。解脱诸有。乃至究竟。而证转依。
　　于是佛告诸比丘言。若复有人。虚诈妄语。诳惑世间。希求财利。养活身命及奴马等。以此因缘。命终之后。必堕地狱。受焚烧苦。猛焰炽然。相续无间。苦恼烧煮。而无穷尽。彼获如是暴恶之苦。皆由业牵不得远离。地狱诸苦。譬如罥索系缚有情。令不自在。此业亦尔。能缚有情。堕落猛火。焚烧身体。手足骨髓。皆如火聚。内外亦然。苦恼无量。彼大地狱。周匝四门。复有四角。各各焚烧。脓血粪秽。种种治罚。众多苦具。皆悉烟焰。俱时火然。相续无断。
　　尔时世尊。而说颂曰。
　　愚迷诸有情　　贪财行虚诳
　　地狱业所牵　　焚烧受诸苦
　　亦如诸毒药　　自饮还自害
　　造业亦复然　　似影恒随逐
　　又如出火木　　生火能自害
　　苦果随恶因　　自作应自受
　　佛告比丘。若复有人。于境起贪。应作观想。可以对治。若于珍宝。起于贪欲。如火轮想。及破坏想。世间贪爱。无量无边。由斯观想。皆悉远离。贪着世间。如冤家想。见于海水作漂沦想。见于刀剑。灭烦恼想。降云雨时。作普益想。见诸佛时。作解脱想。见国王时。起尊重想。见父母时。起亲爱想。起悭贪时。如毒药想。见眷属时。暂止息想。趣圆寂时。起平等想。持净戒时。起光明想。见金宝时。起破坏想。见破戒者。起救护想。财散失时。非究竟想。住三界时。如牢狱想。见日轮时。起智慧想。修静虑时。求功德想。
　　比丘应知。于他财物矫设诸行。虚诳盗取。以此为因。堕于地狱。种种苦恼。焚烧其身。支体破裂。恒处黑暗。无有光明愚迷覆心。恒不舍离。无少安乐。远离涅槃。一报终尽。复堕鬼畜。常困饥渴。劳役疲乏。众苦逼迫。而无穷尽。若生人中。乏少资财。欲心炽盛。处人卑贱。劳苦相续。时无暂息。
　　尔时世尊。而说颂曰。
　　虚诳盗他财　　三涂苦自受
　　饥渴恒相续　　众苦无休息
　　愚迷覆智慧　　光明恒远离
　　轮回恶趣中　　业尽方能出
　　尔时佛告诸比丘言。若复有人。于诸顺情妙触之境。而起染着。恒非舍离。应作坚硬苦涩等想。无常败坏体不究竟。如电如梦。自性非有。于诸妙触。皆悉远离。比丘应知。于诸欲境。勿起爱着。及诸世间。过去未来。所有可爱。染欲尘境。应当舍离。
妙法圣念处经卷第三
　　尔时佛告诸比丘言。若复有人。于未来世。求生人天。厌离苦果。应当远离诸业烦恼暴恶淫逸。及离妄语破坏损恼一切有情。修诸善业。渐令增长。相续恒时。获报安乐。舍离苦恼。尔时世尊。即说偈言。
　　暴恶能远离　　苦涩果非有
　　轻毁妄语无　　闻名皆欢喜
　　邪执宿冤贼　　伏除令不起
　　觉悟烦恼染　　恒修诸对治
　　尔时佛告诸比丘言。若复有人。值遇违缘。于自及他应当觉悟。破坏远离虚妄计执。想诸圣贤。修于忍行。又于财物。离贪妄想。人及非人。世及出世。正道非道。若男若女。善恶业果。真实虚妄。宫殿房室。恭敬供养。乃至一切诸染净境。勿起妄执。亦非憎嫉。真实离妄。悲愍有情。入圣阶渐。远离地狱。损坏琰魔。除灭黑暗。修习智慧。贪忿染因。犹如火毒。悉应舍离。业报艰辛。忏悔发露。不应覆藏。文字晓了。宣说苦因。咸应远离。
　　佛告比丘。若复有人。于诸恶友及他眷属。勿生憎嫉。应起是念。我从无始多劫已来。轮转诸趣。父母亲族。善友知识。轮转生死。往来不定。于诸有情。应当悲愍起亲爱想。贪嗔等惑。由此远离。
　　时诸比丘白世尊言。若复有人。虚妄两舌。离间彼此。当感何果。愿佛演说。我等乐闻利益未来一切有情。佛告比丘应知两舌获报差别。略有十种。何等为十。一种族卑贱。眷属乖离。二远离善友。恶友增多。三愚痴暗钝。增长过非四毁谤圣贤。不信因果。五藏护己失。乐说他非。六虚妄转增忠实行寡。七死堕地狱。受苦无穷。八恣纵贪嗔恶名流布。九财货散失。恒时忧苦。十远离正法。恒生边地。比丘应知。两舌之业。获报如是。不应执着。皆当弃舍。
　　于是比丘。复白佛言。若有众生。发粗恶语。感于何果。佛告比丘。应知语业。获报有十。何等为十。一者口出刃焰焚烧自身。二者邪见炽盛。无恶不作。三者远离圣贤。日增恶友。四者众皆厌弃。犹如诸毒。五者外器险隘。高下不等。六者烦恼炽盛。坏散财物。七者焚烧众善。非法转增。八者身体臭秽。闻皆嫌厌。九者支节枯干。恒时病苦。十者死堕险趣。轮转生死。比丘应知。粗恶语业。招如斯报。汝应远离。
　　尔时世尊。乃说颂言。
　　众善应可爱　　如父复如母
　　美善体安然　　能离于喧诤
　　美善人天喜　　美善增勤勇
　　美善眷属多　　美善三涂离
　　美善息诸恶　　美善离烦恼
　　能弃语过非　　应修诸众善
　　尔时世尊。说此偈已。告诸比丘。如是所发粗恶之语。悉应远离伏除不起勿令增长。堕于地狱。受饥渴苦。种种痛恼。于彼恶趣。恒时饥渴如火焚烧。常思饮食量如芥子。终不能得。何况多食。
　　比丘应知。彼诸有情。由此恶业。极苦缠缚。饥渴焰火。相续逼迫。时无暂息。如是苦果。皆由虚妄粗恶语业之所招感。比丘应知。虚妄恶业。及诸功德。人天胜善。皆由心造。若痴增上。轻毁贤善。起恶意业。远离平等。乐说彼此长短是非。如油欲尽灯光渐暗。智慧损减。过犯转增。是故比丘。恒应远离虚妄恶业。勿令侵害于他名利。若生嫉妒及诸忿等。恼乱身心。时无暂息。比丘应知。此等恶因。焚烧自善。于当来世。必招苦果轮回不息。应当弃舍。时诸比丘。复白佛言。若有众生。于情非情。恒起嗔忿。获于何报。
　　佛告比丘。应知嗔忿。于当来世。得十衰损。何等为十。一者冤家增盛。人皆嫌厌。二者生于边地。远离正法。三者萦缠诸病贫乏困苦。四者死堕豺狼巇险暴恶。五者或处毒蛇。恒时嗔恚。六者诸根丑陋。眷属乖离。七者死堕黑绳。受苦相续。八者肢体干焦众苦烧然。九者增于邪执。毁谤圣贤。十者恒处三涂。轮转不息。如是十种。皆由嗔恚。比丘当知。悉应远离。
　　尔时比丘。复白佛言。若有众生。恒修无嗔。获于何报。佛告比丘。得十胜利。何等为十。一者善美流布。二者远离慢轻。三者能伏嗔恚。四者三涂舍离。五者冤敌不侵。六者恒生人天。七者眷属圆满。八者诸根无缺。九者色相具足。十者成就解脱。比丘应知。如是胜利。汝当修习。
　　尔时世尊。乃说颂言。
　　衰损由嗔恚　　沉沦苦海深
　　诸根多缺陋　　逼迫事难任
　　善因生善道　　非法入埿梨
　　傍生并鬼趣　　善恶业恒随
　　尔时世尊。说此偈已。告诸比丘。善恶之业。损益不同。互相增减。随业势力。受报非虚。
　　时诸比丘。复白佛言。有情悭贪。不行惠施。自无依托。迷暗愚痴。不信因果。毁谤圣贤。获报云何。
　　佛告比丘。若诸有情。悭贪不信。于诸财物。自不受用。何况施他。应知比丘。无智愚人。远离善友。复造诸非。由此因缘。堕诸地狱。受苦无穷。彼诸比丘。闻是语已。忧愁悲恼。哽咽号泣。
　　复白佛言。此诸有情。复于何时。当舍此苦。愿佛演说。利益未来。
　　尔时世尊。告诸比丘。乃说颂曰。
　　人间六万岁　　阿部陀昼夜
　　积彼年及月　　初三万六千
　　承斯余寿命　　后后二万增
　　八寒大地狱　　相续苦无尽
　　尔时世尊说此偈已。告诸比丘。此大地狱。受苦有情。由身语意。轻慢贤善。毁谤正法。造作非法。破坏佛形。焚烧经典。谤真实法。言无义味。由此业因。牵引有情堕险恶处。种种治罚相续受苦。而无穷尽。
　　时诸比丘。复白佛言。若复有人。于佛正法。甚深经典读诵演说令他信受。发菩提心。获何胜利。
　　尔时佛告诸比丘言。功德无量。微妙最胜。此诸有情。受持读诵。如是深法。敷演解说依法修行。起于正信。伏除障染。远离恶趣。恒处人天。安隐快乐。一切圣贤。护助称赞。于当来世。获得最上。多闻总持福德智慧。忆念不忘。宫殿珍宝。悉皆具足。乃至圆寂。速得成就。恒离老病。悭贪嫉妒。迷惑醉乱。毁谤正法。虚妄邪执。八难艰险。及诸非法。悉能远离。
　　尔时佛告诸比丘言。若复有人。愚迷邪执。于诸世间。虚妄爱乐。广造诸非。于其所作。亦无悔恨。其心增盛。诸恶相续。不怖险处远离善友。由此业因。轮转地狱。受苦涩果。决定非虚。
　　比丘应知。诸有智者。悉皆舍离。诸不善业。发起正信。修习对治。
　　比丘当知。由心造罪获果亦然。解脱生死。流转诸趣。亦由于心。能行谄诳。又能调伏。亦能暴恶。能趣三涂。得大怖畏。亦由于心。又能舍离。修诸善法。而能弃背。真实安乐。及能远离虚妄颠倒种种因缘果报差别。若假若实。获报决定及不决定。有益无益若善非善。皆能远离。亦能显于二空之理。譬如明灯能破黑暗。复能显现诸物像等。心亦如是。又如善恶因果差别。互相随逐。恒不舍离。轮转诸趣。亦由于心。又如染净隐显虽殊。互相增减。假实理事。亦非即离。正见邪执。爱非爱业。出离沉沦。理非即离。皆由心造。
　　比丘应知。诸业系缚。往来生死。犹如罥索。系缚有情。恒不自在。愚迷虚妄。烦恼缠缚。障覆真理。令智不起。于法非法。不能了达。亦非修习趣证之行。二空真理。无由显证。
　　比丘当知。此由无明。迷于正理。于佛教法曾无所悟。障碍留难。自不依修。复障他学。妄说过非。深增厌离。由此业因。毁谤正法。诸佛冤贼。世世愚昧。恒堕黑暗地狱之中。备受众苦。而无穷尽。从彼出已。复堕饿鬼。愚迷暴恶。互相残害。恒时受苦。饥渴逼迫。而无暂息。受种种苦。复从彼出。堕畜生中。疲乏饥困。众苦缠缚。恒无止息。嗔心增猛。互相食啖。极恶意乐。相续不断。亦如世火能烧林野。此业亦尔。能烧众善。损害有情。
　　尔时世尊。乃说颂曰。
　　迷惑诸有情　　谤佛毁正法
　　堕落于三涂　　穷劫不能出
　　恒处地狱苦　　黑暗绝光明
　　饿鬼及傍生　　饥虚无穷尽
　　有情由业缚　　智慧烦恼覆
　　险恶海沉沦　　劫坏不能免
　　尔时世尊。说此偈已。告诸比丘。由前谤法。恶业之因。轮转三涂。受苦无量。从彼出已。若生人中。贫穷困苦。诸根不具。饥渴所逼。烦恼增盛。其性暴恶。犹如象马。[怡-台+龍]悷不调。愚迷邪执。恒时相应。病苦缠缚。而无间断。其心放逸。虚妄攀缘时无止息。聋盲喑哑。不值正法。恒处边地。智慧乏少。愚痴邪执。受种种苦。而无穷尽。比丘应知。谤法之罪。获报无量。说不能尽。
　　佛告比丘。若复有人。修诸静虑。趣求解脱。于佛法僧。不生毁谤。恒时尊重。称赞信受。犹如父母。亦如善友。恒时爱护。尊敬信受。不起邪谤。令心欢喜。时诸比丘。复白佛言。有情云何。舍离过非。修习胜行。愿佛演说。利益未来。
　　尔时世尊告诸比丘。谛听谛听。今为汝说。若复有人。舍离身语。诸不善业。恒修善业。又于三世。安住观察。伏诸邪慢。尊重三宝。策勤三业。趣证菩提。复于三时。远离诸执及贪嗔等。
　　复次比丘。由于三业。离诸过患。安住爱乐。三聚净戒。趣三菩提及三真如。远离烦恼。安住思惟。令心平等。观察最胜。复离慢疑。三业清净。伏除障染。于一切处。能离系缚。修习正行。忆念苦空。乐趣解脱。微妙甚深。远离诸恶。发起方便。破坏愚暗。及诸贪欲。是故比丘。应修善行。弃舍诸非。及能远离饥渴寒热。颜容憔悴。愚暗破裂。忧恼悔恨。种种诸苦。皆悉舍离。获于人天。富饶安乐。聪慧广闻。恒修舍行。及诸香灯花鬘璎珞诸供养具。
　　复次比丘。若起邪执。悭贪嫉妒。虚妄谄诳。堕于饿鬼受诸苦恼。逼迫残害。相续无断。饥渴焚烧。业因熟时。纤毫难免。忧苦缠缚。远离解脱。
　　时诸比丘。白世尊言。此诸有情。云何得脱如是众苦。复于何时而得解脱。获于正信。我今思惟。不能了达。又此有情。于鬼趣中。日夜长时。恒受饥渴。寒热忧苦。身首干枯。痴暗迷覆。恒无暂舍。愿佛演说。利益未来。
　　佛告比丘。此诸有情。于过去世。造诸恶业。不修福慧。悭嫉虚诳。烦恼炽盛。恣纵贪嗔。不能伏除。命终之后。堕于地狱。受苦无量。从彼出已。复堕饿鬼。众苦逼迫。饥渴缠缚。于一切处。恒时受苦。无救无依。思念饮食。终无所得。悔恨号哭。念我何时当舍此苦。
　　比丘应知。愚痴有情。烦恼缠缚。由恶三业。轮转三涂。受如斯苦。
　　比丘当知。若复有人。近事男女。诸天魔梵。破彼恶业。修习善法。爱乐真谛。审观自身。四大五蕴。苦空无常。亦如水泡。芭蕉梦电。皆悉虚幻。是故比丘。于诸善法。修令增长。于一切恶。对治不起。安住人天。最胜可爱。皆得自在。身语意业。远离诸非。虚妄欺诈。及诸惊怖。决定弃舍。爱乐最胜。寂静思惟。离诸散乱。造作众善。初中及后。令无间断。降伏诸根。舍离系缚。及诸恶趣。愚痴黑暗。不了果因。广作不善。轮回三涂。被受众苦。
　　尔时世尊。而说颂曰。
　　若乐于住处　　应观胎藏苦
　　远离颠倒贪　　破坏令不起
　　缠缚于业绳　　三途苦无尽
　　来往似蚁环　　沉沦难出离
　　尔时世尊。说此偈已。告诸比丘。老病死苦。缠绕有情。恒不舍离。譬如鱼鹿网箭缠缚。亦复如是。
　　复次比丘。贪爱如毒。嗔忿似火。虚妄谄诳。迷覆净心炽然烦恼。恒相随逐。令不出离。若复有人。贪求财物。广行虚诳。养活身命。妄执缠缚。轮转诸有。如鱼吞钩。因贪所起。如焰中水。从爱心生。
　　尔时世尊。乃说颂言。
　　迷执虚妄见　　业缘有幻身
　　果因恒离倒　　离因果非真
　　轮转因烦恼　　了达证真空
　　解脱烦恼离　　真实理非无
　　最上妙觉位　　二障悉皆亡
　　湛然恒不动　　利乐诸有情
　　尔时世尊。说此偈已。告诸比丘。若复有人。起谤不信。损坏三宝。花卉果实。货易活命。以此因缘。堕于恶趣。彼有獯狐及诸鹫鸟。其嘴锋利。犹如金刚。形貌丑恶。娆乱惊怖。来集食啖身肉手足眼目骨髓。周遍无遗。受苦无量。业绳缠缚。随逐不舍。而无依怙。亦非救济。轮转如是。三恶往来。恒不舍离。从彼出已。复堕饿鬼。饥渴所逼。增长众苦。口吐火焰如山相续。而无间断。设降大雨。遍一切处。此恶业火终不能灭。
　　比丘应知若复有人。修习施戒。乃至智慧。而能解脱。种种众苦。
　　复次比丘。恶业为因。招三涂果。有情迷执。不能伏除。分别俱生烦恼一百二十八使。于三界内。欲四谛行。乃有十二。上二合论。二十四行。约三界说。
　　复次比丘。四谛四智。乃有十六。及二见道。修四念处。八正道支。五根五力。解脱暴恶。远离焚烧。
　　复次比丘。最上二谛。智应修习。及三念住。远离众魔。及诸饿鬼。饥渴困苦。增长白法。
　　尔时世尊。乃说颂曰。
　　十恶因心造　　沉沦路崄巇
　　执贪痴境缚　　果感必相随
　　极苦泥梨趣　　堪嗟无所依
　　缘熟如影向　　坏劫报难移
　　三业勤精进　　多闻习总持
　　二严修六度　　圆满证菩提
　　尔时世尊。说是偈已。告诸比丘。若复有人。修三善业。施戒多闻。舍离暴恶。愚迷贪爱。解脱众苦。及离不善。地狱饿鬼。比丘应知。诸饿鬼界。受种种苦。寒热饥渴。痛恼逼迫。不能远离。由此恶业。我慢虚诈。堕落三涂。于彼趣中。互相残害。贪嗔缠缚。恒时不舍。由昔远离。布施持戒及于多闻。造作诸非不能了知。法非法等。及于正信。亦皆迷闇。而非省悟。由此障碍人天善趣。不能修习。亦非观察得失等事。
　　时诸比丘。复白佛言。阿素啰趣。何业所招。尔时佛告诸比丘言。应当谛听今为汝说。彼阿素啰。由昔虚诈恒时谄曲业及诸惑。缠缚不舍。堕于彼趣。亦由不信。谤毁贤善。于正因果。不能了悟。堕于彼趣。而无智慧。愚迷妄执。怖畏怯惧。恒非安隐。
　　尔时帝释。忉利诸天。闻佛所说。欢喜踊跃。即于佛前。以偈颂曰。
　　平坦三乘路　　牟尼亲所宣
　　真空无漏理　　本体离诸缠
　　应佛兴慈广　　怀悲愍苦深
　　光明恒照耀　　不舍利他心
　　尔时帝释。说此偈已。合掌恭敬。在一面立。佛告天帝。三乘净法。汝应修习。离诸系缚。平等清白。能离险隘。绝诸黑暗。光明无染。犹如珍宝。体性清净。诸天欢喜。爱乐最胜。寂静修习。奉持不舍。又于戒施及三摩地。观察爱乐。亦如诸天。敬事天主。远离过非。尊仰瞻奉。及诸有情。柔软和美。若生天上。获身净妙。远离贪恚。息除尘垢。及诸境界。贪忿因缘。解脱沉溺。破坏诸有。亲族朋寮。互相憎嫉。五欲淤泥。悉皆远离。处诸有情。谦敬和顺。安住恒时。善离诸染。威仪有轨。抖擞烦恼。降伏魔罗。智慧安住。最胜清净。善护三业。恒习静虑。弃舍恶友。及非梵行。永离系缚。恒处诸天。良友知识。劝发大心。速登彼岸。
妙法圣念处经卷第四
　　尔时世尊。四众围绕。乐闻深法。瞻仰踊跃。时诸苾刍白世尊言。若复有人。爱乐诸天。受胜妙乐。不堕三涂。修何因行。获此胜报。愿佛演说。利益未来。
　　尔时世尊告诸苾刍。若复有人。恒修布施。持戒静虑。作意坚固。修习增长。远离系缚。染欲诸缠。不起过非。令智增明。广修众善。命终之后。诸天化生。自在无碍。形相具足。富乐无比。多诸眷属。善友知识。互相和顺。谦敬离慢。爱乐深法。恒值圣贤。说法劝导。远离三毒。诸不善业。恒乐正法。内心寂静。离于睡眠。觉悟虚妄。趣求胜法。了达深信。犹如众星处于虚空。种种光彩。严丽殊妙。若诸天身。宫殿楼阁。亦复如是。众妙珍宝。种种庄严。光明照耀。圆满色相。具足无比。言不能尽。
　　尔时世尊。乃说颂曰。
　　世及出世间　　一切由心造
　　犹如工画师　　巧善皆成就
　　沉溺于三有　　出离亦由心
　　如蚕自缠缚　　迷执诸境界
　　尔时世尊。说此偈已。告诸苾刍。一切有情。轮转三有。迷染境界。散乱缠缚。于诸正道。而非觉悟。法及非法。真实虚妄。胜慧邪执。亦皆不了。于阿素啰。眷属妓乐。众多围绕。爱乐嬉戏。迷乱耽染。恣纵淫逸。恒不弃舍。
　　比丘应知。观察于彼。勿生迷执。应修施戒守护清净。能得诸天宫殿五欲。父母亲友。珍宝财物。皆悉具足。及诸库藏。受用无尽。众所爱乐。
　　比丘当知。有智之人。能护净戒。能趣善道。及能称赞。最胜无比。寂静安乐。能离沉溺。所获根形。胜妙具足。光明照耀。称叹无尽。护戒最胜。水火强贼。不能侵毁。护戒最胜。能离卑贱。趣向圆寂。
　　护戒最胜。福德增长。恭敬尊重。护戒最胜。美名流布。闻皆欢喜。护戒最胜。贪忿远离。烦恼轻微。护戒最胜。圆寂速证。护戒最胜。恒处人天。护戒最胜。成就三昧。护戒最胜。能息诸障。护戒最胜。身心安乐。护戒最胜。坚固福德。护戒最胜。傍生远离。护戒最胜。裸形弃舍。护戒最胜。园苑自在。护戒最胜。眷属圆满。护戒最胜。洁净三业。护戒最胜。诸天适悦。护戒最胜。所愿皆成。护戒最胜。恒值善友。护戒最胜。远离饥馑。及诸怖畏。护戒最胜。三灾八难。皆悉远离。护戒最胜。譬如利器。能断不善。护戒最胜。宽广自在。离诸系缚。比丘应知。护戒清净。获如是等。无量功德。
　　佛告比丘。若复有人。护戒清净。诸天化生。恒处摩尼宫殿楼阁。园林浴池。爱乐游戏。极妙境界。观察无穷。自在无碍。
　　尔时世尊。乃说颂曰。
　　六根缘诸境　　惑业从此生
　　沉沦三恶道　　相续无间断
　　犹如于野火　　能灭诸柴薪
　　根识缘于境　　善灭亦如是
　　尔时世尊。说此偈已。告诸比丘。若复有人。毁犯净戒。趣求人天。安乐胜报。终不能得。所有宫殿。珍宝眷属。亦皆离散。
　　比丘应知。若有智者。护戒清净。舍离三涂。恒处诸天。七宝阶道。游戏往来。自在快乐。珍宝无量。见者欢喜。最胜园林。欢娱自在。身光照耀。犹如灯烛。经行宫殿。种种殊妙。胜报难穷。不可称叹。
　　尔时世尊告诸比丘。殷勤护戒。洁净澡浴。于一切处。宽广无碍。天鬘璎珞。恒自庄严。天诸音乐。相续不绝。受诸快乐。于一切时。上妙之境。思念即至。园苑种种。花果茂盛。又于一切。若人若天。恭敬供养。清净奉事。
　　是故比丘。守护净戒。悲愍三恶。受苦有情。济拔出离。若复有人。恒行惠施。于诸有情。困苦饥贫。复离杀生。广修众善。获报天上。远离邪欲。恒起正信。爱乐圆寂。不贪世间。所有利名。及诸酒色。虚幻不实。皆悉远离。于诸有情。舍离毁犯及业烦恼。
　　尔时世尊。乃说颂曰。
　　果从业或有　　如树依根生
　　或业互为缘　　相续无穷尽
　　善恶因心造　　如影不离身
　　蜜毒互相和　　衰损亦如是
　　尔时世尊。说此偈已。告诸比丘。若复有人。诸天福尽。衰相现前。所有眷属。皆悉舍离。如灯将灭。光明必暗。诸天亦尔。当于此时。福命欲尽。众苦所逼。忧恼缠缚。恐怖无量。身心逼迫。起诸烦恼。由此非久。必当命终。随于宿业。堕于三涂。或处人中。轮转不息。犹如枷锁系缚有情。沉溺诸有。不得解脱。迷惑正信。远离寂静。亲近恶友。及结宿冤。
　　比丘应知。如是三界轮转诸趣。皆由惑业。不能伏除亦非省悟。由此业惑。随逐有情。焚烧不息。犹如柴薪被火焚烧焰猛增盛。此三毒火能烧众善。亦复如是。
　　比丘应知。此贪嗔痴。犹如大河。漂溺有情。令不出离。又此贪等。犹如罥索系缚众生。不得解脱。又此贪等。亦如尘垢。染污有情。不得清净。是故智者。应当除断。若复有人。护佛净戒。及行惠施。舍离谄诳。伏除贪痴。渐令轻微。了达诸法。不起执着。
　　比丘当知。若复有人。贪等诸惑。苦种若现。不能伏除。而不出离三有诸苦。譬如渴人。饮于盐水。渴无由免。
　　比丘应知观察无上解脱快乐趣向圆寂。修习静虑。灭除诸染。勿着系缚。堕落泥梨。恒受众苦。违背正道。天阿素啰悉皆舍离。诸龙嗔怒非时风雨。四时不顺谷米不熟。人民饥馑。所有快乐。皆悉远离。可爱宫殿。及诸园林。极妙境界。坏灭非有库藏财物皆悉隳散互相残害。迷妄颠倒。而非省悟。最上利益。曾无修习。三乘正法。毁谤非有。迷于三界。妄执真实。以为究竟。日月星辰。亦皆妄计。乃至一切有情所有罪福。妄拨非有。甘露正法。不能了达。恒生憎嫉。犹如冤毒厌弃舍离。比丘应知。愚迷有情。于诸世间苦中执乐。不净计净归依邪道。妄执最上极恶之处。爱乐修习。于无常等。不能了达。妄计邪法。以为最上爱乐决定精勤修习。义利非有。不免轮回。苦涩恒时。智者观察。不应迷执。了达虚妄。显现是非。悟省醉迷。令心不乱。时诸大众。围绕世尊。闻法欢喜。娱乐庆快。系缚舍离。瞻仰如来。目不暂舍。
　　尔时比丘。乃说颂曰。
　　譬如苏弥卢　　庄严四宝成
　　七金周围绕　　八海湛然清
　　世尊相无比　　理智离言诠
　　万行因修满　　三身果德圆
　　人天瞻仰望　　愿说宿因缘
　　时诸比丘。偈赞佛已。白世尊言。欲色诸天。形量福德。差别有殊。愿佛演说。利益未来。
　　尔时世尊告诸比丘。善哉善哉。应当谛听。吾为汝说。若复有人。奉持净戒。善护诸根。令无毁犯。三业清净。于诸有情。悲愍饶益。勤修方便。舍离散乱。趣求静虑。于所修因。胜劣不等有上中下。果感亦殊。乃至外器。宫殿庄严。高下状貌。随宿因缘。皆悉有异。
　　佛告比丘。由护净戒及行惠施。恒处诸天舍离诸垢。所有缠缚。伏除不起。于彼诸天。内身外器。爱乐趣求。不生毁谤。破坏厌离。命终之后。决定生彼。获报胜劣。随因有异。
　　比丘应知。护佛净戒。诸天宫殿。恒自快乐。护佛净戒。舍离诸苦。解脱无染。护佛净戒。天鬘璎珞。恒自庄严护佛净戒。乌钵罗花。妙香适意。护佛净戒。极妙境界。悦畅无尽。护佛净戒。龙天八部。恒时助祐。护佛净戒。众宝庄严。离诸垢故。护佛净戒。种种天花。色妙开敷。随心自在。护佛净戒。微妙香风。悦意无尽。护佛净戒。房室园林。庆快随意。护佛净戒。获于种种。摩鲁迦花。瞻波迦花。计多迦花。出妙香气。最上无比。恒现在前。护佛净戒。远离诸横。护佛净戒善种增长护佛净戒犯戒之缘。皆悉远离。护佛净戒。圆满忍行。护佛净戒。妙宝阶道。成就现前。护佛净戒。工巧种种。及可爱具。悉得成就。
　　比丘应知。护佛净戒。于当来世。获果如是。犹如画师。世及出世。种种形像。皆能成就。护戒亦尔。于当来世。所有一切。随意成就。
　　若复有人。毁犯净戒。于当来世。沉沦恶道。受种种苦。舍离人天可爱之境。亦如彩画。风雨烟尘。而能破坏。贪嗔等垢。能坏净戒。亦能舍离。世及出世。可爱之果。
　　复次比丘。贪等诸惑。能坏有情。所有善业。亦能增长。诸不善业。如世之火猛焰增长能坏柴薪。
　　比丘应知。有情根识。攀缘六尘。迷惑不了。虚妄执着。境界缠缚。起于贪嗔。诸业随生轮转诸有。受苦无量。不能远离。贪欲诸毒。愚迷不了。贪火盛猛。损坏众善。及诸可爱宫殿林池。众妙果实。悉皆散坏。攞娑啰迦。胜妙福报。珍宝无量。库藏盈满。娱乐自在。父母眷属。福德最上。世所希有。快乐无碍。比丘应知。若复有人。修习檀度。于当来世。财物具足。离诸损坏。檀度最胜。快乐自在。檀行最胜。福报随形。如影不舍。檀行最胜。人天可爱。庄严欢喜。檀行最胜。能离贫乏。檀行最胜。悭吝不起。檀行最胜。能伏愚痴。出离三涂。檀行最胜。见者欢喜。檀行最胜。诸根无缺。檀行最胜。傍生乐见。檀行最胜。远离爱憎。檀行最胜。边地不生。檀行最胜。诸天快乐。檀行最胜。离苦缠缚。檀行最胜。超越轮回。檀行最胜。娱乐自在。檀行最胜。能趣三乘。究竟解脱。
　　复次比丘。应当观察。轮回诸苦。众多逼迫。应当厌离。审谛观察。彼非究竟。无常败坏。如梦如焰。芭蕉非实。乃至色界。及无色界。所有境界。虚幻不实。而非究竟。应当厌离。不应封着。妄为最胜。令心爱乐。
　　佛告比丘。圆寂安乐。远离诸相。体非一异。亦非三世。彼此俱非。离诸系缚。究竟圆满。汝当趣求。勿应弃舍。自在无碍。寂静无染。应当速证。
妙法圣念处经卷第五
　　尔时天主帝释。而白众言。汝所作善。守护增长。如意欢喜。即说伽陀曰。
　　三种善作已　　三种三因缘
　　三位次三地　　三德三大果
　　不杀施最上　　此法汝爱乐
　　得真实忍辱　　获生一切天
　　随身有宫殿　　快乐受无极
　　若人好不善　　生处无安乐
　　邪法被增缠　　云何而出离
　　作此人天善　　熏修本识中
　　彼业感果时　　得生人天界
　　于彼生爱乐　　心自住安乐
　　尔时天主帝释。而复白言。汝等具大福德。获生天界。受天快乐。随其福果。胜劣各异。若种种作福。薰识身中。后生天界。得种种快乐。如是一切林木花果。悦适人意。入彼林中。彼天飞鸟。演说言音。令人乐闻。为彼天子。即说伽陀曰。
　　善来汝贤敏　　宿习于上善
　　坚持七律仪　　成就最胜果
　　生彼天界中　　受天快乐报
　　广持于禁戒　　得离沉沦苦
　　犹戒清净故　　感天胜妙池
　　随意而洗浴　　复雨紫金花
　　散布于身上　　及彼功德池
　　以彼戒种子　　念念为防非
　　天中上妙乐　　随意而受用
　　若人意决定　　守护于禁戒
　　生彼天界时　　快乐无边际
　　以此戒庄严　　得趣善逝果
　　而受解脱乐　　破戒罪恶深
　　如刀及火毒　　是故坚持戒
　　而修施法财　　远离于毁禁
　　业有上中下　　感果亦复然
　　今成胜报身　　常戴光明鬘
　　受天种种乐　　皎洁身无垢
　　若人造恶业　　苦果自缠身
　　展转受沉沦　　生死无穷尽
　　汝既来生此　　受天众娱乐
　　出游诸园苑　　勿着于放逸
　　逸荡过失深　　如来常说此
　　是故放逸者　　三毒中最上
　　精进如甘露　　心顶自清凉
　　永超生死轮　　究竟菩提岸
　　彼时我如来　　演说微妙言
　　离我速修行　　莫着颠倒想
　　若有违背者　　贪等诸惑生
　　断彼解脱缘　　漂沈诸苦海
　　尔时天主帝释。速疾往彼善法堂中。诸天妓女。及一切天众。皆来善法堂中。到已娱乐。种种游戏。于时天帝。观察娱乐。而知天众。虚妄耽着。增长烦恼。即说伽他曰。
　　虚妄境界中　　贪爱而无足
　　有情迷执深　　增长诸烦恼
　　被境缚根识　　如毒藏在食
　　于后若消时　　迷闷无安乐
　　无前后中间　　非今世后世
　　因缘会遇时　　业报谁能避
　　尔时天主帝释。说此伽他已。而复告言。假使少年。强力未必长生。四相推迁。速归散灭。显现快乐。无实自性。乐受尽时。逼迫身心。无暂安隐。汝等勿得信任痴迷愚惑谄诳。若于一切境界。染着不足。后致大患。譬如炽火焚烧草叶。贪着境界。增诸过失。亦复如是。被烦恼火。烧煮身心。弃背正道。衰相现时。堕落天界。是故我今教化汝等。割截烦恼。去除迷惑。一切天众。自此恒作利益。于最上行法。志固修习后得寂静。最上安乐。汝今勿得慢易。速作良田。于当当世。而得最上报应。适意无尽。若作恶业。种种随身。坠堕天宫。沉沦恶趣。一切宫殿楼阁。悉皆隐没。
　　尔时天主帝释见其天子。须臾命终。堕于恶趣。而说伽他曰。
　　微妙香莲花　　种种生峰顶
　　最上适意宝　　处处作庄严
　　流泉与浴池　　杂色花果树
　　及紫金劫树　　灵鸟群集上
　　常出微妙音　　悦乐诸天众
　　无垢琉璃宝　　间杂金色光
　　最上妙楼台　　庄严恒适意
　　群生不远离　　宁知是幻化
　　如泡如水沫　　如电如浮云
　　亦如寻香城　　须臾即散灭
　　虚妄若生贪　　坠堕轮回路
　　痴爱毒如火　　焚烧于善根
　　减损于天众　　去一切菩提
　　又复告言。若天愚痴。爱人诳惑。为天阿素落罗刹等之所降伏。后堕地狱。复为龙蛇。远离诸天。长处三界。如绳系缚。而不自在。若离痴爱。明了通达。利益有情。归依佛道。永出世间。断有爱支。得一切智。平等无碍。得三解脱。证悟苦空。到真实际。远离轮回。不受后有。色香味触。而不染着。时彼天帝。见多天众。念念无常。增诸过失。深生悲愍。发诚实言。而说伽他曰。
　　如是天道终　　沉沦百千劫
　　犹如旋火轮　　生死何穷尽
　　见他受无常　　不观于自己
　　后自命终时　　违害亦如是
　　若舍垢秽心　　不着于境界
　　生死莫能侵　　常住真寂乐
　　戒行若违犯　　如醉饮药毒
　　非天魔死军　　缠缚谁救济
　　微尘坌面上　　自心何知见
　　命谢卧林间　　谁悟从贪爱
　　若生于贪爱　　同住苦无常
　　永处于生死　　现离于安乐
　　大恶不断除　　轮回从此得
　　譬如暴恶风　　能吹山顶叶
　　自业得生天　　娱乐果自受
　　洁戒不愚迷　　安乐自充足
　　贪愚招坠堕　　如火而起烟
　　后自堕泥黎　　业报亦如是
　　尔时有天。名乌波袜踰。宿善业力。生忉利天。彼有苾刍。为其天王。而说伽他曰。
　　若作种种业　　处处妄攀缘
　　以心迷惑力　　一切业成就
　　前心最胜故　　后心相续生
　　无间引生彼　　三界因无尽
　　一切业报身　　离心不可得
　　是故降伏心　　当获无尽果
　　汝速勤修进　　调伏离执迷
　　满善得随心　　究竟获安乐
　　心若恒调伏　　永不增诸过
　　智者善伏心　　诸苦不能害
　　若心得彼苦　　苦苦后相续
　　一切境界中　　而得轻心报
　　天人阿素落　　龙鬼罗刹等
　　不离于一心　　心为三有主
　　三有自心生　　地狱与人天
　　随心生罪福　　流浪任漂沈
　　坏善因迷境　　愚痴贪爱生
　　住苦广无边　　沉溺而难出
　　难调心力大　　奔驰速若风
　　天眼勿缘形　　识相皆如是
　　智者善调伏　　远离魔罗缚
　　超度生死河　　速到于彼岸
　　疑惑不正直　　无底恶难止
　　一多微细行　　不住刹那中
　　行相密难穷　　无身一切处
　　世间谁牵引　　往者复是谁
　　藏伏甚法中　　造作于身业
　　虽见行表差　　莫睹相应法
　　云何调伏难　　无色无形相
　　陋恶损众生　　取境明如眼
　　善恶作虽见　　譬如幻化士
　　本性状难穷　　往复谁能睹
　　牵引于群生　　诸趣恒流转
　　利剑不能截　　猛火烧非断
　　一切有情心　　业力相如是
　　业绳而坚固　　缠缚于群生
　　三性而不恒　　须臾善非善
　　亦复舍受俱　　攀附六根门
　　妄求于尘境　　染着世间故
　　不悟生灭法　　如镜唯照前
　　而不鉴于后
　　尔时天子闻彼苾刍说如是事。昔作纯善今获胜身。而说伽他曰。
　　昔修静妙心　　慎护于戒行
　　以此微妙因　　得住安乐道
　　善护持戒者　　防非发律仪
　　当得断诸惑　　证圆寂灭乐
　　戒有大威德　　能超诸有苦
　　乃至命谢时　　无彼恶道畏
　　恶道无能救　　戒力救最上
　　若有持戒者　　万善皆依怙
　　后果得生天　　永离诸崄难
　　佛法圣众师　　三界咸尊重
　　尔时诸天子等。五体投地。归命作礼生尊重心。彼时天主帝释。倍生忻庆。叹美至深。而说伽他曰。
　　解脱贪嗔毒　　群生亲道友
　　能到于彼岸　　我今归命礼
　　降伏愚痴失　　无为无比等
　　一切众所尊　　我今归命礼
　　时彼天中。有诸飞鸟。或在空中。翱翔上下。或集宝池。嬉戏水内。有诸天子。乐逸纵荡。与诸飞禽。同共游行。耽乐欲乐。不怖恶道。尔时苾刍。为彼天子。宣说伽他曰。
　　傍生耽欲乐　　游戏恣愚迷
　　天众亦复然　　等彼飞禽类
　　正教师宣说　　汝等心颠倒
　　不怖于罪业　　耽乐着世间
　　若天有罪业　　坠堕于地狱
　　业力如是毒　　智者常远离
　　薄德少慧人　　但观前欲乐
　　不复返思惟　　成就诸苦果
　　若有智慧人　　照观一切恶
　　求断诸恶业　　利益于群生
　　罪业生诸苦　　胜因得离缚
　　善恶行不同　　报相亦复尔
　　迷苦妄为乐　　求安不可逢
　　具智勿为非　　不久至寂灭
　　善修诸业静　　巧便集善根
　　三昧自现前　　速到无生位
　　勿复恋傍生　　游嬉于园苑
　　懈怠转增多　　后坠飞禽类
　　若复无少智　　善恶业不分
　　饿鬼阿素啰　　地狱亦如是
　　于业能分别　　于报亦通达
　　彼于诸业中　　深穷垢静相
　　昼夜常精进　　思惟三脱门
　　永不坠泥黎　　究竟获安乐
　　天子汝当知　　自乐自善成
　　自惑生自苦　　苦乐不离心
　　于过应远离　　染着诸尘境
　　纵逸痴所盲　　不觉死王催
　　沉沦于地狱　　苦恼而无极
　　尔时彼天。有百千天女。色相端严。随意自在。于彼林间。歌唱游戏。彼有飞禽。知天宿善。而说伽他曰。
　　勤修宿善业　　今复得生天
　　若行非善因　　而复沉恶趣
　　业报既决定　　诸天皆平等
　　安乐非安乐　　汝等今当知
　　爱染为害本　　业绳随系缚
　　轮转而不穷　　还因业绳力
　　上至非想处　　下及于三途
　　往返疾如风　　生数复如雨
　　诸趣而循环　　无始长如此
　　若人心寂静　　如水湛然清
　　离碍如虚空　　而获最上乐
　　五识缘尘境　　三恶业相牵
　　一法舍尽时　　不得生天界
　　杀盗淫妄毒　　常为恶道友
　　烧煮如炎火　　智者应观察
　　真实忍辱慈　　出世善良友
　　亲近若修习　　当得三天果
　　制伏邪乱意　　慎护触等贪
　　后有定生天　　成就白业果
　　若于生死业　　而不求解脱
　　焰魔杀鬼来　　云何得远离
　　尔时天主帝释。而复白言。若有众生不怖诸恶。于一切处心所染着。以染着故隐没智慧。妄言绮语虚诳邪谄。恼乱有情。弃背正教。亲近邪师。不孝父母。乃至善根间断。业绳系缚。如箭速疾。死入地狱种种治罚。受诸极苦无有休息。汝等从今于生死罪缘。速须弃舍莫复贪着。于自身命分限短长。审谛观察。有为诸行。刹那生灭。何得久住。如水浮沤。如镜影像。如电刹那。如云散灭。若天福尽乐受舍位。一切衰相不觉现前。逼迫身心。如何当忍。是故我今宣示言尔。汝今当须勤行精进。忍辱柔和。慈愍有情。守护六根。修行四谛。不取怨亲而修平等。智慧增长深入义味。背妄照真。导引禅定。业惑尽时。后有不生。得俱解脱。
　　尔时天主帝释。欲重宣此义。复说伽他曰。
　　如是十二处　　六境及六根
　　识等生灭时　　相应成妄想
　　智者善修心　　不住色等法
　　而入寂静门　　湛然无一相
　　勤求寂静故　　不堕魔罗界
　　以此静妙心　　恒时而忆念
　　若行如是慧　　惑苦云何生
　　于其三世中　　自在无惊怖
　　烦恼缚自解　　罪垢不可染
　　慧眼得圆明　　常住真寂行
　　天身大快乐　　尚被罪垢摧
　　云何人愚迷　　广造十恶业
　　若人修智慧　　了达罪福因
　　怖业若死侵　　永出苦根本
　　尔时帝释。昔闻世尊所说恶趣之事。即为天众宣说。佛言若人得脱生死罪根常值善友。植诸善本。若生天界受妙快乐。宫殿庄严报应无量。若不怖恶道贪着娱乐。福善尽时必当堕落。譬如灯烛须假膏油。膏油既尽灯焰即灭。如是堕已。而被业风急速吹转。往返世间轮回不止。若诸智者正定相应。无明业绳不能牵动。譬如藕丝牵妙高山而不能动。
　　尔时彼天闻于天帝说是法已。即说伽他赞天帝曰。
　　汝今说此法　　息除一切障
　　我依天帝语　　安住无怖畏
　　与彼诸群生　　而作慈悲父
　　宣示涅槃城　　令彼得利乐
　　法本无分别　　天帝善能宣
　　今遇正教师　　得至无上道
　　尔时天帝又复白言。世间财物勿生贪着。若人舍离智慧出生。若复爱着破坏善根。七种圣财渐渐隐没经百千生沉沦恶道。又复世财而不坚久。水火盗贼王等势力皆可侵夺若彼法财。水火等灾终不能坏。汝诸天众。虽有势力诸根具足身带光明。衰相现时生其愁恼。堕下虚空过百千踰缮那入其恶趣。
　　尔时帝释。即说伽他曰。
　　如汝大快乐　　富贵不可量
　　衰相若现前　　决定沉恶趣
　　如现所作业　　随业果复生
　　业相善殊胜　　异熟果亦然
　　业有上中下　　善恶品类同
　　成彼有报时　　胜劣亦如是
　　汝等审思惟　　色力身最上
　　生灭未能逃　　云何而不堕
　　譬如麦等种　　而被大火烧
　　随烧即破坏　　云何芽得生
　　浮虚假伪身　　四相迁流速
　　如灯而生焰　　不住刹那中
　　心相亦复尔　　虚幻无真实
　　恒被漏随增　　云何得安乐
　　弃舍于妄境　　勿自爱其身
　　决定脱轮回　　速至于彼岸
　　尔时彼天有其飞鸟而复说言。我等今者居乌钵罗林。于其林间有大浴池。多生红莲长时芬馥。鸟身翅翼诸色间杂。状如七宝。眼有光明言音妙好。于彼林中长时戏乐。观察天子耽着迷醉。即说伽他曰。
　　我恒耽喜乐　　天人爱亦然
　　天虽与禽别　　爱染而无二
　　不能守行法　　云何得解脱
　　天等若如是　　飞禽何所别
　　今复告汝等　　勿着五欲乐
　　而修胜法行　　当得大解脱
　　生老病死苦　　永不害其身
　　天与禽类身　　平等获善利
　　尔时天帝又复白言。若有智者离垢清净。世间罪染普遍此天亦不能着。
　　何以故。为彼智者于生苦因缘而能解了。又于彼天朋友知识恩爱眷属无所恋着。汝等诸天痴愚贪染不离轮回。与彼飞禽等无有异。复有众生耽着饮酒得罪甚多。所以者何。为彼有情心识迷乱破犯恒多。酒力虽消业报不灭。于五趣中轮回不绝。于一切罪中最为增上。乃至于俱胝劫流浪不绝沉沦恶趣。烦恼缠缚佛所言说。
　　尔时彼天帝释园中有妙法堂。种种珍宝殊妙庄严。时诸天众诣彼堂中。彼时帝释。观察天众。而说伽他曰。
　　汝等诸天众　　过去修微善
　　获生天界中　　若天报应尽
　　定堕于轮回　　业力难思议
　　牵引于众生　　三界五趣中
　　处处而出生　　汝等勤精进
　　审谛细思惟　　生灭须臾间
　　云何不省觉　　怖畏邪崄路
　　而依众律仪　　坚固七觉支
　　勤行八圣道　　善住于五根
　　增长于五力　　四念与正勤
　　及彼四神足　　如是而不退
　　必至涅槃城　　恒受寂灭乐
妙法圣念处经卷第六
　　于罪不怖畏　　彼人无智慧
　　后至命终时　　苦恼恒烧燃
　　周遍天界中　　堕落谁能见
　　彼恒贪淫乐　　于此莫能知
　　淫欲生虚诳　　迷惑于有情
　　牵引落三途　　如绳而系缚
　　生灭恒如是　　有情须自利
　　调柔身口意　　烦恼勿令生
　　法境等须息　　一切着淫者
　　增痴堕无常　　不觉欲火烧
　　远离于亲眷　　朋友善知识
　　骨肉并眷属　　大苦死来时
　　波吒何能说　　初至无常位
　　如山忽倒摧　　须臾不可停
　　刹那而灭谢　　若处一切智
　　无罪无轮回　　究竟出苦源
　　诸天恒爱乐　　欲海深无底
　　何能有足期　　增长爱贪心
　　如酥油洒火　　种种庄严貌
　　破坏出世因　　流转四趣中
　　人傍地狱鬼　　生死恒无间
　　往复如陶轮　　群品大愚痴
　　不了烦恼性　　若彼诸有情
　　永离于贪爱　　当获最上因
　　解脱无系绊　　智者除烦恼
　　诸苦病不侵　　降伏于贪嗔
　　长获安乐道　　生苦不能染
　　罥索不能缚　　智慧渐圆明
　　照知一切事　　若于圆寂理
　　而起无相心　　离垢绝嚣尘
　　究竟到彼岸　　于彼苦乐境
　　洞然无所得　　而入大解脱
　　常住空寂舍　　复起慈悲心
　　愍念有情故　　示苦智真如
　　远离于罥索　　令意断疑虑
　　永除于贪爱　　解脱苦恼怖
　　获得最上慧　　悟彼集散空
　　设寿八万劫　　亦复堕无常
　　此可恒安住　　天界永无失
　　见恶而生慢　　于罪不思惟
　　愚迷无方便　　恒求于快乐
　　喻如砂聚中　　求油终不得
　　若作罪业行　　恒常而逼迫
　　苦树罪根深　　一切恶生长
　　我说此真如　　定为法非法
　　彼意耻作罪　　后复无烦恼
　　利益广无边　　获至真如际
　　若复愚迷。于佛言教。而不信受。后至无常。自得苦恼。经无数百千俱胝那由他阿没那等。破坏人天。无常罪火。决定焚烧。此不尽劫。瞿昙告言。天复云何而得久住。喻如水沫芭蕉。无有纤毫真实。幻化非久。若恒爱此快乐。无有是处。
　　尔时彼佛。问彼天众。知此义不。天意欢喜。如闻五乐。多获快乐。得五功德。而复说言。彼有飞禽。名曰嬉戏。能善说法。为彼天众。即说伽他曰。
　　有欲爱不足　　无因人意足
　　发起不足心　　如是无知死
　　一切众生界　　形类有多般
　　长远时分中　　不能修方便
　　永不受安乐　　决定堕轮回
　　恒处于地狱　　生生亦如是
　　若实宣说。帝释境界。富贵殊胜。异于诸天。于此轮回。亦不能免。决定无常。乃普遍天上。未有微妙之处。可避无常。而皆堕落。
　　是时天帝。善解法相。名憍尸迦。为彼天父。种种精进。说多因行。而诸天众。犹不省悟。谁能乐修静行。远离罪垢。唯纵愚迷。心着放逸。于斯教诲。而不受持。久远无边。云何不觉。彼诸愚人。乐作恶因。于彼后身。而被罪恶。种种破坏。宁知恶业随眠缠缚。
　　尔时苾刍。而说颂曰。
　　若行善利　　以其卧具　　饮食衣等
　　供给供养　　尊卑之众　　不为自身
　　而求福利　　或观自身　　谁作主宰
　　乃遇恶境　　作罪怨家　　固来欺陵
　　而起真实　　离相忍辱　　智者审观
　　都无病痛　　苦恼之难　　唯有现在
　　不静之物　　作如是身　　而复此身
　　刹那不住　　盛壮亦然　　破坏何身
　　众生迷醉　　于自财物　　不作利益
　　增长罪业　　不受教命　　亦不行施
　　于一切处　　心不受用　　贼等窥坏
　　云何护持　　若心回向　　布施师等
　　彼财殊妙　　而复弃舍　　如弃草木
　　心不爱着　　贫劣有情　　恒行救度
　　离垢无著　　今世后世　　获七众戒
　　救度最上　　戒护于人　　当生天上
　　智慧广大　　彼能截断　　一切烦恼
　　病等枷锁　　过大崄恶　　轮回之桥
　　到彼坚牢　　涅槃彼岸　　心净离垢
　　得无生忍　　喻如担负　　其物轻少
　　远出长途　　而不疲乏　　若人担负
　　恶业轻少　　遐历世间　　而不沉没
　　又如飞禽　　两翼壮健　　高往虚空
　　远疾可到　　若人持戒　　守护坚牢
　　欲往生天　　亦复如是
　　复有飞禽。名现真如。住彼白山。而能观察。即说颂曰。
　　喻我形色　　不住刹那　　快乐亦然
　　愚迷不觉　　若一切类　　善相多般
　　轮回生时　　定随破坏　　彼福破坏
　　一生亦然　　死王得便　　罪意何免
　　恒行快乐　　无财黑绳　　摧坏有情
　　无病强力　　安乐远离　　死王近来
　　近则心迷　　群生命坏　　罪破长时
　　天人轮转　　不觉根迷　　远离安乐
　　堕阎罗界　　方知业果　　快乐刹那
　　而身衰朽　　悦诸尘境　　不觉贪着
　　快乐受尽　　老死王侵　　诸根对境
　　恋着不足　　彼后无常　　自生烦恼
　　若无慧灯　　照见尘境　　受行境界
　　执我分别　　乐着虚妄　　欲火恒生
　　境力如风　　吹欲火盛　　智觉真如
　　思惟成妄　　一切愚迷　　嬉戏不觉
　　恒行境界　　吹于欲火　　天人行欲
　　堕彼天界　　彼具天德　　实得天乐
　　衰相现前　　不坏何往　　刹那不住
　　念念生灭　　暂住非久　　彼命如是
　　此境属他　　一心不觉　　五德天乐
　　坏苦速离　　帝释天王　　抖擞烦恼
　　三障垢静　　归依三宝　　三业廓然
　　悟得最上　　三佛菩提　　虽生罪地
　　罪垢不染　　留心作善
　　彼有焰魔狱卒。为彼众生。而说颂曰。
　　意怀贪欲　　嫌弃善缘　　不离轮回
　　得此苦果　　不依天行　　而作罪因
　　彼后无常　　反恨作恶　　利刀割体
　　猛火烧身　　犹未为伤　　五根得罪
　　苦不可忍　　眼观美色　　如实得乐
　　宁知恒苦　　闻声耽味　　其过亦然
　　作罪冤家　　是故舍离　　彼三冤家
　　缠缚罪人　　破人安乐　　贪痴和合
　　远离戒品　　因堕地狱　　若行戒律
　　后得福善　　若违戒律　　后得烦恼
　　饮酒杀命　　离他妇女　　邪见两舌
　　不守威仪　　纵情放逸　　破坏有情
　　因沉恶道　　贪着邪行　　而复恶口
　　今世后世　　无彼安乐　　远离恶人
　　亲近善友　　灭此罪根　　不信此业
　　无得业果　　无众安乐　　恶果根本
　　烦恼后烧　　若作妄语　　本非法师
　　我解深法　　彼后无常　　得魔业果
　　转此人身　　而生恶趣　　是故如来
　　说此无明　　一切贪欲　　何得快乐
　　知足无贪　　身离烦恼　　欲生快乐
　　是名快乐　　解脱相应　　得最上乐
　　若贪快乐　　如毒和水　　解脱快乐
　　如乳和水　　欲火烧害　　愚盲不觉
　　又复贪爱　　度量财利　　酤卖酒肉
　　得财无数　　心犹未足　　无常杀鬼
　　速来牵引　　若耽欲乐　　乐住境界
　　得不快乐　　如来说此　　梦觉法喻
　　如乾闼城　　如空无实　　如水上沫
　　如芭蕉坚　　如彼火毒　　欲境亦然
　　若味因果　　知欲过罪　　不迷真如
　　成就智慧　　获静思惟　　去其贪爱
　　苦恼不生　　坏欲亦然　　欲为罪主
　　如世毒药　　彼意不足　　堕落天界
　　复堕地狱　　欲赚愚迷　　喻彼悬河
　　亦如电闪　　世间毒力　　莫胜女色
　　思想欲增　　如火炽盛　　是故智者
　　离欲寂静　　无前无后　　亦无中间
　　如如而行　　增长亦尔　　彼得欲苦
　　等触大焰　　知如是过　　智者远离
　　速离欲故　　定得安乐　　无数百千
　　那由他天　　以欲行故　　堕火毒狱
　　器杖治罚　　其毒如火　　远离快乐
　　不行欲因　　如上地狱　　不见不闻
　　若贪欲人　　断其欲贪　　亦无苦恼
　　是故无垢　　得意清净　　于一切处
　　灭欲火焰　　入彼种种　　最上善业
　　彼行无染
　　尔时帝释。观察飞禽住庄严树。色喻檀金。彼法因果。正见善业。而说颂曰。
　　正见善业　　如彼大树　　郁茂金色
　　种种庄严　　智者所说　　如善果报
　　处处出生　　不善若善　　得彼人身
　　复行善业　　得生天上　　不善亦然
　　下沉地狱　　欲迷善意　　而复不得
　　最上良药　　若知果报　　意不爱欲
　　众生境界　　迷醉味着　　若恒行贪
　　恶定同生　　女生烦恼　　如世间火
　　若此火生　　烦恼如是　　女人烦恼
　　生众生心　　破坏世间　　一切法灭
　　为地狱因　　大仙所说　　女人奸媚
　　口甜心毒　　情爱不恒　　爱恋须臾
　　弃背亦尔　　彼性浮嚣　　可喻掣电
　　诳詀有情　　诈行恩爱　　天人龙鬼
　　罗刹眷属　　境界亦尔　　女人鄙恶
　　譬彼黑毒　　种姓不择　　势力不顾
　　爱恚不恒　　姓如风火　　唯募财物
　　殊无终始　　如有崄难　　嫌弃远离
　　如是富人　　彼即爱乐　　若住贫贱
　　急急离别　　譬如游蜂　　花卉芬芳
　　竞来采食　　若树干朽　　一切远离
　　无财亦然　　女人远离　　女人黑暗
　　心纵颠狂　　破坏胜因　　罔知良善
　　如女人缚　　天缚亦尔　　若值女缚
　　定堕地狱　　若贪女色　　贪中第一
　　若有众生　　虽晓欲业　　而犹耽着
　　是故无知　　迷人不觉　　又复女人
　　诈吐心诚　　惑他信己　　身虽同处
　　心则差殊　　损坏有情　　毒如蛇蝎
　　方便多求　　一切养育　　女人行德
　　而不能为　　如是自性　　殊无测度
　　智者不着　　心恒决定
　　忉利天宫。有善法堂。尔时诸天。会善法堂。有如是散乱者。飞禽为彼。而说颂曰。
　　譬如飞禽　　随其自性　　乐厌不同
　　而有二种　　一见莲华　　而复乐着
　　若见林野　　而自厌离　　一见林野
　　意欲乐住　　如见莲华　　却思远离
　　众生亦尔　　林如静善　　华喻欲贪
　　智者乐林　　而深适意　　天人颠倒
　　反募莲华　　如出暖日　　能去大寒
　　解脱之乐　　亦复如是　　贪中生苦
　　乐谢何安　　智者不迷　　而求解脱
　　于一切处　　为最上乐　　住牟尼林
　　能善观察　　住意无贪　　天人最上
　　住此欲贪　　而不久远　　若行无贪
　　乐中最上　　居林寂静　　行中第一
　　一切苦断　　受甜恶行　　诳赚有情
　　适意林峦　　宜善观察　　心善观察
　　恒处安乐　　心行无贪　　乐处林野
　　彼人乐林　　心恒纯善　　离欲无贪
　　得寂静乐　　若人烦恼　　怖见林间
　　贪爱倍增　　而自烧煮　　弃背贪爱
　　无垢清净　　心定生生　　常获安乐
　　如具富贵　　福尽成空　　盛处少年
　　老侵顿易　　一切恩爱　　定有别离
　　一切有为　　和合暂尔　　此世间法
　　正觉正说　　若觉愚迷　　舍爱知足
　　入寂静林　　获最上乐　　炫己俊利
　　思爱多方　　远离善林　　永失利乐
　　林间默观　　寂静相应　　适意无贪
　　善心成满　　是故聚落　　散乱恒生
　　若处山林　　离诸贪爱　　汝意速疾
　　厌离愚迷　　最上静林　　相应住处
　　心行若静　　永离烦恼　　行若相应
　　善根增盛　　假使有人　　得千帝释
　　报寿若终　　亦归生灭　　恒行贪欲
　　一切不见　　被欲降伏　　而生众苦
　　欲爱之乐　　须臾暂住　　不久即灭
　　心如怨家　　能离彼乐　　彼欲无得
　　烦恼苦果　　皆从欲生　　解脱生乐
　　彼乐真实　　于善逝行　　纵任相应
　　离欲无贪　　获乐无尽　　五欲之乐
　　先甜后苦　　乐相坏时　　而沈地狱
　　无贪之善　　初后中间　　离垢清净
　　受乐无穷　　是真善母　　愚迷欲乐
　　云何离彼　　过失恒生　　中后深苦
　　罪行云何　　不见快乐　　喻如世间
　　有其毒花　　其色鲜艳　　其体有毒
　　人若触花　　毒害于身　　罪行欲乐
　　其毒亦然　　又如当风　　执彼火炬
　　亦如飞蛾　　投其灯焰　　欲乐之火
　　烧害亦然　　是故欲毒　　恒须远离
　　天着欲故　　积恶虚生　　人募爱贪
　　愚盈罪行　　是故欲火　　焚烧善根
　　赚失天人　　沈斯恶趣　　若未命谢
　　速回心意　　于一切善　　修令增长
　　贪等惑乱　　三过生尘　　三毒作一
　　罪网犹大　　若起三惑　　相续不尽
　　歌舞唱妓　　耳目顺情　　天意如石
　　而被牵动　　一切欲境　　盖覆静心
　　沉溺爱河　　无时超度　　天何愚迷
　　欲赚不觉　　譬如毒树　　开其毒花
　　蜂蛾采食　　毒殒其命　　贪欲之毒
　　损害亦尔　　而堕三途　　如火烧木
　　天人不觉　　生此罪地　　受苦终尽
　　方离泥黎　　天人愚迷　　不思作善
　　罪恶境界　　彼无一信　　智者审观
　　真如幻梦　　愚人非梦　　为地狱因
　　是故离欲　　得解脱善　　弃背恶行
　　利益善因　　彼利若行　　永离诸恶
　　天无黑行　　彼有智者　　正见决定
　　不乐散乱　　获种种福
　　尔时世尊。教受天子行不散乱行。而说颂曰。
　　天人宫殿　　散乱之根　　迷醉乐着
　　而堕轮回　　若离散乱　　轮回亦脱
　　彼散乱根　　即是无明　　自性黑暗
　　如人无眼　　我观彼过　　迷火不别
　　愚痴深广　　散乱亦然　　众生愚迷
　　积聚财宝　　而自育养　　复更散乱
　　坠堕恶趣　　天亦愚痴　　爱着女色
　　本望离苦　　悦意快乐　　宁知命殒
　　得大苦恼　　集欲之乐　　不久即散
　　一切众生　　业寿有限　　少壮刹那
　　即当衰老　　善恶业缚　　谁得自在
　　譬如乐主　　捻弄木人　　须假线丝
　　方成作用　　有情亦尔　　须假惑业
　　方处轮回　　若离爱贪　　则无作用
　　非久业行　　智者不信　　远离一切
　　散乱方便　　若离散乱　　不生三界
　　譬如有人　　坠堕深崖　　其中犹有
　　不失命者　　若人散乱　　堕三界崖
　　其中未有　　得出离者　　一切惑业
　　散乱最上　　于昼夜中　　恒不安乐
　　若世间人　　纤毫散乱　　破坏有情
　　出世之意　　是故远离
　　彼世尊座如实说已。天主帝释。发尊重心。敷其座具。头面礼足。起立合掌。见伽他书。心生怖畏。颂曰。
　　若不散乱　　如彼甘露　　若行散乱
　　而堕无常　　不散乱人　　天中最上
　　散乱之行　　轮回之根　　清净之行
　　安乐之本　　是故正定　　于一切处
　　获最上乐　　若于欲乐　　如怖极苦
　　散乱大毒　　同坏众善　　迷毒散乱
　　人行恶作　　不从散乱　　能得安乐
　　若彼智者　　平等宣说　　德与无德
　　一切执我　　为苦乐根　　如我世尊
　　伽他书典　　离欲清净　　获益安乐
妙法圣念处经卷第七
　　尔时有飞禽。名未曾有见。彼行不散乱。而说颂曰。
　　贪嗔痴意　　恒为罪友　　为地狱种
　　贪嗔痴心　　恒行罪人　　落三途崖
　　彼后方觉　　贪嗔痴毒　　无得不怖
　　智者制伏　　不令散乱　　若纵贪痴
　　饮酒妄语　　杀生偷盗　　无信因果
　　意嗔恶业　　而不防护　　天上不生
　　而沉恶趣　　恒行欲爱　　爱具大力
　　役使有情　　慵懒懈怠　　恒无彼善
　　又如云翳　　障智慧眼　　于其戒律
　　多诸缺犯　　设得人身　　而获下劣
　　若意住罪　　黑暗无边　　若意住觉
　　如昼大明　　如是众法　　佛所宣说
　　天生散乱　　如酒迷醉　　彼散乱故
　　如行地狱　　轮转人间　　皆得灭坏
　　如是决定　　生实无常　　散乱障重
　　堕境界海　　成枷锁因　　天多嬉戏
　　彼生若尽　　永绝快乐　　天不思惟
　　心生散乱　　改转善根　　深着乐境
　　心犹不足　　天人不知　　为苦恼本
　　无莫护多　　无须臾顷　　无刹那间
　　不被爱降　　欲境间断　　百般不悟
　　天恒受用　　耽着放逸　　被欲降伏
　　如地狱火　　焚烧有情　　而不拣择
　　欲火亦然　　焚烧天众　　亦不拣择
　　又如饿鬼　　口出火炬　　烧彼饮食
　　傍生之类　　饥火亦然　　天人自作
　　如是欲火　　普遍世间　　焚烧一切
　　有情不觉
　　彼有飞禽。名具足德。觉彼散乱善不能行。后堕彼天。而说颂曰。
　　善业断尽　　此寿刹那　　众生调伏
　　人得最上　　一切少年　　须臾命尽
　　一切富贵　　须臾破坏　　天人不恒
　　富贵不恒　　刹那不住　　勿作乱意
　　是故早行　　勤修利益　　护律仪法
　　寂静理处　　尘过不生　　天何不见
　　意若散乱　　行法不恒　　此去不回
　　快乐亦然　　守护戒根　　天人快乐
　　彼诸众生　　若无此戒　　后必烦恼
　　是故戒行　　如是恒行　　乐中最上
　　彼戒清净　　而得大果　　愚人无戒
　　不生天上　　若天行欲　　散乱迷毒
　　于五欲境　　受其快乐　　心不思惟
　　一切不久　　彼命破坏　　无数百千
　　那由他天　　迷欲散乱　　被五欲火
　　置害焚烧　　一切散乱　　人所乐着
　　彼后无常　　得果方觉　　心驰境界
　　动极大苦　　得苦见迷　　心着爱境
　　苦恼不知　　苦恼续生　　于后悔恨
　　烦恼疑惑　　从境界生　　我心无知
　　行轮回行　　那觉轮回　　随逐人心
　　互相愚迷　　展转三界　　智者证真
　　见轮回住　　无常苦空　　彼苦非有
　　若耽女色　　恒行欲染　　彼后不见
　　诸天境界　　法非法行　　恶中最上
　　一切世间　　无别救者　　唯如正法
　　是故依法　　法若远离　　人乐非法
　　非法既作　　苦火炽然　　永离天界
　　善业灭尽　　不觉坠堕　　思彼快乐
　　无常无有　　业绳系缚　　谁有安乐
　　贪爱转增　　牵入恶趣　　永离天上
　　尔时帝释。见诸天众受百般福德。而大惊怖。即说颂曰。
　　作善快乐　　天受善报　　天人上因
　　彼作前善　　如日行空　　明照世间
　　无二重轮　　其智慧光　　明照邪暗
　　亦复如是　　而无二种　　欲往天宫
　　行悲愍行　　悲与群生　　为出生母
　　依凭斯善　　人生天上　　又复悲心
　　饶益利乐　　一切有情　　得天爱乐
　　悲者恒善　　一切众生　　及诸贤圣
　　普皆归命　　又复行悲　　如清凉月
　　去彼烦恼　　炎苦之热　　是故悲心
　　为快乐本　　一切欲心　　天人业主
　　于其色声　　香味触法　　攀缘不足
　　苾刍观察　　而说颂言
　　譬如劫坏　　日火盛时　　大海江河
　　普皆干竭　　眼识根等　　观攀色境
　　经彼俱胝　　百千万劫　　贪痴欲海
　　而不能竭　　人之贪心　　胜龙不足
　　散乱之因　　生一切恶　　勿行散乱
　　散乱过人　　障真如理　　若行散乱
　　彼恒无善　　人若离善　　牵坠三途
　　离一切乐　　不生天界　　命恒生灭
　　为烦乱根　　意通知此　　苦中最上
　　若前根境　　不了轮回　　而执决定
　　如空中花　　如乾闼城　　如水上泡
　　如水聚沫　　迷彼聚沫　　为卧具等
　　迷彼幻化　　为自集动　　天龙药叉
　　及阿修罗　　迦鲁拏等　　虚幻亦然
　　谁救无常　　若但作业　　而不早怖
　　极恶死王　　速来逼害　　是故作善
　　后无烦恼　　我觉汝等　　勿行放逸
　　彼复生爱　　而被境牵　　境缚有情
　　如牢枷锁　　为地狱因　　永离解脱
　　是故不实　　汝须远离　　此真实法
　　世尊所说　　谛听奉行　　得益无尽
　　尔时帝释。忽然之间。睹佛影像。与诸天众。发尊重心。头面作礼。而说颂曰。
　　彼佛世尊　　正遍知者　　现救度像
　　善开解脱　　若人归礼　　解脱轮回
　　心获胜善　　此善调适　　无垢清净
　　佛说此法　　成涅槃道　　言此行人
　　得无畏力　　受寂灭乐　　住真空地
　　过轮回海　　度三界难　　开智慧眼
　　放最胜光　　普见世间　　非如土木
　　凡愚之类　　无其光明　　游行妄境
　　若人贪垢　　心不清净　　口过等毒
　　复以智水　　洗荡离染　　一切外道
　　执我无知　　于斯谛理　　而不能见
　　彼无垢言　　为汝解说　　佛在因地
　　不行散乱　　救度汝等　　今到彼岸
　　复度他人　　利乐一切　　于其世间
　　唯一佛住　　无利为利　　利人最上
　　如是造恶　　堕大地狱　　如是修善
　　当生天上
　　彼时帝释。观察天众。即说颂曰。
　　譬如飞禽　　顺风吹急　　轮转人天
　　往复亦尔　　皆因业感　　如其苦乐
　　聚集散坏　　随业胜劣　　其义亦然
　　是故造作　　皆成因果　　牟尼宣说
　　真如无边　　平等所依　　业习种子
　　一切心作　　而难调伏　　唯佛如来
　　而为开觉　　若业种种　　从一至十
　　从十至百　　从百至千　　至那由他
　　无数有情　　若干种类　　堕大业网
　　庄画世间　　譬如飞鸟　　连绳系绊
　　欲往虚空　　终不能去　　有情亦尔
　　但造诸业　　被业系缚　　欲出轮回
　　而不得去
　　彼时帝释。见天散乱互相嬉戏乐着快乐。观彼天众。即说颂曰。
　　五乐歌舞　　普遍天中　　若不思惟
　　决定堕落　　汝贪女人　　自性坚着
　　无暂舍离　　他意不恒　　随情进退
　　富者恋爱　　常获财物　　诈亲适悦
　　如有固吝　　轻弃远离　　贪痴之人
　　追逐欲乐　　譬如渴鹿　　竞奔阳炎
　　而求于水　　耽欲亦尔　　虚妄不实
　　彼诸女人　　无恩无义　　无疏无亲
　　尊卑不分　　种姓不顾　　譬如游蜂
　　其花芳盛　　而即采食　　若见萎花
　　而即舍去　　又复女人　　矫诳惑乱
　　如彼蜜内　　隐藏毒药　　违害亦尔
　　有智之人　　心正决定　　于斯欲妄
　　而皆不着　　迷人见喜　　深自乐着
　　如蚁聚膻　　如蜂护蜜　　天龙神鬼
　　诸恶夜叉　　毗舍遮等　　魔护啰誐
　　及罗刹娑　　亦被迷惑　　欲性不实
　　生妄境界　　喻如幻法　　诳赚有情
　　得无常时　　衰坏不觉　　彼天妙地
　　一切林木　　花果庄严　　为生死绳
　　牵系汝等　　如绳系犊　　而不自在
　　快乐境界　　男女眷属　　于无常时
　　谁能救护　　若人得住　　多闻智慧
　　善业之舍　　适心最上　　我今当去
　　南阎浮提　　泉流河海　　园苑亭台
　　悉皆具足　　如是种种　　有如法者
　　不如法者　　论义慧学　　法与非法
　　我今悉知　　虚妄怨心　　迷赚有情
　　彼有苾刍　　复说颂曰
　　心怨下劣　　生五根毒　　咬螫众生
　　如五头蛇　　虚怀悔恨　　色等五境
　　为大爱河　　无到彼岸　　彼岸寂静
　　离诸邪妄　　邪见无利　　迷堕地狱
　　彼邪见人　　无因计因　　堕恶邪见
　　障覆静心　　谬解因果　　行轮回难
　　得苦恼身　　业果生灭　　善恶亦然
　　若见真空　　即到彼岸　　永离生灭
　　汝等应知　　愚痴迷欲　　欲覆迷人
　　若住正见　　微妙清净　　戒行律仪
　　出世及天　　求不难得　　若着邪见
　　修邪难业　　我愿长寿　　非自愚迷
　　而复迷他　　所行黑暗　　堕大轮回
　　成就苦因　　逼迫自性　　如佛所说
　　利乐之要　　反照正性　　根尘境空
　　我山自摧　　烦恼清净　　出生死难
　　住涅槃城　　是真解脱　　汝等世间
　　一切有情　　深着欲乐　　邪毒入心
　　涅槃彼岸　　终不能到　　假使百劫
　　轮没世间　　如被枷锁　　不可得脱
　　智者所说　　出世法财　　微妙经典
　　信受奉行　　快得善利　　邪见无因
　　横执下劣　　虚妄典教　　迷谬有情
　　普堕轮回　　众生云何　　虚诳真法
　　无因妄见　　不愍含生　　自堕堕他
　　俱入恶趣
　　彼有飞禽。名曰蜜行。于其树林。食蜜嬉戏。而说颂曰。
　　众生饮酒痴迷醉　　爱味谁知痴索牵
　　坠堕无常恶趣中　　是故勿饮无明酒
　　轮回因触生痴见　　非法皆从贪爱生
　　一切尘劳业海深　　是名如来大智说
　　汝知饮酒坏名色　　善恶无分譬目盲
　　乃至身倒不觉知　　可喻木石人耻笑
　　饮酒无恒多过失　　三十六失作乖违
　　智者染着为大暗　　是故远离于饮酒
　　迦舍花轻等彼人　　浮嚣不定无忠信
　　增长贪嗔生死续　　要摧此力勤救护
　　尔时帝释天主。复说颂曰。
　　无嗔破嗔　　忍辱破怨　　法破非法
　　光破黑暗　　实破妄语　　定破两舌
　　善破恶口　　亲破非亲　　慈破杀生
　　施破悭吝　　念破非念　　明破无明
　　昼破于夜　　白破黑月　　邪欲思惟
　　真觉智破　　恶趣难业　　八圣道破
　　四无碍智　　破诸讷钝　　智破无智
　　安住寂静　　破彼攀缘　　风破于山
　　火破一切　　海吞江河　　日破星宿
　　富破贫穷　　火破于寒　　水破于渴
　　食破于饥　　足破不足　　恒赞于悲
　　不赞无悲　　妄语恶业　　破坠有情
　　善说真如　　破有为慧　　如佛世尊
　　能破外道　　天诸势力　　破阿修罗
　　帝释告言　　我降汝等　　一切天众
　　所以者何　　住正法者　　威势若斯
　　若复轮回　　奴仆之类　　如处地眠
　　一切居下　　若复一心　　奉行正法
　　如登床座　　一切居上　　行迷智慧
　　好行非法　　天自业果　　不堕何去
　　被业风吹　　轮转地狱　　饿鬼傍生
　　谁同代受　　如是一切　　天男天女
　　及诸愚迷　　一切众生　　自作恶业
　　受大破坏
　　尔时帝释。而说颂曰。
　　譬如大风　　吹空中水　　聚散不恒
　　轮回有情　　随业聚散　　不定亦然
　　又如花敷　　开结应时　　茂盛凋残
　　随时不住　　时亦如是　　过去未来
　　亦复不住　　人作福善　　嬉戏得时
　　福乐若尽　　往而不复　　如树生叶
　　繁茂甚多　　若值霜雹　　堕而不复
　　天人亦尔　　受天快乐　　若值轮回
　　无复快乐　　譬如天雨　　不住虚空
　　快乐亦然　　不住幻体　　譬如大风
　　吹坏云雷　　快乐亦尔　　吹坏生命
　　譬如朽木　　堕大焰中　　永不复故
　　迷爱亦然　　经百千生　　坠堕泥黎
　　不复人天　　虚妄迷爱　　广遍一切
　　魔灭善行　　远离人天　　守护此戒
　　七佛所说　　戒定第一　　思念生生
　　得人业地　　思念多劫　　父母业地
　　得生天上
　　尔时帝释。复说偈言。
　　若得人中生　　由宿行多善
　　今奉诸律仪　　而复生天上
　　人中难得生　　得者针投芥
　　迷惑若散乱　　复堕于地狱
　　善行三业已　　寂静审观心
　　烦恼自消除　　定得生天上
　　烦恼伏令尽　　内生适悦心
　　清净离贪嗔　　而得生天上
　　断除于憎爱　　摩诃苦不生
　　种种复行檀　　而得生天上
　　恒运慈悲心　　救护于含识
　　如护自身命　　而得生天上
　　他行不善心　　害物毒如火
　　所求皆施与　　而得生天上
　　若睹他妻妾　　不生邪染心
　　如母敬爱观　　而得生天上
　　若人观妄语　　如火生舌头
　　禁戒若真实　　而得生天上
　　两舌而不作　　亲友使和合
　　爱语绝乖离　　而得生天上
　　恶口言无度　　伤人利若刀
　　善语离前非　　而得生天上
　　绮语而增过　　加言饰说多
　　如理称实谈　　而得生天上
　　此戒宜持护　　七佛同所宣
　　无畏戒法圆　　而得生天上
　　一切诸众生　　若生增上慢
　　如被枷锁缚　　不得于解脱
　　尔时有一苾刍。而说颂曰。
　　若此女人索　　缚人最坚固
　　轮回受报时　　恶果居第一
　　若此女人索　　非缚项颈索
　　缠缚有情心　　生苦为第一
　　女索缚人切　　人间无有比
　　地狱鬼畜生　　为彼女缚去
　　大色索缚身　　可见索形量
　　女索心非色　　缚大无形量
　　女索虽悦意　　迷生不解脱
　　缚彼一切人　　不出轮回难
　　六尘俱缚人　　女索力最大
　　降伏于众生　　此缚居最上
　　若此女人缚　　愚迷心爱恋
　　为妻妾眷属　　坚牢不可解
　　彼帝释天主。如是一千天子。一切皆见。心生欢喜。歌舞作唱。称赞天王。而说颂曰。
　　帝释忉利王　　娑婆世父母
　　行天梵善行　　不着于欲乐
　　正法救世间　　非法令除断
　　以法适其心　　此乐未曾有
　　最上最胜智　　慈心真实言
　　快乐法非常　　清净而无染
　　所有世间德　　及彼出世德
　　天王自在行　　一切见无异
　　救度恐怖者　　离苦获安乐
　　天人阿修罗　　世间常持护
　　此处忉利天　　彼诸林木树
　　种种宝庄严　　密覆如缯盖
　　地布琉璃渠　　宫殿众宝色
　　莲华恒自敷　　庄严适其意
　　天人业因尽　　劫火破坏时
　　妙高一切无　　未有不空者
　　何况诸天众　　如泡如水沫
　　才生又复无　　无明迷不觉
　　帝释天中尊　　彼恒放光明
　　照耀于我等　　一切皆依住
　　尔时帝释。而说颂曰。
　　妙高众山王　　光明真金色
　　莹净体分明　　喻彼水中月
　　若此金光明　　喻彼持戒者
　　无垢戒光明　　十六分亏一
　　自业得生天　　庄严而具足
　　业有上中下　　感果亦复然
　　随自禁戒心　　远离于散乱
　　住此正法位　　恒获于快乐
　　若生无垢戒　　身有大光明
　　如彼千日轮　　共聚光无异
　　佛说七种戒　　欢喜若受持
　　彼为最上人　　当获第一果
　　种种作善业　　彼定有后身
　　无作无彼行　　无业无破坏
　　愚迷不信因　　无因亦无果
　　如觅水中酥　　不受于安乐
　　迷罪心行暗　　非善非安乐
　　烦恼互相增　　见彼未曾有
妙法圣念处经卷第八
　　又复宣说轮回颂曰。
　　一切天人　　有大散乱　　初如亲友
　　后作怨家　　如火焚烧　　如刀割切
　　人间天人　　得失平等　　心意狂迷
　　如同怨家　　天人不知　　智者远离
　　散乱毒树　　说有三枝　　为老病死
　　恒复相续　　智者离妄　　纯善相应
　　老等三枝　　而不为害　　如过远离
　　散乱不生　　恶怖解脱　　得最上乐
　　若散乱乐　　不久有怖　　若解脱乐
　　乐定无尽　　百千万亿　　般都摩人
　　乐住名利　　妄乱所赚　　妄乱之上
　　有四种过　　若离妄乱　　破世间怨
　　彼妄乱行　　多疑多怖　　多难多苦
　　展转轮回　　无有穷尽　　四过离一
　　获乐无边　　汝等天人　　一心散乱
　　障覆一切　　无漏善法　　云何而得
　　寂静安乐　　若乐自利　　修善思惟
　　烦恼苦等　　于后不生　　若诸天众
　　所著欲乐　　虚妄不实　　一切不久
　　从幻化生　　彼不知见　　幻化自性
　　而不决定　　远离安乐　　恒生众苦
　　实言告汝　　若人恒善　　世所敬爱
　　贤圣围绕　　后生天上　　受天妙乐
　　若复行施　　得一切人　　心生敬喜
　　后得富贵　　施果如是　　若行忍辱
　　后生天上　　无所怖畏　　世人爱重
　　名称远闻　　面貌端严　　具足朋友
　　受天妙乐　　彼等有情　　由如一切
　　世间父母　　能破罪暗　　譬如日光
　　住意最上　　为慈悲宝　　出生善根
　　通达诸法　　虽复在家　　若住正见
　　彼智解脱　　轮回枷锁　　罪友不生
　　人获安乐　　闻未闻法　　闻之不退
　　超诸恶趣　　得生天上　　心善无垢
　　诸过不生　　离染清净　　善知报应
　　解微妙义　　绝诸过罪　　譬如虚空
　　不住于泥　　得寂静果　　深信三宝
　　获无所畏　　与诸天众　　尊敬如来
　　信受佛教　　蒙法救护　　生我有果
　　生身有爱　　沦溺无边　　此苦难穷
　　十六分苦　　不及此一　　少味多怖
　　恒赚有情　　喻乾闼城　　智者宁信
　　说杀众生　　至命终时　　乐不随行
　　都无所得　　种种众生　　有种种心
　　种种业行　　轮回枷锁　　一步随去
　　生复有死　　愚痴迷惑　　真实自性
　　而不觉悟　　无常大怖　　随彼众生
　　来而复去　　散乱不知　　境界天迷
　　如逢蛇螫　　坠堕天人　　此苦无等
　　父母妻子　　男女眷属　　亲友知识
　　不可代受　　味着境界　　乐欲迷深
　　不觉死王　　大苦速至　　云何方便
　　令离苦恼　　若无爱欲　　苦不能害
　　亦复不生　　地狱饿鬼　　傍生之类
　　尔时帝释天主。复说颂曰。
　　人行邪道　　欲见正真　　如手探水
　　而取其火　　若复无因　　何所有果
　　散乱无德　　利益何生　　破坏天人
　　此意若生　　迷欲适悦　　后得无常
　　心大热恼　　境界不迷　　欲火不发
　　名称不贪　　安乐最上　　若复一心
　　贪爱世乐　　十六分罪　　不及此一
　　若发大信　　解脱轮回　　爱尽境亡
　　见无为乐　　禅乐相应　　无嗔无喜
　　彼善若生　　无复轮回　　究竟彼岸
　　若有欲心　　而求快乐　　被业绳牵
　　坠堕地狱　　得一切苦　　谁人救解
　　往而复来　　从业因生　　无前中后
　　非今后世　　作过无明　　堕人恶趣
　　是知自愚　　行散乱毒　　浮生顷刻
　　迷愚不觉　　后无常位　　乃可知苦
　　若生有苦　　怖彼无常　　作意妙法
　　彼救为实　　真成安乐　　如斯言说
　　实为利益　　令心行善　　速得安乐
　　乐中最上　　决定无失　　天若迷惑
　　不依彼法　　而作乱意　　生堕地狱
　　无有出期
　　彼有飞禽。名种种鬘觉悟彼天。而说颂曰。
　　种种业生　　随彼天人　　知不依法
　　彼后热恼　　世间所有　　种种善果
　　园林花鬘　　阶道楼阁　　适悦身心
　　如作善业　　得见彼果　　天人业因
　　有上中下　　天非作彼　　无彼彼果
　　痴降天人　　迷种种行　　彼意若迷
　　不见大怖　　失自利行　　种种爱乐
　　求种种果　　迷心作业　　天无戒行
　　如夜无灯　　而觅光明　　因与果等
　　真实可修　　真如智果　　得有乐分
　　离命无果　　离灯无光　　离戒无天
　　若离智慧　　而无解脱　　若离解脱
　　而无安乐　　百般求救　　方脱爱身
　　智者离我　　无此业乐　　一切有罪
　　而复不生　　得彼利益　　一切圣人
　　无垢所说　　百千劫人　　乐欲境界
　　耽着不足　　一心不舍　　渐渐增长
　　增长彼毒　　须臾坠堕　　智知德过
　　此法师相　　德过无知　　此迷行相
　　德处生德　　过处亦然　　知真过德
　　恒获安乐　　德过难知　　离彼智故
　　何智最上　　天行境界　　彼意无智
　　百愿无能　　得彼安乐　　如作大业
　　最上戒果　　得作人天　　微妙适悦
　　最为第一　　根门颠倒　　邪取境界
　　若降此心　　得天快乐　　福乐苦恼
　　自作自受　　作罪决定　　如住怨家
　　作善亦然　　如亲善友　　若意速办
　　清净福力　　当得人天　　如流赴海
　　恒行恶境　　恶行相应　　决定无益
　　彼岸智种　　若意爱乐　　得苦非法
　　非法快乐　　即成魔苦　　此苦乐相
　　二俱平等　　若人有智　　厌苦忻安
　　灭忍妙法　　而可奉行　　苦之与乐
　　无因不见　　种种苦乐　　各别因生
　　众生自行　　多劫多生　　一切业果
　　种种不失　　若乐行法　　守护正法
　　得生天上　　受妙快乐　　迷法之人
　　远离正法　　无得利益　　堕轮回狱
　　法眼若开　　痴不降心　　见此快乐
　　如雨下地　　虚妄不实　　作意佛刹
　　心植法种　　痴盲戒法　　乐行非法
　　行非法道　　心赚轮回　　人得罪久
　　若此心行　　自性轻浮　　种种颠倒
　　刹那不住　　幻化非实　　如乾闼城
　　缠缚智识　　速宜省悟　　天人散乱
　　爱贪境界　　被境误赚　　命堕不知
　　快乐虚妄　　一切不定　　诸天作乐
　　不久即灭　　迷转天众　　生生亦然
　　生法虚假　　彼计真实　　生法不定
　　彼计决定　　行彼怖法　　缠缚寿命
　　坠堕天人　　如唾落地　　女心颠倒
　　虚妄诳赚　　若复舍离　　得第一乐
　　女人颠狂　　严饰不恒　　惑诈巧言
　　移性不定　　譬如游蜂　　逢花即采
　　无花即舍　　女人亦尔　　有财即募
　　无财即舍　　女心妒恶　　等彼黑毒
　　又复女人　　难为共住　　如风大起
　　如火大炽　　如空大遍　　谁能收把
　　女人易性　　机便百般　　亦莫收把
　　若一女人　　为恶业因　　破解脱行
　　成病死难　　若多女人　　生其烦恼
　　为彼世间　　种种留难　　幼少女人
　　愚迷增长　　自性颠狂　　无明炽盛
　　如日放光　　又复女人　　无实爱恋
　　如彼灯焰　　彼实为怨　　如蝇[口　　(一/巾)]疮
　　爱彼有财　　非爱无财　　若有财物
　　女人乐住　　若无财物　　云何可住
　　无与财利　　而不亲近　　性行差别
　　心能喻大　　无降女者　　如人随顺
　　承事如如　　亦复弃背　　女多虚诳
　　如花盖蛇　　女人肉心　　如灰覆火
　　色盖亦尔　　适悦不善　　身如毒树
　　生彼毒花　　勿须亲近　　一向欲境
　　爱着女人　　今世后世　　人无快乐
　　无明迷醉　　颠狂懈怠　　爱味行罪
　　不见人贤　　智者知法　　深信因果
　　发精进心　　猛利修行　　远离女色
　　人获胜善　　人行女地　　如履黑网
　　智者不着　　得尽魔界　　一切禁戒
　　女戒第一　　何不离女　　智者远离
　　得寂静乐　　彼女人缚　　猛火器仗
　　不能烧截　　众生强力　　不可调伏
　　我离彼故　　一心天上　　舍彼快乐
　　生夜摩天　　得无尽乐　　快乐中大
　　此等眼耳　　鼻舌身意　　于彼色声
　　香味触法　　六根不住　　此诸天众
　　恒行渴欲　　而无有足　　如火自性
　　能烧草木　　何时有足　　彼六根火
　　犹豫不决　　烧此有情　　都无知觉
　　此散乱地　　不行道法　　离彼散乱
　　所爱境界　　人随自业　　得住真实
　　女人生爱　　其心难御　　随自业因
　　生有别离　　如是观察　　女人颠倒
　　生离别处　　若觅快乐　　心住狂惑
　　行欲女人　　如亲恶友　　意在三非
　　身得四苦　　是故恒离　　欲毒之大
　　快乐苦恼　　随自业牵　　若于天上
　　着五欲乐　　天人宫色　　不久随堕
　　佛见真空　　得解脱道　　说彼轮回
　　一切由业　　女人为爱　　得过最上
　　无决定心　　如日无暗　　如火无冷
　　女人薄信　　无爱亦然　　如地如风
　　动静不等　　女人恩害　　不等亦然
　　人虽一心　　多行恩恋　　彼意非恒
　　时频远离　　喻如鹳鹊　　立望空池
　　又如大山　　未见能行　　亦如大河
　　未见逆流　　女人亦然　　未见实爱
　　生为过网　　障碍人法　　譬如日光
　　不离日体　　如彼谄爱　　不离女人
　　虽复美言　　给赐财物　　而彼女心
　　难降如火　　意悦平和　　艰难舍离
　　一念生过　　寻便忘恩　　女人鄙恶
　　难降如火　　宜速舍离　　遁迹山林
　　求寂妙乐　　天人发意　　迷欲快乐
　　不悟恶怖　　必损命寿　　生在彼天
　　决定无常　　如夜日没　　是故三界
　　大夜无常　　可等日没　　若求出要
　　彼作利益　　行三聚戒　　彼业报应
　　得妙快乐　　天复散乱　　无一念心
　　别作善业　　彼乐必尽　　爱欲不善
　　当获大苦　　余苦十六　　不及一分
　　善哉善业　　欲心无足　　如采鱼人
　　贪鱼亦尔　　欲缠覆心　　如眠长夜
　　迷爱相续　　无常不觉　　后见苦相
　　方知彼果　　又此欲恶　　先如贤友
　　后无利行　　若信彼欲　　盲智慧眼
　　后堕地狱　　如落山崖　　不散乱行
　　最上善友　　恒救护人　　是求善友
　　散乱为怨　　此毒最恶　　佛说散乱
　　入恶趣道　　若迷散乱　　爱乐境界
　　彼迷过人　　恒得苦恼　　若有苦怖
　　无智观察　　彼等傍生　　不得天人
　　上妙快乐　　若彼天人　　爱乐饮食
　　及着淫欲　　心行傍行　　当处傍生
　　若无分别　　非知德业　　若知心法
　　知业亦然　　于此嬉戏　　住无常舍
　　得无常时　　受苦难果　　若怖无常
　　起大智慧　　思惟正法　　深乐经典
　　是真智者　　一切贪爱　　无常怨家
　　快乐尽时　　坏一切命　　彼得无常
　　最大恶处　　余不可救　　唯依正法
　　是真归仗　　深心谛观　　无常之根
　　散乱为本　　先治攀缘　　后去无常
　　得法命乐　　说此第一　　此不散乱
　　可行天道　　善知苦缚　　解脱亦然
　　不离散乱　　为善快乐　　已善非善
　　如云散灭　　若人精进　　发勇猛力
　　拒捍魔军　　得彼寂静　　上妙安乐
　　若人邪乱　　不行善行　　宿善业尽
　　当堕地狱　　若人一心　　静诸不善
　　离诸苦恼　　当获福乐　　若降诸根
　　不染罪法　　境界亦然　　离诸缠缚
　　及轮回道　　等彼黄金　　不住尘垢
　　出生死难　　一切清净　　若散乱行
　　不过六根　　尘事不生　　一切利益
　　具大安乐　　适悦充足　　若彼天人
　　身心清净　　女色不着　　如鱼履水
　　尘埃永离　　智慧亦然　　是故天上
　　远离女色　　作意欲爱　　定得缠缚
　　迷一切法　　事与非事　　斯人薄祐
　　远离涅槃　　亲近法师　　得真法智
　　行法求果　　如是成就　　心恒离妄
　　调伏诸根　　得到彼岸　　由彼智慧
　　意牵不住　　缠缚境界　　智者能除
　　为彼世间　　解法之师　　天上园林
　　自在游戏　　多获快乐　　适悦境界
　　若能弃舍　　作彼善业　　心静安乐
　　是为甚难　　生夜摩界　　若离散乱
　　虚妄攀缘　　生彼天者　　数及俱胝
　　及钵都摩　　得自业果　　若心难调
　　作彼业果　　因心轮转　　众生迷此
　　十二缘起　　展转轮回　　过现未来
　　人间天上　　一切有情　　皆由心作
　　妙高山顶　　琉璃之地　　帝释圣贤
　　于此恒住　　别有山峰　　琉璃所成
　　乾闼婆住　　人不能到　　一切地位
　　林树园苑　　散别各住　　适悦其意
　　人不能到　　最上金地　　有莲花池
　　琉璃所成　　人不能到　　复有流泉
　　及诸池沼　　众鸟群集　　往来游戏
　　殊妙第一　　人不能到　　宫殿车乘
　　最上庄严　　诸天住此　　人复远离
　　人远离故　　欲境所赚　　如是世苦
　　心无怖畏　　转复愚顽　　行彼轮回
　　恒受众苦　　如绳缠缚　　如笼覆鸟
　　彼上一一　　殊妙天界　　而不得生
　　世间女缚　　破坏善法　　增长生死
　　若人贪着　　被死魔军　　竞来破坏
　　散乱之性　　迷着女人　　得无常时
　　自受业果　　山林莲花　　流泉浴池
　　彼可嬉戏　　何爱女人　　决定得彼
　　生死大患　　恒贪名利　　得患亦然
　　彼女人缚　　多作贪爱　　难可调伏
　　而为大患　　违损世间　　一切有情
　　若此女缚　　世间欲贪　　为过最大
　　一心思惟　　知过实然　　欲过既深
　　不堕何去　　彼一切人　　降心离欲
　　远离女人　　生夜摩天　　彼有光明
　　如日如星　　随身照耀　　乘虚适悦
　　一切亦然　　是彼光明　　天人具足
　　一切如是
　　天主见彼之众。于其光明取相执着。而宣金字偈文。如说颂曰。
　　天身无垢腻　　恒修清净行
　　散乱不令生　　长获于快乐
　　非拣乐与苦　　老少及中年
　　上族并下族　　不免死王坏
　　有主无主者　　力与非力辈
　　丑陋及端严　　不免死王坏
　　王侯及臣从　　在家与出家
　　或善或非善　　不免死王坏
　　富贵与贫寒　　有德及无德
　　若女若男身　　不免死王坏
　　旷野及山川　　水中与陆地
　　主客禽畜等　　不免死王坏
　　睡与非睡者　　吃食与不食
　　一切在世间　　不免死王坏
　　地上与天上　　此界及他方
　　轮转亦复然　　不免死王坏
　　厚福及薄福　　刚强与柔和
　　患病及身安　　不免死王坏
　　饿鬼与傍生　　人与非人等
　　无力亦无能　　岂免死王坏
　　欲界与色界　　一切天人住
　　福寿消尽时　　不免死王坏
　　上至无色界　　一切诸天众
　　住三摩钵底　　不免死王坏
　　三界情非情　　一切如幻化
　　离系出世者　　非彼死王侵
　　知此无常力　　一切欲爱生
　　坠堕受轮回　　展转无穷已
　　耽味世间境　　因欲生烦恼
　　违损如毒蛇　　永沈于地狱
　　无常有情难　　作善而无力
　　轮转于世间　　皆由心所造
　　迷欲行散乱　　乐欲五尘境
　　爱索缚天人　　坠堕于恶趣
　　天人行散乱　　一切快乐贪
　　不住譬悬河　　身堕都无觉
　　着彼快乐者　　命险若临崖
　　天众不能观　　如盲履非道
　　迷欲着乐者　　不如于盲人
　　迷欲堕三涂　　盲人却非堕
　　是故依欲行　　不如无目者
　　于欲而无厌　　宁知心自迷
　　坠堕不离心　　恒作无功利
　　若行欲爱者　　无智无知识
　　念念欲苦生　　云何复行欲
　　此所招欲果　　如得恶朋友
　　牵入无常宫　　恒时住恶趣
　　人死不复活　　如流去无反
　　欲乐亦复然　　一切成虚幻
　　一切众生命　　生灭若浮沤
　　流年少不回　　急急如逝水
　　生老无常苦　　一切皆尽有
　　天人不觉知　　心恒而散乱
　　若起无垢慧　　作意清净行
　　易得世间身　　永不入恶趣
　　未生善令生　　已生令增长
　　所作善随心　　自身果亦尔
　　善心见欲境　　如观器杖毒
　　不善着欲境　　迷心得适悦
　　诸根为善恶　　皆由于自心
　　心起烦恼集　　而得善恶果
　　智者正觉察　　观色平等空
　　断除苦集缘　　何各而有果
　　炽然诸境界　　一切因自心
　　心善若调伏　　如色空平等
　　如彼一窼稻　　茎等色相别
　　心行亦复然　　种种生烦恼
　　彼稻喻心王　　心王作诸行
　　稻生茎等别　　世心亦如是
　　散乱贪欲色　　色境喻浮云
　　不觉苦果生　　而随业相转
　　彼既见此苦　　天人何乐欲
　　若恒生欲爱　　远离一切善
　　是故智慧人　　于欲而舍离
　　苦实恒苦空　　是苦自行相
　　苦果既无常　　智者非所乐
　　境界虚诳心　　心迷无知业
　　天人坠堕时　　业牵无所觉
　　设生夜摩天　　自性成虚幻
　　愚盲无智眼　　不见贪慢垢
　　坠堕得无常
　　是时妙德。即说颂曰。
　　无常觉眼视　　衰相自焚烧
　　设住兜率天　　报尽如灯灭
　　大力十二支　　为轮布法界
　　业报流转时　　生灭各不定

