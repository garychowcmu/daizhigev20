赞观世音菩萨颂一卷


宋元入藏诸大小乘经
赞观世音菩萨颂一卷
唐佛授记寺翻经沙门慧智奉制译
　　

赞观世音菩萨颂
　　菩萨号为观世音　　神通无碍难可量
　　摇山竭海震大地　　悲愍众生同一体
　　记忆名号福不虚　　是故常应称念彼
　　我今至诚念彼德　　以是敬心而赞叹
　　菩萨智慧深如海　　方便善权无能测
　　所有诸天阿修罗　　摩睺罗伽及人众
　　咸以微妙清净偈　　历劫赞之无懈倦
　　我今宣说春阳颂　　述其功德之少分
　　世间形色尊严者　　诸天莫踰于梵王
　　况圣自在本色身　　百千万分不及一
　　尊者首饰甚严好　　冠以曼陀及金花
　　虹霓美丽以庄严　　复如半月映山王
　　又似百宝成须弥　　尊者身相甚微妙
　　犹如轻雨笼宝岳　　伊尼鹿彩覆其肩
　　光明晃朗普周遍　　巍巍挺特若金山
　　亦如满月处虚空　　又似薝波迦花色
　　胜彼摩醯首罗身　　徒以白龙为璎珞
　　右手执持金莲花　　毗琉璃宝以为茎
　　以慈开敷极香洁　　令诸智者生爱乐
　　尊手所持胜净花　　庄严殊妙甚晖丽
　　如月光曜须弥顶　　圣身所处莲花台
　　由尊福德之所感　　我以至诚殷重心
　　归命敬礼赐愿者　　诸天供养所赞叹
　　我今净心归命礼　　尊者螺髻玄蜂色
　　牟尼妙像处其中　　光明映曜严尊首
　　如烧珊瑚流电色　　又如雌黄耀黑山
　　上下庄严大圣身　　冒敢为文称叹彼
　　四面狂象利牙齿　　若人居中将被害
　　其人专心念菩萨　　舍离苦恼而无畏
　　暴龙哮吼放烟毒　　啀喍嗔怒厉恶色
　　将噬其人甚可怖　　忆念观音便解脱
　　海潮风浪出音声　　摩竭巨鱼皆震激
　　若人船破误落中　　念彼观音获安隐
　　高山崄谷悬岩裹　　奔流溅石众难处
　　若人堕中无救护　　心念观音登彼岸
　　烈火猛焰恶风起　　延烧屋宅焚及人
　　至心念彼功德藏　　应时灾火不为害
　　若人系缚在牢狱　　身婴枷锁及杻械
　　至心称念观音故　　其人须臾便解脱
　　若人堕落大火坑　　专志称名观世音
　　其人除热得清净　　犹若池中华开敷
　　若人经于大林中　　忽遇雷电骤风雨
　　霹雳将烧极危殆　　称念观音免灾难
　　若人逢值猛师子　　牙爪铦利如刀剑
　　嗔目吼唤来食人　　称念观音便免害
　　恶贼突厥弥戾车　　凶险无慈若罗刹
　　复以铁锁系缚人　　称名发念皆解脱
　　深山大泽险难处　　劫贼伺人将抄夺
　　称名念力愿救护　　其人释然无患苦
　　咒呾谗讼拟中伤　　恒以恶心求方便
　　由彼常念观音故　　其人竟不能为害
　　斗战旗鼓两相当　　锋镝交横竞残刃
　　此时心念及称名　　菩萨于中施无畏
　　大力恶鬼执捉人　　鸠槃荼等饮人髓
　　若能系念观音者　　拥护其人销疫难
　　鬼病热病腹胀病　　疳病黄病心痛病
　　癞病癫病霍乱病　　血气羸瘦种种病
　　诸恶黑业缠其身　　称名系念皆除愈
　　有诸饿鬼腹如山　　唇口干焦饥渴恼
　　菩萨见之生慈悲　　次第令其得充足
　　饿鬼或遭寒冻逼　　身体皮肉皆破坏
　　举彼两手生极苦　　神通方便令熅适
　　若金翅鸟以嘴爪　　搏撮水陆诸龙等
　　其龙专心念菩萨　　即得离苦获安乐
　　若有欲求胜果报　　象马车乘及奴婢
　　衣服饮食诸珍宝　　由彼常念观音故
　　应其求愿自然至　　若有欲得长生术
　　坐卧云间恣空行　　由彼常念观音故
　　当获神咒及仙药　　我见壁画观音像
　　遍视色相诸功德　　及见神通大自在
　　故起至诚而赞叹　　所有一切诸功德
　　于菩萨中最第一　　无边善巧大方便
　　示现清净妙色身　　远离有无诸分别
　　利益无量如虚空　　以此赞叹功德藏
　　愿证如来一切智
　　以此赞叹观世音菩萨功德上资。
　　国主圣神皇帝陛下善转金轮。色力寿命永无穷尽。智慧果报不可思议。恒御阎浮长居震旦。拥护三宝利益群生。一切含灵皆蒙圣福。
