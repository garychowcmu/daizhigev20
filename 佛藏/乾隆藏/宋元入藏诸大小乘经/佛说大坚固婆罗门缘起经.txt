佛说大坚固婆罗门缘起经二卷


宋元入藏诸大小乘经
佛说大坚固婆罗门缘起经二卷
宋西天北印度三藏传法大师施护奉诏译


　　

佛说大坚固婆罗门缘起经卷上
　　如是我闻。一时世尊。在王舍城鹫峰山中。与大众俱。是时有五髻乾闼婆王子。过于夜分。至明旦时。来诣佛所。彼有身光广大照耀。彼鹫峰山都一光聚。到佛所已。头面礼足。退住一面。前白佛言。世尊我于一时。在三十三天。见帝释天主。大梵天王。并善法天众。而共集会。有所宣说。我亲所闻。我亲所受。是义云何。唯愿世尊。告示于我。令我了知。
　　佛告五髻乾闼婆王子言。所有汝于三十三天。帝释天主。大梵天王。并善法天众。共集会处。有所听受。我今如应告语于汝。令汝了知。
　　时五髻乾闼婆王子。复白佛言。世尊。我于一时在三十三天。帝释天主。大梵天王。并善法天众。共集会处。是时或有天子。以因缘故。初生彼天。同时有余先生天子。见初生者。乃起五种极爱乐事。所谓寿命色相名称吉祥眷属等。世尊。彼有一类天子。作如是言。诸天子。汝等且观。此初生天子有余先生天子。起于五种极爱乐事。所谓寿命色相名称吉祥眷属等。彼时又有一类天子。作如是言。诸天子。此初生者是佛世尊。声闻法中。修梵行已。身坏命终。感善趣报。而来生此三十三天。同时有诸先生天子。乃起五种极爱乐事。彼时又有一类天子。作如是言。快哉诸天子。有四佛如来应供正等正觉。出现世间。宣说诸法。利益天人。损减阿修罗众。增益天众。彼时又有一类天子。作如是言。止诸天子。非四佛如来应供正等正觉。出现世间。快哉诸天子。有三佛如来应供正等正觉。出现世间。宣说诸法。利益天人。损减阿修罗众。增益天众。彼时又有一类天子。作如是言。止诸天子。非三佛如来应供正等正觉。出现世间。快哉诸天子。有二佛如来应供正等正觉。出现世间。宣说诸法。利益天人。损减阿修罗众。增益天众。如是等事。愿佛为说。
　　是时帝释天主。大梵天王。在佛会中。佛以是事。告帝释天主并天众言。汝等当知。同一时中。无处容受二佛如来应供正等正觉。出现世间。宣说诸法。时帝释天主并诸天众。闻佛语已。咸生欢喜。心意快然。
　　尔时世尊知彼帝释天主并诸天众咸生欢喜。即告众言。如来应供正等正觉出现世间。具足八种希有之法。汝等若欲闻者。应当胜前发欢喜心起忻乐意。即时佛告帝释天主言。憍尸迦。汝今为此天众。随应乐说如来应供正等正觉八希有法。
　　时帝释天主。承佛教敕。宣说世尊八希有法。诸天子随有如来应供正等正觉。出现世间。决定损减阿修罗众。增益天众。能令多人利益安乐。如是利乐。是为希有。
　　复次诸天子。如来大师出现世间。我不见于过去及今现在而有别异。是故如来应供正等正觉。出现世间。宣说法教。利益天人。所谓破诸见法。离染污法。顺观法洁白法。了知诸受法。除憍慢法。调伏渴流法。破无明法。断依止法。离贪爱法。寂灭法。涅槃法。如是宣说诸法。是为希有。
　　复次诸天子。如来大师出现世间。我不见于过去及今现在而有别异。是故如来应供正等正觉。出现世间。为诸声闻教示学法。谓所应修诸无嗔法。以此缘故。如来应供正等正觉。重重教示。诸修行者。应于旷野寂静等处修无诤行。若行若住若坐若卧。远离愦闹。及离谊繁。随自依止。随自色相。随自忻乐。随自所爱。勿杂他人。随自应行。如是教示。是为希有。
　　复次诸天子。如来大师出现世间。我不见于过去及今现在而有别异。是故如来应供正等正觉。出现世间。虽复随顺受诸饭食。如来常得食中上味。及得正味。得第一味。得不离散味。又复如来应供正等正觉所受饮食。远离憍慢无住无著。常离过失起正智慧。常欲出离。复以此法教示一切。是为希有。
　　复次诸天子。如来大师出现世间。我不见于过去及今现在而有别异。是故如来应供正等正觉。出现世间。具足神通。为诸声闻说神通法。教示开导使令修行。如是教示。是为希有。
　　复次诸天子。如来大师出现世间。我不见于过去及今现在而有别异。是故如来应供正等正觉。出现世间。离诸疑惑。亦离疑论。于善法中得无所畏。如是离疑者。是为希有。
　　复次诸天子。如来大师出现世间。我不见于过去及今现在而有别异。是故如来应供正等正觉。出现世间。于诸法中如说能行。如行能说。复以诸法。教示开导使令修行。如是教示。是为希有。
　　复次诸天子。如来大师出现世间。我不见于过去及今现在而有别异。是故如来应供正等正觉。出现世间。教示涅槃及涅槃道。增长充满无有穷尽。譬如殑伽河水阎牟那河水流注大海增长无尽。如来应供正等正觉亦复如是。教示涅槃及涅槃道。善巧宣说诸涅槃法。及善安立。使令修行增长无尽。如是教示者。是为希有。
　　诸天子。如来大师出现世间。具足如是八种希有之法。是故我不见于过去及今现在而有别异。
　　是时彼天子众闻是说已。又复胜前。咸生欢喜。心意快然。俱白帝释天主言。天主。愿为我等重复宣说彼如来应供正等正觉八种希有之法。
　　时帝释天主为彼天众。第二宣说如来八希有法。
　　复次诸天子。随有如来应供正等正觉。出现世间。决定损减阿修罗众。增益天众。能令多人利益安乐。如是利乐。是为希有。诸天子。是故如来大师出现世间。我不见于过去及今现在而有别异。如是如前广说。乃至如来应供正等正觉。出现世间。教示涅槃及涅槃道。增长充满无有穷尽。譬如殑伽河水阎牟那河水流注大海增长无尽。如来应供正等正觉亦复如是。教示涅槃及涅槃道。善巧宣说诸涅槃法。及善安立。使令修行增长无尽。如是教示。是为希有。诸天子。如来大师出现世间。具足如是八希有法。是故我不见于过去及今现在而有别异。如是言已。彼天子众又复胜前。咸生欢喜。心意快然。
　　尔时世尊知天子众又复胜前生欢喜已。复告帝释天主言。憍尸迦。汝今重复宣说如来应供正等正觉八希有法。
　　是时帝释天主承佛教敕。第三复说八希有法。
　　复次诸天子。随有如来应供正等正觉。出现世间。决定损减阿修罗众。增益天众。能令多人利益安乐。如是利乐。是为希有。诸天子。是故如来大师出现世间。我不见于过去及今现在而有别异。如是如前广说。乃至如来应供正等正觉。出现世间。教示涅槃及涅槃道。增长充满无有穷尽。譬如殑伽河水阎牟那河水流注大海增长无尽。如来应供正等正觉亦复如是。教示涅槃及涅槃道。善巧宣说诸涅槃法。及善安立。使令修行增长无尽。如是教示。是为希有。诸天子。如来大师出现世间。具足如是八希有法。是故我不见于过去及今现在而有别异。如是言已。
　　时大梵天王。知彼天众又复胜前。咸生欢喜心意快然。即说伽陀曰。
　　帝释天主并天众　　咸生如是欢喜心
　　归命称赞佛如来　　善说如来希有法
　　昔见天中初生者　　具足色相及威光
　　由于梵行久已修　　得生彼天具胜力
　　时三十三天众闻是伽陀已。又复胜前。咸生欢喜。心意快然。
　　尔时大梵天王。知彼天众又复胜前生欢喜已。即告众言。汝等若欲乐闻。如来应供正等正觉。具大智慧。于长夜中多所利乐。如是事者。应当胜前发欢喜心。起忻乐意。时彼天众俱白大梵天王言。善哉大梵天王。唯愿广说。如来应供正等正觉具大智慧。于长夜中利乐等事。时大梵天王即为广说如来大智往昔因缘。时梵王言。世尊。乃往过去世中。有一国王。其名域主。彼时有一婆罗门。名曰坚固。居辅相位。为王之师。聪明大智。具大才略。善治国事。王有太子。名曰黎努。王所爱念。聪明大智。复有大才。善了众事。世尊。彼黎努太子。别有六人刹帝利童子。而为伴友。常所共会。聚砂为戏。彼辅相坚固婆罗门。亦有一子。名曰护明。深所爱念。才智聪利。凡所历事。无不洞明。世尊。而彼辅相参治政事。颇经时岁。其后一时忽趣命终。王闻辅相坚固婆罗门已趣命终。愁忧懊恼悲轸泪流。抚膝惊惶。痴闷如绝。乃作是言。我此辅相。颇有才智。参治国政。深为良佐。复常与我共所娱乐。而忽命终。我深苦恼。时彼太子闻其父王为辅相坚固婆罗门已趣命终。愁忧懊恼悲轸泪流。太子即时往诣王所。到已白言。父王勿须忧愁。勿须涕泣。何故自损痴闷如绝。何以故。父王当知。坚固婆罗门有一长子。名曰护明。具有才智。又复聪利。若继父位。能晓政事。其父所解。此子悉知。今有此人。王何忧恼。王应密召。随事教招。以父所任当授其子。时王闻已。即命使人乃谓之曰。汝往护明童子所传如是言。王今召汝。宜速来此。使人受命。即时往诣护明童子所。既到彼已。具宣王敕。今召于汝。宜速往彼。时护明童子闻使人言。即时来诣王所。到已伸敬。令一面坐。时王欢喜重复慰谕。作如是言。我今如实教示于汝。汝父丧逝。虽复愁恼。我今令汝继其父位。而为辅相。汝善为我共治国政。护明童子受王教命。即继父位乃为辅相。共治国政如父所作。诸所应事。悉如其父。而无违失。尔时国中婆罗门长者士庶人民。知是事已。咸作是言。快哉护明童子。汝父昔时名为坚固。子今继位。克广前业。我等称汝名大坚固。其本名字为护明者。以火中出因缘立号。从今已后称大坚固。世尊。尔时辅相大坚固婆罗门为相未久。即时往诣六人刹帝利童子所。到已谓言。汝诸童子。宜应往彼黎努太子所。告于彼言。太子。若有苦恼。汝我同受。若有快乐汝我同庆。汝有归趣。我亦有归。今汝父王年登寿考。进止羸劣。世难知者所谓寿命。一旦去世我等何归。汝今当知。有诸臣佐。共相评议。王去世后。必当与汝。受王灌顶。汝若绍位。当以国土与我分治。是时六人童子闻辅相大坚固婆罗门如是言已。即时往诣黎努太子所。既到彼已。具如上说。时太子言。诸童子。若我更生之日。或有臣佐。立我嗣位与授灌顶。我于尔时不忘汝等。所有国土与汝分治。设有乐事与汝共受。后域主王。复经久时忽趣命终。时诸臣佐诣太子所。到已白言。太子当知。我等诸臣授汝灌顶。汝今时至宜绍王位。时黎努太子谓臣佐言。汝等若能立我嗣位。其或堪任。今正是时。时诸臣佐即为敷置妙师子座。太子处于座上。以妙香水灌注其顶。作如是言。天子。汝今时至堪嗣王位。我等诸臣奉王灌顶。王灌顶已。善治国政。世尊。时黎努王受灌顶已未久之间。五欲自娱游戏自在。于是辅相大坚固婆罗门。往诣六人童子所。到已告言。汝等当知。黎努太子已受灌顶。处于王位。未久之间。五欲娱乐游戏自在。王昔有言。与汝分治国土。汝等今时宜应往彼黎努王所。作如是言。王昔许我。画壤分治。汝王今时。能不忘不。时六童子闻辅相大坚固婆罗门言已。即共往诣黎努王所。具如上说。世尊。时黎努王告六童子言。如先所约。我记是言。我今当以此之国土等为七分与汝六人。各各分治。如是言已。时六童子俱白王言。若王记其言者。斯为甚善。愿王速召辅相大坚固婆罗门。令彼如王教敕。申画疆境。彼人聪利智慧明了。堪为准的。时黎努王乃命使人即谓之言。汝往辅相大坚固婆罗门所。作如是言。王今召汝。汝今宜应速至王所。使人受命。即诣辅相大坚固婆罗门所。到已如应宣示王言。汝今宜应速至王所。
佛说大坚固婆罗门缘起经卷下
　　尔时辅相大坚固婆罗门即时来诣黎努王所。到已伸敬退坐一面。时王欢喜顾嘱慰安。辅相亦复肃恭对答。王言。大坚固。汝今为我度此国境分为七分。我与六人童子各各分理。是时辅相受王命已。即时度量分此地界。正北北隅。其界广阔。正南南隅。其界狭略。犹如车形。中央境土。多人聚处。黎努王居。所有迦陵誐国。奈多布啰城。摩湿摩迦国。褒[惺-生+土]那城。晚帝那国。摩呬沙摩城。苏尾啰国。劳噜迦城。弥体罗国。尾提呬城。摩伽陀国。瞻波大城。波罗奈国。迦尸大城。如是七国。各分界已。时六人童子于彼彼处。受王灌顶。各各为王。统理一处。从是已后。乃有七王。所谓黎努王。破冤王。梵授王。胜尊王。明爱王。持国王。大持国王。如是七王各分统已。后时六王又复集会。共诣辅相婆罗门所。到已谓言。大坚固。如汝所有。智谋才略。助佐黎努大王。我等六王愿汝同彼。亦相赞助。辅相婆罗门闻是言已。同佐七王。诸所有事悉共参议。
　　尔时辅相婆罗门其后又复教授七千婆罗门。诵彼经典。教授七千婆罗门。读彼经典。时诸长者婆罗门士庶人民。咸知咸见辅相婆罗门如是才智。互相议言。此大坚固。是为真实大婆罗门。复能与诸婆罗门众。教授读诵围陀典章。
　　是时辅相婆罗门闻众议已。作是念言。此诸婆罗门长者士庶人民。处处相聚参议。于我假以称扬。谓我才智。又复目我。而为真实大婆罗门。此非我宜。我且自观。实非真实大婆罗门。我今不复与诸婆罗门教授读诵围陀典章。正使广知。诚非我善。况复世间我身色相而不久住。我昔曾闻。先德耆旧大婆罗门智者所说。婆罗门法中。于夏四月。寂止一处。修悲禅观。彼观若成。大梵天王当来现身。施所求愿。若如是事。是我所乐。我应如说修此禅观。如是言念已。时辅相婆罗门将欲于夏四月中寂止一处修悲禅观。即诣黎努王所。到已白言。大王。我今乐欲。夏四月中寂止一处修悲禅观。愿王听许。时黎努王言。大坚固。随汝所欲。今正是时。
　　尔时辅相婆罗门。得王许已。诣寂静处。谛心专注。于夏四月中修悲禅观。过夏四月已。当苾刍布萨白月十五日。即于彼处。依婆罗门法。以新瞿摩夷。先涂其地。然作四方火坛。其坛中心复作火炉。时辅相婆罗门沐浴其身。着新净衣。从北而上。至坛南界。掷吉祥草。遍覆坛地。面北而坐。执宰噜嚩。施作火事。以祀梵天。尔时辅相婆罗门作法未久。忽于北方有大光相。辅相婆罗门见是光已。生希有心。身毛喜竖。转复肃恭。谛心而住。其光炽盛。昔所未见。尔时大梵天王现光未久。从北而来虚空中住。其辅相婆罗门一心欢喜。仰观虚空。乃见大梵天王处干空中。即时合掌顶礼说伽陀曰。
　　威神色相光明具　　是何圣者现空中
　　我今虽见不能知　　惟愿如实为我说
　　尔时大梵天王即说伽陀。答辅相婆罗门曰。
　　彼诸净行者悉知　　我于梵界而常住
　　又复诸天知我名　　汝婆罗门应自审
　　辅相婆罗门复说伽陀曰。
　　所须净水及座位　　苏蜜乳粥味中胜
　　最初奉献我专心　　惟愿梵王哀纳受
　　大梵天王复说伽陀曰。
　　所须净水及座位　　苏蜜乳粥味中胜
　　汝婆罗门最初献　　我今如应为汝受
　　辅相婆罗门说伽陀曰。
　　五欲诸境名此界　　得生梵世名他界
　　我忻是义发问端　　惟愿梵王听许我
　　大梵天王说伽陀曰。
　　此界他界二义中　　随汝所乐恣汝问
　　我今听许悉无疑　　汝问云何当速说
　　尔时辅相婆罗门即作是念。我于今时。欲解疑惑。先以何义。问彼梵王。为问此界义由何发起邪。为问他界义由何得生邪。辅相婆罗门又复审思此界义者。谓由五欲发起。此不应问。我今当以生他界义问。彼梵王作是念已。即问大梵天王言。勇猛清净者。大梵天王。我今问汝。愿解疑惑。大梵人中。若欲求生寂静梵天界者。当修何行。而能得生。
　　尔时大梵天王即说伽陀。答辅相婆罗门曰。
　　修无我者即净行　　心住一境悲解脱
　　离诸欲染烦恼除　　此等得生于梵界
　　时辅相婆罗门白大梵天王言。如大梵所说伽陀中言。修无我者是即净行。我于此义已能解了。谓一类人起正信心。修出家法。剃除须发。被袈裟衣。舍诸富乐。若少若多。智能随转。若高族中若下族中。其心平等离诸取着。但持三衣一钵。余无所有。于诸学中。教授学法。身语意业。具足清净。净命自资。离诸过失。如是名为修无我者。
　　又如大梵所说。心住一境。我闻其言。亦解是义。谓有一类修定行者。内心清净。住一境性。无寻无伺。定生喜乐。证二禅定。具足所行。此即名为心住一境。
　　又如大梵所说。悲解脱者。我闻其言。亦解是义。谓有一类修悲行者。以悲俱时所生之心。先于东方。遍运悲心。其心广大。具足所行。平等无二。亦无限量。无冤无恼。如是东方行已。南西北方。四维上下。一切世界。广运悲心。具足所行。亦复如是。此即名为悲解脱者。
　　又如大梵说言。离诸欲染。烦恼除者。我闻其言。不解是义。大梵何等为烦恼。云何人中能令烦恼而得清净。诸烦恼海充满流注是中。云何令修行者得生寂静彼梵天界。
　　尔时大梵天王即说伽陀。答辅相婆罗门曰。
　　贪嗔痴慢疑忿覆　　恼害诳妄并悭嫉
　　起此染法及谤他　　是等名为诸烦恼
　　远离如是诸烦恼　　即于人中得清净
　　诸烦恼海塞其源　　得生寂静梵天界
　　时辅相婆罗门白大梵天王言。如大梵所说。诸烦恼法。我闻其言。了解是义。我若在家。一向缠缚。我若出家。一向离过。当修清净正白梵行。何以故。有生皆灭。人命短促。若不觉知。死堕恶趣。是故我今自知自觉。宜善修作。行正梵行。不复世间造诸恶业。大梵我今舍家。而求出家。惟愿大梵知我心意。大梵天王言。如汝所欲。今正是时。
　　尔时空中所现大梵天王作是言已。隐而不现。
　　复次会中。五髻乾闼婆王子前白佛言。世尊我于今日。闻此梵王于世尊前说因缘事。我忽思念。彼时辅相大坚固婆罗门者。岂非即是佛世尊邪。佛告五髻乾闼婆王子言。如是如是。彼时辅相大坚固婆罗门者。即我身是。我念往昔。彼辅相大坚固婆罗门出家等事。汝曾闻不。五髻答言。不也世尊。我昔未闻。佛言。五髻我今次第。为汝宣说。五髻。彼时辅相大坚固婆罗门作火事已。往诣黎努王所。到已跪拜。恭向王前。说伽陀曰。
　　我有意愿今启白　　黎努大王国界主
　　我舍相位求出家　　愿王自理国政事
　　尔时黎努大王即说伽陀。答辅相曰。
　　汝若阙少所须用　　一切欲者我当与
　　若人娆汝今速言　　我以王法为治罚
　　汝如我父我如子　　汝我相助岂相离
　　汝虽为相亦我师　　何故于今发是语
　　辅相婆罗门说伽陀曰。
　　我诸所用无阙乏　　亦非他人相娆恼
　　但为我闻真实言　　发出家心无改转
　　黎努大王说伽陀曰。
　　非人所说何真实　　何故信听如是言
　　勿将斯语以为真　　弃辅相位求出家
　　辅相婆罗门说伽陀曰。
　　天子我先作火事　　勇发清净专注心
　　依法布坛火祀天　　以吉祥草而作用
　　大梵天王大仙圣　　应我所求即现身
　　我闻彼说真实言　　是故坚发出家意
　　黎努大王说伽陀曰。
　　如汝辅相善所说　　我今悉能生信解
　　汝既得闻先圣言　　此出家心何能转
　　汝心犹如虚空净　　复如净妙琉璃宝
　　如汝所修我亦随　　我因汝故得开悟
　　时黎努王说伽陀已。又作是言。大坚固。汝心清净。乐修善行。随汝所欲。汝有归趣。我亦有归。
　　时辅相婆罗门复说伽陀。前白王曰。
　　汝王当舍诸欲境　　若执著者即愚夫
　　应发坚固离着心　　三摩呬多忍力具
　　此所悟者清净乘　　此清净道真常住
　　此所宣说正法门　　由此得生梵天界
　　五髻。彼分理诸国者六王。闻辅相婆罗门舍辅相位乐求出家。即集六王。共在一处。时辅相婆罗门乃自往诣彼六王所。到已跪拜。白诸王言。诸王当知。我今欲舍彼辅相位。惟愿诸王。各各别求助国政者。设有授学。别依师范。我今乐欲出家修道。何以故。我于大梵天王所。闻真实言。谓烦恼法。应当舍离。从是已后。不乐在家一向缠缚。我若出家一向离过。当修清净正白梵行。何以故。有生皆灭。人命短促。若不觉知。死堕恶趣。是故我今自知自觉。宜善修作行正梵行。不复世间造诸恶业。时彼六王咸共议言。此辅相婆罗门何故弃舍富贵。而求出家。婆罗门中亦有爱乐于富贵者。我等应当以富贵事。劝请彼人令勿出家。尔时六王共参议已。咸谓辅相婆罗门言。我等六王以富贵事一切所欲。劝请于汝。然今我等。所有富贵。皆是依法而得。言已即出广多财宝。诸富乐具。授与辅相婆罗门。时辅相婆罗门白六王言。大王。今此财宝诸富乐具。我悉自有。一切丰足。然我所有。亦依法得。我自所有。尚悉弃舍。况复于今受诸王赐。我今决定志求出家。何以故。我于大梵天王所。闻真实言。谓烦恼法。应当舍离。如是乃至如前广说。五髻。时彼六王复相议言。婆罗门中亦有爱乐姝妙妓女。我等应答与彼令受。尔时六王共参议已。即以姝妙妓女。与辅相婆罗门。王言。我此妓女。色相殊丽。肌体充实。容止可观。复多能解。汝宜纳受。勿复出家。时辅相婆罗门白六王言。大王。我家自有四十妻室。色相殊丽。肌体充实。容止可观。端正齐等。虽复自有。尚悉弃舍。况复于今受诸王赐。我今决定志求出家。何以故。我于大梵天王所闻真实言。谓烦恼法。应当舍离。如是乃至如前广说。五髻。时彼六王咸谓辅相婆罗门言。汝今坚欲求出家者。且复更俟。过七年后。我等诸王子孙及弟。各成立已。我等亦当随汝出家。汝大坚固。若有归趣。我等诸王亦有所归。时辅相婆罗门白六王言。若俟七年。极为久远。我今坚志愿速出家。何以故。我于大梵天王所。闻真实言。谓烦恼法。应当舍离。如是乃至如前广说。六王又言。汝大坚固。若不尔者。更俟六年。或复五年。乃至一年。辅相答言。若俟一年。极为久远。我今坚志愿速出家。六王又言。若不尔者更俟七月。辅相答言。若俟七月。极为久远。我今坚志愿速出家。六王又言。若不尔者。或复六月。乃至半月。辅相答言。若俟半月。极为久远。我今坚志愿速出家。六王又言。若不尔者。更俟七日。辅相答言。大王若俟七日。斯为可尔。我所出家。舍苦从乐。今正是时。五髻。尔时辅相婆罗门往诣七千教诵经典婆罗门。及七千教读经典婆罗门所。到已普告一万四千诸婆罗门言。善来善来。诸婆罗门众。汝等所有围陀典章。若读若诵。从今已后。各别求师而相教习。我今出家。无能教汝。何以故。我于大梵天王所。闻真实言。谓烦恼法。应当舍离。从是已后。不乐在家一向缠缚。我若出家一向离过。当修清净正白梵行。何以故。有生皆灭。人命短促。若不觉知。死堕恶趣。是故我今自知自觉。宜善修作行正梵行。不复世间造诸恶业。时彼一万四千婆罗门众。俱白辅相婆罗门言。我师智者。勿宜出家。何以故。夫出家者。少其义利。少其威德。少有称誉。若彼婆罗门者。有大义利。有大威德。有大称誉。时辅相婆罗门告彼一万四千婆罗门言。汝婆罗门。莫作是语。莫作是语。汝等当知。夫出家者。有大义利。有大威德。有大称誉。而婆罗门者。少其义利。少其威德。少有称誉。如汝诸婆罗门有所知解。一切皆从师授为缘。是故汝等。勿生异见。时彼一万四千婆罗门众。俱白辅相婆罗门言。如师所说。如是如是。夫出家者。有大义利。有大威德。有大称誉。乃至我等有所知解。一切皆从师授为缘。汝师今时若有归趣。我亦有归。时辅相婆罗门。复告一万四千诸婆罗门言。我所出家。舍苦从乐。今正是时。时辅相婆罗门。还诣自舍四十妻所。谓诸妻言。善来善来。汝等各各当诣彼彼亲族中去。或复乐住别婆罗门族。我今舍汝。志求出家。何以故。我于大梵天王所。闻真实言。谓烦恼法。应当舍离。从是已后。不乐在家一向缠缚。我若出家一向离过。当修清净正白梵行。何以故。有生皆灭。人命短促。若不觉知。死堕恶趣。是故我今自知自觉。宜善修作行正梵行。不复世间造诸恶业。时四十妻俱白辅相婆罗门言。汝大坚固。应为师尊时汝即是师尊。应为夫主时汝即是夫主。应为善友时汝即是善友。今随汝所欲。汝有归趣。我亦有归。时辅相婆罗门。复谓四十妻言。我所出家。舍苦从乐。今正是时。五髻。尔时辅相婆罗门。所应告语。遍告语已。于七日中。正信坚固。归佛出家。须发自落。袈裟着身。成苾刍相。威仪具足。辅相婆罗门。既出家已。时彼七王悉舍国境。亦随出家。所有七千教诵婆罗门。亦随出家。彼四十妻亦随出家。是时复有无数百千诸人民众。各各随喜。悉乐出家。五髻。时辅相大坚固婆罗门远离诸欲。证阿罗汉果。证圣果已。复为同梵行者。说诸声闻种类法门。彼闻法已。解了其义。当生梵界。是时大坚固声闻。复为诸同修梵行者。说诸声闻种类法门。彼闻法已。解了其义。得生欲界四大王天。又有一类同梵行者。闻法悟解。生三十三天。或有一类同梵行者。生夜摩天。或有一类。生兜率天。或有一类。生化乐天。或有一类。生他化自在天。五髻。彼时会中若男若女。及同梵行者。或于大坚固声闻起过失心者。身坏命终。堕地狱中。彼时会中若男若女。及同梵行者。于大坚固声闻起净信心者。身坏命终。得生天界。五髻。彼时大坚固声闻。周行城邑聚落境界。普为一切若王若臣。若长者。若婆罗门。乃至士庶人民。教化利益。令舍邪道。是时国中王臣长者。诸婆罗门。修梵行者。及在家者。乃至一切士庶人民。咸作是言。归命圣者大坚固。七王辅相快哉。今日得大善利。如是世尊宣说往昔因缘事已。五髻乾闼婆王子心生欢喜。远尘离垢。得法眼净。
　　佛说此经已。五髻乾闼婆王子等。一切大众。闻佛所说。皆大欢喜。信受奉行。


