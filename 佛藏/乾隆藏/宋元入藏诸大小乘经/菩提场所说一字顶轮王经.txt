菩提场所说一字顶轮王经五卷


宋元入藏诸大小乘经
菩提场所说一字顶轮王经五卷
唐特进试鸿胪卿三藏沙门大广智不空奉诏译

　　

菩提场所说一字顶轮王经卷第一
序品第一
　　如是我闻。一时薄伽梵住菩提树下。与大菩萨众。所谓金刚幢菩萨摩诃萨。观自在菩萨摩诃萨。得大势至菩萨摩诃萨。金刚手秘密主菩萨摩诃萨。寂静慧菩萨摩诃萨。金刚慧菩萨摩诃萨。坚固慧菩萨摩诃萨。虚空无垢菩萨摩诃萨。无垢慧菩萨摩诃萨。普贤菩萨摩诃萨。无尽慧菩萨摩诃萨。虚空库菩萨摩诃萨。超三界菩萨摩诃萨。持无能胜菩萨摩诃萨。持世间菩萨摩诃萨。天冠菩萨摩诃萨。文殊师利童真菩萨摩诃萨。月光童真菩萨摩诃萨。不思议慧菩萨摩诃萨。虚空藏菩萨摩诃萨。除一切盖障菩萨摩诃萨。大进菩萨摩诃萨。慈氏菩萨摩诃萨。宝髻菩萨摩诃萨。宝手菩萨摩诃萨。妙臂菩萨摩诃萨。如是等菩萨摩诃萨而为上首。
　　复与大苾刍众。所谓具寿舍利子。具寿迦叶波。具寿那提迦叶波。具寿大迦叶波。具寿伽耶迦叶波。具寿目键连。具寿大目键连。具寿满慈子。具寿难陀。具寿乌波难陀。具寿贤善。具寿阿泥楼驮。具寿迦旃延子。具寿俱郗罗。具寿骄梵波提。具寿大骄梵波提。具寿孙陀罗。具寿大孙陀罗。具寿须菩提。具寿耆宿骄陈如。具寿制底象。具寿罗睺罗。如是等大阿罗汉而为上首。
　　复与无量诸天及诸天子所谓帝释。梵王。大梵王。夜摩天。水天。俱尾罗天。善界天子。他化自在天。乃至光音。净居天众。如是等大威德天子而为上首。
　　复有无量阿苏罗。无量蘖路茶。无量紧那罗。无量罗刹娑。无量比舍遮。无量母天众。无量部多众。那罗延天。伊舍那天。与无量部多众围绕。难提自在为上首。大自在天为上首。与无量疟鬼众围绕。拏枳儞毗纽天。亦与无量疟鬼众围绕。于彼众会。天及天子阿苏罗阿苏罗子。如是一切天龙药叉乾闼婆阿苏罗紧那罗摩睺罗伽罗刹众等。
　　复有持明成就者。所谓轮成就者。剑成就者。金刚杵成就者。莲华成就者。钺斧成就者。如来部明成就者。莲华部明成就者。金刚部明成就者。卢陀罗天成就者。毗纽天成就者。母天众成就者。摩睺罗伽成就者。蘖路荼成就者。龙成就者。拏枳儞成就者。药叉成就者。摩尼跋捺罗成就者。俱尾罗成就者。水天成就者。梵王成就者。如是无量持明成就者为上首。各与百千眷属俱。
　　复有日月天子为上首。与无量百千宿曜围绕以为眷属俱。
　　复有无量如来族。莲华族。金刚族。无量明王使者女使者众。金刚毗那夜迦。尽无余世间出世间众。一切山河池园苑街道四衢。林神树神江神城郭神。村神尸林神鸟娑跢啰迦神。恶梦神地底神宫殿神。如是等上首乃至于此三千大千世界中。天龙药叉罗刹娑乾闼婆阿苏罗蘖路荼紧那罗摩呼罗伽。及诸母天疟大疟毗那夜迦饿鬼大饿鬼必舍遮药叉罗刹娑等大威德者。各与大威德眷属俱。皆于菩提场而住于五百由旬内。大集会众以佛威神加持互不相逼恼。
　　于是世尊住于如来庄严吉祥摩尼宝藏大宝楼阁。告慈氏等上首菩萨言。善男子此菩提场庄严树。我所坐处。我于此坐已。摧四魔证成无上佛智。汝等咸应坐于是处。一切智佛智皆得生出。世尊说是语已。默然而住。
　　尔时金刚手秘密主菩萨。以佛威神及本愿力。从座而起偏袒右肩。右膝着地合掌向佛。世尊作礼白佛言。世尊我问世尊如来应正等觉。修佛顶真言异方便。一切如来所说真言明教。加行修习。曼茶罗印契安布。异成就事业。一字转轮王佛顶入于大三摩地印曼荼罗。成就处轨则。念诵印安布最胜事业。秘密画像法。止魔息灾增益调伏法。如是一切如来部真实。一切世间出世间明真言。最胜不被他淩突。无尽众生界菩萨真言行成就。由此一切有情获得安乐。由此佛顶轮王于赡部洲众生。修一切如来真言者。作大佛事故。由此世界赡部洲众生。获一切安乐能堪任成就故。一切天一切天族。一切药叉一切药叉族一切紧那罗一切摩呼罗伽。一切龙一切龙族。一切天龙药叉乾闼婆阿苏罗蘖路荼紧那罗摩呼罗伽人。一切世间出世间印真言。作利益故成就故。不令欺淩令安尊位故。一切有情修佛顶真言者。除一切苦恼。令我真言族成就故。观自在等大菩萨真言行光显故。一切如来说印曼荼罗法要成就故。无量如来所说真言印曼荼罗难成就者令易成故。理趣法句法要。唯愿如来应正等觉说。启白是已。
　　尔时世尊诰金刚手秘密主言。善哉善哉秘密主。汝为一切众生利益安乐。轮王佛顶成就真言行。精勤住持者。一切如来所说真言。汝能问如来如是事。是故金刚手我为汝说。先佛已说未来当说。尔时释迦牟尼如来。以佛眼观一切世界。观已为未来有情。本愿福力加持观已。告一切菩萨大众言。善男子汝等。忆念一切如来所说轮王一字。入一切法三摩地。作不思议奇特神变。于一切世界。作大佛事。一切三摩地中最胜句。咸皆作意。时一切菩萨。咸皆忆念一切佛顶轮王大真言王及三摩地句。唯除秘密主观自在大菩萨。由如来加持故。时世尊坐大菩提树下。于大福生地。如来入佛游戏三摩地时。一切如来悉皆同入是三摩地。世尊彼时。忆念摄受一切众生界。无量恒河沙数俱胝劫积集。施戒忍进等波罗蜜。无量难行苦行。从大丈夫相出光明。所谓后顶从白毫相。从眉从眼从鼻从耳从唇从头。从袈裟从髆从手从脐轮从二乳从二乳间。从项从二髀从二膝从二胫从二踝。如是从坐处从二足。如来法轮印处。如是真多摩尼宝处。如来铄讫底三昧处。锡杖印处。从如是一切如来心印处。从无能胜忿怒转轮王入三摩地无能胜印处。如是一切如来大慈处大悲处。一切如来三摩地处。如是从无畏处从记[竺-二+別]处。如是一切如来明真言处。放光。于一一光明无量光明以为眷属。从佛顶出无量百千光明。种种色类青黄赤白紫色。照无量佛刹。照此三千大千世界一切地狱傍生。悉除息尘翳息一切苦。建立一切真言行。于诸菩萨作一切义利。成就大福庄严。一切安乐易成就。于刹那顷作一切义利成就已。于恒河沙数佛世界魔宫殿。咸令萎瘁。映蔽一切魔光。乃至有顶下至无间大地狱。边际一切处。照曜光曜惊觉一切有情。复来旋绕世尊三匝已。各各没入本处。
示现真言大威德品第二
　　尔时释迦牟尼如来。从三摩地起。以佛眼观一切佛刹彼一切天集会。如师子奋迅。而顾视诰金刚手秘密主言。金刚手汝今谛听。一字佛顶大明王及四大佛顶及毫相等。作大利益成就者明妃。如来手。如来钵。如来唇。如来口。法轮等大明王。所有一切众生界。于一切有情勤修佛顶真言行菩萨等。及一切有情菩萨乘受持者。苾刍苾刍尼坞波塞迦坞波斯迦。不被一切天世间沮坏。获得不退转。一切皆获安乐。一切处一切苦恼悉皆除灭。一切皆悉起大慈行。同一味相。不被火烧不被水漂。不被刀伤不被毒中。不被蛇啮不被一切难。一切如来所说。大真言明王受持菩萨。及余净信大乘菩萨乘有情。从此一切如来三摩地出生。大真言受持者。及余大明王受持者。应以牛黄于桦皮上。写此陀罗尼。安头髻中。若是苾刍苾刍尼。写此陀罗尼系在袈裟中。若坞波塞迦坞波斯迦系在手臂。或在颈下。若国王带。不被他敌之所侵扰。昼夜卧安觉安。大威德贤圣诸天。而常拥护。如是及余有情。若能持此者。勤修真言行者。一切处获得无碍。一切人见悉皆欢喜。远离一切苦。得一切安乐。一切人天供养恭敬。一切天龙乾闼婆阿苏罗蘖路茶紧那罗摩呼罗伽饿鬼必舍遮。一切难调障毗那夜迦。不敢逼近。离恶趣怖。秘密主此大明王。及明妃真言句。一切有情勤修菩萨行者。及修佛顶真言者。以此作息灾吉祥事。恶星淩逼皆得息灭。作一切众生义利。钩召一切天龙药叉。秘密主我略说为修佛顶真言者。速疾得悉地。令作一切事业。世尊说是已。告金刚手。此一切如来所说大真言王。大佛顶。白伞盖佛顶。高佛顶。胜佛顶。光聚佛顶。如是大佛顶真言王。入一切如来三摩地。勤勇力等敌。皆殊胜三摩地成就。一字顶轮王佛眼。毫相大慈大悲佛牙。并无能胜如来手如来钵如来袈裟如来法轮并明妃等说。从大悲奋迅大人相师子吼流出。一切菩萨不能摧坏。一切佛加持共随喜。大慧照耀幽暗者。令作光明。以甚深智作无尘垢。令作吉祥。一切世间中最胜尊贵。作最胜无尘无垢四无所畏。令作端严慧。令作广大无量殊胜智。令作坚固勇猛金刚钩锁身。令作十力。令作大威德。令拂除愚暗。令作一切佛智。令作大护一切菩萨功德藏。能令一切智智。能令寂静句。令作无碍勇猛威德。令作最胜慧。难调众生种性。令生慈心。能作一切如来炽盛三摩地。大真言明王一字佛顶轮王。而说真言曰。
　　曩莫三满多没驮南唵步噜唵(引)
　　释迦牟尼佛世尊。才说是真言。譬如赡部洲大风。吹一切树林藂林药草叶及花果。悉皆振动。如是才说是轮王一字真言。三千大千世界六种振动。须弥卢山亦皆大动。大海腾沸。及恒河沙数世界悉皆振动。山谷及海犹如草叶。一切山林河海皆悉振动。一切魔宫如一炽盛火聚。以佛威神加持力故。悉皆恐怖。魔众诸天皆自不安。归依于佛。世尊。于一切世界中那洛迦趣有情。悉皆获得安乐。尔时世尊作如是神力加持。为令显现轮王佛顶故。自身作转轮王形。功德相庄严。七宝成就。一切光明炽盛。晃曜照曜。以无量法。庄严间错严饰大轮王师子座而坐。炽盛照曜一切圆光。如轮周匝形成一聚光。无有一有情有情众。当彼之际而敢不瞬目瞻暏。彼所有慈氏等大菩萨。彼皆刹那顷。亦不能不瞬目而瞻视。尔时观自在菩萨。金刚手秘密主菩萨。以佛威力闷绝躄地。刹那谟呼律间。则彼大威德摩醯首罗天。帝释天。毗纽天。夜摩天。水天俱尾罗天。风天。蘖路茶。紧那罗。摩呼罗伽等。一切器仗悉皆堕落。摩醯首罗三戟叉堕落。帝释金刚杵堕落。毗纽天轮。俱尾罗棒。水天罥索。如是一切大威德天。一切器仗堕落于地。精气威力神通皆夺。由转轮大真言明王加持故。一切菩萨忆念菩提。游戏三摩地。一切天龙药叉乾闼婆阿苏罗蘖路茶紧那罗摩呼罗伽等。皆归依佛世尊。悉皆战掉如芭蕉叶。身毛竦竖。不能堪忍观大轮王真言色形。尔时世尊隐大轮王色形。刹那顷说此一切如来所说。大明妃。能息一切难调有情。能成就一切佛顶轮王。能息一切斗诤言讼。一切如来部真言母。一切菩萨母。观自在菩萨。金刚手秘密主。为令起故。说此佛眼。一切佛所说。能成就一切义利。速疾成就轮王佛顶故。说真言曰。
　　曩莫萨嚩怛他蘖底瓢(一)曷啰(二合)毗药(二合二)三藐三没第毗药(二合三)唵(引四)噜噜塞普(二合)噜(五)入嚩(二合)攞(六)底瑟姹(二合七)悉驮鲁左儞(八)萨嚩啰他(二合)娑怛儞(九)娑嚩(二合)诃(引十)
　　说是佛眼陀罗尼已。观自在菩萨。金刚手秘密主等悉皆而起。乃至所有一切天等众会。各各复得本神通。各还执本器仗。皆归依佛世尊。心大欢喜。嗔视观察如来。各作是赞言。呜呼奇哉。观自在菩萨。金刚手秘密主。白释迦牟尼应正等觉言。世尊是何奇特。世尊曾所未见如来持此顶轮王形光明聚。是何希奇。佛言善男子。持顶轮王色形三摩地。一切诸佛世尊佛游戏神通。善男子如于大曼茶罗集会。汝等作真言身变化。住不思议显示大威德。如是如是。如来转轮王真言色形身住。而显示。善男子此佛顶转轮王。一切如来真言身。住最胜三摩地。一切诸大菩萨。及一切真言明王明妃。一切诸天无能违越。善男子有此真言转轮王佛顶。若有人诵持处。五百由旬内一切明。世间出世间不流通。不成就。汝等所说清净真言。所加持真言。不成就亦不往。亦不现威德。若才忆念此真言。一切世间出世间真言悉地皆成就。汝等所说加持真言身。一切不可成就。不现应验者。以此真言应成就之。五百由旬内地方。天龙药叉乾闼婆阿苏罗蘖路荼迦娄罗紧那罗摩呼罗伽菩萨。住真言身者。于处不堪忍住。不游行不成就。不与现验不与悉地。何以故由住此佛顶轮王三摩地。无能欺凌。除佛眼真言三昧耶。用此真言七遍诵之。则其身寂静。若不然者。其威德无能堪忍。其修真言者。必须初后诵此佛眼真言。十地菩萨。尚不能堪忍此轮王威德。何况余天王小类有情。
　　尔时世尊显佛顶威德故。欲现佛伞盖威德故。一切佛伞盖加持故。是时住白伞盖佛顶王。身如伞盖形。盖此三千大千世界。无一有情而作质碍。白伞盖形悉皆覆于佛顶。其伞盖顶。当于如来顶中。观自在菩萨。金刚手秘密主菩萨。问佛世尊。世尊此是何。伞盖色形盖覆三千大千世界而住。住于世尊顶上。不见其边际。不可得以观察瞻睹。不可往其边际。佛言仁者此名白伞盖佛顶王。无量如来所共宣说。一切如来无量色宝。普遍音声。一切真多摩尼宝间错。宝珠网普遍现前不思议庄严。而作影现。是诸佛世尊伞盖。一切如来之伞盖。成佛顶王伞盖。作一切有情速疾成就。是一切诸佛伞盖。名为白伞盖。大威德菩萨。不得其边际。于千俱胝劫度量。亦不得其边际。亦不能见边际。时世尊释迦牟尼。观佛顶王。以自神通威力加持。住真言身形而说真言曰。
　　曩莫三满多没驮南唵怛他蘖睹瑟抳(二合)沙阿娜嚩路吉多母[口　　栗]驮(二合)唵摩摩摩摩吽匿(儞戈反)
　　当彼之时。此三千大千世界皆动摇震。尔时世尊诰诸菩萨言。诸菩萨此白伞盖佛顶真言。能成就一切真言。能钩台。是大明王。不空无碍勇猛。
　　尔时世尊显扬佛顶王威德故。作一切有情利益故。能息除一切灾祸逼迫。能断坏世间出世间真言。以此真言句作加持。无量菩萨称赞。无量俱胝佛。说此佛顶王光聚。令现大威德故。是轮王佛顶之威光金刚句。而说真言曰。
　　曩莫三满多没驮南(一)唵(二)怛他蘖睹瑟尼(二合)沙(三)阿娜嚩路枳帝(四)母[口　　栗]驮(二合五)帝儒啰始(六)吽(七)入嚩(二合)啰入嚩(二合)攞(八)驮迦驮迦(九)娜啰娜啰(十)尾娜啰尾娜啰(十一)嗔那嗔那(十二)频那频那(十三)吽吽泮吒泮吒(十四)娑嚩(二合引)诃(引)
　　说此真言已。三千大千世界。如宝爓灯形。无量间错照曜。与莲花色。帝青宝蕊。为爓晃曜。而现一切虚空际。一切宝聚为宝帐。间错铃铎。一切庄严。光聚以变化力。为门界道。种种令普遍。佛威德示现。遍覆虚空界。加持而住。令一切菩萨作欢喜。一切获得安乐。从佛顶出光明。一切世间出世间真言明。威皆断坏令破夺其加持。令不成就。何以故大威光藏故。尔时世尊诰金刚手秘密主言。秘密主此一切如来光明照曜光聚佛顶。由此光明。照曜三千大千世界。下至无间地狱边际。乃至有顶。照曜。一切魔宫悉皆萎悴。于虚空际作照曜。金刚手此佛顶王。能断一切真言。才诵此真言。修行者随意。世间出世间真言。令断令破令坏。唯除轮王佛顶。白伞盖主佛顶。高佛顶。胜佛顶。佛眼。五字如来心。除此余一切世间出世间真言明。断坏令打令伏令缚令摄。修行者若才称名才诵。随意难调鬼魅。令坏令打令驰走令挫辱。金刚手此光聚佛顶。不应非处诵持。应于有舍利处诵持。贤圣诸尊所摄受处。何以故此威德光聚佛顶。等同轮王威德故。若不尔者。即被伤损。即圣众不降临。诸魔得便。当知于清净处及有舍利处。圣人得道处。先以三昧耶加持。复以轮王三昧耶佛眼加持。若异此者即被伤损。虽久修行亦不成就。此光聚大真言王。于修余真言者。不得辄诵。何以故彼真言主威德损故。当知于闲静处。或于河侧或于池边。或于海岸或于山间。或于窟或于圣人作制底处。其修行者获大威德。具力具大精进。具念具慧等同余部得悉地者。威光威德犹如轮王真言成就。秘密主此明王。能生不思议威德。秘密主此是如来威。如来光。如来加持。一切诸佛之光明威德。光明体。光明性。与一切有情威德。能生威光性。金刚手能断一切真言。能调难调者。能坏他真言威。此是大威德大神通。能成办一切事。
　　尔时世尊。复观无尽法界知已。众生利益故。能令如来力三摩地等流。一切菩萨无边力勇猛故。说一切佛所加持。修一切真言与安乐故。说真言曰。
　　曩谟三满多没驮南唵入嚩(二合)攞入嚩(二合)攞儞比也(二合)儞比庾(二合)那蘖(二合)都瑟尼(二合)沙度那度那吽(引)
　　尔时一切世界悉皆震动。一切天龙药叉乾闼婆阿苏罗蘖路茶紧那罗摩呼罗伽。迷闷痴乱皆失神通。难调者被烧。毗那夜迦出呵呵声。尔时世尊诰秘密主言。秘密主此名高佛顶王。一切如来三摩地力。勇猛大精进大力。若有善男子善女人。修习轮王佛顶者。及余净信者。所往处斗战论理诤讼。一切处若诵。所去处悉皆得胜。或余有大国王净信佛法者。用牛黄于桦皮上或素上。书此真言。系旗纛上。或于颈下。则往。他敌若见则便破败。他军消融互不相救。何以故以如来神力加持故。或余坞波塞迦坞波斯迦。于头上带持。彼人吉祥清净威德。吉庆威光威力。不被他凌突。获得吉祥辩才。秘密主我略说。菩萨持此者。获得无量力勇健。获得如来加持。一切魔无能沮坏。一切诸天不敢逼近。修此大真言者。无有与等。威力皆得成就。若成就等同转轮王真言。何以故一切如来神力所加持。三摩地力故。是为高顶王。
　　尔时世尊释迦牟尼如来。现神通威德故。一切罪息灭故。一切恶趣摧坏故。一切那洛迦苦息除故。现不思议行神通故。现一切如来神通威德积集故。此佛顶真言王。一切佛之所宣说真言曰。
　　神谟三满多没驮南唵入嚩(二合)攞惹庾瑟尼(二合)沙入嚩(二合)攞入嚩(二合)攞满驮娜么满驮娜么弩噜(二合)么弩噜(二合)么弩噜么郝贺那吽(引)
　　才说是真言。此世界及一切佛刹六种震动。无有一有情受饥渴苦。以一切佛威神力。现大威德故。一切地狱中一切饥渴悉皆止息。一切有情悉令获得饮食。恒河沙数等如来同共宣说。为大怖畏有情作利益故。示现大神通。金刚手有此佛顶王所流布处。一切魔不得其便。何况修行者。若有善男子善女人。若能常忆念此真言王。复能持诵。彼获得不思议神通成就。具大精进神通圆满。一切诸天礼敬彼人。不久获不思议功德。若有成就真言王者。或有大乘净信者。或修习轮王佛顶者。彼获得不思议神通相应。于一切有情中为最胜。不应疑惑。获佛神通。所求欲愿获得无碍。一切神通平等真实无畏。一切时等同诸佛。金刚手若修胜佛顶真言者。不久神通自在成就。于刹那顷诸难调有情见者。悉皆驰走。所有魔众诸天见彼。皆失神通而悉驰走。若有修习此真言成就者。与转轮王真言成就。等无有异。于地狱中亦作神通。为处地狱有情作利益故。如是一切有情息除饥苦。我略说少分。佛顶王三摩地。神通炽盛无量无边。一劫不能说其福利功德。我少分说世尊所说。
　　尔时世尊告一切菩萨众。善男子佛顶王等。住一切如来三摩地真言身者。千俱胝劫不能尽说其功德。矜愍一切有情故而说少分。是佛顶王族称扬不思议功德。千俱胝劫。若如来说无能尽其边际。如来亲自佛顶真言王轮王大威德。若千佛于俱胝劫赞叹。亦不能尽其边际。若有善男子善女人。若以饮食衣服汤药种种资具。供养百佛。若有人诵此轮王受持福聚。无能与等即说伽陀曰。
　　若复智修行　　最胜真言王
　　则成为菩提　　获地位不疑
　　为不生不灭　　持此佛顶者
　　无有等威德　　不思仪色力
　　三世无与等　　众生身界异
　　成就佛顶人　　无有等同者
　　若帝释自身　　或余威德天
　　一切世界中　　欲界大力者
　　见修顶轮人　　若不起承迎
　　头破作七分　　犹如兰香梢
　　自在及帝释　　水天俱尾罗
　　药叉大威德　　夺彼光萎悴
　　千光而炽盛　　照曜于诸天
　　若有大丈夫。成就大真言王。若读若诵若受持。乃至书写经卷。或书于桦皮。带持或涂坛或香泥涂地。散花烧香末香。以经卷置于坛中而作供养。此法要受持读诵。为他演说。观其众生根性胜劣而为宣说。勤修菩萨行者。殷勤而敷演。毕获得如来炽盛三摩地。净信究竟不乘坚固者。应授与之。如来言教。可为敷演而为说之。不应悭吝。常得宿命智。不堕于恶趣。超千劫生死流转。证无上正等觉。一切天龙常当拥护。言音威肃令人乐闻。一切有情爱乐怜愍安乐舍寿。不为诸魔之所侵扰。若有善男子善女人大有情。坚固入大乘由满愿故。修如来族真言。是人具福大威德。贤圣所摄受。不归依余类。唯归趣佛菩萨。超越一切魔道。意趣诸根不缺者。身色光润黄白。生于胜族清净处。生于吉宿。大勤勇身相圆满。不太肥不太瘦。亦不干悴。爪如赤铜踝骨平满。身形长大肌肤洁白。不太团圝齿不疏黑。眼目不睐亦不黄绿。不疥癞不贪染。不被毗那夜迦所持。身相应头圆平满筋脉平正。我今略说其相。生于大族大福大威德有情。说此法要。是善男子善女人。若得此佛顶真言。必当成就。为彼有情而敷演之。而当敬礼慎勿不与。必当与之。若得此佛顶真言。必当成就。若有人得此坚固有情。轮王佛顶必当成就。此甚深法要。余世界中甚难得闻。此由如来加持。于余多世界中得闻。若有人一经于耳根。应知皆是轮王三摩地之所加持。应如是知。若有人得此如来族法要修行者。得至于手中。皆是如来加持。何以故皆是如来不思议真言三摩地顶轮真言身之所建立。此一切真言中最大真言句。顶王三摩地不思议法要。应当知。是故彼有情。必当求如来真言成就。若此法要书写经卷。或诵所在之处。无量人天世间皆作供养。获得此三摩地炽盛法句。彼人无增上嗔恚之心。
菩提场所说一字顶轮王经卷第二
画像仪轨品第三
　　尔时释迦牟尼佛。以佛眼观一切众生界。告金刚手秘密主言。秘密主为有情利益故。我今说大明王仪轨。一切佛所说。一切世间出世间真言明像中上上。佛顶轮王本身形状。能灭一切罪。令一切有情得大涅槃。以殊胜三摩地。佛色身变化而现。我今说世尊佛顶轮王画像法。修行者先应入曼茶罗。从师受得印契仪轨。曾入佛顶轮王坛。或无能胜忿怒坛。或胜佛顶坛。见三三昧耶。得受灌顶。得阿阇梨印可。无上涅槃道入修行。当依仪轨。应作先行。先行已然后画像。令婆罗门童女大族姓生者。授与斋戒。縒缕令织。依教织绁。或依余教或如来部所说。长六肘横四肘。若不办五肘亦得。或缘画像要买物者。勇士不应酬价。其绁织已。以香水洗之。择去毛发。其画像。应用佛神通三长斋月白分。取具诸根画匠净信三宝者。先令澡浴清净着新净衣。授与八戒然后令画。应择端严顺吉祥宿曜时日。或于山间或岩窟。或于牛栏或于佛堂精室。或圣贤得道处。离臭秽有虫水地处。置[巾　　(穴/登)]应画。先于中画佛世尊。坐师子座。其座种种宝庄严。作说法相。普遍爓光如轮围绕。从顶流出种种光明。佛具大丈夫相倚菩提树。其菩提树有种种叶。如真多摩尼树。或于枝系缯彩。或系吠琉璃宝。或系果或系铃铎。或系天妙果或垂云降雨。或种种花果或菩提树牙。或真珠吠琉璃车磲珊瑚玉。皆画于上。或树上有吉祥鸟众。坐于枝间。或作种种叶。云电降雨枝叶相交。作如是大菩提劫树。世尊两肩后倚着其树。佛右边转轮大王。如轮王形坐白莲花。作观佛势。其身金色周遍光明。七宝成就。唯轮宝以光围绕在莲花上。释迦牟尼佛复观顶轮王。于佛左边不远。画白伞盖顶王。如大王形。其身金色坐在莲花上。手持莲花目观轮王。去白伞盖顶王不远。画高顶王形如大王坐白莲花上。手持俱缘果瞻睹轮王。去顶轮王不远不近。画光聚顶王。坐白莲花上种种光明围绕。在炽盛光明中坐。身作金色手持真多摩尼宝。于光聚佛顶王下。画持诵者。胡跪而坐瞻仰顶轮王。轮王舒手作施愿印。顾视持诵者。近光聚顶王。圆光不相掩。应画胜佛顶。身形金色。左手持宝右手施愿目观轮王。如是等悉皆是佛顶王。各各形如大王。各有炽盛光爓。悉皆金色坐白莲花上。佛右边应画普贤菩萨。手持白[犛-未+牙]拂。佛左边画慈氏菩萨。手执白拂。此二菩萨比佛身量稍小。佛前应画圣观自在菩萨。金刚手秘密主菩萨。各坐宝莲花上。皆悉合掌作礼佛势。近普贤菩萨。应画文殊师利童真菩萨。无垢慧菩萨。寂静慧菩萨。无尽慧菩萨。虚空藏菩萨。虚空无垢菩萨。大慧菩萨。如是等大菩萨次第而画。各各合掌坐莲花上。作礼佛势。已次渐小身形寂静。皆作金色种种庄严。以绡縠为裙衣。次慈氏菩萨不远不近。应画佛眼明妃。形如女天坐宝莲花。种种庄严身如金色。目观众会。着轻縠衣角络而披。右手持如意宝左手施愿。圆光周遍。炽盛光明。身仪寂静。去佛眼圣尊不远。应画佛毫相尊。如女天形。有何差别。右手持莲华左手施愿。目观轮王。近佛眼尊下。应画孙那唎大明妃。形如天女。种种璎珞庄严。其身青色。手执莲花。坐于宝山。观佛世尊。近金刚手毕。须画甘露军吒利。近彼尊画金刚军。苏摩呼。顶行。此三圣者各持童子形。种种璎珞庄严其身。皆目瞻轮王作惊竦势。于观自在菩萨右边。画贺耶仡哩(二合)嚩大明王。身如火色作忿怒形。鼻如猿猴以蛇庄严璎珞臂钏髆钏头系莲花鬘。作瞻睹轮王势。近彼应画莲花孙那利。四臂右第一手持罥索。左第一手持钺斧。右第二手施愿。左第二手持果。坐于莲花。又近轮王佛顶。画无能胜忿怒王。身白色四面四臂。嚬眉面嗔怒。虎皮为裙。蟒蛇为耳珰。得叉迦龙王以为腰绦。婆苏枳龙王以为神线。角络披耽肚身形短。以毒蛇庄严髻冠。咬下唇遍身火爓。炽盛光明圆光。右第一手持金刚杵。第二手作期克势。左第一手持三戟叉。第二手钺斧。正面作阿吒吒贺娑笑声势。从口出火焰种种色相。右边面瞻观轮王。左边面观持诵者。头上面观一切众会。住于宝莲花上。无能胜忿怒王应如是画。于彼尊下画地天。身白色以二手捧宝花笼子。二膝跪地。近地天画尼连禅河神。靘黑色如龙女形。七头。合掌作礼佛势。近尼连禅河神互相近。画嚩里迦大龙王。母止邻陀龙王。此二龙王曾见无量诸佛。皆七头合掌跪地。近地天画阿难陀龙王。无热恼龙王。娑竭罗龙王。持莲华鬘曲躬合掌。大慧菩萨右边。画白衣观自在。以莲花鬘庄严其身。以宝缯角络披。右手把真多摩尼宝。第二手施愿。此菩萨是莲花族母。应于莲花上坐。近佛毫相应画摩莫枳菩萨。淡紫青色种种璎珞庄严。坐于莲花。身仪寂静。住般若波罗蜜自性。右手持梵夹。左手持真多摩尼。作施愿势。是一切佛菩萨之母。大圣般若波罗蜜多。住摩莫枳形。则此尊是金刚族母。稍似童女形不太高。颜极令悦意。应作如是相。画此尊眷属金刚钩金刚拳金刚雹。此等皆是大明妃。以为眷属。各住本形。近白衣观自在下。应画多罗尊。种种严具庄严。着轻縠衣。其形不太粗不太细中庸形。右手持青莲左手施愿。坐莲花上作浅绿色。近于彼尊画毗俱胝。身白色三目四臂。右第一手持杖。左第一手持瓶。右第二手持念珠。左第二手持莲花。身仪寂静。于像二角作鼓音乐天子。于佛上画净居天子。在云中涌出散花供养。各依方而画护世四王。东方画持国天王。南方夜摩天。西方水天。北方俱尾罗天。各随方四边画。如是四隅东北方伊舍那。东南方火天。西南方罗刹主。西北方风天。各依本形画。近忿怒无能胜王下。画持诵人。如本形跪地。手持香炉瞻仰轮王。金刚手此轮王佛顶大画像仪轨。无量佛宣说。才见一切罪悉皆消灭。金刚手若得圆具依法画。才见众生灭除五无间罪。远离一切罪。若见此微妙像。一切如来之所说。其人现世有报。今世及他世俱胝劫作一切罪。由见此像悉皆消灭。由见此最胜像。一切悉地皆得现前。一切如来大明真言。任运得成就。随意念诵成办一切事。诸余部中真言难成者。对此像前决定得成。
　　尔时世尊诰金刚手秘密主言。秘密主汝今复听。说白伞盖顶王画像。能成办一切事业。利益一切于生死流转怖畏有情故。恒河沙数俱胝佛同共宣说。先当如轮王仪则所说织。可方三肘不应截屈。不得用皮胶和色。画人与授八戒。于绁中央应画佛形。黄白色坐师子座。具诸相好。佛左画金刚手菩萨。左手持白拂。右手持金刚杵。金刚手左边画净居天子众。着天衣裙。于佛前应画佛顶王。身金色如铸金像。具诸相好手持莲华。佛下画持诵者。手持香炉。于像四边应画种种华。金刚手此白伞盖佛顶王画像法。先佛所说。
　　尔时世尊复告金刚手言。金刚手谛听谛听。极善听作意。吾当为汝说光聚佛顶王画像轨则。于一切世间出世间真言明教法上上。顶王光聚依轮王仪轨。香水洗绁。三肘或一肘。彩中不应用皮胶。受八戒画匠令画。应画佛。坐于白莲华上作说法相。诸相具足。于像上应画山峰。像下应画莲华池。从佛顶出种种光明。佛下右边画持诵者。胡跪持香炉画彼本形。秘密主此光聚佛顶王仪轨。一切如来之所宣说。为令调伏诸有情故。此光聚佛顶王。成办一切事业。最胜画像法。
　　尔时释迦牟尼佛。复诰秘密主言。秘密主我今说高佛顶王画像法。依轮王仪轨。于三肘或一肘新绁上。择去毛发。受斋戒画匠令画应画佛世尊。坐七宝莲华上。结跏趺坐诸相具足。右手施愿。左手在脐下仰掌。从佛顶出种种光明。于像上两角。各画净居天手。佛右边画持诵者瞻仰如来。秘密主此是高佛顶王画像法。一切佛之所说。一切佛所称赞。矜愍一切有情故说。
　　尔时释迦牟尼。复诰金刚手秘密主言。秘密主我今说胜佛顶王画像仪轨。先佛所称赞。依轮王佛顶仪轨。作绁或三肘或一肘。离毛发。受斋戒画匠令画。应画佛形作金色相。坐师子座持说印具大丈夫相。从佛顶流出种种光明。像下画持诵者。如本形胡跪坐。手执香炉瞻仰如来。金刚手此胜佛顶王画像仪轨。一切如来宣说。金刚手如来世尊。及大威德菩萨无量种色身。随意而画。或绁或素或于板上。或墙或壁亦无过失。或使画匠或复自画。或巧画匠。随自意形状而画之。或画菩萨形或画真言圣天。乃至于经夹上画。或桦皮上画。或画最胜像。或一搩量或一小搩量。或一大指量或随意乐处。应画亦无过失。尔时世尊说伽他曰。
　　随意乐而画　　慧者起悲心
　　利益诸有情　　我成就思惟
　　亦不为愆过　　摄受有情故
　　是故当殷勤　　常怀悲愍心
　　恒行于舍施　　及护持净戒
　　忍辱及精进　　禅定与般若
　　常应而修习　　彼悉地不难
　　若无有画像　　当住菩提心
　　及持于大印　　获最上成就
行行品第四
　　尔时金刚手秘密主白佛言。世尊唯愿世尊为勤修求成就者。略说修习佛顶王真言行威德功能炽盛方便。于众生世尊求悉地者。由住如来佛顶王真言明。一切真言悉皆速疾令得成就。佛言善哉善哉秘密主。汝能问如是义。秘密主汝今谛听。我为汝说一切佛所说行行方便法句伽他。极微妙此法眼。无量佛已修习。为利益成就故。尔时释迦牟尼佛观一切大众。以梵音声说此法理趣伽他。一切法眼中最胜伽他曰。
　　无量菩提行自在　　多种百苦逼恼者
　　见诸有情多逼恼　　释师子尊而演说
　　爱乐此法修行人　　成佛当受天人供
　　由修一法成大觉　　成真言王众所赞
　　彼人不久佛菩提　　广度无量诸群品
　　空闲大制底　　流泉及河侧
　　迥树或岩窟　　众华及山间
　　独居坚固心　　菩提心相应
　　胜解于大乘　　清净勤修行
　　及与身口意　　食饮四仪中
　　行者常谨结　　真言者胜趣
　　解三摩地明　　出生获悉地
　　成真言或明　　随意而修行
　　常着三种衣　　善伴坚禁者
　　彼悉地不难　　彼人定获得
　　先应礼诸佛　　智者应坚固
　　真言者无伴　　勤求利有情
　　彼成就不难　　现不思议色
　　现世得成就　　勤求悉地者
　　常应作制底　　勤护摩念诵
　　即于此现生　　速疾得成就
　　谨慎而巧妙　　勇健勤坚固
　　大益真实心　　此人堪称赞
　　诸根皆圆备　　智慧常质直
　　能忍于饥渴　　是人可称赞
　　勤求成就者　　若得是法要
　　彼当不久时　　获最胜悉地
　　金刚手我灭度后末法之时。愚痴坞波塞迦坞波斯迦。披袈裟者愚丈夫。作种种无益言说。贪着滋味懈怠懒惰。如斯小人。不深知如来三摩地力无所畏。于广大大乘理趣。坏乱勇猛精进者于菩萨善巧律仪行。不得灌顶者。不净信诸佛菩萨广大三摩地。不得成就。则生谤毁我及菩萨。作如是言。此非佛说是魔所说。毁辱于菩萨。若住大乘善男子善女人。勤求成就真言行者。调弄损害作不饶益事。由此因缘积集无量罪障。是故金刚手善男子善女人。欲行菩萨行者。应生净信坚固决定于菩提心。以广大愿常书写大乘经典。读诵受持为他敷演说伽他曰。
　　依宝云大经　　修行我称赞
　　由此加行故　　本尊速现前
　　以何成真言　　殷勤成自身
　　以施戒忍辱　　勤定智慧得
　　专注一心故　　速疾成本尊
仪轨品第五
　　尔时金刚手复白佛言。世尊云何修佛顶真言行者。住清净轨则作本尊观行。唯愿世尊说以一支速疾成就佛顶等悉地。佛言是故持金刚谛听众生利益故。小众生缓慢精进者。差别而说。一切真言教中。三时住清净轨则。不放逸。常住观佛三摩地。不应以散动心观。不以贪染扰乱其心。应一心观佛。常以慈三摩地遍缘十方一切有情。三时澡浴洗濯手足。依法澡洒。勇健智慧者。不应放逸损害生命。换内衣已以此真言护身真言曰。
　　唵么么吽匿(儞翼反)
　　若用土。不应用和虫土。智者应用清净香土不太黑不太黄不太赤。如是土通一切成就法。若调伏法用黑土。赤土亦得。若作增益。应用黄土。消灭灾祸。及诸罪障。应用白土。若求罗惹。应用不白不黑土。若求敬爱法。应用赤黄土。如是智者依教用土。以此真言先加持土。然后应用。土真言曰。
　　唵娜啰吽(引)
　　以此土真言　　通诸成就用
　　以此河真言　　加持于河水
　　唵入嚩(二合)攞吽(引)
　　此明加持河　　一切处通用
　　分土为三聚　　置于清净处
　　其地离涕唾　　臭秽之地处
　　女人藂聚处　　小儿戏剧处
　　诸畜践河处　　众生攒聚处
　　行者于是处　　不应而澡浴
　　阨迮及险阻　　及与臭秽水
　　智者应远离　　当别求胜河
　　澄洁清流水　　远离泥滓秽
　　于其河岸侧　　种种树庄严
　　于彼当澡浴　　其水深润滑
　　常于如是处　　水中诸鸟戏
　　诸华悉庄严　　行者应彼浴
　　复以此真言　　加持于净土
　　真言曰。
　　唵钵啰(二合)入嚩(二合)攞吽(引)
　　即应自擐甲　　大指置于心
　　真言诵七遍
　　甲胄真言曰。
　　唵入嚩(二合)攞帝惹吽(引)
　　以心甲胄明　　修行者应用
　　悉皆于遍身　　即成大加护
　　擐身甲真言曰。
　　唵入嚩(二合)攞跛啰羯啰(二合)么吽(引)
　　此名身甲胄　　智者常应作
　　即应入于水　　自腰或至胸
　　毗那夜迦障　　水中诸恶虫
　　由此加持故　　不能为损害
　　真言曰。
　　唵吒[口　　籠](二合二)满驮娑嚩(二合引)诃(引)
　　此办事真言　　一切佛顶心
　　由忆念此故　　水居诸障者
　　所有欲损害　　悉令禁其口
　　以此护其土　　分土作三分
　　以用为洗净　　从脚至膝脾
　　以土揩令净　　离恶气滓秽
　　诸佛说为净　　次用第二分
　　从腰至于颈　　第三洗上分
　　以土应洗之　　离虫然可用
　　先置第三土　　复更殷勤洗
　　以办事真言　　行者加持水
　　三诵洒于顶　　沉静而寂默
　　澡洗洁净已　　辄不与人语
　　复以办事明　　行者自加持
　　以无能胜护　　及以佛毫相
　　摧坏佛顶明　　普加护称赞
　　以佛眼真言　　惟通佛部用
　　纯正诸佛顶　　成就曼荼罗
　　当结方隅界　　并护于助伴
　　许用摧毁顶　　及成办一切
　　无虫水澡洒　　此明诵一遍
　　清净真言曰。
　　曩谟萨嚩没驮冒地萨怛嚩(二合)南唵戍(入)殿努戍(引)驮曩耶娑嚩(二合)诃(引)
　　此澡洒真言　　通用如来部
　　即往念诵室　　住定不放逸
　　当于身前观　　三尺之量地
　　悲愍心相应　　兼与慧而俱
　　当往念诵室　　应着清净衣
　　奴俱罗刍么　　及与野麻衣
　　智者应念诵　　依于教仪轨
　　应诵净真言　　次用办事明
　　加持茅荐座　　敷置于像前
　　应念诵本尊　　次应迎圣众
　　真言印相应　　数观本尊像
　　即结莲华印　　以座而奉献
　　诸佛持吉祥　　佛足幖帜生
　　诸菩萨莲座　　是座皆称赞
　　真言修行者　　不应坐高床
　　而观本尊像　　次应持念珠
　　穿珠真言曰。
　　唵阿纳部(二合)谛微惹曳悉地悉驮啰梯(二合)娑嚩(二合)诃(引)
　　菩提子念珠　　决定得成就
　　上中下悉地　　通诸真言用
　　金银等作珠　　增益应用之
　　清净颇胝迦　　一切义成就
　　童子线应穿　　皆依具仪轨
　　当用自密语　　以此作加持
　　加持珠真言曰。
　　曩谟薄誐嚩底(丁以反引)悉地娑驮也娑驮也悉驮啰梯(二合)娑嚩(二合引)诃(引)
　　当以此真言　　加持于念珠
　　应诵于七遍　　持于二掌中
　　坐于茅荐上　　求成一切义
　　吉祥密嚩树　　白檀及天木
　　如是等树类　　念珠增益胜
　　念诵护摩时　　应用如是珠
　　佉陀罗木树　　末度俱那卫
　　用此木为珠　　而作调伏法
　　亦用此树木　　而作于床座
　　若木不能得　　取叶离诸虫
　　坐卧而藉之　　及灌顶处坐
　　烧瞿摩夷灰　　滤水用洗净
　　密绢为滤罗　　审观滤漉水
　　依法持密言　　若不得成就
　　应用顶轮王　　加持必成就
　　复用心随心　　相共而和诵
　　若如是不成　　用佛眼真言
　　相和而诵之　　世尊佛眼明
　　一切佛所说　　先佛亦称赞
　　我今而宣说　　求成佛顶者
　　应当而诵持　　与彼相和诵
　　不久疾成就　　设作五无间
　　不久亦得成　　若无有画像
　　运心作观行　　诸佛所称赞
　　即结礼佛掌　　观行诵此明
　　真言曰。
　　曩谟啰怛曩(二合)怛啰(二合)夜(引)也阿左罗尾[口　　(隸-木+士)]娑嚩(二合)诃(引)
　　则结大印。想于彼印上。以无量宝所成山。于山上想七宝所成莲华。其华无量千万叶。其胎广博大茎。于彼上有楼阁。于楼阁中想世尊坐。如真言身形。如所画像说。世尊安隐。结跏趺坐。作说法印。具大人相。庄严其身。遍周圆光。应如是观。余亦如上所画像。观在于楼阁中。阁上有相轮橖。心中想无量真珠宝网遍覆。乃至随意而观一由旬大。或百由旬乃至千由旬量应观行。随自意观之。乃至有顶专注一心。智者不应放逸。心系于本尊诸佛加持力。作是思惟。求成就者作如是观行。
　　以无垢海真言加持大海真言曰。
　　唵　尾么卢奈地吽。
　　以山真言加持于山真言曰。
　　唵　阿左椤吽。
　　以莲华真言加持莲华真言曰。
　　唵　吽　迦么椤娑嚩(二合)诃(引)
　　一切宝楼阁真言加持楼阁真言曰。
　　曩谟萨嚩怛他(引)檗跢南萨嚩他欠(平)[桿-干+皿]诺(二合)檗帝萨叵(二合)啰曀[牟　　含]誐誐曩剑　娑嚩(二合)诃(引)
　　次应请佛世尊。以自真言。应想世尊如从忉利天下降阎浮至于道场。即献阏伽作是颂言。
　　以自神通住　　待我作供养
　　然后以六字佛顶结上方界。即想如来澡浴及自本尊三部部主或依自教及诸尊。献涂香华衣服严具饮食香水。若无如上所说供具。应心中观想而献。如是供养仪轨已即说罪随喜劝请回向发愿悉皆应作。即安心于鼻端。一心念诵乃至不疲倦。所念诵遍数而献。复献涂香华烧香饮食灯明等供养。献阏伽而观想东门奉送世尊。则礼一切佛菩萨。礼已而起。如是三时应作。为无像故说是仪轨。
分别秘密相品第六
　　尔时释迦牟尼佛。复诰金刚手秘密主言。汝听金刚手。此佛顶王真言成就修行。一切如来之所说。成就佛顶故。以不坏伽他句行教。金刚手略说一切如来所说成就次第。说伽他曰。
　　屏处集圣众　　令获威灵处
　　于宅及天室　　空舍与窟中
　　迥树或尸林　　树林于山谷
　　成就或念诵　　心在于本尊
　　不清净令净　　不清净遍净
　　于清净成就　　以二成二种
　　是名成就者　　一切修悉地
　　于食应节量　　不饱亦不饥
　　食饮应等量　　甘甜及酸醋
　　应舍如是贪　　贪俱之有情
　　于味生贪着　　由贪念护摩
　　不生于一心　　初夜读正典
　　中夜然寝息　　于净茅荐上
　　作护依仪轨　　皆与印相应
　　寝卧如师子　　如师子骁勇
　　东方及南方　　枕手而眠卧
　　息增于护摩　　若有东南方
　　左安于右上　　足手亦如是
　　累足然后寝　　少分令端严
　　头若向西方　　面观于南方
　　寝时应护身　　与降伏相应
　　若上白檀树　　吉祥尼俱陀
　　优昙钵等树　　梦上此等树
　　是为成就相　　雁及迦陵伽
　　鸳鸯与白鹤　　孔雀等吉鸟
　　梦乘此等鸟　　若见如是相
　　不久当悉地　　若梦见于血
　　此亦成就相　　若于梦中见
　　幢幡等交杂　　或登于高楼
　　若履及游行　　是则成就相
　　或梦乘舟舡　　或执筝箜篌
　　或见塔苾刍　　如是等善梦
　　悉皆成就相　　若于梦中见
　　狗及旃陀罗　　水蛭油涂身
　　此皆不吉祥　　驼驴及车等
　　若见及触彼　　必坏于成就
　　如是等梦相　　善及不善相
　　应知此二梦　　知已求成就
　　应作护摩法　　烧粳米油麻
　　得脱诸魔障　　即见于本尊
　　常得而警觉　　圣者现是言
　　当往于某处　　至彼烧酥蜜
　　则现于实事　　去食尽是实
　　于道亦为实　　若疑于本尊
　　当寝于梦中　　愿尊示我身
　　而现丈夫身　　若见于女人
　　能生贪染心　　应为不放逸
　　欲眠时加持　　念诵不应思
　　过去之财宝　　未来亦不应
　　慎勿起思惟　　不成念诵仪
　　若心而散动　　观真言义理
　　住定而念诵　　心若缘贪染
　　应作不净观　　若心起嗔恚
　　即与慈相应　　于愚念缘生
　　数数若心起　　在于颠倒中
　　即专注一心　　住于本尊观
　　若未入轮坛　　献诸香华等
　　为诸魔食啖　　由不依仪轨
　　及不广善解　　远离阿阇梨
　　诸魔随行者　　如影而随形
　　念诵功被夺　　才魔食香等
　　念诵及护摩　　本尊不受得
　　此真言主宰　　成就顶真言
　　当用作加持　　护魔顶行等
　　不能为障碍　　成就顶轮王
　　是故作加护　　一切成就处
　　应诵无能胜　　作自身加持
　　菩萨种真言　　轮王之眷属
　　用彼作加护　　成就真言时
　　念诵护摩等　　先应作护身
　　若离护身法　　悉地必不成
　　游空大药叉　　成就鬼罗刹
　　游行破坏故　　令彼心疑惑
　　尾腊嚩之华　　遏迦度度啰
　　悉皆不应用　　一切佛顶部
　　称赞阇提华　　青莲俱勿头
　　莲华庾体(他以反)花　　及余种种华
　　极香陆地华　　当知佛顶明
　　一切时供养　　修行者不成
　　二三度作法　　乃至于七遍
　　次第作成就　　当于入海河
　　而作印塔法　　或一二三四
　　随力而作之　　念诵并作塔
　　恭敬而赞叹　　读诵于妙典
　　数数疲乏时　　塔满三洛叉
　　先罪悉消灭　　用以极香华
　　烧香及涂香　　供养窣堵波
　　于一一塔前　　用真言加持
　　一一窣堵波　　应诵千八遍
　　真言若不成　　由罪覆心故
　　应作一肘量　　一千窣堵波
　　设造五无间　　决定得成就
　　由念诵灭罪　　何况作制底
　　当于入海河　　献莲华十万
　　献限尔所数　　速疾得成就
　　于彼入海河　　何况过此量
　　迟速得成就　　皆由自己身
　　成就于真言　　由彼福无福
　　若福德强盛　　当于不久时
　　速疾得悉地　　无福德之人
　　应作窣堵波　　悉地念诵本
　　是故以精进　　成就得牢固
　　真言在经书　　不能除众毒
　　见如是道理　　勤功念诵胜
　　常为父母师　　受苦诸有情
　　一分而念诵　　为彼皆回向
　　为灭诸障难　　应作常礼佛
　　由礼佛念诵　　速疾得成就
　　说礼佛果报　　无量福德聚
　　当知是归命　　数数勤敬礼
　　常恒获悉地　　不然末法时
　　真言不成就　　是故我释迦
　　说威德弟子　　末世得解脱
　　是故离疑心　　发勤大精进
　　修持诸悉地　　不久得成就
　　增胜福德人　　速疾得悉地
　　多分无福人　　迟晚乃得成
　　若悲智相应　　获殊胜悉地
　　不以假琉璃　　与红颇梨等
　　是佛顶真言　　力用不思议
　　乞得食令净　　应献于本尊
　　分作为三分　　愍念有情故
　　先应取一分　　当供养本尊
　　又取于一分　　施诸外来客
　　余一应自食　　所献本尊食
　　赎取而受用　　若无有外客
　　转施诸禽兽　　自己分之食
　　尽不应施他　　恐损坏身故
　　减少分应施　　面南应食之
　　是则调伏法　　不应面西食
　　当作调伏事　　北东许息增
　　成就佛顶等　　成寂东为异
　　应作悲愍心　　三时应思惟
　　谁在于苦恼　　我今尽拔济
　　大悲心相应　　出家及在家
　　持杖并梵志　　皆怀悲愍意
　　念诵者游行　　无侣常谨慎
　　是故常敬礼　　诸佛之塔庙
　　难成之真言　　一切时等持
　　常修三摩地　　是人得自在
　　种种调伏者　　示现种种色
　　是故常应作　　念诵及护摩
　　涂拭并洒净　　作净如先说
　　后应作护身　　灰芥结方隅
　　以办事真言　　或用摧坏顶
　　加持缕缠橛　　应钉于四角
　　护已应供养　　智者即启请
　　一切诸圣众　　念诵护摩处
　　安置于座上　　应作成就因
　　瞿摩土相和　　智者用作坛
　　于此坛轮中　　说供养为仪
　　先为如来胜　　依仪轨而献
　　次则轮王顶　　其次诸佛顶
　　次第而供养　　次及观自在
　　自族并眷属　　及与金刚手
　　所献同佛顶　　所献香华等
　　亦同于部类　　如是为三部
　　而作供养仪　　以此常警觉
　　及一切世天　　愚痴作是言
　　一切真言人　　悉皆是妄作
　　若不说仪轨　　则堕于毁谤
　　油麻白芥子　　而作于护摩
　　能成敬爱事　　烧油麻粳米
　　获得于增益　　毒药罗蘖[口　　梨]
　　相和而护摩　　坏乱佛教者
　　悉皆令除灭　　尾腊嚩树木
　　无忧及白秦　　波罗奢菩提
　　及以白胶木　　增益诸护摩
　　用如是等木　　尼瞿陀优昙
　　阿说他乳木　　活儿子等木
　　若作息灾法　　用为护摩柴
　　佉陀罗木患　　及迦罗迦木
　　迦罗尾罗木　　如是等诸木
　　调伏相憎用　　面应向南坐
　　称吽字而烧　　意思而口称
　　应作调伏法　　面对于北方
　　于真言句中　　加娑嚩诃诵
　　即成于息灾　　诸佛顶应修
　　面向东而坐　　护摩作增益
　　结跏为息灾　　吉祥坐增益
　　蹲踞作调伏　　除害故护摩
　　名为调伏事　　遮止诸障故
　　名为于息灾　　成就随意故
　　是名为增益　　如是一切处
　　善思而修行　　憎嫉佛教者
　　令其远离故　　是名相憎法
　　清净持诵者　　不应长爪发
　　在家净行人　　发长不为过
　　护摩念诵时　　皆有所妨碍
　　贪事梳洗功　　虚过于时分
　　供养圣众时　　甲中停垢秽
　　头发生虮虱　　能生诸罪愆
　　不观日出时　　不观日蚀时
　　亦不观月蚀　　不轻毁师尊
　　供养圣众时　　不观安乐事
　　亦不观斗诤　　是故修行者
　　常与定相应　　于饥俭国土
　　及于斗战处　　国主不和顺
　　不应求悉地　　圣众被罚处
　　药叉鬼神处　　龙神杂乱处
　　尸林秽污处　　弥綟车居处
　　多饶蚊虻处　　或于亢旱处
　　如彼诸难处　　不应求成就
　　不调倡女处　　多饶恶风处
　　如是等之处　　不获于悉地
　　是处若吉祥　　念诵作护摩
　　圣众皆喜悦　　如人食好食
　　心意得适悦　　此中护摩胜
　　成办诸事业　　若王相不具
　　不堪绍王位　　随力分应作
　　念诵及护摩　　下劣修行者
　　果报亦下劣　　若乞毒刀杖
　　不应而施与　　唯除敬爱法
　　为护命难故　　为除忧恼故
　　除如是因缘　　悉皆不应与
　　清净修行者　　或误触不净
　　则应而澡浴　　心诵结印契
　　如是贪染类　　应思净真言
　　诵明结印契　　悉皆得清净
　　诸秽之鬼神　　起尸及药叉
　　及罗刹成就　　上中作法处
　　智者不应疑　　沉没殊胜河
　　澡浴正法水　　以慧而思惟
　　念诵悉皆作　　不应破结跏
　　于事皆相违　　若破结跏坐
　　即应起澡浴　　或以心澡浴
　　悉皆得成就
菩提场所说一字顶轮王经卷三
末法成就品第七
　　尔时世尊。复次为利益说此事业成就。说伽他曰。
　　当于未来世　　劣慧之有情
　　为彼作利益　　说此小悉地
　　若具于仪则　　必定而成就
　　不择时宿曜　　不择念诵处
　　应当请本尊　　而求诸悉地
　　及钩召于他　　或取于六分
　　应如是加持　　及说念诵相
　　当于念嚩时　　若阙加护法
　　夺人精气鬼　　盗窃成就物
　　并拏枳宁等　　盗不思议物
　　当于念诵时　　一切悉皆作
　　失物得无疑　　取不坏摄嚩
　　殊胜自终者　　割割其莽娑
　　和调姜椒等　　除弃筋及骨
　　真言者依法　　即应施八方
　　先定尸林处　　彼住鬼罗刹
　　真言者于彼　　以稻华护摩
　　即速现神验　　四衢及树下
　　山间大怖处　　高声而唱言
　　尸林贸莽娑　　鬼众大欢喜
　　所求皆与之　　成就隐形法
　　严具及眼药　　雄黄等悉与
　　成就佛顶者
　　尔时释迦牟尼佛。观未来有情。说速疾成就法。复说伽他曰。
　　即取彼摄嚩　　如前不坏者
　　成就迷怛啰　　迥树大河侧
　　于尸莽求成　　清净而洗涂
　　香华以严饰　　及余真言明
　　或以轮王顶　　而用作加护
　　求成如是事　　若不如是者
　　魔损害不疑　　即应依仪轨
　　善伴骁勇者　　行者坐心上
　　结拳打彼额　　应诵真言王
　　无间而多诵　　彼踊跃而起
　　名拳起尸法　　当入于水中
　　日出乃至夜　　结拳诵真言
　　成安怛但那　　应取人莽娑
　　割截而护摩　　依仪作成就
　　慧者不放逸　　莽娑为怛啰
　　所求皆悉地　　此诸佛所说
　　贪着于女人　　贪染之有情
　　戒品无所堪　　如是之有情
　　归依于三宝　　六念以成器
　　应作如是思　　随力而修行
　　修行者应当　　勤修菩提心
　　设离彼修习　　任运得成就
　　行者而不应　　食于青黑物
　　于食生厌离　　不坐卧高床
　　不应鼓颊食　　亦不[口　　(十/甲/寸)]唼食
　　所食量多少　　大如孔雀卵
　　住威仪而食　　如是等威仪
　　修行者应食　　寂默而念诵
　　当住于木默　　并住于修行
　　应住于身默　　而作于护摩
　　应住于一默　　悉地即成佛
　　若不如是默　　真言不成就
　　于真言修行　　寂默而迎请
　　当诵真言明　　不共他同食
　　乃至于亲族　　不应与同食
　　衣服及卧具　　锤铜熟铜器
　　以灰醋物洗　　洗已而食用
　　水中作念诵　　皆说诸仪则
　　不应与他人　　而共同寝处
　　杂居生于过　　贪染等摄受
　　调弄戏笑等　　由此生于过
　　吉日斋戒处　　须臾取时分
　　应作诸成就　　自身及为他
　　咸皆于日宿　　年月期限等
　　善恶诸悉地　　行者次第修
　　于三神通分　　此中成就胜
　　于此胜悉地　　成就佛顶法
　　于二分八日　　十四十五日
　　应知如是节　　尤加而供养
　　以童女縒缕　　复用香水洗
　　住戒而造作　　应作最胜像
　　用以白檀等　　更洗令清净
　　而不应截屈　　然后而加持
　　午时应修持　　具戒令其净
　　使匠者令画　　然后修真言
　　吉日宿斋戒　　应成最胜像
　　如是板等上　　画得亦称赞
　　普通所先说　　佛顶等胜像
　　当离毛发过　　于绁或于板
　　坐于师子座　　而画其本形
　　应用殊胜色　　而以香胶和
　　支分皆圆具　　其香离甲麝
　　用水应净滤　　知已无过失
　　智者应画像　　当于像中央
　　画佛师子座　　皆以相庄严
　　炽盛之光明　　从顶而流出
　　法轮之大印　　应画于佛前
　　应画如是佛　　金色而晃曜
　　右画观自在　　虎皮以为裾
　　应画忿怒形　　持佛并念珠
　　顶髻无量寿　　肃然具三目
　　着莲华色衣　　愍念诸有情
　　左边金刚手　　身色如青莲
　　应画忿怒形　　以忿怒眷属
　　持明大女使　　金刚宾蘖罗
　　金刚笑师子　　金刚拳圣者
　　甘露军吒利　　近身而应画
　　难调令调尊　　执持金刚拂
　　马头尊明王　　意乐成就尊
　　白衣尊多罗　　毗俱知遍照
　　如是之圣众　　持莲左边安
　　一切皆应画　　如彼本形状
　　广大画像仪　　如大曼茶罗
　　略示画像法　　如来之所说
　　于佛世尊所　　两边应当画
　　无能胜大慈　　毫相并佛眼
　　此等本形画　　金色初日晖
　　皆坐于莲华　　彼住真言身
　　此胜微妙像　　诸顶成就中
　　以善轨则修　　应画如是像
　　善闲教法者　　清净画匠人
　　犎牛毛作笔　　应取吉祥树
　　用此木为[巾　　(穴/登)]　　是像依法画
　　应坐于茅荐　　当画此佛像
　　得此普通像　　一切皆成就
　　乃于过去时　　是妙音童真
　　无比威德者　　身中出光明
　　犹如火聚光　　种种寂意乐
　　照曜我三有　　如是种之光
　　妙音身中出　　是时获三地
　　五通大威德　　则成为菩萨
　　作有情利益　　佛顶不思议
　　自身是如来　　三摩地形相
　　示现于众生　　变化于三有
　　一切佛形相　　以定现轮王
　　说大真言王　　能作众生利
　　犹如如意宝
　　尔时世尊告曼殊室利童真菩萨言。汝曼殊室利童真。利益有情被大甲胄。以善巧方便调伏有情。种种变化色身。佛菩萨缘觉声闻摄受有情而为说法。令其觉悟。时曼殊室利童真菩萨白佛言。世尊以几所名号。佛顶真言三摩地行差别。世尊于世界转。佛言所谓名俱摩罗名印捺啰帝。名铄羯啰名坏宫。名梵王名毗钮。名大自在名自在。名劫比罗名部丹多。名牟尼名底哩他。名羯啰沙名地。名部弥名持宝。名弥也弥也(二合)娑名一切去。名一切处面名湿嚩。名寂静名涅槃名己化名变化。名难摧名天。名阿苏罗名主。名尊名主宰。名最胜名引导。名调伏者名福。名吉祥名一切义成就。名世尊名商羯啰。名作寂名空。名胜义名不实。名感名名称。名与者名悲者。名慧名三摩地。名慈名水天。名师子名犎牛。名天名龙。名药叉名仙名大仙名作者。名流出者名世主。名毗摩质多罗名三目。名千眼名清净。名威灵名三摩地。名三摩地出生名三摩地生。名才士名啰惹。名丈夫师子名丈夫主。名胜义名胜义实。名证名证实。名三界主名世尊。名无主名主。名眼名实。名梦莲华名光。名火名鬼主。名离欲名寂静欲。名远离欲名远离过。名坏过名尽过。名摧过名健军主。名大王名护世。名持地名翳啰靺多。名香象名白莲华。名说空名现空。名现悲名现道。名有名不有名分别。名无分别名离分别。名坏分别名护世。名善国名共许。名夜摩名施财。名嚩噜拏名俱尾罗。名持国名善现。名苏弥卢名金刚。名如金刚名天妙。名天妙趣名勇猛。名大勇猛名能生。名大能生名常。名无常名常无常。名转轮王真言名大真言。名大药名论师。名大论师名胜名无上。名白名说白。名丈夫名说丈夫。名娑竭罗名大娑竭罗名海名大海。名乌娜地名月。名日名罗摩。名洛乞叉么拏名想庄严。名云名大云。名聚名大聚。名不相似名罗睺。名军名大军。名群名大群。名人主名大人主。名水藏名大水藏。名龙象名师子骁勇。名奇特名希熙。名大希熙。名财。名大财名具财。名大财宝名阿罗汉害烦恼。名幻化者名持幻化。名变化名作变化。名具义名能斗战。名非异名不异。名命名非命。名山名大山。名难坏名安乐慈住。名神通名具力。名具慧名不相似光。又曼殊师利童子。于我作如是知。名不灭不生。名真如名真性。名实际名实性。名众法名法界。名涅槃名实。名无二名有相。名纯名意成。曼殊室利童子。于此娑河世界。知我名如来名佛。名大师人天作。如是知我名离欲。童真于此世界。调伏有情行意趣中。成熟五阿僧祇百千为愚夫声闻。示现名。作如是言说。知我尔所名号。调伏成熟众生故。于诸契经中说。如是童真于洹河沙数佛世界中。以种种名号有情知我。童子随调伏成熟有情。如来说法。如来无所分别无功用。无量种真言色身事相而转。
　　尔时世尊复告曼殊室利菩萨言而说伽他曰。
　　白分善时日　　于端严宿曜
　　澡洗着净衣　　斋戒住仪轨
　　八日十三日　　十四十五日
　　或用于五日　　依仪轨而作
　　护摩及供养　　应施于八方
　　于如是等日　　殷勤而供养
　　诸佛及缘觉　　大威德声闻
　　观自在菩萨　　金刚手大力
　　常忆念此等　　修行者殷勤
　　供养如是等　　菩萨威德者
　　圣天悉欢喜　　明天威德者
　　于此修行人　　悉皆而欢喜
　　行者于世天　　供养不应礼
　　一切诸真言　　威力不思议
　　新产及死家　　残食及祭食
　　月经女作食　　及以彼家食
　　旃陀罗家食　　臭秽陈宿食
　　再经于烝煮　　如上所说食
　　行者不应食　　及献圣众食
　　亦不应食啖　　如是等之家
　　悉不往饮食　　及不往止宿
　　破坏悉地故　　修行者当应
　　三时归三宝　　应发菩提心
　　而作三种净　　身净及语净
　　意净第三种　　常观于六念
　　如是常修行　　日日受八戒
　　当住于律仪　　应作如是言
　　阿阇梨存念　　称名我某甲
　　始从于今日　　至明日出时
　　而于其中间　　不断一切命
　　不盗他财物　　梵行不淫欲
　　不作于欺诳　　不歌舞作乐
　　不香鬘涂彩　　不饮酒放逸
　　不应非时食　　不卧高大床
　　如罗汉己持　　我今亦如是
　　尔时释迦牟尼世尊。观察金刚手菩萨。说轮王佛顶世间出世间上上真言明教。应三肘或两肘。随意大小应作。取细绁去毛发者。以香汤令净洗。安于东面。于吉日宿直。如先所说画像法。画人应授与八支戒。其画人诸根圆具。成就十善业道者。于彩色中不应用皮胶。画佛形像。身如金色作说法印。于白莲华上结跏趺坐。如来遍身光明炽盛。从光中出众多轮。从顶出光明。背后上应画山峰。于下右边应画持诵者。如本形持香炉瞻仰世尊势。秘密主此是轮王佛最胜画像法。一切如来之所略说。为令愍念有情故说。尔时世尊说伽他曰。
　　若见此佛像　　一切佛所说
　　略说微妙像　　能灭诸罪业
　　一切诸功德　　悉皆到彼岸
　　诸天龙供养　　若见此胜像
　　是人天供养　　现世得成就
　　由此真言力　　由见此像故
　　此即多佛说　　悉皆而称赞
　　为彼成就故　　决定获悉地
　　功德皆增长　　由见此像故
　　诸罪悉皆灭　　此像为最胜
　　获四如意足　　功德如大海
　　获得胜智慧　　由修轮王明
　　得清净无垢　　智慧皆殊胜
　　成佛两足尊　　人天咸供养
　　由持此真言　　转轮殊胜王
　　是人清净者　　修真言行者
　　此是诸佛体　　威德无与等
　　不思议最胜　　天龙及药叉
　　罗刹与步多　　必舍遮起尸
　　是等威德者　　见修顶轮王
　　成就持明者　　悉皆而消融
　　帝释大威德　　若见成就者
　　分座而同坐　　及余威德天
　　三界无有比　　与悉地者等
　　若见彼不起　　头破作七分
　　设于俱胝劫　　世尊若自说
　　功德无有尽　　顶王不思议
　　若人修此者　　彼成就最胜
　　得为忉利王　　彼人终不死
　　无量俱胝众　　围绕往余刹
　　变身如佛形　　化诸有情类
　　变身金刚手　　利乐诸有情
　　化作天帝释　　或现于梵王
　　调伏诸有情　　变现为帝释
　　有大威神通　　拔济诸恶趣
　　地狱夜摩界　　饿鬼及傍生
　　于城邑聚落　　旷野及山林
　　变化诸资具　　饮食妙卧具
　　愍念诸有情　　悉皆而给施
　　我略说顶论　　修行持明者
　　获得五神通　　则成大菩萨
　　人中最胜尊
密印品第八
　　尔时释迦牟尼佛。告一切菩萨众。善男子汝等应受一切如来出生大三摩地。无比力超胜一切如来。住真言身一切如来族真实大印真言。无比威光神通。流出无边奇特。现威神力能生一切菩萨。能摧一切俱胝魔。摄伏一切菩萨。令难调之人起于慈心。善男子能成办一切事业。我今说大印。尔时金刚手白佛言。世尊世尊唯愿说从一切如来支分出生大印真言。为众生利益故。作易方便成就。佛言汝当谛听我为汝说。我今分别解说。
　　二手内相叉作拳。竖二大指。此是一切如来心印。即此印屈左大指入掌。是为持莲华者印。即前印屈右大指入掌。左大指直竖。是持金刚者印真言曰。
　　曩谟萨嚩没驮冒地萨怛嚩(二合)南阿(引)尾啰吽欠。
　　此是一切如来心印真言。秘密主此名大勤勇心真言。一切如来真实法。能解脱地狱傍生夜摩恶趣。能令一切有情作如来事。摄召一切菩萨。金刚手我略说。能召梵王帝释夜摩水天俱尾罗等。住十地菩萨大自在者。尚能请召。何况余类。如前二手作拳。舒二中指竖相合。屈上第三节。屈二头指互安于二大指甲上。此名轮王根本大印。恒河沙数量如来之所说。未来佛当说此大轮王印。此印名大印。说为轮王顶。此明即是佛利益有情故。智者成就人。若结此印处。诸恶魔障等。是处不敢住。秘密主此轮王根本印。一切如来之所宣说。于百俱胝劫。不能尽说其福利。设于千恒河沙数劫。亦不能说其功能福利赞扬威德。尔时如来说伽他曰。
　　智者若受持　　大威德菩萨
　　俱胝魔罗众　　常不被沮坏
　　乃至百劫中　　不堕于恶趣
　　若持轮王印　　并诵是真言
　　由受持之福　　如来大师说
　　于百俱胝劫　　不能而赞叹
　　若有持此明　　持戒精进者
　　应修此真言　　轮王大力者
　　彼人不失慧　　及不失正念
　　于千俱胝劫　　未尝有忘失
　　金刚手此大印。无比量力威德。准前根本印。二中指直竖合。是则高顶王印。以此于佛顶族中。为灌顶印。
　　以二手虚心合掌。屈二无名指入于掌中。以二大指面。押二无名指甲上。屈二头指相拄令圆。如伞盖形。此名白伞盖顶王印准前印舒二头指。则是光聚顶王印。准前印以二头指。各安中指第三节。是胜顶王印。是则吉祥法轮大印。名十二行相法轮印。一切佛之所说。能坏一切烦恼。若见此印。如亲见如来。即此印以二头指。[打-丁+必]二中指背。即名烦恼雹印。亦名如来结跏印。
　　金刚手此等五大印。如来族中名转轮王大印。秘密主此轮王大印等。烦恼雹。法轮。光聚顶。胜顶。高顶。并白伞盖顶。如是等印。悉皆是轮王印。
　　以二手虚心合掌。双屈二大指入掌中。此印名如来心印。亦名如来大勇猛印。
　　以此印真言。七遍加持心。先世流转中所作一切罪。悉皆得除灭。即顶上解散。通一切成就。以此加持自身。即成一切如来之所加持身真言曰。
　　曩谟三满多没驮南唵麌那[口　　梨]尾[口　　梨]娑嚩(二合引)诃。
　　此大真言同五字真言。修行以此护身。常应加持于心。兼用五字获大威德力。
　　以二手虚心合掌。十指互相交。令虚其掌。此名一切办事佛顶印真言曰。
　　曩谟三满多没驮南唵吒噜(二合)满驮娑嚩(二合引)诃(引)
　　金刚手此一切办事真言。于佛顶教中。此是一切佛顶心。于一切事业处。当用。修行者以此应护身。
　　以右手握大拇指作拳。以左手执袈裟角。此名锡杖印真言曰。
　　曩谟三满多没驮南唵度那(引)尔多啰拏吽(引)
　　此是锡杖明　　能制难调者
　　护身故应用　　常于成就处
　　应用锡杖印　　印真言相应
　　先以左手仰掌安于脐下。以右手覆左手上。右手小指与左手大指。互相加其掌令虚。名如来钵印。
　　当于恐怖处　　饥渴障难时
　　应诵是真言　　诸苦悉无有
　　真言曰。
　　唵卢迦播攞(引)地瑟耻(二合)多驮啰驮(引)啰也摩诃努婆(去)嚩没驮跛怛啰(二合)娑嚩(二合引)诃(引)
　　钵真言大力　　诸佛所加持
　　一切诸众生　　由念除饥渴
　　险道旷野中　　修行者忆念
　　当加于自身　　真言印相应
　　以二手内相交仰掌。二头指侧相拄。二大指各捻头指下节。倒安眉间。名如来毫相印真言曰。
　　曩谟萨嚩怛他(去引)檗帝瓢啰曷(二合)毗药(二合)三藐三没第毗药(二合)系系满驮满驮底瑟姹(二合)底瑟姹(二合)驮(引)啰也驮(引)啰也儞论驮儞论度(引)啰拏(二合)么尼娑嚩(二合引)诃(引)
　　此是毫相印　　能具大人相
　　能与诸悉地　　是印大威德
　　若人持此印　　毫相威德者
　　彼皆得成就　　由结诵此明
　　用前印加持于颈。则成颈印。加持于鼻则成鼻印。如来鼻真言曰。
　　曩谟三满多没驮南唵哩尼吽泮娑嚩(二合引)诃(引)
　　行者加自鼻　　彼终无鼻疾
　　于百俱胝劫　　彼终不患鼻
　　二手密合掌。屈二头指。各安中指背上。大指屈入掌。名为佛眼印。
　　一切佛顶中　　应用此大印
　　最胜灭诸罪　　决定得成就
　　修轮王佛顶　　若常结此印
　　清净而受持　　不久彼成就
　　一切佛顶法　　设积百劫福
　　若得此印契　　诵佛眼真言
　　其福与彼等　　此佛眼印明
　　能成一切业
　　即说真言曰。
　　曩谟萨嚩怛他[卄/(阿-可+辛)/木]帝瓢啰曷(二合)毗药(二合)三藐三没第毗药(二合)唵(引四)噜噜塞普(二合)噜入嚩(二合)攞底瑟姹(二合)悉驮噜左儞萨嚩啰他(二合)娑但儞娑嚩(二合引)诃。
　　尔时世尊告金刚手菩萨言。金刚手此佛眼大明妃。我从十俱胝如来所。授得此陀罗尼。金刚手由忆念此明。一切真言圣天。现其修行者前。于一切真言教法悉皆成就。由诵持此真言。一切金刚族悉皆成就。是故金刚手修佛顶真言者。先当诵持此明妃三遍。或七遍或二十一遍。金刚手此佛眼大明妃。我今释迦牟尼。说为利益诸有情故。金刚手此陀罗尼。暴恶嗔怒有情前应诵。皆得欢喜。难调暴恶鬼魅。降伏皆欢喜。于一切斗诤言讼斗战。皆得寂静。秘密主若修行佛顶真言者。不得成就。彼应以此大明妃真言相和诵之。决定有大应验。速疾成就。若未经一二三期限。不得和诵。乃至第四遍求悉地不得成就。然后加此大明妃真言和诵。当速疾现验得成就。初一二三四所不应加。若加之则损持明者。则用前印。以二头指各[打-丁+必]中指背。是如来眉印。一切如来说我今演说。
　　设有讫哩(二合)底迦
　　及嚩萨苏天　　秘密大威德
　　及欲天子等　　并及持犁天
　　如是诸天类　　若见是印契
　　怖畏而驰走　　何况地居者
　　真言曰。
　　曩谟三满多没驮南唵纥哩(二合)吽。
　　即以前眉印。开竖二大指如口形。相去中指两穬麦。常结此口印。置于自口上真言曰。
　　曩谟三满多没驮南枳哩枳哩。
　　此明大威德　　速疾作诸业
　　若常加持口　　修行成就人
　　彼人语无碍　　尽于三界中
　　彼人常言音　　显现美妙音
　　不患口疾病　　无量俱胝劫
　　自在毗纽天　　不伏人教令
　　当于是人所　　出言皆顺伏
　　天龙键达王　　及余大威德
　　悉皆得调伏　　何况诸凡愚
　　以右膝着地。竖左膝。左手引向后。作答势。以右手当心为拳。竖头指作期克势。凌身向前。名为无能胜大印。
　　能摧一切魔　　能除诸魔障
　　大力欲自在　　世间魔军主
　　波旬第二名　　亦名欲自在
　　世间大威德　　若欲作障难
　　无量俱胝魔　　于彼而共住
　　当于尼连河　　无量俱胝魔
　　现种种形状　　魔军恐怖形
　　我证无上智　　世间中最胜
　　梵魔及沙门　　世中无所得
　　当于晨朝时　　得证无上句
　　为坏彼魔故　　持种种形者
　　当时我宣说　　此明大威力
　　变现天女形　　于大师前住
　　摧坏暴恶魔　　持无量种形
　　此中说真言
　　曩谟三满多没驮南唵户鲁户鲁战拏里摩镫倪(妍以反)娑嚩(二合)诃(引)
　　复次秘密主　　无能胜大明
　　等正觉佛说　　行者护身故
　　一切时应护　　于大障碍处
　　鬼魅恶形怖　　成就佛顶者
　　大力能加护　　常加持己身
　　常得大加护
　　先端身结跏。作勇健坐。以左手仰掌。安脐下结跏上。舒右手竖掌向外。以大指捻无名指甲上。头指屈在中指背。令不相着。名如来铄讫底(二合)印。
　　若结此印者　　不夺其威力
　　今世及他世　　智者结此印
　　获得如来力　　若诵此真言
　　诸佛皆加持
　　真言曰。
　　曩谟三满多没驮南唵尾惹曳摩阿铄讫底(二合)讷驮哩吽泮吒尾惹以儞泮吒　莽誐黎泮　娑嚩(二合)诃。
　　三时若忆持　　修持轮王顶
　　速疾得悉地　　三界中无碍
　　准如前印。右手覆在左手上。相去一穬麦间。名如来脐印。
　　此诸佛大力　　若能常忆念
　　共明而相应　　腹中食不消
　　懒惰于禅定　　若患于寒热
　　小腹及两胁　　头痛及诸疾
　　除多种逼恼　　常获身无疾
　　即说成就真言曰。
　　曩谟三满多没驮南唵质置质置娑嚩(二合引)诃(引)
　　是诸如来脐　　是则真言印
　　令现种种色　　熙怡奇持事
　　示现诸神通　　种种无有尽
菩提场所说一字顶轮王经卷四
密印品第八之余
　　以右手握大指作拳。加持五处。名如来甲印。
　　一切佛顶中　　是印大威德
　　若离于甲印　　行者不坚固
　　如人而裸体　　亦如舍无人
　　如国无帝王　　如林无青草
　　如食无酥盐　　如池无有水
　　梵志无韦陀　　如火祭无苏
　　如车无御者　　如是修行者
　　若阙甲胄印　　为诸魔得便
　　悉皆不成就　　谨慎结甲胄
　　诸魔不陵逼　　速疾得悉地
　　真言曰。
　　曩谟三满多没驮南唵部(引入)入嚩(二合)攞吽。
　　修行者以此　　常加持自身
　　譬如王在阵　　被甲而骁勇
　　如是修行者　　被甲犹如王
　　三时应护身　　能成一切事
　　如前甲印。舒中指。则名如来顶髻大印。能作一切事真言曰。
　　曩谟三满多没驮南阿俱噜(二合)吒(半音呼之)
　　准前顶髻印。中指却合。直竖头指。置于左右耳。是如来耳印。
　　若常加于耳　　印真言相应
　　彼人无耳病　　乃至一百劫
　　真言曰。
　　曩谟三满多没驮南斛(引)迦(半音呼之)
　　若有修行者　　具仪修轮王
　　彼人获天耳　　言音得最胜
　　以左手如前甲印。竖臂向身。是如来牙大印。安于自口傍牙处。
　　佛牙大威德　　印真言相应
　　修行者成就
　　真言曰。
　　唵怛他[卄/(阿-可+辛)/木]多能瑟吒[口　　梨](三合)吽泮娑嚩(二合)诃(引)
　　准前甲胄印。虚中指。屈臂垂拳向下。名为授记印。
　　成办一切事　　由结此印故
　　所有过去佛　　未来诸如来
　　皆悉与授记　　是故修行者
　　常结如是印　　获得大威力
　　于彼佛菩提　　常获于授记
　　彼常修行者　　当应不放逸
　　结此授记印
　　真言曰。
　　曩谟三满多没驮南唵吽(引)特鑁(二合)
　　大威成就故　　恶人不沮坏
　　具一切吉祥　　戒轨则精进
　　具念大勤勇　　一切所生处
　　坚禁具尸罗
　　准前甲胄印。微缩头指。在掌竖臂向上。是如来膊印有大威力。真言曰。
　　曩谟三满多没驮南畔惹阿呬泮吒娑嚩(二合)诃(引)
　　即前印安于二乳间。名如来奶印。真言曰。
　　曩谟三满多没驮南蓬(补笼反)誐枳礼(二合)朴。
　　右手以大指。押中无名小指甲上。直竖头指。引臂高竖。是如来幢印。真言曰。
　　曩谟三满多没驮南羯吒(半音呼)
　　即以前幢印。垂臂向下。是如来卧印。真言曰。
　　曩谟三满多没驮南阿俱噜(二合)吒(半音)
　　准前印以臂横于胸。是如来行印。真言曰。
　　曩谟三满多没驮南吽(引)誐梦(上)唵。
　　以此印安于头中。是如来头钩印。真言曰。
　　唵母啰驮(二合)曩儞娑嚩(二合)诃。
　　以右手大指。捻无名小指甲上。直竖中指头指。是如来胁印。真言曰。
　　曩谟三满多没驮南唵吽却。
　　以右手大指。押头指小指甲上。中指无名指直竖。是如来眼印。真言曰。
　　曩谟三满多没驮南唵钵啰(二合)悉地羯[口　　梨]娑嚩(二合)诃(引)
　　即前眼印微屈中指无名指。是如来光网印。真言曰。
　　曩谟三满多没驮南唵入嚩(二合)里尼娑嚩(二合引)诃。
　　以右手大指。押头指甲。余三指竖微屈。是如来光焰印。真言曰。
　　曩谟三满多没驮南唵吽吽么么泮吒娑嚩(二合引)诃。
　　准前光爓印。申中指令微屈。小指无名准前。是如来唇印。真言曰。
　　曩谟三满多没驮南阿阿嚩嚩撼。
　　以右手大母指。屈入掌中。余四指并展。仰掌向前。名为如来舌相印。真言曰。
　　曩谟三满多没驮南唵曩啰尼畔惹吽泮吒娑嚩(二合)诃。
　　以左右二手仰掌。以右手押左手上。安脐下。是如来三摩地印。真言曰。
　　曩谟三满多没驮南唵阿底舍也尾羯啰(二合)弥娑嚩(二合)诃。
　　准前定印。安于当心。是一切如来过去未来现在金刚爓心印。真言曰。
　　曩谟三满多没驮南吽入嚩(二合)攞嚩日啰(二合)紧吒邻(二合)祖。
　　金刚手此名金刚爓一切如来三摩地明王。无能违越。一切天龙药叉乾闼婆。得地位菩萨。亦无能违越。何况余有情大威德者。以左手展覆于脐下。展一右手。仰押左手背。名如来马阴藏密印。真言曰。
　　曩谟三满多没驮南唵努吒努吒娑普(二合)吒娑普(二合)吒尾捺罗(三合)跛儞钵罗(二合)末娜儞亲娜儞频娜儞吽泮吒娑嚩(二合)诃(引)
　　以右手作拳。令甲不现。唯出中指甲令现。名如来坐处印。真言曰。
　　曩谟三满多没驮南缢迦[口　　梨]曩迦[口　　梨]巘驮枳怛嚧(二合)娜啰么尼睹尼娑嚩(二合)诃(引)
　　准此前印露出头指甲。藏中指甲。是名如来髀印。真言曰。
　　曩谟三满多没驮南唵都他左娑嚩(二合)诃(引)
　　准此前印藏头指甲。露出无名指甲。是名佛慈三摩地印。
　　能生大慈心　　住慈定行者
　　护持彼人故　　是故如来说
　　此大真言王　　愍念诸有情
　　师子贼怖等　　斗诤逼迫中
　　斗战于大怖　　应诵佛慈明
　　真言曰。
　　曩谟三满多没驮南摩诃每底哩耶(三合)尾贺哩喃(一)没驮每底[口　　臨](二合引)曩么写铭(二)三母怛波(二合)宁婆耶曩鸡(三)迦攞奚尾[卄/(阿-可+辛)/木]啰(二合)奚制嚩(四)舍咄噜(二合)难者波啰惹曳(五)也耶么啰末蓝(二合)婆[卄/(阿-可+辛)/木]喃(六)娑赛儞也(二合)么啰嚩贺南(七)多娜含枳啰带多(二合)以使也(二合)铭(八)尾淰萨嚩啰他(二合)娑地剑(九)也娜么(二合)末蓝(二合)萨嚩没驮喃(十)啰曷(二合)单(引)者比也娜么末蓝(二合十一)萨达么写者谛逝曩(十二)萨鑁那势铭播(引)波剑(十三)怛儞也(二合)他(十四)俱蒸儗儞(十五)俱蒸儗儞(十六)盎俱哩(十七)莽俱哩(十八)摩唎制波啰曩(十九)舍嚩哩(二十)啰乞洒(二合)啰乞洒(二合)[牟　　含](二十一)俱摩哩(二十二)室哩(二合)摩哩宁(二十三)娑嚩(二合引)诃(二十四)
　　此是佛慈印　　是诸佛自体
　　若能常忆念　　行者作善业
　　一切难调者　　欲害作障难
　　疾起于慈心　　由此明威力
　　即用前印。隐头中名三指甲。露出小指甲。是如来无垢印。真言曰。
　　曩谟三满多没驮南吽母(引)啰驮宁户鲁吽泮吒娑嚩(二合)诃(引)
　　行者吃食时　　以此明加持
　　先诵然后食　　身净火力盛
　　诸罪悉皆净　　获得而无碍
　　于食时所有　　所起诸障难
　　悉皆而遣除　　以佛无垢印
　　准此前印隐其小指甲。露出大指甲。名为如来甘露印。
　　由结此印故。能获明解脱。如来甘露真言曰。
　　曩谟三满多没驮南唵印儗宁部多宁娑嚩(二合引)诃。
　　以二手各以大拇指入掌。紧握作拳。以二拳相合。名如来师子吼印。
　　种种奇特事　　意求而皆作
　　由持顶轮王　　能成办一切
　　真言曰。
　　曩谟三满多没驮南唵劫比罗惹置罗吽泮吒娑嚩(二合引)诃(引)
　　以二手虚心合掌。十指右押左。互相交。名为吉祥印。
　　名娑嚩(二合)娑底(二合)迦如来吉祥印。能成大人相。真言曰。
　　曩谟三满多没驮南慈(稍上声重呼)
　　即以此前印　　悉开于十指
　　小指大指合　　余指皆微屈
　　是印如莲华　　名为莲华印
　　如来吉庆印　　获福德义利
　　获王福及余　　地居有情福
　　成得大吉祥　　行者不应疑
　　真言曰。
　　曩谟三满多没驮南唵苏末[口　　路](二合)憾弥(二合)攞乞瑟铭(三合)娑嚩(二合引)诃(引)
　　成就福不虚　　获大王福德
　　准前印如未敷莲华应结于当心。名般若波罗蜜印。
　　此明大威德　　是一切佛母
　　常说诸佛道　　过现及未来
　　一切诸佛母　　是印大威力
　　真言曰。
　　曩谟三满多没驮南唵输噜底娑蜜哩(二合)底尾惹曳娑嚩(二合)诃。
　　金刚手此般若波罗蜜明。过去未来现在一切佛菩萨辟支声闻。一切悉皆修般若波罗蜜。得成佛世尊。皆从般若波罗蜜生。皆修习般若波罗蜜。悉皆证得大菩提。
　　准此前印双屈大指入掌。是如来大悲印。真言曰。
　　曩谟三满多没驮南唵怛[口　　楞](二合)儗宁娑嚩(二合引)诃(引)
　　即以前印各屈大指入掌。各令柱着小指根下。是名如来膝印。真言曰。
　　曩谟三满多没驮南唵娜部(二合引)儗宁钵啰(二合)捻跛跢(二合)娑嚩(二合)诃(引)
　　准前膝印。以二大指各柱无名指根。是名如来踝印。真言曰。
　　曩谟三满多没驮南阿怛嚟(二合)怛嚟(二合)嗢怛嚟(二合)嚩日啰(二合)母乞史(二合)尼娑嚩(二合)诃(引)
　　准前踝印。以二大指跓中指根下。名如来足印。真言曰。
　　曩谟三满多没驮南唵嚩日啰(二合)商俱攞部史帝娜啰入嚩(二合)攞吽娑嚩(二合)诃(引)
　　尔时世尊告金刚手秘密主言。金刚手此等大印。一切如来从身分流出。大丈夫相庄严。善男子是印等。一切如来所说。一一印。百千俱胝印以为眷属。皆从如来支分生。于后末法劣慧小有情。不能尽知其福利说伽他曰。
　　若成此明王　　为彼利益故
　　我今而略说　　汝当应受持
　　令得广流布　　是印名大印
　　有大威神力　　令末法有情
　　修持善品故　　若善男女等
　　常能结此印　　加持于自身
　　成就大真言　　轮王佛顶等
　　彼获无量福　　而得百千种
　　一切罪皆灭　　一切佛菩萨
　　怜愍皆爱念　　常得宿命智
　　诸根皆圆具　　心亦不误失
　　一切诸佛等　　悉皆而摄受
　　寿命得长远　　远离诸疾病
　　令作众生明　　拔济诸恶趣
　　聪慧具精进　　威德常勤勇
　　当生于胜族　　具诸巧技艺
　　能疗诸疾病　　我今而略说
　　一切佛加持　　即成大丈夫
　　若常持大印　　常当于自身
　　称名而受持　　远离诸障难
　　诸罪皆消灭　　诸佛顶皆成
　　证得如来身
　　金刚手此一切如来族真实大印结印相法。利益佛顶部有情。我今释迦牟尼宣说。
诸成就法品第九
　　尔时释迦牟尼佛。观察大众。为未来世有情。诰金刚手秘密主言。秘密主当来后世懒堕懈怠。不精进于善法。无余暇有情。贪爱染着。不能于广大愿而求成就。愍念利益彼有情故。或婆罗门生于胜族。或刹利族姓者。有清信及发菩提心者。爱乐修真言行者。利益如是等有情。我为略说真言明王佛顶转轮王功德。能摧一切天龙药叉阿苏罗。调伏有情。亦能令死令枯。令驱摈令憎恶。令禁止令坏令摧。一切佛菩萨之所称赞。大威德神力。令作无比等三摩地修行。令超越一切魔道示现天中天佛色形像。于无量劫不能说此大教王无量百俱胝劫不能尽其功德边际。我今少分而说。金刚手听善听极善听极善作意。尔时如来说伽他曰。
　　我说异方便　　一切佛所说
　　利益诸有情　　于百多无量
　　是诸如来所　　亦作如是说
　　若有人才诵此真言王。离一切怖畏。若能常持诵。一切诸魔悉皆远离。一切罪一切恶作皆得消灭。如上所说画像。随于一像前。三时澡浴三时换衣。三时以仪轨相应。诵二十五落叉遍。遍数终后。从白月一日起首。日诵一千八遍。乃至月圆满。取苏摩那花。结以为帐。以檀香涂三肘曼荼罗。以种种涂香华烧香饮食。用酥以为灯。然一千八盏。当毗舍佉白分月圆满日。结金刚跏念诵。乃至现四种相。所谓云雷声。道场中幡华动。佛像出光明。佛像动摇。见如是相。于中所成就物则得成就。若诵俱胝遍则成先行。诵二俱胝遍成大先行。诵三俱胝遍能成办一切事。诵四俱胝遍一切龙药叉乾闼婆阿苏罗[卄/(阿-可+辛)/木]路荼紧那罗摩呼啰伽等。皆得摄伏成大悉地。
　　于恒河侧或于海岸。作如来一搩量窣堵波。于一一窣堵波前。以香华而供养。诵七俱胝遍。则末后塔放光。放光已。其光入行者身隐没。即于刹那顷。于一切世界。无有一有情药叉等与彼等者。
　　帝释尚速来　　梵天与眷属
　　及乐变化天　　及余化自在
　　净居究竟天　　并大威德者
　　刹那而集来　　于彼成就人
　　所有诸天龙　　化彼令调伏
　　彼天刹那顷　　悉雨种种华
　　乃至无间狱　　悉皆得清凉
　　尔时修行者刹那顷。如来制底放光。后自身成大威德。成大神通。于天中威德光明。如融金色。颜貌二八童子相。一切如来之所摄授。得大智慧。随意身通如意。迅疾如风。身光映夺诸余天众。若有见彼成就者。或成就者见彼人。悉皆共彼腾空。作大持明仙王。以无量百千持明为眷属。游历无量世界。以身光照曜一切成就者。才思惟一切悉皆成办。所至帝释处帝释分与半座。无有与彼等。颜貌勇健智慧威德。无有等同者。以此因缘获得菩萨善巧方便。调伏有情获得善巧。住于无量大劫。见无量佛出现于世。
　　于中佛出现　　彼大不思议
　　人天皆供养　　获得身精进
　　智慧亦复然　　神通救有情
　　等同佛轮王　　修持胜真言
　　诸贪悉除灭　　获得人中尊
　　秘密主此修行方便。有如来名宝火。曾为人身时。及宝幢如来。光明自在王如来。如是等无量如来。皆得成就。观自在菩萨。不动步超越菩萨。曼殊室利菩萨。如是等无量大菩萨为人身时。获得成就求大菩提者。秘密主如汝为人身。时曾修此佛眼大明。以难行苦行。以大精进获得成就。愍念世间故。金刚幢如来出兴于世。正法末时大怖畏时。如是此真言王于无上菩提。坚固决定者得成就。
　　我今又说余成就事业。随取一像。前诵十洛叉遍。念诵终时。于满月一日一夜不食。以白芥子置于水中。诵一千八遍散洒十方。则成结曼荼罗界。于像前种种食饮广大供养。于荷叶上置牛黄或雄黄。结跏趺坐。护身加持药念诵。乃至三相成就。若暖相现。一切众生皆得调伏归敬。烟相现。安怛那成就。若光相现。取身上涂。身如初日晖。年二八相。发拳旋如螺绀青色。无量持明仙围绕。即成大持明仙住寿一大劫。
　　神通月白分。三时澡洗三时换衣。依仪轨三时。发露忏悔随喜劝请发愿回向。时别诵一千八遍。乃至月圆满夜。一日一夜不食。则取苾刍毗柰耶所说应量。修造钵袈裟锡杖。随取一事。一千三波多护摩。于像前广大种种供养。取所成就物置于坛中。护其物念诵乃至出光。若是袈裟及僧伽梨衣。即披。钵及锡杖即手持。便即飞腾虚空。成持明仙。游往余佛刹土。能作大变化住寿一大劫。
　　又以如来搩量。造窣堵波十万。取一剑无瑕翳者。随取一像。前于神通月白分。于八日或十四日。作三波多护摩。加持剑于像前广大供养。坐于茅荐。其剑以右手而持念诵。乃至空中出声。作是言成就矣。然后其像放光。其光照曜行者然后鼓明。即阿苏罗女来围绕修行者。以为眷属。即飞腾虚空成大持明王仙。能现种种形状。往来自在。能观余世界无碍住寿大劫。
　　又于高山顶上安佛像。吃根茎果诵二十一万遍。然后以补沙铁。为轮或钵置娑。应使诸根圆具匠造。造已则往于阿苏罗宫。于宫门安置佛像。并助伴对像前。之时烧佉陀罗木以然火。坐茅荐上。以右手持轮。芥子油和木患叶。护摩十万遍。一切阿苏罗关键破坏。又诵十万遍护摩。即阿苏罗宫中火然炽盛。第三诵十万遍。一切阿苏罗女出窟外。祈求修行者。勤勇丈夫使我等何为。入此宫中受用微妙欲乐。并诸助伴同入。余不入三昧耶坛者。莫令入。忽然辄入。彼此损害而死。是故彼人不知三昧耶。入于宫中求成就剑成就轮或余成就物。彼得是物为大阿苏罗持明仙王。所有阿苏罗宫中成就物为主。其持明仙无量阿苏罗女以为眷属。游历此世界成大阿苏罗身。管属一切阿苏罗。得大阿苏罗王礼敬。彼能化大阿苏罗种种身。住寿一大劫。所随入者皆寿一劫。其成就人才忆念诵轮王真言。其那罗延轮破坏。欲得其轮如故。随意得成。
　　于迦叶波佛等觉教法时。名持轮明王。得轮成就。持轮而出。以此因缘名持轮明王。令现在于世间。深生净信为佛优婆塞迦。尔时世尊说伽他曰。
　　又说余成就　　先佛之所说
　　我于往昔时　　曾作于商估
　　勤苦大精进　　作微妙成就
　　我今而宣说　　我名为路摩
　　成就中为王　　我昔本生时
　　为诸苾刍说　　愍念有情故
　　又如前轨仪。于大河岸侧或于大海边。作一千八窣堵波。如来一搩量大。对此塔前。于一一塔前。以香华供养。诵真言十万三千遍。
　　当作塔之时　　吉相而得现
　　补沙铁作轮　　令端严匠造
　　缘利无瑕秽　　六辐短搩量
　　置于五净中　　三波多护摩
　　神通月白分　　善伴戒行者
　　应修如剑法　　乃至出光爓
　　吉祥持明者　　即成诸严具
　　大身游自在　　威德具神通
　　善伴大丈夫　　游历诸世界
　　大力住一劫　　作众生导师
　　又说大成就法。应作先行法。于大河侧或海岸。置佛像对前诵俱胝遍。然后作十万六千窣堵波。则入成就复说伽他曰。
　　不择日及宿　　亦不限斋戒
　　取不坏摄嚩　　成就迷怛啰
　　净洗而严饰　　华冠及衣服
　　依仪求悉地　　彼摄嚩即起
　　无怖依仪轨　　善伴极作意
　　应问善不善　　长年伏水银
　　贵位隐形法　　一切诸方便
　　所问皆指示　　念诵极功夫
　　轮王大力明　　则为奉教使
　　能与诸悉地　　奉教既成已
　　获得诸悉地　　常在于左右
　　大力而游行　　或于彼口中
　　当置细铁末　　则便吐其舌
　　渐长如青莲　　以利刀而割
　　修行者殷勤　　则成剑持明
　　身色初日晖　　则往须弥峰
　　并伴大力者　　天众悉皆怖
　　惊惧心忙然　　围绕作眷属
　　帝释与半座　　如来威德耳
　　六十千俱胝　　而为作眷属
　　于彼众为主　　彼皆大骁勇
　　大威大炽盛　　大眷属奇特
　　如是等之类　　威德诸天子
　　行处常围绕　　威力如大王
　　则往于千刹　　以大神通力
　　则动千弥卢　　及动俱胝山
　　并千赡部洲　　及动百天宫
　　一切令动摇　　以光悉照曜
　　于诸地狱中　　以大神通力
　　施与诸饮食　　获得微妙智
　　威德如天王　　严身具吉祥
　　天女皆围绕　　微妙身大威
　　身色如青莲　　刹那悉游历
　　无量诸世界　　当住一千劫
　　常供养诸佛　　劫火不能烧
　　并诸大眷属　　则往余世界
　　如是等种种　　以功德庄严
　　彼则成菩萨　　救济诸有情
　　又持诵之人　　倍加而念诵
　　应作窣堵波　　十万有六千
　　准如来肘量　　于摄嚩口中
　　应置细宝末　　无间而念诵
　　当即于舌上　　现真多摩尼
　　炽盛大威德　　殷勤作加护
　　则取奇特宝　　由得此宝故
　　则成宝持明　　自在为大王
　　执剑持明仙　　常卫护彼人
　　又于口中置　　乳糜应和酥
　　欲起而吐出　　行者不杂乱
　　受取置瓦器　　或银熟铜器
　　共伴而加持　　与伴而食之
　　则成大威德　　住寿一大劫
　　则成持明仙　　或手安于口
　　行者而念诵　　从口出香篆
　　行者应作拳　　如前求成就
　　若得暖相现　　以拳拟诸人
　　有情及无情　　悉皆得爱敬
　　以拳不应拟　　或应是口中
　　若得见于火　　是彼修行者
　　名为拳持明　　次说大成就
　　则往莲华池　　应作先行法
　　佛像[巾　　(穴/登)]于壁　　行者不乱心
　　为大福故修　　心怀常舍施
　　莲华揾酪蜜　　及与揾苏等
　　护摩五落叉　　是像眼手动
　　当知得成就　　即作为邑主
　　远离一切事　　护摩十万遍
　　则为大福人　　护二十一万
　　为诸地啰惹　　说正法度人
　　常乐而舍施　　倍加而持诵
　　轮王大威德　　成办一切业
　　决定勿生疑　　我今而略说
　　轮王成就法　　古往已成就
　　一切诸佛子　　圣曼殊室利
　　得大势菩萨　　虚空库菩萨
　　我亦持此明　　得离生死怖
　　得遇于善友　　获得诸成就
　　此中作是说　　佛顶胜真言
　　当来成就者　　所有三界中
　　无有与彼等　　过色相威力
　　如佛于世间　　成就顶真言
　　无有得过者　　先说成就法
　　如来胜经中　　所有诸印契
　　授与于世尊　　为成真言王
　　是印无与等　　大力大威德
　　所说成就法　　希有大奇特
　　所有十自在　　十力子所说
　　若与此相应　　能坏于帝释
　　何况余有情　　为彼难调伏
　　而作种种法　　如是等种类
　　如来况成就　　以此教王仪
　　修习求悉地　　不成者令成
　　何况求成就　　以此教王中
　　摄入一切法　　诸佛法眼中
　　说为最殊胜
　　尔时世尊释迦牟尼如来。复观一切大众。以伽他句诰金刚手言。
　　先佛诸仙宝髻说　　于是契经尽警觉
　　娜啰弥拏摄嚩罗　　冻誐摩蹬伽之明
　　少分尽彼境界教　　此非正教三昧耶
　　我为染衣而宣说　　于彼愚昧及多闻
　　悭吝嗔恚种种类　　于诸真言诸教法
　　邪见不平诸有情　　世间出世之人故
　　多分于此世间者　　聪哲匮财之人类
　　末法作障求觉道　　是故相应三昧耶
　　加行修习求成就　　尚于梦中无爱染
　　先知真言三昧耶　　曼茶罗法等差别
　　然后真言律仪中　　身口意因而相应
　　设说秘密真言教　　仍假瑜伽观行成
　　应是佛顶常修习　　真言教法成就中
　　真言诸矿地中财　　所有诸地之方所
　　诸余所有占算论　　王法理论及书画
　　医方工巧如是等　　一切皆是世尊说
　　调伏有情而示现　　诸佛此中作是说
　　悉地三种而分别　　本来清净真言法
　　获得仪轨与印契　　谁于一切起憎嫉
　　真言句义悉皆无　　憎嫉感招诸障难
　　着于文字心犹豫　　彼作真言多分别
　　着于真言缘枝叶　　不应与彼恶律仪
　　于旃陀罗不应说　　彼等之人不成就
　　受与恶人恶律仪　　法则不成坏己身
　　是故于彼慎莫说　　缠染贪欲必不成
　　彼常匆遽不得成　　于事匆速无审虑
　　云何成就救有情　　住阿兰若及山薮
　　五尘交杂必不成　　当住净念心流散
　　彼等行者必不成　　是故心应而制伏
　　三种谤毁如来说　　求法他世之有情
　　住法之人理相应　　心作三种谤毁者
　　世间悉无作是说　　自性而去亦不去
　　自性若成真言王　　一切悉皆何不成
　　是故世间有二论　　精进共同由福因
　　是故不应而诽谤　　世间有无作是思
　　圣天种种设轨则　　住世愍念有情故
　　无知性劣过所染　　我说获得下悉地
　　一切诸天应供养　　不应致礼我先说
　　是故不应而毁谤　　亦不应起于讥嫌
　　无量劫中不能说　　真言最胜无比行
　　我说三部仪次第　　所说教中多种类
　　应作次第而修行　　真言教心轮王法
世成就品第十
　　尔时释迦牟尼如来。入一切真言教照曜入不思议佛境界力游戏三摩地。由入是三摩地。恒河沙数佛世界诸佛菩萨。亦入是三摩地。尔时金刚手。见释迦牟尼如来应等正觉入是三摩地。绕佛七匝。于佛前持金刚杵。不瞬目观佛世尊。尔时世尊从三摩地而起。及彼一切佛亦从定出。尔时释迦牟尼佛从定起已。诰金刚手秘密主言。汝秘密主汝听。此大教一切如来之所宣说。五佛顶王普通而说。能作大奇特微妙。略说不广。并真言若有成就修行者。彼人次第如教而得成就。世尊作是。说金刚手先应一切佛顶王普通真言句殊胜三摩地说真言身。
　　我说奉请真言曰。
　　曩谟薄誐嚩睹瑟尼(二合)沙也(一)翳醯呬薄誐挽(二)达磨啰惹钵啰(二合三)底掣么么啰伽(二合四)巘驮(五)补涩波(二合六)度波(七)末鳞左[牟　　含]者毗(八)啰乞洒(二合引九)钵啰(二合)底贺多(十)么罗波啰(二合)讫啰(二合)么也(十一)娑嚩(二合引)诃(引)
　　此是普通迎请真言。于阏伽中应置白花而迎请。
　　次香等真言曰。
　　曩谟薄誐嚩睹瑟尼(二合)沙也(一)伊[牟　　含](二)巘淡(三)蒲涩(二合)甘(补甘反四)度甘(准上五)末临(六)儞半者(七)钵啰(二合)底车(八)贺啰贺啰(九)萨嚩没驮(十)地瑟耻(二合)谛(十一)达么啰(引)惹(十二)钵啰(二合)底贺多也(十三)娑嚩(二合)诃(引)
　　迎请火天真言曰。
　　曩谟婆誐嚩(引)睹瑟尼(二合)沙也翳醯呬帝儒摩里宁(引)银曩(二合)曳娑嚩(二合引)诃(引)
　　若发遣火天。加也呬也呬句。
　　办事真言曰。
　　曩谟薄誐嚩睹瑟尼(二合)沙也唵吒噜(二合)满驮娑嚩(二合引)诃(引)
　　此真言作一切事业时。应用护身。是大真言作大义利。亦名一切佛顶心真言。
　　摧坏真言曰。
　　曩谟薄誐嚩睹瑟尼(二合)沙也唵微枳啰拏度曩度曩度。
　　此名摧坏大明王佛顶真言。为除一切毗那也迦。若被侵恼时。以此真言加持水灌顶。亦用护身结方隅界。一切事业处应用。
　　摧毁佛顶真言曰。
　　曩谟薄誐嚩睹瑟尼(二合)沙也萨嚩尾近曩(二合)尾特网(二合)娑曩迦啰也吒噜(二合)吒也娑嚩(二合引)诃(引)
　　以此真言。难调恶人能作治罚。兼护助伴守方隅者。以如是等大真言。于轮王曼茶罗修真言行大威德者。作一切事业。修行者先应作是思惟。我今净此念诵室。白芥子和护摩灰。以摧碎佛顶加持一百八遍。或以办事佛顶应加持。念诵室散灰及芥子。即成净室。即以此真言。于净瓶中盛水加持。一百八遍散洒四方。或以自真言心。或以随心加持。即成摄授处所。以摧坏佛顶真言。加持四枚佉陀罗木橛一百八遍。于净室中四方钉之。即成结曼茶罗界。
　　无能胜佛顶真言。
　　曩谟薄誐嚩睹瑟尼(二合)沙也萨嚩怛啰(二合)波啰(引)尔多也唵奢么也奢么也扇(引)谛难(引)谛达么啰惹婆史谛摩诃尾儞也(二合)萨嚩啰他(二合)娑驮宁娑嚩(二合)诃(引)
　　以贤瓶盛香水。加持一百八遍。持诵者用自灌顶离一切毗那也迦障。
　　此是无能胜　　佛顶大真言
　　能息诸障碍　　常作于息灾
　　能除诸恶梦
　　我今说一切顶王普通功德修行法。少分而说。若才忆念成自身护持。诵三遍结顶髻。以灰或白芥子。加持七遍置于头上成大加护。加持缕二十一遍。结二十一结。系于臂上一切灾祸寒热病等悉皆消灭。若住奢么那诵一百八遍。于一切怖畏处得加护。随意应作贸易摩诃莽娑。
　　又以酥护摩。一切处一切灾悉得消灭。取伏藏时。以酥护摩一百八遍。离一切障难能护助伴。或取白芥子护摩一百八遍。一切诸障悉皆息除。定知有伏藏处。以乳护摩一百八遍。恣意取用无有障难。又于阿苏罗窟门诵三十万遍。一切关键悉皆破坏。或芥子和噜地啰盐粖。诵一千八遍。护摩二十一日日三时。窟中一切宫殿悉炽然火烧。阿苏罗女被烧出窟门。请行者入窟。授与啰娑药长年药诸成就等物。或结轮王佛顶印掷于彼前。即彼倒地。
　　又吃穬麦饮乳。诵三十万遍得长年药。又月蚀时勿观月。加持乳一百八遍。成大长年药。
　　又于山顶乞食。诵三十万遍。遍数满已三日三夜不食。烧油麻。酪苏蜜相和然阿湿嚩(二合)他木。以为护摩。从晨朝起首乃至昼夜作护摩。则得啰惹。
　　又于山顶作缘生法身塔。或作舍利塔。于舍利塔前取百千莲华。每一华诵一遍一献塔。则得摩诃满孥里主。若不成就得大邑主或乡党主。
　　又法取莲华涂白檀香。入大河水至脐。每诵一遍加持莲华献。献已掷于水中。乃至百千数。获得大伏藏。若舍施无有尽竭。
　　又欲得敬爱成就者。白芥子和油麻油。三时护摩满一七日。则得啰惹。及次小王皆得敬爱。
　　又欲令婆罗门敬爱。取白华护摩。赤华刹利。黄花毗舍。黑花输陀罗。以盐寡妇人。以么沙(婆罗门小豆)或油麻一切童女。
　　取羯啰尾啰未敷花。七日日三时护摩。一切人得敬爱。
　　又糠和尾沙。和苦练叶作护摩。成驱逐设咄噜。
　　又以芥子护摩。摧设咄噜。
　　又以尸林灰护摩令殒。
　　又以芥子油护摩。一切部多鬼敬爱。
　　又以郁金护摩一切必舍支敬爱。
　　又结印诵真言加泮字能除鬼魅。
　　又以睹罗斯叶烧。鬼魅现下语。
　　又真言中加弱字。令中毒者迷闷却得稣。
　　又真言句中加匿(儞翼反)字。毒不行。
　　又真言句中加莫字。制毒蛇。
　　又尸么舍那炭。画作圆坛。召毒蛇及鬼魅来能禁止。
　　又真言句中加摩字。能禁口。
　　又真言句中加息字。禁恶星。
　　又真言句中加吒字。摧利牙者。加速字令损支分。加底瑟姹(二合)底瑟姹(二合)缚鬼魅。加羯吒羯吒。即被缚。加[口　　洛]乞沙(二合)路乞沙(二合)即令护持。加满驮满驮。或加[口　　論]驮[口　　論]驮禁喉。
　　又日蚀时或月蚀时孔雀尾对于像前。供养诵真言。加持孔雀尾。念诵乃至日月复。此孔雀尾以手把挥曜。能现种种幻化。被毒中者令苏。能成办种种事业。
　　又盐和油麻护摩。令设咄噜患鬼魅及虐又以瞿摩夷掜彼人形。以刀断其支。彼即随所断处便损。
　　又烧一切种柴一切花一切果一切种树胶。令所求种种财宝皆得。
　　又烧油麻护摩。所求财宝皆得。
　　又烧屈屡草护摩。令得增寿。
　　又护摩粳米则得儿。
　　又烧蜜一切人皆得敬爱。
　　又护摩酥得威德。
　　又护摩乳得息灾。
　　又护摩酪得增益。
　　又七日三时和酥护摩一切物。获大悉地。我说大成就法。如前先行法。于山顶有舍利塔前。诵三十万遍。然后对像前。以稻谷花和酪酥蜜。护摩一千遍。则成先行法。此先行法通一切求成就用。
　　又入于大林不食。诵百千遍。遍数满已则结其头髻。即隐形。解其髻即现。
　　又上于山顶面向日。常食乳穬麦诵十万遍。满已则得隐形。
　　又法以左手作拳诵十万遍。末后则得安怛但那。
　　又当日蚀时。取劫波罗。以摩努沙发作算。揾摩劣沙脂烧。以薰劫波罗中。刮取黑粖。加持一百八遍。取点眼得安怛但那。
　　又取摩努沙心。和牛黄作丸。以三金裹。或黑月分或白分加持念诵。药有声置于口中。安怛但那。
　　又取牛黄加持涂身。得持明成就。亦得最上成就。
　　又日月蚀时。取黄牛酥。置于熟铜器中。以熟铜筋。搅念诵。取三相现。若沸眼。得闻持不忘。烟得安怛但那。爓飞腾虚空。如是雄黄黄丹成就余物等。皆现三种相成就。
　　又苏路丹惹那一千三波多护摩。或于黑白分求成就。若烟安怛但那。
　　又剑轮像杖黑鹿皮一切成就物。皆三波多护摩。依教画像前。或无像或有舍利塔前。离无益谈话处。于河山寂静处。应修三种成就。于一切成就中得为最胜成就。
　　又取不坏摄嚩。先与澡浴严饰。以佉罗橛钉系。于白黑二月。随取一分。应用。黑月吉日并有助伴善作护身。坐彼胸上。迷怛罗口中泻乳糜。不间断念诵。即其迷怛罗欲起即吐。以熟铜器承取便食。自身得成就。
　　又取金粖置迷怛啰口中。即吐出严具即得持明仙若以铁粖置彼口中。即吐出剑。
　　若置白芥子彼口中。即吐出严具。
　　若置油麻彼口中。吐出本真言教经夹。皆得持明成就飞腾虚空。
　　又以手按彼迷怛罗口。念诵加持乃至三相现。动即诸意所求事皆说。授与长年药。若起即成使者。其持明者欲所去处乘彼肩上随意而往得持明仙。尔时世尊复告金刚手菩萨秘密主言。
　　秘密主汝听　　不广而略说
　　普通修一切　　佛顶等成就
　　资少获大利　　诸佛之所说
　　此中作是言　　羯儞迦啰花
　　及取莲华蕊　　苏噜丹惹那
　　三金而裹之　　应作此丸药
　　当于日月蚀　　得三种成就
　　暖烟焰次第　　暖必获敬爱
　　烟当而隐形　　爓相成腾空
　　吉祥大持明　　如雷振作声
　　旛华而动摇　　应知成就相
　　及佛像动摇　　若见不吉祥
　　不应求成就　　献涂香花等
　　数数应当作　　息灾护摩法
　　乃至于七返　　然后作胜法
　　应作窣睹波　　福加求成就
　　蝪蜥及乌鸣　　应观成不成
　　然后求成就　　念诵以为先
　　并归命获果　　作福为有情
　　真言必成就　　为少福愚夫
　　多分为是人　　为此增加福
　　成佛悲为本　　利益诸世间
　　故说真言教　　天王帝释等
　　及余大威德　　才诵于彼胜
　　及居在王宫　　由信获应验
　　成就者当获　　端严而常作
　　清净修行者　　不应强多事
　　由此心杂乱　　如世间之人
　　劣慧无方便　　于诸合练道
　　阙缘不和合　　诸药及水银
　　由倒坏不成　　三种微细故
　　施功不获益　　若取于伏藏
　　必有王怖畏　　占相必生疑
　　微细生犹豫　　医术果增长
　　摄授长年药　　由持真言故
　　悉皆而获得　　长年等果报
　　如是诸技术　　过患有无量
　　以此无所获　　不获最胜福
　　彼亦不获福　　犹此心住着
　　真言以为首　　必获大福德
　　菩提最胜果　　闻思及修行
　　获得最胜果　　是处诸贤圣
　　恒常而往来　　是故与瑜伽
　　成就本所尊　　仍于最胜集
　　我以曾广说　　见今所说者
　　亦广亦复略
菩提场所说一字顶轮王经卷第五
无能胜加持品第十一
　　尔时世尊观金刚手秘密主复以伽他而诰之曰。
　　当于未来世　　有情劣精进
　　我慢嗔恚痴　　无惭矫悭吝
　　不能依仪轨　　修习真言行
　　是持诵之人　　护摩所加持
　　诸魔悉惑乱　　悉无是思惟
　　以明获成就　　虚受诸勤劳
　　常作是思惟　　愚夫常是说
　　为息彼障故　　亦除诸魔罗
　　今说此大明　　先佛之所说
　　利益诸有情　　是无能胜明
　　若人常忆念　　随时住等引
　　彼诸魔障者　　悉皆得除灭
　　即说真言句　　尔时金刚手
　　秘密药叉主　　心生大欢喜
　　顶礼于世尊　　大觉智庄严
　　此大无能胜　　是明我愿听
　　尔时世尊即说大无能胜陀罗尼曰。
　　曩谟啰怛曩(二合)怛啰(二合)夜(引)也曩谟萨嚩没驮冒地萨怛吠(二合)毗药(二合)怛儞也(二合)他(去引)尔宁尔宁尔曩嚩黎怛也(去)曩嚩黎怛也(去)檗多娑贺惹低萨嚩没驮[寧　　頁]晒尾谛阿目岐(岐曳切八)阿钵啰(二合)底(丁以反)贺低阿波罗尔谛尾啰而尾誐多婆(去)曳尾摩黎儞捺啰(二合)娑啰(二合)吠婆嚩底曳(二合)迦弥[口　　梨]娜以谛奴啰地誐谜萨丁也(二合)[寧　　頁]啰俱[口　　梨]摩啰嚩攞尾那设宁舍枳也(二合)母宁悉谛(二合)惹娑嚩隶曩尾哩曳(二合)拏[口　　洛]乞洒(二合)[口　　洛]乞洒么么萨跛哩嚩览(去声)萨嚩多萨嚩迦览啰惹主噜娜迦虞哩也(二合)设宁尾窟僧贺弭也(二合)仡罗(二合)娑哩萨哩(二合)跛祢嚩彦达缚曩誐药乞洒(二合)啰刹娑弭底哩(二合)比舍左步多阿钵娑么(二合)啰布单曩羯吒布单曩迦区(去)[口　　栗]那(二合)坞娑多(二合)啰迦谜怛罗讫哩(二合)丁也(二合)羯么拏满怛啰(二合)庾誐祖[口　　栗]拏(二合)庾誐拏枳儞庾(二合)乌祖贺啰萨嚩婆也讷瑟跓(二合)钵捺啰(二合)冒钵萨俣波也细瓢曩谟窣睹(二合)谛婆誐嚩底乌捺啰鼻尔拏儞哩儞哩啰怛那(二合)俱攞娑摩失哩(二合)谛弭里弭里阿迦舍驮睹虞左[口　　(隸-木+士)]企里企里萨嚩怛他蘖多哩也(二合)室啰(二合)迦楞迦罗步谛泥尾捻(奴揖反)尾也(二合)哩也(二合)没啰(二合)憾么(二合)怛他[卄/(阿-可+辛)/木]多努[卄/(阿-可+辛)/木]谛尾湿嚩(二合)进底也(二合)嚩啰波啰波啰讫啰(二合)谜曩谟婆誐嚩底波啰尔谛[口　　洛]乞洒(二合)[口　　洛]乞洒(二合)么么萨嚩讷瑟跓(二合)钵捺啰(二合)吠(无肺反)波也细毗药(二合)娑嚩(二合引)诃(引)
　　说是陀罗尼　　世间悉皆闻
　　是大无能胜　　能坏一切魔
　　能增勤勇力　　则住三昧形
　　名为无能胜　　说彼大心明
　　大力极勇猛　　不异于前明
　　是心世尊说
　　真言曰。
　　曩谟飒跢喃三藐三没驮俱致南萨失啰(二合)嚩迦僧伽喃萨嚩谜啰婆也底跢喃尾波尸曩萨谛(二合)惹娑[口　　栗][亭　　夜]左始企曩萨怛(二合)也尾湿嚩(二合)步(入)钵啰(二合)枳娘(二合)也制鑁讫[口　　睪](二合)俱孙那嚩隶曩左羯诺迦牟尼始乞洒(二合)也迦舍跛写俣拏啰比舍枳也(二合)僧贺写弭里曳(二合)拏塞嚩(二合)娑底婆嚩睹摩摩萨嚩萨怛嚩(二合)难者萨嚩婆庾钵捺啰(二合)吠(同上)毗药(二合)怛儞也(二合)他惹曳尾惹曳惹演底尾惹演底阿尔单惹曳若演底阿尔谛阿波啰(二合)尔谛摩啰枳娘(二合)钵罗末娜宁曳娑嚩(二合引)诃。
　　说此心真言　　应等正觉说
　　七佛之世尊　　显扬诸功德
　　即说是大明　　利益修行者
　　普遍诸世界　　六种而振动
　　一切魔宫殿　　悉皆大振动
　　金刚手此真言句。一切诸佛所说。利益众生故。秘密主或持诵轮王真言者。或持余真言者以此真言加持结缕。或结袈裟角。或结顶发。或桦皮上书带颈臂。彼人速疾易得成就。本尊速现其前。念诵时若能忆持。金刚手我不见。天世魔世沙门婆罗门众中。若此真言加护。若秽者若净者前。若人若非人或魔子或必舍遮。或毗那也迦或药叉或鸠槃茶或罗刹娑。或余类有情欲来障难。作是思惟。于阿吒迦嚩底(丁以反)王宫不得入。若有违越此明清净修行者。彼悉皆违逆金刚种族及自种族并亲族朋友。不容住于彼。金刚手此明真言有大威力。于一切事业应作加护。应供正遍知印可。一切诸菩萨印可。
证学法品第十二
　　尔时世尊知无尽法界已。除遣一切诸障。复诰金刚手菩萨言。金刚手若善男子善女人苾刍苾刍尼。若欲修习佛顶不思议印三摩地。彼苾刍住苾刍律仪。殷勤而护持。苾刍尼住苾刍尼律仪。坞波塞迦住坞婆塞迦律仪。坞波斯迦住坞波斯迦律仪。若是彼善男子修真言行者。彼先应入曼茶罗授三归依发菩提心。应成就十善业道如说修真言行极善作意。亲近承事善友。常修六念。应观法界如虚空自性。应善修习入般若波罗蜜境界。于此观行不欺诳不放逸。善应随三世佛菩萨行行。住于阿兰若。不顾恋一切身命。三时善应授三归菩提心律仪戒。所闻甚深佛法忆持修行。善修四摄。于如来窣睹波前。常涂曼荼罗。于真言仪轨常精进。作窣睹波身口专精修行。不怒不躁不掉举。口不多语不杂乱语不欺诳他。于诸有情常行恭敬爱乐心。善知如来密意之说。我略说。修行者常怀勇猛大精进意。安立一切有情于佛菩萨道。若修佛顶王真言行者。若修余真言行者。应如所说功德。善应修行成就。如方广经典所说真言行。应当修习。各住自律仪善应护持。复诰金刚手。如说修佛顶真言行者。已得成就身。如初出日轮。真金璎珞臂钏。作阎浮檀金色。一切严具庄严其身。着天妙衣具诸相好。纵广周停身相奇特。百千光明庄严。圆光一寻超过日轮。映夺一切色身。
　　复次金刚手。成就持明仙。才见令一切众生喜悦。犹如如意树令满一切所求。复次金刚手成就轮王佛顶菩萨。至于地狱雨种种天妙饮食。亦能满一切众生所须。有所希望者皆得满足。我略说彼有大威德。金刚手成就轮王真言者。皆满一切有情意乐。由心起念则令满足。彼得轮王成就之人。住十地菩萨。不敢违越其教令。金刚手此一字轮王真言。一切真言中为王。大明王主。若修行灭除一切业障。亦灭除一切恶趣之业。得成此真言。一切神通悉皆现前。才瞬目顷往于色究竟天。一切佛菩萨缘觉声闻称赞欢喜。得一切菩萨行。于余世界自在游行。于一切有情。随其意趣。种种音声而为说法。乃至我略说。于无量无边世界有情。希奇行色最胜广大获得成就。尔时如来说伽他曰。
　　种种斗战空自在　　如栽宝性而照曜
　　若青莲华在池开　　彼胜骁勇威光色
　　彼人悉皆超世明　　毗钮真言不可及
　　尔时世尊复诰金刚手秘密主。复说伽他曰。
　　略说普通法　　秘密地居人
　　明者先行后　　指示相最胜
　　地方说三种　　卑湿及干燥
　　并以于高原　　于明天所居
　　名曰为胜地　　中方说三种
　　求成就之地　　皆通于三种
　　智者应观察　　净不净两并
　　天妙复三种　　于此一一中
　　各分为三种　　河池海山王
　　称最胜成就　　净不净德俱
　　名中成就处　　若是尸林地
　　是名不净处　　此教一切处
　　成就处三种　　恶王贼饥俭
　　是处不应居　　行者有障难
　　彼地不应住　　极寒热雨处
　　于此教悉制　　三时应念诵
　　长养意乐故　　应摄三种时
护摩品第十三
　　复告金刚手　　远离于秘密
　　成就不可得　　于此经教中
　　成就故说密　　护摩炉差别
　　应秘密而作　　息灾等三种
　　一处不应作　　若一处护摩
　　护摩炉必谬　　若于调伏炉
　　不应作息灾　　如器中有毒
　　盛乳必当坏　　审观三种事
　　故说三种炉　　余教亦说三
　　炉作是分别　　于此应用之
　　是故不相违　　明屈屡草芽
　　许用于牛酥　　优昙钵天木
　　及以于乳木　　并用郁金香
　　三时作护摩　　为求息灾故
　　获得种种利　　若被窃药物
　　应用黑油麻　　和蜜常用之
　　及波罗奢木　　及与天木等
　　应用白芥子　　护摩而称赞
　　于诸三种法　　而用酥护摩
　　尔时世尊释迦牟尼。复告金刚手秘密主言。于此中修行教王。为有情利益故。复说伽他曰。
　　说是真言明　　种种大威德
　　修习佛顶王　　种种真言明
　　无量大奇特　　并佛眼等明
　　成就诸义利　　及与印契等
　　我先已宣说　　普通真言王
　　为求成就者　　获得果报故
　　我今说印契　　为求悉地故
　　一类说多种　　次第我今说
　　普通佛顶印
　　以二手内相叉作拳。竖二中指相合屈上节。普通一切佛顶印。能成就一切义利。
　　由见此印契　　如亲睹诸佛
　　难调诸药叉　　龙阿酥罗众
　　一切诸罗刹　　由此印威德
　　悉融而惊怖　　此是大真言
　　一切佛顶心
　　曩谟三满多　没驮南唵吒噜(二合)满驮(四)娑嚩(二合引)诃。
　　复说伽他曰。
　　若得此印契　　能获诸安乐
　　国王等世间　　于彼常利益
　　欲求法利益　　决定而获得
　　若得此印契　　诸苦悉消灭
　　由此一切佛顶根本印。作一切事业。修行者护诸根者。以此根本印。用中指端来往。即名迎请印。一切普通先所说。以各自真言。用结此根本印。通一切处用。涂香花烧香饮食灯明等以此印用之。即用前印。二中指峰如环状。是迎火天印。真言如先已说。若发遣火天时。以印向外掣。即成发遣火天印。又即此印准前办事佛顶印。以右中指头。屈上节。跓蹙左中指面上节。是摧坏顶印。
　　能作奇特事　　能作一切事
　　护身结界处　　应当而受用
　　又移左中指屈上节蹙跓。右中指面上节。是摧毁顶印。真言如先已说。
　　此名摧毁顶　　能调难调者
　　在于大障难　　以此应护身
　　准前普通印。屈右中指第三节拄左中指第一节文。
　　能净处所故　　用此摧毁顶
　　若求成就时　　结此护处所
　　移左指如前　　以此印护处
　　是诸佛顶心　　应用摧毁顶
　　用以自灌顶　　以此印常用
　　若人得此印　　能净念诵室
　　常于澡洗时　　修行者应用
　　彼人无诸障　　诵是真言故
　　次第而用之　　本部三昧耶
　　常用如此印　　修习真言者
　　彼人无诸魔　　于此佛顶教
　　佛作如是说
　　即前印二中指于手背上。相押如环。
　　此无能胜顶　　能灭一切罪
　　真言已先说　　能除诸恶梦
　　能成吉祥事　　应用此大印
　　当欲寝卧时　　自身若常诵
　　能灭种种障　　我今而略说
　　广说有无量　　于此我略说
　　为修佛顶者　　共佛眼真言
　　而诵求悉地　　一切诸会中
　　我皆已先说
　　修诸真言说解脱　　一切如来及菩萨
　　得诸安乐获义利　　增加精进及大力
　　有情利益勤修习　　悉除一切诸疑惑
　　是故金刚秘密主　　谛听我为汝宣说
　　我已略说义相应　　此是秘密修明者
　　三时护摩以天木　　油麻及酥乳相和
　　以此欢喜真言王　　当说成就真言主
　　成就念诵及护摩　　三种相资而演说
　　于此一一修行中　　念诵修行说三种
　　身口及意次第说　　以此希望增益事
　　复说三种应当知　　天上游空及地居
　　为彼求成有三种　　为修三种之种类
　　成就求欲及求财　　并与求法而念诵
　　随其悉地发勤勇　　为求一切成就故
　　善应依法作制底　　正见大悲求成就
　　彼人成就亦不难　　现世获得胜安乐
　　他世必获于解脱　　古昔多人得成就
　　由修顶王大奇特　　我曾修此佛顶王
　　尔时世尊释迦牟尼如来。以佛眼观无量无边世界。复告金刚手言说伽他曰。
　　诸教中已说　　律仪与轨则
　　能作及所作　　于此教法中
　　应当而修行　　以彼圣甘露
　　军茶利明王　　通修于三部
　　我说仪轨法　　常当而修行
　　由彼真言威　　一切障悉除
　　明王经所说　　忿怒王印契
　　彼中诸仪轨　　悉皆此中用
　　不应食葱蒜　　罗卜及[卄/困]子
　　不以油涂身　　亦不应食油
　　所有不净食　　余教中所制
　　一切不应食　　求悉地行者
　　常求净身故　　以无能胜明
　　应用于五净　　半月半月用
　　所余诸教说　　悉皆而修行
　　于此我略说　　说余经教中
　　于此不广说　　一切诸如来
　　说真言法性　　诸佛及菩萨
　　曾修亦曾说　　住彼真言形
　　游行于世间　　广作诸义利
　　为彼劣慧者　　尽说其威德
　　我今少分说　　称赞其功德
　　而于百劫中　　不能说轮王
　　奇特之法性　　此功德无尽
　　无尽无所得　　若得此教王
　　彼人同如来　　亦同于菩萨
　　天苏啰礼敬　　心得不退转
　　常恒获如是　　先世所积集
　　菩提之资粮　　皆由秘密主
　　大威神之力　　当知彼有情
　　常得清净身　　若得此教王
　　悉皆得一切　　证成两足尊
　　佛说是经已。金刚手秘密主诸大菩萨等苾刍。及一切世间天龙药叉乾闼婆等。闻佛所说欢喜奉行。
