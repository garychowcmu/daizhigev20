圣无能胜金刚火陀罗尼经一卷


宋元入藏诸大小乘经
圣无能胜金刚火陀罗尼经一卷
宋西天中印度三藏传教大师法天奉诏译


　　

圣无能胜金刚火陀罗尼经
　　如是我闻。一时佛在妙高山宝峰楼阁之中。以种种金宝而用庄严。出无数光周匝照曜于诸山岩。复有栴檀沉水涂香粖香种种名花。及诸宝盖铃译如是严饰。
　　尔时有天龙夜叉阿修罗乾闼婆迦楼罗紧那罗摩睺罗伽。及持明仙部多频那夜迦毗舍左有形无形末怛里众等。来集会坐可遍五百由旬。
　　复有菩萨摩诃萨七千五百人。苾刍众一万二千五百人。俱来会坐而为听法。
　　尔时会中天龙夜叉阿修罗乾闼婆迦楼罗紧那罗摩睺罗伽。及持明仙众部多频那夜迦毗舍左。有形无形末怛里众等。高声唱言苦哉苦哉。时释迦牟尼如来应正等觉而复问言。汝等云何高声唱言怖畏苦恼。彼众等白言。世尊我被大力圣者恐怖降伏而今来此。唯愿慈悲特垂救护。世尊告言。今此一切最上广大曼拏罗中。有菩萨摩诃萨得大地补处。当绍灌顶法王之位。而能觉悟善恶诸业。当为安慰汝之心意说是语已刹那之间有菩萨摩诃萨名金刚手。如金刚山放金色光普照世界。顶戴宝冠面如满月。手执金刚棒金刚橛金刚罥索。具大福力能破诸恶。领五千金刚族而为眷属。其名曰金刚难拏大将。金刚嚩日啰誐啰婆大将。金刚嚩日啰计都大将。金刚嚩日啰嚩婆娑大将。金刚儞攞嚩日啰大将。金刚啰怛曩嚩日啰大将。金刚玉呬也嚩日啰大将。金刚作讫啰嚩日啰大将。金刚摩诃嚩日啰难拏主。金刚护世明王。及金刚魔金刚频那夜迦。金刚曜童子金刚乌娑多罗迦金刚大恶等。俱来集会大曼拏罗中。放清净光照曜一切。能令众生心怀欢喜。时金刚手菩萨。偏袒右肩顶礼佛足。右绕三匝合掌住立。
　　尔时世尊敕金刚手菩萨言。今此会中有天龙夜叉阿修罗及诸部多之类。高声唱言怖畏苦恼。汝为安慰令彼快乐。于是金刚手菩萨即从座起。于天龙阿修罗等部多众前入三摩地。名最上金刚器仗光明灯。发大神通令三千大千世界雷雹闪电如大火焰。是诸众生见是事已。即除苦恼怕怖。复有恒河沙数众生。见是事已发清净梵行持戒忍辱心。一切财宝施金刚手菩萨。皆愿随从听受妙法。是时金刚手菩萨。即为天龙夜叉之众。说四谛缘生三摩地门十波罗蜜。及本金刚族大曼拏罗仪则之法。所有梵王天大自在天。嚩噜拏俱尸罗。摩噜多誐噜拏。那罗延天焰摩天帝释天。而得成就者。阿修罗乾闼婆。而得成就者。乃至诸恶部多大罗叉等。难调伏者而能调伏。怀恶心者而发善心。怀邪见者而得正见。怀嗔恚者而起慈悲。怀愚暗者而能明了。先具强力者而失强力。先能隐身者而不能隐。他真言能自禁断。自真言能求圆满。住曼拏罗中觉悟调伏。当如是等。
　　尔时佛敕金刚手菩萨。汝为宣说无能胜金刚火大陀罗尼令彼受持。金刚手菩萨。即以此陀罗尼真实威德之力。放大光明照彼天人阿修罗等一切贤圣大会之众。复以陀罗尼力故。而令日月星宿光明不现。大海涌沸妙高山王悉皆震动。
　　尔时大光焰藏金宝峰中有金刚手童女。变化自身如大炽焰。即往虚空。至大力菩萨摩诃萨前。右绕三匝归命顶礼。住立一面告彼众曰。金刚手菩萨说如来三摩地心。汝等当宜各舍金刚器仗等。求此大陀罗尼法。时世界主大梵王天人阿修罗等。俱发声言。如菩萨敕我今奉行。于是大自在天舍三股叉。那罗延天舍轮。焰摩天舍杖。俱尾啰天舍棒。帝释天舍金刚杵。摩噜拏天舍罥索。天魔舍其障难。阿修罗舍其威力。摩噜多舍其迷着。母鬼众离于散乱。龙神众离于恚毒。夜叉罗刹紧那罗毗舍左部多没啰贺摩罗刹娑鸠槃茶等皆去威力。于菩萨前一心恭敬。金刚手即说陀罗尼曰。
　　曩谟(引)啰怛曩(二合)怛啰(二合)夜(引)野曩摩室战(二合)拏嚩日啰(二合)播(引)拏曳(引)摩贺(引)药乞叉(二合)细(引)曩(引)钵哆曳(引)怛儞也(二合)他(引)怛他(引)誐多三摩(引)地驮啰尼末(引)嚩里多(二合)以瑟也(二合引)弥曀呬嚩日里(二合)俱胝罗俱胝播(引)嚩迦俱罗尸契迦闭罗计尸怛致左致祖(引)致谟(引)吒儞迦里迦(二合)致母致嚩致嚩日里(二合引)尼祢愈(二合)路隶母俱母俱酥母酥母婆啰娑啰娑普(二合)吒娑普(二合)吒娑普(二合)吒娑普(二合)吒乌儞愈(二合)帝(引)宾誐隶左致尾左致入嚩(二合)罗宾誐隶萨里嚩(二合)祢嚩誐拏钵啰(二合)贺啰拏摩(引)野(引)悉地奈(引)以计酥咙噜(引)嚩日罗(二合)具(引)尼(引)涅里(二合)荼娑啰钵啰(二合)贺啰尼啰怛曩(二合)怛啰(二合)野(引)祢迦罗部帝(引)嚩日罗(二合)驮啰尾湿嚩(二合引)娑儞迦(引)钵啰(二合)贺哆钵啰(二合)摩里那(二合)儞娑嚩(二合引)贺。
　　若此陀罗尼有人闻已。一心读诵忆念受持。是人得入一切世间出世间曼拏罗三昧。若人随喜恭敬。是人不为禁咒诸毒及一切恐怖之所恼害。
　　尔时佛敕金刚手菩萨说大陀罗尼时。欲色诸天一切天子。于空界中雨种种殊妙香花而用供养。复以微妙梵音歌咏赞叹。时大曼拏罗会一切圣贤苾刍众等。并大菩萨摩诃萨。皆大欢喜信受奉行。

