太子和休经一卷


大乘宝积部
太子和休经一卷
僧祐录云安公录中失译师名今附西晋录


太子和休经
　　佛在罗阅祇国耆阇崛山中，与菩萨万人俱，比丘僧千二百五十人，诸优婆塞、优婆夷，诸天王、梵、释及人民、鬼、神、龙，无央数共坐。阿阇世王太子，名为和休，与长者子五百人，各持金花伞盖，从罗阅国出行。与太子相随俱到佛所，各持伞盖上佛已，各叉手头面著地，为佛作礼却住佛前。
　　太子叉手白佛言：“菩萨何因缘得端正？何因缘不入女人腹中而生莲花中？何因缘知前世宿命？愿佛加大恩，当为我分别说之。”
　　佛告太子：“菩萨忍辱不嗔怒者，后世生为人端正。菩萨不淫劮不与女人交通者，后世生不入女人腹中，便于莲华中化生。菩萨喜持经戒教人，后世生便自知宿命无央数世之事。”
　　太子白佛言：“何因缘菩萨有三十二相？何因缘有八十种好？何因缘人民见佛身形，视之无厌极？”
　　佛告太子：“本为菩萨时，好布施与人，在所求索欲得衣服、饮食、金银珍宝、车马、奴婢妻子、肌肉头目，皆不逆人无所贪惜，用是故得三十二相。菩萨慈心哀念人民蜎飞蠕动之类，如视赤子，欲念度脱，用是故得八十种好。菩萨见怨家如视父母，其心适等无有异，用是故人民见佛身形，视之无厌极。”
　　太子白佛言：“何因缘菩萨知深经智慧？何因缘知三昧安隐？何因缘佛所语皆使人闻者皆欢喜耶？”
　　佛告太子：“菩萨喜书经讽诵学说，用是故知深经智慧。菩萨常好定意心安，用是故得三昧安隐。菩萨所语皆至诚不欺怠人，用是故所语诚信，人闻者皆欢喜。”
　　太子白佛言：“何因缘菩萨身所行、口所言、心所念皆净洁？何因缘魔不能得其便？何因缘众人不敢诽谤佛经道，不敢诽谤比丘僧？”
　　佛告太子：“菩萨喜侍佛、喜经道、喜比丘僧，用是故得净洁。菩萨昼夜经行精进，用是故魔不能得其便。菩萨所语皆至诚不欺，用是故人民不敢诽谤佛经道，不敢诽谤比丘僧。”
　　太子白佛言：“何因缘菩萨得寿命长？何因缘得无病？何因缘家中皆和顺相重，不令他人别离？”
　　佛告太子：“菩萨慈心不杀生，用是故后生得寿命长。菩萨不持刀杖恐怖人，用是故后世生得无病。菩萨见人有斗变，喜行救解令和合，用是故后世生，人不别离。”
　　太子白佛言：“何因缘菩萨易得财物富有不难？何因缘不亡财物人不劫盗？何因缘得尊者豪贵耶？”
　　佛告太子：“菩萨智黠不愚痴，用是故得大富不难。菩萨喜布施不贪惜余者，不亡财物，见人富乐得钱财不嫉妒，用是故得为尊者。菩萨不杀不自贡高，用是故得为豪贵。”
　　太子白佛言：“何因缘菩萨得天眼洞视？何因缘天耳彻听？何因缘得知世间生死所趣善恶耶？”
　　佛告太子：“菩萨喜于佛寺中燃灯，用是故得天眼洞视。菩萨喜持倡伎乐佛寺中，用是故天耳彻听。菩萨入三昧得禅，用是故知世间生死所趣善恶。”
　　太子白佛言：“何因缘菩萨得飞行四神足念？何因缘菩萨得念前世无央数劫之事？何因缘菩萨得佛便绝命？”
　　佛告太子：“菩萨布施持车马象及与骡驴骆驼、履屣与人，用是故得飞行四神足。菩萨喜念诸佛三昧神足，从学喜教人，用是故得念前世无央数劫之事。菩萨得佛意无所著，用是故便般泥洹绝命。”
　　太子白佛言：“菩萨何因缘预治佛国？何因缘预知后世得比丘僧？何因缘得光明遍照十方？”
　　佛告太子：“菩萨常多愿，用是故预治佛国。菩萨布施与人民喜教人，行六波罗蜜经，用是故后得比丘僧。菩萨持七宝物作伞盖上佛及佛寺，用是故得光明遍照十方。”
　　佛为太子分别说是事，太子甚大欢喜，及五百长者子皆大欢喜。
　　太子白佛言：“我后世，佛所说我悉受行皆当具足。”
　　佛大笑，口中五色光出悉照十方。弥勒菩萨起前，长跪叉手白佛言：“佛不妄笑，何因缘五色光出悉照十方耶？”
　　佛告弥勒菩萨：“听我说之！太子和休及五百长者子，前世供养百亿佛，皆行菩萨道。乃前世提和竭罗佛时，是五百人皆我弟子所教。后世悉当得共会，供养六亿佛，却后一劫，劫名为摩诃波罗蜜，共会一劫中，五百人前后皆同一字，名为若那颈头陀那。后作佛时，其国土当如阿弥陀佛国。国中菩萨往来飞行者、变化者，皆如阿弥陀佛国中诸菩萨。人闻是经，皆当生阿弥陀佛国作菩萨，如文殊师利菩萨三摩提钵菩萨。后世作佛者，当如阿弥陀佛。”
　　说经已，太子和休及五百长者子，诸菩萨、比丘僧、比丘尼、优婆塞、优婆夷，诸天、梵、人民、鬼、神、龙，皆大欢喜，前为佛作礼而去。

 
