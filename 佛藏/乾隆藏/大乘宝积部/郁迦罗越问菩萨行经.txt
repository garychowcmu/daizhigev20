郁迦罗越问菩萨行经一卷


大乘宝积部
郁迦罗越问菩萨行经一卷
西晋三藏法师竺法护译


郁迦罗越问菩萨行经上士品第一
　　闻如是：一时，佛游舍卫国祇树之园给孤独精舍，与大比丘众千二百五十人，慈氏菩萨、软首菩萨、除恶菩萨、光世音菩萨等五千人俱。
　　尔时，世尊与无央数百千之众围绕说法。于是舍卫大城中有豪长者，名曰郁迦，与好喜长者、好叹长者、善施长者、有量长者、所乐长者、常名闻长者、施名闻长者、有名闻长者、善财长者、遵行长者、给孤独长者、宾祁长者、宠具足长者、审量长者俱。一一长者与五百眷属共出舍卫大城，往诣佛所稽首佛足，绕佛三匝却坐一面，皆志大乘殖众德本，悉有决于无上正真之道。
　　于时，郁迦见诸长者正士之会，承佛威神，从坐起整衣服，叉手长跪白佛言：“愿欲有所问，唯天中天，以善权方便哀为解说。”
　　佛告长者：“所欲便问，吾当发遣令汝欢喜。”
　　郁迦白佛言：“若有善男子、善女人，发无上正真道意，问佛无数之慧，学于大乘，愿住大乘，劝助大乘，乘于大乘，解了大乘，请一切人等安一切，救护一切为大乘铠：‘其未度者我当度之，未脱者我当脱之，未安者我当安之，未般泥洹者我当令般泥洹，我当除一切人之重担。’志愿无上之僧那见，无量生死诸恶瑕隙心不秽厌，无央数劫周旋尘劳其心不舍。若求菩萨道在家出家，欲具足佛法，善加哀于诸天人民，以此大乘将养一切，不断三宝之教，久住于一切之智，欲具足此慧。唯愿世尊，说居家菩萨戒德之法，谛行如来教，至不退转成无上正真道，今世后世所至之处与众卓异。及出家菩萨，弃捐爱欲笃信守道，剃除须发去为比丘乐受禁戒，行法、行善、行正。唯天中天，居家菩萨所住云何？其出家者所住云何？”
　　佛告郁迦：“善哉！善哉！长者乃能发意，广问如来如此之义。长者谛听！善思念之，吾当为汝解说居家、出家菩萨戒德精进所积之行。”于是郁迦受教而听。
　　佛言：“长者，若有菩萨居家修道，当归命佛，归命法，归命僧。以自归之德，求于无上正真之道。
　　“长者，居家菩萨，云何归命佛？我当具足佛三十二大人之相，诸所作为善本功德，积无央数愿常行精进，为三十二大人之相，如是名为归命于佛。云何为归命法？奉事法教，敬受于法，解法妙义，好法、乐法、归法、志法，导御法、护持法、住于寂法，鼓法僧住法行，在所行法，为法务说法界，为法力为法住，行法施求法宝：‘我得无上正真之道最正觉时，当为诸天世间人民开度说法。’是为归命法。云何归命于僧？居家菩萨，若见须陀洹、斯陀含、阿那含、阿罗汉、辟支佛，若弟子、若凡人，皆当敬侍，瞻待如礼，卑顺逊言，不为狐疑，宗奉供养，承正行之众，每心念言：‘我得无上正真之道最正觉时，当为诸天人民一切成弟子众，当为说法有恭敬意不为轻慢。”是为归命于僧。
　　“复次，长者，居家菩萨，有四事法行归命佛。何等为四？一者、志习佛道，二者、以等心施意无偏邪，三者、不断大悲，四者、心不乐余乘。是为四居家菩萨为归命佛。
　　“复次，长者，居家菩萨，有四法行归命法。何等为四？一者、与正士法人相随相习，稽首敬从受其教敕；二者、一心听法；三者、如所闻法为人讲说；四者、以是所施功德，愿求无上正真之道。是为四居家菩萨为归命法。
　　“复次，长者，居家菩萨，有四法行归命僧。何等为四？一者、已过声闻、缘觉之乘，意乐一切智；二者、其有以饭食布施者，以法教喻；三者、以贤圣解脱导不退转众；四者、不以弟子之业功德解脱为解脱也。是为四居家菩萨为归命僧。
　　“复次，长者，居家菩萨，见如来心念求佛，为归命佛；闻说法心念法，为归命法；见如来贤圣之众意念佛道，为归命僧。
　　“复次，长者，居家菩萨，欲具足愿布施，为归命佛；用护法布施，为归命法；施已愿求一切智，为归命僧。
　　“复次，长者，居家菩萨，为上士行，不为下士行。何谓上士？如法于财不以非法，以正法不邪，不务于邪，奉行直业，不娆他人，布施说法，念于财物为非常想，多为善事，孝养父母，常好布施，以等禀与门室亲属，知识交友、人客下使教以上法。所为如法，弃捐诸担，及为一切却五阴担，常志精进，令诸担不起，令不学弟子、缘觉之乘，开导诲授无厌足人，于身所安为念非常想，欲宁一切，若有利无利、若誉若谤、若有名若无名、若苦若乐，已过世间之所有法，心无憍慢，不著贫富，不著财利名誉苦乐，如世法行行于正法，审住正谛护于道家，救助净行正住佛道，却诸瑕秽，常有等心具足所愿，亦令他人具足其愿，不舍所行令人亦尔。所作究竟无有犹豫，常有反复所建辄善，见贫穷者矜济以财，恐惧者为无畏救，愁忧者慰除所患，羸劣者喻使忍辱，豪强者令无憍慢，贡高者令不自大，奉敬尊长咨启旧德，亲近博智请问方术以悟其疑，常为直见心无谄伪，等哀一切行无适莫无有害心，不别种性无所希求，坚住一心好尚精进，与贤圣会思自修立。见非贤者为设大哀，住于慈悲，复慈于法等心。见无师法自放恣者，如所闻法为解开导闻已思义。于诸爱欲伎乐之乐为非常想，不惜身命念如朝露想，计财如幻泡想，眷属为仇怨想，妇子男女为无黠地狱想，一切所受为苦想，舍宅产业常为远离想，所求索为善本想，家室为种想，亲属知识为地狱傍想，昼夜无异为等想。身无要当行要，命无要当住要，财无要当令要。何谓身要？能劳来于人，恭敬承顺，是为身要。若令善本不减，使功德常增，是为命要。于诸法无所受，不著财能布施，是为财要。长者，居家菩萨，以是比像而立家地，是为上士居家行也，不失如是无所著等正觉之戒，则为至诚，所为如法不转不退于无上正真道。戒品第二
　　“复次，长者，居家菩萨当受五戒：一者、不乐杀生，手不得持刀仗瓦石有所击害，不娆他人等心于一切，常有慈心行。二者、不乐犯不与取，自于财物知足，不贪他人财，远离谀谄无黠之事，自知止足不著他有，草叶毛米不犯不与取。三者、不乐邪淫，自于妻室觉知止足，不犯外色不当念淫，计习淫劮致为甚苦；当护于自当作是观，自于妻起想便察恶露常惧欲尘，不当私心习著于欲，用是令人近地狱道；于身起想不为奇雅意不为安，当令立愿令我后不习淫欲，何况念欲与共合会？四者、不乐妄语，所言至诚，所说审谛，所行如语，不两舌、不增减，无失说当行觉意，如所闻见说护于法，宁失身命终不妄语。五者、不饮酒、不乐酒、不尝酒，当安谛性，无卒暴无愚不定，心意当强，当安详念，施诸所有调御无义者。若施与人酒，当作是念：‘是为布施度无极时也，随人所欲不断其侥。愿令我所作所施酒，受者令智慧，意志住施不乱。所以者何？菩萨为具足一切布施度无极。’”
　　佛言：“长者，居家菩萨如是施与人酒，于法无有罪也。居家菩萨持是所戒功德，愿为无上正真之道，当善护是五戒为上精进。若有斗变解令和合，不当刚强语，当吉祥所言具足而不两舌，所说如义不为非法，所语辄善不失慈心，所言如语而不可动，断诸勤苦无伤害意，以忍辱之力，乘僧那涅之铠，当为正见远离邪见，其所施与无所适莫。医品第三
　　“复次，长者，居家菩萨，所在郡国县邑居止，当以法护于郡国县邑，其无信者教令有信，无恭敬者教令恭敬，其无智者教令有智。其不孝父母不顾义理者，当教以法忠孝尊老，奉行精进志在修谨。其少智者教令博闻，贫穷者教以大施，无戒者教令持戒，恚怒者教令忍辱，懈怠者教令精进，放恣者令护一心，邪智者令住正智，病瘦者给与医药，无护者为作护，无所归者为受其归，无救者为作救乐，解导人一切如事为作法护。假令一人堕恶道者，居家菩萨，当为一反，若二若三至于百反，教住善法及复住异种种善德。居家菩萨，当为一切建立大哀，坚住于一切智，被僧那之大铠。当作念言：‘我当度脱难解弊恶难开悟人，然后乃取无上正真之道。我心如是，不为直信，无谀谄人，又无伪慢，戒法完具。有德之人被大僧那之铠，我用是闻法，不受行人故，被僧那之铠。愿令我常精进，使诸痴冥见我欢喜。’菩萨所止处，当审谛无令妄横。假令一人有横堕恶道者，彼菩萨于如来无所著等正觉有大过矣！用是故居家菩萨在家修道，常当被是僧那之铠，愿言：‘我当令所在郡国人民无有堕恶道者！’譬如郡国县邑有良医，假使一人横死，其医于诸人有咎；菩萨亦如是，所在郡国县邑，居止不念救护诸人，若令一人有堕恶道者，其菩萨于如来无所著等正觉，为有咎也。秽居品第四
　　“复次，长者，居家菩萨，当别知在家污秽之事。当作是念：‘何以故名为居家？断诸善根本，是名居家。不护尊品诸功德，是名居家。居诸不善尘垢，居诸不善之想，居诸不善之行，常与不调良无寂无法令无一心，刚强恶人共会，是名居家。从是当为弊魔所得便，是名居家。居淫怒痴，居诸尘劳勤苦之法世俗杂事，常不得令善本具足，是名居家。住止此中所不当为而轻作之，慢不恭敬父母尊长、众祐沙门、梵志道士，是名居家。乐于爱欲不怀忧苦，愁泣诸不可意名居家。怀来牢狱嗔诤无和，变讼骂詈，是名居家。不能积善坏诸德本，所不当作者而妄为之，诸佛正士弟子所不叹也，是名居家。用住此中令人堕恶道，用住此中令人归淫怒痴之恐惧，是名居家。不得护戒品，为舍定品，不得行慧品，不怀来解品，不起度知见品，是名居家。住此中者，著父母兄弟、妻子亲里、知识交友、眷属朋党，恩爱之忧不知厌足，如众流归海，是故名居家。从是污染贪餮，起思想无志，居家多有贪想，诸恶愁忧无有绝极。居家恩爱会如美食杂毒，居家从本苦怨像如知识，居家多妨废贤圣之正教，居家常有斗讼，用众事因缘故。居家多贪求豪慕贵常为善恶事，居家为无常，不可久为败坏法。居家为勤苦，常有所求贪诸所有。居家为常有恶心，现刀仗如怨家。居家为无我所受，故令展转。居家为不净洁，自现清白。居家如画彩色，为但现好疾就磨灭。居家如幻所化，无有我而好往来聚会。居家譬如须曼华，适起随坏多所求故。居家为如朝露，日出则堕但有死忧。居家为如父母，乐少忧多。居家为如罗网，常忧色声香味细滑法。居家如铁觜鸟，但忧不善之想。居家为如毒蛇，忧说诸事。居家如火烧身，用意乱故。居家常畏怨敌，谓五贼冤家恶子故。居家为少安隐，不得度脱用无等故。’如是，长者，居家菩萨当别知在家为秽。施品第五
　　“复次，长者，居家菩萨当布施、持戒、忍辱、精进，多为诸善。当作是念言：‘所施者为是我所，在家者为非我所。施与者为要，在家者为无要。施与者为后世安，在家者为后世苦。施与者为无畏备，在家者为忧守备。施与者无复护，在家者为警护。施与者为爱欲尽，在家者为爱欲增。施与者为无所受，在家者为有所受。施与者无复恐惧，在家者为有恐惧。施与者为成佛道，在家者为益魔官属。施与者为无尽，在家者为非常。施与者为守乐，在家者为守苦。施与者为断欲尘，在家者为增欲尘。施与者为大富，在家者为大贫。施与者为上士行，在家者为下士行。意无所念无所受，施与者诸佛所称誉，在家者为强项人所嗟叹。
　　“如是，长者，居家菩萨所施与如此为要行。若见乞者当起三念。何等为三？一者、以善知识想待，二者、令得佛道想，三者、令后世大富想。是为三。复有三念。何等为三？一者、除悭贪嫉妒想，二者、所有念布施想，三者、不舍一切智想。是为三。复有三念。何等为三？一者、所作安详为如来想，二者、降伏魔想，三者、不望报想。是为三。复有三念：一者、见贫乞穷匮者，为开道化授想；二者、行四恩不舍恩想；三者、终始无有边幅受生死想。是为三。复有三念：一者、离淫劮想，二者、离嗔恚想，三者、无愚痴想。是为三念。所以者何？长者，居家菩萨见乞丐者，淫怒痴即为薄。云何为薄？慈心布施无所爱惜，淫即为薄；若于乞人无恚恨意，嗔怒即为薄；若布施愿为一切智，愚痴即为薄。复次，长者，居家菩萨见乞丐者，六度无极即为具足。云何具足？若布施与人，不念受者有所取，是为布施度无极；心不忧佛道，是为持戒度无极；见乞丐者，不恚怒无害意，是为忍辱度无极；心不念若施人食然自饥乏，强割情与不违施心，是为精进度无极；若施乞者，每无厌足欢喜不悔心意喜悦，是为一心度无极；施于一切法无所著亦不想报，是为智慧度无极。
　　“复次，长者，居家菩萨当远离世八法，不慕世之财利及妻子、舍宅、奴婢、珍宝诸利，意无所著亦无欢喜亦无愁忧，一切所有无所贪慕，当行法念当作是观：‘父母妻子、舍宅、奴婢下使从是欲者，令我起苦乐因缘想，此非我类不为用，愿常精进。用是等故，令益诸恶事，今现在世共会快乐之等，后世则为苦党。我当疾求其辈类，谓布施、持戒、智慧、精进，无有放逸，怀来佛道，具足善本，此为是我之等类也。我所求索，但求是愿耳！宁失身命，不为妻子男女犯众恶也。’长者，居家菩萨在家修道，见妇当有三念。何等为三？一者、非常想，二者、无所有想，三者、无所受想。是为三。复有三念。何等为三？一者、今诸欢乐之友，非后世友；二者、常精进奉行出入守意，是为等友；三者、此为安隐等不为苦辈。是为三。复有三念。何等为三？一者、不净洁想，二者、瑕秽想，三者、臭恶想。是为三。复有三。何等为三？一者、罗刹想，二者、反足却行安鬼神想，三者、但有色想。是为三。复有三。何等为三？一者、难饱足想，二者、堕落想，三者、无反复无止足想。是为三。复有三。何等为三？一者、恶知识想，二者、贪著想，三者、妨废梵行清净想。是为三。复有三。何等为三？一者、堕人于地狱想，二者、堕人畜生想，三者、令生饿鬼想。是为三。复有三。何等为三？一者、恐惧想，二者、有有想，三者、受取想。是为三。复有三。何等为三？一者、无我想，二者、无受想，三者、远离乱想。是为三。
　　“复次，长者，居家菩萨所念当作是想，观其妻妇不当贪爱，于子若有重爱之心不重余人，当以三事自呵谏其意。何等为三？一者、佛道为等意无偏邪意，二者、佛道等行无偏邪行，三者、佛道以一法行无若干行。当以是三事自谏意。若见于子计如仇怨，不为善知识。所以者何？用是故令我离于佛种善知识。益当以好心念于如来，持诸所有爱子事，用起慈哀于一切人，以自爱身之德，用哀爱一切。当作是念言：‘一切是我子，我亦为一切作子。于是无有家室亲里往来周旋，所生处反更为怨家。愿令我所行所作，无有善知识亦无恶知识。所以者何？若有善知识，增益爱欲之想。若有恶知识，一切无复爱欲。我常欲自调其心令无所著，常行一切法入一切行。作邪行者堕邪事，为正行者得正事，以是故愿我莫有邪行，于一切作等心行。我所学愿，愿入一切智。’如是，长者，居家菩萨不著诸所有，亦无所受，亦无所贪，亦不染爱欲亦不起，亦不令无所起。居家菩萨若见乞丐者来，所施乞者当云何？心当作是念言：‘我持是物布施，会当得律行，除淫劮生死忧。入正我所持物布施，死时为善死。我用诸所布施故，临寿终时欢喜无悔恨心。’若复心念，不能作惠施，见乞者当起四念。何等四？一者、意为羸劣，其功德少；二者、是我之罪，于是大乘心不得自在兴立布施；三者、适发意行所见用任我故，当忍辱施与于人；四者、愿令我所作具足是愿，及一切人当晓喻乞者。
　　“长者，居家菩萨，若离世尊教，无有佛起，亦无有说法者，亦不见贤圣僧，便当遍念十方一切佛。是诸佛本行菩萨道时，皆行精进，然后得佛，具足一切佛法。念是一切佛已，当劝助如是，昼夜各三，净其身口意已，行等慈念诸善本远诸所有。当有惭愧，以诸功德本自庄饰。其心清净令人欢喜，信意乐于佛道无有乱，所作安谛恭敬断诸贡高憍慢。当讽诵三品法经，弃一切诸恶行，悔过以八十事，一心劝助诸福，具足相好。当转诸佛法轮，劝助诸佛转法轮，以无量行自受其国，寿不可计。
　　“长者，居家菩萨当行八关斋，持是斋戒功德，梵行清净沙门，行菩萨善本，与诸戒具道沙门梵志相随，恭敬奉事，不得见恶索其长短。若见犯戒比丘，当敬事袈裟，此为是世尊如来无所著等正觉袈裟，戒三昧智慧解脱见慧当为袈裟。作礼其袈裟已，离一切淫尘，是为诸贤圣神通之法。念是以后，益恭敬此比丘，当于是比丘起大哀：‘是恶行犯是戒，行非善戒。是佛法寂定调柔，有智入如来法门作沙门；不寂定无调柔，非贤者行为常勤苦。如来言：无戒不学者不当轻易！所以者何？非是其人过也，是淫尘之咎。用爱欲见不善本态，佛法有哀护。若能觉了是淫尘念空，便可得第一道意，可得作平等忍。所以者何？智慧能坏爱欲。世尊言：人不可轻妄，平相不可限。所以者何？欲平相人，则为平相如来。如来所知，非我所究。’如是于彼不当作恶心取其长短也。礼塔品第六
　　“复次，长者，居家菩萨入佛寺精舍，当住门外至心作礼，然后当入精舍。当作是念言：‘是为空寺，无境界无有想有愿，为慈悲喜护居寺，为得平等所居。’自念言：‘我何时当得如是居寺，出尘垢之居在是居？’得十五日会说戒当新，当念起沙门意：‘无有菩萨在居家得最正觉者，皆出家入山，闲居岩处得佛道。所以者何？居家为垢居，出家者智者所称誉，及恒边沙等诸佛。我当一日为祠祀，布施一切所有，起意出家学道尔已，乃令我意欢喜耳！所以者何？无信人无反复人，盗贼屠魁罗邪吏民亦布施，薄不足言。我以戒智慧为上，慈心见恭敬，不惜身命。用一切故，我亦当奉行如来戒，令究竟得无上正真道最正觉，为一切作佛事作如来，未般泥洹者令般泥洹。’便当入精舍观诸比丘僧行，何所比丘为多智者？谁为解法者？谁为持律者？谁为住法者？谁为持菩萨品者？谁为闲居行者？谁为分卫者？谁为服五衲衣者？谁为知止足者？谁为独行者？谁为坐禅者？谁为大乘者？谁为精进者？谁为典寺者？观一切比丘僧行已，皆当以等给足施与，不当有异心行，何况近聚落行者！近聚落者，亦当问讯，当往至于聚落。若有比丘无衣钵者，若病瘦无医药者，当给足当等心与，莫使有怨望意。所以者何？于世间皆有求安隐事，益当护凡夫之意，甚于阿罗汉！所以者何？凡夫事有怨望，阿罗汉无怨望故也。与多智比丘共相随，闻其所说当受学之。与解经者相随，闻其所解当受学之。与持律家相随者，解知罪垢当受学之。与持菩萨品家相随者，当受学六度无极善权方便行。与闲居行相随者，当受学知一心之行。若比丘有短乏者，当给与衣服钵器、床卧具、病瘦医药，于佛道中当遍等心用济。所以者何？便可以布施所惠故，劝助令起大道意，为沙门行善当如是。若沙门斗诤即当和解，若以法诤便当不惜身命为作法护。若比丘病困便当以身肉施与令差，其心不恨，一切德本以佛心为本。”
　　佛语长者：“居家菩萨，以是比，以是行，以是瑞，应当在家修道。”
　　尔时，郁迦长者及诸迦罗越，皆同时举声言：“甚难及天中天！如来善说居家之秽为诸魔行，出家之德名誉阐闻。唯世尊，我等亦眼见居家多有瑕垢，出家功德其行难量。我等愿从世尊受法，欲除须发，得为比丘，敬受大戒。”
　　佛告诸长者：“出家甚难，常当专一守护禁法令无点缺。”
　　此诸长者白佛言：“世尊，出家有何为难？愿如来加哀听我等下须发受其戒敕，我等能受奉慎教令。”佛即听受令下须发。
　　于是佛告弥勒菩萨诸行清净菩萨：“持诸长者用付汝等下其须发，是长者等则为上士。”弥勒菩萨，应时为千二百长者剃除去须发；诸行清净菩萨，为千二百长者除去须发。
　　佛说是居家菩萨戒德寂法品时，千二百人具足发无上正真道意，二千五百菩萨得音响忍，四千天及人得柔顺法忍。止足品第七
　　是时，郁迦长者白佛言：“如来无所著等正觉，以说居家地之善恶，于大乘所当行布施、持戒、忍辱、精进、一心、智慧。愿世尊，复说出家下须发菩萨之行，持戒、精进、智慧、止足之德。天中天，出家菩萨，云何下须发奉行法律？何谓为出家？其心无有异，其行不移易，亦不求迎逆礼叉手。”
　　佛言：“善哉！善哉！长者，乃问如来出家菩萨下须发具足之行。”
　　佛言：“长者，谛听！善思念之。”
　　“唯然，世尊。”郁迦长者受教而听。
　　佛言：“出家菩萨当作是念：‘我何以故出家下须发？’当更念言：‘我用欲具足佛法故出家下须发。’常念精进于智慧无所著，如火在头忧救燃炽。出家已便当行入住于贤圣，如是知止足，知止足为名闻；于是分卫知止足，分卫知止足为名闻；于是于床卧知止足，于床卧知止足为名闻；于是于病瘦医药衣服知止足，于病瘦医药衣服知止足为名闻。长者，是谓贤圣之行，立是中致诸佛法，所谓为贤圣行也。”
　　佛告长者：“出家菩萨有十事，行著身衣被为知止足。何等为十？一者、身著衣被常惭愧；二者、身著袈裟护诸爱欲，无所著故；三者、为沙门之服，令无所见，令无所念；四者、具袈裟之福为祐诸天世人；五者、所以著袈裟，心不以好乐欲，不习欲故；六者、以善权意灭诸淫尘；七者、知止足为善本，故受是衣；八者、弃捐诸恶为善因缘；九者、于贤圣道不转，于一心精进；十者、愿令我一心著袈裟究竟。长者，是为十事，出家菩萨著袈裟为止足之行。
　　“复有十事，当尽形寿行分卫。何等为十事？一者、自有智德不待须人；二者、若有人与我分卫，先当立于三乘，然后受其分卫；三者、若人不与我分卫，吾于彼当起大哀；四者、若人布施与于我，当精进食，当有所成；五者、不失如来教；六者、发意顷使一心知止足；七者、习行令无憍慢；八者、从是功德致得无见顶上者；九者、人见我亦当效我所学；十者、一切男女小大布施与我，我当等心于一切专志致得一切智。长者，是为十事行，出家菩萨不舍分卫。若有知识，当令欢喜无有悔恨，所至到处适无所慕，何况著吾我？亦无谀谄，在所饮处，于身有所益，亦能人所愿具足。”
　　佛言：“长者，我听使分卫，菩萨在草褥树下，若在冢间护戒有十事念。何等为十？一者、已断诸我所有行，二者、无我无所受，三者、在闲居开户置床坐，四者、远离爱欲诸著，五者、少求无所著念诸德本，六者、不惜身命但乐空闲，七者、弃远诸会，八者、所作罪皆消灭，九者、一心三昧无瑕秽，十者、念空出入守意。长者，是为十事，出家菩萨在树下草褥坐，假使诣法会若师和尚及问讯病者，到精舍适自身行，身心当俱往。若行受学讽诵经者，当解诸慧，于精舍房处，于闲居思惟。所以者何？在闲居者，当精进求法，一切所有非我想，一切法为他人想。”
　　佛言：“出家菩萨习行医药有十事。何等为十？一者、我当得如来世尊之智，二者、不从他人取足，三者、不复习瑕秽不净想，四者、我当住清净，五者、不复念诸欲味弃诸著，六者、我当于凡夫有差特，七者、诸善味当自然现我前，八者、以医药断诸尘劳，九者、断自诸见著，十者、疾断诸病瘦得安隐。长者，是为十事行，出家菩萨尽形寿当习医药。闲居品第八
　　“复次，长者，出家菩萨在闲居行，当作是念言：‘我何故来在闲居？’当复更念言：‘不但在闲居为沙门也。所以者何？彼闲居大有不调定不成就，无法则无义理者，谓獐鹿、飞鸟之众、蛊狐猕猴、野人、摩睺勒、射猎贼，此不名为沙门。我所用来在闲居当具足此愿，谓沙门之义。’长者，何等为出家菩萨沙门义乎？谓意不乱，得诸总持、诸解、诸慧，具足所闻，于是得高明，习于大慈不舍大哀，得五神通，六度无极，其心自在不舍一切智。所说辄以善权之智，以法施一切，开道人民，不违四恩之行，念于六念，闻已即习，精进一心，奉法正解，一心得道慧不离寂定之处，护于正法及因缘罪福。以直见断一切念无念，以直念而愿说法，常行直言断诸罪，具足福行，以直治断诸所有著止，以直业至于佛道，行直方便，于诸法无意著止，以直意得一切智，行直定于空无恐怖，行无想于我无愿无所起为，至诚拥护于经义，不离法义亦无有人。长者，是为菩萨出家沙门义也。彼出家菩萨不习众事，当作是念言：‘我当为一切人习德本，不独一人习善本。”
　　佛言：“长者，出家菩萨当习四事，如来所知。何等为四？一者、习法会，二者、习为他人说，三者、习供养奉事如来，四者、习不断佛乘意。是为四习，常解脱诸多习。若在闲居，当作念言：‘我何以故来在闲居？’当复更念言：‘我用恐惧故来至于此。何等恐惧？畏聚会习淫怒痴，畏贡高怒慢害意于人，畏于贪嫉，畏于色声香味细滑之念，畏于身魔、欲魔、罪魔、天魔，畏于非常为常想，畏于苦为乐想，畏无实为实想，畏无我有我想，畏有吾我，畏于狐疑不正思想犹豫淫劮，畏恶知识，畏于爱欲无黠，畏心意识不调良，畏诸盖覆蔽诸求，畏自见身，畏财利诸色，畏求处见，畏念无念他念，畏不见言见、不闻言闻、无意无识所言，畏沙门垢，畏种种行，畏于欲界、色界、无色界，畏于地狱、畜生、饿鬼，畏所生八难，畏所生五道，畏于卒念诸不善法，我所以来至此，不可以在家。于诸会愦闹中，一心为念空，以是恐惧解脱。怖畏诸过去，菩萨皆因恐畏解脱，蒙闲居力，得脱于恐惧，得佛道无畏。当来现在十方诸菩萨，皆以恐惧脱于怖畏，蒙闲居力，得佛道无畏。我以恐惧越一切畏住闲居，一切诸恐用受我故，住于吾著于我，污染于身爱，著我起于我，有我想有吾见，谓有身念于我，用护我身来至闲居，欲断我受用，护吾无因缘，当令我在闲居，得等义无畏。在闲居者无我想，在闲居者无他人想，在闲居者无得想，在闲居者无自见身迹也，在闲居者无有求住想，在闲居者无有泥洹想，何况当有淫尘想？所以名为闲居，于一切法无所住，哀护居三界者，一切畏想，无有习居想，于色声香味细滑无所居想，一切三昧无有诤乱居，调定其意寂定居，弃诸重担所居无惧，超越诸界已度使水，于诸有无所居，于贤圣行无念居，一心知止足居，在草褥居，深入慧居，精进一心居，戒居，断诸缚著牢狱为解脱居，空无想无愿居，得三脱门调柔无所去居，意观十二因缘所作已办居，入于寂定。
　　“譬如，长者，山泽有树草木，野牛、象马不恐不怖；如是，长者，出家菩萨在闲居行视其身，如草木无毛发之想，见身如是，当精进行，不当起我想，便无恐惧。观其身空，是身无我、无人、无寿、无命，从心有恐，诸众庶人用爱欲故当有畏惧。我以离念当为善想，譬如山泽中草木，野牛不恐不怖。见一切法，皆他人许，在空闲居当如是。所以者何？在闲居者断诸想离淫嫉诸染污，在闲居者为如他无我无所受，出家菩萨在闲居行当作是学。在闲居者当柔软守护戒品，在闲居者和顺定品，在闲居者怀来智慧品，在闲居者怀来解脱品，在闲居者住于度知见品，在闲居者爱护佛法品，在闲居者断十二使，在闲居者念正愿，在闲居者于诸法品为等，在闲居者不作疆界，在闲居者已脱诸入，在闲居者心不畏佛道，在闲居者于空无所观取，在闲居者于法无所怀，在闲居者本有善德名闻，在闲居者佛所称誉，诸贤圣亦习闲居，在闲居者脱于爱欲，为有差特，入于一切智。
　　“复次，长者，在闲居菩萨，以少少事故，具足六度无极。所以者何？在闲居行不惜身命，是为布施度无极。知止足寂定住起于三专，是为戒度无极。无害心慈遍于一切，忍于一切智，不堕余道，是为忍辱度无极。念言终不舍此空闲，得忍已乃舍，是为精进度无极。得于禅不著我，起诸德本，是为一心度无极。如心所念身行如是，于道亦然无所念，是为智慧度无极。
　　“长者，在闲居菩萨有四事法。何等为四？一者、菩萨于是得多智；二者、巧能分别决诸法律；三者、了诸德本；四者、以是博智知，一心精进住于空闲。是为四。复次，长者，菩萨若多淫尘，不习于尘，尔乃住闲居，不著于尘不受于欲，如所闻法则能奉行。复次，长者，菩萨得五神通，为诸天、龙、鬼、神、揵沓和说法，在闲居当如是。
　　“复次，长者，菩萨当学佛法智，然后乃在空闲，用是故，得具足一切诸善本；然后持是德本，入诸郡国县邑，以义度人民。菩萨若欲讽诵经道故来下，审恭敬奉事师和尚，长幼中年稽首为礼不当懈怠，于事当精进，不当不恭敬奉事。当作是念言：‘如来无所著等正觉，为诸天、龙、鬼、神、揵沓和所奉事，阿须伦、迦留罗、真陀罗、摩睺勒所奉事，为诸释、梵、四王、人非人所恭敬，于世为最尊，令一切安隐。佛不自为身求供养，人自来供养，何况我等未有所知，方欲学耳，反欲从他人求供养！我当奉事一切人。所以者何？比丘贪求供养减其法德。所以者何？为他人以法施，心当念言，以供养故来奉事我，不以法故，以自有信心来供养想施，其福不大。往至师和尚所，身意当俱行，身意当解了住。若念我师和尚行至他处，心不乐悔，于讽诵学经智者，当为师和尚不惜身命；当乐法故，便当随师和尚行；用法故利，当舍一切财利之色于师和尚。欢喜闻一四句偈，若讽诵若布施行事，持戒、忍辱、精进、一心事，若智慧事，若慈悲喜护事，一心起习佛道事，闻四句偈若讽诵，当供养师和尚，在所从受字句义所受讽诵。当以直心无有谀谄，用一切万物供养，尚未报师恩，何况以法供养？’长者，若意闻所传说，若善音、佛法音、寂灭音、如教音、闻说如来音，当供事师一劫，尚未具足报师恩！”
　　佛言：“长者，以是故说法之福无有量，其智慧不可限，住于尊法亦无数。其有菩萨欲供养无量法，当供养出家菩萨。何等为出家之学？如其所闻法便行，当审谛清净其戒品。”
　　佛言：“长者，出家菩萨有四事法戒品清净。何等为四？一者、住于贤圣之教，二者、分卫以德乐知止足，三者、出家菩萨不乐于家，四者、不习戒亦无谄伪在闲居。是为四。复有四。何等为四？一者、身所行至诚，身亦无所得；二者、口所言至诚，口亦无所得；三者、意所念柔软，意亦无所得；四者、远离诸所见，住于一切智。是为四事。复有四。何等为四？一者、弃我事，二者、远吾事，三者、断自在，四者、舍因缘法。是为四。复有四。何等为四？一者、我身与法一也，二者、诸种与法种等，三者、诸入为与空聚等，四者、得智慧行适无所居。是为四。复有四。何等为四？一者、身所知身自作；二者、不为人所动；三者、不入人罪法，灭于诸念；四者、奉一切法，审谛无有异。是为四。复有四。何等为四？一者、以脱于空，二者、无想无恐惧，三者、为一切大哀，四者、得无我忍。是为四。彼若闻清净三昧，当作是念言：‘何等为清净三昧？奉一切法，意舍欲及我所，其心为一，其心无所流，心无所轻戏以缚缚意，心无所著，心不可见，心于内现意之境界无有习会。意于我法为何等念？等于法界，无有生无有行，内外无所著正受，是谓为三昧，是谓住法三昧。’彼若闻审谛智慧清净，便当作是念言：‘何等为智慧？谓解于法句分别智慧为慧，入于解黠为慧，知他人心之所念解法为慧。’于法正受，彼于智无智，于相无身为空，相无有持亦无有舍，相无有处无央数相所念为空。”
　　佛言：“长者，观法当如是，是为出家菩萨行。”
　　佛说是经时，八千人发大道意。此诸长者出家下须发者，皆得不起法忍。三万二千天及人远尘离垢，于诸法中得法眼净。二百比丘得无起余漏尽意解。
　　郁迦长者欢喜踊跃，以殊异衣其价百千，用上如来说是言：“我持是善本功德，施于一切菩萨，令是功德归流诸居家菩萨，皆令具足此法如如来。令出家菩萨得戒智慧具足此法，愿令出家菩萨得戒智慧犹如如来。唯然世尊，云何居家菩萨，在所居住，学具足出家戒法？”
　　佛告长者：“居家菩萨，布施一切无所爱惜，其心常志大乘不望其报。复次，长者，居家菩萨，当净修梵行，心不念习淫欲，何况受？复次，长者，居家菩萨，解空事入四禅，以善权行救无恃者令志寂灭。复次，长者，居家菩萨，当大精进、解智慧、度无极，于一切作大慈，受一切法当拥护，以法教化人，是为四事行居家菩萨在家立出家戒法。”
　　尔时，郁迦长者白佛言：“世尊，我独立居家地，当住于如来教戒。我当为如来广达佛道，亦当学是出家之法，当复奉行是法禁。”
　　时佛便笑，诸佛世尊之法，笑时有无数色、种种色、不可思议色，从口中照无量佛国，上至梵天还绕佛身，于顶上[火+霍]然不现。
　　贤者阿难，从坐起白佛言：“佛不妄笑，愿闻其意。”
　　佛告阿难：“汝见郁迦长者用法故，供养于如来复作师子吼不？”
　　阿难：“唯然，世尊，我今已见。”
　　佛言：“阿难，是郁迦长者，住于居家地，于是贤劫诸有如来，皆当供养受其法教，居在家居，具足出家戒法，是时为诸如来普宣佛道。”
　　于是阿难问郁迦长者：“用是居家为乐，居家为垢，居家不如出家受圣贤教法？”
　　郁迦答曰：“阿难，且止！勿作是语云！诸贤圣亦无垢染，有大哀解脱，不念自安。诸菩萨忍诸苦，不舍一切人。”
　　佛言：“阿难，是郁迦长者，虽住居家地常有等心，于是贤劫所度人民甚多，胜余出家菩萨百千人教授。所以者何？阿难，虽有出家菩萨百千人，其德之智不及郁迦长者。”
　　阿难白佛言：“是名为何等经？云何持名？”
　　佛言：“阿难，是经一名《郁迦长者所问》，汝当受持，二名《居家出家品》，三名《持一心宴坐其德名闻》。”
　　佛言：“阿难，若有菩萨闻是经，为具足诸法，胜于百劫修梵清净懈废之行。是故，阿难，欲作大精进者，及欲教他人精进者，自欲住于一切法德者，及欲立一切于法德者，当闻是经，当受持讽诵。所以者何？欲具足一切法，当视是经法与如来等。阿难，其有菩萨远离是经者，则为远离一切诸佛，不得复见一切诸佛。所以者何？其有说是经者，则为面见一切诸佛。阿难，政使是三千大千世界满其中火，菩萨便当入过其中，求闻是法受持讽诵，当以诸宝满三千大千世界用供养师，受是经法持讽诵读。阿难，若有菩萨，供养过去、当来、今现在诸佛世尊，尽其形寿，供养尔所佛已，不受是经法不能讽诵，亦不于中作诸功德，为不供养去来今佛。阿难，若复有人闻是经典，受持讽诵广为人说，于中作诸功德，为已供养去来今佛。所以者何？诸如来无所著等正觉，以法为上，为从法生。”
　　佛说如是，贤者阿难及郁迦长者，诸天、阿须伦、世间人民，闻经欢喜，皆前为佛作礼而去。

 
