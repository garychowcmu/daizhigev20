幻士仁贤经一卷


大乘宝积部
幻士仁贤经一卷
西晋三藏法师竺法护译


佛说幻士仁贤经
　　闻如是：一时，佛在王舍城灵鸟山，与大比丘众千二百五十，菩萨五千俱。皆神通菩萨，一切大圣悉得总持辩才无碍，其名曰：师子菩萨、师子意菩萨、诚乐菩萨、道御菩萨、大御菩萨、光首菩萨、光净菩萨、寂意菩萨、人明菩萨、开化人菩萨、常应菩萨、慈氏菩萨、文殊师利六十贤者。一切五千菩萨，皆此上首者也。梵王、帝释、四王诸天、龙王、神无央数。于时国王、大臣、长者、居士、群臣僚属，供奉世尊衣被、饮食、医药、床卧之具。世尊名称普闻远至，是为如来至真、等正觉、明行成、为善逝、世间解、无上士、道法御、天人师、佛世尊，诸神通慧普见所睹无余，如来十力、四无所畏、十八法不共，不舍大慈，不废大哀。慧眼佛眼具足变化无极，神足变化，说本变化，教授变化得无极。发意之顷，能使三千大千世界州城河海，须弥众山龙神天宫，铁围山川、沟坑树木、国邑墟聚，在一毛孔，从劫复过一劫。
　　是时，王舍大城中，有一幻士名曰颰陀，明经解术晓了幻伎，所作巧黠多所喜悦，所兴如意名闻于远。其摩竭国诸余幻者皆所不及，所至到处最上第一。除诸见谛清净士女得法忍者，一切人民莫不倾侧，如所言者无不迷惑，随未曾有法，而以此幻邪行之术，得众利养。幻士仁贤，闻佛世尊名称普徽如来至真等正觉，闻已自念：“我身转化摩竭人民及诸州城，莫不受教。唯未化沙门瞿昙，亦未曾试及诸弟子，我宁可试知可惑不？假能惑者，摩竭人民皆共同心来供事我。”
　　于是仁贤，缘本功德承佛威神，出王舍城至灵鸟山。见佛世尊光踰日月百千亿倍，明净无垢光炎远照，髻相之耀灼若摩尼，晔如莲华清净，超梵八部音说法广度。见佛色身具足严妙，意甚踊跃心自念言：“我欲试佛诸通之慧审普见不？”便行趣佛，稽首作礼，用试佛故：“缘此请佛，设知我意当不受请，若不知者必受无疑。”佛知其意，愍伤仁贤及王舍城一切人民，欲度之故默然受请并比丘众。
　　时仁贤念：“沙门瞿昙，无诸通慧亦不普见，以不见故今当晓试。”是时，仁贤稽首作礼，绕佛三匝而退。
　　贤者大目揵连白佛言：“幻士仁贤内怀诳诈，请佛及僧，云何受之？”
　　佛告目连：“汝且安默，如来深究一切群民长夜迷惑，因化立之以平等行。天上世间无能施秽欺惑佛者，如来以断淫怒痴乱，无余瑕垢灭诸缚著，离八十垢得不起法忍，以故三界无能惑者，一小幻士何所能谐？如来解畅一切法幻，自致最正觉，使诸人界及其本原，皆使巧妙幻过。仁贤终不能与佛幻术等，百倍、千倍、无数亿倍，不可假托以为比喻。”
　　佛告目连：“于意云何？幻士仁贤，宁能庄严化三千大千世界令净好不？”
　　对曰：“唯然，此幻不能。”
　　佛言：“如来发意之顷，能使三千大千世界严净入一毛孔，佛之幻术终不惑。正使十方佛国，有风名随岚及断截风，飘坏三千大千世界，还复如故。有风名追逐风、住止风，旋转世间。有风名曰波栗屠那，回行三十二天。有风名曰摧破，崩坏须弥。有风名曰拘那，起大火上至三十二天。有风名曰常来，起劫烧天地。有风名曰炽火，使三千大千世界一时俱燃。有风名曰浇洒，起大雨。有风名曰枯竭，除尽水灾之变。”
　　佛告目连：“今我粗说是诸风名，从劫过劫无有竟时。云何，目连，宁有人能止虚空，坐诸风之中作四器行，使此诸风入一芥子，其于芥子无所挂碍亦无毁害，令诸天人安隐娱乐而不惊怖？如来幻法而复过是无有极也，非弟子、缘一觉地之所能及。”
　　于时，目连在众会前，稽首作礼白佛言：“唯然，世尊，我等为得善利。所以者何？世尊威神巍巍如是大尊无极，其人民闻佛如来此变化者，欢喜踊跃逮得善利，便发无上正真道意，一时欣然功德无量。”
　　于是幻士仁贤，入王舍城还归到家。即其日夜，于城内秽恶流聚最不净处，化于其中作大讲堂，悬缯华盖而起幢幡，现地平正树木茂盛，瓶罃珍器香炉镫锭，散众华香，于讲堂傍植八千宝树，枝叶华实众色馚馥，一一树下为诸比丘敷师子座。于讲堂中央，特为如来设师子座，众宝为足校饰无量，高四丈九尺。于座四面化四宝树，作百味之馔若干种食。其为供者合五百人，端正皎洁宝璎珞身。
　　幻士仁贤化作是已，时四天王，往诣幻士所化作讲堂，谓仁贤言：“甚善！仁者，乃请如来，于此讲堂而供养佛。宁可听我次助所乏，欲造宫室以奉如来？”于是仁贤，益用踊跃得未曾有，报听天王：“宜知是时。”四天王即化作立宫室极妙姝好，仁贤所建厌蔽不现。
　　时，天帝释与三万二千夫人，俱到幻士讲堂，谓仁贤言：“善哉快乎！真得善利！乃请如来于化饰讲堂以供养佛。宁可听吾给助所乏，欲造宫殿以奉如来？”于是仁贤，倍复踊跃得未曾有，私自疑怪，报听帝释：“宜知是时。”天帝即化作大殿馆，踰于忉利最胜之宫，化植宝树，超乎已质拘者之树姝好，厌蔽仁贤、四王所立，讲堂宫室所校诸树。
　　仁贤则自念言：“世尊非凡，乃有如是神妙尊天及诸天子，兴大供养奉事如来。今我宁可没灭我之所建，大为迷谬，岂忍以此举向上尊乎？”于是仁贤，欲没所幻而不能灭，遍作诸术亦不可灭，幻食供助讲堂严饰师子之座，永为真实而不可变。
　　仁贤惊怪心自念言：“往昔所言，幻现则现，欲没即没，今为如来变作化供而不能改。”
　　于是天帝知仁贤所念，便告言：“如卿为佛化作严净供具，不能变复使如本，故其见如来发欢喜心，常得安隐至泥洹道。”
　　尔时，仁贤踊悦怡怿，晨旦白佛：“饭时已到，愿可自屈。”
　　于是世尊，著衣持钵，与诸菩萨及比丘僧眷属围绕，往诣仁贤庄校讲堂。佛时变化，使仁贤知坐所为立师子之座，四天王亦见如来坐所造宫师子之座，帝释自念：“如来坐我所化庄严之座。”
　　时王舍城诸不信法众邪异道，弃自贡高及嗔怒心，一切共诣庄严讲堂，今日共观瞿昙所现感应。其边道法清净士女，悉共喜踊往诣讲堂：“今日我等当见如来至真等正觉，听师子吼睹其变化。”
　　于是仁贤，蠲除自大稽首佛足，白世尊言：“唯愿如来，原我罪过本愚所作，欲乱如来，化作此食助供侍使，师子诸座亦皆化作。心中念悔欲得灭没所可化现，佛为圣尊矜恕为意，诸所施造令不复变。”
　　于是佛告仁贤：“一切人民及其所有皆如幻化，诸坐比丘亦如幻化，如我之身亦是慧幻，此三千大千世界则复为化，因缘罪福一切诸法亦如幻化，皆由因缘各在合会，便持所化饭食之具分布施设。”
　　于是幻士仁贤，梵王、帝释、四天王，诸助供者，擎化食供养世尊及比丘众。
　　于是贤者大迦叶说偈言：
　　“如今所设座，及其处上者，
　　定意为平等，善哉施无上！”
　　舍利弗颂曰：
　　“如今供具心，及其受者意，
　　如是常等觉，是疾毕信施。”
　　须菩提颂曰：
　　“是施无所施，受者无所受，
　　其有应是行，是为毕信施。”
　　阿难颂曰：
　　“是施为尊乘，食者无有心，
　　其身意无著，是为世众祐。”
　　于是光英菩萨曰：
　　“譬如彼幻士，仁贤现此化，
　　一切世亦然，愚者不及解。”
　　光造菩萨曰：
　　“譬如坐树下，悉以幻化作，
　　所有幻亦空，适等无差异。”
　　师子菩萨曰：
　　“不闻师子吼，小兽树间鸣，
　　师子适震吼，驰走窜十方。
　　仁贤卿有恨，以幻惑人民，
　　如来所现幻，众魔不能当。”
　　师子意菩萨曰：
　　“是饭食化作，供助者亦幻，
　　食饭者皆化，善哉祠无上。”
　　慈氏菩萨曰：
　　“油醍醐浇火，其明益炽盛，
　　仁贤幻如是，佛幻为普现。”
　　软首童子曰：
　　“譬如本此处，一切皆化造，
　　仁贤所兴幻，欺诳惑众人。
　　一切法如是，本为悉平等，
　　不觉了当来，愚痴行生死。”
　　于是世尊，欲劝化幻士仁贤，则于讲堂之东化造殿舍，长者处其中，谓仁贤曰：“今何所作？”
　　答曰：“我供养沙门瞿昙及比丘僧。”
　　长者答：“幻士，勿说是言！今者世尊，在王阿阇世宫而食，及比丘众。”时仁贤承佛威神，见佛及僧在王宫食。
　　时，佛复化作长者来入讲堂，问仁贤曰：“今何所作？”答曰：“今供佛及僧。”长者答曰：“勿说是言！今佛及僧游于异道分卫。”时仁贤承佛威神，见佛之众于异道分卫。
　　复有长者到仁贤所曰：“今何所作？”答曰：“供佛及众。”长者答曰：“勿说是言！今世尊在耆域医王后园，为四部众讲说经道。”仁贤承佛威神，见佛在耆域后园，为四部众讲法。
　　时，天帝释谓仁贤曰：“今何所作？”答曰：“我供佛及众。”帝释答曰：“勿说是言！今者如来，在忉利天昼夜树下为诸天人讲法。”仁贤承佛威神，见佛在忉利天为天人说法。幻士仁贤见诸树上，枝叶花实皆有宝座，如来相好具足僧众围绕，在诸化师子座上。四天王、帝释、梵王，而化师子座皆见坐如来，并王舍城诸街里巷馆宇，皆见如来。遍诸佛世尊前，皆见仁贤悔过自韪。
　　时仁贤目之所睹，不复见余但见如来，幻士喜踊即生善心，用欢喜故得佛意三昧，从定意起叉手于佛前，以颂问佛曰：
　　“今我睹见，如来神足，发意之顷，
化若干佛。
　　其数百千，复过是限，若江河沙，诸佛如是。
　　我本自谓，广学幻术，于阎浮利，无与等者。
　　今日观见，佛之神足，计校譬喻，不可为比。
　　今我目睹，不复见余，普见诸佛，相好庄严。
　　是故今我，欲问法王，何许是佛？唯愿尊说。
　　奉事何佛，为第一供？施何所佛，功德最大？
　　何所清净，受施众祐？愿为说是，平等普见。
　　我今首过，一切所犯，身所试佛，世雄导师。
　　其于尊人，不行恭敬，是为自弃，不得所愿。
　　诸天已闻，及与帝释，于是众会，一切普达。
　　我今为发，菩萨之心，用一切故，今悉度脱。
　　今我为请，一切众生，皆使饱满，甘露安隐。
　　令睡瞑者，疾得觉悟，逮得奇特，智慧灯明。
　　谁能化变，如是所现，闻其所言，安定柔软，
　　其慧无碍，导行最上，彼不生心，道意最尊？
　　愿为我说，微妙道行，为奉何尊，疾逮佛道？
　　云何如是，为具足行，一切弟子，所不能及？
　　无行之行，德为何类？正义云何，而谛听闻？
　　何谓所乐，礼节经行？云何而发，所生无疑？
　　云何精进，闻受无厌？何时逮得，坚固听闻？
　　云如之何，讲说法教？何谓光耀，法皆照人？
　　云何施道，而得慈行？云何得立，无异之心？
　　何谓祠祀，所在充备，于众人民，为坚固慈？
　　云何善师，当奉习效？云何恶友，而当远离？
　　云何得往，见佛世尊？已得见值，云何供养？
　　当学何学，得为上尊？云何精学，而得智慧？
　　云何于戒，而为清净？云何逮得，三昧定意？
　　何所施设，成严净行？云何舍离，非法之义？
　　云何于道，而伏其意，示现降魔，欲尘系缚？
　　云何听受，思惟经义，其心不舍，一切众生？
　　云何教化，人物群黎，坚固奉德，无所行处？
　　云何于人，而不舍行，善权慈心，仁爱之迹？
　　云何神通，而得具足？何谓意志，道心尊特？
　　云何一切，得成所愿，逮得分别，总持法忍，
　　辩才清净，行不退转，深奥之意，解义第一？
　　云何于是，得极过度，已得道证，微妙晓了，
　　一切皆知，是佛道行，于道坚住，而不动转？
　　唯愿说是，上妙之义，诸通之慧，明智如海。
　　世尊愍伤，愿为我说，我思逮得，坚固奉行。”
　　于是佛为幻士仁贤说偈曰：
　　“其能解知，一切法化，彼则能化，
亿百千佛，
　　亦能化至，亿千佛国，所至到处，度亿群生。
　　如卿仁贤，以无形色，能示现色，睹无央数，
　　彼无有起，亦无有灭，不见有来，亦无去处。
　　如是仁贤，其佛正士，化现佛身，及比丘僧。
　　无所从来，不见住处，智不思议，是佛神足。
　　譬如所幻，因缘等一，现有象马，车步行人，
　　无有坐者，亦无所至，是颠倒事，
人谓为正。
　　诸佛如是，无有色身，亦无形像，不行无处，
　　自见身者，求索处所，寤不觉者，除去众想。
　　佛无色貌，离于相好，不起种姓，观不可见，
　　无有音声，及以言说，无心意识，离所思念。
　　如佛所觉，实为以来，三世悉空，想无所起，
　　常不生想，已见本净，彼无有法，其德皆吉。
　　佛之所生，本净无数，无有四大，亦无荫盖。
　　彼之所住，不动无著，不能晓了，智慧之眼。
　　如我所觉，为得见佛，其人未曾，得见世尊。
　　见无所见，为睹导师，譬如举手，探捉虚空。
　　如卿仁贤，所见诸佛，悉为一义，当平等定。
　　我亦如是，余佛无异，一切正慧，其相平等。
　　其戒清净，三昧平等，定意智慧，解脱平等。
　　于是慧等，度知见事，一切诸力，佛之名德。
　　空义平等，及道行迹，一切诸法，所住无碍。
　　一切如幻，本净解脱，无所成就，所起严净。
　　仁贤当知，供一佛已，为已奉事，十方诸佛。
　　于此如是，法平等故，求索若干，终不可得。
　　一切能净，人之信施，一切所施，皆大德果。
　　一切清净，起法平等，佛无若干，亦无差特。
　　一切皆悉，审为是佛，有颠倒行，则不见佛。
　　今是诸佛，所示形像，一切皆尽，平等无处。
　　如卿仁贤，念所见佛，譬若如仁，所造化作。
　　喻观五阴，亦当如是，凡著诸盖，及与愚痴。
　　其是无生，不实无有，于此无处，亦无所立。
　　是不可见，亦无有色，谛观是已，不得久住。
　　五阴自然，于是如幻，众生诤讼，自贪身相。
　　无相之相，所可现相，正觉佛道，远如复远。
　　虚妄之法，起众想处，生众因缘，无形之树。
　　造发众事，若干种意，断诸受想，是为本无。
　　其知因缘，及所作为，彼即了法，逮得离欲。
　　离欲法已，即识知如，即得见道，其眼清净。”
　　佛说此偈时，幻士仁贤得柔顺法忍，五千人未曾发心皆发无上正真道意，二百天人远尘离垢，诸法眼净。于是佛食化饭已，欲增益仁贤信施之德，便说偈言：
　　“如是不想报，所与者得净，
　　一切施等具，仁贤德满足。”
　　贤者大目揵连白佛言：“唯愿世尊，令化讲堂得住，昼夜七日使不灭没。”佛即以威神，令化讲堂昼夜七日住立不灭庄严如故。
　　时，佛从坐起，与比丘及诸菩萨，天、龙、鬼、揵沓和，往诣佛所听受经法。于是仁贤往到佛所，稽首礼足绕佛三匝，却叉手住白佛言：“唯世尊，菩萨有几道行所可住处，得至道场晓了正义？”
　　于是佛告仁贤：“谛听！善思念之，吾当为汝解说菩萨道场。”于是仁贤，与诸大众受教而听。
　　佛言：“菩萨有四事，住于道得至道场：一曰、心常习诸通慧，二曰、不舍一切人，三曰、求功德无有厌，四曰、护诸法常行精进。是为四，得至道场。复有四清净行得至道场：一曰、护戒清净，二曰、意性清净，三曰、慧清净，四曰、所生清净。是为四。复有四事法，弟子、缘觉所不能及：一曰、其行过于四禅，二曰、其心多所入，三曰、行大哀于众生，四曰、辩才之音若干种。是为四。复有四威仪行：一曰、乐于闲居远离众闹，二曰、往于彼行慈念众生，三曰、无谀谄邪行无所至到，四曰、求于道行。是为四。复有四所问无碍无能断截：一曰、不惜身命，二曰、心常欢悦，三曰、弃贡高，四曰、常奉行法。是为四。复有四事所行具足：一曰、常知时节，二曰、随人所喜而现教，三曰、常知羞惭，四曰、知止足。是为四。复有四事意行平等：一曰、随人所应而恭敬教授，二曰、所愿大智慧所应教授，三曰、不说他人长短，四曰、见说短者慈心向之不怀结怨。是为四。复有四事名德具足莫不闻知：一曰、自学深慧并施教他人，二曰、有来问事悉遣彼疑，三曰、常护正法，四曰、佛之意力而不可尽。是为四。复有四事博闻坚强：一曰、闻法则解所归，二曰、所闻法乐不贪家怀居，三曰、闻已广宣咸为人说，四曰、已闻起贤圣解说向佛道法。是为四。复有四事，讲说经法名德流行：一曰、先办众事后受以卫之食，二曰、得利养衣被、饭食、床卧、医药降伏魔力，三曰、昼夜乐法为诸天所护，四曰、不轻娆他人。是为四。复有四事，光辉众会，身得自在：一曰、少于所欲，二曰、知止足，三曰、微妙柔软，四曰、身自奉法。是为四。复有四事，得明慧利说法无异：一曰、拔济生死之惧，二曰、不希求世供养之利，三曰、常护他人，四曰、常住道愿。是为四。复有四事法，有反复知报善恶：一曰、劝化人使发道意，二曰、不失所成立之功，三曰、自敬念迎当来慈，四曰、常诣正士法师。是为四。复有四事，不坏慈：一曰、具足忍力，二曰、不诱娆他人眷属，三曰、不舍大哀，四曰、求脱罪福因缘志在于道。是为四。复有四事，习于慈行：一曰、常合和人，二曰、性行柔顺，三曰、其行具足，四曰、所有稍稍近道。是为四。复有四事知是恶师：一曰、教人为小道，二曰、教人坏菩萨意，三曰、教求名闻增益不善之法，四曰、教远离功德善法。是为四。复有四事，与世尊诸佛共会：一曰、常一其心，二曰、常说诸佛世尊功德，三曰、奉清净之戒，四曰、志性不舍本愿。是为四。复有四事法，称其德行，供养菩萨及如来尊，不以懈倦：一曰、所供养佛最尊众祐，二曰、其有见我亦当效行，三曰、见如来道意得坚固，四曰、得见三十二大人之相其功德本，使成善权。是为四。复有四事，观经义学菩萨戒行得至尊上：一曰、过度恶道，二曰、常劝立善道，三曰、恭敬如来，四曰、具足所愿。是为四。复有四事学：一曰、不舍道意，二曰、等于一切，三曰、求度无极，四曰、护无数诸佛法使不断绝。是为四。复有四事，行清净戒：一曰、奉行少事，二曰、解了空行，三曰、不犯邪见狐疑，四曰、无犹豫心。是为四。复有四事，三昧种性：一曰、不习土地语言，二曰、心清净无著，三曰、成功德本，四曰、稍近佛道。是为四。复有四事，应清白行：一曰、兴诸善本，二曰、其心宴寂行无所著，三曰、所见随其脱门，四曰、寂定于道义。是为四。复有四事，弃瑕秽心：一曰、恐畏生死常专其行，二曰、欲求解脱功德之本，三曰、于安隐无所造立，四曰、心无所起。是为四。复有四事降伏其心：一曰、以一人之故，当来亿百千数游在生死；二曰、知一切人心所念，为断尘劳，随其本愿而为说法；三曰、悉弃捐诸不善法，奉行众善，坐于道场降伏魔兵，逮得无上正真之道；四曰、声告三千大千世界为其说法。是为四。复有四事降伏魔怨：一曰、观视幻法清净之行，二曰、逮得不起法忍，三曰、截断诸无慧之事，四曰、已离生死奉修正行。是为四。复有四事思惟经义：一曰、因缘法起不为无缘，二曰、兴立深法而无有人，三曰、观视空法而无所起，四曰、自然无想悉为处寂。是为四。复有四事心不舍菩萨法：一曰、不舍本愿，二曰、忍于苦恼，三曰、不惜身命，四曰、不舍四恩行。是为四。复有四事法开化人：一曰、衣食布施应为说法，二曰、数数劝使坚固，三曰、自在安隐之业，四曰、立他人善本。是为四。复有四事安谛受法而摄奉行：一曰、善本虽少心不轻念，二曰、常奉行安隐行，三曰、布施调意修善具足，四曰、奉承经义使一切归趣安隐。是为四。复有四事得入道行：一曰、逮得神通，二曰、成就正慧，三曰、在大道心深入无量，四曰、一切所造但习空行不著解脱。是为四。复有四事奉修慈心：一曰、救护幻化之人，二曰、常开导人使持法，三曰、度脱幻者，四曰、使得无为。是为四。复有四事奉修哀心：一曰、为恶道故而作亲友，使得入道而为兴哀；二曰、使离恶罪教令修善；三曰、教求小道者劝发大乘；四曰、设行哀者，为一切众生而摄此哀。是为四。复有四事行善权方便：一曰、一切心向道意在前；二曰、不舍尘劳心，况善权方便心？三曰、观一切人及众邪见悉为法器；四曰、见一切法悉为佛法，自然得最正觉，念行诸三昧逮得善解脱。是为四。复有四事逮神通行：一曰、常轻其身及本净意，二曰、轻心自然如幻，三曰、所作唯造立法，四曰、寂然一心而无愦乱。是为四。复有四事得分别法句：一曰、念成慧义不为严饰；二曰、唯求取法而不取人，不起无所灭；三曰、知一切无尽不可尽；四曰、所说于文字无著无缚。是为四。复有四事逮得总持：一曰、不厌博闻常敬法师，二曰、常行精进为人说经，三曰、晓近一切法句而不失义，四曰、又使入如来之法。是为四。复有四事逮得法忍：一曰、度不度者，二曰、解未脱者，三曰、一切乐法，四曰、不断善行。是为四。复有四事逮得辩才：一曰、见他法师所说不求其短，二曰、听采法义不以贡高，三曰、不自称誉，四曰、见少智未学不以轻易。是为四。复有四事行不退转：一曰、不退于淫怒痴，二曰、于众生之行不退转，三曰、于一切不善法而不退转，四曰、解最正觉而不退转。是为四。复有四事解深义：一曰、晓十二因缘，二曰、自然解得佛道为正谛觉，三曰、一切法一义其义悉空，四曰、悉解佛道。是为四。复有四事得成所愿：一曰、戒忍清净，二曰、净除恶道，三曰、质朴无有谀谄，四曰、如善权方便随其本行。是为四。复有四事得成诸度无极不退转法：一曰、以一波罗蜜悉入诸度无极，二曰、善权使一切人皆入一切人亦无有，三曰、见一切法悉为一法离诸所欲，四曰、见一切佛悉为一佛以法身故。是为四，得成诸度无极不退转法。”
　　佛说四事句时，幻士仁贤得不起法忍，欢喜踊跃在虚空，去地四丈九尺。时佛见幻士仁贤心所念便笑。贤者阿难，以偈赞佛而问曰：
　　“差特无量威，慧事踰日月，
　　三世悉闻名，德称度无极，
　　所知了三达，佛以逮自在，
　　今佛何故笑？唯愿为解说。
　　一切众生类，住立若所立，
　　已见诸人心，人尊无所著，
　　其于下中上，如是为悉净，
　　今佛所笑者，唯愿解说之。
　　诸天闻其声，真陀人亦然，
　　帝释阿须伦，乾陀摩睺勒，
　　梵天亦如是，其声寂清净，
　　彼诸所有音，终不与佛等。
　　月所出光明，及日摩尼珠，
　　其帝释光明，一切光及梵，
　　其明悉蔽歇，为尽不复现，
　　佛出光明时，悉照诸佛国。
　　已解诸深法，静然为空寂，
　　其无有吾我，亦无有寿命，
　　不有亦不无，悉损是二事，
　　尊皆令世吉，所游如月光。
　　于此唯发心，立意遵妙道，
　　今谁于佛道，安定住正法？
　　所以得受身，归命佛宝尊，
　　善哉唯愿说，今日所笑意。
　　佛说义清净，为诸弟子故，
　　佛尊为安隐，其光普日照。
　　为异学故说，辟支诸佛义，
　　若为求佛者，志尊上妙法，
　　总持等无疑，于是天中天，
　　唯愿为解说，所应得佛道。
　　此色佛光炎，清净灭垢秽，
　　还来绕佛身，顶上没不现。”
　　尔时，佛告贤者阿难：“宁见幻士仁贤乎踊在虚空？”
　　对曰：“已见，世尊。”
　　佛言：“阿难，族姓子仁贤，却后九万二千劫当得作佛，名严净王如来、至真、等正觉、明行成、为善逝、世间解、无上士、道法御、天人师、号佛世尊，世界名曰大净，劫曰幻化。其严净王如来大净世界，人民众多，安隐快乐，五谷丰贱。其土平博无有丘墟，日月光照种种树木皆以庄严，众香具足常悬幢幡。其国人民如意所愿，皆见佛土严净所有自然。譬如第二忉利天上七宝宫殿，其国人民皆见国土安雅。生彼佛国者皆求上愿志于大乘。严净王如来住世万岁，般泥洹后行法住亿岁。临佛灭度，有菩萨名曰闻称，佛授其决：‘我灭度后，是闻称菩萨当得作佛，名曰普达如来、至真、等正觉、明行成、为善逝、世间解、无上士、道法御、天人师、号佛世尊。’”
　　时，族姓子仁贤从虚空下，稽首佛足，白佛言：“佛是我师，导御善道。唯世尊，我与无数亿百千人，归命等正觉及法、比丘僧。若如来本无，诸佛本无无异，其如者无坏，如者无动，如者无想念，如者无所起，如者无行，如者无二；如来本无亦复如是，我因是成就。”
　　于是贤者阿难，问族姓子仁贤：“于如来法为何所得，乃说如来本无，今卿远离于本无事？”
　　答曰：“一切法皆弃离，尔乃兴如来法。于阿难意云何？如来皆了本无致等正觉，以故如来本无无坏者，我亦得之，一切人亦逮本无。唯贤者意云何？如来法为有二乎？唯阿难法无二无二，有想者其识若干。所以者何？捐舍众想乃成佛慧。”
　　尔时，阿难白佛言：“唯世尊，族姓子仁贤，宁当复持本所幻化，迷惑诸天人不耶？”
　　佛告阿难：“于是仁贤，入法智慧之幻。所以者何？用明智辩才故也。”
　　时，世尊告族姓子仁贤：“卿宁能化或诸天世人？”
　　对曰：“唯然，如佛所惑化，我亦如是。所以者何？解无我者是为大行，号有人名无寿命，无有人而言有人，如来无字亦不处道场，何所法中有去没去，而说法有去来教法？无般泥洹而现泥洹法，是故世尊说平等行，便能化惑诸天世人，为说如来功德平等。”
　　时，佛赞族姓子仁贤：“善哉！善哉！仁贤，如卿所说，为大化惑说无音声法。”时，仁贤从佛求出家。
　　佛告弥勒菩萨：“汝下幻士鬓发令作沙门。”
　　弥勒受教，即使仁贤为出家志已还白佛言：“唯然，世尊，是非菩萨形貌色像，亦非沙门。所以者何？其有菩萨成诸通慧，处于三界教化群生，是为菩萨出家也。”
　　说是语时，五千人发无上正真道意，二百比丘漏尽意解。
　　尔时，贤者阿难白佛言：“当何名斯经？以何奉行之？”
　　佛告阿难：“是经名《授幻士仁贤决》，又名《稍入至佛道》。”
　　佛言：“阿难，其有菩萨欲得见佛，为一切故当受是经持讽诵读，当旷其志为他人说。所以者何？其于是法菩萨求道，是为大乘平等经法，以故是经名曰《稍入道义》。”
　　佛告阿难：“我以是经嘱累汝，心念口讽执持经卷。若闻奉行众恶反趣，当知其人曾见五百佛然后得佛道。”
　　时，族姓子仁贤白佛言：“其受是经皆本功德。唯然，世尊，我本亦学。所以者何？闻是经者，皆前善本善权，我心如是。”
　　佛说经已，族姓子仁贤，比丘贤者阿难，一切众会，诸天、龙、神、阿须伦、世间人民，闻经欢喜，稽首而退。

 
