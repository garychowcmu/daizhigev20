胜鬘师子吼一乘大方便方广经一卷


大乘宝积部
胜鬘师子吼一乘大方便方广经一卷
刘宋天竺三藏法师求那跋陀罗译


胜鬘师子吼一乘大方便方广经
　　如是我闻：一时，佛住舍卫国祇树给孤独园。
　　时，波斯匿王及末利夫人，信法未久共相谓言：“胜鬘夫人是我之女，聪慧利根，通敏易悟，若见佛者必速解法心得无疑，宜时遣信发其道意。”
　　夫人白言：“今正是时。”王及夫人与胜鬘书，略赞如来无量功德，即遣内人名旃提罗，使人奉书至阿踰阇国，入其宫内敬授胜鬘。胜鬘得书欢喜顶受，读诵受持生希有心，向旃提罗而说偈言：
　　“我闻佛音声，世所未曾有，
　　所言真实者，应当修供养。
　　仰惟佛世尊，普为世间出，
　　亦应垂哀愍，必令我得见。”
　　即生此念时，佛于空中现，
　　普放净光明，显示无比身。
　　胜鬘及眷属，头面接足礼，
　　咸以清净心，叹佛实功德：
　　“如来妙色身，世间无与等，
　　无比不思议，是故今敬礼！
　　如来色无尽，智慧亦复然，
　　一切法常住，是故我归依！
　　降伏心过恶，及与身四种，
　　已到难伏地，是故礼法王！
　　知一切尔焰，智慧身自在，
　　摄持一切法，是故今敬礼！
　　敬礼过称量！敬礼无譬类！
　　敬礼无边法！敬礼难思议！
　　哀愍覆护我，令法种增长，
　　此世及后生，愿佛常摄受！”
　　“我久安立汝，前世已开觉，
　　今复摄受汝，未来生亦然。”
　　“我已作功德，现在及余世，
　　如是众善本，唯愿见摄受。”
　　尔时，胜鬘及诸眷属头面礼佛，佛于众中即为受记：“汝叹如来真实功德，以此善根，当于无量阿僧祇劫，天人之中为自在王，一切生处常得见我，现前赞叹如今无异。当复供养无量阿僧祇佛，过二万阿僧祇劫，当得作佛，号普光如来应正遍知。彼佛国土，无诸恶趣、老病衰恼、不适意苦，亦无不善恶业道名。彼国众生，色力寿命五欲众具皆悉快乐，胜于他化自在诸天。彼诸众生纯一大乘，诸有修习善根众生皆集于彼。”胜鬘夫人得受记时，无量众生诸天及人愿生彼国，世尊悉记皆当往生。
　　尔时，胜鬘闻受记已，恭敬而立受十大受：“世尊，我从今日乃至菩提，于所受戒不起犯心。世尊，我从今日乃至菩提，于诸尊长不起慢心。世尊，我从今日乃至菩提，于诸众生不起恚心。世尊，我从今日乃至菩提，于他身色及外众具不起疾心。世尊，我从今日乃至菩提，于内外法不起悭心。世尊，我从今日乃至菩提，不自为己受畜财物，凡有所受悉为成熟贫苦众生。世尊，我从今日乃至菩提，不自为己行四摄法，为一切众生故，以不爱染心、无厌足心、无挂碍心摄受众生。世尊，我从今日乃至菩提，若见孤独幽系、疾病种种、厄难困苦众生，终不暂舍，必欲安隐，以义饶益令脱众苦，然后乃舍。世尊，我从今日乃至菩提，若见捕养众恶律仪及诸犯戒终不弃舍，我得力时，于彼彼处见此众生，应折伏者而折伏之，应摄受者而摄受之。何以故？以折伏摄受故令法久住。法久住者，天人充满，恶道减少，能于如来所转法轮而得随转，见是利故救摄不舍。世尊，我从今日乃至菩提，摄受正法终不忘失。何以故？忘失法者则忘大乘，忘大乘者则忘波罗蜜，忘波罗蜜者则不欲大乘。若菩萨不决定大乘者，则不能得摄受正法欲，随所乐入永不堪任越凡夫地。我见如是无量大过，又见未来摄受正法菩萨摩诃萨无量福利故受此大受。法主世尊现为我证，唯佛世尊现前证知。而诸众生善根微薄，或起疑网，以十大受极难度故，彼或长夜非义饶益不得安乐。为安彼故，今于佛前说诚实誓：我受此十大受如说行者，以此誓故，于大众中当雨天花，出天妙音。”
　　说是语时，于虚空中雨众天花，出妙声言：“如是，如是，如汝所说，真实无异。”
　　彼见妙花及闻音声一切众会疑惑悉除，喜踊无量而发愿言：“恒与胜鬘常共俱会，同其所行。”世尊悉记一切大众如其所愿。
　　尔时，胜鬘复于佛前发三大愿而作是言：“以此实愿安隐无量无边众生，以此善根于一切生得正法智，是名第一大愿。我得正法智已，以无厌心为众生说，是名第二大愿。我于摄受正法舍身命财护持正法，是名第三大愿。”
　　尔时，世尊即记胜鬘：“三大誓愿如一切色悉入空界，如是菩萨恒沙诸愿皆悉入此三大愿中。此三愿者真实广大！”
　　尔时，胜鬘白佛言：“我今当复承佛威神，说调伏大愿真实无异。”
　　佛告胜鬘：“恣听汝说。”
　　胜鬘白佛：“菩萨所有恒沙诸愿，一切皆入一大愿中，所谓摄受正法。摄受正法真为大愿！”
　　佛赞胜鬘：“善哉！善哉！智慧方便甚深微妙。汝已长夜殖诸善本，来世众生久种善根者，乃能解汝所说。汝之所说摄受正法，皆是过去、未来、现在诸佛已说、今说、当说。我今得无上菩提，亦常说此摄受正法。如是我说摄受正法所有功德不得边际，如来智慧辩才亦无边际。何以故？是摄受正法，有大功德，有大利益！”
　　胜鬘白佛：“我当承佛神力，更复演说摄受正法广大之义。”
　　佛言：“便说。”
　　胜鬘白佛：“摄受正法广大义者，则是无量得一切佛法摄八万四千法门。譬如劫初成时，普兴大云雨众色雨及种种宝；如是摄受正法，雨无量福报及无量善根之雨。世尊，又如劫初成时有大水聚，出生三千大千界藏及四百亿种种类洲；如是摄受正法，出生大乘无量界藏，一切菩萨神通之力，一切世间安隐快乐，一切世间如意自在，及出世间安乐，劫成乃至天人本所未得皆于中出。又如大地持四重担。何等为四？一者、大海，二者、诸山，三者、草木，四者、众生。如是摄受正法善男子、善女人，建立大地堪能荷负四种重任，喻彼大地。何等为四？谓离善知识无闻非法众生以人天善根而成熟之，求声闻者授声闻乘，求缘觉者授缘觉乘，求大乘者授以大乘，是名摄受正法善男子、善女人，建立大地堪能荷负四种重任。世尊，如是摄受正法善男子、善女人，建立大地堪能荷负四种重任，普为众生作不请之友，大悲安慰哀愍众生，为世法母。又如大地有四种宝藏。何等为四？一者、无价，二者、上价，三者、中价，四者、下价，是名大地四种宝藏。如是摄受正法善男子、善女人，建立大地得众生四种最上大宝。何等为四？摄受正法善男子、善女人，无闻非法众生以人天功德善根而授与之，求声闻者授声闻乘，求缘觉者授缘觉乘，求大乘者授以大乘。如是得大宝众生，皆由摄受正法善男子、善女人，得此奇特希有功德。
　　“世尊，大宝藏者，即是摄受正法。世尊，摄受正法，摄受正法者，无异正法，无异摄受正法，正法即是摄受正法。世尊，无异波罗蜜，无异摄受正法，摄受正法即是波罗蜜。何以故？摄受正法善男子、善女人，应以施成熟者以施成熟，乃至舍身支节，将护彼意而成熟之。彼所成熟众生建立正法，是名檀波罗蜜。应以戒成熟者，以守护六根净身口意业，乃至正四威仪，将护彼意而成熟之。彼所成熟众生建立正法，是名尸波罗蜜。应以忍成熟者，若彼众生骂詈毁辱诽谤恐怖，以无恚心、饶益心、第一忍力乃至颜色无变，将护彼意而成熟之。彼所成熟众生建立正法，是名羼提波罗蜜。应以精进成熟者，于彼众生不起懈心，生大欲心第一精进，乃至若四威仪，将护彼意而成熟之。彼所成熟众生建立正法，是名毗梨耶波罗蜜。应以禅成熟者，于彼众生以不乱心、不外向心、第一正念，乃至久时所作久时所说终不忘失，将护彼意而成熟之。彼所成熟众生建立正法，是名禅波罗蜜。应以智慧成熟者，彼诸众生问一切义，以无畏心而为演说一切论、一切工巧、究竟明处乃至种种工巧诸事，将护彼意而成熟之。彼所成熟众生建立正法，是名般若波罗蜜。是故，世尊，无异波罗蜜，无异摄受正法，摄受正法即是波罗蜜。
　　“世尊，我今承佛威神更说大义。”
　　佛言：“便说。”
　　胜鬘白佛：“摄受正法，摄受正法者，无异摄受正法，无异摄受正法者。摄受正法善男子、善女人，即是摄受正法。何以故？若摄受正法善男子、善女人，为摄受正法舍三种分。何等为三？谓身、命、财。善男子、善女人舍身者，生死后际等离老病死，得不坏常住无有变易不可思议功德如来法身；舍命者，生死后际等毕竟离死，得无边常住不可思议功德，通达一切甚深佛法；舍财者，生死后际等得不共一切众生无尽无减毕竟常住不可思议具足功德，得一切众生殊胜供养。世尊，如是舍三分善男子、善女人，摄受正法，常为一切诸佛所记，一切众生之所瞻仰。
　　“世尊，又善男子、善女人摄受正法者，法欲灭时，比丘、比丘尼、优婆塞、优婆夷，朋党诤讼破坏离散，以不谄曲、不欺诳、不幻伪，爱乐正法，摄受正法，入法朋中。入法朋者，必为诸佛之所授记。世尊，我见摄受正法如是大力。佛为实眼实智，为法根本，为通达法，为正法依，亦悉知见。”
　　尔时，世尊于胜鬘所说摄受正法大精进力，起随喜心：“如是，胜鬘，如汝所说，摄受正法大精进力。如大力士少触身分生大苦痛，如是，胜鬘，少摄受正法令魔苦恼。我不见余一善法令魔忧苦如少摄受正法。又如牛王形色无比胜一切牛，如是大乘少摄受正法，胜于一切二乘善根，以广大故。又如须弥山王端严殊特胜于众山，如是大乘舍身命财，以摄取心摄受正法，胜不舍身命财初住大乘一切善根，何况二乘！以广大故。是故，胜鬘，当以摄受正法，开示众生，教化众生，建立众生。如是，胜鬘，摄受正法，如是大利，如是大福，如是大果。胜鬘，我于阿僧祇阿僧祇劫说摄受正法功德义利不得边际，是故摄受正法，有无量无边功德。”
　　佛告胜鬘：“汝今更说一切诸佛所说摄受正法。”
　　胜鬘白佛：“善哉！世尊，唯然受教。”即白佛言：“世尊，摄受正法者是摩诃衍。何以故？摩诃衍者，出生一切声闻、缘觉、世间出世间善法。世尊，如阿耨大池出八大河，如是摩诃衍，出生一切声闻、缘觉、世间出世间善法。世尊，又如一切种子皆依于地而得生长；如是一切声闻、缘觉、世间、出世间善法，依于大乘而得增长。是故，世尊，住于大乘摄受大乘，即是住于二乘摄受二乘一切世间出世间善法。如世尊说六处。何等为六？谓正法住、正法灭、波罗提木叉、比尼、出家、受具足。为大乘故说此六处。何以故？正法住者，为大乘故说；大乘住者，即正法住；正法灭者，为大乘故说；大乘灭者，即正法灭。波罗提木叉、比尼，此二法者，义一名异，比尼者即大乘学。何以故？以依佛出家而受具足，是故说大乘威仪戒是比尼，是出家，是受具足。
　　“是故阿罗汉无出家受具足。何以故？阿罗汉依如来出家受具足故，阿罗汉归依于佛，阿罗汉有恐怖。何以故？阿罗汉于一切无行怖畏想住，如人执剑欲来害己，是故阿罗汉无究竟乐。何以故？世尊，依不求依，如众生无依彼彼恐怖，以恐怖故则求归依。如阿罗汉有怖畏，以怖畏故依于如来。世尊，阿罗汉、辟支佛有怖畏，是故阿罗汉、辟支佛，有余生法不尽故，有生有余梵行不成故，不纯事不究竟故，当有所作；不度彼故，当有所断；以不断故，去涅槃界远。何以故？唯有如来应正等觉得般涅槃，成就一切功德故；阿罗汉、辟支佛不成就一切功德，言得涅槃者，是佛方便。唯有如来得般涅槃，成就无量功德故；阿罗汉、辟支佛成就有量功德，言得涅槃者，是佛方便。唯有如来得般涅槃，成就不可思议功德故；阿罗汉、辟支佛成就思议功德，言得涅槃者，是佛方便。唯有如来得般涅槃，一切所应断过皆悉断灭，成就第一清净；阿罗汉、辟支佛有余过，非第一清净，言得涅槃者，是佛方便。唯有如来得般涅槃，为一切众生之所瞻仰，出过阿罗汉、辟支佛菩萨境界，是故阿罗汉、辟支佛去涅槃界远。言阿罗汉、辟支佛观察解脱四智究竟得苏息处者，亦是如来方便，有余不了义说。何以故？有二种死。何等为二？谓分段死、不思议变易死。分段死者，谓虚伪众生。不思议变易死者，谓阿罗汉、辟支佛、大力菩萨意生身乃至究竟无上菩提。二种死中，以分段死故，说阿罗汉、辟支佛智我生已尽；得有余果证故，说梵行已立；凡夫人天所不能办，七种学人先所未作，虚伪烦恼断故，说所作已办；阿罗汉、辟支佛所断烦恼更不能受后有故，说不受后有。非尽一切烦恼，亦非尽一切受生故说不受后有。何以故有烦恼？是阿罗汉、辟支佛所不能断烦恼有二种。何等为二？谓住地烦恼，及起烦恼。住地有四种。何等为四？谓见一处住地、欲爱住地、色爱住地、有爱住地。此四种住地，生一切起烦恼，起者刹那心刹那相应。世尊，心不相应无始无明住地。世尊，此四住地力，一切上烦恼依种，比无明住地，算数譬喻所不能及。
　　“世尊，如是无明住地力，于有爱数四住地，无明住地其力最大。譬如恶魔波旬，于他化自在天色力、寿命、眷属、众具自在殊胜；如是无明住地力，于有爱数四住地其力最胜，恒沙等数上烦恼依，亦令四种烦恼久住，阿罗汉、辟支佛智所不能断，唯如来菩提智之所能断。如是，世尊，无明住地最为大力。世尊，又如取缘有漏业因而生三有，如是无明住地缘无漏业因，生阿罗汉、辟支佛、大力菩萨三种意生身。此三地彼三种意生身生，及无漏业生。依无明住地，有缘非无缘，是故三种意生及无漏业缘无明住地。世尊，如是有爱住地数四住地，不与无明住地业同。无明住地异离四住地，佛地所断，佛菩提智所断。何以故？阿罗汉、辟支佛断四种住地，无漏不尽，不得自在力，亦不作证。无漏不尽者，即是无明住地。世尊，阿罗汉、辟支佛、最后身菩萨，为无明住地之所覆障故，于彼彼法不知不觉；以不知见故，所应断者不断不究竟。以不断故，名有余过解脱，非离一切过解脱；名有余清净，非一切清净；名成就有余功德，非一切功德。以成就有余解脱、有余清净、有余功德故，知有余苦，断有余集，证有余灭，修有余道，是名得少分涅槃。得少分涅槃者，名向涅槃界。若知一切苦，断一切集，证一切灭，修一切道，于无常坏世间、无常病世间得常住涅槃，于无覆护世间、无依世间为护为依。何以故？法无优劣故得涅槃，智慧等故得涅槃，解脱等故得涅槃，清净等故得涅槃，是故涅槃一味等味，谓解脱味。世尊，若无明住地，不断不究竟者，不得一味等味谓明解脱味。何以故？无明住地不断不究竟者，过恒沙等所应断法不断不究竟；过恒沙等所应断法不断故，过恒沙等法应得不得、应证不证。是故无明住地，积聚生一切修道断烦恼、上烦恼，彼生心上烦恼、止上烦恼、观上烦恼、禅上烦恼、正受上烦恼、方便上烦恼、智上烦恼、果上烦恼、得上烦恼、力上烦恼、无畏上烦恼。如是过恒沙等上烦恼，如来菩提智所断。一切皆依无明住地之所建立，一切上烦恼起，皆因无明住地、缘无明住地。世尊，于此起烦恼刹那心刹那相应。世尊，心不相应无始无明住地。世尊，若复过于恒沙如来菩提智所应断法，一切皆是无明住地所持所建立。譬如一切种子，皆依地生建立增长，若地坏者彼亦随坏；如是过恒沙等如来菩提智所应断法，一切皆依无明住地生建立增长。若无明住地断者，过恒沙等如来菩提智所应断法皆亦随断，如是一切烦恼、上烦恼断过恒沙等。如来所得一切诸法，通达无碍一切智见，离一切过恶，得一切功德法王法主而得自在，登一切法自在之地。如来应等正觉正师子吼：我生已尽，梵行已立，所作已办，不受后有。是故，世尊，以师子吼依于了义，一向记说。
　　“世尊，不受后有智有二种，谓如来以无上调御，降伏四魔出一切世间，为一切众生之所瞻仰，得不思议法身，于一切尔焰地得无碍法自在，于上更无所作无所得地，十力勇猛升于第一无上无畏之地，一切尔炎无碍智观不由于他，不受后有智师子吼。世尊，阿罗汉、辟支佛，度生死畏次第得解脱乐，作是念：‘我离生死恐怖，不受生死苦。’世尊，阿罗汉、辟支佛观察时，得不受后有观第一苏息处涅槃地。世尊，彼先所得地，不愚于法不由于他，亦自知得有余地，必当得阿耨多罗三藐三菩提。何以故？声闻、缘觉乘皆入大乘，大乘者即是佛乘，是故三乘即是一乘。得一乘者，得阿耨多罗三藐三菩提；阿耨多罗三藐三菩提者，即是涅槃界；涅槃界者，即是如来法身。得究竟法身者，则究竟一乘；无异如来无异法身，如来即法身；得究竟法身者，则究竟一乘；究竟者，即是无边不断。
　　“世尊，如来无有限齐时，住如来应等正觉后际等住。如来无限齐，大悲亦无限齐。安慰世间，无限大悲无限安慰世间。作是说者，是名善说如来。若复说言，无尽法、常住法、一切世间之所归依者，亦名善说如来。是故于未度世间、无依世间与后际等，作无尽归依、常住归依者，谓如来应等正觉也。法者即是说一乘道，僧者是三乘众，此二归依非究竟归依，名少分归依。何以故？说一乘道法得究竟法身，于上更无说一乘法身，三乘众者有恐怖归依如来，求出修学向阿耨多罗三藐三菩提，是故二依非究竟依，是有限依。若有众生如来调伏，归依如来得法津泽，生信乐心归依法僧，是二归依。非此二归依，是归依如来。归依第一义者，是归依如来。此二归依第一义，是究竟归依如来。何以故？无异如来，无异二归依，如来即三归依。何以故？说一乘道，如来四无畏成就师子吼说。若如来随彼所欲而方便说，即是大乘无有三乘。三乘者入于一乘，一乘者即第一义乘。
　　“世尊，声闻、缘觉初观圣谛以一智断诸住地，以一智四断知功德作证，亦善知此四法义。世尊，无有出世间上上智。四智渐至及四缘渐至，无渐至法是出世间上上智。世尊，金刚喻者是第一义智。世尊，非声闻、缘觉不断无明住地初圣谛智是第一义智。世尊，以无二圣谛智断诸住地。世尊，如来应等正觉，非一切声闻、缘觉境界，不思议空智断一切烦恼藏。世尊，若坏一切烦恼藏究竟智，是名第一义智。初圣谛智，非究竟智，向阿耨多罗三藐三菩提智。
　　“世尊，圣义者，非一切声闻、缘觉。声闻、缘觉成就有量功德，声闻、缘觉成就少分功德，故名之为圣。圣谛者，非声闻、缘觉谛，亦非声闻、缘觉功德。世尊，此谛如来应等正觉初始觉知，然后为无明[穀-禾+卵]藏世间开现演说，是故名圣谛。
　　“圣谛者说甚深义，微细难知，非思量境界；是智者所知，一切世间所不能信。何以故？此说甚深如来之藏。如来藏者，是如来境界，非一切声闻、缘觉所知。如来藏处，说圣谛义。如来藏处甚深故，说圣谛亦甚深，微细难知，非思量境界；是智者所知，一切世间所不能信。
　　“若于无量烦恼藏所缠如来藏不疑惑者，于出无量烦恼藏法身亦无疑惑，于说如来藏、如来法身、不思议佛境界及方便说，心得决定者，此则信解说二圣谛。如是难知难解者，谓说二圣谛义。何等为说二圣谛义？谓说作圣谛义，说无作圣谛义。说作圣谛义者，是说有量四圣谛。何以故？非因他能知一切苦、断一切集、证一切灭、修一切道。是故，世尊，有有为生死、无为生死，涅槃亦如是，有余及无余。说无作圣谛义者，说无量四圣谛义。何以故？能以自力知一切受苦、断一切受集、证一切受灭、修一切受灭道。如是八圣谛，如来说四圣谛。如是四无作圣谛义，唯如来应等正觉事究竟，非阿罗汉、辟支佛事究竟。何以故？非下中上法得涅槃。何以故？如来应等正觉，于无作四圣谛义事究竟。以一切如来应等正觉，知一切未来苦、断一切烦恼上烦恼所摄受一切集、灭一切意生身、除一切苦灭作证。世尊，非坏法故，名为苦灭。所言苦灭者，名无始无作无起无尽离尽，常住自性清净离一切烦恼藏。世尊，过于恒沙不离不脱不异不思议佛法成就说如来法身。世尊，如是如来法身，不离烦恼藏名如来藏。
　　“世尊，如来藏智，是如来空智。世尊，如来藏者，一切阿罗汉、辟支佛、大力菩萨，本所不见，本所不得。世尊，有二种如来藏空智。世尊，空如来藏，若离若脱若异一切烦恼藏。世尊，不空如来藏，过于恒沙不离不脱不异不思议佛法。世尊，此二空智，诸大声闻能信如来。一切阿罗汉、辟支佛空智于四不颠倒境界转，是故一切阿罗汉、辟支佛，本所不见，本所不得。一切苦灭，唯佛得证，坏一切烦恼藏，修一切灭苦道。
　　“世尊，此四圣谛，三是无常，一是常。何以故？三谛入有为相，入有为相者是无常，无常者是虚妄法，虚妄法者，非谛非常非依。是故苦谛、集谛、道谛，非第一义谛，非常非依。一苦灭谛离有为相，离有为相者是常，常者非虚妄法，非虚妄法者，是谛是常是依。是故灭谛，是第一义。不思议是灭谛，过一切众生心识所缘，亦非一切阿罗汉、辟支佛智慧境界。譬如生盲不见众色，七日婴儿不见日轮；苦灭谛者亦复如是，非一切凡夫心识所缘，亦非二乘智慧境界。凡夫识者二见颠倒，一切阿罗汉、辟支佛智者则是清净。边见者，凡夫于五受阴我见妄想计著生二见，是名边见，所谓常见、断见。见诸行无常，是断见非正见；见涅槃常，是常见非正见。妄想见故，作如是见：于身诸根分别思惟现法见坏，于有相续不见起于断见，妄想见故；于心相续愚闇不解不知，刹那间意识境界起于常见，妄想见故。此妄想见于彼义，若过若不及作异想分别，若断若常。颠倒众生于五受阴，无常常想、苦有乐想、无我我想、不净净想。一切阿罗汉、辟支佛净智者，于一切智境界及如来法身本所不见。或有众生信佛语故，起常想、乐想、我想、净想，非颠倒见，是名正见。何以故？如来法身是常波罗蜜、乐波罗蜜、我波罗蜜、净波罗蜜。于佛法身作是见者，是名正见。正见者，是佛真子，从佛口生，从正法生，从法化生，得法余财。世尊，净智者，一切阿罗汉、辟支佛，智波罗蜜。此净智者，虽曰净智，于彼灭谛，尚非境界，况四依智？何以故？三乘初业，不愚于法，于彼义当觉当得，为彼故世尊说四依。世尊，此四依者是世间法。世尊，一依者，一切依止，出世间上上第一义依，所谓灭谛。
　　“世尊，生死者依如来藏，以如来藏故说本际不可知。世尊，有如来藏故说生死，是名善说。世尊，生死、生死者，诸受根没，次第不受根起，是名生死。世尊，死、生者，此二法是如来藏。世间言说故，有死有生。死者谓根坏，生者新诸根起，非如来藏有生有死。如来藏者离有为相，如来藏常住不变，是故如来藏是依、是持、是建立。世尊，不离不断不脱不异不思议佛法。世尊，断脱异外有为法依持建立者，是如来藏。世尊，若无如来藏者，不得厌苦乐求涅槃。何以故？于此六识及心法智，此七法刹那不住，不种众苦，不得厌苦乐求涅槃。世尊，如来藏者，无前际不起不灭法，种诸苦得厌苦乐求涅槃。世尊，如来藏者，非我、非众生、非命、非人。如来藏者，堕身见众生、颠倒众生、空乱意众生，非其境界。
　　“世尊，如来藏者，是法界藏、法身藏、出世间上上藏、自性清净藏。此性清净如来藏，而客尘烦恼、上烦恼所染，不思议如来境界。何以故？刹那善心非烦恼所染，刹那不善心亦非烦恼所染。烦恼不触心，心不触烦恼。云何不触法而能得染心？世尊，然有烦恼、有烦恼染心，自性清净心而有染者，难可了知。唯佛世尊，实眼实智，为法根本，为通达法，为正法依，如实知见。”
　　胜鬘夫人说是难解之法问于佛时，佛即随喜：“如是，如是，自性清净心而有染污难可了知。有二法难可了知，谓自性清净心难可了知，彼心为烦恼所染亦难了知。如此二法，汝及成就大法菩萨摩诃萨乃能听受，诸余声闻唯信佛语。若我弟子随信增上者，依明信已随顺法智而得究竟。随顺法智者，观察施设根意解境界，观察业报，观察阿罗汉眼，观察心自在乐禅乐，观察阿罗汉、辟支佛、大力菩萨圣自在通。此五种巧便观成就，于我灭后未来世中，我弟子随信增上依于明信随顺法智。自性清净心，彼为烦恼染污而得究竟，是究竟者入大乘道因。信如来者，有是大利益，不谤深义。”
　　尔时。胜鬘白佛言：“更有余大利益，我当承佛威神复说斯义！”
　　佛言：“更说。”
　　胜鬘白佛言：“三种善男子、善女人，于甚深义离自毁伤，生大功德入大乘道。何等为三？谓若善男子、善女人，自成就甚深法智；若善男子、善女人，成就随顺法智；若善男子、善女人，于诸深法不自了知，仰推世尊，非我境界，唯佛所知，是名善男子、善女人仰推如来。除此诸善男子、善女人已，诸余众生，于诸甚深法坚著妄说，违背正法，习诸外道腐败种子者，当以王力及天龙鬼神力而调伏之。”
　　尔时，胜鬘与诸眷属顶礼佛足。佛言：“善哉！善哉！胜鬘，于甚深法方便守护，降伏非法善得其宜。汝已亲近百千亿佛能说此义！”
　　尔时，世尊放胜光明普照大众，身升虚空高七多罗树，足步虚空还舍卫国。时，胜鬘夫人与诸眷属，合掌向佛观无厌足，目不暂舍，过眼境已踊跃欢喜，各各称叹如来功德，具足念佛还入城中，向友称王称叹大乘。城中女人七岁已上化以大乘，友称大王亦以大乘化诸男子七岁已上，举国人民皆向大乘。
　　尔时，世尊入祇桓林，告长老阿难，及念天帝释。应时帝释与诸眷属，忽然而至住于佛前。尔时，世尊向天帝释及长老阿难广说此经，说已告帝释言：“汝当受持读诵此经。憍尸迦，善男子、善女人，于恒沙劫修菩提行，行六波罗蜜；若复善男子、善女人，听受读诵乃至执持经卷，福多于彼，何况广为人说！是故，憍尸迦，当读诵此经为三十三天分别广说。”
　　复告阿难：“汝亦受持读诵，为四众广说。”
　　时，天帝释白佛言：“世尊，当何名斯经？云何奉持？”
　　佛告帝释：“此经成就无量无边功德，一切声闻、缘觉不能究竟观察知见。憍尸迦，当知此经甚深微妙大功德聚，今当为汝略说其名。谛听！谛听！善思念之。”
　　时，天帝释及长老阿难白佛言：“善哉！世尊，唯然受教。”
　　佛言：“此经《叹如来真实第一义功德》，如是受持；《不思议大受》，如是受持；《一切愿摄大愿》，如是受持；《说不思议摄受正法》，如是受持；《说入一乘》，如是受持；《说无边圣谛》，如是受持；《说如来藏》，如是受持；《说法身》，如是受持；《说空义隐覆真实》，如是受持；《说一谛》，如是受持；《说常住安隐一依》，如是受持；《说颠倒真实》，如是受持；《说自性清净心隐覆》，如是受持；《说如来真子》，如是受持；《说胜鬘夫人师子吼》，如是受持。复次，憍尸迦，此经所说断一切疑，决定了义入一乘道。憍尸迦，今以此说胜鬘夫人师子吼经，付嘱于汝，乃至法住受持读诵，广分别说。”
　　帝释白佛言：“善哉！世尊，顶受尊教。”
　　时，天帝释、长老阿难及诸大会天、人、阿修罗、乾闼婆等，闻佛所说，欢喜奉行。

 
