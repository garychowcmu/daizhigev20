佛说无量寿经二卷


大乘宝积部
佛说无量寿经二卷
曹魏康僧铠译


佛说无量寿经卷上
　　我闻如是：一时，佛住王舍城耆阇崛山中，与大比丘众万二千人俱，一切大圣神通已达。其名曰：尊者了本际、尊者正愿、尊者正语、尊者大号、尊者仁贤、尊者离垢、尊者名闻、尊者善实、尊者具足、尊者牛王、尊者优楼频螺迦叶、尊者伽耶迦叶、尊者那提迦叶、尊者摩诃迦叶、尊者舍利弗、尊者大目揵连、尊者劫宾那、尊者大住、尊者大净志、尊者摩诃周那、尊者满愿子、尊者离障、尊者流灌、尊者坚伏、尊者面王、尊者异乘、尊者仁性、尊者嘉乐、尊者善来、尊者罗云、尊者阿难，皆如斯等上首者也。
　　又与大乘众菩萨俱，普贤菩萨、妙德菩萨、慈氏菩萨等，此贤劫中一切菩萨。又贤护等十六正士，善思议菩萨、信慧菩萨、空无菩萨、神通华菩萨、光英菩萨、慧上菩萨、智幢菩萨、寂根菩萨、愿慧菩萨、香象菩萨、宝英菩萨、中住菩萨、制行菩萨、解脱菩萨。皆遵普贤大士之德，具诸菩萨无量行愿，安住一切功德之法，游步十方行权方便，入佛法藏究竟彼岸，于无量世界现成等觉，处兜率天弘宣正法，舍彼天宫降神母胎，从右胁生现行七步，光明显耀普照十方无量佛土，六种震动，举声自称：“吾当于世为无上尊。”释梵奉侍，天人归仰，示现算计、文艺、射御、博综道术、贯练群籍、游于后园、讲武试艺；现处宫中色味之间，见老病死悟世非常，弃国财位，入山学道；服、乘、白马、宝冠、璎珞，遣之令还，舍珍妙衣而著法服，剃除须发，端坐树下，勤苦六年，行如所应；现五浊刹随顺群生，示有尘垢沐浴金流，天按树枝得攀出池，灵禽翼从往诣道场，吉祥感征表章功祚，哀受施草敷佛树下跏趺而坐，奋大光明使魔知之，魔率官属而来逼试，制以智力皆令降伏，得微妙法成最正觉。释梵祈劝请转法轮，以佛游步，佛吼而吼，扣法鼓，吹法螺，执法剑，建法幢，震法雷，曜法电，澍法雨，演法施，常以法音觉诸世间，光明普照无量佛土，一切世界六种震动，总摄魔界，动魔宫殿，众魔慑怖莫不归伏，掴裂邪网，消灭诸见，散诸尘劳，坏诸欲堑，严护法城开阐法门，洗濯垢污显明清白，光融佛法宣流正化，入国分卫获诸丰膳，贮功德，示福田，欲宣法，现欣笑，以诸法药救疗三苦，显现道意无量功德，授菩萨记成等正觉；示现灭度拯济无极，消除诸漏植众德本，具足功德微妙难量，游诸佛国普现道教，其所修行清净无秽。譬如幻师现众异像，为男为女无所不变，本学明了在意所为；此诸菩萨亦复如是，学一切法贯综缕练，所住安谛靡不感化，无数佛土皆悉普现，未曾慢恣愍伤众生，如是之法一切具足。菩萨经典究畅要妙，名称普至道御十方，无量诸佛咸共护念，佛所住者皆已得住，大圣所立而皆已立，如来导化各能宣布，为诸菩萨而作大师，以甚深禅慧开道众生，通诸法性达众生相，明了诸国供养诸佛，化现其身犹如电光，善学无畏晓了幻法，坏裂魔网，解诸缠缚，超越声闻、缘觉之地，得空、无相、无愿三昧，善立方便显示三乘，于此化终而现灭度，亦无所作，亦无所有，不起不灭得平等法，具足成就无量总持百千三昧，诸根智慧广普寂定，深入菩萨法藏，得佛华严三昧，宣扬演说一切经典住深定门，悉睹现在无量诸佛，一念之顷无不周遍，济诸剧难诸闲不闲，分别显示真实之际，得诸如来辩才之智，入众言音开化一切，超过世间诸所有法。心常谛住度世之道，于一切万物而随意自在，为诸庶类作不请之友，荷负群生为之重担，受持如来甚深法藏，护佛种性常使不绝。兴大悲，愍众生，演慈辩，授法眼，杜三趣，开善门，以不请之法施诸黎庶，如纯孝之子爱敬父母，于诸众生视若自己，一切善本皆度彼岸，悉获诸佛无量功德，智慧圣明不可思议。如是之等菩萨大士不可称计，一时来会。
　　尔时，世尊诸根悦豫，姿色清净，光颜巍巍。尊者阿难承佛圣旨，即从座起，偏袒右肩，长跪合掌，而白佛言：“今日世尊，诸根悦豫，姿色清净，光颜巍巍，如明镜净影畅表里，威容显耀超绝无量，未尝瞻睹殊妙如今。唯然，大圣，我心念言：今日世尊住奇特之法，今日世雄住诸佛所住，今日世眼住导师之行，今日世英住最胜之道，今日天尊行如来之德，去来现在佛佛相念，得无今佛念诸佛耶？何故威神光光乃尔？”
　　于是世尊告阿难曰：“云何，阿难，诸天教汝来问佛耶？自以慧见问威颜乎？”
　　阿难白佛：“无有诸天来教我者，自以所见问斯义耳！”
　　佛言：“善哉！阿难，所问甚快！发深智慧真妙辩才，愍念众生问斯慧义。如来以无尽大悲矜哀三界，所以出兴于世，光阐道教，欲拯济群萌惠以真实之利，无量亿劫难值难见，犹灵瑞华时时乃出。今所问者多所饶益，开化一切诸天人民。阿难，当知如来正觉，其智难量多所导御，慧见无碍无能遏绝，以一餐之力能住寿命亿百千劫无数无量复过于此，诸根悦豫不以毁损，姿色不变光颜无异。所以者何？如来定慧究畅无极，于一切法而得自在。阿难，谛听！今为汝说。”
　　对曰：“唯然，愿乐欲闻。”
　　佛告阿难：“乃往过去久远无量不可思议无央数劫，锭光如来兴出于世，教化度脱无量众生，皆令得道乃取灭度。次有如来名曰光远，次名月光，次名旃檀香，次名善山王，次名须弥天冠，次名须弥等曜，次名月色，次名正念，次名离垢，次名无著，次名龙天，次名夜光，次名安明顶，次名不动地，次名琉璃妙华，次名琉璃金色，次名金藏，次名炎光，次名炎根，次名地种，次名月像，次名日音，次名解脱华，次名庄严光明，次名海觉神通，次名水光，次名大香，次名离尘垢，次名舍厌意，次名宝炎，次名妙顶，次名勇立，次名功德持慧，次名蔽日月光，次名日月琉璃光，次名无上琉璃光，次名最上首，次名菩提华，次名月明，次名日光，次名华色王，次名水月光，次名除痴冥，次名度盖行，次名净信，次名善宿，次名威神，次名法慧，次名鸾音，次名师子音，次名龙音，次名处世，如此诸佛皆悉已过。
　　“尔时，次有佛，名世自在王如来、应供、等正觉、明行足、善逝、世间解、无上士、调御丈夫、天人师、佛世尊。时有国王，闻佛说法，心怀悦豫，寻发无上正真道意，弃国捐王，行作沙门，号曰法藏，高才勇哲与世超异，诣世自在王如来所，稽首佛足，右绕三匝，长跪合掌，以颂赞曰：
　　“光颜巍巍，威神无极，
　　如是炎明，无与等者。
　　日月摩尼，珠光焰耀，
　　皆悉隐蔽，犹如聚墨。
　　如来容颜，超世无伦，
　　正觉大音，响流十方。
　　戒闻精进，三昧智慧，
　　威德无侣，殊胜希有。
　　深谛善念，诸佛法海，
　　穷深尽奥，究其涯底。
　　无明欲怒，世尊永无，
　　人雄师子，神德无量。
　　功勋广大，智慧深妙，
　　光明威相，震动大千。
　　愿我作佛，齐圣法王，
　　过度生死，靡不解脱，
　　布施调意，戒忍精进，
　　如是三昧，智慧为上。
　　吾誓得佛，普行此愿，
　　一切恐惧，为作大安。
　　假令有佛，百千亿万，
　　无量大圣，数如恒沙，
　　供养一切，斯等诸佛，
　　不如求道，坚正不却。
　　譬如恒沙，诸佛世界，
　　复不可计，无数刹土，
　　光明悉照，遍此诸国，
　　如是精进，威神难量。
　　令我作佛，国土第一，
　　其众奇妙，道场超绝，
　　国如泥洹，而无等双，
　　我当愍哀，度脱一切。
　　十方来生，心悦清净，
　　已至我国，快乐安隐，
　　幸佛明信，是我真证，
　　发愿于彼，力精所欲。
　　十方世尊，智慧无碍，
　　常令此尊，知我心行。
　　假使身止，诸苦毒中，
　　我行精进，忍终不悔。”
　　佛告阿难：“法藏比丘说此颂已，而白佛言：‘唯然，世尊。我发无上正觉之心，愿佛为我广宣经法，我当修行摄取佛国清净庄严无量妙土，令我于世速成正觉，拔诸生死勤苦之本。’”
　　佛告阿难：“时世自在王佛语法藏比丘：‘如所修行庄严佛土，汝自当知。’比丘白佛：‘斯义弘深，非我境界。唯愿世尊，广为敷演诸佛如来净土之行。我闻此已，当如说修行，成满所愿。’尔时，世自在王佛知其高明，志愿深广，即为法藏比丘而说经言：‘譬如大海，一人斗量经历劫数，尚可穷底得其妙宝；人有至心精进求道不止，会当克果，何愿不得？’于是世自在王佛，即为广说二百一十亿诸佛刹土天人之善恶、国土之粗妙，应其心愿悉现与之。时彼比丘闻佛所说严净国土皆悉睹见，起发无上殊胜之愿，其心寂静，志无所著，一切世间无能及者，具足五劫，思惟摄取庄严佛国清净之行。”
　　阿难白佛：“彼佛国土寿量几何？”
　　佛言：“其佛寿命四十二劫。时法藏比丘摄取二百一十亿诸佛妙土清净之行，如是修已，诣彼佛所，稽首礼足，绕佛三匝，合掌而住，白佛言：‘世尊，我已摄取庄严佛土清净之行。’佛告比丘：‘汝今可说宜知是时，发起悦可一切大众。菩萨闻已修行此法，缘致满足无量大愿。’比丘白佛：‘唯垂听察，如我所愿，当具说之。
　　“‘设我得佛，国有地狱、饿鬼、畜生者，不取正觉。
　　“‘设我得佛，国中天人，寿终之后，复更三恶道者，不取正觉。
　　“‘设我得佛，国中天人，不悉真金色者，不取正觉。
　　“‘设我得佛，国中天人，形色不同有好丑者，不取正觉。
　　“‘设我得佛，国中天人，不识宿命，下至知百千亿那由他诸劫事者，不取正觉。
　　“‘设我得佛，国中天人，不得天眼，下至见百千亿那由他诸佛国者，不取正觉。
　　“‘设我得佛，国中天人，不得天耳，下至闻百千亿那由他诸佛所说，不悉受持者，不取正觉。
　　“‘设我得佛，国中天人，不得见他心智，下至知百千亿那由他诸佛国中众生心念者，不取正觉。
　　“‘设我得佛，国中天人，不得神足，于一念顷下至不能超过百千亿那由他诸佛国者，不取正觉。
　　“‘设我得佛，国中天人，若起想念贪计身者，不取正觉。
　　“‘设我得佛，国中天人，不住定聚必至灭度者，不取正觉。
　　“‘设我得佛，光明有限量，下至不照百千亿那由他诸佛国者，不取正觉。
　　“‘设我得佛，寿命有限量，下至百千亿那由他劫者，不取正觉。
　　“‘设我得佛，国中声闻有能计量，乃至三千大千世界众生悉成缘觉，于百千劫悉共计校知其数者，不取正觉。
　　“‘设我得佛，国中天人，寿命无能限量，除其本愿修短自在，若不尔者，不取正觉。
　　“‘设我得佛，国中天人，乃至闻有不善名者，不取正觉。
　　“‘设我得佛，十方世界无量诸佛，不悉咨嗟称我名者，不取正觉。
　　“‘设我得佛，十方众生至心信乐欲生我国，乃至十念，若不生者，不取正觉，唯除五逆、诽谤正法。
　　“‘设我得佛，十方众生发菩提心，修诸功德，至心发愿欲生我国，临寿终时，假令不与大众围绕现其人前者，不取正觉。
　　“‘设我得佛，十方众生闻我名号，系念我国植众德本，至心回向欲生我国，不果遂者，不取正觉。
　　“‘设我得佛，国中天人，不悉成满三十二大人相者，不取正觉。
　　“‘设我得佛，他方佛土诸菩萨众来生我国，究竟必至一生补处；除其本愿自在所化，为众生故被弘誓铠，积累德本度脱一切，游诸佛国修菩萨行，供养十方诸佛如来，开化恒沙无量众生，使立无上正真之道，超出常伦诸地之行，现前修习普贤之德。若不尔者，不取正觉。
　　“‘设我得佛，国中菩萨，承佛神力供养诸佛，一食之顷不能遍至无数无量亿那由他诸佛国者，不取正觉。
　　“‘设我得佛，国中菩萨，在诸佛前现其德本，诸所求欲供养之具，若不如意者，不取正觉。
　　“‘设我得佛，国中菩萨，不能演说一切智者，不取正觉。
　　“‘设我得佛，国中菩萨，不得金刚那罗延身者，不取正觉。
　　“‘设我得佛，国中天人，一切万物严净光丽，形色殊特，穷微极妙，无能称量。其诸众生，乃至逮得天眼，有能明了辩其名数者，不取正觉。
　　“‘设我得佛，国中菩萨，乃至少功德者，不能知见其道场树无量光色高四百万里者，不取正觉。
　　“‘设我得佛，国中菩萨，若受读经法讽诵持说，而不得辩才智慧者，不取正觉。
　　“‘设我得佛，国中菩萨，智慧辩才若可限量者，不取正觉。
　　“‘设我得佛，国土清净，皆悉照见十方一切无量无数不可思议诸佛世界，犹如明镜睹其面像。若不尔者，不取正觉。
　　“‘设我得佛，自地以上至于虚空，宫殿、楼观、池流、华树，国土所有一切万物，皆以无量杂宝、百千种香而共合成，严饰奇妙超诸天人，其香普熏十方世界，菩萨闻者皆修佛行。若不如是，不取正觉。
　　“‘设我得佛，十方无量不可思议诸佛世界众生之类，蒙我光明触其身者，身心柔软超过天人。若不尔者，不取正觉。
　　“‘设我得佛，十方无量不可思议诸佛世界众生之类，闻我名字，不得菩萨无生法忍、诸深总持者，不取正觉。
　　“‘设我得佛，十方无量不可思议诸佛世界，其有女人闻我名字，欢喜信乐发菩提心，厌恶女身，寿终之后复为女像者，不取正觉。
　　“‘设我得佛，十方无量不可思议诸佛世界诸菩萨众，闻我名字，寿终之后，常修梵行至成佛道。若不尔者，不取正觉。
　　“‘设我得佛，十方无量不可思议诸佛世界诸天人民，闻我名字，五体投地，稽首作礼，欢喜信乐修菩萨行，诸天世人莫不致敬。若不尔者，不取正觉。
　　“‘设我得佛，国中天人，欲得衣服随念即至，如佛所赞应法妙服自然在身，有求裁缝捣染浣濯者，不取正觉。
　　“‘设我得佛，国中天人，所受快乐不如漏尽比丘者，不取正觉。
　　“‘设我得佛，国中菩萨，随意欲见十方无量严净佛土，应时如愿，于宝树中皆悉照见，犹如明镜睹其面像。若不尔者，不取正觉。
　　“‘设我得佛，他方国土诸菩萨众，闻我名字至于得佛，诸根缺陋不具足者，不取正觉。
　　“‘设我得佛，他方国土诸菩萨众，闻我名字，皆悉逮得清净解脱三昧，住是三昧一发意顷，供养无量不可思议诸佛世尊而不失定意。若不尔者，不取正觉。
　　“‘设我得佛，他方国土诸菩萨众，闻我名字，寿终之后生尊贵家。若不尔者，不取正觉。
　　“‘设我得佛，他方国土诸菩萨众，闻我名字，欢喜踊跃，修菩萨行具足德本。若不尔者，不取正觉。
　　“‘设我得佛，他方国土诸菩萨众，闻我名字，皆悉逮得普等三昧，住是三昧至于成佛，常见无量不可思议一切诸佛。若不尔者，不取正觉。
　　“‘设我得佛，国中菩萨，随其志愿所欲闻法自然得闻。若不尔者，不取正觉。
　　“‘设我得佛，他方国土诸菩萨众，闻我名字，不即得至不退转者，不取正觉。
　　“‘设我得佛，他方国土诸菩萨众，闻我名字，不即得至第一忍、第二第三法忍，于诸佛法不能即得不退转者，不取正觉。’”
　　佛告阿难：“尔时，法藏比丘说此愿已，以偈颂曰：
　　“‘我建超世愿，必至无上道，
　　　斯愿不满足，誓不成等觉。
　　　我于无量劫，不为大施主，
　　　普济诸贫苦，誓不成等觉。
　　　我至成佛道，名声超十方，
　　　究竟靡不闻，誓不成等觉。
　　　离欲深正念，净慧修梵行，
　　　志求无上尊，为诸天人师。
　　　神力演大光，普照无际土，
　　　消除三垢冥，明济众厄难。
　　　开彼智慧眼，灭此昏盲暗，
　　　闭塞诸恶道，通达善趣门。
　　　功祚成满足，威曜朗十方，
　　　日月戢重晖，天光隐不现。
　　　为众开法藏，广施功德宝，
　　　常于大众中，说法师子吼。
　　　供养一切佛，具足众德本，
　　　愿慧悉成满，得为三界雄。
　　　如佛无碍智，通达靡不照，
　　　愿我功德力，等此最胜尊。
　　　斯愿若克果，大千应感动，
　　　虚空诸天神，当雨珍妙华。’”
　　佛语阿难：“法藏比丘说此颂已，应时普地六种震动，天雨妙华以散其上，自然音乐空中赞言：‘决定必成无上正觉。’于是法藏比丘，具足修满如是大愿，诚谛不虚，超出世间，深乐寂灭。阿难，法藏比丘于其佛所，诸天、魔、梵、龙神八部大众之中，发斯弘誓建此愿已，一向专志庄严妙土，所修佛国开廓广大超胜独妙，建立常然无衰无变，于不可思议兆载永劫，积植菩萨无量德行。不生欲觉、瞋觉、害觉，不起欲想、瞋想、害想，不著色声香味触之法，忍力成就，不计众苦，少欲知足，无染恚痴，三昧常寂，智慧无碍，无有虚伪谄曲之心，和颜爱语先意承问，勇猛精进志愿无倦。专求清白之法以惠利群生，恭敬三宝，奉事师长，以大庄严具足众行，令诸众生功德成就。住空、无相、无愿之法，无作无起观法如化。远离粗言、自害害彼、彼此俱害，修习善语，自利利人，人我兼利。弃国捐王，绝去财色，自行六波罗蜜，教人令行，无央数劫积功累德。随其生处在意所欲，无量宝藏自然发应，教化安立无数众生住于无上正真之道。或为长者、居士、豪姓、尊贵，或为刹利、国君、转轮圣帝，或为六欲天主乃至梵王，常以四事供养恭敬一切诸佛，如是功德不可称说。口气香洁如优钵罗华，身诸毛孔出旃檀香，其香普熏无量世界。容色端正相好殊妙，其手常出无尽之宝，衣服、饮食、珍妙华香，缯盖幢幡庄严之具，如是等事超诸天人，于一切法而得自在。”
　　阿难白佛：“法藏菩萨，为已成佛而取灭度？为未成佛？为今现在？”
　　佛告阿难：“法藏菩萨，今已成佛，现在西方，去此十万亿刹，其佛世界名曰安乐。”
　　阿难又问：“其佛成道已来，为经几时？”
　　佛言：“成佛已来凡历十劫。其佛国土自然七宝，金、银、琉璃、珊瑚、琥珀、砗磲、玛瑙合成为地，恢廓旷荡不可限极，悉相杂厕转相间入，光赫煜烁微妙奇丽，清净庄严超踰十方一切世界，众宝中精，其宝犹如第六天宝。又其国土，无须弥山及金刚围一切诸山，亦无大海小海、溪渠井谷，佛神力故欲见则见；亦无地狱、饿鬼、畜生诸难之趣；亦无四时春秋冬夏，不寒不热，常和调适。”
　　尔时，阿难白佛言：“世尊，若彼国土无须弥山，其四天王及忉利天依何而住？”
　　佛语阿难：“第三炎天，乃至色究竟天，皆依何住？”
　　阿难白佛：“行业果报不可思议。”
　　佛语阿难：“行业果报不可思议，诸佛世界亦不可思议。其诸众生功德善力，住行业之地，故能尔耳！”
　　阿难白佛：“我不疑此法，但为将来众生，欲除其疑惑，故问斯义。”
　　佛告阿难：“无量寿佛威神光明最尊第一，诸佛光明所不能及。或照百佛世界，或千佛世界，取要言之，乃照东方恒沙佛刹，南西北方、四维、上、下亦复如是。或有佛光照于七尺，或一由旬、二三四五由旬，如是转倍乃至照一佛刹，是故无量寿佛号无量光佛、无边光佛、无碍光佛、无对光佛、炎王光佛、清净光佛、欢喜光佛、智慧光佛、不断光佛、难思光佛、无称光佛、超日月光佛。其有众生遇斯光者，三垢消灭，身意柔软，欢喜踊跃，善心生焉。若在三塗极苦之处，见此光明，皆得休息无复苦恼，寿终之后皆蒙解脱。无量寿佛光明显赫，照曜十方诸佛国土，莫不闻焉。不但我今称其光明，一切诸佛、声闻、缘觉、诸菩萨众，咸共叹誉亦复如是。若有众生，闻其光明威神功德，日夜称说至心不断，随意所愿得生其国，为诸菩萨、声闻之众所共叹誉称其功德；至其然后得佛道时，普为十方诸佛菩萨，叹其光明亦如今也。”
　　佛言：“我说无量寿佛光明威神巍巍殊妙，昼夜一劫尚未能尽！”
　　佛语阿难：“又无量寿佛寿命长久，不可称计，汝宁知乎？假使十方世界无量众生皆得人身，悉令成就声闻、缘觉，都共集会，禅思一心竭其智力，于百千万劫悉共推算，计其寿命长远之数，不能穷尽知其限极。声闻、菩萨、天人之众，寿命长短亦复如是，非算数譬喻所能知也。又声闻、菩萨，其数难量不可称说，神智洞达，威力自在，能于掌中持一切世界。”
　　佛语阿难：“彼佛初会，声闻众数不可称计，菩萨亦然。如大目揵连，百千万亿无量无数，于阿僧祇那由他劫，乃至灭度，悉共计校，不能究了多少之数。譬如大海深广无量，假使有人，析其一毛以为百分，以一分毛沾取一渧。于意云何？其所渧者于彼大海，何所为多？”
　　阿难白佛：“彼所渧水比于大海多少之量，非巧历算数、言辞譬类所能知也。”
　　佛语阿难：“如目连等，于百千万亿那由他劫，计彼初会声闻菩萨，所知数者犹如一渧，其所不知如大海水。又其国土，七宝诸树周满世界，金树、银树、琉璃树、玻瓈树、珊瑚树、玛瑙树、砗磲之树，或有二宝、三宝乃至七宝转共合成。或有金树，银叶华果。或有银树，金叶华果。或琉璃树，玻瓈为叶，华果亦然。或水精树，琉璃为叶，华果亦然。或珊瑚树，玛瑙为叶，华果亦然。或玛瑙树，琉璃为叶，华果亦然。或砗磲树，众宝为叶，华果亦然。或有宝树，紫金为本，白银为茎，琉璃为枝，水精为条，珊瑚为叶，玛瑙为华，砗磲为实。或有宝树，白银为本，琉璃为茎，水精为枝，珊瑚为条，玛瑙为叶，砗磲为华，紫金为实。或有宝树，琉璃为本，水精为茎，珊瑚为枝，玛瑙为条，砗磲为叶，紫金为华，白银为实。或有宝树，水精为本，珊瑚为茎，玛瑙为枝，砗磲为条，紫金为叶，白银为华，琉璃为实。或有宝树，珊瑚为本，玛瑙为茎，砗磲为枝，紫金为条，白银为叶，琉璃为华，水精为实。或有宝树，玛瑙为本，砗磲为茎，紫金为枝，白银为条，琉璃为叶，水精为华，珊瑚为实。或有宝树，砗磲为本，紫金为茎，白银为枝，琉璃为条，水精为叶，珊瑚为华，玛瑙为实。行行相值，茎茎相望，枝枝相准，叶叶相向，华华相顺，实实相当，荣色光曜不可胜视，清风时发出五音声，微妙宫商自然相和。
　　“又无量寿佛，其道场树高四百万里，其本周围五千由旬，枝叶四布二十万里，一切众宝自然合成，以月光摩尼持海轮宝众宝之王而庄严之。周匝条间，垂宝璎珞，百千万色种种异变，无量光炎照曜无极，珍妙宝网罗覆其上，一切庄严随应而现，微风徐动吹诸宝树演出无量妙法音声，其声流布遍诸佛国。闻其音者，得深法忍，住不退转，至成佛道，耳根清彻不遭苦患。目睹其色，鼻知其香，口尝其味，身触其光，心以法缘，皆得甚深法忍，住不退转至成佛道，六根清彻无诸恼患。阿难，若彼国土天人，见此树者得三法忍：一者、音响忍，二者、柔顺忍，三者、无生法忍。此皆无量寿佛威神力故、本愿力故、满足愿故、明了愿故、坚固愿故、究竟愿故。”
　　佛告阿难：“世间帝王有百千音乐，自转轮圣王乃至第六天上伎乐音声，展转相胜千亿万倍。第六天上万种乐音，不如无量寿国诸七宝树一种音声千亿倍也。亦有自然万种伎乐，又其乐声无非法音，清畅哀亮微妙和雅，十方世界音声之中最为第一。其讲堂、精舍、宫殿、楼观，皆七宝庄严自然化成。复以真珠、明月摩尼众宝，以为交络覆盖其上。内外左右有诸浴池，或十由旬，或二十、三十乃至百千由旬，纵广深浅皆各一等，八功德水湛然盈满，清净香洁味如甘露，黄金池者底白银沙，白银池者底黄金沙，水精池者底琉璃沙，琉璃池者底水精沙，珊瑚池者底琥珀沙，琥珀池者底珊瑚沙，砗磲池者底玛瑙沙，玛瑙池者底砗磲沙，白玉池者底紫金沙，紫金池者底白玉沙，或有二宝、三宝乃至七宝转共合成。其池岸上有旃檀树，华叶垂布，香气普熏，天优钵罗华、钵昙摩华、拘牟头华、分陀利华，杂色光茂弥覆水上。彼诸菩萨及声闻众若入宝池，意欲令水没足，水即没足；欲令至膝，即至于膝；欲令至腰，水即至腰；欲令至颈，水即至颈；欲令灌身，自然灌身；欲令还复，水辄还复。调和冷暖自然随意，开神悦体荡除心垢，清明澄洁净若无形，宝沙映彻无深不照，微澜回流转相灌注，安详徐逝不迟不疾，波扬无量。自然妙声，随其所应莫不闻者。或闻佛声，或闻法声，或闻僧声，或寂静声、空无我声、大慈悲声、波罗蜜声，或十力、无畏、不共法声，诸通慧声、无所作声、不起灭声、无生忍声，乃至甘露灌顶众妙法声。如是等声，称其所闻欢喜无量，随顺清净离欲寂灭真实之义，随顺三宝、力、无所畏、不共之法，随顺通慧菩萨、声闻所行之道。无有三塗苦难之名，但有自然快乐之音，是故其国名曰安乐。
　　“阿难，彼佛国土诸往生者，具足如是清净色身，诸妙音声神通功德。所处宫殿、衣服、饮食、众妙华香庄严之具，犹第六天自然之物。若欲食时，七宝钵器自然在前，金、银、琉璃、砗磲、玛瑙、珊瑚、琥珀、明月真珠，如是诸钵随意而至，百味饮食自然盈满。虽有此食实无食者，但见色闻香，意以为食，自然饱足，身心柔软无所味著，事已化去，时至复现。彼佛国土清净安隐微妙快乐，次于无为泥洹之道。其诸声闻、菩萨、天人，智慧高明，神通洞达，咸同一类形无异状，但因顺余方故有天人之名。颜貌端正超世希有，容色微妙非天非人，皆受自然虚无之身无极之体。”
　　佛告阿难：“譬如世间贫穷乞人在帝王边，形貌容状宁可类乎？”
　　阿难白佛：“假令此人在帝王边，羸陋丑恶无以为喻，百千万亿不可计倍。所以然者？贫穷乞人底极斯下，衣不蔽形，食趣支命，饥寒困苦，人理殆尽，皆坐前世不植德本，积财不施，富有益悭，但欲唐得，贪求无厌，不信修善，犯恶山积，如是寿终财宝消散，苦身聚积为之忧恼，于己无益徒为他有，无善可怙，无德可恃，是故死堕恶趣受此长苦，罪毕得出生为下贱，愚鄙斯极示同人类。所以世间帝王人中独尊？皆由宿世积德所致，慈惠博施，仁爱兼济，履信修善，无所违争，是以寿终福应得升善道，上生天上享兹福乐，积善余庆今得为人，乃生王家自然尊贵，仪容端正众所敬事，妙衣珍膳随心服御，宿福所追故能致此。”
　　佛告阿难：“汝言是也。计如帝王，虽人中尊贵形色端正，比之转轮圣王，甚为鄙陋，犹彼乞人在帝王边也。转轮圣王威相殊妙天下第一，比之忉利天王，又复丑恶不得相喻万亿倍也。假令天帝比第六天王，百千亿倍不相类也。设第六天王，比无量寿佛国菩萨、声闻，光颜容色不相及逮，百千万亿不可计倍。”
　　佛告阿难：“无量寿国其诸天人，衣服、饮食、华香、璎珞，缯盖、幢幡、微妙音声，所居舍宅、宫殿、楼阁，称其形色高下大小，或一宝、二宝，乃至无量众宝，随意所欲，应念即至。又以众宝妙衣遍布其地，一切天人践之而行，无量宝网弥覆佛土，皆以金缕、真珠、百千杂宝奇妙珍异，庄严校饰周匝四面。垂以宝铃，光色晃曜尽极严丽，自然德风徐起微动。其风调和不寒不暑，温凉柔软不迟不疾，吹诸罗网及众宝树，演发无量微妙法音，流布万种温雅德香。其有闻者，尘劳垢习自然不起，风触其身皆得快乐，譬如比丘得灭尽三昧。又风吹散华遍满佛土，随色次第而不杂乱，柔软光泽馨香芬烈，足履其上蹈下四寸，随举足已还复如故。华用已讫，地辄开裂，以次化没清净无遗，随其时节风吹散华，如是六反。又众宝莲华周满世界，一一宝华百千亿叶。其华光明无量种色，青色青光，白色白光，玄黄朱紫光色赫然，炜烨焕烂明曜日月。一一华中，出三十六百千亿光。一一光中，出三十六百千亿佛，身色紫金，相好殊特。一一诸佛，又放百千光明，普为十方说微妙法。如是诸佛，各各安立无量众生于佛正道。”
佛说无量寿经卷下
　　佛告阿难：“其有众生生彼国者，皆悉住于正定之聚。所以者何？彼佛国中，无诸邪聚及不定聚。十方恒沙诸佛如来，皆共赞叹无量寿佛威神功德不可思议。诸有众生闻其名号，信心欢喜乃至一念，至心回向愿生彼国，即得往生住不退转，唯除五逆、诽谤正法。”
　　佛告阿难：“十方世界诸天人民，其有至心愿生彼国，凡有三辈。其上辈者，舍家弃欲而作沙门，发菩提心，一向专念无量寿佛，修诸功德愿生彼国。此等众生临寿终时，无量寿佛与诸大众现其人前，即随彼佛往生其国，便于七宝华中自然化生，住不退转，智慧勇猛，神通自在。是故，阿难，其有众生，欲于今世见无量寿佛，应发无上菩提之心，修行功德，愿生彼国。”
　　佛语阿难：“其中辈者，十方世界诸天人民，其有至心愿生彼国，虽不能行作沙门大修功德，当发无上菩提之心，一向专念无量寿佛，多少修善，奉持斋戒，起立塔像，饭食沙门，悬缯燃灯，散华烧香，以此回向愿生彼国。其人临终，无量寿佛化现其身，光明相好具如真佛，与诸大众现其人前，即随化佛往生其国，住不退转。功德智慧次如上辈者也。”
　　佛告阿难：“其下辈者，十方世界诸天人民，其有至心欲生彼国，假使不能作诸功德，当发无上菩提之心，一向专意乃至十念，念无量寿佛愿生其国。若闻深法，欢喜信乐，不生疑惑，乃至一念念于彼佛，以至诚心愿生其国。此人临终，梦见彼佛亦得往生。功德智慧次如中辈者也。”
　　佛告阿难：“无量寿佛威神无极，十方世界无量无边不可思议诸佛如来，莫不称叹于彼东方恒河沙佛国。无量无数诸菩萨众，皆悉往诣无量寿佛所，恭敬供养及诸菩萨、声闻之众，听受经法宣布道化，南西北方、四维、上、下亦复如是。”
　　尔时，世尊而说颂曰：
　　“东方诸佛国，其数如恒沙，
　　彼土菩萨众，往觐无量觉。
　　南西北四维，上下亦复然，
　　彼土菩萨众，往觐无量觉。
　　一切诸菩萨，各赍天妙华，
　　宝香无价衣，供养无量觉。
　　咸然奏天乐，畅发和雅音，
　　歌叹最胜尊，供养无量觉。
　　究达神通慧，游入深法门，
　　具足功德藏，妙智无等伦。
　　慧日朗世间，消除生死云，
　　恭敬绕三匝，稽首无上尊。
　　见彼严净土，微妙难思议，
　　因发无量心，愿我国亦然。
　　应时无量尊，动容发欣笑，
　　口出无数光，遍照十方国，
　　回光围绕身，三匝从顶入，
　　一切天人众，踊跃皆欢喜。
　　大士观世音，整服稽首问，
　　白佛何缘笑？唯然愿说意。
　　梵声犹雷震，八音畅妙响，
　　当授菩萨记，今说仁谛听。
　　十方来正士，吾悉知彼愿，
　　志求严净土，受决当作佛。
　　觉了一切法，犹如梦幻响，
　　满足诸妙愿，必成如是刹。
　　知法如电影，究竟菩萨道，
　　具诸功德本，受决当作佛。
　　通达诸法性，一切空无我，
　　专求净佛土，必成如是刹。
　　诸佛告菩萨，令觐安养佛，
　　闻法乐受行，疾得清净处。
　　至彼严净国，便速得神通，
　　必于无量尊，受记成等觉。
　　其佛本愿力，闻名欲往生，
　　皆悉到彼国，自致不退转。
　　菩萨兴至愿，愿己国无异，
　　普念度一切，名显满十方。
　　奉事亿如来，飞化遍诸刹，
　　恭敬欢喜去，还到安养国。
　　若人无善心，不得闻此经，
　　清净有戒者，乃获闻正法。
　　曾更见世尊，则能信此事，
　　谦敬闻奉行，踊跃大欢喜。
　　憍慢弊懈怠，难以信此法，
　　宿世见诸佛，乐听如是教。
　　声闻或菩萨，莫能究圣心，
　　譬如从生盲，欲行开导人。
　　如来智慧海，深广无涯底，
　　二乘非所测，唯佛独明了。
　　假使一切人，具足皆得道，
　　净慧知本空，亿劫思佛智。
　　穷力极讲说，尽寿犹不知，
　　佛慧无边际，如是致清净。
　　寿命甚难得，佛世亦难值，
　　人有信慧难，若闻精进求，
　　闻法能不忘，见敬得大庆，
　　则我善亲友，是故当发意。
　　设满世界火，必过要闻法，
　　会当成佛道，广度生死流。”
　　佛告阿难：“彼国菩萨，皆当究竟一生补处；除其本愿，为众生故，以弘誓功德而自庄严，普欲度脱一切众生。阿难，彼佛国中，诸声闻众身光一寻，菩萨光明照百由旬。有二菩萨最尊第一，威神光明，普照三千大千世界。”
　　阿难白佛：“彼二菩萨，其号云何？”
　　佛言：“一名观世音，二名大势至。此二菩萨，于此国土修菩萨行，命终转化生彼佛国。阿难，其有众生生彼国者，皆悉具足三十二相，智慧成满，深入诸法，究畅要妙，神通无碍，诸根明利。其钝根者成就二忍，其利根者得不可计无生法忍。又彼菩萨，乃至成佛不受恶趣，神通自在，常识宿命；除生他方五浊恶世，示现同彼如我国也。”
　　佛语阿难：“彼国菩萨承佛威神，一食之顷往诣十方无量世界，恭敬供养诸佛世尊。随心所念，华香、妓乐、衣盖、幢幡，无数无量供养之具，自然化生应念即至，珍妙殊特非世所有，辄以奉散诸佛，及诸菩萨、声闻之众，在虚空中化成华盖，光色昱烁，香气普熏。其华周圆四百里者，如是转倍，乃覆三千大千世界，随其前后以次化没。其诸菩萨佥然欣悦，于虚空中共奏天乐，以微妙音歌叹佛德，听受经法欢喜无量，供养佛已未食之前，忽然轻举还其本国。”
　　佛语阿难：“无量寿佛，为诸声闻、菩萨、天人颁宣法时，都悉集会七宝讲堂，广宣道教演畅妙法，莫不欢喜心解得道。即时四方自然风起，吹七宝树出五音声，无量妙华随风四散，自然供养如是不绝。一切诸天皆赍天上百千华香、万种伎乐，供养其佛及诸菩萨、声闻之众，普散华香，奏诸音乐，前后来往更相开避。当斯之时，熙怡快乐，不可胜言。”
　　佛语阿难：“生彼佛国诸菩萨等，所可讲说常宣正法，随顺智慧无违无失。于其国土所有万物，无我所心，无染著心，去来进止情无所系，随意自在无所适莫，无彼无我，无竞无讼。于诸众生得大慈悲饶益之心，柔润调伏无忿恨心，离盖清净无厌怠心，等心、胜心、深心、定心、爱法乐法喜法之心、灭诸烦恼离恶趣心。究竟一切菩萨所行，具足成就无量功德，得深禅定诸通明慧，游志七觉修心佛法，肉眼清彻靡不分了，天眼通达无量无限，法眼观察究竟诸道，慧眼见真能度彼岸，佛眼具足觉了法性，以无碍智为人演说，等观三界空无所有，志求佛法具诸辩才，除灭众生烦恼之患，从如来生解法如如，善知集灭音声方便，不欣世语乐在正论，修诸善本志崇佛道，知一切法皆悉寂灭，生身烦恼二余俱尽，闻甚深法心不疑惧，常能修行其大悲者，深远微妙靡不覆载，究竟一乘至于彼岸，决断疑网慧由心出，于佛教法该罗无外，智慧如大海，三昧如山王，慧光明净超踰日月，清白之法具足圆满。犹如雪山，照诸功德等一净故；犹如大地，净秽好恶无异心故；犹如净水，洗除尘劳诸垢染故；犹如火王，烧灭一切烦恼薪故；犹如大风，行诸世界无障碍故；犹如虚空，于一切有无所著故；犹如莲华，于诸世间无染污故；犹如大乘，运载群萌出生死故；犹如重云，震大法雷觉未觉故；犹如大雨，雨甘露法润众生故；如金刚山，众魔外道不能动故；如梵天王，于诸善法最上首故；如尼拘类树，普覆一切故；如优昙钵华，希有难遇故；如金翅鸟，威伏外道故；如众游禽，无所藏积故；犹如牛王，无能胜故；犹如象王，善调伏故；如师子王，无所畏故；旷若虚空，大慈等故，摧灭嫉心不忌胜故。专乐求法心无厌足，常欲广说志无疲倦，击法鼓，建法幢，曜慧日，除痴闇，修六和敬，常行法施，志勇精进，心不退弱，为世灯明、最胜福田，常为师导等无憎爱，唯乐正道无余欣戚，拔诸欲刺以安群生，功慧殊胜莫不尊敬，灭三垢障游诸神通。因力、缘力、意力、愿力、方便之力、常力、善力、定力、慧力、多闻之力，施、戒、忍辱、精进、禅定、智慧之力，正念止观诸通明力，如法调伏诸众生力，如是等力，一切具足。身色相好，功德辩才，具足庄严无与等者。恭敬供养无量诸佛，常为诸佛所共称叹，究竟菩萨诸波罗蜜，修空无相无愿三昧、不生不灭诸三昧门，远离声闻、缘觉之地。阿难，彼诸菩萨成就如是无量功德，我但为汝略言之耳！若广说者，百千万劫不能穷尽。”
　　佛告弥勒菩萨、诸天人等：“无量寿国声闻、菩萨，功德智慧不可称说。又其国土，微妙安乐清净若此，何不力为善？念道之自然，著于无上下，洞达无边际，宜各勤精进，努力自求之，必得超绝去，往生安乐国，横截五恶道，恶道自然闭，升道无穷极，易往而无人，其国不逆违，自然之所牵。何不弃世事，勤行求道德，可得极长生，寿乐无有极？
　　“然世人薄俗，共诤不急之事，于此剧恶极苦之中，勤身营务以自给济，无尊无卑，无贫无富，少长男女共忧钱财，有无同然，忧思适等，屏营愁苦，累念积虑，为心走使无有安时。有田忧田，有宅忧宅，牛、马、六畜、奴婢、钱财、衣食、什物，复共忧之，重思累息，忧念愁怖，横为非常水、火、盗贼、怨家、债主、焚、漂、劫夺消散磨灭，忧毒忪忪无有解时，结愤心中不离忧恼，心坚意固适无纵舍，或坐摧碎身亡命终，弃捐之去莫谁随者。尊贵豪富亦有斯患，忧惧万端勤苦若此，结众寒热与痛共居。贫穷下劣困乏常无，无田亦忧欲有田，无宅亦忧欲有宅，无牛、马、六畜、奴婢、钱财、衣食、什物亦忧欲有之，适有一复少一，有是少是，思有齐等，适欲具有便复糜散，如是忧苦当复求索，不能时得思想无益，身心俱劳坐起不安，忧念相随勤苦若此，亦结众寒热与痛共居。或时坐之终身夭命，不肯为善行道进德，寿终身死当独远去，有所趣向善恶之道莫能知者。世间人民、父子、兄弟、夫妇、家室中外亲属，当相敬爱，无相憎嫉；有无相通，无得贪惜；言色常和，莫相违戾。或时心诤有所恚怒，今世恨意微相憎嫉，后世转剧至成大怨。所以者何？世间之事更相患害，虽不即时应急相破，然含毒畜怒结愤精神，自然克识不得相离，皆当对生更相报复。人在世间爱欲之中，独生独死，独去独来，当行至趣苦乐之地，身自当之无有代者。善恶变化殃福异处，宿豫严待当独趣入，远到他所莫能见者。善恶自然追行所生，窈窈冥冥别离久长，道路不同会见无期，甚难甚难今得相值。何不弃众事，各遇强健时，努力励修善，精进愿度世，可得极长生？如何不求道，安所须待欲何乐乎？
　　“如是世人，不信作善得善、为道得道，不信人死更生、惠施得福，善恶之事都不信之，谓之不然，终无有是。但坐此故且自见之，更相瞻视先后同然，转相承受父余教令。先人祖父素不为善，不识道德，身愚神闇，心塞意闭，死生之趣、善恶之道，自不能见，无有语者，吉凶祸福竞各作之，无一怪也。生死常道转相嗣立，或父哭子，或子哭父，兄弟夫妇更相哭泣，颠倒上下无常根本，皆当过去不可常保，教语开导信之者少，是以生死流转无有休止。如此之人，蒙冥抵突不信经法，心无远虑各欲快意，痴惑爱欲，不达于道德，迷没于瞋怒，贪狼于财色，坐之不得道，当更恶趣苦，生死无穷已，哀哉甚可伤！或时室家父子、兄弟、夫妇，一死一生更相哀愍，恩爱思慕，忧念结缚，心意痛著迭相顾恋，穷日卒岁无有解已。教语道德心不开明，思想恩好不离情欲，昏蒙闇塞愚惑所覆，不能深思熟计、心自端正、专精行道、决断世事，便旋至竟，年寿终尽，不能得道，无可奈何！总猥愦扰皆贪爱欲，惑道者众，悟之者少。世间匆匆，无可聊赖，尊卑、上下、贫富、贵贱，勤苦匆务各怀杀毒，恶气窈冥为妄兴事，违逆天地不从人心，自然非恶先随与之，恣听所为待其罪极，其寿未终尽便顿夺之下入恶道，累世勤苦展转其中，数千亿劫无有出期，痛不可言，甚可哀愍！”
　　佛告弥勒菩萨、诸天人等：“我今语汝世间之事，人用是故坐不得道，当熟思计远离众恶，择其善者勤而行之。爱欲荣华不可常保，皆当别离无可乐者。遇佛在世当勤精进，其有至愿生安乐国者，可得智慧明达功德殊胜。勿得随心所欲，亏负经戒在人后也。傥有疑意不解经者，可具问佛，当为说之。”
　　弥勒菩萨长跪白言：“佛威神尊重，所说快善！听佛经语贯心思之，世人实尔如佛所言。今佛慈愍显示大道，耳目开明长得度脱，闻佛所说莫不欢喜，诸天人民蠕动之类，皆蒙慈恩解脱忧苦。佛语教戒甚深甚善，智慧明见八方上下去来今事莫不究畅。今我众等，所以蒙得度脱，皆佛前世求道之时谦苦所致，恩德普覆，福禄巍巍，光明彻照，达空无极，开入泥洹，教授典揽，威制消化，感动十方无穷无极。佛为法王尊超众圣，普为一切天人之师，随心所愿皆令得道。今得值佛，复闻无量寿声，靡不欢喜，心得开明。”
　　佛告弥勒：“汝言是也。若有慈敬于佛者，实为大善。天下久久乃复有佛，今我于此世作佛，演说经法，宣布道教，断诸疑网，拔爱欲之本，杜众恶之源，游步三界无所挂碍，典揽智慧众道之要，执持纲维昭然分明，开示五趣度未度者，决正生死泥洹之道。弥勒当知，汝从无数劫来修菩萨行，欲度众生其已久远，从汝得道至于泥洹不可称数。汝及十方诸天人民一切四众，永劫已来展转五道，忧畏勤苦不可具言，乃至今世生死不绝。与佛相值听受经法，又复得闻无量寿佛，快哉甚善！吾助尔喜。汝今亦可自厌生死老病痛苦、恶露不净无可乐者，宜自决断端身正行益作诸善，修己洁净洗除心垢，言行忠信表里相应。人能自度转相拯济，精明求愿积累善本，虽一世勤苦须臾之间，后生无量寿国快乐无极，长与道德合明，永拔生死根本，无复贪恚、愚痴、苦恼之患，欲寿一劫、百劫、千亿万劫，自在随意皆可得之，无为自然次于泥洹之道。汝等宜各精进求心所愿，无得疑惑中悔自为过咎，生彼边地七宝宫殿，五百岁中受诸厄也。”
　　弥勒白言：“受佛重诲，专精修学，如教奉行，不敢有疑。”
　　佛告弥勒：“汝等能于此世，端心正意，不作众恶，甚为至德，十方世界最无伦匹。所以者何？诸佛国土天人之类，自然作善，不大为恶，易可开化。今我于此世间作佛，处于五恶、五痛、五烧之中，为最剧苦，教化群生令舍五恶，令去五痛，令离五烧，降化其意令持五善，获其福德度世长寿泥洹之道。”
　　佛言：“何等五恶？何等五痛？何等五烧？何等消化五恶，令持五善，获其福德度世长寿泥洹之道？
　　“其一恶者，诸天人民蠕动之类，欲为众恶莫不皆然，强者伏弱，转相克贼，残害杀戮，迭相吞噬，不知修善，恶逆无道，后受殃罚自然趣向，神明记识犯者不赦，故有贫穷、下贱、乞丐、孤独、聋、盲、喑哑、愚痴、弊恶，至有尪狂不逮之属。又有尊贵豪富、高才明达，皆由宿世慈孝修善积德所致。世有常道王法牢狱不肯畏慎，为恶入罪受其殃罚，求望解脱难得勉出。世间有此目前现事，寿终后世尤深尤剧，入其幽冥转生受身。譬如王法痛苦极刑，故有自然三塗无量苦恼，转贸其身，改形易道，所受寿命或长或短，魂神精识自然趣之，当独值向相从共生，更相报复无有止已，殃恶未尽不得相离，展转其中无有出期，难得解脱，痛不可言。天地之间自然有是，虽不即时卒暴应至，善恶之道会当归之。是为一大恶、一痛、一烧，勤苦如是。譬如大火焚烧人身，人能于中一心制意，端身正行，独作诸善，不为众恶者，身独度脱，获其福德度世上天泥洹之道。是为一大善也。”
　　佛言：“其二恶者，世间人民父子、兄弟、室家、夫妇，都无义理，不顺法度，奢淫憍纵各欲快意，任心自恣更相欺惑，心口各异，言念无实，佞谄不忠，巧言谀媚，嫉贤谤善，陷入怨枉。主上不明任用臣下，臣下自在机伪多端，践度能行知其形势，在位不正为其所欺，妄损忠良不当天心。臣欺其君，子欺其父，兄弟、夫妇、中外知识更相欺诳，各怀贪欲、瞋恚、愚痴，欲自厚己，欲贪多有，尊卑上下心俱同然。破家亡身，不顾前后亲属内外坐之灭族。或时室家、知识、乡党、市里、愚民、野人，转共从事，更相利害，忿成怨结。富有悭惜不肯施与，爱保贪重，心劳身苦。如是至竟无所恃怙，独来独去无一随者，善恶祸福追命所生，或在乐处，或入苦毒，然后乃悔，当复何及？世间人民，心愚少智，见善憎谤不思慕及，但欲为恶妄作非法，常怀盗心希望他利，消散磨尽而复求索，邪心不正惧人有色，不豫思计事至乃悔，今世现有王法牢狱，随罪趣向受其殃罚。因其前世不信道德，不修善本，今复为恶，天神克识别其名籍，寿终神逝下入恶道，故有自然三塗无量苦恼展转其中，世世累劫无有出期，难得解脱，痛不可言。是为二大恶、二痛、二烧，勤苦如是。譬如大火焚烧人身，人能于中一心制意，端身正行，独作诸善，不为众恶者，身独度脱，获其福德度世上天泥洹之道。是为二大善也。”
　　佛言：“其三恶者，世间人民，相因寄生，共居天地之间，处年寿命无能几何。上有贤明长者、尊贵豪富，下有贫穷厮贱、尪劣愚夫，中有不善之人。常怀邪恶，但念淫泆，烦满胸中，爱欲交乱，坐起不安，贪意守惜，但欲唐得，眄睐细色，邪态外逸，自妻厌憎私妄出入，费损家财事为非法，交结聚会兴师相伐，攻劫杀戮强夺无道，恶心在外不自修业，盗窃趣得欲击成事，恐势迫胁归给妻子，恣心快意极身作乐，或于亲属不避尊卑，家室中外患而苦之，亦复不畏王法禁令。如是之恶著于人鬼，日月照见神明记识，故有自然三塗无量苦恼，展转其中，世世累劫无有出期，难得解脱，痛不可言。是为三大恶、三痛、三烧，勤苦如是。譬如大火焚烧人身，人能于中一心制意，端身正行，独作诸善，不为众恶者，身独度脱，获其福德度世上天泥洹之道。是为三大善也。”
　　佛言：“其四恶者，世间人民不念修善，转相教令共为众恶，两舌、恶口、妄言、绮语，谗贼斗乱憎嫉善人，败坏贤明于傍快喜，不孝二亲，轻慢师长，朋友无信，难得诚实，尊贵自大谓己有道，横行威势侵易于人，不能自知为恶无耻，自以强健欲人敬难，不畏天地神明日月，不肯作善，难可降化，自用偃蹇谓可常尔，无所忧惧，常怀憍慢。如是众恶天神记识，赖其前世颇作福德，小善扶接营护助之，今世为恶，福德尽灭，诸善鬼神各去离之，身独空立无所复依，寿命终尽诸恶所归，自然迫促共趣夺之。又其名籍记在神明，殃咎牵引当往趣向，罪报自然无从舍离。但得前行入于火镬，身心摧碎，精神痛苦，当斯之时，悔复何及？天道冏然不得蹉跌，故有自然三塗无量苦恼展转其中，世世累劫无有出期，难得解脱，痛不可言。是为四大恶、四痛、四烧，勤苦如是。譬如大火焚烧人身，人能于中一心制意，端身正行，独作诸善，不为众恶，身独度脱，获其福德度世上天泥洹之道。是为四大善也。”
　　佛言：“其五恶者，世间人民，徙倚懈惰，不肯作善治身修业，家室眷属饥寒困苦。父母教诲，瞋目怒应，言令不和，违戾反逆譬如怨家，不如无子。取与无节，众共患厌，负恩违义，无有报偿之心。贫穷困乏不能复得，辜较纵夺，放恣游散，串数唐得用自赈给，耽酒嗜美，饮食无度，肆心荡逸，鲁扈抵突，不识人情，强欲抑制。见人有善，妒嫉恶之，无义无礼，无所顾难，自用识当不可谏晓，六亲眷属所资有无不能忧念，不惟父母之恩，不存师友之义。心常念恶，口常言恶，身常行恶曾无一善，不信先圣诸佛经法，不信行道可得度世，不信死后神明更生，不信作善得善、为恶得恶，欲杀真人斗乱众僧，欲害父母、兄弟、眷属，六亲憎恶愿令其死。如是世人心意俱然，愚痴蒙昧而自以智慧，不知生所从来、死所趣向，不仁不顺恶逆天地，而于其中希望侥幸欲求长生，会当归死。慈心教诲令其念善，开示生死善恶之趣，自然有是而不肯信之，苦心与语无益其人，心中闭塞，意不开解。大命将终悔惧交至，不豫修善临穷方悔，悔之于后，将何及乎？天地之间五道分明，恢廓窈冥，浩浩茫茫，善恶报应，祸福相承，身自当之，无谁代者。数之自然应期所行，殃咎追命无得从舍。善人行善，从乐入乐，从明入明；恶人行恶，从苦入苦，从冥入冥。谁能知者？独佛知耳！教语开示，信用者少。生死不休，恶道不绝，如是世人难可具尽，故有自然三塗无量苦恼展转其中，世世累劫无有出期，难得解脱，痛不可言。是为五大恶、五痛、五烧，勤苦如是。譬如大火焚烧人身，人能于中一心制意，端身正念，言行相副，所作至诚，所语如语，心口不转，独作诸善，不为众恶者，身独度脱，获其福德度世上天泥洹之道。是为五大善也。”
　　佛告弥勒：“吾语汝等，是世五恶勤苦若此，五痛五烧展转相生。但作众恶不修善本，皆悉自然入诸恶趣，或其今世先被殃病，求死不得，求生不得，罪恶所招示众见之，身死随行入三恶道，苦毒无量自相燋燃，至其久后共作怨结，从小微起遂成大恶。皆由贪著财色不能施惠，痴欲所迫随心思想，烦恼结缚无有解已，厚己诤利无所省录，富贵荣华当时快意，不能忍辱，不务修善，威势无几随以磨灭，身坐劳苦久后大剧，天道施张自然纠举，纲维罗网上下相应，茕茕忪忪当入其中，古今有是痛哉可伤！”
　　佛语弥勒：“世间如是佛皆哀之，以威神力摧灭众恶，悉令就善弃捐所思。奉持经戒，受行道法，无所违失，终得度世泥洹之道。”
　　佛言：“汝今诸天人民及后世人，得佛经语当熟思之。能于其中端心正行，主上为善率化其下，转相敕令各自端守，尊圣敬善仁慈博爱，佛语教诲无敢亏负，当求度世拔断生死众恶之本，当离三塗无量忧怖苦痛之道。汝等于是广植德本，布恩施惠，勿犯道禁，忍辱、精进、一心、智慧，转相教化，为德立善，正心正意，斋戒清净一日一夜，胜在无量寿国为善百岁。所以者何？彼佛国土无为自然，皆积众善，无毛发之恶。于此修善十日十夜，胜于他方诸佛国中为善千岁。所以者何？他方佛国为善者多，为恶者少，福德自然，无造恶之地。唯此间多恶，无有自然，勤苦求欲转相欺殆，心劳形困饮苦食毒，如是恶务未尝宁息。吾哀汝等天人之类，苦心诲喻教令修善，随宜开导授与经法，莫不承用，在意所愿皆令得道。佛所游履国邑丘聚靡不蒙化，天下和顺，日月清明，风雨以时，灾厉不起，国丰民安，兵戈无用，崇德兴仁，务修礼让。”
　　佛言：“我哀愍汝等诸天人民，甚于父母念子。今我于此世作佛，降化五恶，消除五痛，绝灭五烧，以善攻恶，拔生死之苦，令获五德，升无为之安。吾去世后，经道渐灭，人民谄伪复为众恶，五烧五痛还如前法，久后转剧不可悉说，我但为汝略言之耳！”
　　佛语弥勒：“汝等各善思之，转相教诫如佛经法，无得犯也。”
　　于是弥勒菩萨合掌白言：“佛所说甚善！世人实尔。如来普慈哀愍，悉令度脱，受佛重诲，不敢违失。”
　　佛告阿难：“汝起更整衣服，合掌恭敬，礼无量寿佛。十方国土诸佛如来，常共称扬赞叹彼佛无著无碍。”
　　于是阿难起整衣服，正身西面，恭敬合掌，五体投地，礼无量寿佛，白言：“世尊，愿见彼佛安乐国土及诸菩萨、声闻大众。”
　　说是语已，即时无量寿佛放大光明，普照一切诸佛世界，金刚围山、须弥山王、大小诸山、一切所有皆同一色。譬如劫水弥满世界，其中万物沉没不现，滉漾浩汗唯见大水；彼佛光明亦复如是，声闻、菩萨一切光明皆悉隐蔽，唯见佛光明耀显赫。尔时，阿难即见无量寿佛，威德巍巍如须弥山王，高出一切诸世界上，相好光明靡不照耀。此会四众一时悉见，彼见此土亦复如是。
　　尔时，佛告阿难及慈氏菩萨：“汝见彼国，从地已上至净居天，其中所有微妙严净自然之物，为悉见不？”
　　阿难对曰：“唯然，已见。”
　　“汝宁复闻无量寿佛大音宣布一切世界化众生不？”
　　阿难对曰：“唯然，已闻。”
　　“彼国人民，乘百千由旬七宝宫殿无所障碍，遍至十方供养诸佛，汝复见不？”
　　对曰：“已见。”
　　“彼国人民有胎生者，汝复见不？”
　　对曰：“已见。”
　　“其胎生者所处宫殿，或百由旬，或五百由旬，各于其中受诸快乐，如忉利天上亦皆自然。”
　　尔时，慈氏菩萨白佛言：“世尊，何因何缘，彼国人民胎生化生？”
　　佛告慈氏：“若有众生，以疑惑心修诸功德，愿生彼国，不了佛智、不思议智、不可称智、大乘广智、无等无伦最上胜智，于此诸智疑惑不信，然犹信罪福，修习善本愿生其国。此诸众生生彼宫殿，寿五百岁，常不见佛，不闻经法，不见菩萨、声闻圣众，是故于彼国土谓之胎生。若有众生，明信佛智乃至胜智，作诸功德信心回向。此诸众生于七宝华中自然化生跏趺而坐，须臾之顷，身相光明智慧功德，如诸菩萨具足成就。复次，慈氏，他方诸大菩萨，发心欲见无量寿佛，恭敬供养及诸菩萨、声闻圣众。彼菩萨等，命终得生无量寿国，于七宝华中自然化生。弥勒当知，彼化生者智慧胜故。其胎生者皆无智慧，于五百岁中，常不见佛，不闻经法，不见菩萨、诸声闻众，无由供养于佛，不知菩萨法式，不得修习功德。当知此人，宿世之时，无有智慧，疑惑所致。”
　　佛告弥勒：“譬如转轮圣王，有七宝牢狱，种种庄严，张设床帐，悬诸缯盖。若有诸小王子得罪于王，辄内彼狱中，系以金锁，供养饭食、衣服、床蓐、华香、妓乐，如转轮王无所乏少。于意云何？此诸王子，宁乐彼处不？”
　　对曰：“不也。但种种方便，求诸大力欲自勉出。”
　　佛告弥勒：“此诸众生亦复如是，以疑惑佛智故生彼七宝宫殿，无有刑罚乃至一念恶事，但于五百岁中不见三宝，不得供养修诸善本，以此为苦，虽有余乐犹不乐彼处。若此众生识其本罪，深自悔责求离彼处，即得如意，往诣无量寿佛所恭敬供养，亦得遍至无量无数诸余佛所修诸功德。弥勒当知，其有菩萨生疑惑者，为失大利，是故应当明信诸佛无上智慧。”
　　弥勒菩萨白佛言：“世尊，于此世界，有几所不退菩萨生彼佛国？”
　　佛告弥勒：“于此世界，六十七亿不退菩萨往生彼国。一一菩萨已曾供养无数诸佛，次如弥勒者也。诸小行菩萨及修习少功德者，不可称计，皆当往生。”
　　佛告弥勒：“不但我刹诸菩萨等往生彼国，他方佛土亦复如是。其第一佛名曰远照，彼有百八十亿菩萨，皆当往生。其第二佛名曰宝藏，彼有九十亿菩萨，皆当往生。其第三佛名曰无量音，彼有二百二十亿菩萨，皆当往生。其第四佛名曰甘露味，彼有二百五十亿菩萨，皆当往生。其第五佛名曰龙胜，彼有十四亿菩萨，皆当往生。其第六佛名曰胜力，彼有万四千菩萨，皆当往生。其第七佛名曰师子，彼有五百菩萨，皆当往生。其第八佛名曰离垢光，彼有八十亿菩萨，皆当往生。其第九佛名曰德首，彼有六十亿菩萨，皆当往生。其第十佛名曰妙德山，彼有六十亿菩萨，皆当往生。其第十一佛名曰人王，彼有十亿菩萨，皆当往生。其第十二佛名曰无上华，彼有无数不可称计诸菩萨众，皆不退转，智慧勇猛，已曾供养无量诸佛，于七日中即能摄取百千亿劫大士所修坚固之法，斯等菩萨皆当往生。其第十三佛名曰无畏，彼有七百九十亿大菩萨众，诸小菩萨及比丘等不可称计，皆当往生。”
　　佛语弥勒：“不但此十四佛国中诸菩萨等当往生也。十方世界无量佛国，其往生者亦复如是甚多无数。我但说十方诸佛名号及菩萨比丘生彼国者，昼夜一劫尚未能尽，我今为汝略说之耳！”
　　佛告弥勒：“其有得闻彼佛名号，欢喜踊跃乃至一念，当知此人为得大利，则是具足无上功德。是故，弥勒，设有大火充满三千大千世界，要当过此，闻是经法，欢喜信乐，受持读诵，如说修行。所以者何？多有菩萨，欲闻此经而不能得。若有众生闻此经者，于无上道终不退转，是故应当专心信受、持诵、说行。吾今为诸众生说此经法，令见无量寿佛及其国土一切所有，所当为者皆可求之，无得以我灭度之后复生疑惑。当来之世经道灭尽，我以慈悲哀愍，特留此经止住百岁。其有众生值斯经者，随意所愿，皆可得度。”
　　佛语弥勒：“如来兴世，难值难见；诸佛经道，难得难闻；菩萨胜法诸波罗蜜，得闻亦难；遇善知识闻法能行，此亦为难；若闻斯经信乐受持，难中之难无过此难。是故我法，如是作，如是说，如是教，应当信顺，如法修行。”
　　尔时，世尊说此经法，无量众生皆发无上正觉之心，万二千那由他人得清净法眼，二十二亿诸天人民得阿那含果，八十万比丘漏尽意解，四十亿菩萨得不退转，以弘誓功德而自庄严，于将来世当成正觉。
　　尔时，三千大千世界六种震动，大光普照十方国土，百千音乐自然而作，无量妙华芬芬而降。
　　佛说经已，弥勒菩萨及十方来诸菩萨众，长老阿难、诸大声闻，一切大众，闻佛所说，靡不欢喜。

 
