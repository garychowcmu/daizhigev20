佛说普门品经一卷


大乘宝积部
佛说普门品经一卷
西晋竺法护译


佛说普门品经
　　闻如是：一时，佛游王舍城灵鹫山，与大比丘众比丘八百，菩萨四万二千，得诸总持神通已达，圣智弘畅辩才无碍，三昧已定无所不博。时有菩萨名离垢藏，与九万二千菩萨，从普华如来国，其世界名净行，游诣忍界灵鹫山。
　　世尊遥见，离垢藏菩萨与无数千大士眷属围绕游步虚空，佛心念曰：“斯离垢藏，间别由路远步诸国，宣普华如来至真等正觉命来受普门品，今当聚会诸菩萨众。”于时大圣即如其像，显扬言教示现感应，令无央数无限世界诸菩萨众寻时悉来，至斯忍土诣灵鹫山，行到佛所，稽首足下却住一面。灵鹫山中诸菩萨众，闲居宴者悉来集会，礼毕却坐。
　　离垢藏菩萨，应时化作七宝莲华，其叶有千，持诣能仁如来至真等正觉，稽首奉上，启曰：“普华如来至真等正觉，净行世界圣尊，敬问无量：游步康强，力势轻履，起居安隐，多所救济！今见遣来宣承敬诣，启受普门不可思议清净之品，为开士说。”时离垢藏菩萨大士问讯，问讯毕退在虚空结跏趺坐，与诸开士坐宝莲华。
　　尔时，溥首童真于会中起，更整衣服偏袒右肩，长跪叉手而白佛言：“善哉！世尊，愿说普门不可思议道品法源，为诸菩萨分别演之。忆念往古过去久远世时，从普门如来至真等正觉，闻斯经典，兴立八十四万百千亿垓三昧，久逮七十七亿百千诸垓总持门行。唯愿世尊，愍诸菩萨重宣扬之。”
　　佛告溥首童真：“谛听！善思念之。”答曰：“唯然，世尊，愿乐欲闻。”溥首与诸菩萨受教而听。
　　佛告溥首：“若有菩萨，欲学普门所入之法等意分别，游入于色等意分别，游入音声等意分别，游入臭香等意分别，游入众味等意分别，游入细滑等意分别，游入心性等意分别，游入女人等意分别，游入男子等意分别，游入童女等意分别，游入童子等意分别，游入诸天等意分别，游入诸龙等意分别，游入鬼神等意分别，游揵沓和等意分别，游阿须伦等意分别，游迦楼罗等意分别，游真陀罗等意分别，游摩休勒等意分别，游入地狱等意分别，游入饿鬼等意分别，游入畜生等意分别，游入贪淫等意分别，游入嗔怒等意分别，游入愚痴等意分别，游诸不善等意分别，游诸德本等意分别，游诸有为等意分别，游诸无为等意分别。溥首，诸开士所可周游，一切悉备，游居平等具足至道，是为学入普门定法。”
　　佛告溥首童真：“何谓菩萨等意分别游入于色？晓了解色，如水之沫而不可得，不可护持无有坚固，则为等意观无有色，是谓菩萨等游于色。”
　　又告溥首：“何谓菩萨等意分别游入音声？如人呼声而有响应寻即消灭，则无形像不知所生，一切无有若干之事，而无差特亦无有相。已了无相，人所言者虚无无实。已晓诸音，深山响报，则乃等观，是为等观游入诸音声。”
　　又告溥首：“何谓菩萨等意分别游入臭香？周游往返百亿劫数，鼻之所嗅而无有厌，如大海渊无有充满，其香之像而不可获，为虚伪法无有真谛，设求审诚无合会处，斯无所有而不可持。鼻处无实，慌惚若空如幻士化；假使分明，则无等观游入嗅香。”
　　又告溥首：“何谓菩萨等意分别游入众味？至于喉咽不知碱味，亦无不味，从因缘别。其舌所甘犹缘会合，晓觉无念则为等观游入众味。”
　　又告溥首：“何谓菩萨等意分别游入细滑？其细滑者，志有所存缘求服之，其柔软者而不可得，已睹斯缘细滑[革+卬][革+亢]无所适住，计于细滑则无有成，亦无所有所依，因著被服乃有所倚，斯为等观游入细滑。”
　　又告溥首：“何谓菩萨等意分别游入心法？假三界人悉令集会立在一处使求执心，莫知所在不见形像，亦无犹豫亦无合散，不知所住现若干色，于内无处处无所住，如幻士化虚而不实，则为等观游入心法。”
　　又告溥首：“何谓菩萨等意分别游入女人？察于四大则无女人，识痴惑者迷于爱欲，荒于虚无计女人者，犹如幻士化现女像，因彼所行从其所乐，女人如幻起色欲意。彼无有女，痴者惑之。能别如斯诸女无相，解脱平等而现女色，则为等观游入女人。”
　　又告溥首：“何谓菩萨等意分别游入男子？如令男子等自发意吾为雄夫，兴念斯为女人，欲心无色无实可获，不见女像等，惟诸色发起女想。设所思想斯男斯女，等如野马、水月则无男女。了男无形虚伪而立，已能平等则能现女，则为等观游入男子。”
　　又告溥首：“何谓菩萨等意分别游入童男？若如树木，设无有芽则无根茎，设无根茎则无华实；设无女人则无童子，缘号童子想于无知，觉女无生不有子性。解一切无，则为等观游入童子。”
　　又告溥首：“何谓菩萨等意分别游入童女？如彼拔树根终不生，其明智者不于求果，丑达别谊，晓发一切勇猛无想，枯竭众流斯为童女。了女如此，所现平等，则为等观游入童女。”
　　又告溥首：“何谓菩萨等意分别游入诸天？诸天严净，功德自然，其意鲜洁，宫殿绮饰无造立者，心树妙华无下种者，福苶幻化，生无思议净光流离灭度净。了天虚伪成立慌惚，胜说平等现诸天像，是为菩萨游入诸天。”
　　又告溥首：“何为菩萨等意分别游入诸龙？见无求生，兴云七日，雨所沾润不在内外，遍阎浮提渐归大海所满水所。由来众生如是学，若干缘现种种罪福，自然众生无所有，愚冥之人以虚为实。睹龙平等，是为菩萨等游诸龙。”
　　又告溥首：“何谓菩萨等意分别游入鬼神？心如门开，与色有像。其身高大，心为一类。心不可畏难，因会有恐惧。见法无有实，众想不可议，无实为空，说平等寂而现鬼像，是为菩萨等游鬼神。”
　　又告溥首：“何谓菩萨等意分别游入揵沓和？其法无往而音说往，晓无往来等说揵沓和，是为菩萨等观游入揵沓和。”
　　又告溥首：“何谓菩萨等意分别游入阿须伦？不以事因，阿须伦心，等无起无灭无生而现平等，是为菩萨等观游入于阿须伦。”
　　又告溥首：“何谓菩萨等意分别游入迦留罗？造受无受，立辞名号。设无名色等，观迦留罗，是为菩萨游入迦留罗。”
　　又告溥首：“何谓菩萨等意分别游入真陀罗？法无作而作，则立真陀罗。分别无所生，平等真陀罗，是为菩萨等观游入于真陀罗。”
　　又告溥首：“何谓菩萨等意分别游入摩休勒？其法所名，立若干人法，无有所相，为虚分别。诸想无想，自然说平等音现摩休勒，是为菩萨等观游入于摩休勒。”
　　又告溥首：“何谓菩萨等意分别游入地狱？地狱无主，空无造者，从己想想无兴。所有地狱清净鲜洁无垢，智觉如幻，本无所有无相，无相无所有，别如虚空，平等寂然而现地狱，是为菩萨等游地狱。”
　　又告溥首：“何谓菩萨等意分别游入饿鬼？饿鬼无形无名本无处所，因悭致之。悭无所住，不解所有计吾我人。知悉无本了无饿鬼，是为菩萨等游饿鬼。”
　　又告溥首：“何谓菩萨等意分别游入畜生？如云雾像现若干色，彼则无貌悉无所有，心思虚无等如阴雾。种种色像，畜生志性，罪福如幻迷惑虚妄，而说畜形等说寂声，是为菩萨等游畜生。”
　　又告溥首：“何谓菩萨等意分别游入贪淫？欲从想起，所想无有无实无像无貌无住，处不可得。贪淫如空，愚痴颠倒思想尘劳。法无尘垢，欲虚如空，至于十方求不可见。贪淫无形，愚冥贪惧不得安隐无难怀惧，譬如丈夫无获怀惧怖舍驰走，得无见空一切皆空，彼无解脱，愚痴颠倒反造逆想，闇冥不解法如虚空。去来今佛解诸贪欲，贪欲无脱，爱想悉空，其讥贪淫则求脱欲，斯皆无本本自然净，见佛道场平等无想，睹众如者彼慕离欲，所想虚危乃离诸想，如所发念侥脱贪淫谓当度欲，想无所求不坏本际，贪欲无思本净如斯，则不想脱。假令度欲则谓为净，贪欲空无，计此无二，愚冥相二。行者深观如幻，是则失句发诸想念，贪欲无起假号爱欲，无染著名，诸名无碍知欲无得，睹真究空不怀贪欲，不知见脱。贪欲、佛法等如泥洹，解贪欲阴等离吾我，知贪欲寂等御憺怕，平等欲阴见如幻化，是为菩萨等游贪淫。”
　　又告溥首：“何谓菩萨等意分别游入嗔恚？恚从对起，因缘生对，无我号我立无量事如树木生，结恨急毒。声自然空无想无有，如闲居树相揩火燃，因缘离散火灭不现，虚无起身，粗声亦尔。因欲称量则不兴恚，不从声起，不虚内身，亦不外来，所由因空，从他缘起，因对而立各各分别，则无嗔恚，如风种过。有恨为慢，若知方便，因想立缘，秽声如是，恚因空生，恚还自烧而危其身，别嗔怒想竟无形像。平等察声听嗔怒音，恨本际等无本无持，分别法界则睹平等，是为菩萨等游嗔怒。”
　　又告溥首：“何谓菩萨等意分别游入愚痴？愚从无起，察痴无有。设无所有，狂无狂冥，人无蔽，愿无碍。求空方面，造愚为虚，愚痴人所行最行难获，诸法无明因想为尘。譬如丈夫欲度虚空亿劫不得，知空本末；愚亦如是，本际无愚议，蔽冥不生尘，无所成满。如度虚空不知方面，亦无具足无能步度。如百千劫习乐闇蔽，彼无厌足不以饱满。譬如童子吹气满胞，旋解口察无所有；罪福如空胞，而习于愚，求不可得。怀来欲谓愚无底，断根无形无根无住，故不可尽。设愚难尽，斯不可得。犹是众生，如幻不赐。设有造喻，三界生类，日度一切令得泥洹，佛寿住世亿劫难计，济脱黎庶，人不可尽。因愚立种，人界无想，痴冥如幻是不可得。佛与愚等，观斯无二。设能等观则能念道，痴慧一等无诸蔽碍。众生群萌等无愚议，痴不可计，思念意迹。其心无念无有边际，愚冥无限，由是叵得志性无明何从有起，痴已不起闇冥何类。如痴无处佛道亦尔，了无涯底诸法无二，别声平等等察痴响，了空一等愚冥如云，分别平等则晓定意，是为菩萨等游愚痴。”
　　又告溥首：“何谓菩萨等意分别游入不善？欲行无形，嗔行无处，不行痴行，知众平等诸尘悉平，得解虚无所有了净，如是是为菩萨等意游入于诸不善。”
　　又告溥首：“何谓菩萨等意游入诸善德本？众生修善心行若干，诸行一行常了平等，已知平等众行如幻，别声一等则了语音，是为菩萨等游众德。”
　　又告溥首：“何谓菩萨等意分别游入有为？所有无有，计不可量，无量难计，常晓平等了无央数，无行无像，解脱等寂睹一切安，是为菩萨等游有为。”
　　又告溥首：“何谓菩萨等意分别游入无为？本净法寂，亦无合会无明假声，等察音声无言无教皆了无为，众著言声等观如是，是为菩萨等游无为。”
　　又告溥首：“何谓菩萨等意分别游于平等？不处有为，不住无为，诸行平等如空无碍，三界无本何求泥洹？不出不入乃至大安。度脱众生，解不若干，法身如空不合不散，是为菩萨等游平等。”
　　世尊说斯章句之颂，顺如应时不可思议，九万九千菩萨得不起法忍，七十二亿百千天人皆发无上正真道意，三百六十万比丘漏尽意解，六千比丘尼皆发无上正真道意，二千二百清信士、千八百清信女皆发无上正真道意。
　　尔时，溥首童真白世尊曰：“唯愿大圣，演三昧号，菩萨由斯而致至德诸根明了。闻是三昧所因名号，则当获得一切法明靡不通达，而悉降伏一切迷惑邪见之众，乐一文字分别晓了一切诸文，以一切文而了一文，辩才之慧不可限量，为诸群生讲说经法，分别晓了缘应法忍，以一切行入于一相，逮无量无限之义，晓了识义四分别辩。”
　　于是世尊告溥首童真：“谛听！善思念之，今当为仁分别本末。”答曰：“甚善！愿乐欲闻。”
　　佛言：“有三昧名离无量垢，假使菩萨逮得斯定，普见一切诸色清净。”
　　佛告溥首：“有三昧名怀若干，假使菩萨逮得斯定，智慧光明，覆蔽一切日月之明。有三昧名成具光明，假使菩萨逮得斯定，威耀覆蔽帝释梵王，三界之冥悉蒙安隐，诸天光耀忽不复现。有三昧名舍界，假使菩萨逮得斯定，处于众会蠲除一切淫怒痴病。有三昧名莫能当，假使菩萨逮得斯定，照明一切八方上下诸佛国土。有三昧名诸法无所生，假使菩萨逮得斯定，总揽诸佛经语训典，为众会分别敷演。有三昧名念雷音，假使菩萨逮斯定者，言语音声畅于梵天。有三昧名晓了一切应心所乐，假使菩萨逮斯定者，悦可众生随其所乐而令解脱。有三昧名无会现悦精进，假使菩萨逮斯定者，现见无为无有限数，终始之惑所闻所见莫不通达。有三昧名无念宝德乐于世界，假使菩萨逮斯定者，放诸神足施化众生。有三昧名诸音缘会，假使菩萨逮斯定者，觉诸言音，以无数字了一文字，以一文字说无数字。有三昧名积众善德，假使菩萨逮斯定者，分别罪福兴显平等，多所悦可一切众生，便闻佛音、法音、众音、声闻音、缘觉音、菩萨音、度无极音，彼有所说亦无音声。有三昧名起诸总持为一切王，假使菩萨逮得斯定，分别一切无量总持。有三昧名净诸辩才，假使菩萨逮斯定者，寂除一切音声言说，皆无言教亦无响应，无言无教亦无所有。”
　　于是溥首白世尊曰：“唯然大圣，鄙身宁应讲斯典之功德乎？”告曰：“宜讲。”
　　溥首白佛：“假使菩萨闻斯经典而不狐疑，发心受持而讽诵读，其人现在得妙辩才、聪明辩、欣豫辩、深妙辩、无合会辩，常行慈心加诸众生无毁伤意。所以者何？设使忧念所作所趣，奉行智谛，随身未曾舍离。”
　　尔时，世尊赞溥首曰：“善哉！善哉！快说此言！诚如之意。譬如布施获致大富而不虚假，持戒生天亦不虚假；今斯经典亦复如兹，学致辩才亦不虚设，悉得本志。犹如日光，出照天下众冥悉除；斯经如是，讽诵学者怀来辩才靡不通达。喻如菩萨坐于道场，于佛树下，逮得无上正真之道，成最正觉；菩萨如是，学诵斯经，必得辩才除诸狐疑。是故，溥首，假使菩萨现欲兴辩晓练诸法，闻斯经典心不犹豫，即当受持讲说讽诵，为诸众会广演其谊。”
　　于是离垢藏菩萨，前白佛言：“佛灭度后，其有受持讽诵讲说斯经法者，广为众会敷演其谊，鄙亲当为寡解所归，使不狐疑疾得辩才。”
　　于时，弊魔愁毒垂泪，来诣佛所，白世尊曰：“唯无建立于斯经也！如来至真等正觉，常怀大哀，其有苦患施以大安。善哉！大圣，愿除我戚。如昔世尊初坐树下处于道场，今复重加说斯经典，我今忧郁心怀懊恼，甚于如来始得佛道所投济时。我之反侧不能自胜，一切皆当得不退转，逮无上正真之道成最正觉。其有黎庶耳闻斯经，听音伏名，悉当得道至于灭度，空我境界虚魔宫殿。大圣抚育安住垂安，兴建大悲唯见矜济！”
　　佛告魔曰：“波旬，莫恐勿怀怖惧！一切众生不悉灭度，如来亦不建立斯经。”魔闻佛告，踊跃欢喜，善心生矣忽然不现。
　　溥首白佛：“何故为魔而说断教？”
　　佛告溥首：“斯经典者，住无所住，是故为魔而说斯言‘吾不建立斯经典也’，至诚不虚。一切诸法住无所住，不可逮得，无有言教，离于二事本际平等，审谛无本，法界如称平若虚空，无适无莫真正无异。今经流布斯阎浮提，于此天下当有瑞应。”
　　世尊适建诚谛之教，自然空中音普广闻：“诚如佛言至诚不虚！”
　　佛告阿难：“受斯《普门品经》之要，持讽诵读宣示同学。”又言：“阿难，八十万四千法品之藏，计比斯经典，等无差特。所以者何？无量之门法界诸要，如来分别晓了，众生解斯经典而成佛道，然后讲说八万四千诸经品藏。是故，阿难，当受斯经，消息将顺，谛持讽诵为众人说。”
　　佛说此已，离垢藏菩萨、溥首童真、贤者阿难，诸天世人、揵沓和、阿须伦，闻经欢喜，稽首而退。

 
