诸教决定名义论一卷


宋元续入藏诸论
诸教决定名义论一卷
圣慈氏菩萨造宋三藏传法大师施护译


诸教决定名义论
　　归命一切佛世尊　　归命所说三乘法
　　归命一切和合众　　归命普贤法界理
　　今当略说一切教中诸根本字。彼如实义此中云何。所谓。
　　唵字最为上首。我今顶礼此字清净住不二相。若复有人能以此字舌上转者。彼得真实诸慧根本。此字于一切教中甚深秘密。
　　复有三字。所谓金刚吽字而为正因。从是字中宣说一切正法仪轨。彼三界心此法如是。恶字为说相。盎字即空性。即彼恶字复为慧母。若道非道皆从是说。亦即法界文字根本遍入空性。初后相应由此正智而得成就。若法有说皆悉成就。彼无所说亦复如是。是故一切造作皆悉平等。于轮回中随顺而转。
　　所言法界文字此复云何。是故今说。所谓。
　　迦(讫当切)佉(去当切)誐(宜当切)伽(其当切)左(左当切)蹉(凄当切)惹(喏当切)酂(齐当切)吒(知江切)姹(敕江切)拏(尼江切)茶(直江切)多(低刚切)他(梯刚切)那(泥刚切)驮(蹄刚切)波(卑刚切)颇(纰刚切)摩(縻刚切)婆(步刚切)羊啰罗罔桑[元　　欠](呼郎切)
　　如是诸字。即如前说彼盎字摄。此相今说是即空性。出生甚深一切教法。此复名为空空。出现一切说相。所谓迦佉誐伽左蹉惹酂吒姹拏茶多他那驮波颇摩婆耶啰罗嚩萨贺。
　　如是诸字即如前说彼恶字摄。此相今说。谓即一一文字。皆从一切智智所生。初相应行我法二种皆悉平等。金刚加持究竟安住。
　　复次一切事业皆从金刚三昧出生。所谓。
　　迦(引)佉(引)誐(引)伽(引)左(引)蹉(引)惹(引)酂(引)吒(引)姹(引)拏(引)茶(引)多(引)他(引)那(引)驮(引)波(引)颇(引平)摩(引)婆(引)耶(引)啰(引)罗(引)嚩(引)萨(引)贺(引)。如是诸字皆阿(引)字摄。此相今说。谓一切金刚事业。复次今说。
　　乌(乌功切)污(乌贡切)壹(伊灵切)翳(伊证切)哩(黎丁切下同)哩梨(里丁切下同)梨伊(依绫切)爱(依岗切)唵(乌笼切)奥(乌当切)
　　此中唵字相今如是说。谓即一切文字从彼出生。
　　此中吽字相即如前说。一切事业皆从金刚三昧出生。
　　复次如前所说诸字。谓即三身。若性若相如实安住。所谓。
　　吽字即法身。阿字即报身。唵字即化身。如是三字摄此三身。彼分别说三乘解脱道。是为正说因。所有声闻缘觉及一切智智。由是出现说一切法。即彼三字。亦是金刚三业如实安住。所谓。
　　唵(引)阿(引)吽(引)
　　此中唵字是名金刚身业。阿(引)字金刚语业。吽字金刚心业。
　　又复阿恶二字安住空性。此中恶字亦为正智。此中阿字是即正觉最上秘密。
　　又复吽字而为心智。觉了一切法。如上所说一切文字。当知皆从盎阿(引)吽三字所生。由是诸法起。种种相今当分别。彼一切法皆与盎阿(引)二字初后相摄。此中吽字出生一切。于三界中出现众色。所有天人龙阿修罗迦楼罗紧那罗乾闼婆。成就持明天吉祥天。辩才天乌摩天。帝释天梵王天。那罗延天大自在天。如是等天及天后。所有一切有情界中男子女人。乃至诸佛菩萨等。皆从此吽字出生变化。彼一一心住此字相。
　　若心想此字时。当住虚空出生无碍。所谓三界心同此一心入。入是心已。此得名为现证菩提。当知此心无等无取无著无住无表无相。是即虚空平等一切智。无所得相应。无自无他相应正行。世间所有旃陀罗等。最下族类彼等诸行。乃至傍生等类。彼所行行种种差别。如是诸行虽复差别。皆亦不离一切智智相应正行。
　　复次一切文字性非有说。然彼一切智智。于诸文字方便宣说。
　　此中文字当云何义。谓虚空义。虚空何义谓空性义空性何义谓戍室啰义。戍室啰何义谓无说义。无说何义谓无相义。无相何义谓一切智义。一切智何义谓如意宝义如意宝何义谓即智义。智复何义所谓心义。心复何义谓彼三界大自在义。三界大自在何义谓遍照义。遍照何义谓梵天义。梵天何义谓大力天义。大力天何义谓自在天义。自在天何义谓即佛义。佛者何义谓金刚萨埵义。金刚萨埵何义谓观自在义。观自在何义谓世间义。世间何义谓轮回义。轮回何义谓涅槃义。涅槃何义谓不可数义。不可数何义谓不可知义。不可知何义谓无生义。无生何义谓无灭义。无灭何义谓无色义。无色何义谓无声义。无声何义谓无根本义。无根本何义谓无长养义。无长养何义谓无住义。无住何义。此无住者即无所有。离诸有智思惟分别。出过诸佛及佛菩提。安住金刚吽字根本。即此吽字复成莲华火曼拏罗。住空空性离尘法性。二种根本最上清净相应胜行。
　　如是了知已。于轮回中勇猛精进。普令获得涅槃大乐。若住此心。是为智者灭苦恼法。二种根本皆悉平等。是为最上精进胜行。成就牟尼大安乐法。安住正念。如日光明普照世间。心智平等相应安住。所有一切甚深秘密如前所说。彼戍室啰及虚空分皆如是说。
　　如是成就最上乐法。即得诸佛自性相应。了知世间所有众生一切生法。喜爱二种和合相应当知无性。彼无常法毕竟空寂。


