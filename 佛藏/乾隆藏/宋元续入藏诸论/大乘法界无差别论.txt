大乘法界无差别论一卷


宋元续入藏诸论
大乘法界无差别论一卷
坚慧菩萨造唐于阗三藏提云般若译


　　

大乘法界无差别论
　　稽首菩提心　　能为胜方便
　　得离生老死　　病苦依过失
　　菩提心略说有十二种义。是此论体。诸聪慧者应如次知。所谓果故因故。自性故。异名故。无差别故。分住故。无染故。常恒故。相应故。不作义利故。作义利故。一性故。此中最初显示菩提心果。令见胜利。次即说彼所起之因。然后安立。此出生相。及显异名而无差别。于一切位无有染着。常与净法而共相应。不净位中无诸功用。于清净位能作利益。一性涅槃应知。如是十二种义今此论中次第开阐。何者名为菩提心果。谓最寂静涅盘界。此唯诸佛所证。非余能得。所以者何。唯佛如来能永灭尽一切微细烦恼热故。于中无生永不复生意生诸蕴故。无老此功德增上殊胜圆满究竟无衰变故。无死永舍离不思议变易死故。无病一切烦恼所知障病及与习气皆永断故。无苦依无始时来无明住地所有习气皆永除故。无过失一切身语意误犯不行故。此则由菩提心。为最上方便不退失因一切功德。至于究竟而得彼果。彼果者即涅盘界。何者为涅盘界。谓诸佛所有转依相不思议法身。以菩提心是不思议果因。如白月初分故今顶礼。复次颂曰。
　　能益世善法　　圣法及诸佛
　　所依宝处如　　如地海种子
　　复次菩提心如地。一切世间善苗生长所依故。如海一切圣法珍宝积聚处所故。如种子一切佛树出生相续之因故。如是已说菩提心果。云何此因。颂曰。
　　信为其种子　　般若为其母
　　三昧为胎藏　　大悲乳养人
　　复次云何此因积集。应知如转轮王子。其中于法深信为菩提心种子。智慧通达为母。三昧为胎藏。由定乐住一切善法得安立故。大悲为乳母。以哀愍众生。于生死中无有厌倦。一切种智得圆满故。云何自性。颂曰。
　　自性无染着　　如火宝空水
　　白法所成就　　犹如大山王
　　复次应知此菩提心因积集已。有二种相。谓离染清净相。白法所成相。离染清净相者。谓即此心自性不染。又出客尘烦恼障得清净。譬如火摩尼宝虚空水等为灰垢云土所覆翳时。虽其自性无所染着。然犹远离灰等故。令火等得清净。如是一切众生自性无差别心。虽贪等烦恼所不能染。然犹远离贪等故。其心得清净。白法所成相者。谓如是自性清净心。为一切白法所依。即以一切白净法而成其性。如说须弥山众宝所依。即以众宝而合成故。云何异名。颂曰。
　　至于成佛位　　不名菩提心
　　名为阿罗诃　　净我乐常度
　　此心性明洁　　与法界同体
　　如来依此心　　说不思议法
　　复次此菩提心。永离一切客尘过恶。不离一切功德成就。得四种最上波罗蜜。名如来法身。如说世尊如来法身。即是常波罗蜜。乐波罗蜜。我波罗蜜。净波罗蜜。如来法身即是客尘烦恼所染自性清净心差别名字。又如说。舍利弗。此清净法性即是法界。我依此自性清净心。说不思议法。云何无差别。颂曰。
　　法身众生中　　本无差别相
　　无作无初尽　　亦无有染浊
　　法空智所知　　无相圣所行
　　一切法依止　　断常皆悉离
　　复次此菩提心。在于一切众生身中。有十种无差别相。所谓无作以无为故。无初以无起故。无尽以无灭故。无染浊以自性清净故。性空智所知以一切法无我一味相故。无形相以无诸根故。圣所行以是佛大圣境界故。一切法所依以染净诸法所依止故。非常以是杂染非常法性故。非断以是清净非断法性故。云何分位。颂曰。
　　不净众生界　　染中净菩萨
　　最极清净者　　是说为如来
　　复次此菩提心。无差别相故。不净位中名众生界。于染净位名为菩萨。最清净位说名如来。如说。舍利弗。即此法身。为本际无边烦恼藏所缠。从无始来生死趣中生灭流转。说名众生界。复次舍利弗。即此法身。厌离生死漂流之苦。舍于一切诸欲境界。于十波罗蜜及八万四千法门中。为求菩提而修诸行。说名菩萨。复次舍利弗。即此法身。解脱一切烦恼藏。远离一切苦。永除一切烦恼随烦恼垢。清净极清净最极清净。住于法性。至一切众生所观察地。尽一切所知之地。升无二丈夫处。得无障碍无所著一切法自在力。说名如来应正等觉。是故舍利弗。众生界不异法身。法身不异众生界。众生界即是法身。法身即是众生界。此但名异非义有别。云何无染。颂曰。
　　譬如明净日　　为云之所翳
　　烦恼云若除　　法身日明显
　　此复云何。于不净位中。现有无量诸烦恼。而不为染。譬如日轮为云所覆而性常清净。此心亦尔。彼杂烦恼但为客故。云何常恒。颂曰。
　　譬如劫尽火　　不能烧虚空
　　如是老病死　　不能烧法界
　　如一切世间　　依虚空起尽
　　诸根亦如是　　依无为生灭
　　复次云何。于此现有生老死。而言是常。譬如虚空虽劫灾火起不能为害。法界亦尔。是故经言。世尊。生死者但随俗说有。世尊。死者诸根隐没。生者诸根新起。非如来藏有生老死若没若起。世尊。如来藏过有为相。寂静常住不变不断故。云何相应。颂曰。
　　如光明热色　　与灯无异相
　　如是诸佛法　　于法性亦然
　　烦恼性相离　　空彼客烦恼
　　净法常相应　　不空无垢法
　　复次云何未成正觉。而言于此佛法相应。譬如光明热色等与灯无有异相。诸佛法于法身亦如是。如说。舍利弗。诸佛法身有功德法。譬如灯有光明热色不离不脱。摩尼宝珠光色形状亦复如是。舍利弗。如来所说诸佛法身智功德法不离不脱者。所谓过恒河沙如来法也。复次如说有二种如来藏空智。何等为二。所谓空如来藏。一切烦恼若离若脱智。不空如来藏。过恒河沙不思议诸佛法不离不脱智。云何不作义利。颂曰。
　　烦恼藏缠覆　　不能益众生
　　如莲华未开　　如金在粪中
　　亦如月盛满　　阿修罗所蚀
　　复次众生法身。即与如是功德相应。何故无有如来德用。应知此如莲未开。诸恶见叶共包裹故。如金堕厕。在于觉观粪秽中故。如满月被蚀。我慢罗睺所执取故。如池水被浊。贪欲尘土所混杂故。如金山被翳。嗔恚泥垢所封着故。如虚空被覆。痴愚重云之所蔽故。如日未出。在无明习气地中故。如世界未成。在六处水大藏中故。如云无雨。相违缘现前故。总为颂曰。
　　如莲金等未开显　　佛体客尘翳亦然
　　是时功德不自益　　反此则能为大利
　　云何作义利。颂曰。
　　如池无垢浊　　如莲大开敷
　　亦如上真金　　洗除众粪秽
　　如虚空清净　　朗月星围绕
　　离欲解脱时　　功德亦如是
　　譬如日明现　　威光遍世间
　　如地生众谷　　如海出众宝
　　如是益众生　　令从诸有脱
　　了知诸有性　　而起于大悲
　　若尽若不尽　　斯皆无所著
　　佛心如大云　　住于实际空
　　三昧总持法　　甘雨随时降
　　一切诸善苗　　因此而生长
　　此偈中义与前相反。应知则是清净法身。远离客尘众患故。成就自性功德故。证斯法者则名如来应正等觉。于常住寂静清凉不思议涅盘界。恒受安乐。为一切众生之所归仰。云何一性。颂曰。
　　此即是法身　　亦即是如来
　　如是亦即是　　圣谛第一义
　　涅盘不异佛　　犹如冷即水
　　功德不相离　　故无异涅盘
　　若如来法身异涅盘者。经中不应作如是说。如彼颂曰。
　　众生界清净　　应知即法身
　　法身即涅盘　　涅盘即如来
　　复次如有经言。世尊。即此阿耨多罗三藐三菩提名涅盘界。即此涅盘界名如来法身。世尊。无异如来无异法身。言如来者即法身也。
　　复次应知。此亦不异苦灭谛。是故经言。非以苦坏名苦灭谛。言苦灭者。以从本已来无作无起。无生无灭。无尽离尽。常恒不变无有断绝。自性清净。远离一切烦恼藏。具足过恒河沙不离不脱智不思议诸佛法。是故说名如来法身世尊。即此如来法身。未离烦恼藏。说名如来藏。世尊。如来藏智。是如来空智。世尊。如来藏者。一切声闻独觉。本所不见本所不证。唯佛世尊。永坏一切烦恼藏。具修一切苦灭道之所证得。是故当知。佛与涅盘无有差别。譬如冷触不异于水。复次应知。唯有一乘道若不尔者。异此应有余涅盘故。同一法界岂有下劣涅盘胜妙涅盘耶。亦不可言由下中上胜劣诸因而得一果。以现见因差别果亦差别故。是故经言。世尊。实无胜劣差别法证得涅盘世尊。平等诸法证于涅盘。世尊。平等智。平等解脱。平等解脱见。证得涅盘。是故世尊。涅盘界者名为一味。所谓平等味解脱味也。


