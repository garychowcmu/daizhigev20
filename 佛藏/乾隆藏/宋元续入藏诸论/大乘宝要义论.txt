大乘宝要义论十卷


宋元续入藏诸论
大乘宝要义论十卷
宋译经三藏传梵大师法护等奉诏译


　　

大乘宝要义论卷第一
　　归命十方无边际　　所住一切世界中
　　过未现在诸如来　　菩萨声闻缘觉等
　　智者当知。人身难得。于刹那间。成诸胜行亦复为难。若于此中不起思惟作利益事。此生虚来。云何能于如来清净言教。发勤勇心领纳听受。此有二事。谓人身难得。正法难闻。值佛出世复甚为难。
　　问此中以何而为印证值佛甚难。答无数经中皆作是说。斯为定量。且依妙法莲华经云。佛言。诸苾刍。如来应供正等正觉。经于百千俱胝那庾多劫。如是等旷远世时。或有或无。如来出世斯为甚难。如优昙华时一现尔。决定王经云。佛言。阿难。诸佛出世。彼优昙华。俱时而现。其华如金有净妙光。开敷异香遍由旬内。是华光明能破冥暗。能令念者即得清净。能息病苦。能作明照。能去恶香。能施妙香。彼香能息四界增损。其华亦非随转轮王遍处皆出。唯金轮王乃可应现。况复破戒诸有情类。唯佛出世是华俱出。此中云何能知彼优昙华于旷远时或有或无。如有缘起中说。无热恼大池北面有山名五峰。而彼山上有优昙华林。若佛世尊从兜率天宫没降生人间入母胎时。彼优昙华而方含蕊。若佛世尊出母胎时。是华增长有开敷相。若佛世尊成阿耨多罗三藐三菩提果时。彼优昙华开敷茂盛。若佛世尊弃舍寿命及缘行时。是华萎瘁。若佛世尊入涅槃时。是华枝叶及以华果。皆悉凋落。其华分量大若车轮。觉智方广经云。大名称仙王谓诸仙众言。诸仁者。若菩萨暂时得值如来出世说法化利。是即相应。华严经云。于俱胝劫中值佛出世。听受正法尊重信奉。此真实见甚为难得。贤劫经云。此贤劫后六十五劫无佛出世。其后有劫号大名称。彼一劫中有十千佛出现于世。大名称劫后八十千劫无佛出世。其后有劫号曰星喻。彼一劫中有八十千佛出现于世。星喻劫后经三百劫无佛出世。其后有劫名功德庄严。彼一劫中有八万四千佛出现于世。
　　此中问言。云何能知人身难得。答诸契经中皆作是说。如杂阿含经云。佛言。诸苾刍。譬如大地流水充满有人取木开一孔穴置于水中。是木轻浮随风飘流。东风西向西风东向。南北所吹亦复如是。有一眼龟居其水内寿命无数百岁。凡经百岁自水一浮投木孔中。诸苾刍。于汝意云何。彼一眼龟如是寿极长远。百岁一浮可能得值浮木孔邪。诸苾刍言。不也世尊。佛言。诸苾刍。值佛出世说法化度觉了正道得至涅槃亦复如是。斯极为难。或得人身时分具足又复为难。
　　此中问言。云何能知时分具足而难得邪。答诸契经中作如是说。如增一阿含经云。佛言。诸苾刍。有八种难。不知时人不应修梵行。何等为八。若佛出世时宣说法要。化度有情使至涅槃。而一类有情在地狱中。此为第一修梵行者时分之难。若佛出世时宣说法要。化度有情使至涅槃。而一类有情在畜生中。此为第二修梵行者时分之难。若佛出世时宣说法要。化度有情使至涅槃。而一类有情在饿鬼中。此为第三修梵行者时分之难。若佛出世时宣说法要。化度有情使至涅槃。而一类有情在长寿天。此为第四修梵行者时分之难。若佛出世时宣说法要。化度有情使至涅槃。而一类有情在于边恶恚害之处。此为第五修梵行者时分之难。若佛出世时宣说法要。化度有情使至涅槃。而一类有情虽生中国。或聋或哑根不完具。善说恶说不知其义。此为第六修梵行者时分之难。若佛出世时宣说法要。化度有情使至涅槃。而一类有情生于中国。不聋不哑六根完具。善说恶说而悉能知。然起邪见颠倒计执。谓无施无利亦无事火。无善作恶作诸业果报。无此世无他世。无父无母。无世间沙门婆罗门。无正趣正道。无阿罗汉智解于此世他世以自通力而证圣果。此为第七修梵行者时分之难。或复一类有情生于中国。不聋不哑六根完具。善说恶说而悉能知。又复正见无颠倒计执。谓有施有利乃至有阿罗汉取证圣果。然佛不出世不说法要。此为第八修梵行者时分之难。诸苾刍。当知有一种时分和合应修梵行。谓佛出世宣说法要。初善中善后善。文义深远纯一无杂。具足清白梵行之相。而一类有情生于中国。不聋不哑六根完具。善说恶说而悉能知。正见具足不起颠倒计执。谓有施有利亦有事火。有善作恶作诸业果报。有此世有他世。有父有母。有世间沙门婆罗门。有正趣正道。有阿罗汉智解于此世他世以自通力而证圣果。是为一种时分和合。大集经月藏品云。诸仁者。时分和合如应时香树。极为难得。
　　此中应问。彼作是说。得人身者云何能得清净平等清净所说。答有十种功德。若能圆满。彼得人身清净平等。何等为十。如超越下族经云。一者若善男子善女人内发菩提心已即生净信。二者广多清净欲见圣贤。三者乐闻正法。四者不生悭嫉普行大施。五者端身系念乐涅槃道。六者以无碍心善心广施。七者信有诸业及诸业报。八者不起分别。九者无求无疑亦无染慧。十者不坏善恶业果。如是十种若了知已。于此命缘诸恶莫作。此中应问。何名为信。答信者谓顺向圣贤诸恶莫作。如破染慧经云。诸善法中信为先导。是中信者何义。谓信顺义。此能具足如来无障碍智。而能宣说难见难知甚深正法。永断爱缠。谓无眼无眼灭。无耳鼻舌身意无耳鼻舌身意灭。无住非无住。无意乐非无意乐。具六十种音声文句。次第语业清净洁白。其身极净。其心现种种色相。而佛如来无所不知无所不见。无不成证无不觉了。如来以清净眼及如来普眼。永断过失远离贪爱。破诸痴瞑过于肉眼。而能观照甚深顶相。宣说无上第一义谛。一切佛法虽复分别。如是佛法而不谤缘起。此名为信。信力入印法门经云。佛言。妙吉祥。何名信力。谓于一切佛法现前印顺。信解无疑亦无异求。决定实信业及业报。信心无杂。于空无相无愿所作诸行及一切法皆生净信。谓布施有布施果。持戒持戒果。忍辱忍辱果。精进精进果。禅定禅定果。智慧智慧果。彼如是说是清净相。于大乘胜解中能生净信。此说名为信力。若复觉了诸着。是名信根。若根若力。总说名信。又复此中何名信力。信谓印顺。能信他声。云何修菩萨者信他声邪。所谓闻他教示发菩提心修菩萨行。菩萨依止波罗蜜多。善巧方便及四摄法。一切佛法菩萨法等声。从他闻已极生净信。此说名为信力。菩萨藏经云。佛言。舍利子。此修菩萨行者。内发菩提心已即生净信。广多清净欲见圣贤乐闻正法。决定信有诸业及业果报。断十不善业修十善业。信有沙门婆罗门及正趣正道而复多闻。所闻相应心意和合。超越疑惑不受后有。于诸佛菩萨及声闻等真善知识。常所亲近起爱重心。信彼善知识所说诸业及业果报。知其器已如应为说甚深言论。谓空无相无愿无行无生无起之论。无我无人无有情无寿者之论。及缘生论。是诸言论闻已无疑。亦复无执。随入一切法蕴处界等。悉应无著。信一切法自性皆空。以佛智推求纯一不放逸。何名不放逸。谓若诸根起散乱时。应自心调伏他心随护。月光菩萨经云。若诸有情于三宝中起净信心。而实难得。譬彼如意珠宝求得亦难。入如来功德智不思议境界经云。圣除盖障菩萨白妙吉祥菩萨言。有五种法。诸菩萨摩诃萨当生胜解。若此若彼阿僧祇最胜功德而悉获得。何等为五。一者一切法空。二者一切法无对治。三者一切法无生。四者一切法无灭。五者一切法不可记说。如是五种当生胜解。如阎浮提地过微尘等数诸威仪道及作用处。如来悉无发悟亦无分别。然随众生心意。若时非时一切常转。诸菩萨摩诃萨于此当生胜解。星贺骚那儞缘起经云。世尊释迦牟尼如来。为化度有情作利益故。于殑伽沙数劫中历修诸行现成正觉。诸菩萨摩诃萨于此应生信解。又世尊释迦牟尼如来。于燃灯佛所得授记别。于其中间历修胜行。遍入诸佛境界。经无边际劫。乃至于今现成正觉。于此应生信解。又世尊释迦牟尼如来。见杀释种因缘为化度有情作利益故。经无边际劫历修胜行现成正觉。于此应生信解。是故当知。一切有情若发菩提心。此为难得。
　　问发菩提心实为难得。此复云何得发起邪。答多有经说。且依华严经云。世间有情若发阿耨多罗三藐三菩提心。实为难得。当知菩提心如世间种子。以世间一切善法悉种植故。如一切佛法境界。一切恶作能尽烧故。犹如劫火。一切不善法能销坏故。犹如大地。一切义能成就故。如摩尼宝王。一切意乐悉圆满故。犹如贤瓶。拔出生死流故。如胜钩饵。一切世间天人阿修罗乃至一切佛法一切佛功德。皆悉称赞彼菩提心功德故。如佛塔庙。何以故。此中具有诸菩萨行胜境界故。又复此菩提心出生过去未来现在一切诸佛。善男子。譬如有药名铁金光。是药一两能化铁千两悉使成金。非彼千两铁而能坏此一两圣药。发菩提心者亦复如是。若能一发。一切智心微妙圣药善根回向智所摄受。能令一切业烦恼障悉成一切法一切智金。非彼一切业烦恼障而能染污一切智心。善男子。又如秉一灯炬入于暗室。随入室中彼百千年积集暗瞑。皆悉破灭洞然明照。发菩提心亦复如是。秉一切智心大光明炬。入于有情心意暗室。随入其中彼不可说百千劫已来积集一切业烦恼障。无明黑暗皆悉销除。以大智光出生明照。善男子。又如大龙王顶大如意妙宝王冠。不为他怨敢来侵怖。诸菩萨摩诃萨亦复如是。顶菩提心及大悲心妙宝王冠。不为一切恶趣诸恶敢来侵怖。又如日月净圆光中极所照曜。是中应现所有一切金银珍宝华鬘衣服胜妙乐具。总集彼等一切所有。皆不能与如意宝王等其价直。发菩提心亦复如是。极尽三世一切智智法界道场随所照曜。是中应现一切有情一切天人及彼一切声闻缘觉。若有漏若无漏。一切善根。皆不能与发菩提心自在宝王等其价直。又如牛羊之乳满大海中。若师子乳足迹之滴堕海中时。牛羊诸乳不能凝结亦不和合。菩提心亦复如是。不可说百千劫积集诸业烦恼。其犹大海。如来大丈夫师子发一切智心一滴之乳堕海中时。诸业烦恼永尽无余。所有一切声闻缘觉解脱亦不和合。又如亲近勇猛之人一切怨恶不能侵害。发菩提心者亦复如是。若亲近勇猛菩萨一切恶作之怨不能侵害。又如残缺金刚之宝。虽有所损于众宝中亦复最胜。而能出过诸庄严具。彼金刚宝名亦不殒灭。普能拯济诸有贫乏。少分菩提心亦复如是。其犹残缺金刚之宝。虽未圆具。而亦出过一切声闻缘觉功德庄严。彼菩萨名亦不殒灭。能济贫乏无圣财者。胜军王问经云。佛言。大王。善哉善哉。汝能于佛法中爱乐希求。如汝大王。现今治化憍萨罗国。利益安乐一切人民。救拔济度安慰接引使归正道。而汝若能广利一切有情。令发一切智心圆满一切佛法趣证阿耨多罗三藐三菩提道。斯复大利。又复大王。彼只陀林常有无数百千圣贤。隐居其中生尊重想。大王。彼诸圣贤于正等觉有所乐欲有信有求有愿有称赞生随喜心。是诸圣贤若身语意极生信重。何以故。大王。而彼地方有无数百佛出现。无数百转法轮。无数百圣众相续得度。如是乃至无数百千俱胝那庾多殑伽沙数诸佛出现。转正法轮化度圣众。如是彼诸圣贤。皆悉发生菩提乐欲信求愿等。
大乘宝要义论卷第二
　　阿阇世王经云。尊者大迦叶白妙吉祥菩萨言譬如初生师子随生即有力势。凡所向诣或有群鹿。才闻师子之香。皆悉奔窜。设使大力龙象若闻师子香时。逼恼惊怖。掣拽锁缚。锁缚断已奔驰四向。山岩地穴遍求隐匿。水族飞禽闻师子香亦悉惊怖。妙吉祥。若诸菩萨具慧力者亦复如是。彼初发心菩萨才发大菩提心。即能胜过一切声闻缘觉。魔宫震动。一切天魔咸生恐栗。以恐栗故而悉不能安止其宫。宝积经云。佛言。阿难。于汝意云何。譬若有人双断手足。能活命不。阿难答言。手足虽断其命尚活。佛言。阿难。若或有人剖裂其心。是人能活命不。阿难答言。不也世尊。佛言。阿难汝应当知。我之弟子大目干连及舍利子犹如手足。而诸菩萨其犹我心。阿难。若有菩萨。御大宝车。以五欲功德作神通游戏。而无有人为其驾御。如来尔时为彼菩萨。力御其车以进前道。若舍利子及目干连修三解脱门。若经一劫若过一劫。如来不复与其勤力而为策进。父子合集经云。诸苾刍。所有殑伽沙数等诸如来。于殑伽沙数等劫中。称赞彼发一切智相应心者诸功德藏。说不能尽。何以故。如来往昔修菩萨行。曾无暂时不发是心。一切有情悉皆摄受。随摄受已于诸有情亦复不起所化度想。所有无量诸有情界。如来遍是有情界中。历修菩萨广大胜行。一一发心集诸福蕴。所以者何。诸苾刍。有情界无尽。以有情界无尽故。如来广修菩萨胜行。一一发心集诸福蕴亦复无尽。如来秘密经云。若诸菩萨发菩提心修胜行者。令三宝种不断不绝。又云。菩萨菩提心所生福蕴。悉用回向一切有情。如是回向功德满虚空界。而复过上。彼一切有情福蕴所摄。悉由菩萨菩提心转。法集经云。菩萨发菩提心觉悟一切法。知一切法与法界等。而一切法无所从来。及无所止。亦不可知。然以如量智知法性空。令一切有情亦如是觉了。菩萨若如是发心。此说是为菩萨。菩提心。利乐一切有情心。无上心。大慈柔软心。大悲无倦心。大喜不退心。大舍无垢心。空无异作心。无相寂静心。无愿无住心。
　　此中应问。云何以少善根回向一切智。乃至坐菩提场。于其中间而不尽邪。答如无尽意经云。佛告尊者舍利子言。譬如一滴水入大海中乃至穷劫。于其中间而不能尽。菩萨以少善根回向一切智亦复如是。乃至坐菩提场。于其中间亦不能尽。善巧方便经云。或有菩萨见贫穷者。起悲愍心施以少饭。如佛所说。此心广大名最上施。何况诸所施法。其施虽少而。一切智心功德无量。贤劫经云。星王如来于声授如来所。初发菩提心。彼星王如来昔为牧牛人。以末俱罗华供施因缘从是发心。名称如来于电光如来所。初发菩提心。彼名称如来昔为织师。以妙氎边缕供施因缘从是发心。明焰如来于无边光如来所。初发菩提心。彼明焰如来昔为守城人。以一草灯供施因缘从是发心。难胜如来于坚固步如来所。初发菩提心。彼难胜如来昔为樵人。以齿木供施因缘从是发心。功德幢如来于妙称如来所。初发菩提心。彼功德幢如来昔为汲水人。以盛水器供施因缘从是发心。力军如来于大臂如来所。初发菩提心。彼力军如来昔为医王。以一庵摩勒果供施因缘从是发心。宝积经云。若或有人为求阿罗汉果故。以摩尼宝充满无边世界而行布施。有菩萨乘人见已发一切智相应随喜心。而此相应随喜所有福蕴。比前布施福蕴。百分不及一。乃至乌波尼杀昙分亦不及一。
　　问云何菩萨而能胜出彼前布施。答以回向一切智故。如般若波罗蜜多经云。佛言。舍利子。菩萨摩诃萨若欲胜出一切声闻缘觉所修布施持戒忍辱精进禅定智慧者。应当一发一切智相应随喜心。修学般若波罗蜜多。以大悲心而为先导。而诸菩萨然后发菩提心。是故当知。大菩提心者大悲为先导。此何能知邪。如菩萨藏经云。若诸菩萨欲求菩提应以大悲而为先导。譬如士夫所有命根以出入息而为先导。诸菩萨摩诃萨亦复如是。于所集大乘法中以大悲心而为先导。又如转轮圣王于诸宝中以其轮宝而为先导。菩萨摩诃萨亦复如是。于一切佛法中以大悲心而为先导。又云。诸菩萨于己过失常行伺察。于他过失悲心护念。无畏授所问大乘经云。佛言。长者。若诸菩萨为欲成就大菩提者。当于一切有情起大悲心。于自身命不生爱着。乃至一切财谷舍宅妻子饮食衣服乘舆床座香华涂香等一切乐具。悉不应着。何以故。长者。多诸有情于身命等皆生爱着。以爱着故广造罪业堕恶趣中。若复有情起大悲已。于身命等不生爱着。以不着故生于善趣。复能于彼一切有情。运心广行布施等行。一切善法相应而作。修菩萨者以大悲心而成其身。此云何知。如宝云经云。佛言。善男子。若诸菩萨具十法者。是为大悲所成其身。何等为十。一者见一切有情为苦逼迫无救无依无归趣者。见已应发大菩提心为作依怙。二者发菩提心已令彼有情得法成就。三者随所得法为诸有情作大利益。四者悭吝有情令住布施。五者若毁禁戒令修净戒。六者若多忿恚令住忍辱。七者若多懈怠令发精进。八者若多散乱令修静虑。九者诸无智慧令得胜慧。十者一切有情极苦所逼。菩萨普为息除令于菩提不为障难。如是名为十法。总持自在王问经云。菩萨或见一类有情贪爱所缠。于自妻子眷属而生耽染。以爱缠故不得自在。菩萨如应为说法要。令解爱缠使得自在。菩萨为诸有情起大悲心故。或见一类有情起忿恚心互相违损生多过失。菩萨如应为说法要。使令断除忿恚过失。菩萨为诸有情起大悲心故。或见一类有情为恶友摄故远离善友常造罪业。菩萨如应为说法要。使令常得亲近善友远离恶友。菩萨为诸有情起大悲心故。或见一类有情最极贪爱不知厌足远离胜慧。菩萨如应为说法要。令断贪爱发生胜慧。菩萨为诸有情起大悲心故。或见一类有情谓无业报执断执常。菩萨如应为说法要。令入甚深缘起知诸业行。菩萨为诸有情起大悲心故。或见一类有情以其无明痴暗所覆取着我人有情寿者。菩萨如应为说法要。使令慧眼清净断诸见执。菩萨为诸有情起大悲心故。或见一类有情耽味生死执着五蕴如杀害者。菩萨如应为说法要。使令出离一切三界。菩萨为诸有情起大悲心故。或见一类有情为彼魔索之所缠缚若爱若恶皆生住着。菩萨如应为说法要。使令解脱魔索缠缚断除爱恶所住着心。菩萨为诸有情起大悲心故。或见一类有情扃涅槃门辟恶趣户。菩萨如应为说法要。使令彼等辟涅槃门扃恶趣户。菩萨为诸有情起大悲心故发菩提心。若于菩萨忍法有毁谤者。彼生欺慢心于法障难。欲令菩萨远离忍法。菩萨当知是魔事起。信力入印法门经云。佛言。妙吉祥。假使有人于一切世界极微尘等一切有情所有善根悉为障难。若复于一优婆塞无异师尊具修十善业者彼少善根。而为障难。如是之罪倍胜于前阿僧祇数。假使有人于极微尘等一切世界诸优婆塞所有善根。悉为障难。若复有人于一苾刍所彼少善根。而为障难。如是之罪倍胜于前阿僧祇数。如是次第。若于随信行人随法行人。须陀洹斯陀含。阿那含阿罗汉。八人地及缘觉人。羊车行菩萨人。象车行菩萨人。日月神通行菩萨人。声闻神通行菩萨人等。若或有人于是极微尘等一切世界诸声闻神通行菩萨人所诸有善根悉为障难。若复有人于一如来神通行菩萨所。彼一善根而为障难。起欺慢心生忿恚者。如是之罪倍胜于前阿僧祇数。假使有人于十方一切世界极微尘等一切有情挑取其眼。而复劫夺一切所有资生财物。若复有人于一菩萨所。起欺慢心而生忿恚。骂辱毁呰加复触娆。如是之罪倍胜于前阿僧祇数。若或有人于菩萨所。随以何缘起欺慢心生忿恚者。由是罪业堕大号叫地狱。身量五百由旬有五百头。其一一头有五百舌。而一一舌有五百犁以耕其舌。有大炽焰。假使有人于三千大千世界一切有情所。皆以刀杖而打斫之。加复侵夺所有一切资生财物。若复有人于菩萨所起欺慢心。而生忿恚及怀损恼。如是之罪倍胜于前阿僧祇数。假使有人发极恶心。一切有情不利益心。于殑伽沙数等世界。一一世界中有殑伽沙数诸阿罗汉而悉杀害。复以殑伽沙数等诸佛塔庙诸宝所成及宝栏楯竖立幢幡殊妙严饰皆悉破坏。若复有人于信解大乘菩萨所同植大乘种已。随以何缘起欺慢心而生忿恚。骂辱毁呰加复触娆。如是之罪倍胜于前阿僧祇数。何以故。以菩萨能生诸如来故。使令佛种不断绝故。若有毁谤菩萨者。是即毁谤正法。若毁谤菩萨者。彼无别法可摄受故。唯菩萨法而能摄受。假使有人于十方一切世界诸有情所悉生忿恚。若复有人于菩萨所生忿恚已。舍而背之不乐瞻视。如是之罪倍胜于前阿僧祇数。假使有人于阎浮提一切有情而悉杀害。加复侵夺一切所有。若复有人随于一菩萨所而生毁谤。如是之罪倍胜于前阿僧祇数。慈氏师子吼经云。若菩萨于满三千大千世界一切有情所。悉生忿恚骂辱捶打。而彼菩萨亦复不为坏失损恼。若此菩萨或于一菩萨所一起忿恚心虽极少分。而此菩萨是为陷失损恼。何以故。彼一菩萨经尔所劫被忍辱铠。常不舍离一切智心。是故此菩萨不应于彼暂生忿恚。妙吉祥神通游戏经云。佛言。妙吉祥。汝今当知。诸言损害者。谓百劫中积修善根别别坏失。此名损害。修菩萨行者应如是知。若于佛世尊所作不饶益得大罪报。作诸饶益者获大福蕴。
大乘宝要义论卷第三
　　入定不定印经云。佛言。妙吉祥。假使有人于十方一切世界一切有情悉挑其目至满一劫。若有善男子善女人。于彼如上诸有情所起慈愍心。悉使其目平复如故。至满一劫。妙吉祥。若复有人。于信解大乘菩萨所发清净心。暂一观视者。如是福蕴倍胜于前阿僧祇数。假使有人遍往十方一切有情诸牢狱中。悉为解除牢狱系缚。而复令得转轮圣王或帝释天主上妙快乐。妙吉祥。若复有人。于信解大乘菩萨所发清净心瞻仰赞叹。如是福蕴倍胜于前阿僧祇数。信力入印法门经云。佛言。妙吉祥。若有善男子善女人。于一切世界极微尘等诸有情所。日日常以天百味饮食及天妙衣。于殑伽沙数等劫中普行布施。若复有人。于一优婆塞无异师尊具修十善业者。当起是念。此是学佛戒行人。于一日中以一食施。如是福蕴倍胜于前阿僧祇数。如是次第。若一苾刍。若随信行人。若随法行人。乃至若缘觉。倍倍供施。若复有人但见一画佛形像或经夹中画如来像者。如是福蕴倍胜于前阿僧祇数。何况合掌尊重。或以华香涂香灯明净心供养。如是福蕴倍胜于前阿僧祇数。复次若有于殑伽沙数等诸佛世尊及声闻众。日日常以天百味饮食及天妙衣。于殑伽沙数等劫中布施供养。若复有人。于一羊车行菩萨人所。随于何佛种植善根。净心具足者摄取是人。于一日中以一食施。如是福蕴倍胜于前阿僧祇数。若有人于一切世界极微尘等诸羊车行菩萨人所。日日常以天百味饮食及天妙衣。于殑伽沙数等劫中布施供养。若复有人。于一象车行菩萨人所。一日之中以一食施。如是福蕴倍胜于前阿僧祇数。若有人于一切世界极微尘等诸象车行菩萨人所。日日常以天百味饮食及天妙衣。于殑伽沙数等劫中布施供养。若复有人。于一日月神通行菩萨人所。一日之中以一食施。如是福蕴倍胜于前阿僧祇数。若有人于一切世界极微尘等诸日月神通行菩萨人所。日日常以天百味饮食及天妙衣。于殑伽沙数等劫中布施供养。若复有人。于一声闻神通行菩萨人所。一日之中以一食施。如是福蕴倍胜于前阿僧祇数。若有人于一切世界极微尘等诸声闻神通行菩萨人所。日日常以天百味饮食及天妙衣。于殑伽沙数等劫中布施供养。若复有人。于一如来神通行菩萨人所。一日之中以一食施。如是福蕴倍胜于前阿僧祇数。
　　此中应问。何名羊车行菩萨人乃至如来神通行菩萨人邪。答如入定不定印经云。佛言。妙吉祥。菩萨有五种行。所谓羊车行。象车行。日月神通行。声闻神通行。如来神通行。此中羊车行象车行二菩萨人。于阿耨多罗三藐三菩提有所退转。其日月神通行声闻神通行如来神通行三菩萨人。于阿耨多罗三藐三菩提不复退转。彼羊车行菩萨人。其复云何。譬如有人欲过五佛刹微尘数世界。乃自思念我当乘其羊车。念已即乘随路而去。时极长久历受勤苦行百由旬。忽为大风所吹退八十由旬。妙吉祥。于汝意云何。是人乘彼羊车。若经一劫。乃至不可说不可说劫。能过尔所世界或一世界不。妙吉祥言。不也世尊。若能过者无有是处。佛言。妙吉祥。如是如是。或有菩萨先发大菩提心已。后于大乘法中不持不诵。返于声闻法中爱乐修习同其称赞。受持读诵解释其义。复令他人持习解了。由是缘故智慧钝劣。于无上智道有所退转。是菩萨虽先修习大菩提心慧根慧眼。以其智慧成钝劣故有所坏失。此名羊车行菩萨人。
　　何名象车行菩萨人。譬如有人欲过如前佛刹微尘数世界。乃自思念。我当乘其八支具足妙好象车。念已即乘随路而去。经于百年行二千由旬。忽为大风所吹退千由旬。妙吉祥。于汝意云何。乃至是人能过一世界不。妙吉祥言。不也世尊。若能过者无有是处。佛言。妙吉祥。如是如是。或有菩萨先发大菩提心已。后于大乘法中不持不诵。返于声闻法中爱乐修习乃至持读解了。此名象车行菩萨人。何名日月神通行菩萨人。譬如有人欲过如前佛刹微尘数世界。乃至其人作日月神通行随路而去。妙吉祥。于汝意云何。是人能过尔所世界不。妙吉祥白佛言。世尊。是人能过。时极长久历受勤苦。佛言。妙吉祥。如是如是。或有菩萨先发大菩提心已。不于声闻法中爱乐修习。乃至一四句偈亦不持读。唯于大乘法中爱乐读诵解释解了。此名日月神通行菩萨人。何名声闻神通行菩萨人。譬如有人欲过如前佛刹微尘数世界。乃至其人作声闻神通行随路而去。妙吉祥。于汝意云何。是人能过尔所世界不。妙吉祥白佛言。世尊。是人能过。佛言。妙吉祥。如是如是。或有菩萨发大菩提心已。于大乘法中爱乐修习。而复于他修大乘者信解大乘者持诵大乘者摄受大乘者诸菩萨所。信奉归向亲近于彼。希求大乘受持读诵。乃至值遇失命因缘。亦不暂时舍离大乘。而复于他修大乘者。以香华等尊重供养。于未学菩萨亦不起慢心。此名声闻神通行菩萨人。
　　何名如来神通行菩萨人。譬如有人欲过如前佛刹微尘数世界。乃至其人求佛神通行随路而去。妙吉祥。于汝意云何。是人速能过尔所世界不。妙吉祥白佛言。世尊是人一刹那间发是心时。即能速过尔所世界。佛言。妙吉祥。如是如是。或有菩萨发大菩提心已。乃至善解大乘最上甚深广大义理。常为救度一切有情。发大菩提心慈悲摄受。于六波罗蜜多四摄法等发勤勇心已。复令他人亦如是安住。此名如来神通行菩萨人。
　　此中应言。若有毁谤正法者。是即于法作其障难。斯极大罪。如般若波罗蜜多经云。或有修菩萨乘者。虽曾得见百千俱胝那庾多诸佛如来。于诸佛所广行布施。乃至修习智慧。而起有所得心。虽往诸佛会中听受宣说般。若波罗蜜多不生尊重。若身若心悉不清净起染污慧成大罪业。即于甚深般若波罗蜜多而生毁谤。由谤此甚深般若波罗蜜多故。是即毁谤过去未来现在诸佛世尊及佛一切智。以是缘故是谓于法作大障难。此业相续堕大地狱。经俱胝那庾多百千岁。从一地狱出复入一地狱。如是展转数数成坏。地狱出已复堕饿鬼及畜生趣。舍利子白佛言。世尊。此障正法罪业相续当堕五无间地狱。今可说是校量罪业为不可说邪。佛言。止舍利子。汝不应说。
　　复次诸修菩萨行者有多种魔事。如般若波罗蜜多经云。复次须菩提。若有建立诸名字者。菩萨当知。是为魔事。若有魔来诣菩萨所作如是说。汝此菩萨现成正觉建立是名。菩萨尔时随起伺察。若住不退转相。即彼魔异不得其便。若起解心谓我得记。即生慢意。于余菩萨所乃起欺慢。此是恶魔巧以方便欲令菩萨远离般若。善友不摄恶友随逐。或堕声闻地。或堕缘觉地。起欺慢相应心者。获罪甚重过四根本。菩萨当知。此为魔事。妙吉祥神通游戏经云。妙吉祥言。天子。随有事业成此。皆是魔事。若其所求若有所取若有所舍。皆是魔事。若有所欲若有想像若有领纳若有计度。皆是魔事。又复天子。若于菩提心有所取着。皆是魔事。于布施持戒忍辱精进禅定智慧诸心有所取着。皆是魔事。又施起慢心戒住分别忍生忿恚精进戏论禅定取相智慧作意。此等皆是魔事。若起厌舍心乐居寂静。此是魔事。若于少欲知足头陀功德起领解意。此是魔事。若行于空若行无相若行无愿若行无戏论若行远离。于如来言教所行起我慢意有所分别。皆是魔事。天子。乃至若有分别若无分别见闻觉知想念生时。皆是魔事。天子问言。妙吉祥。是诸魔事何因所起。妙吉祥言。天子。诸魔事者。皆从增上相应所起。何以故。而诸魔事于增上相应法中伺求其便。若非相应胜法魔何所作。天子言。妙吉祥。何等是菩萨增上相应。何等是不相应。妙吉祥言。天子。若二法相应是即增上相应。何以故。以二法相应是为世间和合依止。此增上相应即是正相应增语。此正相应即是不相应增语。此不相应即是无戏论增语。此无戏论即是正相应增语。若相应若不相应。是中建立。是故天子。无眼相应无色相应。乃至无意相应无法相应。此说名为菩萨正相应。
　　复次天子。当知诸菩萨有二十种法随起魔事令魔勇悍。何等二十。一者于修解脱事业者。于怖畏生死者。于修相应胜行者。方便亲近承事供养。此等皆是菩萨魔事。二者若但观空弃舍有情。是菩萨魔事。三者但观无为于有为善根而生懈倦。是菩萨魔事。四者虽起定意而不修定行。是菩萨魔事。五者说法者乐说听者不起大悲。是菩萨魔事。六者于有戒有德人所求行布施。于破戒人所而生毁谤。是菩萨魔事。七者乐说声闻缘觉言论隐覆大乘言论。是菩萨魔事。八者隐覆甚深言论乐说种类言论。是菩萨魔事。九者虽知菩萨道。而不求修波罗蜜多道。是菩萨魔事。十者以称赞增上相应语言。与不相应诸有情类而为教示。是菩萨魔事。十一者虽种植善根而背菩提心。是菩萨魔事。十二者虽于相应观行相续所行。而不为诸有情如应教示。是菩萨魔事。十三者虽求尽彼无余烦恼。于生死相续烦恼厌弃。是菩萨魔事。十四者虽复伺察胜慧。而不取大悲所缘之境。是菩萨魔事。十五者于一切善行若不具方便。是菩萨魔事。十六者虽复希求菩萨藏法。而乐受持路伽邪陀外道典籍。是菩萨魔事。十七者虽复多闻于所闻法。而常秘惜不令他知。是菩萨魔事。十八者虽复多闻以世间缘为他说授。贸取其财为无义利。是菩萨魔事。十九者于住大乘诸法师所而不亲近尊重承事。返于住彼声闻缘觉乘人非同分者同其称赞。是菩萨魔事。二十者若时菩萨恃有财宝威德富盛。若天帝释。若梵王。若护世。若王及长者。皆不亲近尊重承事。以威德富盛故。是菩萨魔事。此等是为菩萨二十种法随起魔事令魔勇悍。海意经云。若有菩萨具大名称。富盛自在种族高胜。眷属广多具有福行。由如是故而生懈怠。不以智求相应胜行。骄倨放逸。或见菩萨出家圆满常以智行求相应法。悍劳忍苦大风大热。悉能甘受。血肉销瘦容貌丑恶。而前菩萨如是见彼胜功能已生欺慢意。彼有善说而不听受。而复增起骄倨痴慢。此为菩萨魔力钩制。
　　又云。有四种法能于大乘而为障难。一者显露己德。二者隐覆他德。三者我慢炽盛。四者忿恚坚固。又诸菩萨勿应以发菩提心便为喜足。然当广修相应胜行。
　　此中应问。在家菩萨云何所行。答如勇授长者问经云。佛言。长者。在家菩萨虽处其家。常修正士所行诸业。非正士所行而实不作。依法受用不以非法。艰苦希求正命自资。不以邪命而活。不恼他人。自所得利虽常受用起无常观。广以实法而行布施大舍无吝。尊事父母。于妻子奴婢及作事人乃至朋友知识。常以正法而相教示。又复何等是在家菩萨不正所行。如出家障难经云。佛告尊者大名言。汝今当知。诸生盲者。聋者哑者。及旋陀罗不知乐者。多毁谤者。谄曲者。不男者。常为仆使者。转女人身者。驼驴猪狗乃至毒蛇。如是等类。世世生生于佛教中不生爱乐。又复大名。在家菩萨若有四种法者。是为难事。一者于先佛所曾种善根诸有情类。及求出离心者。乐圣道心者。于彼若作障难。此为在家菩萨第一难事。二者贪着财宝子息眷属不信业报。若男若女若妻子等诸亲眷属。于富贵中舍欲出家者。若于彼等作障难者。此为在家菩萨第二难事。三者在家菩萨毁谤正法。未闻之法虽复听受。闻已不信返生毁谤。此为在家菩萨第三难事。四者于具戒德沙门婆罗门所起损害心。及多种过失心。此为在家菩萨第四难事。如是四种及别别起诸障难法。皆是在家菩萨乃至世世所生而为难事。如有一人堕秽污井。乃谓余人言。快哉此井。有清洁水。余人闻已于秽水中起清水想。不以秽污为不清净。诸染欲有情亦复如是。自染欲泥。而复教令他人亦染。自嗅恶香教他亦然。自堕贪嗔痴等诸险难处。而复教令他人亦堕。又如有人获其怨对弃掷火坑。是火猛焰高七人量无薪无烟。诸染欲者亦复如是。亲近女人赞说欲事堕欲火坑。而复教令他人亦堕。使彼堕已病苦忧恼常所侵逼。又如一人教令余人登刀锋山受其快乐。而复谓言。是山平坦无复巇险。可登其山受于快乐。世间父母爱恋子息亦复如是。以爱子故于欲染事随生取着。而欲染法其实大恶。犹如毒蛇。是人染心。于彼妻前。返以美言赞说欲事。彼三恶趣极大险怖。亦以美言返为善说。作是说者。当堕地狱饿鬼畜生道中。
大乘宝要义论卷第四
　　如日子王所问经云。佛言。大王。彼染欲人爱着欲事。乐见女人行染欲法。不乐亲近具戒沙门及婆罗门。为彼有戒德者而共嫌厌。减失所有信戒闻舍慧等法。彼秽恶门恶气充盈不净流溢。故起耽染。不生厌弃处其秽恶。与蛆虫等非所依着。远离惭愧。天人法灭。残毁身命。智者呵厌。为彼女人之所降伏。与彼女人而为仆使。涎液涕流诸不净物。取以为味。于不净境中与彼牛羊鸡猪狐及驴等。同其所行。于父母沙门婆罗门所远离孝爱。于佛法僧减劣净信。当堕地狱饿鬼畜生趣中。于其险恶怖畏岸侧登铁叉树。堕在等活黑绳众合号叫大号叫炎热极炎热阿鼻大地狱中。皆由与彼女人。俦侣亲狎。爱恋喜笑。嬉戏娱乐。歌舞唱妓。如是等事常思念故。于出离事不起思念。又复不念父母生育极甚为难。十月怀担不净流溢。于诸艰苦而悉甘忍。及其生已转复增长诸苦恼事。养育存惜乳哺爱怜。洎至长立。教彼阎浮提中种种事业。欲令子得安隐利乐。时彼父母为欲令子得安乐故。选择上族与娶其妻。妻至家已子生爱着。迷醉耽湎缠缚闷乱。以彼爱着其妻室故。不念尊重孝养父母。返于父母轻慢弃背。其后父母年迈衰朽。诸根劣弱多所阙乏。子设方计遣其父母令出自舍。佛言。大王。汝观彼人。无悲愍心生舍离心起损害心。不念父母生育极难。而彼父母常与其子作安乐事。方便存惜令得安隐。彼子背恩遣其父母出自舍已。乃与妻子常所欢聚。饮食衣服随意受用。由是因缘弃舍善趣。行斯非法。决定当堕诸恶趣中。
　　复次宣说一切有情共行邪行。唯诸菩萨而乃不行。所谓杀生偷盗欲邪行等。如是作已决定当获不可爱果。如月灯三昧经偈云。
　　愚者耽着诸欲事　　亲近女人染秽身
　　还当向彼染秽中　　随业堕在诸恶趣
　　佛不赞说染欲事　　亦不听近于女人
　　大怖畏绳所萦缠　　欲女之绳极坚恶
　　欲火猛炽当远离　　如恶蛇毒智应知
　　女人无信不可凭　　智于此道应觉了
　　当观菩提最胜道　　是即先佛所亲近
　　观已菩提圣道圆　　获得诸佛无上智
　　如正法念处经云。诸地狱中所有罪人。时彼狱卒于日日中数教示云。汝等罪人自造恶业。决定无失随其所造。彼无数种不善业行亦然。今受无数种苦。因相等故取果无异。种子等故受果亦然。由如是故汝诸罪人于今堕在炎热大地狱中。由自所作不善业因昔充满故。而今所受不善业果亦悉充满。如是经于百千岁中所作罪业。在不死地无利乐欲。时彼罪人受罪乃至地狱果满。或暂放释即求救护。罪人遥见如大黑云冥然无际极大勇悍。复大力势如金刚嘴大恶狗众。大恶吼声而来围绕。罪人见已四向奔驰。即时诸狗前来。搏噬罪人恣意食啖。皮肉丝裂筋脉断坏。支体骨节各各分离。乃至一切身分皆悉食啖。无复遗余如芥子许。如是食已业力所持而复还生。展转长时。又复食啖。凡如是等业果报者。谓由杀生取其肉食。害有情故果报如是。
　　复次偷盗业果报者。如彼罪人虽见作业果报真实而为恶业。幻惑所迷随逐不了。侵取他财。摄为己有。由斯罪故而彼狱卒执取罪人。执已即持利刀割截支节断坏。断已还合。见余罪人亦悉奔走。为彼狱卒各执取已。或持利剑。或烁吉帝。或都摩啰。或复捣杵。皆有炽焰。斩斫打击种种治罚。此等皆是行偷盗法不善业果。经于无数百千岁中在是地狱。乃至偷盗业果坏散。极尽边际然后放释。
　　复次宣说欲邪行果。谓染欲者见彼女人在灰河地狱或浮或沈叫呼怖畏。而彼地狱炽焰猛恶。其状如流。时彼女人悲涕号哭呼其人言。我自作业今堕于此灰河地狱极险恶处无救无依。愿为救护。时染欲人闻其女人号哭声已业幻痴迷。即时奔驰入彼河中。是人入已流焰触身遍体融溃。无复遗余如芥子许。业力所持即复还活。又复如前见彼女人在灰河中叫呼求救。是人见已亦复奔前持捉女人。时彼女人返捉前人。即以炽焰铁所成棒而为打击。是人为捧所击流血遍满全身碎坏。无复遗余如芥子许。其染欲人业力所持即时还活。染因重故又复奔前持捉女人。同在灰河。大地狱中。经于无数。百千之岁。乃至染欲。业果坏散。极尽边际然后放释。又复还生如经广说。
　　此中当知。财富寿命勿生取着。生取著者是为邪行。
　　如胜军王所问经云。佛言。大王。譬如世间若男若女梦中或见可爱园林或可爱山。或见可爱人众阛阓。及睡觉已都无所有。大王。又如众果树林茎干枝叶。最初青润渐变赤色。次第含蕊后乃开华。华开不久即时结果。果落衰残后见凋谢。如前华果都无所有。今汝大王亦复如是。世间王者所有快乐。王富盛乐。王五欲乐。广有象马车步仓库财谷宫阙园苑金银珍宝臣佐宰官后妃宫属童男童女。乃至一切王族亲枝。凡如是等皆当弃舍应求出离。此等一切悉是无常。是不坚牢。是不究竟。是变易法。是不真实。是不久住。是动是摇。刹那坏散。毕竟是罪。是尽是灭。极其边际为减失法。为怖为恼。多起忧苦。是损是堕。是断是破。是离散法。大王。如是应知。又如有四大山从四方来。其山坚实不破不缺。妙峰圆满从虚空中一时堕地。尔时大地诸有情类。乃至一切树林草木。而悉摧毁。是诸有情及草木等皆不能避。设有力势不能奔走。复无方术及诸作用而为制止。大王四种大怖彼彼若来亦复如是。一切有情皆不能避。设有力势不能奔走。复无方术及诸作用而为制止。何等为四。大王。老怖若来坏少年相。病怖若来坏安乐法。死怖若来坏灭寿命。邪行若生坏失正行。大王。又如师子为兽中王。若入兽群取一兽食。随其所欲不以为难。然彼师子虽有大力。若入咩拏大恶飞鸟口中极不自在。尽食无余。大王。死箭射人亦复如是。中是箭者极甚迷乱无救无归。支节将断血肉干枯。渴恼所逼面相恐畏。手足战掉无力无能。涎液涕流大小便利秽污染身。眼耳鼻舌身意诸识不行。喉颈阗咽欲语不能。医师弃舍无以为疗。众味饮食其何能进。是人尔时随自业力欲奔他趣。无始时来生老病死。轮回流转循环不止。此识若舍他识还依。此命余业复取有身。阎魔狱卒甚可怖畏。黑暗长夜常履其中。将舍识时。彼出入息渐渐微细。单己无侣无所堪任。此界既谢他界即行。长广路中孤然游履。大恐怖处而生极怖。深隐道途隐覆而行。入大黑暗处大艰险。没溺生死长流大海。业风所吹飘扬无定。不辩方隅莫知所诣。尔时无救亦无归趣。佛言。大王。唯除善法当于尔时是所依归是为救护。大王。世间富乐等法都无所得勿生耽着。诸有所作皆为邪行。是故大王。应修正行。
　　所言正行者。如真实品云。王者若行八种想行。是为护世相应正法。何等为八。一者世间无子孤露之人与为子想。二者将护恶友如病人想。三者见有诸苦起救拔想。四者见有诸乐起欢喜想。五者于诸冤对随观彼缘离过失想。六者于诸善友起随护想。七者见诸富乐犹如药想。八者于身作无常想。
　　又如破恶慧经云。王者若能具足四种法者。应受王之灌顶即成不退堕法。速得如来应供正等正觉爱念。获受广大富乐具足。何等为四。一者护持如来教法令得久住。二者弃舍罪不善法。三者摄取空无相无愿法门。四者发起阿耨多罗三藐三菩提心。此中云何是为弃舍罪不善法。如日藏品云。佛言。大王。未来世中诸刹帝利婆罗门吠舍首陀。于彼一类修行正法之者。以其所有舍宅田土园苑奴婢坐卧之具病缘医药乃至四足等。如是一切而悉侵夺。或自受用或与他受用。此等刹帝利婆罗门吠舍首陀。即于现生获二十种不可爱法。何等二十。一者贤圣舍离。二者所向方隅讥谤流布。三者友爱远离。四者多生冤对。五者财物资具而悉破坏。六者多生散乱。七者身分残缺。八者不得睡眠。九者渴恼常逼。十者饮中有毒。十一者朋友轻侮。十二者常与他诤。十三者父母妻子奴婢眷属教令不行。十四者自隐密法及隐密财为他显示。十五者自隐密人及隐密事悉为他说。十六者财物销荡散归五分。十七者轻重病恼而来侵逼。十八者奉医药人而悉舍离。十九者血肉干枯受诸苦恼。二十者其身流注。大小便利染污而终。大王。如是二十种不可爱法。彼等现生决定速获皆由于彼修行正法人所侵夺彼有受用资具或自受用或与他人。由是因缘彼命终已当堕阿鼻大地狱中。尽其一劫渴饮铜汁饥吞铁丸身被火衣。如是种种受大恶苦。尽彼劫寿从地狱出。还复生于饿鬼趣中。处大旷野极恶险难枯涸之地。四方炽盛炎风所吹。其地坚利状若刀锋。经于无数百千岁中受彼趣苦。其后暂时或彼灭已。于大海中为一肉团。量百由旬以其宿业因故。令彼海中周百由旬悉成炎热铜汁。如是经于多百千岁。于大海中受地狱苦。从彼灭已还来于此极恶险难大旷野中。化成肉团与山相等。周匝四方炎风所吹。其四方面飞禽走兽皆来食啖。过长时已或暂彼灭。还复生于大地狱中。地狱灭已数数受是大恶苦果。其后成满一劫乃得人身。虽生佛国土中。然五浊具足空无智慧。眼目角睐又复聋哑。大王。凡如是等皆由于彼修行。正法人所侵夺彼有受用资具等。如月藏品云。诸仁者。于我法中出家人所起大罪者。所谓杀生偷盗欲邪行妄语等极不善业。谓彼刹帝利啰惹乃至州城聚落官属。于出家人所若国土州城住处寺舍。多行制止不令居处。或语调伏。谓恶言呵毁。或身调伏。谓加诸杖责。彼一切处如是循环皆不解脱。于天人趣有所减失。当堕阿鼻大地狱中。
　　尔时诸天乃至羯吒布单那等。随其所来一切大众。咸于三宝发生最上清净之心。以种种相极生尊重。俱发是言。我等从今已往誓于一切世尊教中而作卫护。所有苾刍苾刍尼优婆塞优婆夷。下至破佛戒者。下至于佛法中不持戒行。但剃除须发被服袈裟无所摄受者。我等于彼起大师想。皆为作护。一切资具长养摄持。若复随诸方处或有官属。于彼剃除须发被袈裟者。以多种缘加诸杖责。我等于彼不为作护。弃舍一切彼境界事。随其国中若起种种谄诳不实斗诤杀害疾疫饥馑他兵侵扰非时风雨或旱或涝种子散坏。有如是等诸娆恼事。我不为彼作其止息。我等当往别国土中有佛弟子之所当为作护我乃空其境界舍离而去。
　　如地藏经云。佛言。地藏。过去有国名半左罗。王名最胜军。是时彼有法。应刑戮之人。以护命故潜剃须发。以袈裟衣片缠于颈上。时宰杀者执其罪人系缚五处。驱逐往诣尾体朅蓝嚩迦大丘旷林中弃置而还。即于是夜彼丘旷林中有罗刹女名曰恶眼。与五千眷属来入是林。忽见其人五处系缚剃除须发被袈裟片。见已即时右绕顶礼出林而去。次有罗刹女名佉祢啰奈帝。与千眷属。次有罗刹女名狰狞发。次有罗刹女名曰剑口。次第而来入于林中。各见其人剃除须发被袈裟片。见已虽复彼彼饥急不敢侵食顶礼而去。
　　又复过去有王名最胜福。彼有智臣。以其法应刑戮之人付于醉象。是人以赤袈裟片潜被其身时彼醉象举鼻。卷取罪人双腨。尽其力势欲掷于地。时象乃见罪人身被赤袈裟片。见已即时生清净心。乃以罪人徐置其地。跪伏于前涕泣悔谢。复以其鼻摩洗双足。佛言。地藏。且观彼象虽受无暇傍生趣身。彼时见被袈裟片者。尚能舍离而去不造罪业。况复未来世中有旃陀罗啰惹及其官属沙门婆罗门长者等中旃陀罗人。本实愚痴起聪明慢。以谄曲言诳惑世间。谓言我是求无上大乘之者。彼等愚痴旃陀罗人。不怖不观后世果报。于我法中出家人所。若是法器若非法器以种种缘伺求过失。谓以恶言克责楚挞其身。制止资身所有受用。复于种种俗事业中而生条制。或窥其迟缓。或觇其承事。求过失已而为条制。如是乃至欲害其命。彼诸人等于三世一切佛世尊所生极过失。当堕阿鼻大地狱中。断灭善根焚烧相续。一切智者常所远离。
大乘宝要义论卷第五
　　如地藏经云。复次有刹帝利旃陀罗乃至长者旃陀罗人。于其所为四方僧众造立寺舍园林台观。资畜田土给侍人等。饮食衣服卧具医药。或华果树或染色树香树荫树。乃至种种受用之具。若自侵夺。若教他侵夺。若自受用。若令他受用。于我法中出家人所。或生嗔恚或复呵骂制止轻侮。于正法中作其障难。于说法师而兴娆乱。此等皆于三世一切佛世尊所生极过失。乃至一切智者之所远离。复次彼中世尊作如是言。诸得忍菩萨摩诃萨应受刹帝利王灌顶及富乐受用。我即许可。金刚藏菩萨白佛言。世尊。刹帝利王所受灌顶。若非得忍菩萨。彼当堕于何等恶趣。佛言。金刚藏。若非得忍菩萨但能修集十善业道。受刹帝利王灌顶及富乐受用。我亦许可。金刚藏菩萨白佛言。世尊。若非得忍菩萨。又不具修十善业道。彼旃陀罗刹帝利啰惹。于此世尊甚深教中而令减失。当堕阿鼻大地狱中。斯等云何而得解脱。佛言。善男子受刹帝利王灌顶者。若被信力坚固铠甲。于三宝中广生净信。又不于我三乘出离法中而生毁谤。下至一四句偈亦不轻毁。于持戒破戒人中悉不娆乱。下至不受净戒但剃除须发被袈裟者诸苾刍众而不娆乱。若众僧所属。若单己所属。一切受用等物悉不侵夺制止。常所听受三乘出离正法。如其所闻随力修行。于彼修行三乘诸苾刍所而常亲近。愿力坚固不起违背之心。教授有情大乘之法。使令趣入复令安住。若有能具如是相者刹帝利王。应受广大富乐受用。而不退堕。先佛如来皆悉许可。我今亦然许可是事。复次彼中作如是言。若有真善刹帝利王乃至真善长者。若今现在或未来世。乃至后五百岁法欲灭时。若自若他皆作卫护。于佛清净教中坚固守护。又于安住声闻乘者。缘觉乘者。及大乘者。诸补持伽罗具修净戒德广大者。若是法器若非法器。乃至但剃除须发被袈裟者。悉为守护。复为护持塔寺所属之物。悉不侵夺或自受用或与他受用。他所侵者即为制止。如是福蕴无量无数不可限极。尔时会中一切天主乃至毕舍左主咸作是言。世尊。若真善刹帝利王乃至真善长者。具足如是功德者。我等皆为作护。令具十种增长之事何等为十。一者增长寿命。二者增长无难。三者增长无病。四者增长眷属。五者增长财物。六者增长资具。七者增长自在。八者增长名称。九者增长善友。十者增长智慧。我等与自眷属。常当护彼真善刹帝利王。尽其国境。有十种法使令远离。而为守护。何等为十。一者他国兵敌。二者自国兵敌。三者罪业之人。四者杀害之人。五者非时雨。六者恶风暴热。七者极恶宿曜。八者饥馑。九者横病夭死。十者邪见。月灯三昧经云。佛言。若诸天龙夜叉等于我教中作护持者。彼等是大施主。令我法眼而得久住。使三宝种不断不绝。从我口生之子。从法化生诸苾刍苾刍尼优婆塞优婆夷。及余净信善男子善女人。为胜义谛法。乃至为求阿耨多罗三藐三菩提者。悉为护持。我今亲自付嘱于汝天龙夜叉等诸大施主。及慈氏等贤劫之中诸菩萨摩诃萨。如我教敕当为作护。若欲安住修行正法者。即得心善。云何得心善。如宝云经云。菩萨得心善。是中云何名为心善。谓彼若能于身心离即得心善。应生如是心审谛观察。当以何法是我心之所行。又复以何说名为善。若行于善即喜心清净。由心喜故是即行善。能生多种厌离。能起多种伺察。诸不善法而悉断灭。阿阇世王经云。诸菩萨不应如是生心。若心有所生即诸恶魔伺得其便。诸佛如来亦不爱乐。贤圣不生喜心。自善根分而亦减失。若复生心而无所生。即诸恶魔伺不得便。诸佛如来亦悉爱乐。贤圣心喜自善根分亦不减失。彼若如是修行。即于一切处生心。生心转法轮。所说之法而无杂乱。如开发内心经云。佛言。慈氏。若诸苾刍所说杂乱。虽复多闻返生骄倨迷醉忘失。内心散乱而不专注。彼谄曲心相续而生。远离奢摩他毗钵舍那。不为他人之所尊重。天龙夜叉亦不随顺。所修正行而不成就。若于所行悉无所得。是为正行。若欲了知其正行者。谓即勤行修习多闻宴坐。复次彼中作如是说。若有菩萨。勤修胜行而为总领。造七宝妙塔遍满三千大千世界。我亦于彼而不许可若复有人。听受正法一四句偈。与般若波罗蜜多相应者。我即于彼尊重称赞。何以故。多闻能生诸佛菩提。复从世间无取着生。若有菩萨勤修胜行为总领者。应当为他说法讲授。菩萨与其教导。令于系着法中不生系着。所获福蕴广大无量业障销散。慈氏。假使满阎浮提勤修胜行总领菩萨。彼等若能于一勤行说法讲授菩萨之所承事供养。又若满阎浮提勤修说法讲授菩萨。而悉于一勤行宴坐菩萨之所承事供养。此如是等佛悉许可。而亦随喜何以故。智慧事业于难行事业中而为最上。一切三界高显最胜。复次宣说正法行者。如宝积经云。佛言。迦叶。譬如商主欲入大海求无价宝先善观察坚固船筏。乃至到宝所已还复自舍。迦叶。菩萨摩诃萨亦复如是。欲入一切智海。先当观察勤行六波罗蜜多。乃至超过一切愚夫异生声闻缘觉之地。然后住佛果位。阿阇世王经云。佛言。大王。一切智心根本不断。如是根本当起精进策勤教示。布施无厌足。以彼回向一切智智故。持戒无厌足。回向一切有情故。忍辱无厌足。求佛色相故。精进无厌足。于诸善根勤修集故。禅定无厌足。所缘相应故。智慧无厌足。于一切处善思择故为法利故。富乐寿命于一切处皆无过失。及复修正行者。当为一切有情起平等心。如月灯三昧经云。佛言。童子。菩萨摩诃萨当具足一法。若成是功德者。即得速证阿耨多罗三藐三菩提。何等一法。童子。所谓菩萨摩诃萨于一切有情起平等心利益心无障碍心无毒心。是为一法。若欲修正法行者。应当弃舍利养等事。如开发内心经云。应当伺察诸利养事。以其所著失正念故。痴若起时。自利成办故。谄若起时。不能随顺诸佛教敕故。骄倨我慢起时。一向但为险恶根本故。此等坏失诸善根故。智者应当伺察利养。虽于现受而有所得。然其后世果利都无。无量禅定皆悉远离。当堕地狱饿鬼畜生趣中。智者又应伺察利养。犹如水行流注不断。既伺察已如是生心少欲知足。如杂阿含经云。譬如一类哑羊之群于彼尼拘律陀树周匝而行。是中有一哑羊。独诣群鹿岩中守鹿人所。乃至于彼群鹿之前。摇动其头跪伏而坐。求彼所食及求作护。如是还已余哑羊众悉生轻慢。此有一类称赞利养我慢苾刍亦复如是。起无厌心离于众中。为所食故独入城邑。巡行乞食复求邀命。得彼最上清净饮食。自分食已以所求食持还园中苾刍众所。谓苾刍言。诸尊者。我于今日白衣舍中受其邀命。得彼最上清净食已。今我有其所乞之食。是长食法是已舍法。汝诸尊者。若欲食者应当随意。如是言已中有少年苾刍皆生轻慢。智者当知。若发如是粗恶言者。皆为利养等事。如经广说。此中云何远离谄诳二法。如无热恼经云。有二种法。于一切智心而为障碍。所谓一诳二谄。有其二法是无障碍。一正直二无谄。若欲成办诸正行者。常当亲近诸善知识。因善知识故成诸正行。何等经中而作此说。如胜生胜鬘解脱经云。诸菩萨摩诃萨因善知识故。流出一切菩萨行法。善知识者。有大威力。而能圆成诸菩萨故。善知识者。而能出生一切菩萨诸善根故。善知识者。普能结集一切菩萨修学所行。善知识者而为根本。能令一切菩萨深心清净故。善知识者能为守护。增长一切福蕴故。善知识者是所爱乐。获得一切佛菩提故。善知识者而能摄持。令诸菩萨不堕恶趣。使令不退转于大乘不越菩萨学处。出过愚夫异生之地。亦不弃舍声闻缘觉之法。复为作护。善知识者。能令一切失道之者还归正道。闻正法者引令解入一切佛法。善知识如母。能令一切悉生佛家。善知识如父。广为有情资育利益故。善知识如乳母。善护一切令离罪业故。善知识如仆使捍劳。能入生死大烦恼海为拔济故。善知识如举棹人。运载有情至一切智智大宝洲故。诸修正行者。若欲往诣善知识所。应如是作意。使其身心清净勤勇。其心如地。悉能荷担诸重担故。心如仆使。随所欲教令悉为作故。其心如犬。常所警吠为守御故。当观自身如病人想。善知识如医师想。所教示法犹如药想。依教所行如病除想。凡如是等因善知识故得深心清净。已随诸善知识所教令法而善修行。即能增长一切善根。如雪山王一切药草树林皆悉依止。依止善知识亦复如是。能成一切佛法大器。又如大海众流所归。菩萨因善知识从彼出生故。即得圆成一切菩萨行法及一切佛法。如宝积经云。佛言。迦叶。如人乘船入其大海。而于中流船忽破坏。是中或有依一版木或余椽木。随得所依安隐到岸。迦叶。菩萨乘于一切智心之船亦复如是。忽于中流坏失菩萨乘法。若遇善知识而为依止。彼即还得一切智心。乘诸波罗蜜多法运载而行到法界洲。迦叶。所有阿耨多罗三藐三菩提法。而悉依止善知识故。是故于诸善知识所供养承事而为最上。若佛在世。若涅槃后。应当勤行。斯得无量福行圆满。毕竟果报而悉成办。如华积经云。若见师子游戏如来。见已发清净心。而为供养。又若彼佛入涅槃后。取其舍利如芥子许。而为供养。如是所获果报皆悉齐等。是中亦无种种差别。如大悲经云。佛言。阿难。若人于我现前供养。且置是事。又若有人于我涅槃后。收取舍利如芥子许。作诸供养。亦置是事。又若有人。于我法中造立宝塔。复置是事。若或有人。但以一华散掷空中。观想诸佛而为供养。我说是人以此善根。毕竟趣证大涅槃果。阿难。以要言之。下至傍生趣中诸有情类。若能想念诸佛。我说彼等以是善根。毕竟亦成大涅槃果。阿难。汝观于佛世尊所何等行施而为最大。何等发心是大威力。阿难。若有人但能一称那谟佛陀邪。此为胜义。何以故。谓佛世尊具大不空名称故。此不空义者。所谓即是那谟佛陀邪。以于诸如来所随有何等极少善根而不坏失。下至一发净心。此等一切乃至毕竟趣证涅槃。阿难。譬如渔师于大池中欲取其鱼。即以钩饵置于水中。鱼即竞来游泳而食。是时渔师知鱼所在。重复牢固钩竿轮线徐缓深钩。既得鱼已置于陆地。随其所欲取以用之。世间一类有情亦复如是。先于佛世尊所发清净心种植善根。下至一发净信已。而彼有情后复恶作。业障所覆生于难处。其后还得值佛世尊。以菩提智及四摄钩线。拔彼有情出生死流置涅槃岸。海龙王问经云。佛言。龙主。诸菩萨摩诃萨。若能具足八法。即得常不离诸佛。何等为八。一者教示观佛影像。二者承事。如来。三者常赞如来。四者造佛形像。五者教示观佛色相。六者随何佛刹闻佛名称。即于彼佛刹中发生胜愿。七者不生下劣之心。八者起广大心求佛之智。如菩萨藏经云。若能严净如来塔庙者。当得四种清净最上誓愿。何等为四。一者获得最上色相清净誓愿。二者最上诸相具足清净誓愿。三者最上坚固修集清净誓愿。四者最上观见如来清净誓愿。彼经复言。若人于如来塔庙散华涂香作供养者。是人获得八种不坏之法。何等为八。一者不坏色相。二者不坏富乐。三者不坏眷属。四者不坏净戒。五者不坏多闻。六者不坏寂定。七者不坏智慧。八者不坏誓愿。若人欲造如来形像者。应随意作。或以土木铁石。或复象牙。或金银琉璃水精赤珠珊瑚码瑙及诸珂贝众妙香等。或造图[巾　　((宋-木)/登)]。或于版木墙壁。作诸画像。或以纸素及诸缯帛錽剪而成。或自新而作。或增修故坏如来形像。如是作已当来。不于下族中生。不于恶业族中生。不于邪见族中生。所感身支当无残缺。设有具造五无间罪者。于如来所能发净信造立如来形像。是人所有当来地狱业报转重令轻。于三乘法或余乘中而得出离。如人不净秽污其身。而能洁净沐浴妙香涂饰。而彼秽恶之香飘散无余。造五无间罪业者亦复如是。造佛像故彼等罪业销灭无余。又复具行十不善业者。若于如来所发净信心。彼之罪业亦悉销灭。如酥投火中而悉成焰。业散无余其义如是。何况具足最胜菩提心者。及彼出家具净戒者。
大乘宝要义论卷第六
　　如宝积经云。假使满三界中一切有情。是诸有情各各造立如来塔庙。如是色相一一高显。犹如须弥山王。而诸有情经于殑伽沙数劫中。各各尊重供养是塔。若有不离一切智心菩萨。但置一华而为供养。此获福蕴胜前福蕴。其数倍多。彼经又云。假使三千大千世界。一切有情悉住大乘。而复皆成转轮圣王。设以香油如大海水。积燃灯草等须弥量。各各燃是广大灯明。供养如来所有塔庙。若有出家菩萨取燃灯草投少分油。于佛塔前燃灯供养。此获福蕴倍胜于前灯明布施。百分不及一。乃至乌波尼杀昙分亦不及一。又若彼诸转轮圣王。各于佛及苾刍众所。普施一切受用乐具。若有出家菩萨。以自持钵所乞之食。先减施人然后自食。此获福蕴胜前福蕴最上广大。又若彼诸转轮圣王。积以妙衣如须弥量。普施佛及诸苾刍众。若有出家菩萨。但以三衣。或施十信心菩萨。或施佛及诸苾刍众。或施如来塔庙之中。此获福蕴比前所施。极为殊胜。又若彼诸转轮圣王。一一皆以满阎浮提布设妙华。广为供养如来塔庙。若有出家菩萨。下至但取一华供养如来塔庙者。此获福蕴比前所施。百分不及一。乃至乌波尼杀昙分亦不及一。次第出生经云。当观菩萨有其四种贤善称赞。应于如来策勤供养。何等为四。一者自作最上布施供养。令他有情亦如是作供养胜行。二者勤诚供养诸如来已。转复坚固大菩提心。三者现前瞻睹三十二种大丈夫相。四者种植善根而得增胜。此等四法。是为最上承事供养诸佛如来。海慧问经云。佛言。海慧。有三种最上承事供养如来之法。何等为三。一者发生大菩提心。二者摄受如来正法。三者广为有情起大悲心。此等是为胜义供养之行。慈氏师子吼经云。无佛可想。无佛可观。何况有佛可供养邪。有所得者无有是处。此中何等是供养佛。所谓真供养者。应起无想无相之心。若无心心所作意。无佛想无法想无众想。无补特伽罗想。无自他想。如是供养者。是真供养诸佛如来。般若波罗蜜多经云。佛言。天主。假使殑伽沙数世界之中积满如来舍利置于刹幢之上。若有人书写般若波罗蜜多经。俱为献施。汝于二分之中当取何分。帝释白佛言。世尊。我于此二分中。当取般若波罗蜜多分。何以故。般若能生如来舍利故。若有供养修习般若波罗蜜多者。是即供养如来舍利。佛言。帝释。若诸有情信解如来如实涅盘者。极为难得。此中何等是诸如来如实涅槃。无数经中作如是说。如来兴显经云。佛言。佛子。若诸菩萨乐欲了知诸佛如来大涅槃者。以慧观察。先当了知法自性性。法自性者。谓即真如实际。法界虚空界。自性清净际。无相际我自性际。一切法自性如如涅槃。应如是了知如来如实涅槃。何以故。佛子。诸法本来如是无生无所生。若法本来如是无生无所生。是故无有少法可得。然佛如来有所生者。但为有情喜乐相续乃有生故。如来入涅槃者。亦为有情厌倦生故。而实如来本无所生亦无涅槃。是诸如来常住法界。佛子。譬如日轮光明出现。普遍照耀一切世界。各于清净水器之中见日光影。亦非日轮遍一切处。随入器中乃有所现。若复彼彼清净水器。或破坏时。或浑浊时。或减少时。彼日光明而悉不见。然日光影虽于器中而不显现非日之咎。以彼净器自破坏故。佛子。如来亦复如是。法界日轮广大光明。从法界中常所出现。普遍照耀随顺一切世间。若诸有情清净心相续。如来即为出现影像。一切有情虽常睹见如来日轮影像。亦非如来遍一切处随为出现。若复有情如彼坏器。不清净心相续业烦恼覆故。不见如来日光影像。彼诸有情即起如来入涅槃想。然以如来入涅槃者。非如来咎。但为有情相续善根有破坏故。又复应以大涅槃法所可化度诸有情故。是故如来现入涅槃。而实如来无来无去亦无所住。佛子。譬如一切世间悉作火事。或复后时别异聚落国土城邑火事息灭。且非普尽一切世间火事皆息。佛子。如来亦复如是。普尽一切世界。随顺施作一切佛事。若余佛刹中作佛事已现入涅槃。亦非一切世界诸佛悉入涅槃。如巧幻师善学幻法。诸明咒力而悉洞晓。于一切三千大千世界中。普现其身作诸幻事。一切聚落国土城邑。悉遍显示。随其幻力。若住一劫若过一劫。若余聚落或城邑中。作幻事已隐自身相。亦非一切世间幻事皆隐。佛子。如来亦复如是。以无量如幻之智。善学方便胜慧智明。示现一切法界幻事。如来随现。然如来身毕竟安住。法界及虚空界一切有情。平等事业。别别刹土随顺作已示现涅槃。亦非一佛刹中入涅槃故。一切法界如来悉入涅槃。佛子。诸有菩萨应如是知。诸佛如来大涅槃故。所知无量毕竟无著。法界无边亦复无中。如虚空界自性广大。真如无生而亦无灭安住实际。然以方便随时示现。是故当知。一切世间勿生疲厌。随先行愿而自安住。一切世间一切刹土。成办所有诸胜法行。般若波罗蜜多经云。大涅槃者。所谓自性空。妙法莲华经云。佛言。迦叶。若能觉了彼一切法平等之性。是大涅槃。彼经又云。佛言。善男子。如来诸所作事而皆作已。成佛已来极甚久远寿命无量。如来常住不入涅槃。为度有情故示现涅槃。何以故。应以如是缘成熟有情故。大悲经云。佛言。大梵。如是此世业尽烦恼尽苦尽。苦缘息灭寂然出离。此说是为涅槃。大梵。此中无复有人了是涅槃。谓业烦恼尽自性清净。出世品云。诸佛方便开示无边涅槃之法。梵王问经云。梵王白佛言。世尊。诸出家者。于随所乐一切相中若能止息。此说是为涅槃。佛言。大梵。此互为缘所成立故。觉智方广经云。佛言。大目干连。过去有佛号名称高显。彼佛刹中唯声闻众。是时有一苾刍名等。观诸所缘住大乘行。是人曾于无量俱胝那庾多佛所种植善根。于阿耨多罗三藐三菩提心曾无退转。安住无上大乘法中。欲令严净不可说不可说佛刹。其佛刹中无别有情发菩提心。是时彼苾刍虽广植善根。然于甚深法中生轻慢心。以是缘故当生长寿天。时名称高显如来如其所应作佛事已。即时普观一切佛刹。何等刹中有情不作佛事。还自观见我刹土中。有一苾刍住大乘行。是菩提器。然彼苾刍有障难事。以生长寿天故。彼之身器不能堪任令其种植菩提善根。是人命终之后。当堕阿鼻大地狱中。亦复不能堪任种植菩提善根。地狱出已生于人中而复聋哑。诸有所作举手示物。或假他缘方晓其事。是时名称高显如来为欲化度彼苾刍故。以善方便。于六十俱胝那庾多生中。捍劳忍苦作诸化事。使令成熟。佛言。大目干连。汝且观彼如来大悲心故。为一有情经如是时受其劳苦。乃至彼苾刍机缘成熟安住不退转地。大目干连。于汝意云何。彼时名称高显如来者。岂异人乎。即现一切义如来是。彼等观诸所缘苾刍者。即无量光如来是。父子合集经先行品云。佛言。妙吉祥。彼过去世轮回之中。无量阿僧祇不思议无等比无初际。时有如来名曰帝幢。经于殑伽沙数等世界佛刹。是诸佛刹中诸有情类。皆悉得其五种乐事。或有有情得其欲乐。或得出离乐。或得禅定乐。或得三摩地乐。或得阿耨多罗三藐三菩提乐。而彼有情虽受诸乐然无系着。譬如飞鸟腾翔空中而得自在。彼诸有情受乐亦然。悉无所著。妙吉祥白佛言。世尊。彼时帝幢如来者。即我世尊释迦牟尼佛是。入楞伽经颂云。
　　我不观寂静　　亦不起行相
　　复无分别心　　故我证涅槃
　　此中当知。于一乘信解极为难得。此一乘者。而诸经中皆作是说。妙法莲华经云。我发起一乘为有情说法。所谓佛乘无二无三。十方一切世界法尔如是。何以故。若过去世十方一切世界诸佛如来。皆发起一乘为有情说法。若未来世十方一切世界诸佛如来。亦发起一乘为有情说法。若今现在十方一切世界诸佛如来。复发起一乘为有情说法。所谓佛乘。以是缘故十方世界尚无二乘而可建立。何况有三。真实品云。佛言。妙吉祥。由昔因中一乘境界能具足故。今佛刹中唯一乘法而为出离。而无声闻缘觉二乘建立。何以故。如来已离种种想故。若有人言。如来或说大乘之法。或说缘觉乘。或说声闻乘者。是人于如来所起不清净心不平等心取着之心。大悲经云。佛言。我若说有种种想者。即于法中自生谄曲。然我为诸有情所说诸法。皆悉令于菩提乐欲得大乘法一切智摄。使诸有情同到一切智智之地。是故无彼诸乘分位而可建立。亦无诸地我所建立。亦不建立补特伽罗事。亦无少行及无量行之所建立。复无三乘而可分别。彼无分别性入法界门。但为世俗谛故开示引导方便宣说。胜义谛中唯一乘法。而无有二。般若波罗蜜多经云。佛言。天主。若诸天子未发阿耨多罗三藐三菩提心者。我当令发阿耨多罗三藐三菩提心。若复不能决定发菩提心者。我亦当令随喜发于阿耨多罗三藐三菩提心。何以故。彼于生死流中相续不断故。我意不欲令彼诸善根分有所隐没。当令于彼最胜法中而有所得。大集会品云。一乘普摄彼一切乘。以其一乘摄诸乘故。同归一理。普入法界无分别性。总持自在王问经云。佛不说有种种之想。然佛出世。诸所作事悉同一味。法界而无障碍。容受一切有情。自成正觉已。复令诸有情而亦觉了。然后转妙法轮。所谓不退转轮。譬如治宝之师。于其宝所但取假色琉璃。先以灰水磨淬令洁。次用黑腻之发而复治之。然其宝师会无疲倦。后以肉汁及以缯帛。重复磨治。又用大药汁及细妙衣。次第精治。然后莹洁去其假色同真琉璃。如来亦复如是。知有情界本不清净。乃为宣说无常苦无我不净之法。令于轮回起厌离想。后以圣法调伏方便开导。如来亦不暂生疲倦。后为宣说空无相无愿之法。令其开觉如来之眼。如来亦不暂生疲倦。后为宣说不退转轮。及说三轮清净。引导有情令入如来境界之中。平等超越种种因性。咸证如来清净法性。此说是为世间究竟得无上果。阿惟越致经云。不退转轮平等故。诸佛说法亦平等。是故如来为下劣信解诸有情类不能解了一乘法故。乃出娑婆世界五浊时中。以善方便为彼有情。建立佛事使成佛果。胜鬘师子吼经云。诸佛如来方便宣说此涅槃法。从三乘中出生诸乘。然由一乘之法取证阿耨多罗三藐三菩提。入楞伽经云。诸烦恼种子入三摩地三摩钵底。如实觉了住无漏界。复入声闻缘觉无漏界中。出世胜行圆满成办。得不思议法身自在如来。为所化有情成诸善行故。以善方便说种种乘。是故诸如来于种种界中非但说三乘。亦说余乘法。
大乘宝要义论卷第七
　　如华严经云。大毗卢遮那解脱吉祥世界中。普遍智焰功德幢王如来。建立无量有情住声闻地。无量有情成熟缘觉菩提。无量有情成熟迅疾辩才出生菩提。无量有情成熟无垢精进幢出生菩提。无量有情成熟法辩才出生菩提。无量有情成熟根清净辩才出生菩提。无量有情成熟十力诸行圆满出生菩提。无量有情安住法城现前境界一乘出生菩提。无量有情于一切处随现种种神通一乘理法出生菩提。无量有情建立诸行普摄无量方便出生菩提。无量有情安住三摩地分位理法出生菩提。无量有情安住一切所缘境界清净道场理法出生菩提。无量有情发菩萨菩提心。无量有情住菩萨道。无量有情安住清净波罗蜜多道。无量有情住菩萨初地乃至住于菩萨十地。
　　此中应知。菩萨常以正法摄受一切。何等是正法摄受。如信力入印法门经云。佛言。妙吉祥。正法摄受故即菩萨摄受。菩萨摄受故即正法摄受。正法摄受故一切有情摄受。一切有情摄受故即佛种不断所作成就。又若欲令佛种不断。欲破一切有情诸业烦恼。欲闭一切恶趣之门。欲受无量无数转轮圣王上妙快乐。及梵王帝释护世等乐。欲断一切恶魔罥索。乃至欲成阿耨多罗三藐三菩提果者。悉当以其正法摄受。此中应问。初发心菩萨以少善根。彼当云何摄受正法。如菩萨藏经云。菩萨若具四种法者。彼即不减菩提。转生当作转轮圣王。如其愿力即得一切善根。随转得如大力坚固那罗延身。彼得转轮圣王已修四梵行。生于梵世为梵天主。何等为四。一者菩萨若见如来塔庙故坏。发勤勇心而为治饰。乃至以一泥团作其供献。二者于四衢道或阛阓之所建立如来高显妙塔。或冢庙像。或随立幢相。或但竖刹竿。或安如来形像。或别别安布如来诸相。所谓转法轮相。或复踰城出家之相。或菩提树下成正觉相。或现大神通降魔车相。或示现入大涅槃相。或忉利天下降之相。三者若见声闻弟子众中有离间者为作和合。四者于如来教中。若见正法欲减灭时。乃至一四句偈勇力护持。使彼流通令不忘失。又于正法或说法师皆为摄受。乃至损弃身命终不舍法。宝云经云。佛言。善男子。菩萨若具十种法者。即能摄受正法。何等为十。一者于后末世后五百岁正法减时。如来教中起杂乱事。而诸有情多住邪道。息灭智灯无正师授。尔时应以广大经典。具大威力摄广大义。如一切法母者尊重供养。受持读诵宣说解释。二者以甚深经为他演说。解释开示使其解了。三者于修正道人所发生欢喜清净之心。四者得欢喜已为彼摄受。五者以无著心为他说法使其听受。六者于说法人所起师尊想。七者于其正法起甘露想。八者又于正法如良药想。九者不惜身命希求正法。十者以所得法如说修行。是为十法。寂静决定神变经云。佛言。贤护。菩萨若具四种法者。即能摄受正法。何等为四。一者于自快乐而不爱着。二者施于他人上妙快乐。三者具大悲心。四者求法无厌。彼经又云。过去世时无垢威光王。于大高如来所。千岁之中种诸善根。以一切乐具供养彼佛。及以四事给施八万四千诸苾刍众。如是过千岁已。彼大高如来告无垢威光王言。大王。如是满足千岁于如来所行诸施法。若比勤行求法菩萨一出入息中所有善根。百分不及一。乃至乌波尼杀昙分亦不及一。何况于正法中乃至一四句偈勤行宣说解释其义。彼福边际我不能说。大王。且置是事。正使如是满足千岁。尽诸所有布施供养。总以为聚施一游方苾刍。如是或施诸苾刍众。若于勤行宣说讲授菩萨所。以乐法故于彼尊重。起于净信持以饮食。生如是心。我为求正。法故以此饮食而为献施。以前布施之法比此善根。百分不及一。乃至乌波尼杀昙分亦不及一。如来秘密经云。所有菩萨福蕴。若比摄受正法福蕴。此复倍多。正使一切诸佛勤劬宣说经俱胝劫。尚不能得受持正法福蕴边际。何等正法。如胜鬘师子吼经云。此正法者即是大乘增语。何以故。大乘出生声闻缘觉之乘及世出世间一切。善法故。法集经云。彼正法摄受者。所谓于一切如来诸说甚深甚深经典。宣说讲授专注思惟。是为正法摄受。当知诸菩萨。若依著有所得行。虽经无量时供养诸如来。于彼彼佛所然不得授记。况复成菩提。如梵王问经云。佛言。大梵。我于一劫若过一劫。宣说彼彼如来名字。若我供养是诸如来。或复于彼我修梵行及修六波罗蜜多。我于彼彼佛所未得授记。何以故。我于有所得行而依着故。若我尔时于然灯如来所。才见彼佛即得无生法忍。彼佛世尊与我授起。我于尔时超过一切有所得行。而复圆满六波罗蜜多。于甚深法中能生信解。所有诸菩萨自利利他最胜诸行。悉得周毕。大集经月藏品云。佛言。月藏。彼胜义谛即能成就阿耨多罗三藐三菩提。不共一切声闻缘觉所有。是故世俗谛不能成就阿耨多罗三藐三菩提最上善根及办诸胜行。月藏如人持以爝火不能枯涸甚深大海。彼世俗谛亦复如是。尚不能涸自烦恼海。况复为他诸有情类。此中何能信解甚深之法。如菩萨藏经云。菩萨有二种慧。一者从他声闻。二者自心深固作意。此中何等是从他声闻。若有菩萨虽复乐修诸相应行。然于菩萨藏正法不乐听受。又不乐闻诸圣法律。于定中少味而为喜足。慢心炽盛故堕增上慢。而彼菩萨不能解脱生老病死忧悲苦恼。亦不解脱六趣轮回。又复不能解脱苦蕴。以彼缘故如来说言从他声闻。而此所闻不能解脱老死等法。何等是为深固作意。所谓菩萨自作是学。无所有法而可和合非不和合。是深固行。此深固行即是非行增语。彼如是声。若前际若后际。如实伺察。从何所生复从何灭。又若言说若义理。若断若证。若已说若当说。彼等一切如实伺察。无过去相无未来相无现在相可得。即一切法自性寂灭。自性寂静自性圆满。毕究无生无起无实。应观诸法毕竟涅槃。若如是观即无所观亦非无观。此名正观。况复一切法如实可观邪。是即无所观。此无所观亦即无生增语。若一切法无生即不越正理。若一切法平等即佛法平等。如是所说。是为不越。正理。此说名为深固作意。如是乃能解入最上甚深正法。父子合集经云。佛告净饭王言。大王。若或空劫时中。或有梵天楼阁出现于前。七宝所成彼坚实性。若生起时从何所来。如是欲界他化自在天。化乐天。兜率天。夜摩天。忉利天。四大王天。是等诸天楼阁悉现七宝所成。又铁围山大铁围山。坚实一聚金刚所成。是等诸山彼坚实性从何所来。又须弥山。儞民达啰山。持双山。持轴山。持金刚山。朅那里酟山。尾那怛酤山。马耳山。善见山。大善见山。乌咎誐卢山。香醉山雪山。及余黑山。悉现于前。乃至一切三千大千世界。而悉出现。且彼须弥山王去地八万由旬。其坚实性悉集现前从何所来。大王。若此世界成后。大地火然。大水漂流。大风鼓击。其火亘空所有烟烬悉无所现。如酥或油投火中烧亦无烟烬。其水漂时无余可得。如盐投水而悉混融亦无有余。其风鼓击无少物可现。如毗岚风当吹鼓时。何有飞鸟而可得现。此三千大千世界亦复如是。火然水漂风鼓之时。无余可见。彼坚实性如是坏灭。从何所去。此说外地界内地界亦然。及余诸界若内若外亦复如是。是故一切法生时无所从来。灭时亦无所去。彼等有生决定皆空。生已亦复自性皆空。阿阇世王经云。尔时阿阇世王。于其宫中饭佛世尊及诸菩萨声闻大众。盥手涤器已。于妙吉祥菩萨之前。肃恭而坐听受正法。王言。菩萨愿今为我解除恶作。妙吉祥言。大王。假使殑伽沙数等诸佛世尊亦复不能为汝解除恶作。阿阇世王闻是语已惊怖无救烟绝躄地。是时尊者大迦叶即告王言。止止大王。勿生惊怖。此妙吉祥菩萨善能为汝说自因缘。应作是问。以何缘故菩萨作如是说。时阿阇世王从地徐起。白妙吉祥菩萨言。以何缘故菩萨作如是说。妙吉祥言。大王。于汝意云何。汝心有所缘观佛世尊邪。王言。不也。妙吉祥言。汝今云何观心生邪。王言。不也。妙吉祥言。观心灭邪。王言。不也。妙吉祥言。观有为法邪。王言。不也。妙吉祥言。观佛世尊于有为法有表示邪。王言。不也。妙吉祥言。大王。于汝意云何。若诸法中无法可观者。而容有法可解除邪。王言。不也。妙吉祥言。大王。以此缘故我作是说。假使殑伽沙数等诸佛世尊亦不能为汝解除恶作。复次大王。若此空中或烟或尘欲染虚空。于汝意云何是彼烟尘能染空不。王言。不也。妙吉祥言。大王。又或有人作如是言。我欲清净虚空。而彼虚空其能净不。王言。不也。妙吉祥言。大王。如来亦复如是与虚空等。说一切法本来相续自性无染。彼无有法若染若净而实可观。是中复何有所解除。大王。我于是义如实正观故作是说。假使殑伽沙数等诸佛世尊亦不能为汝解除恶作。复次大王。诸佛世尊内心非有所得非有所起。外亦非所得非所起。何以故。一切法自性无所起。若法自性无所起故。即无处容受有所起性。何以故。一切法自性无所起故即无所成。一切法无所成故即无所集。一切法无集故即无出生。一切法无出生故即法离性。一切法离性故即无能作行。一切法无能作行故即无有生。一切法无有生故即无异熟法。一切法无异熟故即无起作。一切法无起作故即无所染。一切法无染故即自性明亮。一切法自性明亮故即法清净。一切法清净故即虚空等。一切法虚空等故即无对治。一切法无对治故即离于二。一切法离二故即离二边。一切法离二边故即法无边。一切法无边故即无涯际。一切法无涯际故即无究竟。一切法无究竟故即无所缘。一切法无所缘故即于一切处无颠倒住。一切法于一切处无颠倒住故即常乐我净悉不可得。一切法常故即无动转相应。一切法净故即自性明亮所成一切法乐故即无分别相应。一切法我自性故即无我表示相应。一切法无恶作故即内心寂止。一切法无实故即胜义谛无所安立。一切法寂静故即遍寂相。一切法无我故即我我所相离。一切法无味故即解脱相。一切法离名故即名差别不可得。一切法无分别故即种种性离。一切法一味故即解脱普摄。一切法离相故即无相际。一切法无相故即无解了所缘清净。一切法空故即一切见作皆离。一切法无愿故即超越三世。一切法三世断故即过去未来现在皆不可得。一切法涅槃普摄故即毕竟无生。大王。于汝意云何。若法无生复无积集。是中还能有所染不。王言。不也。妙吉祥言。又复有法可解除邪。王言。不也。妙吉祥言。大王。由如是故如来知一切法与涅槃等。乃于是中无有恶作而能解除。是故大王。彼深固相应。当如是行。以无颠倒心应当如实作其伺察。如伺察已随伺察时。无有少法可取可舍亦无有法而可共住。若一切法不共住故。此说是为轻安。若法轻安即法寂静。若法寂静是即法自性。若法自性即无自性。一切法无自性故即无主宰。大王。于中应作忍法。即此亦复无法可作。何以故。大王。所作寂静故。如是了者当证涅槃。此中亦复无法可作。亦非无作。若作若非作。此说皆归涅槃寂静。
大乘宝要义论卷第八
　　尔时阿阇世王。持以价直百千上妙氎衣献施妙吉祥菩萨。而菩萨不肯受之。其王即以此妙[疊　　毛]衣被妙吉祥菩萨之身。衣未着身。菩萨即时隐而不现。王既不见菩萨之身。但闻空中声曰。大王。汝若能见妙吉祥菩萨身相。即能见汝所有恶作。若见恶作。如是即见彼一切法。如见一切法亦然可见所施[疊　　毛]衣。若汝不能见亦然如是见。大王。汝若能见。有身相者。如是乃以[疊　　毛]衣奉施。其王即时复以[疊　　毛]衣。各各遍施一切菩萨声闻大众。及其宫人婇女眷属。而悉不见彼彼身相。其王即时入定观察。都无少色为眼所见。无境相可现。是中唯存自身想转。又闻如是空中声曰。汝若能见自身相者。如是乃以[疊　　毛]衣奉施。王即自观亦不见有自身之相。尔时乃离一切色想。又闻空中声曰。大王。汝若如是无少色相若粗若细而可见者。亦然如是应见恶作。亦然如是见一切法。若汝不见彼即离见。彼离见中若汝可见此即非见。大王。若非见若非不见。此为正见。若如是见一切法者亦即非见。大王。此非见者。是为正见。尔时阿阇世王于一切法所对疑惑悉得远离。从定起已重复观彼一切大众亦悉不见。幻士仁贤经云。菩萨有四种法思惟经义。何等为四。一者缘法生起非无作因。二者无法可生亦无补特伽罗性。三者若法缘生彼生无性。四者于甚深法中无差别门。亦不坏菩提。菩萨十住经云。佛言。妙吉祥。诸菩萨有五法令得安隐能清净初地。何等为五。一者若于无所缘解脱智中自安住已。复令他人亦悉安住无所缘解脱智中。是为菩萨得安隐法。二者此无所缘解脱智即无二无二清净缘法无生。此解脱中自安住已。复令他人亦悉安住缘法无生解脱法中。是为菩萨得安隐法。三者彼缘法无生即诸缘自性无生一切法无所有处。此解脱中自安住已。复令他人亦悉安住一切法无所有处解脱法中。是为菩萨得安隐法。四者彼一切法无所有处即诸分位分别悉无自性智观如虚空。此解脱中自安住已。复令他人亦悉安住如虚空智解脱法中。是为菩萨得安隐法。五者此如虚空智即无杂乱无依止离心意识之智。此解脱中自安住已。复令他人亦悉安住离心意识之智解脱法中。是为菩萨得安隐法。当知彼中离心意识之智。即是无发悟。有所得智是为五法。胜思惟梵天所问经云。梵天问光网菩萨言。一切法深固邪。一切法非深固邪。菩萨言。如汝梵天。复云何说。一切法是深固非深固邪。梵天言。若非思惟即一切法深固。若心与思惟有所和合即非深固。又一切法离相此即深固。若复离中有所和合此即是为差别所行。若差别中有所行者。即诸所作皆非深固。菩萨言。若尔者云何诸法而可生乎。梵天言。善男子。若自境界离清净实际中诸法乃生。七百颂般若波罗蜜多经云。佛言。妙吉祥。汝修般若波罗蜜多时。当何所住而修般若波罗蜜多。妙吉祥白佛言。世尊。我修般若波罗蜜多时。都无所住而修般若波罗蜜多。佛言。妙吉祥。无住云何修般若波罗蜜多邪。妙吉祥言。世尊。我修般若波罗蜜多时。实无法可住。佛言。妙吉祥。汝修般若波罗蜜多时。有何等善根若增若减。妙吉祥言。世尊。我于彼时无少善根若增若减。世尊。诸修般若波罗蜜多者。悉无有法若增若减。妙吉祥菩萨神变品云。有天子白妙吉祥菩萨言。如汝所说。少能有人解了其义。妙吉祥言。天子。以我所说佛智甚深。若少若多不能解了。何以故。佛智无著。无分别。不可记。不可说。非作用。非语言道。离心意识。若少知若遍知。非易解了。天子言。若佛智不能知者。而诸声闻何能解了。菩萨云何住不退转。妙吉祥言。天子。如来以善方便假文字智随为开觉。是智无文字。譬如火中求火其何所得。天子。如来亦复如是。若最初便说广大佛智。即无有情能知佛智。是故如是宣说种类之语开示彼智。是智无文字。天子言。妙吉祥。何等是为种类之语。妙吉祥言。天子。若说持戒及制止法。或说般若波罗蜜多相应之法。或说入解菩提分法。此等所说。是为种类之语。天子。若说离生离灭之法。离杂非杂之语。离染离净之语。不厌离生死之语。不忻乐涅槃之语。无知无断无修无证无得。亦无现前三昧可转。此等所说。是为清净真实之语不思议音声。一切法决定无所得经云。佛问妙吉祥言。诸如来所说不思议不思议界。当云何是。妙吉祥言。此不思议不思议界者。是诸如来说。世尊。界离思惟非心所行。非心所量非心法拣择。世尊。此心如是是即不思议界。何以故。无心可思惟。此心离思惟故。即心自性亦无所有。而此无思惟心。是心如实。世尊。此乃是为不思议界。此经又云。佛言。妙吉祥。汝勿应便被此铠化度有情。妙吉祥言。世尊。若知有情界不增不减。是中何有有情而可化度令入涅槃。世尊。若彼虚空有人能度者。彼有情界亦可化度。又欲以菩提心有所化度者。而彼有情亦可发起为作化度。世尊。一切法是菩提。亦非菩提染净可得。是故世尊作如是说。汝勿被此铠化度有情。世尊。有情非染。我亦不住度有情心。何以故。世尊若有有情即有染净而为表示。既无有情岂有染净可表示邪。世尊。若法有者从缘而生即不相违。世尊。缘生法中而实无染无净可得。以一切法自性无实缘生性故。若于缘中亦无缘义染净可得。世尊。此无所有义缘生之义。智者了知。又复如是缘生之义。智者于中悉无分别。若于无分别义中即无染无净。譬如幻师或幻师弟子幻出楼阁或复舍宅。具有光焰广大炽盛。或有人言。我能勇力于彼楼阁光焰聚中而为止息。是人乃至损坏其身。徒生疲极终不能成。佛言。妙吉祥。如是如是。妙吉祥言。世尊。若被精进铠化度有情亦复如是。徒自疲极终无所得。此经又云。佛言。妙吉祥。汝当如实伺察为是何法增语。妙吉祥言。此谓如实伺察者。然如实伺察中彼无一性。无种种性而可造作。世尊。若无种类无分别中作如实伺察。即非如实伺察。世尊。即此非如实伺察。是为增语。是故若如实伺察成已。是中不起我是凡夫我是圣人之见。何以故。诸法无所观。若法不立凡夫圣人之见。即得如实伺察成就。世尊。若善男子善女人。能如是住者。即得法界相应。是中无有少法若平等若差别可得。若谓凡夫法差别亦无分别生。若谓圣人法平等亦无分别生。何以故。所缘不可得故。若于所缘中或平等差别有所取者。此即分别。是分别性都无所有。若彼彼所缘中有平等差别而可取者。即我法彼法乃有差别。凡如是等应知决定无法可取。维摩诘经云。何为病本。谓有攀缘即为病本。若有攀缘即有其病。何所攀缘谓之三界。若无攀缘彼何所表。若攀缘不可得即无所得。云何无所得。谓二见无所得。何谓二见。谓内见外见。彼无所得。此经又云。爱见菩萨言。色空为二。色即是空。非色灭空。色性自空。如是乃至识即是空。非识灭空。识性自空。此等五蕴若解了者。是为入不二法门。般若波罗蜜多经云。舍利子问尊者须菩提言。若菩萨摩诃萨修行般若波罗蜜多时。云何能知善巧方便。须菩提言。尊者舍利子。若菩萨摩诃萨修行般若波罗蜜多时。不行色不行受想行识。不行色有相。乃至不行受想行识有相。不行色非常非无常。非苦非乐。非我非无我。非寂非动。非空非不空。非相非无相。非愿非无愿。非离非不离。如是乃至不行识非常非无常。乃至非离非不离。五蕴如是所有界处缘生菩提分法。神通波罗蜜多。力无畏无碍解不共佛法等。乃至非离非不离。而悉不行。何以故。尊者舍利子。色不异空空不异色。色即是空空即是色。乃至识不异空空不异识。识即是空空即是识。如是界处缘生。乃至不共佛法不异空。空不异不共佛法。不共佛法即是空。空即是不共佛法。菩萨摩诃萨若如是修行般若波罗蜜多。是即能知善巧方便。而彼菩萨于般若波罗蜜多亦不念我行不念我不行。不念我亦行亦不行。不念我非行非不行。何以故。无性自性即是般若波罗蜜多故。此经又云。佛言。憍尸迦。善男子善女人。宣说般若波罗蜜多时。或有诽谤般若波罗蜜多者。何等是为诽谤般若波罗蜜多邪。所谓若说色是无常是苦无我不净。如是受想行识及界处禅定无量无色定。念处正勤神足根力觉道圣谛。无所畏无碍解不共佛法。乃至一切相智。是无常是苦无我不净。若如是行。是行般若波罗蜜多。作此说者。是为诽谤般若波罗蜜多。何等是不谤般若波罗蜜多。谓若说言。善男子。汝修般若波罗蜜多时。勿观色无常。勿观色苦无我不净。乃至一切相智亦复如是。何以故。色自性空故。若色自性空。是即般若波罗蜜多。若般若波罗蜜多中无色为常可得。彼色如是无所有故。况复若常若无常而可得邪。受想行识乃至一切相智亦复如是。作此说者是即不谤般若波罗蜜多。又若说言。善男子。汝修般若波罗蜜多时。勿谓有法而可过越。勿谓有法而可安住。何以故。般若波罗蜜多于一切法中无所有故。若法不过越无所住。即一切法自性皆空。若法自性空即法无性。若法无性是即般若波罗蜜多。此般若波罗蜜多中。即无有法若出若入若生若灭。如是说者。是即不谤般若波罗蜜多。又须菩提白佛言。世尊。般若波罗蜜多。云何有所得。云何无所得。佛言。须菩提。若法有二即有所得。若法无二即无所得。须菩提言。世尊。云何为二。佛言。须菩提。眼色为二。意法为二。乃至菩提法佛法为二。须菩提言。世尊。有所得是无所得邪。无所得是无所得邪。佛言。须菩提。非彼有所得是无所得。亦非无所得是无所得须菩提。若有所得若无所得而悉平等。此即是为无所得。复次须菩提言。世尊。岂不住胜义谛中证阿耨多罗三藐三菩提果邪。佛言。不也。须菩提言。住颠倒法中邪。佛言。不也。须菩提言。若不住胜义谛中。又不住颠倒法中。成正觉者岂非如来不证菩提果邪。佛言。须菩提。我证菩提果。然于有为界中无为界中悉无所住。又复佛言。须菩提我不能以无性中无性而成正觉。须菩提言。世尊。岂不以有性中无性能成正觉不。佛言。不也。须菩提言。若以无性中无性能成正觉不。佛言。不也。又须菩提。我于金刚般若波罗蜜多经中。曾谓汝言。须菩提。于汝意云何。如来得阿耨多罗三藐三菩提邪。如来有所说法邪。须菩提言。如我解佛所说义。无有法如来得阿耨多罗三藐三菩提。亦无有法如来可说。何以故。若有法如来所说者。彼不可取不可说。非法非非法。所以者何。一切贤圣皆以无为法而有差别。如来但为化度有情故。以善方便开种种门。宣说如是甚深正法。
大乘宝要义论卷第九
　　如入楞伽经中。大慧菩萨问如来藏。佛言。大慧。何故汝今问于如来自性明亮清净本来清净如是之说。如来具三十二相。在一切有情身中。如无价宝为弊垢衣之所缠覆。蕴处界衣缠覆亦然。彼贪嗔痴不实计执。此之垢染是无常法。是不坚牢。是不究竟。大慧白佛言。世尊。外道所说神我之语。何故不能等比如来藏语。以外道说神我是常。我能造作。离系自在而永不灭。彼说如是神我之语。佛言。大慧外道我语不可等比如来藏语。大慧。然我所说实际涅槃无生空无相无愿等诸句义。如来应供正等正觉。为诸愚者令离无我惊怖之法。故以方便说无分别无所对碍如来藏门。此中亦非未来现在。诸菩萨摩诃萨着我所作。大慧。譬如窑师取土成泥用水及绳并其工具勤力所作成种种器。如来亦复如是。住法无我离分别相。故以种种胜慧方便善巧相应。或说如来藏。或说无我法。以多妙巧文句言词譬喻而说。以是缘故外道我语不可等比如来藏语。大慧。又我所说如来藏语。但为降伏诸外道辈执我语者。故以方便说如来藏。如是等辈何故意乐堕在无实主宰计执见中。若于三解脱门意乐具足。即能速证阿耨多罗三藐三菩提果。以是义故如来应供正等正觉所说如来藏法与外道我语不可等比。是故大慧。为令外道离诸见执。使其当得随顺如来无我藏法。此所宣说。是谓无上成就究竟之法。是谓诸菩萨空无生无二无自性法。是谓甚深之法。若有宣说及受持者。即能普摄一切大乘经中甚深之义。何以故。此甚深法于一切法一切经中摄故。此经又云。大慧。此空无生无二无自性相。普摄一切诸佛及一切经典故。月灯三昧经中。如来说偈云。
　　三千大千世界中　　我所宣说诸经典
　　种种文句皆一义　　故复不能周遍说
　　乃至一切诸如来　　及广宣说多种法
　　于一句中修学已　　一切修习得成就
　　一切诸法皆空性　　若人于义明解了
　　此句义中学所成　　而诸佛法不难得
　　于甚深法能信解　　获得一切胜福生
　　诸有世间出世间　　办所作事至成佛
　　宝授经云。复次妙吉祥。若菩萨经百千劫善修六波罗蜜多具善巧方便。若有人于此正法勤求听受者。比前福蕴此复倍多。何况以无所求心听受书写为他广说。金刚般若波罗蜜多经云。佛言。须菩提。于汝意云何。殑伽河中所有沙数。彼一一沙为殑伽河。是诸河中所有沙数宁为多不。须菩提。言诸殑伽河尚多无数。何况其沙。佛言。须菩提。我今实言告汝。若善男子善女人。于诸殑伽河中所有沙数如是沙等世界。以七宝满尔所世界。持用布施诸佛如来。是善男子善女人。以是缘故得福多不。须菩提言。甚多世尊。甚多善逝。佛言。须菩提。若有人于此正法乃至受持一四句偈为他说者。其福胜彼。梵王问经云。仁者。若善男子善女人。于如来所乐修福事者。应当于此正法听闻信解及受持等即能获得色相富盛广多眷属于法自在。人天之中受诸快乐。舍利子说般若波罗蜜多经云。舍利子白佛言。世尊。若复有人得闻说此般若波罗蜜多。闻已信解者。是人即于菩提得不退菩。慈转氏萨言。世尊。若有闻说此般若波罗蜜多闻已信解者。是菩萨即得近佛果位。妙吉祥菩萨言。世尊若有闻说此般若波罗蜜多。闻已信解者。见是菩萨当如佛想一切罪染恶作而悉解除。一切业障皆得清净。于甚深法能生胜解。如来藏经云。佛言。迦叶。最极十不善业者。所谓一者假使有人缘觉为父而兴杀害。是为最极杀生之罪。二者侵夺三宝财物。是为最极不与取罪。三者假使有人阿罗汉为母而生染着。是为最极邪染之罪。四者或有说言我是如来等。是为最极妄语之罪。五者于圣众所而作离间。是为最极两舌之罪。六者毁呰圣众。是为最极恶口之罪。七者于正法欲杂饰为障。是为最极绮语之罪。八者于其正趣正道所有利养起侵夺心。是为最极贪欲之罪。九者称赞五无间业。是为最极嗔恚之罪。十者起僻恶见。是为最极邪见之罪。迦叶。此等是为十不善业。皆极大罪。迦叶若一有情有如是罪具行十不善业者。如来即为宣说因缘和合之法使令解入。尔时亦无我人有情寿者之想。若能解了此法无作无为如幻之法。离染清净自性明亮。解一切法本来清净。于一切法净信胜解者。我不说彼有情堕于恶趣。何以故。无诸烦恼聚性可得。生已即时一切破散。故知诸烦恼一聚因缘和合所生。生已即灭。若起心遣除。而诸烦恼随即有生。若如是信解者。彼复何有罪之分位。无处容受故若言有诸罪障而可住者。无有是处。持律优波离尊者问降魔品云。汝诸恶魔云何是苾刍真持律行。魔言。尊者。若苾刍了知一切法毕竟调伏。诸罪本来无前后际。离边际故。若犯堕罪及余恶作。而悉解除勿生坚着。以如是法为他开示。彼之所有五无间罪。尚悉蠲除。况复少略破戒垢染。解是法律者。不为客尘烦恼所染。生出离想。知诸烦恼非内非外亦非中间。非离染智能除烦恼。离染之性亦不可遣。智者如实观诸烦恼。犹如浮云风飘流散。随所向方何适何住又诸烦恼如水中月。遍计影像对现其前。又诸烦恼是黑暗境界慧灯光明而能照破。又烦恼贼窃害色相如夜叉罗刹。若深固作意如实观察。即无所住。又诸烦恼常伺其便。若不深固作意。即烦恼增长于空无相无愿智慧法中即不违害。又于如是诸烦恼中。智者以智于彼染着烦恼诸有情所对住其前起悲愍心为说无我无有情法。令其离染。此即是为真实持律。阿阇世王经云。佛言。阿难。我今实言告汝。若有造五无间罪者。得闻如是正法已能生胜解。我不说彼人有业及业障。阿难。以要言之。此所宣说甚深正法。应生胜解广大称赞。数于彼彼经中专勤听受不离善巧方便菩萨应当如是勤行说甚深法。是故慧及方便二法不离。是为菩萨相应正法。维摩诘经云。无方便慧缚。有方便慧解。何谓无方便慧缚。若菩萨于空无相无愿法中调伏其心。不以相好庄严佛土成熟有情。此即是为无方便慧缚。何谓有方便慧解。若菩萨能以相好庄严佛土成熟有情。于空无相无愿法中调伏其心。习力勤行而不疲懈。此即是为有方便慧解。何谓无慧方便缚。若菩萨于诸见烦恼生起随逐有所住着。然复发起一切善根回向无上菩提。此即是为无慧方便缚。何谓有慧方便解。若菩萨于诸见烦恼生起随逐断诸有着。而发起一切善根回向无上菩提悉无所取。此即是为有慧方便解。此等慧及方便二法和合。当知皆是菩萨之行。云何是菩萨行。所谓非凡夫行。非贤圣行。是菩萨行。在于生死不为染污。在于涅槃不永寂灭。是菩萨行。虽求四谛智亦不非时取证涅槃。是菩萨行。虽观内空而常思念于三有中示现受生。是菩萨行。虽观无生而不入正位。是菩萨行。虽摄一切有情而不染着。是菩萨行。虽行于空而常勤求诸相功德。是菩萨行。虽行无作而勤修一切善行获得轻安。是菩萨行虽修止观之行而不毕竟堕于寂灭。是菩萨行。虽转法轮示现大般涅槃而不舍菩萨所行之行。是菩萨行。凡如是等皆是菩萨所行之行。降魔经云。复次所有诸菩萨摩诃萨最上正行。谓即胜慧智增上相应。若方便智即普摄一切善法之行。胜慧智者即无我无人无有情无寿者无儒童等。方便智者即成熟一切有情之行。胜慧智者即遍摄诸法之行。方便智者即正法摄受之行。胜慧智者即一切佛法界无分别行。方便智者即一切佛法尊重供养承事之行。胜慧智者即一切佛刹如虚空行。方便智者即一切佛刹功德庄严之具作清净庄严之行。胜慧智者即一切贤圣修无为行。方便智者即于一切师尊所起尊重心。施作种种作用之行。胜慧智者即观察佛身无漏之行。方便智者即修佛相好之行。胜慧智者即观察一切行无生无起之行。方便智者即常思惟于三有中示现受生之行。无尽意经云。何等是为菩萨方便。复何等是菩萨胜慧。所谓若入定时起大悲所缘深固之心观察有情。此即方便若于定中住寂遍寂。此即胜慧。若入定时起大悲心随顺佛道。此即方便。若无所有依止观察。此即胜慧。若入定时观察普摄彼一切法。此即方便。若观法界无所分别。此即胜慧。若入定时佛身庄严所作现前。此即方便。若观察法身分位。此即胜慧。维摩诘经云。佛言。慈氏。菩萨有二相。一者信乐杂句文饰。二者不畏甚深之法。如实解入是为二相。若菩萨信乐尊重杂句文饰者。当知是为初学菩萨。若复于此清净甚深经典。普摄种种文义差别之门。听受宣说生胜解者。当知是菩萨久修梵行。复有二法。是即初学菩萨为自毁伤。不于甚深法中调伏其心。一者于昔未闻甚深经典。闻已惊怖生疑亦不随顺。返生轻谤作如是言。我昔未闻此法从何所来。二者于大法器宣说甚深法者。善男子所不乐亲近亦不尊重。或时于中密说其过。是为二法。复有二法。菩萨虽信解甚深之法亦自毁伤。不能速证无生法忍。一者轻毁初学菩萨不为摄受。不为决择复不教诲。二者虽信解甚深之法。而不习学亦不尊重。不行财施法施摄受有情。是为二法。此中应知。若诸有情解入诸佛菩萨大威德力。斯极难得。何等是为菩萨大威德力。维摩诘经云。维摩诘言。大迦叶。所有十方世界现作魔王者。皆是住不可思议解脱菩萨。以善方便成熟有情故现魔相。又十方世界或有菩萨从其求乞手足耳鼻血肉筋骨头目身分妻子奴婢人民国邑象马车乘。凡如是等或来求者。皆悉给施。菩萨以如是相故行逼迫。此等皆是住不可思议解脱菩萨。迦叶。譬如龙象蹴踏非驴所堪。凡夫亦复如是不能如是逼迫菩萨。而菩萨者乃能如是逼迫菩萨。
大乘宝要义论卷第十
　　如华严经云。法界行愿分位宣说菩萨无尽佛种世界世尊普遍智境界音声如来。从彼刹中来至世尊释迦牟尼如来之前。出现菩萨威德身相。所谓一切身分。一切相好。一切毛孔。一切庄严。一切衣服及缘具等。一切菩萨眷属具足所有世尊大毗卢遮那如来。前际中住过去一切如来。后际中住若已受记及未受记未来一切如来。现在十方一切佛刹普遍安住一切菩萨。昔所修习布施波罗蜜多相应先行海。一切受者及所施物皆悉影现。一切身相一切毛孔诸相好等。亦悉对现而为表示。又复身诸分位及语言道。一切衣饰众缘具等。而亦对现一一表示。又昔修习持戒波罗蜜多相应先行海。又诸忍辱波罗蜜多示现割截身诸分位相应先行海。又诸菩萨加行精进相应先行海。又诸如来广大静虑办事相应先行海。又诸如来转大法轮法事成办舍诸所有自在身相诸门影现一一表示相应先行海。又诸如来喜见诸菩萨道一切世间最上爱乐相应先行海。又诸菩萨诸胜愿海增上法门广大庄严相应先行海。又诸菩萨力波罗蜜多诸行成办清净相应先行海。又诸菩萨广大法界一切神变云广大所作诸菩萨智境界相应先行海乘。如是等十波罗蜜多影现表示。广大法界一切广大诸神变云来诣佛所。于是菩萨并其眷属顶礼佛已。住于上方。化现一切金刚帝宝心庄严藏大楼阁中金刚帝青莲华师子座上加趺而坐。现诸宝焰摩尼王网弥覆其上。复以三世一切如来音声宝王缨珞垂挂庄严。顶戴摩尼宝冠。现菩萨身加持而住。而此菩萨并其眷属。皆从普贤菩萨行愿出生。于一切如来足根门中表现清净。智眼所观闻一切如来法轮经中理法音声胜海。普摄一切菩萨得诸自在。及得最上波罗蜜多。一切如来皆悉云集。于刹那刹那中广现神变。出现诸有情身广大境界。一切如来众会道场身中光明显照一切世界。于一世界中普摄影现。诸境界相如微尘聚。所有一切有情善根成熟。应化度者而悉应时能来应现。一切如来转法轮云。一切毛孔吼音境界。一切世界普遍。一切善根出生。生已即时诸有情身皆悉平等。一切方分云海一心刹那广现神变。此经又云。菩萨大威德力者。尔时善财童子谛观普贤菩萨身相。乃见菩萨一一身诸分位一一身诸分位分明。一一界体一一界体细分分明。一一身分各别分位。一一身分各别分位分明。一一依聚。一一依聚分明。一一毛孔。一一毛孔分明。现此三千大千世界所有风火地界。并大海洲渚江河宝山。及须弥山铁围山等国土城邑聚落方处树林舍宅。并诸人民地狱饿鬼畜生之趣。阿修罗界龙界迦楼罗界。人界天界及其梵界。欲界色界无色界。是诸境界。悉以神力加持而住。乃至形色显色云电星宿。昼夜圆半月时年分。住劫坏劫。现如是等此世界相已。所有东方一切世界亦如是观。南西北方四维上下一切世界。如应对现所观亦然。又诸佛降生众会道场。及有情等所有此娑婆世界。前际中住过去。一切世界一切互相。皆见普贤菩萨一一身中大人之相。并诸佛降生一切菩萨众会道场。及有情舍宅昼夜劫数等。如是后际中住未来一切世界佛刹等普遍一切亦然。皆见如此娑婆世界前际后际中住一切世界一切互相见诸影相。如是十方前际后际中住一切世界。一切皆见普贤菩萨一一身中大人之相一一毛孔中一一分明互相无杂。皆见普贤菩萨在世尊大毗卢遮那如来之前坐于大宝莲华藏师子座上现游戏神通。时此东方莲华吉祥世界贤吉祥如来。见此所现游戏神通。东方如是普遍十方一切世界亦然。皆见一切如来足根门中各有普贤菩萨坐于大宝莲华藏师子座上现是游戏神通。如其十方一切世界悉见一切如来足根门中有普贤菩萨坐于大宝莲华藏师子座上现是游戏神通。时如是普遍十方一切佛刹如微尘数。一一微尘数皆是广大法界佛会道场。悉见一切如来足根门中有普贤菩萨坐于大宝莲华藏师子座上现是游戏神通。时一一身相悉得三世一切所缘影相表示。所有一切刹土一切有情诸佛降生诸菩萨众会道场影现表示。时普闻一切有情语言。一切佛音声一切如来转大法轮一切宣说教授神通变化一切菩萨集会诸佛游戏境相音声此等总略如其所说。当知皆是菩萨摩诃萨大威德力。此中应问。何等是如来大威德力。如菩萨十地经云。解脱月菩萨问金刚藏菩萨言。佛子。诸菩萨行境界如是。加持神力尚复无量。云何能入如来行境界邪。金刚藏菩萨言。佛子。譬如有人于四大洲世界之中取小石块。若二若三如豆之量。作如是言。大地世界颇有过于此邪。或无量邪。说是语者。如汝今时以诸如来应供正等正觉无量智法与菩萨法而相等比。佛子。四大洲世界如所取者豆量石块。而极少分。余无有量。如来境界亦复如是。且法云地菩萨所有功德。经无量劫犹尚不能说一少分。何况如来无量智境。佛子。我今实言告汝。于如来前为我作证。假使十方无边世界如微尘等一切佛刹证菩萨地者。其数充满。如稻麻竹[竺-二+韋]甘蔗丛林。彼等菩萨经无边劫。宣说开示如来所有一智境界。百分不及一。乃至俱胝那由他百千及譬喻分亦不及一。入如来功德智不思议境界经云。佛言。妙吉祥。今此会中或有有情。谓佛如来初始出家。或谓久已出家。或谓修诸苦行。或坐菩提场成等正觉。或破诸魔军。或梵王帝释护世劝请转大法轮。或闻宣说声闻乘法。或说缘觉乘法。或说大乘之法。或睹佛身高一寻量。或见佛身高一俱卢舍。或见佛身高显过诸由旬百千数量。或见佛身如真金色。乃至或见如摩尼宝色。或见如来寂静身相。或见如来入涅槃相。或见如来一聚身相。或见分布如来舍利。或谓十年成等正觉。或谓十年入大涅槃。或谓有于世尊释迦牟尼如来教中得圆满者。或隐没者。或谓若十二十三十四十。乃至百千俱胝那由他劫入大涅槃。或谓世尊释迦牟尼如来。于不可说不可说劫成等正觉。妙吉祥。于如是等差别之相。如来悉非分别非离分别。而佛如来以无发悟无分别法。常随有情心作诸行相。菩萨十住经云。佛言。妙吉祥。有多种说者。如有大池纵广正等五十万由旬。池岸平坦池水清甘。复有莲华遍覆池内。若或有人。以铁所成千辐轮车而以骏马。胜迦楼罗迅疾势者而驾驭之。其车行得不着池水。马迹亦复不践莲华。妙吉祥。如来亦复如是。乘于大车游彼大池中。有毒蛇鼓水腾踊。若刹那间。而彼毒蛇随车后转。其车即时七返右旋。若复毒蛇随彼大车一返右旋。其车即时右旋无数。如阿难等诸大苾刍说法亦然。有时阿难说十种法表示其义。若复阿难说一种法即时舍利子。说千种法。表示其义。若复舍利子说一种法。即时大目干连过八万世界。若复大目干连过一世界。即时如来于十方法界。最上自在越虚空际。普遍一切世界海。一一世界。一一洲渚。一一凡夫道中。示现从兜率天宫没下降人间入胎住胎出胎。梵王帝释承接沐浴庄严。周行七步观察十方作师子吼。习学一切工巧伎艺明论事业现处太子之位。于王宫中嬉戏娱乐游赏园林。出家苦行。食乳糜粥已。诣菩提场坐成正觉。摧伏魔军观树经行。大梵天王请转法轮。入忉利天宫等。国土分量劫名次第。威德身相寿量多少。众会庄严佛刹清净。教法庄严发菩提心。修诸行愿成波罗蜜多。圆满诸地神通智忍。具总持三摩地诸解脱门。如来无量。诸供养事无量。如来及菩萨法境界无量。法云广大所行分量。成熟有情方便分位差别之量。起大游戏神通变化。示现一乘大般涅槃。分布舍利分别教法。住时久近及法灭时。皆从如是大法池中之所出现。又复于诸外道所修行处。及一切有情所应作事。如来以无发悟无分别心。同时悉现于后边际究竟分位。勤勇示现。凡如是等刹那俱时十方一切一一自身毛孔之中。所有遍诸方分三世一切如来及诸菩萨众会之海。广大一切佛刹功德庄严。诸有情聚舍宅宫室广大庄严。诸有情聚眼耳鼻舌身意处广大施设。诸菩萨行皆悉积集广大庄严。一切如来境界广大庄严。如是等相如来俱时以无发悟无分别心普遍示现。于后边际究竟勤勇刹那俱时。普摄一切十方世界。乃至凡夫道中有尽无尽无复遗余。诸有情界一切有情一一有情各各身相形色显色音声语言譬喻说法。凡如是等分量差别。如来俱时以无发悟无分别心普遍示现。随诸有情别别心意。于后边际究竟勤勇。随应表示随所施作。妙吉祥。譬如白月十五中夜之时。遍阎浮提一切男子女人童男童女。各各现前观月轮相。而彼月轮悉无分别。如来亦复如是。以无发悟无分别心作诸行相。由成就不共佛法故。随有情心意随应化度。一切有情各各现前普观如来。而如来心亦无分别。是故当知。若有分别若无分别。诸佛如来悉无发悟。而成就不共佛法故。随应施作一切行相。此中应知。诸广大甚。深经。中而独显。说诸佛菩萨大威德力。若有人。能深生信解书写读诵。尊重供养者。是人获福广大无量。此经又云。佛言。妙吉祥。譬如须弥山王胜出众山。显照殊妙。亦高亦广而复最大。妙吉祥。若菩萨信解此正法者亦复如是。胜出一切菩萨摩诃萨。以十方一切世界。如微尘等诸菩萨众。若于此正法生信解者。所有五波罗蜜多出生善根。于阿僧祇劫中而能积集。显照殊妙亦高亦广而复最大。妙吉祥。若善男子善女人。所有十方一切世界一切有情。而悉劝令发菩提心。复有善男子善女人。信乐无余依涅槃者。此所获福。比倍于前不可数量。妙吉祥。正使善男子善女人普令一切有情信乐无余依涅槃。若复善男子善女人。于此正法能生信乐。若自书写若令他书写。若自读诵若令他读诵。乃至但能信乐受持。以香华灯涂等诸供具而供养之。此所获福。比倍于前不可称数。


