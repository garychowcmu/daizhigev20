沙弥罗经一卷


小乘阿含部
沙弥罗经一卷
失译人名


　　

沙弥罗经(安公云阙中异经)
　　昔有小儿。名曰沙弥罗。年始七岁。意好道德。随一沙门。为作弟子。处在山中。给师所使。诵念经法。心不懈怠。至年八岁。得阿罗汉。道眼能洞视。所见无极。耳能彻听。天上天下。所为善恶。皆悉闻之。身能飞行。在能至到。能分一身。变作万身。自在现化。无所不作。自知宿命。所从来生及诸人物。蚑行蠕动。皆悉知之。坐见宿命。为五母作子。时便自笑。时师顾问。语沙弥罗。汝笑何等。此间山中。亦无歌舞。汝笑我耶。沙弥罗言。不敢笑师。我还自笑。一神受身。为五母作子。五母为我昼夜啼哭。感伤愁毒。不能自止。恒言念子。未曾忽忘。自念一身。而愁五家。是以自笑。不敢笑师。我为第一母作子。时有并邻居。亦生一子。与我同日。我死以后。同日子出入行步。母见之便言。悲念我子在家。亦当出入行步如是。感伤悲哀。泪下如雨。我为第二母作子。时我夭命早死。我母见人乳儿。便念乳我。悲念感伤。我为第三母作子。时年始十岁。我命复死。我母饭时。便悲泪出。我子在者。当与俱食舍我死去。使我独食。哽咽呼天。怨言念子。我为第四母作子。时薄命先死。我母见我等辈。同时因媒娶妇。悲念我言。今子在者。亦当娶妇。我何所犯。而杀我子。我为第五母作子。时年始七岁。好道辞家。舍母随师。入山求道。一心思禅。得阿罗汉道。我母日日啼哭念我。我生一子。随师学道。不知所在。饥渴寒暑。今为死生。于是五母共会一处。各各悲哀。言念我子。相对啼哭。不能自止。我一魂神。展转五母腹中作子。依因二亲。受形成人。而使五母啼哭发狂。各念我身。乃欲自杀。是故笑耳。我念世间。欲网因缘。生死罪福。造行根源。恶入地狱。善行生天。我畏世苦。辞家入山。精进禅定。得道升仙。睹见饿鬼地狱畜生。苦痛之处。代为恐怖。怜伤五母。不能自脱。又忧我身。我所求索。愿行如言。永离生死。断绝身根。如人不种当所泥洹。善会师说。已飞腾虚空。


