佛说善生子经一卷


小乘阿含部
佛说善生子经一卷
西晋沙门支法度译


　　

佛说善生子经
　　闻如是。一时众祐。游于罗阅耆阇崛山。彼时居士善生疾病困笃。敕其子曰。吾没之后。汝必为六面礼。于是善生他日殒命。子乃敬送供养丧事讫毕。辄早起沐浴。着新衣。之水上。拜谒六面而言曰。余以恭肃敬礼。子于东方之生彼又我敬焉。周旋南方西方北方上下。面面同辞。尔时佛晨日着衣持钵适欲入城。见居士善生子于水上六面拜谒如是。众祐则从而问曰。居士子。汝何近闻。必当早起沐浴。着新衣。之水上。拜谒六面。自说恭肃敬礼。拜于诸方而又浴。彼之敬者是何师法。善生子。善生子对曰。吾父临亡。先有此令。是以遵行。不闻之于师也。
　　众祐报曰。居士子。父所言者非此六方也。旦而晞坐六面之欲。如有四面垢恶之行。不能悔者。则是身死。精神当生恶道地狱之中。夫人以四事为劳。当识知。何谓四。一为好杀生。二为好盗窃。三为淫邪行。四为喜妄语。佛颂其义曰。
　　杀生与盗窃　　欺诈为妄语
　　趣向他人妇　　不为智者誉
　　又居士子。有四事或往恶道。何谓四。一为欲。二为怒。三为痴。四为畏。颂其义曰。
　　有欲怒痴畏　　不承受正法
　　是以名处下　　犹月阴遏亏
　　无欲怒痴畏　　而承受正法
　　是以名处上　　犹月阳进满
　　又居士子。有六患。消财入恶道。当识知。何谓六。一为嗜酒游逸。二为不时入他房。三为博戏游逸。四为大好伎乐。五为恶友。六为怠惰。颂其义曰。
　　饮酒入他房　　博戏好伎倡
　　恶友与怠惰　　圣哲所不称
　　夫酒有六变当知。何谓六。为消财。为致病。为兴争。为多怒。为失誉。为损智。已有斯恶则废事业。未致之财不获。既护者消。宿储耗尽。
　　淫邪有六变当知。何谓六。不自护身。不护妻子。不护家属。以疑生恶。怨家得便。众苦所围。已有斯恶则废事业。未致之财不获。既获者消。宿储耗尽。博戏有六变当知。何谓六。胜则生怨。负则热中。朋友戚之。怨家快之。有狱凶忧。人众疑之。已有斯恶则废事业。未致之财不获。既获者消。宿储耗尽。好乐有六变当知。何谓六。志在舞。志在歌。志在弦。志在节。志在鼓。志在彼。已有斯恶则废事业。未致之财不获。既获者消。宿储耗尽。
　　恶友有六变当知。何谓六。习醉迷。习惛乱。习纵恣。习酒舍。习小人。习鄙语。已有斯恶则废事业。未致之财不获。既获者消。宿储耗尽。
　　怠惰有六变。当知何谓六。饱不作。饥不作。寒不作。热不作。晨不作。昏不作。已有斯恶则废事业。未致之财不获既获者消。宿储耗尽。颂其义曰。
　　好色乐歌舞　　昼息夜从彼
　　恶友与怠惰　　士为斯大损
　　博戏酒慌坏　　志在彼妇女
　　远贤而近愚　　其损犹月毁
　　行身自憍大　　毁蔑沙门道
　　邪见而行悭　　是谓慢荡士
　　夫酒妨财用　　少利饮大渴
　　病水兴债负　　作乱危身疾
　　或以酒结友　　或以酒犯法
　　若以成美利　　斯有犹可忍
　　或昼如奉戒　　昏夜道为姧
　　当依于酒庐　　如此慎勿亲
　　不自寒至暑　　如草不贵己
　　精进修事业　　尔利是用损
　　若能忍寒暑　　如草不贵己
　　精进修事业　　则安且益矣
　　狎下为渐消　　习上未曾损
　　进善超然尊　　以善必得善
　　大善则遘善　　诚善能兼习
　　亲戚之所尚　　奉戒以灭恶
　　是以当为习　　已有行复行
　　其为亲戚上　　如帝莅于众
　　又居士子。四友非友像。当识知。何谓四。一为取异物。二为言佞。三为面爱。四为邪教。颂其义曰。
　　取异物之友　　言美以顺耳
　　面谈为媚爱　　邪教相危殆
　　斯以非友像　　智者则不友
　　已识当远离　　譬犹出涩道
　　取异物之友。当以四事知。何谓四。贪取彼物。与少望多。为畏故习。为利故习。颂其义曰。
　　夫以取彼物　　少与而多欲
　　畏习与利习　　贪人友际然
　　斯以非友像　　智者所不友
　　已识当远离　　譬犹出涩道
　　言佞之友。当以四事知。何谓四。宣人之私。自隐其私。面伪称善。退则兴诽。颂言义曰。
　　好行宣人私　　有私而自隐
　　面从褒扬善　　退则议其恶
　　斯以非友像　　智者所不友
　　已识当远离　　譬犹出涩道
　　面爱之友。当以四事知。何谓四。说人往短。阴求来过。与之不宝。欲人有厄。颂其义曰。
　　为于不可为　　不利造妄语
　　与而不为宝　　愿人厄请已
　　斯以非友像　　智者所不友
　　已识当远离　　譬犹出涩道
　　邪教之友。当以四事知。何谓四。以杀生之事劝化人。以盗窃以淫邪欺诈之事劝化人。颂其义曰。
　　杀生与盗窃　　欺诈为妄语
　　趣向他人妇　　以此劝立人
　　斯以非友像　　智者所不友
　　已识当远离　　譬犹出涩道
　　又居士子。有四友。为仁明欲利人。当识知。何谓四。一为同苦乐。二为利相摄。三为与本业。四为仁愍伤。颂其义曰。
　　与人同安危　　摄之以善利
　　为厚能业人　　哀愍导正道
　　如斯为友像　　智者所习讽
　　当与此从事　　必益不为恶
　　同苦乐之友。当以四事知。何谓四。施之以己所宝。施之以妻子利。施之家所有。言忠为忍言。颂其义曰。
　　与其利己者　　有财利亦与
　　与以家之利　　言忠为忍言
　　如斯为友像　　智者所习亲
　　当与此从事　　必益不为恶
　　利相摄之友。当以四事知。何谓四。彼私不宣。己私不隐。面说善言。还为弭谤。颂其义曰。
　　以不宣彼私　　己私不为隐
　　相见语讲善　　还则弭诽谤
　　如斯为友像　　智者所习亲
　　当与此从事　　必益不为恶
　　与本业之友。当以四事知。何谓四。以利业之。以力业之。纵恣谏之。以善养之。颂其义曰。
　　业之以财利　　以力助安之
　　切磋其纵恣　　将养其善志
　　如斯为友像　　智者所习亲
　　当与此从事　　必益不为恶
　　仁愍伤之友。当以四事知。何谓四。教劝竖立以成其信。成其戒。成其闻。成其施。颂其义曰。
　　信戒闻施道　　恒以劝化人
　　如斯为友像　　智者所习亲
　　当与此从事　　必益不为恶
　　又居士子。夫东面者。犹子之见父母也。是以子当以五事正敬正养正安父母。何谓五。念思惟报家事。唯修责负。唯解饬戒。唯从供养。唯欢父母。父母又当以五事爱哀其子。何谓五。兴造基业。与谋利事。与娉妇。教学经道经。则以所有付授与子。是为东方二分所欲者。得古圣制法。为子必孝。为父母慈爱。士丈夫望益。而善法不衰。
　　夫南面者。犹弟子之见师也。是以弟子当以五事正敬正养正安于师。何谓五。必审于闻。必爱于学。必敏于事。必无过行。必供养师。师又当以五事哀教弟子。何谓五。以学学之。极艺教之。使敏于学。导以善道。示属贤友。是为南方二分所欲者。得古圣制法。为弟子谦。师以仁教。士丈夫望益。而善法不衰。
　　夫西面者。犹夫之见妇也。是以夫当以五事正敬正养正安其妇。何谓五。正心敬之。不恨其意。不有他情。时与衣食。时与宝饰。妇又当以十四事事于夫。何谓十四。善作为。善为成。受付审。晨起。夜息。事必学。阖门待君子。君子归问讯。辞气和。言语顺。正几席。洁饮食。念布施。供养夫。是为西方二分所欲者。得古圣制法夫妇之宜。士夫望益。而善法不衰。
　　夫北面者。犹友见其朋也。是以友当以五事正敬正养正安朋类。何谓五。正心敬之。不恨其意。不有他情。时时分味。恩厚不置。朋类又当以五事摄取其友。何谓五。有畏使归我。遨逸则数责。私事则为隐。供养久益胜。言忠为忍言。是为北方二分所欲者。得古圣制法朋友之交。士丈夫望益。而善法不衰。
　　夫下面者。犹长子之见奴客执事也。是以长子当以五事正敬正养正安奴客执事。何谓五。适力使之。用时衣食。时时分味。时时教斋。疾病息之。奴客执事又当以十事供养长子。何谓十。善作为。善为成。受付审。夜卧。早作。凡事必学。作务勤力。家贫不慢。空乏不离。出门称曰。我家长子聪而有慧。是为下方二分所欲者。得古圣制法长子执事之宜。士丈夫望益。而善法不衰。
　　夫上面者。犹居家布施之人之见沙门梵志也。是以居之来当以五事正敬正养正安沙门梵志。何谓五。开门待之。来迎问讯与设几席。经法藏护。施食洁净。以是供养沙门梵志。沙门梵志又当以五事答布施家。何谓五。教诲以成其正信。教诲以成其戒行。教诲以成其多闻。教诲以成其布施。教诲以成其智慧。是为上方二分所欲者。得古圣制法居家及沙门梵志之宜。士丈夫望益。而善法不衰。颂其义曰。
　　东面为父母　　师教宜南面
　　西面为子妇　　朋友位北面
　　奴客执事下　　沙门梵志上
　　如此应为礼　　亦为居家宜
　　凡人富有财　　当念以利人
　　与人同财利　　布施者升天
　　得利与人共　　在在获所安
　　义摄世间者　　斯为近乐本
　　夫以恩摄人　　如母之为子
　　善摄护天下　　其福数数及
　　上得处众会　　能益利与安
　　成人之信戒　　必使得名闻
　　意与常不惰　　舍弃悭吝行
　　摄人以友事　　饮食相惠施
　　往来而又往　　如是名不亏
　　夫能修慎身　　斯居家为贤
　　居积宝货者　　当兴为仁义
　　先学为最胜　　次乃为治产
　　若索以得财　　当常作四分
　　一分供衣食　　二为本求利
　　藏一为储跱　　厄时可救之
　　为农商养牛　　畜羊业有四
　　次五严治室　　第六可娉娶
　　如是货乃积　　日日寻益增
　　夫财日夜聚　　如流归于海
　　治产求以渐　　喻若蜂作蜜
　　有财无与富　　又无与边方
　　悭吝及恶业　　有力无与友
　　事中用则学　　不用勿自妨
　　观夫用事者　　明好犹炽火
　　其于族亲中　　乃兼为两好
　　与亲众座安　　如释处天宫
　　于是善生子闻众祐说已。即稽首佛足。下起绕三匝。欣然自归。从佛受戒。

