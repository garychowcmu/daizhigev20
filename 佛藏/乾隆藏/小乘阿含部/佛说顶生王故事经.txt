佛说顶生王故事经一卷


小乘阿含部
佛说顶生王故事经一卷
西晋沙门法炬译


　　

佛说顶生王故事经
　　闻如是。一时婆伽婆。在舍卫城祇树给孤独园。尔时尊者阿难在闲独处。便作是念。乃至贪欲染着皆悉藏贮。贪欲无厌足。尔时尊者阿难便从坐起往至世尊所。到已头面作礼便一面坐。
　　尔时尊者阿难须臾退坐。长跪叉手白世尊言。向至禅所便起是念。乃至贪欲染着无厌足。尔时世尊告阿难曰。如是如是。阿难。乃至贪欲染着藏贮。实无厌足。所以然者。阿难。曩昔久远时。有大王名顶生。真法之王治化人民无有卒暴。七宝具足。所谓七宝者。轮宝象宝绀马宝珠宝玉女宝居士宝典兵宝。是谓七宝。亦有千子勇悍猛健。颜色暐晔能却他敌。犹如此世界江河大海。以法治化不加刀杖。
　　尔时阿难。大王顶生便作是念。我曾闻曩昔旧人寿命极长聪明黠慧。便作是语。然我有是阎浮利地有力势神足。谷茂丰熟人民繁稠。王便生是念。我欲使雨七宝于我宫中。尔时阿难。王顶生作是念已。即七日之中雨七宝。
　　尔时顶生王复于异时便生是念。我曾闻曩昔旧人。寿命极长聪明黠慧。闻有弗于逮神足自在。谷茂丰熟人民繁稠。我欲往彼治化。尔时阿难。王顶生适作是念已。于阎浮利不现出弗于逮。及四部兵。尔时弗于逮众生遥见王顶生来。大众围绕各各持银钵盛满碎金。或持金钵盛满碎银。往至顶生王所。到已白顶生王。善来大王。此是大王弗于逮界神足自在。谷茂丰熟人民繁稠。愿大王于此治化。我等尽是大王所领。尔时阿难。王顶生于彼治化无数百千岁。
　　是时阿难。大王顶生。复于异时便作是念。我有阎浮利地。所欲自在神足。谷茂丰熟人民繁稠。我已雨七宝于宫殿乃至七日。今复有弗于逮境界自在神足。谷茂丰熟人民繁稠。我曾闻曩昔旧人聪明黠慧便作是语。有瞿耶尼国土神足自在。谷茂丰熟人民繁稠。王便作是念。我欲往至瞿耶尼界率化人民。尔时阿难。王顶生作是念已。便从弗于逮没往瞿耶尼界。及四种兵。尔时瞿耶尼人民遥见王顶生。各以持银钵盛满碎金。或持金钵盛满碎银。各送往献往至王顶生所。到已白顶生王言。善来大王。此是王瞿耶尼界。谷茂丰熟人民繁稠。唯愿大王。于此瞿耶尼界率化人民。我等尽是大王所领。尔时阿难。王顶生于瞿耶尼治化人民。无数百千岁无数万岁。
　　尔时阿难。大王顶生复于异时便生是念。我有阎浮利地。谷食丰熟人民繁稠。雨七宝于宫殿乃至七日。亦有弗于逮界神足自在。谷食丰茂人民繁稠。亦有瞿耶尼界神足自在至人民繁稠。是时顶生王便作是念。我曾闻曩昔旧人聪明黠慧有作是语。有郁单曰界神足自在至人民繁稠。于彼国土一切人民。各无所属所欲自在寿命极长。于彼命终尽生天上。食自然粳米。着劫波育衣。尔时顶生王便作是念。我当于彼治化以生此念。尔时阿难。顶生王于瞿耶尼没即往郁单曰界及四种兵。尔时顶生王遥见彼国地。皆平正尽绀青色。见彼色已便告诸群臣人民。卿辈。颇见地平正绀青色不乎。答曰如是大王。卿等欲知。此是劫波育衣树。彼人尽着劫波育衣。卿等。亦着劫波育衣。尔时大王顶生复更见地淳白色。见已复告群臣。卿等见此地白不乎。答曰。如是。此是自然粳米无皮无茎。不加捶杖亦不扬簸。香顺风百由旬。逆风五十由旬。极香极美。彼士人民食此粳米。诸贤亦当食此粳米。尔时顶生王遥见地平正皆绀青色。见已告群臣人民言。汝等见此绀青色不。对曰。如是大王。此是四指濡草极濡如孔雀毛。各各右旋与体无异。郁单曰人皆坐此草。卿等亦当坐此草。尔时大王顶生遥见城郭楼橹埤堄见已便告群臣人民言。卿等。见此地平正楼橹埤堄不。对曰。如是大王。此是人民所住舍。尔时郁单曰人遥见顶生王来。各以金钵盛银粟。银钵盛金粟。白顶生王言。善来大王。此是王郁单曰界神足自在。谷茂丰熟人民炽盛。愿大王于郁单曰治化人民。我等亦当顺从王教。尔时阿难。顶生王于郁单曰治化人民。无数百岁无数千岁。
　　是时王顶生复于异时便作是念。我所领境界有阎浮利地神足自在至人民炽盛。我于彼雨七宝在宫殿乃至七日。我亦有弗于逮界神足自在至人民炽盛。我亦有瞿耶尼界神足自在至人民炽盛。我亦有郁单曰界神足自在至人民炽盛。我曾闻旧人聪明黠慧。作是说曰。有三十三天寿命极长颜貌端正。于彼有天名释提桓因。我今当往诣彼三十三天。便受五处。天寿天色天乐天神足天增上。我今欲往至三十三天。尔时阿难。顶生王作是念已。于郁单曰没便往住三十三天及四种兵。诣彼善法讲堂。尔时释提桓因遥见顶生王来。见已便语顶生王曰。善来大王。可就此座。尔时阿难。顶生王即就座而坐。与释提桓因同坐。此二王同坐而无有异。颜容姿貌正等无异。唯眼眴异。是时顶生王复于异时便作是念。我有阎浮利地神足自在至人民繁稠。于宫殿雨七宝乃至七日。亦有弗于逮界神足自在至人民繁稠。我亦有瞿耶尼界神足自在至人民繁稠。我亦有郁单曰界神足自在至人民繁稠。及此三十三天长寿久处此。尔时三十三天集善法讲堂。各次第坐。尔时三十三天便作是念。此顶生王。是阎浮利地王以法治化。七宝具足千子围绕。于四境界最尊第一。不加刀杖以法治化人民。尔时阿难。释提桓因与顶生王半座使坐。二人同坐光色无异。颜彩容貌皆悉同一。唯眼眴异。尔时阿难。顶生王于彼五欲而自娱乐无有厌足。无数百千岁无数万岁。
　　尔时阿难。顶生王复于他时而生是念。我所领境界有阎浮利地神足至人民炽盛。七日之中雨七宝于宫殿上。亦有弗于逮界神足至人民炽盛。我亦有瞿耶尼界神足至人民炽盛。我亦有郁单曰界神足至人民炽盛。复有此三十三天寿命延长颜色暐晔。有此善法讲堂四园具足。云何四。难檀桓园。宝彩园。粗坚园。杂种园。是为四园。有昼度树拘毗多罗树。皆悉茂盛。香顺风百由旬。逆风五十由旬。此是三十三天所娱乐处。四月之中五欲自娱。此是善法讲堂所皆青琉璃。此是天帝所坐处。百台围绕皆七宝成。一一台有七百阁。一一阁有七七玉女。一一玉女有七七使人。皆是释提桓因所领。尔时阿难。顶生王复生此念。我今当移释提桓因。于此三十三天治化诸天。
　　尔时阿难。顶生王适生是念。即于释提桓因坐处堕阎浮利。及四部兵。失神足举身皆痛。犹如人欲死时。轮宝灭。象宝命过。马宝亦终。珠宝不现。女宝命终。居士宝典兵宝命终。尔时阿难。大王顶生五种亲属皆悉云集。往诣顶生王所。白顶生王曰。大王命终后备有问我曹者。顶生大王临欲崩时。有何顾命。我等当何以答彼。尔时顶生王答曰。若我命终后有作是问者。大王顶生临崩时有何顾命。汝等当作是答。诸贤欲知。大王顶生典领四天下。往至三十三天。于五欲而无厌足。便于彼命终。
　　阿难。汝欲知者。尔时顶生王者岂异人乎。莫作是观。何以故。尔时王者。阿难。即我身是。以此方便。阿难当知。乃至五欲而无厌足。染着于欲聚集藏贮。欲无厌足。所谓足者。至贤圣道。然后乃足。尔时世尊便说偈言。
　　不以钱财业　　觉知欲厌足
　　乐少苦恼多　　智者所不为
　　设于五欲中　　竟不爱乐彼
　　爱尽便得乐　　是三佛弟子
　　食欲拘利岁　　终便入地狱
　　本欲安所至　　命为苦所切
　　诸法悉无常　　生者必坏败
　　生生悉归尽　　彼灭第一乐
　　尔时尊者阿难闻佛所说。欢喜奉行。


