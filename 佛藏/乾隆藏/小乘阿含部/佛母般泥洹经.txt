佛母般泥洹经一卷


小乘阿含部
佛母般泥洹经一卷
刘宋三藏法师释慧简译


　　

佛母般泥洹经
　　闻如是。一时佛在维耶离国。行在猕猴水边拘罗曷讲堂上。大爱道比丘尼者即从佛母也。时在维耶离国。与女除馑五百人俱。皆是应真。获六通四达神足变化。年耆德尊神曜巍巍。其精舍在王园所度无量深入普智定。睹世尊逮阿难鹙鹭子大目干连。所度已毕将欲灭度日。吾不忍见世尊如来无所著正真道最正觉及诸应真泥曰。吾当先息灵还乎本无矣。佛一切智具照其然。即告阿难。大爱道念曰。吾不忍见世尊并诸应真泥曰。欲先灭度阿难闻教即稽首言。今闻尊命。四体萎堕心塞智索。不识四方之名。佛告阿难。汝谓大爱道灭度将戒种慧种定种解脱种度知见种。若四意止四意断四神足五根五力七觉意八品道行去耶。对曰。不也。但惟佛生七日大后薨。母慈至有大弘恩。在佛所耳。世尊叹曰。真如汝言。母于吾诚有哺乳重恩之惠。吾亦有难算之恩在母所也。由吾明获归命佛归命法归命圣众。自归习尽道冥灭明盛。无疑于三尊苦习尽道道眼明尽解结解获无所著。若人能悟愚者之惑。令入正真归佛归法归乎圣众。自归习尽道者。受道弟子。尽天下名珍。讫其年寿供养经师。万未塞一。归命三尊恩过须弥。弟子由芥子也。是故阿难。吾有重恩于大爱道所。其为无量也于时大爱道与除馑女五百人俱到佛所。皆头面着佛足退叉手立。大爱道白佛言。吾不忍睹佛及诸应真灭度。欲先泥曰。佛默可之。大爱道以手摩佛足曰。吾免睹如来应仪正真道最正觉道法御天人师三界明。自今不复睹之矣。五百除馑女陈辞如上。佛亦可之也。为说身患生死忧悲苦不如意[病-丙+(止/(止　　止))]之难。无欲清净空不愿无相灭度之安若干净品。诸女除馑莫不欢喜。绕佛三匝稽首而去。还乎精舍布五百座皆各就坐。大爱道现神足德。自坐没地从东方来。在虚空中化。去地一树转升七树。经行虚空中。乍坐乍卧。上身出水。下身出火。下身出水。上身出火。又没地中飞东方来。没法如前。八方上下来。放大光明以照诸冥中。人上曜诸天。五百除馑变化俱然同时泥曰。
　　佛告贤者阿难。汝明旦入城到耶游理家所告之曰。佛母及五百耆年除馑皆已灭度。佛劝理家作五百舆床。麻油香花樟楠梓事各五百。贡妓正音当以供养所以然者。斯诸除馑皆六通四达。获空不愿无相净定。今得泥曰为诸佛所叹。一时之供养其福无数。阿难稽首于地恻然敬诺。平旦入城至理家门。告守门者曰。入云吾来。门人入如事云。理家时在高观与乐人相娱。闻阿难来心怖毛竖即下观疾出五体投地。以手着足长跪而曰。贤者。
　　阿难今来甚早。斯事非恒将以何故。阿难如佛教具为理家说之。理家闻之即擗身于地。抗哀而云。吾等岂有非佛弟子。不肖之行而为除馑所弃矣。长逝无为而无遗教乎。嘘唏重曰。贤者阿难自维耶梨精舍都为空寂。王道四街不复睹神通女除馑。如彼盛德行于国道。国道为空其痛何甚乎。阿难答曰。佛说乾坤虽为长久始必有终。盛者有衰恩爱当离。睹异欲永者寻行受报。三界无常其如幻梦。古来非常苦身之患其祸无量。而愚者不见可谓瞽矣。生求不死。会毕不离者终不可得也。上贤睹佛经奥解四非常如盲得视。精进勤行可免重苦矣。阿难引若干要说。以释理家结。理家心解即喜。阿难复至诸梵志理家所。时其众在讲堂有异议。即告之曰。佛劝诸贤者作五百人葬具。所以然者。佛母并五百女除馑皆已灭度。梵志理家闻阿难言靡不擗地椎心搣发宛转哀号云。当奈何。吾等孤露将腹谁恃乎。阿难又说。三界是幻都为非常身为苦器[病-丙+(止/(止　　止))]痛所聚唯泥曰安故三尊归之也。理家心解稽首足下。阿难还至佛所。如事以闻。梵志理家即具葬具。驰诣精舍时园门闭。理家使人缘入开门欲入讲堂。有女沙弥三人。一人得不还道。次者频来。小者沟港。告理家曰。吾师坐禅今得寂定。慎无扰也。答曰。师已灭度不为定也。沙弥闻之。擗身绝息有顷乃稣。哀号而曰。谁当复诲吾等圣训绝吾者废也。理家睹之莫不举哀。哀毕告沙弥曰。佛本说经。恩爱虽会终必有离。世荣难保唯道可久。但当建志进取应真。灭三界苦捐俗哀心也。理家阇维毕。奉舍利诣佛所。佛告鹙鹭子。汝东向叉手下右膝曰。有直信直业三神六智道神已足者。皆来赴斯。所以然者。佛母逮诸除馑女五百人今皆善逝。宜当会四方俱然。于是四方各二百五十应真。神足飞来稽首佛足。佛起至大爱道舍利所。千比丘从皆就告阿难。取舍利盛之以钵着吾手中。阿难如命。以钵盛舍利长跪授佛。佛以两手受之。告诸比丘。斯聚舍利。本是秽身凶愚急暴。轻心疾转嫉姤阴谋。败道坏德为乱作先之类。今母拔女人凶愚之秽。为丈夫行获应真道。还灵本无净过虚空。行高无盖何其健哉。佛告诸比丘及理家众。共为母及诸应真女兴庙。佥曰唯然。于是天人鬼龙兴庙立刹。华香作乐绕庙三匝。哀者震国诣佛敬信。辄说生死为苦三界无安以释来者。莫不欢喜。稽首而去。
佛般泥洹后变记
　　我般泥洹后百岁我诸弟子沙门。聪明智慧如我无异。我般泥洹后二百岁时。阿育王从八王索八斛四斗舍利。一日中作八万四千佛图。三百岁时。若有出家作沙门。一日中便得道。四百岁时。数念佛及法以比丘僧。供养和上阿阇梨。五百岁时。沙门婆罗门及人民。无不啼泣念佛者。六百岁时。诸沙门便行入山中树下冢间求道。七百岁时。便行内外学经。若有沙门婆罗门问事无不解了。悉坏九十六种外道。八百岁时。便复念行作佛图[卄/隋]疾次作佛图。九百岁时。便念行治生求利害处所。千岁时。便行与国王相随教习兵法战阵。自行屠杀。妻娶妇女。

