摩登女解形中六事经


小乘阿含部
摩登女解形中六事经一卷
失译人名今附东晋录


　　

摩登女解形中六事经
　　佛在舍卫祗阿难邠坻阿蓝。时阿难持钵行乞食。以随水行。见一女人在水边持水去。阿难从乞水。女则与之。女便随阿难。至居所处。女归告其母。母名摩登。女于家委卧而啼。母问女何为啼。女言。母欲嫁我者。莫与他人。我于水边。见一沙门。从我乞水。我随问名为阿难。我得阿难者乃嫁。不得阿难不嫁。母即行问阿难。阿难者承事佛。母即知之。还告女言。阿难事佛道。不肯为汝作夫。女即啼不饭食。母知蛊道。何不导之。母出请阿难归饭。女大喜。母语阿难。我女欲为卿作妻。阿难言。我持佛戒。不得畜妻。母复言。我女不得卿作夫者便自杀。阿难言。我师事佛。不得与女人交通。母即入语女言。阿难不肯为汝作夫。其有经道者。不得畜妇。女对母啼言。母道所在。母言。天下道无能过佛道及阿罗汉。女复言。但为我闭门户无令出。暮自为我作夫。母即闭门。以蛊道缚阿难。至日晡时。母为布席卧处。女大喜便庄饰。阿难不肯就卧处。母便然火前牵阿难衣。语阿难言。汝不为我女作夫者。我便掷汝火中。阿难自鄙作沙门。今日反在中。不能得出。即叉手呼佛。佛即知之。使神脱阿难。阿难至佛所言。昨日行乞食。于水边见一女人。我从乞水。明日有人名摩登。请我归饭。我出便牵我欲持女与我为妇。我持佛戒。不得畜妻。女见阿难得脱去。于家啼哭。母言。其有事佛者。我道不能胜。我本不语汝耶。女啼不止。续念阿难。女明日自行来索阿难。复见阿难行乞食。随阿难背后。视阿难足。视阿难面。阿难羞惭。低头不视而避之。女复随不止。阿难还归佛所。女复守门。阿难不出。女啼去归。阿难前白佛言。摩登女。今日复随。明日复来。佛即呼女见之。佛言。汝追阿难何等索。女言。我闻阿难无妇。我亦无夫。我欲为阿难作妻。佛言。阿难沙门无发。汝宁剃头发。我使阿难为汝作夫。女言敢剃头发。佛言。汝归报母剃头来。女归到母所言。母不能致阿难。我自行消息问佛。佛言。剃头发来。我使阿难为汝作夫。母言。我生护汝头发。汝何为与沙门作妇。国中有大富豪。我自能嫁汝与之。女言。我死生当与阿难作妇。母言。汝何为辱汝种。女言。母爱我者。当随我心所喜。母即垂泪下刀。剃女头发。女还到佛所言。我已剃头发。佛言。汝爱阿难何等。女言。我爱阿难眼。爱阿难鼻。爱阿难口。爱阿难声。爱阿难行步。佛言。眼中有泪。鼻中有涕。口中有唾。耳中有垢。身中有屎尿皆臭处。其作夫妻者。便有恶处中便生子。有子便有死亡。死亡有哭泪。此于身有何等益。女即自思惟。恶露形中。所有正心。则得阿罗汉道。以得阿罗汉。佛语女起至阿难所。女惭愧低头。长跪于佛前言。实愚痴故逐阿难。今我心已开。如冥中有灯火。如乘船船坏得岸。如盲人得扶。老人得持杖行。今佛与我道。我心中开如是。诸沙门俱问佛言。是女母为蛊道。何缘得阿罗汉道。佛言。诸沙门欲闻知是女不。诸沙门言。我曹当受教。佛言。是摩登女。先时已五百世。为阿难作妇。五百世中。相敬重。相贪爱。于今同于经戒道中得道。于今夫妻相见如兄弟状。是经令诸沙门知女意如是。诸沙门则起前。为佛作礼。


