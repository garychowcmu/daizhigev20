阿难分别经一卷


小乘阿含部
阿难分别经一卷
乞伏秦沙门法坚译


　　

阿难分别经
　　阿难白佛言。有人事佛得富贵谐利者。有衰耗不偶者。云何不等耶。愿天中天。普为说之。佛告阿难。有人奉佛。从明师受戒。专信不犯精进奉行。不失所受。形像鲜明。朝暮礼拜。恭敬然灯。净施所安。不违道禁。斋戒不厌。中心欣欣。常为诸天善神拥护。所向谐偶。百事增倍。为天龙鬼神众人所敬。后必得佛。是为善男子善女人真佛弟子也。有人事佛。不值善师。不见经教。受戒而已。示有戒名。愦塞不信。违犯戒律。乍信不信。心意犹豫。亦无经像。既不日日烧香作礼。恒怀嗔恚。恶口骂詈。又不六斋。杀生趣手。不敬佛经持着衣被弊箧之中。或着妻子床上。或以挂壁。无有座席供养之心。与世间凡书无异。若疾病者。狐疑不信。便呼巫师。卜问解奏。祠祀邪神。天神远离不得善护。妖魅日进。恶鬼屯门。令之衰耗。所向不谐。现世罪人。非佛弟子死当入泥犁中。被考治掠。由其罪故。现自衰耗。后复受殃。死魂神痛。酷不可言。愚人盲盲。不思宿命先世因缘。精神所之。根本从来谓言事佛致是衰耗。不惭前世宿行不功。责圣咎天。世人迷谬。不达乃尔。不达之人。狐疑犹豫。信不坚固。心怀不定。进退失理。违负佛恩。而无反复。遂为三涂所见缀缚。自作祸福。罪识之缘。种之得本。不可不顺。十恶怨家。十善厚友。安神得道。皆从善生。善为大铠。不畏刀兵。有能守信。室内和安。福付自然。非神授与也。今复不信者。后生转复剧矣。佛言阿难。善恶追人。如影逐形。不可得离。罪福之事。亦皆如是。勿作狐疑自堕恶道。谛信不迷。所在常安。佛语至诚。终不欺人。佛复告阿难。佛无二言。经法难闻。汝宿有福。今得侍佛。当念报恩。班宣法教。示现人民。为作福田。信者得值。后生无忧。阿难受教奉行普闻。阿难复白佛言。人不自手杀。教人杀者。不自手杀。为无罪耶。佛言阿难。杀人杀者。重于自杀。何以故。或是奴婢愚小下人。不知罪法。或为县官。逼为所使。不自意出。虽获其罪。事意不同。轻重有差。教人杀者。知而故犯。阴怀逆害。愚恶趣手。无有慈心。欺罔三尊。亦复自然犯五逆罪。害生杌命。其罪莫大。怨对相报。世世受殃。展转相偿。无有断绝。现世不安。数逢灾凶。死入地狱。出离人形。当堕畜生中。为人屠截。三涂八难。巨亿万劫。以肉供人。未有竟时。令身困苦。啖草饮泉。今世现有是辈畜兽。皆由前世得为人时。暴逆无道。阴害伤生。不信致此世世为怨。还相报偿神同形异。罪深如是。
　　阿难复白佛言。世间人及佛弟子。恶意向师及道德之人。其罪云何。佛语阿难。夫为人者当爱乐人善。以善为友。不可嫉之。人有恶意向有德之人。及善师者。是恶意向佛无异也。宁持万石弩。还自射身。佛语阿难言。自射身为痛不。阿难言。甚痛甚痛世尊。佛言。人持恶意。向道德人及其师者。痛剧弩射身也为人弟子。不可轻慢其师。恶意向道德人。当视之如佛。不可嫉其善也。人有戒德者。感动诸天。天龙鬼神莫不敬尊。宁投身火中。利刀割肉。慎莫嫉妒人之善也。其罪不小。慎之慎之。阿难言。师者为可灼然非弟子。不以小罪成大。可无罪不。佛言不可。亦甚深甚深。师弟之义。义感自然。当相许后。视彼如己。己所不欲。勿施于人。弘崇礼律。不使怨讼。弟子亦尔。二义真诚。师当如师。弟子当如弟子。勿相诽谤。慎莫含毒。小怨成大。还自烧身。我观末世。诸恶人辈。魔世比丘。但念他恶。不自止恶。嫉贤妒善。不念行道。既不能为。复坏毁人。断绝道意。令不得行。贪务俗业。积财自丧。死堕恶罪大泥犁中。未当如是。于世何求。念付佛恩。相率以道。道不可不学。济神离苦。超出生死。见贤勿慢。见善勿谤。勿以小过证人大罪。违法失理。其罪莫大。罪福有证。可不慎耶。
　　阿难复白佛言。末世弟子理家因缘。随事便宜。当云何。佛言。受佛禁戒。信而奉行。不念诳妄。奉孝畏慎。敬归三尊。养亲尽忠可得为世间事。不可得为世意也。阿难言。世间事。世间意。云何耶。天中天。佛言。为佛弟子可得贩利业。平斗直尺。不惘人民。施行合理。不违自然。葬送移徙。姻娶之事。是为世间事也。世间意。为佛弟子。不得卜问请祟符咒厌怪祠祀解奏。亦不得择良时良日。受佛五戒者福德人也。有所施作。当启三尊。道护为强。设使诸天。天龙鬼神无不敬伏。戒贵则尊。无往不吉。岂有忌讳不善者耶。不达之人。自作骂詈。善恶之事自由心作。祸福由人。如影追形响之应声。戒行之德应之自然。诸天所护。愿不意违感动十方。与天参德。功勋巍巍众圣咨嗟难可称量。智士达命。没身不邪。善如佛教。可得度世之道。阿难闻佛所说。更整袈裟。头脑顿地。唯然世尊。我等有福。得值如来。普恩慈大。愍念一切。为作福田。令得脱苦。佛言。至真而信者少。是世多恶。众生相诅甚可痛哉。若有信者。如一若两。奈何世恶。乃弊如是。佛灭度后。经法稍替渐衰灭矣。呜呼痛哉。将何恃怙。阿难堕泪。因事说曰。
　　佛为三界护　　恩广大慈普
　　世弊不见佛　　值法者亦难
　　痛矣不识者　　盲盲不别真
　　痛矣乃如斯　　罪使令如是
　　宿福值法者　　若一若有两
　　经教稍稍没　　当复何恃怙
　　佛恩非不大　　罪由众生故
　　法鼓震三千　　如何不得闻
　　世浊多恶人　　倒见堕颠倒
　　谀謟啤訿圣　　邪媚相毁坏
　　不信世有佛　　言佛非大道
　　是人是非人　　自作众罪本
　　命尽往无择　　刀剑解身形
　　饿鬼好伐杀　　镬汤涌其中
　　淫逸抱铜柱　　大火相烧然
　　抂谤清高士　　铁钩拔其舌
　　乱酒无礼节　　迷惑失人道
　　死入地狱中　　洋铜沃其口
　　遭逢众危难　　毒痛不可言
　　若生还为人　　下贱贫穷中
　　不杀得长寿　　无病常康强
　　不盗后大富　　钱财恒自饶
　　不淫香清净　　身体鲜苾芬
　　光影常赫奕　　上则为天王
　　至诚不欺诈　　为众所奉承
　　不解后明了　　德慧所尊敬
　　五福超法出　　天人同俦类
　　所生亿万倍　　真谛甚分明
　　末世诸恶人　　不信多狐疑
　　痴愚不别道　　罪深便逮冥
　　蔽圣毁正觉　　死入大铁城
　　识神处其中　　头上戴铁轮
　　求死不得死　　须臾已变形
　　矛戟相贯刺　　躯体恒残截
　　奈何世如是　　背正信鬼神
　　解奏好卜问　　祭祀伤不仁
　　死坠十八狱　　经历黑绳狱
　　八难为界首　　得复人身难
　　若时得为人　　蛮狄无义理
　　痴騃为孔窍　　跛躄哑不语
　　朦胧不达事　　恶恶相牵拘
　　展转众徒聚　　禽兽六畜形
　　为人所割屠　　剥皮视其喉
　　归偿宿怨对　　以肉给还人
　　无道堕恶道　　求脱甚为难
　　人身既难得　　佛经难得闻
　　世尊为众祐　　三界之特尊
　　敷遗甘露法　　令人普奉行
　　哀哉已得慧　　愍念群萌故
　　开语示道真　　黠者即度苦
　　福人在向向　　见谛学受成
　　自归大护田　　殖种不死地
　　恩慈莫过是　　世祐转法轮
　　愿使一切人　　得服甘露浆
　　慧船到彼岸　　法磬引大千
　　彼我无有二　　愿发无上真
　　阿难说如是诸会大众。信解僧那大铠甘露之音。香熏三千。从是得度。开现道地。为作桥梁国王臣民。天龙鬼神。闻经所记。阿难所说。且悲且喜。稽首佛足。及礼阿难。受教而去。

