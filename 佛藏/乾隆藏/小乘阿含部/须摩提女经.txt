须摩提女经一卷


小乘阿含部
须摩提女经一卷
吴月支优婆塞支谦译


　　

须摩提女经
　　闻如是。一时佛在舍卫国祇树给孤独园。尔时世尊与大比丘众千二百五十人俱。尔时有长者名阿那邠邸。饶财多宝金银珍宝砗磲码瑙真珠琥珀水精琉璃。象马牛羊奴婢仆从不可称计。尔时满富城中有长者名满财。亦饶财多宝砗磲码瑙真珠琥珀水精琉璃。象马牛羊奴婢仆从不可复称。是阿那邠邸长者。少小旧好共相爱敬未曾忘舍。然复阿那邠邸长者。恒有数千万珍宝财货。在彼满富城中贩卖。使满财长者经纪将护。然满财长者亦有数千万珍宝财货。在舍卫城中贩卖。使阿那邠邸长者经纪将护。是时阿那邠邸有女名修摩提。颜貌端正如桃华色世之希有。尔时满财长者有少事缘。到舍卫城往至阿那邠邸长者家到已就坐。是时修摩提女从静室出。先拜跪父母。后复拜跪满财长者还入静室。尔时满财长者见修摩提女。颜貌端正如桃华色世之希有。见已问阿那邠邸长者曰。此是谁家女。阿那邠邸报曰。向见女者是我所生。满财长者曰。我有小息未有婚对。可得[女　　適]贫家不。是时阿那邠邸长者报曰。事不宜尔。满财长者曰。以何等故事不宜尔。为以姓望。为以财货耶。阿那邠邸长者报曰。种姓财货足相俦匹。但所事神祠与我不同。此女事佛释迦弟子。汝事外道异学。以是之故不赴来意。时满财长者曰。我等所事自当别祀。此女所事别自供养。阿那邠邸长者曰。我女设当适汝家者。所出珍宝不可称计。长者亦当出财宝不可称计。满财长者曰。汝今责几许财宝。阿那邠邸长者曰。我今须六万两金。是时满财长者即与六万两金。时阿那邠邸长者复作是念。我以方便前却。犹不能使止。语彼长者曰。设我嫁女当往问佛。若世尊有所教敕当奉行之。是时阿那邠邸长者。假设事务如似小行即出门往。至世尊所头面礼足在一面立。尔时阿那邠邸长者白世尊曰。修摩提女为满富城中满财长者所求。为可与。为不可与乎。世尊告曰。若当修摩提女适彼国者。多所饶益度脱人民不可称量。是时阿那邠邸长者复作是念。世尊以方便知应适彼土。是时长者头面礼足。绕佛三匝便退而去。还至家中供办种种甘馔饮食与满财长者。满财长者曰。我用此食为。但嫁女与我不耶。阿那邠邸曰。意欲尔者便可相从。却后十五日使儿至此。作此语已便退而去。是时满财长者。办具所须乘羽葆之车。从八十由延内来。阿那邠邸长者复庄饰已女。沐浴香熏乘羽葆之车。将此女往迎满财长者男。中道相遇。时满长财者。得女便将去满富城中。尔时满富城中人民之类各作制限。若此城中有女出适他国者。当重刑罚。若复他国娶妇将入国者。亦重刑罚。尔时彼国有六千梵志。国人所奉制限有言。设犯制者。当饭六千梵志。尔时长者自知犯制。即饭六千梵志。然梵志所食炙食猪肉。及猪肉羹重酿之酒。又梵志所著衣服。或被白氎成被毳衣。然彼梵志之法入国之时。以衣偏着右肩半身露见。尔时长者即白。时到饮食已具。是时六千梵志。皆偏着衣裳半身露见入长者家。时长者见梵志来。膝行前迎恭敬作礼。最大梵志举手称善。前抱长者项往诣坐所。余梵志者各随次而坐。尔时六千梵志坐已定讫。时长者语修摩提女曰。汝自庄严向我等师作礼。修摩提女报曰。止止大家。我不堪任向裸人作礼。长者曰。此非裸人非不有惭。但所著衣者是其法服。修摩提女曰。此无惭愧之人。皆共露形体在外。有何法服之用。长者愿听。世尊亦说有二事因缘世人所贵。所谓有惭有愧。若当无此二事者。则父母兄弟宗族五亲。尊卑高下则不可分别如今鸡犬猪羊驴骡之属。皆共同类无有尊卑。以有此二法在世故。则有尊卑之序。然此等之人离此二法。以鸡犬猪羊驴骡同群。实不堪任向作礼拜。时修摩提夫语其妇曰。汝今可起向我等师作礼。此诸人皆是我所事之天。修摩提女报曰。且止族姓子。我不堪任向此无惭愧裸人作礼。我今是人向驴犬作礼。夫复语曰。止止贵女勿作是言。自护汝口勿有所犯。此亦非驴非狂惑。但所著之衣正是法衣。是时修摩提涕零悲泣。颜色变异并作是语。我父母五亲宁形五刖断其命根。终不堕邪见之中。时六千梵志。各共高声而作是说。止止长者。何故使此婢骂詈乃尔。若见请者时供办饮食。是时长者及修摩提夫。即办猪肉猪肉羹重酿之酒。饭六千梵志皆使充足。诸梵志食已少多论议。便起而去。是时满财长者在高楼上。烦冤愁惋独坐思惟。我今取此女来。便为破家。无异辱我门户。是时有梵志名修跋。得五通亦得诸禅。然满财长者所见贵重。时修跋梵志而作是念。我与长者别来日久。今可往相见。是时梵志人满富城往诣长者家。问守门者曰。长者今为所在。守门人报曰。长者在楼上。极为愁忧大不可言。时梵志径上楼。与长者相见。梵志问长者曰。何故愁忧乃至于斯。无县官盗贼水火灾变所侵枉乎。有非家中不和顺耶。长者报曰。无有县官盗贼之变。但小家中事缘不遂。梵志问曰。愿闻其状有何事缘。长者报曰。昨日为儿娶妇又犯国限。五亲被辱请师在舍。将儿妇往礼拜而不从命。梵志修跋报曰。此女家者为在何国。近远娉娶。长者曰。此女舍卫城中阿那邠邸女。时彼梵志修跋闻此语已。怜然惊怪两手掩耳。而作是说。咄咄长者。甚奇甚特。此女乃能故在。又不自杀不投楼下甚是大幸。所以然者此女所事之师。皆是梵行之人今日现在甚奇甚特长者曰。我闻汝语复欲嗤笑。所以然者。汝为外道异学。何故叹誉沙门释种子行。此女所事之师。有何威德有何神变。梵志报曰。长者。欲闻此女师神德乎。我今粗说其源。长者曰。愿闻其说。梵志报曰。我昔日诣雪山北人间乞食。得食已飞来诣阿耨达泉。时彼天龙鬼神遥见我来。皆获持刀剑而来向我。并语我言。修跋仙士。莫来止此泉边。莫污辱此泉。设不随我语者。正尔命根断坏。我闻此语。即离彼泉不远而食。长者当知。此女所事之师。最小弟子名均头沙弥。亦至雪山北乞食飞来诣阿耨达泉。叉手泪冢间死人之衣血垢污染。是时阿耨达大神天龙鬼神。皆起前迎恭敬问讯。善来人师。可就此坐。时均头沙弥往至泉水之处。又复长者。当泉水中央有纯金之案。尔时沙弥以此死人之衣。渍着水中却后坐食。食竟荡钵在金案上结跏趺坐正身正意系念在前便入初禅。从初禅起入第二禅。从第二禅起入第三禅。从第三禅起入第四禅。从第四禅起入空处。从空处起入识处。从识处起入不用处、从不用处起入有想无想处。从有想无想处起入灭尽三昧。从灭尽三昧起入焰光三昧。从焰光三昧。起入水气三昧。从水气三昧起入焰光三昧。次复入灭尽三昧。次复入有想无想三昧。次复入不用处三昧。次复入识处三昧。次复入空处三昧。次复入四禅。次复入三禅。次复入二禅。次复入初禅。从初禅起而浣死人之衣。是时天龙鬼神。或与蹋衣者。或以水浇者。或取水而饮者。尔时浣衣已举着空中而曝之。尔时彼沙弥收摄衣已。便飞在空中还归所在。长者当知。我尔时遥见而不得近。此女所事之师最小弟子有此神力。况复最大弟子有何可及乎。何况彼师如来至真等正觉。而可及乎。观此义已而作是说。甚奇甚特。此女乃能而不自杀不断命根。是时长者语梵志曰。我等可得见此女所事师乎。梵志报曰。可还问此女。是时长者问须摩提女曰。吾今欲得见汝所事师。能使来不乎。时女闻已。欢喜踊跃不能自胜。而作是说。愿时办具饮食。明日如来当来至此及比丘僧。长者报曰。汝今自请吾不解法。是时长者女沐浴身体。手执香火上高楼上。叉手向如来而作是说。唯愿世尊。当善观察无能见顶者。然世尊。无事不知无事不察。女今在此困厄。唯世尊当善察。又以此偈而颂曰。
　　观世靡不周　　佛眼之所察
　　降鬼诸神王　　及降鬼子母
　　如彼啖人鬼　　取人指作鬘
　　后复欲害母　　然佛取降之
　　又在罗阅城　　暴象欲来害
　　且如自归命　　诸天叹善哉
　　复至乌持国　　复值恶龙王
　　见密迹力士　　而龙自归命
　　诸变不可计　　皆使立正道
　　我今复值厄　　唯愿尊屈神
　　尔时香如云　　悬在虚空中
　　遍满祇洹舍　　住在如来前
　　诸释虚空中　　欢喜而礼佛
　　又见香在前　　须摩提所请
　　雨诸种种华　　而不可称量
　　悉满祇洹林　　如来笑放光
　　尔时阿难见祇洹中有此妙香。见已至世尊所。到已头面礼足在一面立。尔时阿难白世尊言。唯愿世尊。此是何等香遍满祇洹精舍中。世尊告曰。此香是佛使。满富城中须摩提女所请。汝今呼诸比丘尽集一处而行筹作是告敕。诸有比丘漏尽阿罗汉得神足者便取舍罗。明日当诣满富城中。受须摩提请。阿难白佛。如是世尊。是时阿难受佛教已。即集诸比丘在普会讲堂而作是念。诸有得道阿罗汉者须取舍罗。明当往受须摩提请。当于尔时众僧上座名曰君头波叹。得须陀洹结使未尽不得神足。是时上座而作是念。我今大众之中最是上座。又结使未尽未得神足。我明日不能得至满富城中食。然如来众中最下坐者。名均头沙弥。此有神足有大威力。得至彼受请。我今亦当往受彼请。尔时上座以心清净。居在学地而受舍罗。尔时世尊以天眼清净。见君头波叹居在学地。而受舍罗得无学。尔时世尊告诸比丘。我弟子中第一受舍罗者。君头波叹比丘是。尔时世尊告诸神足比丘。大目犍连。大迦叶。阿那律。离越。须菩提。优毗迦叶。摩诃匹那。尊者罗云。均利半持均头沙弥。汝等以神足先往至彼城中。诸比丘对曰。如是世尊。是时众僧使人名曰干荼。明日清且躬负大釜。飞在空中往至彼城。是时彼长者及诸人民。上高楼上欲觐世尊。遥见使人负釜而来。时长者与女。便说此偈。
　　白衣而长发　　露身如疾风
　　又复负大釜　　此是汝师耶
　　是时女复以偈报曰。
　　此非尊弟子　　如来之使人
　　三道具五通　　此人名干荼
　　尔时干荼使人绕城三匝往诣长者家。是时均头沙弥。化作五百华树色若干种皆悉敷析。其色甚好优钵莲华。如是之华不可计限往诣彼城。是时长者遥见沙弥来。复以此偈问曰。
　　此华若干种　　尽在虚空中
　　又有神足人　　为是汝师乎
　　是时女复以偈报曰。
　　须跋前所说　　泉上沙弥者
　　师名舍利弗　　是彼之弟子
　　是时均头沙弥绕城三匝。往诣长者家。是时尊者般特。化作五百头牛衣毛皆青。在牛上结跏趺坐往诣彼城。是时长者遥见。复以此偈问女曰。
　　此诸大群牛　　衣毛皆青色
　　在上而独坐　　此是汝师耶
　　女复以偈报曰。
　　能化千比丘　　在耆城园中
　　心神极为明　　此名为般特
　　尔时尊者周利般特绕彼城三匝已往诣长者家。尔时罗云复化作五百孔雀色若干种。在上结跏趺坐往诣彼城。长者见已。复以此偈问女曰。
　　此五百孔雀　　其色甚为妙
　　如彼军大将　　此是汝师耶
　　时女复以此偈报曰。
　　如来说禁戒　　一切无所犯
　　于戒能护戒　　佛子罗云者
　　是时罗云绕城三匝往诣长者家。是时尊者迦匹那化作五百金翅鸟极为勇猛。在上结跏趺坐往诣彼城。时长者遥见已。复以此偈问女曰。
　　五百金翅鸟　　极为盛勇猛
　　在上无所畏　　此是汝师耶
　　时女以偈报曰。
　　能行出入息　　回转心善行
　　慧力极勇盛　　此名迦匹那
　　时尊者迦匹那绕城三匝往诣长者家。尔时优毗迦叶化作五百龙皆有七头。在上结跏趺坐往诣彼城。长者遥见已。复以此偈问女曰。
　　今此七头龙　　威颜甚可畏
　　来者不可计　　此是汝师耶
　　时女报曰。
　　恒有千弟子　　神足化毗沙
　　优毗迦叶者　　可谓此人是
　　时优毗迦叶。绕城三匝往诣长者家。是时尊者须菩提化作琉璃山。入中结跏趺坐往诣彼城。尔时长者遥见已以偈问女曰。
　　此山极为妙　　尽作琉璃色
　　今在窟中坐　　此是汝师耶
　　时女复以此偈报曰。
　　由本一施报　　今获此功德
　　已成良福田　　解空须菩提
　　尔时须菩提绕城三匝往诣长者家。时尊者大迦旃延。复化作五百鹄。色皆纯白往诣彼城。是时长者遥见已以此偈问女曰。
　　今此五百鹄　　诸色皆纯白
　　尽满虚空中　　此是汝师耶
　　时女复以此偈报曰。
　　佛经之所说　　分别其义句
　　又演结使聚　　此名迦旃延
　　是时尊者大迦旃延绕彼城三匝往诣长者家。是时离越化作五百虎。在上坐而往诣彼城。长者见已。以此偈问女曰。
　　今此五百虎　　衣毛甚悦怿
　　又在上坐者　　此是汝师耶
　　时女以偈报曰。
　　昔在祇洹树　　六年不移动
　　坐禅最第一　　此名离越者
　　是时尊者离越绕城三匝往诣长者家。是时尊者阿那律。化作五百师子极为勇猛。在上坐往诣彼城。是时长者见已。以偈问女曰。
　　此五百师子　　勇猛甚可畏
　　在上而坐者　　此是汝师耶
　　时女以偈报曰。
　　生时地大动　　珍宝出于地
　　清净眼无垢　　佛弟阿那律
　　是时阿那律绕城三匝往诣长者家。是时尊者大迦叶。化作五百匹马皆朱毛尾金银交饰。在上坐并雨天华往诣彼城。长者遥见已以偈问女曰。
　　金马朱毛尾　　其数有五百
　　为是转轮王　　为是汝师耶
　　女复以偈报曰。
　　头陀行第一　　恒愍贫穷者
　　如来与半坐　　最大迦叶是
　　是时大迦叶绕城三匝往诣长者家。是时尊者大目犍连。化作五百象皆有六牙。七处平整金银交饰。在上坐而来放大光明悉满世界。诣城在虚空之中。作倡妓乐不可称计雨种种杂华。又虚空之中悬缯幡盖极为奇妙尔时长者遥见已以偈问女曰。
　　白象有六牙　　在上如天王
　　今闻妓乐音　　是释迦文耶
　　时女以偈报曰。
　　在彼大山上　　降伏难陀龙
　　神足第一者　　名曰大目连
　　我师故未来　　此是弟子众
　　圣师今当来　　光明靡不照
　　是时尊者大目犍连绕城三匝往诣长者家。是时世尊已知时到。披僧伽梨在虚空中去地七仞。是时尊者阿若拘邻在如来右。舍利弗在如来左。尔时阿难承佛威神。在如来后而在执拂。千二百弟子前后围绕。如来最在中央及诸神足弟子阿若拘邻。化作月天子。舍利弗化作日天子。诸余神足比丘或作释提桓因。或化作梵天者。或化作提头吒毗留勒形者。毗留波叉或作毗沙门形者领诸鬼神。或有作转轮圣王形者。或有入火光三昧。或有入水精三昧。或有放光者。或有放烟作种种神足。是时梵天王在如来右。释提桓因在如来左手执拂。密迹金刚力士在如来后。手执金刚杵。毗沙门天王手执七宝之盖。处虚空中在如来上。恐有尘土坌如来身。是时般遮旬手执琉璃琴。叹如来功德。及诸天神悉虚空之中。作倡妓乐数千万种。雨天杂华散如来上。是时波斯匿王。阿那邠邸长者。及舍卫城内人民之类。皆见如来在虚空中去地七仞。见已皆怀欢喜踊跃不能自胜。是时阿那邠邸长者。便说此偈。
　　如来实神妙　　爱民如赤子
　　快哉须摩提　　当受如来法
　　尔时波斯匿王及阿那邠邸长者。散种种名香杂华。是时世尊将诸比丘众前后围绕。及诸神天不可称计。如似雁王在虚空中往诣彼城。是时般遮旬。以偈叹佛。
　　诸生结永尽　　意念不错乱
　　以无尘垢足　　入彼旧邦土
　　心性极清净　　断魔邪恶念
　　功德如大海　　今入彼邦土
　　颜貌甚殊特　　诸使永不起
　　为彼不自处　　今入彼邦土
　　以度四流渊　　脱于生老死
　　以断有根源　　今入彼邦土
　　是时满财长者。遥见世尊从远而来。诸根憺怕世之希有。净如天金。有三十二相八十种好庄严其身。犹须弥山出众山上。亦如金聚放大光明。是时长者。以偈问须摩提曰。
　　此是日光耶　　未曾见此容
　　数千万亿光　　未敢能熟视
　　是时须摩提女长跪叉手向如来。以此偈报长者曰。
　　非日非有日　　而放千种光
　　为一切众生　　亦复是我师
　　皆共叹如来　　如前之所说
　　今当获大果　　勤加供养之
　　是时满财长者右膝着地复以偈叹如来曰。
　　自归十力尊　　圆光金色体
　　天人所叹敬　　今日自归命
　　尊今是日王　　如月星中明
　　以度不度者　　今日自归命
　　尊如天帝像　　如梵行慈心
　　自脱脱众生　　今日自归命
　　天世人中尊　　诸鬼神王上
　　降伏诸外道　　今日自归命
　　是时须摩提女长跪叉手。叹世尊曰。
　　自降能降他　　自止复止人
　　以度度人民　　已解复脱人
　　度岸使度岸　　自照照群萌
　　靡不有度者　　除斗无斗讼
　　极自净洁住　　心意不倾动
　　十力哀愍世　　重自顶礼敬
　　有慈悲喜护之心。具空无相愿。于欲界中最尊第一。天中之上七财具足。拥护天人自然梵生。亦无与等亦可不像貌。我今日归命。是时六千梵志。见世尊作如此神变各各自相谓言。我等可离此国更适他土。此沙门瞿昙已降此国中人民。是时六千梵志寻出国去。更不复入国。犹如师子兽王出于山谷。而观四方复三鸣吼。方行而求。诸有兽虫之类各奔所趣莫知所。如飞逝沉伏。若伏有力神象闻师子声。各奔所趣不能自安。所以然者。由师子兽王极有威神故。此亦如是。彼六千梵志闻世尊音响之声。各各驰走不得自宁。所以然者。由沙门瞿昙有威力故。是时世尊还舍神足。如常法则入满富城中。是时世尊足蹈门阈上。是时天地大动。诸尊神天散华供养。是时人民见世尊容貌诸根寂静有三十二相八十种好而自庄严人民之类便说此偈。
　　二足尊极妙　　梵志不敢当
　　无故事梵志　　失此人中尊
　　是时世尊往诣长者家。就座而坐。尔时彼国人民极为炽盛。时长者家有八万四千人民之类。皆悉云集。欲坏长者坊舍。方见世尊及比丘僧。尔时世尊便作是念。此人民之类必有所损。可作神力使举国人民尽见我身及比丘僧。尔时世尊化长者屋舍。作琉璃色内外相视。如似观掌中珠。尔时须摩提女前至佛所。头面礼足悲喜交集。便说此偈。
　　一切智慧具　　尽度一切法
　　复断欲爱网　　我今自归命
　　宁使我父母　　而毁我双目
　　不来适此间　　邪见五逆中
　　宿作何恶缘　　得来至此处
　　如鸟入罗网　　愿断此疑结
　　尔时世尊复以偈报女曰。
　　汝今快勿虑　　憺怕自开意
　　亦莫起想着　　如来今当演
　　汝本无罪缘　　得来至此间
　　愿誓之果报　　欲度此众生
　　今当拔根源　　不堕三恶趣
　　数千众生类　　汝前当得度
　　今日当净除　　使得智慧眼
　　使天人民类　　汝见如观珠
　　是时须摩提女闻此语已。欢喜踊跃不能自胜。是时长者将已仆从。供给饮食种种甘馔。见世尊食已讫。行清净水更取一小座。在如来前坐。及诸营从及八万四千众各各次第坐。或有自称姓名而坐。尔时世尊渐与彼长者及八万四千人民之类。说于妙论。所谓论者。戒论施论生天之论。欲不净想漏为秽恶。出家为要。尔时世尊以见长者及须摩提女八万四千人民之类心开意解。诸佛世尊常所说法。苦集尽道普与此众生说之。彼各于座上诸尘垢尽得法眼净。犹如极净白氎易染为色。此亦如是。满财长者须摩提女。及八万四千人民之类。诸尘垢尽得法眼净。无复狐疑得无所畏。皆归三尊受持五戒。是时须摩提女即于佛前。而说此偈。
　　如来耳清彻　　闻我遇此苦
　　降神至此化　　诸人得法眼
　　尔时世尊已说法讫。即从座起还诣所在。是时诸比丘白佛言。须摩提女本作何因缘生富贵家。复作何因缘堕此邪见之家。复作何善功德今得法眼净。复作何功德使八万四千人皆得法眼净。尔时世尊告诸比丘。过去久远此贤劫中。有迦叶佛明行成为善逝世间解无上士道法御天人师号佛众祐。在波罗奈国界于中游化。与大比丘众二万人俱。尔时有王名曰哀愍。有女名须摩那。是时此女极有敬心。向迦叶如来奉持禁戒恒好布施。又四事供养。云何为四。一者施。二者爱敬。三者利人。四者等利。于迦叶如来所而诵法句。在高楼上高声诵习。并作此愿。恒有此四爱之法。又于如来前而诵法句。其中设有毫厘之福者。所生之处不堕恶趣亦莫堕贫家。当来之世。亦当复值如此之尊。使我莫转女人身。即于女身得法眼净。是时城中人民之类。闻王女作如此誓愿。皆共聚集。至王女所而作是说。王女今日极为笃信作诸功德。四事不乏布施兼爱利人等利。复作誓愿。使当来之世值如此之尊。若为我说法寻得法眼净。今日王女已作誓愿。并及我等国土人民同时得度。时王女报曰。我持此功德并施汝等。设值如来说法者同时度。汝等比丘。岂有疑乎莫作是观。尔时哀愍王今须达长者是。尔时王女者今须摩提女是也。尔时国土人民之类。今八万四千众是。由彼誓愿今值我身闻法得道。及彼人民之类。尽作法眼净。此是其义当念奉行。所以然者。此四事者最是福田。若有比丘。亲近四事便获四谛。当求方便成四事法。如是诸比丘当作是学。尔时诸比丘闻佛所说。欢喜奉行。


