佛说缘本致经一卷


小乘阿含部
佛说缘本致经一卷
失译人名今附东晋录


　　

佛说缘本致经
　　闻如是。一时佛在舍卫国祇树给孤独园。佛告诸比丘。爱讱深有荣色未起为缠没住亦有本栽。非无缘致爱有耽荒本致熟在狂醉为受不明观解。是名痴本。
　　痴缘所生亦为有本。何等为本。眩曜色声五盖驰惑。斯生痴本矣。
　　五盖蔽冥致影沉吟亦为有本。何等为本。三恶种牵斯谓为本。
　　三恶栽习亦为有本。何等为本。不摄根识斯亦为本。
　　不摄根识缘致有本。何等为本。谓非所应念专候不已。斯谓本也。非应所念。亦从本缘不为无本。何等为本。不从正信迷于所向。斯谓本也。不信从谬亦有缘致。非为无本。何等为本。恶师所引非法听受。斯谓为本。非正失听亦有缘本。何等为本。违背贤圣英[仁-二+(隹/乃)]之聚。斯谓为本。
　　乖错贤[仁-二+(隹/乃)]缘致违背亦。为有本。何等为本。失于戴仰虚心集乐。斯谓本矣。如是比丘。夫失贤众清高之聚。身口意行视听惑满。胸心闭塞矣。以非法见信向毁矣。正道负背则邪见增。邪见增则内摄丧。内摄丧则三恶兴恣。三恶兴恣则五盖盈满。五盖盈满则痴本足。痴本足则爱受盛。以斯转种增着猗有尘染无际矣。
　　度世明慧升于脱要。亦为有本。何谓度世智慧解脱之本。七觉法妙。谓为致本。
　　七觉镜照亦为有本。何等为本。谓四意止。斯则觉本。四意静止由从有本。非无有本。其义焉在。谓清净洁妙。其行在三。
　　三清净行亦为有本。非无有本。本义为何。谓守摄诸根。斯则为本。
　　守摄诸根亦为有本。非无有本。本义为何。谓镜鉴玄照。斯为本念矣。
　　本念照往亦为有本。缘致入正。何等为本。本念造胜。谓之树信。
　　信亦有本不为无本。何等信本。谓多闻经道次第典要。斯谓为本。
　　闻于经法亦为有本不为无本。何等闻法。谓贤行澄清业真者也。
　　贤者清净。亦为有本。何等为本。谓[仁-二+(隹/乃)]行清真洁白之聚。
　　如是比丘。贤者集胜依附明哲。奉事多闻能致信本。信本已立便得正念。正念已树守摄诸根。根守已建登三行净。已三清净便四意止。四意止立便七觉意。七觉意成立。是即无为解脱度世。佛说如是。弟子受行。
 
