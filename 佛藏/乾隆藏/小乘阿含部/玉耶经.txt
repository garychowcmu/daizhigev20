玉耶经一卷


小乘阿含部
玉耶经一卷
东晋西域沙门竺昙无兰译


　　

玉耶经
　　闻如是。一时佛在舍卫国祇树给孤独园。佛为四辈弟子说法。时给孤独家。先为子娶妇长者家女。女名玉耶。端正姝好而生憍慢。不以妇礼承事妐姑夫婿。给孤长者夫妻议言。子妇不顺不依法礼。设加杖捶不欲行此。置不教诃其过转增。当如之何。长者曰。唯佛大圣善能化物。刚强弭伏无敢不从。请佛来化。妻言大善。明旦严服往诣佛所。头面着地前白佛言。我家为子娶妇甚大憍慢。不以礼节承事我子。唯愿世尊。明日自屈。将诸弟子到舍中饭。并为玉耶说法。令心开解改过行善。佛告长者。善哉善哉。给孤长者闻佛受请欢喜礼佛接足而去。归舍斋戒供办中饭。明日佛与千二百五十弟子到长者家。长者欢喜迎佛作礼。佛坐已定。大小皆出礼佛却住。玉耶逃藏不肯礼佛佛即变化。令长者家。屋宅墙壁。皆如琉璃水精之色内外相见。玉耶见佛有三十二相八十种好。身紫金色光明晖晖。玉耶惶怖心惊毛竖。即出礼佛头顶忏悔却在右面。佛告玉耶。女人不当自恃端正轻慢夫婿。何谓端正。除却邪态八十四姤定意一心是为端正。不以颜色面目发彩为端正也。女人身中有十恶事。何等为十。一者女人初生堕地父母不喜。二者养育视无滋味。三者女人心常畏人。四者父母恒忧嫁娶。五者与父母生相离别。六者常畏夫婿视其颜色。欢悦辄喜嗔恚则惧。七者怀妊产生甚难。八者女人小为父母所捡录。九者中为夫婿所制。十者年老为儿孙所呵。从生至终不得自在。是为十事。女人不自觉知。玉耶长跪叉手白佛。禀受贱身不闲礼仪。唯愿世尊。具说教训为妇之法。佛告玉耶。妇事姑妐夫婿。有五善三恶。何等为五善。一者为妇当晚卧早起。栉梳发彩整顿衣服。洗拭面目勿有垢秽。执于作事先启所尊。心常恭顺。设有甘美不得先食。二者夫壻呵骂不得嗔恨。三者一心守夫婿。不得念邪淫。四者常愿夫婿长寿。出行妇当整顿家中。五者常念夫善不念夫恶。是为五善。何等为三恶。一者不以妇礼承事姑妐夫婿。但欲美食先而啖之。未冥早卧日出不起。夫欲教呵嗔目视夫。应拒犹骂。二者不一心向夫婿。但念他男子。三者欲令夫死早得更嫁。是为三恶。玉耶默然无辞答佛。佛告玉耶。世间有七辈妇一妇如母。二妇如妹。三妇如善知识。四妇如妇。五妇如婢。六妇如怨家。七妇如夺命。是为七辈妇。汝岂解乎。玉耶白佛。不知七妇尽何所施行。愿佛为解之。佛告玉耶。谛听谛听善思念之。吾当为汝分别解说。何等为母妇母妇者。爱念夫婿犹若慈母。侍其晨夜不离左右。供养尽心不失时宜。夫若行来恐人轻易。见则怜念心不疲厌。怜夫如子。是为母妇。何等为妹妇。妹妇者。承事夫婿尽其敬诚。若如兄弟同气分形。骨肉至亲无有二情。尊奉敬之如妹事兄。是为妹妇。何等为善知识妇者。侍其夫婿爱念恳至。依依恋恋不能相弃。私密之事常相告示。见过依呵令行无失。善事相敬使益明慧。相爱欲令度世如善知识。是为善知识妇。何等为妇妇者。供养大人竭诚尽敬。承事夫婿谦逊顺命。夙兴夜寐恭恪言命口无逸言身无逸行。有善推让过则称己。诲训仁施劝进为道。心端专一无有分邪。精修妇节终无阙废。进不犯仪退不失礼。唯和为贵。是为妇妇。何等为婢妇者。常怀畏慎不敢自慢。兢兢趣事无所避惮。心常恭恪忠孝尽节。言以柔软性常和穆。口不犯粗邪之言。身不入放逸之行。贞良纯一质朴直信。恒自严整。以礼自将夫婿。纳幸不以憍慢。设不接遇不以为怨。或得捶杖分受不恚。及见骂辱默而不恨。甘心乐受无有二意。劝进所好不妒声色。遇己曲薄不诉求直。务修妇节不择衣食。专精恭恪唯恐不及。敬奉夫婿婢事大家。是为婢妇。何等为怨家妇者。见夫不欢恒怀嗔恚。昼夜思念欲得解离。无夫妇心常如寄客。狺狺斗诤无所畏忌。乱头坠卧不可作使。不念治家养活儿子。或行淫荡不知羞耻。状如犬畜毁辱亲里。譬如怨家。是为怨家妇。何等为夺命妇者。昼夜不寐恚心相向。当何方便得相远离。欲与毒药恐人觉知。或至亲里远近寄之。作是嗔恚常共贼之。若持宝物雇人害之。或使傍夫伺而杀之。怨抂夫命。是为夺命妇。是为七辈妇。玉耶默然。
　　佛告玉耶。五善妇者常有显名。言行有法众人爱敬。宗亲九族并蒙其荣。天龙鬼神皆来拥护使不抂扩。万分之后得生天上七宝宫殿。在所自然侍从左右。寿命延长恣意所欲快乐难言。天上寿尽下生世间。当为富贵侯王子孙。端正聪慧人所奉尊。其恶妇者常得恶名。令现在身不得安宁。数为恶鬼众毒所病。卧起不安恶梦惊怖。所愿不得多逢灾撗。万分之后魂神受形。当入地狱饿鬼畜生。展转三涂累劫不竟。
　　佛告玉耶。是七辈妇汝欲行何。玉耶流涕前白佛言。我心愚痴无智所作。自今以后改往修来。当如婢妇奉事妐姑夫婿。尽我寿命不敢憍慢。佛告玉耶。善哉善哉。人谁无过能改者。善莫大焉。玉耶即前请受十戒为优婆夷。佛告玉耶。持一戒者不得杀生。二者不得偷盗取他人财物。三者不得淫他男子。四者不得饮酒。五者不得妄语。六者不得恶骂。七者不得绮语。八者不得嫉妒。九者不得嗔恚。十者当信作善得福作恶得罪。信佛信法信比丘僧。是为十戒优婆夷法。终身奉行不敢违犯。佛说经已。诸弟子皆悉作礼。给孤长者姑妐大小及其玉耶。尽行澡水供养佛百味饮食。佛告玉耶。当信布施常得其福。德后世当复生长者家。玉耶言诺。佛饭毕竟。哒嚫咒愿。五十善神拥护汝身。佛告玉耶。勤念经戒。玉耶言。我蒙佛恩得闻经法。皆前为佛作礼而退。

