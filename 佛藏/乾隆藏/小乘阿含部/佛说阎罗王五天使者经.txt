佛说阎罗王五天使者经一卷


小乘阿含部
佛说阎罗王五天使者经一卷
宋三藏法师慧简译


　　

佛说阎罗王五天使者经
　　闻如是。一时佛在舍卫国祇树给孤独园。佛告诸比丘。善听以置心中。我以天眼彻见众人生死所趣善恶之道。或有丑恶或有勇强或有怯弱。或生善道或生恶道。凡人所作为皆分别知之。人身行恶口言恶心念恶。谤讪贤圣。见邪行邪。其人寿终便堕恶道入泥犁中。凡人身行善口言善心念善。称誉贤圣。见正行正。其人寿终便生天上人间。如是比丘。我以天眼见人终便生天上人间。如是比丘。我以天眼观天雨堕水中。见一泡兴一泡灭。我见人死识神出生。有好色者有恶色者。有勇强者有怯弱者。或生善处或生苦处。自生自死如水泡无异。复譬如人以五彩缕贯琉璃珠。用珠净故。缕色青黄赤白黑悉现分明。我见人死魂神出生亦如是。又如冥夜以明月珠悬着宫门。有人住一面。观门中出入者。皆一一见之。又如居高楼上望见下人往者来者走者步者坐者立者。我见人死时魂神出生。端正丑恶勇强怯弱。如所施行分别知之。
　　佛告诸比丘。人生在世间时不孝父母。不敬沙门道人。不行仁义无可用心。不学经戒不畏后世者。其人身死魂神当堕阎王地狱。主者辄持行白王言。其过恶。此人非法不孝父母。不敬沙门道人。不随仁义无可用心。无有福德不恐畏死。当有所见唯大王处其罚。如是阎王。常先安徐。以忠正语为现五天使者而问言。汝本不见。世间人始为婴儿时。僵卧屎尿不能自护。口不知言语。亦不知好恶者耶。人言。已见皆有是。王言。汝自谓独不如是耶。人神从行终即有生。虽尚未见常当为善。自端其身端其口端其意。奈何放心快志。人言。实愚暗不知故耳。王曰。汝自以愚痴作恶。非是父母师长君天沙门道人过也。罪自由汝。岂得以不乐故止乎。今当受之。是为阎王现第一天使。
　　阎王复问。子为人时。天使者次第到。宁能觉不。人言。实不觉知。王曰。汝不见世间丈夫母人。年老时发白齿堕。羸瘦偻步起居拄杖。人言有是。王曰。汝谓独可得不老。凡人已生法皆当老。曼其强壮常当为善。端身口心奉行经戒。奈何自放恣。人言。愚闇故耳。王曰。汝自以愚痴作恶。非是父母君天沙门道人过也。罪自由汝。岂得以不乐故止乎。今当受之。是为阎王正教现第二天使。
　　阎王复问曰。子为人时。岂不见世间男女妇人疾病者躯体苦痛坐起不安。命近忧促。众医不能复治。人言有是。王曰。汝谓可得不病耶。人生既老法皆当病。曼身强健当勉为善。奉行经戒端身口意。奈何自放恣。人言。愚闇故耳。王曰。汝自以愚痴作恶。非父母君天沙门道人过也。罪自由汝。岂得以不乐故止乎。今当受之。是为阎王正教现第三天使。
　　阎王复问曰。子为人时。岂不见世间诸死亡者。或藏其尸或弃损之。一日至七日肌肉坏败。狐狸百鸟皆就食之。凡人已死身恶腐烂。人言有是。王曰。汝谓独可得不死耶。凡人已生法皆当死。曼在世间常为善。饬身口意奉行经戒。奈何自放恣。人言。愚闇故耳。王曰。汝自作恶。非是父母君天沙门道人过也。罪自由汝。不得以不乐故止。今当受之。是为阎王正教现第四天使。
　　阎王复问曰。子为人时。独不见世间弊人恶子。为吏所捕取。案罪所应刑法加之。或断手足或削鼻耳。锐掠治刓刻肌肤。热沙沸膏烧灌其形。裹蕴火燎悬头日炙。屠割支解毒痛参并。人言有是。王曰。汝谓为恶独可得解邪。眼见世间罪福分明。何不守善敕身口意奉行经道。云何自快心。人言。愚闇故耳。王曰汝自用心。作不忠正。非是父母君天沙门道人过也。今是殃罪要当自受。岂得以不乐故止耶。是为阎王忠正之教现第五天使者。佛说已。诸弟子皆受教诫。各前作礼。
