  大集大虚空藏菩萨所问经
　　唐 不空译




　　　　大集大虚空藏菩萨所问经卷第一

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　如是我闻。一时薄伽梵。在如来境界宝庄严道场。而此道场皆是如来之所加持。积集广大福德资粮。大行等流之所成就。是诸菩萨所住宫殿。演说无边甚深法处。亦是如来游戏神通无碍智境。能生广大善巧念慧。入无所有智所行处。尽未来世称赞无量殊胜功德。世尊现证一切诸法。平等自在善转无上清净法轮善能调伏诸弟子众。善达一切有情意乐。善知一切诸根彼岸。善断一切烦恼结习。于诸佛事任运施作无有休息与大苾刍众六百万人俱。此诸苾刍皆是如来法王之子。心善解脱慧善解脱。已断一切烦恼结缚。善说一切甚深佛法。复能通达于无相法。端严殊特具足威仪。为大福田增长之处。善住如来之所教令。
　　复有菩萨摩诃萨众。从诸佛刹而来集会。其数无量不可思议不可譬喻不可言说。此诸菩萨于刹那顷。游戏无边诸佛世界。供养奉事一切如来。劝请说法闻法不厌。常恒成熟一切有情。善巧方便能到第一清净彼岸。住无碍解超越种种分别戏论。位皆邻近一切智智。其名曰电天菩萨战胜菩萨。遍照菩萨勇健菩萨。摧疑菩萨奋迅菩萨。观察眼菩萨常舒手菩萨。与如是等上首菩萨摩诃萨俱。
　　尔时世尊为诸菩萨摩诃萨。说大集会甚深法时。一切大众处在虚空住宝楼阁。而此楼阁庄严殊胜。犹如大庄严世界中一宝庄严佛土。诸菩萨众所住楼阁无有异也。是诸大众各各相见皆坐其中。时此三千大千世界一切色像。苏迷卢山轮围山。大轮围山赡部洲等。聚落城邑江河泉流。陂池大海丛林草木。一切地居所有宫殿。悉皆隐蔽而不复现。欲色空居乃至有顶。诸天宫殿及诸有情。形色之类亦悉不现。犹如劫烧火灾之后。大地焚爇唯有虚空。中无一色为眼所见。此亦如是三千大千世界之中。无一色相为诸有情眼所睹见。唯除此宝庄严道场声闻菩萨。诸天龙药叉乾闼婆等。一切众会所有色像了然显现。又此道场有师子座自然涌出。其量高广万逾缮那。此师子座出净光明。普照三千大千世界。映蔽日月释梵护世。所有诸光皆不复现。佛坐其上时诸大众。见此奇特胜妙相已。踊跃欢喜叹未曾有。互相谓言如是殊胜庄严楼阁善巧差别。假使我等住一劫寿说莫能尽。
　　尔时舍利子承佛威神。从宝楼阁起住虚空。整理衣服偏袒右肩。胡跪合掌而白佛言。世尊是何因缘先现此瑞。于此三千大千世界所有色像。悉皆隐蔽如大虚空。唯有如是所居众宝庄严楼阁自然显现。佛告舍利子汝今见此宝楼阁不。答言已见。佛言舍利子汝能赞叹此宝楼阁功德尽不。舍利子言尽我寿量不能称赞真实功德。如是舍利子有世界名大庄严。彼中所有妙宝楼阁一切众会皆住虚空。今此楼阁如彼所现。舍利子白佛言。世尊彼大庄严世界今在何许。佛告舍利子。东方过此八佛世界微尘数佛土。有世界名大庄严。佛号一宝庄严如来应供正遍知明行足善逝世间解无上士调御丈夫天人师佛世尊。今现在说法。舍利子以何因缘名大庄严。彼世界中所有庄严殊胜之事。若我住世以一劫寿说不能尽。是故名之为大庄严。复以何缘名为一宝庄严。彼佛常说唯以大菩提心而为其宝。是故名为一宝庄严。彼佛说法与诸菩萨升师子座及宝楼阁。踊在虚空高八十俱胝多罗树。为诸菩萨说虚空清净法印。善男子云何名为虚空清净法印。所谓一切法离性无性故。云何离性无性。谓一切法无所表示故。云何无表示。谓一切法无光显故。云何无光显。谓一切法远离缘虑故。云何无缘虑。谓一切法寂静相故。云何寂静相。谓一切法无二相故。云何无二相。谓一切法远离别异故。云何无别异。谓一切法入一道相故。云何入一道相。谓一切法自性相清净故。云何自性相清净。谓一切法超过三世故。云何超过三世。谓一切法无依处故。云何无依处。谓一切法无影像故。云何无影像。谓一切法超过境界故。云何过诸境界。谓一切法内外清净故。云何内外清净。谓一切法性无杂染故。云何无杂染。谓一切法性寂静故。云何性寂静。谓一切法远离心意识故。云何离心意识。谓一切法出离相本不生故。云何出离相本不生。谓一切法无我摄受故。云何无我摄受。谓一切法无主宰故。云何无主宰。谓一切法性无我故。云何性无我。谓一切法本来清净故。云何本来清净。谓一切法本无涅槃故。云何无涅槃。谓一切法性如幻故。云何性如幻。谓一切法无实事故。云何无实事。谓一切法无造作相故。云何无造作相。谓一切法远离身心相故。云何远离身心相。谓一切法离相无相故。云何离相无相。谓一切法自相不动故。云何自相不动。谓一切法无所依止故。云何无所依止。谓一切法无所缘故。云何无所缘。谓一切法远离阿赖耶故。舍利子彼一宝庄严如来。为诸菩萨说如是三十二虚空清净法印。时无量菩萨知诸法性与虚空等。得法自在清净智忍。舍利子彼大庄严世界所有菩萨。以布施庄严。于无量劫随顺舍故。以净戒庄严身心清净无诸垢故。以忍辱庄严于诸有情无害心故。以精进庄严积集一切法资粮故。以静虑庄严游戏一切解脱等持等至故。以智慧庄严远离一切烦恼习故。以大慈庄严拔济一切有情故。以大悲庄严不舍一切有情故。以大喜庄严于一切有情常喜悦故。以大舍庄严于一切有情无憎爱故。
　　复次舍利子。彼一宝庄严如来世界中。有菩萨摩诃萨名大虚空藏。以大福德及大威力。而自庄严获无碍智。以相好庄严于身。以辩才庄严于语。以胜定庄严于心。以多闻总持庄严于念。以平等舍庄严于实。以慧庄严于诸趣意乐。以胜进加行庄严于增上意乐。到于一切法无疑惑故。以神足庄严游戏自在诸神通故。以福德庄严获宝手功德常施舍故。以智庄严分别有情种种意乐故。以觉庄严令诸有情悟胜法故。以眼庄严能于五眼得清净故。以耳庄严闻诸法义如响应故。以无碍解庄严法义词辩无尽说故。以力庄严得佛十力坏魔怨故。以无畏庄严摧诸外论无所屈故。以功德庄严获佛无边诸功德故。以法庄严于众毛孔演法如响故。以明庄严能见一切佛法藏故。以光庄严照耀一切诸佛刹故。以记心庄严无错谬故。以教诫庄严令如说行故。以神境庄严变现一切种种相故。以一切佛赞叹庄严住无系属得自在故。以一切善法庄严入一切佛法境故。舍利子。彼虚空藏菩萨摩诃萨。成就如是无量功德。与诸菩萨发意欲。来诣此娑诃世界。瞻仰于我恭敬礼拜奉事供养。亦为分别此大集会微妙法门。令斯十方诸来菩萨。生大喜悦清净信乐。又令菩萨摄受大摄受道法故。
　　尔时大虚空藏菩萨摩诃萨。与十二俱胝菩萨前后围绕。一心瞻仰一宝庄严如来。白言。世尊。我今欲诣娑诃世界礼拜供养释迦牟尼佛。愿见听许。彼佛告言今正是时。随汝意往。即时顶礼一宝庄严如来足已住对面念。承佛游戏无行神通。从彼国没忽然不现。一念之顷与众菩萨。至此娑诃世界宝庄严道场。住于虚空散彼世界众妙花香如雨而下。所谓末香涂香幢幡缯盖。月花大月花妙殊胜花。日月光花日灯花日精花。爱花大爱花照曜花娑闼罗花。胜妙娑闼罗华遍无垢花。清净无垢花金光照曜花。虚空照曜花大白香照触花。百叶千蕊花除忧花。作喜花天所赞花。龙花安乐生喜花。禅枝花令身快乐花。令心欢喜花香遍三千世界花。息除众病华妙威德庄严花。流出无边福德花照触十方菩萨华。雨如是等种种妙华积高至膝。周遍三千大千世界。时诸大众见此花已。白言世尊如是种种胜妙诸华。众妙妓乐。昔所未见昔所未闻。从何所来愿见开示。佛言是彼大虚空藏菩萨摩诃萨。从大庄严世界而来此会住在虚空。先雨如是胜妙诸花。供养于我及此经法。
　　尔时大虚空藏菩萨摩诃萨。与俱来菩萨从空而下。头面礼足绕佛三匝。住一面立而白佛言。世尊彼一宝庄严如来。问讯世尊少病少恼起居轻利安乐行不。此有十二俱胝菩萨。昔以曾受世尊化导。与我俱来诣此娑诃世界。为欲听闻大集经故。彼世尊为欲令诸菩萨。于一切法得自在故。成就大法故。唯愿世尊哀愍摄受。为说如是甚深法要。
　　尔时大虚空藏菩萨。即于空中变大宝盖。众宝庄严覆如来顶。光明照耀遍彻十方。升于如来师子之座。其座高广万逾缮那。于是大虚空藏菩萨。合掌赞佛说伽他曰。
　　上法功德妙智尊　　清净无垢无限量
　　如空平等寂无动　　敬礼甚深无与等
　　能示身相微妙色　　不离法身现是身
　　悲随有情身亦然　　普现百福庄严相
　　已离音声无闻见　　断诸言词无说示
　　虽知语性如空响　　以大悲心而演说
　　于诸有情心平等　　知心如幻无自性
　　悉知心行无思虑　　平等究竟心为心
　　示现种种度世间　　善逝身形无所得
　　以妙所依功德体　　随其所乐为现身
　　法无所得佛亦然　　不著于法离分别
　　知法能度有情故　　随宜为说常无间
　　大众普共观佛身　　所现色相皆差别
　　世尊已离身心相　　随现皆令众欢喜
　　因缘和合诸法生　　虚妄分别非真实
　　以知诸法悉如是　　得成正觉证涅槃
　　既断分别离中边　　知其空寂无自性
　　虽知诸法性清净　　善脱业果无差违
　　法无有情寿及人　　寂然如空离名字
　　了彼有情实非有　　悉令证入甘露门
　　已修百亿行难思　　精进求于无上道
　　由此因缘已成办　　到无行处觉涅槃
　　妙觉诸法性无殊　　于上中下皆平等
　　住平等智无分别　　故佛常无不定心
　　知蕴处界皆如幻　　三界犹如水中月
　　有情如梦性非真　　为说如此非真法
　　世谛说成无上觉　　不可说得无得相
　　菩提无得轮亦然　　转无转相无所转
　　自度度他于彼岸　　自解解他诸系惑
　　自安安他置大乘　　自他俱证涅槃乐
　　有情无生亦无灭　　有情本来常清净
　　有情自性如幻相　　有情既悟证菩提
　　色如虚空无有生　　一切世间亦如是
　　是法无色离色相　　由知是义色寂静
　　以喻称赞如来德　　有请闻赞皆深著
　　佛德如空不可量　　如是无二真赞佛
　　敬礼能觉诸有情　　无观无心至无得
　　唯有诸佛能赞佛　　我礼如如真德尊
　　了诸有情无我人　　诸佛法界同一相
　　已知诸法离欲相　　故我供养平等尊

　　尔时大虚空藏菩萨摩诃萨。说是伽他已。即时宝庄严道场妙宝楼阁六种震动。空中出声而作是言。释迦牟尼世尊。于无数俱胝那庾多百千劫中。所有积集阿耨多罗三藐三菩提法。此大虚空藏菩萨。以妙伽他悉能称扬。善男子若于梦中。尚未曾闻何况得见。若有善男子善女人闻此伽他。能生信解解已修行。当知此人渐次不久。能师子吼如虚空藏菩萨。
　　尔时大虚空藏菩萨摩诃萨白佛言。世尊我为欲闻大集经典。故来至此娑诃世界。瞻仰世尊礼拜供养听闻斯法今此众中诸来正士。各各于法而有疑心。唯愿世尊。令于诸法得法光明生决定慧。善哉世尊。我今欲问决定之义。唯愿如来少赐方便。何以故世尊是无碍智者。善知一切有情诸根前后熟故。世尊得光明者。离诸闇瞑故。世尊知义者。善能分别诸句义故。世尊知时者。不越时授记故。世尊智宜者。于诸有情随宜说法故。世尊游戏者。于诸神通得自在故。世尊净观察者。了有情心行如掌中故。世尊高大者无能见顶故。世尊勇健者。三千界中无能陵屈故。世尊自然者。无师证悟一切法故。世尊导师者。于诸道中示正路故。世尊大医王者。以甘露药能永除断有情惑障缠盖病故。世尊持大力者。得于是处非处乃至三明故。世尊大无畏者。于一切世间沙门婆罗门诸天魔梵之中。大师子吼无所畏故。世尊成就不共法者。获得三世无碍智身口意清净。三摩钵底解脱知见等不共法故。世尊住大慈者。以无碍慧于诸有情。平等观察如虚空故。世尊住大悲者。以平等慧于诸有情。善行恶行若苦若乐无所动故。世尊住大喜者。行于禅定解脱到彼岸故。世尊住大舍者。心无憎爱如虚空故。世尊住平等者。入一切如来平等智故。世尊无希望者。智慧满足远名利故。世尊一切智者。五眼清净见一切法悉究竟故。我知世尊成就如是无量无边功德。我等今者爱乐法故。于此法中欲小咨问。令诸有情于平等法。方便出生一切智智。
　　尔时佛告虚空藏菩萨摩诃萨言。善哉善哉正士汝于殑伽河沙佛所。已得授记。我今听汝随有所问。当为分别令得欢喜。于是众中有菩萨摩诃萨。名功德王光明。问虚空藏菩萨言。汝为何故问于如来。时大虚空藏菩萨即以伽他而答之曰。
　　普心等于诸有情　　妙心等住于彼岸
　　悟心无心入妙理　　是故我问于世尊
　　得光无暗清净者　　无疑能断彼疑惑
　　为令决定得解脱　　是故我问于世尊
　　知我无我悉清净　　常利有情住无我
　　解脱有情我见缚　　为此等故问世尊
　　威仪善住于净戒　　意乐清净虚空等
　　坚固不动若迷卢　　是故我问功德者
　　精进无边勇无退　　能摧我慢众魔怨
　　自净净彼烦恼缠　　故我请问端严者
　　乐闻施戒忍精进　　禅定解脱发诸通
　　清净无垢胜慧明　　故我问于清净义
　　住空无相无愿者　　示现生死或涅槃
　　无生无住无去来　　故我问于清净智
　　甚深知见无涯际　　声闻缘觉及余众
　　无能难问不可测　　我为如是问世尊
　　乐于正法能通达　　法与非法俱无取
　　常于善法心不乱　　是故我问如来法
　　不断佛种诸贤士　　能护正法及僧伽
　　名闻三世诸佛称　　故我问于功德海

　　尔时大虚空藏菩萨。以伽他答功德王光明菩萨已。白佛言世尊。云何菩萨修行布施波罗蜜多犹若虚空。云何修行净戒忍辱精进禅定般若波罗蜜多犹若虚空。云何修行福德智慧二种庄严犹若虚空。云何不舍离佛随念不舍离法随念僧随念舍随念戒随念天随念。云何菩萨修行诸行等于涅槃。云何菩萨善知一切有情行相。云何能持佛法宝藏。如来等觉彼法性相如实而知。云何菩萨善知有情本来清净而成熟之。云何菩萨如理相应。修习佛法至于究竟。云何菩萨不坏神通。于一切法而得自在。云何菩萨得住甚深佛法理趣。一切声闻及辟支佛所不能测。云何菩萨入缘起善巧智。远离一切边见。云何菩萨以如来印印于真如。不间断善巧智。云何菩萨入于法界甚深理趣。见一切法互相周遍平等一性。云何菩萨意乐坚固犹若金刚。于此大乘无有倾动。云何菩萨于自境界清净如佛境界。云何菩萨得陀罗尼无忘法行。云何菩萨获得如来加持无碍辩才。云何菩萨于生死中而得自在。云何菩萨摧伏怨敌超越四魔。云何菩萨积集无量福德资粮。为诸有情作所依止。云何菩萨出无佛世。为诸有情而作佛事。云何菩萨获得海印三摩地。不染一切有情心行。云何菩萨得无染著。心如虚空风无有障碍。云何菩萨善知轨仪。修行离暗获得光明。不随他缘得自然智。速到大乘一切智智。
　　尔时佛告大虚空藏菩萨摩诃萨言。善哉善哉正士。复言善哉善哉正士。汝今善能问于如来如是深义。能为有情发如是问。汝能明了一切佛法。已曾供养奉事过去无量诸佛。于诸佛所种诸善根。被精进甲求法无厌。以智慧器杖出诸魔境。常乐利益一切有情。超越世间毁誉八法。心行平等犹若虚空。久已积集一切智智。如汝功德边际叵量。已于恒沙过去佛所曾问斯义。是故正士谛听谛听善思念之。吾当为汝分别解说菩萨摩诃萨所获功德。到于大乘一切智智。虚空藏菩萨言。唯然世尊愿乐欲闻。
　　佛告大虚空藏菩萨言。善男子菩萨成就四法。修行布施波罗蜜多犹若虚空。云何为四。所谓以我清净故有情清净。以有情清净故施即清净。以施清净故回向清净。以回向清净故菩提清净。善男子是为菩萨成就四法。修行布施波罗蜜多犹若虚空。复次若菩萨成就八法。能净修行布施波罗蜜多。云何为八。所谓我清净施。我所清净施。因清净施。见清净施。相清净施。异相清净施。不望果报清净施。心平等如虚空清净施。是为菩萨成就八法。能净修行布施波罗蜜多。善男子。譬如虚空无有边际。菩萨无限行施亦复如是。譬如虚空宽广无碍。菩萨回向行施亦复如是。譬如虚空无色。菩萨离色行施亦复如是。譬如虚空无有受者。菩萨离受行施亦复如是。譬如虚空无所染著。菩萨远离染著行施亦复如是。譬如虚空无所为作。菩萨远离有为行施亦复如是。譬如虚空无有识想。菩萨离于识想行施亦复如是。譬如虚空遍诸佛刹。菩萨大慈行施遍缘恒沙诸佛国土一切有情亦复如是。譬如虚空无有穷尽。菩萨不断三宝种回向行施亦复如是。譬如虚空无有暗瞑。菩萨行施离烦恼暗亦复如是。譬如虚空无相显现。菩萨行施心体清净亦复如是。譬如虚空含容一切。菩萨行施普摄有情亦复如是。又如变化人施变化者。无心分别不希其报。菩萨行施亦复如是。皆如幻化远离能所不希果报。善男子菩萨行施以胜智慧舍诸烦恼。以方便智不舍有情。是为菩萨修行布施波罗蜜多犹若虚空。
　　尔时灯手菩萨摩诃萨。在于会中即从座起白佛言。世尊菩萨摩诃萨。以何等相修行如是布施波罗蜜多。佛言善男子菩萨摩诃萨。应以无相修行如是布施波罗蜜多。何以故以一切法无身相身相清净故。无有情相有情相清净故。无法相法相清净故。无智相智相清净故。无慧相慧相清净故。无心相心相清净故。无世间相世间相清净故。无色相色相清净故。无见相见相清净故。如是乃至无暗无明离一切相。无相究竟边际获无尽忍。得于如来决定记莂。住于菩萨尼夜摩位。以不退印印之。得佛灌顶成就一切平等佛法。善知一切有情行相。菩萨以如是行修行布施波罗蜜多。说是法时万六千菩萨。于诸法中见诸法性。犹若虚空获无生法忍。尔时世尊说伽他曰。
　　心常清净恒行施　　为求菩提不望报
　　施已欢喜无追悔　　是为妙施得解脱
　　智者知法皆如幻　　不顾身命及以财
　　于余资具皆不贪　　志佛菩提心决定
　　悉皆等施无憎爱　　不生退没恒进修
　　由观诸法如虚空　　是故无喜亦无厌
　　知法性相本清净　　菩提与施亦复然
　　由于所施不生贪　　故常能舍无戏论
　　平等普施离思虑　　于上中下无分别
　　意乐清净常无垢　　所有慧施离悕望
　　知身幻化皆无常　　财亦不坚如梦电
　　即生悲愍世间故　　而能常施不染世
　　无我行施烦恼净　　即能建立于佛教
　　不为魔罗所得便　　如是施心难校量
　　十力所说此施心　　应住清净尸罗行
　　由此善修获静虑　　智慧便能速圆满
　　施戒与心俱清净　　烧诸结使不复生
　　自他皆获于利益　　能得无为涅槃乐
　　为除贪结行于施　　是故不染亦不著
　　惠彼令无于苦恼　　自成清净菩提因
　　所施心无于退没　　由斯得见菩萨性
　　已见菩提清净德　　则能度于无量众


　　　　大集大虚空藏菩萨所问经卷第一



　　　　大集大虚空藏菩萨所问经卷第二

　　　　开府仪同三司持进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　尔时世尊复告大虚空藏菩萨摩诃萨言。善男子菩萨成就四法。修行净戒波罗蜜多犹若虚空。云何为四。所谓知身如影像。知声如谷响。知心如幻化。知慧如虚空。是为菩萨成就四法。修行净戒波罗蜜多犹若虚空。复次若菩萨成就八法。能净修行净戒波罗蜜多云何为八。所谓不离菩提心戒清净故。离声闻缘觉心得无限量心戒清净故。不舍一切学处智慧清净故。于一切处受生愿清净故。于戒不缓任运无作行清净故。回向菩提魔罗心清净故。心无热恼烦恼清净故。大愿圆满菩提清净故。是为菩萨成就八法。能净修行净戒波罗蜜多。善男子譬如虚空清净。菩萨持戒清净亦尔。譬如虚空无有垢秽。菩萨持戒无垢亦尔。譬如虚空寂静不乱。菩萨持戒寂静亦尔。譬如虚空无有边际。菩萨持戒无边亦尔。譬如虚空无有系属。菩萨持戒无系亦尔。譬如虚空无有执著。菩萨持戒离著亦尔。譬如虚空无可积集。菩萨持戒无积亦尔。譬如虚空不离于性。菩萨持戒不离亦尔。譬如虚空其性常住。菩萨持戒常住亦尔。譬如虚空究竟无尽。菩萨持戒无尽亦尔。譬如虚空无有形相。菩萨持戒离相亦尔。譬如虚空无有来往。菩萨持戒无动亦尔。譬如虚空无有戏论。菩萨持戒离戏亦尔。譬如虚空远离诸漏。菩萨持戒无漏亦尔。譬如虚空无所为作。菩萨持戒无为亦尔。譬如虚空无有变易。菩萨持戒不变亦尔。譬如虚空无有分别。菩萨持戒无取亦尔。譬如虚空遍一切处。菩萨持戒周遍亦尔。譬如虚空无有破坏。菩萨持戒无犯亦尔。譬如虚空无有高下。菩萨持戒平等亦尔。譬如虚空性离于染。菩萨持戒无染亦尔。善男子是为菩萨修行净戒波罗蜜多犹若虚空。尔时世尊说伽他曰。
　　护戒寂静心无垢　　能除热恼无所得
　　身语意业无瑕疵　　一切律仪皆具足
　　智者不以戒憍逸　　内心恒寂而无乱
　　智者常依菩提心　　而于心意不染著
　　远离诸业无思虑　　如是不生诸分别
　　既离青黄及赤白　　亦不住于名色中
　　无取无舍无染心　　譬如虚空无障碍
　　此戒智者所称赞　　不见所赞诸句义
　　是戒能令心寂静　　亦能寂静诸烦恼
　　悉得止观之边际　　了然显现得解脱
　　解脱诸缚之圣者　　悉皆安住于尸罗
　　是故戒为胜解脱　　亦为菩提根本句
　　诸有杜多居兰若　　小欲喜足绝贪求
　　远离愦闹而住禅　　心获轻安离烦恼
　　如是戒是为根本　　思惟寂静解脱句
　　是故尸罗为庄严　　一切处为安乐道
　　亦令远离于散动　　断诸烦恼及诸见
　　慈心遍布如虚空　　能静边执令清净
　　决定不舍菩提故　　而于菩提无分别
　　智者若具如是德　　皆由于戒到彼岸

　　善男子若菩萨。成就四法修行忍辱波罗蜜多。犹若虚空。云何为四。所谓他骂不报知语如虚空。他打不报知身如虚空。他嗔不报知心如虚空。掉戏不报知意如虚空。是为菩萨成就四法。修行忍辱波罗蜜多犹若虚空。复次若菩萨成就八法。能净修行忍辱波罗蜜多。云何为八。所谓于诸有情心无限碍犹若虚空。修行忍辱得清净故。于诸利养不生贪著犹若虚空。修行忍辱得清净故。于诸有情利益平等犹若虚空。修行忍辱得清净故。身心无坏犹若虚空。修行忍辱得清净故。离诸惑结犹若虚空。修行忍辱得清净故。离所观境犹若虚空。修行忍辱得清净故。观诸法性不生不灭犹若虚空。修行忍辱得清净故。于色无色以慈遍缘犹若虚空。修行忍辱得清净故。是为菩萨成就八法。能净修行忍辱波罗蜜多犹若虚空。善男子复有八法。能谛观察修行忍辱波罗蜜多。云何为八。所谓性空忍辱不坏诸见故。无相忍辱不遣于相故。无愿忍辱不舍菩提故。无行忍辱不尽有为故。无生忍辱不住无为故。无起忍辱不住生灭故。无有情忍辱不坏体性故。如如忍辱不坏三世故。如是善男子是为八种谛察法忍能修忍辱波罗蜜多。又善男子行忍辱波罗蜜多时。若有毁骂于我。我当忍受名我忍辱。非忍辱波罗蜜多。若见骂者及以骂法。我当忍受名我忍辱。非忍辱波罗蜜多。住无诤行是音声忍辱。非忍辱波罗蜜多。作是加行彼我俱空。思惟忍受彼我无常。思惟忍受此名施设忍辱。非忍辱波罗蜜多。善男子都不见有能行所行。譬加大娑罗林若复有人手持利斧。入彼林中斫其枝叶。彼树终无一念之心。彼为能斫此为所斫不生憎爱。善男子菩萨摩诃萨。行忍辱波罗蜜多时。亦复如是无有憎爱。无能分别无所分别。是为菩萨修行忍辱波罗蜜多犹若虚空。尔时世尊说伽他曰。
　　尽智无生清净忍　　于境不染意成就
　　内外寂静无所依　　心净忍辱虚空等
　　是身如影如草木　　心形如幻无真实
　　是法性空无所见　　身心变异等于彼
　　设有毁誉无喜怒　　无所分别无高下
　　知忍如地如门阃　　依教忍辱度有情
　　虽知一切法性空　　无人无我无寿命
　　不违因缘及造作　　此忍最为真实行
　　闻彼恶言不嗔恚　　知语言性如虚空
　　修习身心空亦然　　当净有情修此忍

　　善男子云何菩萨修行精进波罗蜜多犹若虚空。若菩萨成就四法。修行精进波罗蜜多犹若虚空。云何为四。所谓勤修善根知一切法未成就故。于诸佛所作大供养了知如来身平等故。常乐成就无量有情知诸有情无所得故。从诸佛所受持正法不见诸法所厌离故。是为菩萨成就四法。修行精进波罗蜜多犹若虚空。复次善男子若菩萨成就八法。能净修行精进波罗蜜多。云何为八。由庄严身勤行精进。知身如影像无所得故。由庄严语勤行精进。知语如露性无所得故。由庄严心勤行精进。得致于定知心无所得故。为具诸波罗蜜分勤行精进。展转修习思惟无所得故。由成就一切菩提分法勤行精进。菩提性相思惟无所得故。为净佛土勤行精进。知诸佛国等于虚空无所得故。为成就一切所闻悉皆能持勤行精进。知所闻法犹如响应究竟无所得故。为成就一切佛法故。勤行精进知诸法界平等一相。思惟无所得故。是为菩萨成就八法。能净修行精进波罗蜜多。善男子菩萨复有二种精进。所谓加行精进限齐精进。以加行精进策身口意。修习成就一切善法。无有所住思惟无所得故。以限齐精进应住不出不入。随顺法界无所去来。则如虚空无所得故。如虚空无色于诸有情成就所作。菩萨精进亦复如是。依诸佛法成就一切有情事故。如虚空含容一切色。菩萨精进含容一切有情。离一切见亦复如是。如虚空一切草木生长无根无住。菩萨精进生长一切佛法。不住我见亦复如是。如虚空遍一切处无所动摇。菩萨精进遍一切善法。无所动相亦复如是。如虚空等现种种色。菩萨精进等为有情。示现修习平等思惟。皆无所得亦复如是。善男子是为菩萨修行精进波罗蜜多犹若虚空。尔时世尊说伽他曰。
　　勇猛所生精进力　　无吝于身及命财
　　能行威德大菩提　　于诸有情恒利益
　　往昔所修功德利　　不生厌倦常修习
　　爱乐解脱诸有情　　于诸如来常供养
　　愿游无量诸佛刹　　推伏一切诸魔罗
　　常乐给施一切人　　常乐护持于净戒
　　常乐大慈相应念　　常乐勤集诸善根
　　思惟无量禅定心　　以大智慧常观察
　　无量慈心舍嗔恚　　功德利益正修行
　　于身于命无所悭　　善能解脱诸烦恼
　　常修无我空解脱　　离相无相大威德
　　永离诸见修菩提　　如幻阳焰观自性
　　乐说空法无思虑　　依世净行读诸经
　　于法无法二俱亡　　不舍音声及文字
　　于世常说诸经典　　赞佛功德亦无边
　　有情心行既难量　　智者应生大精进
　　悟于无量有情性　　不滞于生及不生
　　能以无边精进心　　常习度生诸净法

　　善男子云何菩萨修行禅定波罗蜜多犹若虚空。若菩萨成就四法。修行禅定波罗蜜多犹若虚空。云何为四。所谓安心于内内心无所见。制心于外外心无所得。由自心平等故知一切有情心亦平等。彼心及平等思惟证知皆如幻化。是为菩萨成就四法修行禅定波罗蜜多犹若虚空。复次善男子若菩萨成就八法。能净修行禅定波罗蜜多。云何为八。所谓不依蕴而修禅定。不依处而修禅定。不依界而修禅定。不依现世而修禅定。不依他世而修禅定。不依欲界而修禅定。不依色界而修禅定。不依无色界而修禅定。是为菩萨成就八法。能净修行禅定波罗蜜多犹若虚空。
　　复次善男子菩萨以专注心禅定清净。云何专注。于法名字不除不加。无变异无差别无损无益。无取无舍无暗无明。无分别非不分别无想无作意。无一无二亦无无一二。无动无思无戏论。无积聚亦无无积聚。不思惟一切相。心无所住名为专注。专注心不流散。于色眼色识远离故自相清净。观行专注心不流散。于声耳声识远离故自相清净。专注心不流散。于香鼻香识远离故自相清净。专注心不流散。于味舌味识远离故自相清净。专注心不流散。于触身触识远离故自相清净。专注心不流散。于法意法识远离故自相清净。善男子譬如虚空。于劫烧时不为所烧。于水灾时不为所湿。如是菩萨修习禅定。不为一切诸烦恼火之所焚烧。一切解脱等持等至。诸禅定水之所漂溺。常无间杂令散动有情。安住禅定而于禅定不生爱味。出定亦然无复障碍。于诸圣人常现寂静。非圣人所勤成就之。常令定心住于平等。不平等者说法化导。不见平等及不平等。于等不等亦不相违。心无有碍犹如虚空。是故名为修禅定者。亦名胜慧修禅定者。亦名不住识修禅定者。由此定故而彼菩萨。获得如是无住禅定犹若虚空。
　　尔时世尊说伽他曰。
　　善护诸根修静虑　　常定不著于有情
　　等引平等度世间　　于内于外常安住
　　不依于蕴及处界　　远离境界住寂静
　　智者其心常在禅　　于等不等皆平等
　　达于法界无高下　　见心与意皆寂静
　　为令世间成就故　　示现诸禅及变易
　　彼无变易及禅定　　自在心趣亦复然
　　现境无色禅定中　　示现欲界亦如是
　　皆为有情成就故　　彼复不著于有情
　　境界如空如幻化　　阳炎水月梦及云
　　已知禅定及世间　　即转世心成智慧
　　不能覆蔽于心故　　则得生于自在心
　　了达禅定及神通　　游历遍于俱胝刹
　　普能供养于诸佛　　无知惑障悉断除
　　诸根调伏意寂然　　度奢摩他无分别
　　世间及意俱清净　　常恒智力寂亦然
　　以无所得住平等　　故名平等遍无相
　　若于平等无所住　　是故名为得定者

　　善男子云何菩萨修行般若波罗蜜多犹若虚空。若菩萨成就四法。修行般若波罗蜜多犹若虚空。云何为四。所谓由虚空清净故入一切有情清净。由智清净故入一切识清净。由法界清净故入我人有情寿者清净。由义清净故入一切文字清净。是为菩萨成就四法。修行般若波罗蜜多犹若虚空。
　　复次善男子若菩萨成就八法。能净修行般若波罗蜜多。云何为八。所谓勤集一切善法不著常见。勤断一切不善法不著断见。知缘起法而不违于无生法忍。现四无碍解而不著于四辩。善能决择四邬驮南不见无常苦无我寂静。善说业果而亦不动。于无业果住无戏论。智常显说一切法句差别之相。善得一切净法光明。于诸有情说于清净及杂染法。是为菩萨成就八法能净修行般若波罗蜜多。善男子当知般若是清净句能摧恶觉故。是无变异句自相清净故。是无分别句无可限齐故。是如实句性真实故。是谛句无动瑶故。是诚实句无虚诳故。是聪慧句解诸缚故。是满足句圣者功德故。是通达句善能观察故。是第一义句无所言说故。是平等句无差别故。是坚牢句不可坏故。是不动句无所依故。是金刚句能穿凿故。是济度句所作已办故。是清净句性无染故。是无暗句明无所得故。是无二句无有建立故。是尽句究竟尽灭故。是无尽句无为常住故。是无为句非生灭所摄故。是空句最清净故。是虚空句无障碍故。是虚空道句无行迹故。是无所得句自性无故。是智句智识无二故。是无推句离对治故。是无身句无转易故。是苦遍知句离遍计苦故。是集断句害贪欲故。是证灭句究竟无生故。是修道句入无二道故。是佛陀句能生正觉故。是达摩句究竟离欲故。善男子如是等类句义差别。智慧光明不属于他。于所说法随入少分。都无分别及所分别。是名修行般若波罗蜜多犹若虚空。尔时世尊说伽他曰。
　　明慧能断烦恼习　　示现作业及因缘
　　不依我见及有情　　不住寿者并人相
　　于我无我二俱离　　显说般若到真源
　　般若能推于所有　　般若能度于瀑流
　　般若能作清净因　　般若能安胜解脱
　　净慧能离诸缠盖　　于蕴处界悉遍知
　　明慧照曜三界空　　于能所相皆解脱
　　修行般若令清净　　一切世间无所著
　　通达能行般若行　　常修净慧照真空
　　五眼清净五根明　　能除五趣净五蕴
　　至于彼岸常安住　　入于法界亦复然
　　平等犹若大虚空　　高广善顺于佛智
　　于得无得二俱离　　能示中道甘露门
　　随顺圣人之所行　　善能分别无分别
　　能知苦集断贪爱　　修道示灭显无为
　　成就实智慧光明　　故了三世无来去
　　于诸刹土皆平等　　诸法寂静等亦然
　　了诸有情无我人　　是则真修智慧者

　　善男子云何菩萨修行福德犹若虚空。善男子一切法性犹如虚空。以菩提心而为种子。所修福聚皆不舍离于菩提心。积集善根而皆回向萨婆若海。由是获得无量福德皆如虚空。善男子菩萨应当发如是心。虚空无量故。感招福聚亦复无量。何以故由意无量故福亦无量。菩萨于彼应作是观。善男子复有十种无量庄严。菩萨应满如是福聚。云何为十。所谓无量身庄严相好圆满故。无量语庄严随说法轮皆清净故。无量心庄严通达一切有情心故。无量行身庄严成熟无量诸有情故。无量行相庄严净无量佛刹故。无量福德禅定精进庄严成满无量佛威仪故。无量大菩提场庄严应满一切相及行故。无量无遮施会庄严成满无量佛毫相故。无量恭敬无我庄严成满如来无见顶相故。无量无间定心庄严成满无量无谄曲心顺净意故。善男子是为十种无量庄严。菩萨若能如是发广大心犹如虚空。所获福德如虚空故。
　　善男子云何菩萨修行智慧犹如虚空。若菩萨遍缘一切有情。有欲心无欲心如实知。有嗔心无嗔心如实知。有痴心无痴心如实知。有杂染心无杂染心如实知。自既离欲。复能为他补特伽罗说调伏欲法。自既离嗔。复能为他补特伽罗说调伏嗔法。自既离痴。复能为他补特伽罗说调伏痴法。自离杂染。复能为他说调伏一切诸烦恼法。不见有贪嗔痴烦恼者为下劣心。离贪嗔痴烦恼者为胜上心。何以故以彼菩萨。于不二法界清净法门以证知故。如是法界即贪嗔痴界。如是法界即离染界。是故法界与一切法互相涉入。法界即法。法即法界无所不遍。若知我界即知法界。法界我界无有二故。所以者何我清净故法界清净。如是一切法清净故。光显容受亦无容受。离于一切相无相故。无所安立。犹如虚空名无碍智由无碍智了一切法无所障碍。是为菩萨修行智慧犹如虚空。
　　善男子云何菩萨佛所印可佛随念。所谓念无漏戒是戒佛随念。一切法平等不散是定佛随念。一切法无所分别是慧佛随念。不住于二心是解脱佛随念。不著一切智是解脱知见佛随念。三世平等不动是力佛随念。不住一切漏是无所畏佛随念。如是当念佛身所有一切功德皆是佛随念。法界平等无所分别。复次佛随念。念佛所有色自性清净由见色自性清净故无念智随至。乃至受想行识。见识自性清净故无念智随至。如是十二处十八界亦复如是。由一切法自性智故。最殊胜慧一切作意。远离一切见缠远离如是知色无垢浊。念无垢浊。是谓佛所印可佛随念。复次佛随念。谓念于佛行住坐卧一切威仪。不生执著。于佛说法于佛寂嘿不生执著。亦不执著念与非念。所以者何。佛无念无作意非色非相非法非非法。由一切相缘虑不现行故。善男子是名佛所印可佛随念。
　　善男子云何菩萨佛所印可法随念。法名离欲。于法无染故。亦无法随念。法名无阿赖耶。于法无隐没故。亦无法随念。法名寂静。以无心意识染著故。亦无法随念。法名无相。于法无随相识故。亦无法随念。法名无为。于法无施设住故。亦无法随念。复次法随念。若念无间断不起法想。即入正位证无生忍。观一切法本来不生无法可证。即是一切学无学缘觉菩萨。正等菩提所证之处。如是一切圣所证解脱法。亦无自性。是为菩萨佛所印可法随念。
　　善男子云何菩萨佛所印可僧伽随念。僧名无为。彼不可以造作而作。而无现行身语意业。但是施设而有所行。是无为僧离施设住超诸言论。善男子是为佛所印可僧伽随念。善男子云何菩萨。佛所印可舍随念。所谓舍于一切所依资具。及舍于法亦无所舍。此名最胜舍。于一切法无取无舍亦无所求。无有缘虑非无缘虑。彼无心行亦无施设。亦不住于识。不生于心以无住心故。名为佛所印可舍随念。复次菩萨舍随念者。以所修行回向平等萨婆若智。不见菩提为所随念。何以故。以萨婆若与彼随念性无二故。善男子如是法智相应。是名菩萨佛所印可舍随念。善男子云何菩萨。佛所印可戒随念。戒名无为。无漏无碍永息功用成就一切禁戒。无识无相亦不住心作三摩地。最胜所依亦是发生净慧根本。离於戏论及解脱相。亦无二种分别之相。智者所赞无有现色。能息烦恼亦无施设。安乐随行亦无对治一切分别。菩萨常于如是类戒无有垢浊。是名菩萨佛所印可戒随念。
　　善男子云何菩萨佛所印可天随念。应随念二种天。一者五净居天。有圣者故。二者睹史多天。以一生补处菩萨在彼天故。复次此一生补处菩萨住彼天宫。有十种顶法。何者为十。所谓一切波罗蜜中。般若波罗蜜多而为其顶。一切神通之中。不退神通而为其顶。一切地中。唯灌顶地而为其顶。一切菩提分法之中。不退正见胜三摩地而为其顶。一切无碍解中。义辩无碍而为其顶。一切智中。无著无碍智而为其顶。一切根中。知上中下根无碍智而为其顶。一切力无畏中。照耀随入智而为其顶。一切眼中。佛眼观察一切佛法。了如掌内而为其顶。坐菩提场中当成正觉。一刹那心相应正慧而为其顶。是为十种顶法之相。应随念之。若菩萨得是念已。见则不乱随眠缠。不乱作意戏论。不乱于如是类。念无垢浊。应当如是随念彼天。善男子是名菩萨佛所印可天随念。
　　善男子云何菩萨所行诸行等于涅槃。涅槃名寂静。悉除一切烦恼。灭一切受。离一切所缘。出蕴处界。即彼正士获得涅槃平等。以本愿力游戏大悲。方便智慧得如来加持故。善修智慧意乐。清净住于如幻妙三摩地。悉知有情烦恼生死皆如幻化。示现受生。由此能断诸生死缚无所染污。名曰涅槃。既得自在不生而生。无所不生亦无所生。常在涅槃不断生死。而成熟有情无有休息。善男子此名菩萨大悲方便双智慧门。若菩萨住此门者。获得涅槃平等行菩萨行。善男子云何菩萨。善知一切有情行相。善男子菩萨。有八万四千行。是于根本。邬驮南句有情行相。无量差别不可思议不可言说。唯佛能知。非诸声闻缘觉所了。亦非菩萨之所能了。彼菩萨蒙佛加持及自智力。随知一切有情行相。所谓如是自性相。如是行相。如是因相。如是缘相。如是作相。如是和合相。或种种相离相欲相。嗔相痴相等分相。地狱相傍生相琰魔界相天相人相。或声闻尼夜摩相。或缘觉尼夜摩相。或佛尼夜摩相。或远因相中因相近因相。如是有情一切行相如实知之。除一切智不被摧伏。善男子是为菩萨善知一切有情行相。

　　　　大集虚空藏菩萨所问经卷第二

　　丙午岁高丽国大藏都监奉　敕雕造


　　　　大集大虚空藏菩萨所问经卷第三

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广知大兴善寺三藏沙门不空奉　诏译
　　善男子云何菩萨能持世尊佛法宝藏。善男子诸佛法藏无有穷尽。以一切有情根性行相差别无量。诸佛世尊为令趣入。随其尔所差别根性。说法宝藏。亦有尔所无量无边。是故名为佛法宝藏。复次如来证菩提夜般涅槃夜于其中间已说今说当说。所有一切悉名如说不异说真说。云何名为如说。如彼真如平等而说故名如说。云何不异说。所说之法依胜义谛。平等无二名不异说。云何真说。称法自性名为真说。复次诸佛法藏。不可以文字说。假使满于三千大千世界一切有情。皆如阿难陀多闻第一。于百千俱胝劫中。说于一义不可究尽。如是诸佛无边法藏。菩萨悉能如法受持。一切文字皆不废忘。于一切义无有差异。使诸有情皆得欢喜。供养奉事一切如来。摧坏一切魔怨。制伏一切外道。息灭烦恼显扬正法。如是善男子。是名持佛世尊佛法宝藏。复次善男子。如我等觉彼法自性。菩萨如是如彼法性应当受持。云何名为如来等觉彼法自性。谓知法自性。悉皆如幻不成就相故。悉皆如梦无境界相故。悉如阳炎毕竟无生相故。悉如光影无移动相故。亦如影像无自性相故。知空自性究竟如露故。知无相自性无分别故。知无愿自性心无住故。知离欲自性一切欲远离故。知无为自性超诸数相故。善男子如是言说为他了别故。我已现证是法自性彼法性相不可言说。若菩萨欲受持诸佛法藏。应如如来觉了诸法自性。而以文字语言为诸有情如是说法。是为菩萨能持诸佛正法宝藏。善男子云何菩萨。善知有情本来清净。而成熟之。善男子有情界本来清净。于彼根本性。有情不可得。若菩萨欲成熟彼有情。应如是知根本清净。复应念彼无我见。无有情见。无命者见。无受者见。复次所说有情名者。但从颠倒见。缠无明有爱。虚妄分别诸烦恼。生无有实性。而彼菩萨。应当断除虚妄颠倒一切烦恼。而为有情说如此法。不坏其性。为令了如有情无故。有情离故。应当如是成熟有情。善男子是名菩萨善知有情本来清净而成熟之。
　　善男子云何菩萨如理相应修习佛法。如理者名入缘生。何以故。如彼彼因缘。感彼彼果报。谓如布施因。获大财富。是故菩萨。行布施已尽将回向一切智智。满足成就檀波罗蜜。尸罗是生人天之因。菩萨普令污戒有情。安住净戒。要期回向萨婆若已。满足成就戒波罗蜜。忍辱柔和为庄严身口意之因。菩萨常行自利利他。不为恼害住于忍辱。回向萨婆若已。满足成就忍波罗蜜。精进为能引摄一切佛法之因。菩萨应发勤精进心。积集一切所有善根。尽将回向萨婆若已。满足成就精进波罗蜜。禅定为于正知之因。菩萨为欲求正知故。修习奢摩他资粮。尽以回向萨婆若已。满足成就禅波罗蜜。般若多闻为大慧之因。菩萨不取不执闻相。回向萨婆若已。满足成就般若波罗蜜。如是能于一切善法。知如是因感如是果。是名因缘如理作意。复次如理作意者。谓如于我及一切法如理作意。如是知我无我。一切法悉皆无我。知我是空一切法悉皆是空。我但有名一切法亦唯有名。菩萨如是如理作意。于一切法平等相应。即是具足一切佛法。是为菩萨如理相应修习佛法。
　　善男子云何菩萨不退神通。于一切法而得自在。善男子若有沙门或婆罗门。不害身见。起于神通彼还退失。若时菩萨已害身见。及能远离六十二等一切诸见起于神通。名为具智具慧具觉具施具戒具定。亦即名为身心远离具足智已。内常寂静外无所行。遍所知心可所欲心。善决择心善清净慧。无烦恼浊得光明。无翳智积集福资粮。积集智资粮。积集奢摩他资粮。积集毗钵舍那资粮。资以檀那净戒庄严。被以忍辱精进甲胄。依于禅定善修般若。随顺大慈安住大悲。超出方便成如是法。起妙神通高升无碍。乃至坐于菩提道场。以神通故于一切法皆得自在。现一切色闻一切声入一切心。忆念无量劫。获得一切游戏神通。伏断诸漏乃至随意转变皆得自在。于一切法无复功用。善男子是为菩萨不退神通。于一切法而得自在。
　　善男子云何菩萨入甚深佛法理趣。一切声闻缘觉难测。善男子甚深者名为缘生理趣所谓无明缘行行缘识。识缘名色名色缘六处。六处缘触触缘受。受缘爱爱缘取。取缘有有缘生。生缘老死忧悲苦恼。由集为因为缘。生大苦蕴。令诸有情流转杂染。菩萨于彼善能了知此。则名为缘生理趣。云何名为缘灭理趣。谓无明灭则行灭。行灭则识灭。识灭则名色灭。名色灭则六处灭。六处灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。由是因缘灭则大苦缊灭故。令有情获得清净。如是名为缘灭理趣。若菩萨于彼如是了知。是名为入甚深理趣。非诸声闻缘觉能于杂染得清净者。此是诸佛如来境界。若菩萨以佛威神加持之力。则能于此随分觉悟。复次甚深者名萨迦耶。萨迦耶清净故一切法清净。何以故。此萨迦耶推求根本无所得故。其无所得则为甚深。诸佛于我皆无所得。我本清净如我清净一切法亦清净。以何因缘而名清净。谓彼诸法本来不生。无所起灭故名清净。复次无暗无明无阿赖耶。真实胜义名为甚深。彼无眼灭。乃至亦无意灭。无有境界。是无境界则是真实。第一义谛名为甚深。亦无心意执著。胜义以难测难见不可觉故。于此诸类甚深法理。但以假名随顺世谛。于他有情分别显示。是为菩萨得入甚深佛法理趣一切声闻缘觉难测。善男子云何菩萨。入缘起善巧智远离一切边见。善男子缘起者无所缘是缘起。无事无成就是缘起。无常苦无我寂静是缘起。无我无有情无命者无养育。无补特伽罗无人无儒童是缘起。无生无起是缘起。无所有无功用空无相寂静无所行无戏论。是故名无戏论法如是生是为生。如是灭是为灭。复次无我无有情无寿命无养育。无补特伽罗无人无儒童。则无有法可为缘生。于彼无我主宰名故。譬如草木墙壁影像。一切诸法亦复如是。如外诸法之所生时。生无所有。灭时灭无所有。内法亦尔。生时生无所有。灭时灭无所有。除缘起法无实所生。阙缘无灭。如是相应则一切边见悉皆离也。云何边见。边见者名断名常。生时不生坏时不坏。无生无坏于断常边自然清净。自清净故于诸边见皆得清净。善男子是为菩萨入缘起善巧智远离边见。善男子云何菩萨。以如来印印于真如。不间断善巧智。善男子如来印。印者不间断印。无生无转无所取无动无所动。一切世间人天阿修罗。无所倾动。何以故。世间人天阿修罗。以彼印印。如是如来印。究竟不生印。究竟空性印。究竟无相印。究竟无愿印。究竟无为印。究竟离欲印。究竟真如印。究竟实际印。究竟虚空印。善男子譬如空中印无所现。如是如来印。于五眼而不现于光明之相。以自相印而印之。故乃至如来于一切法施设言说。皆以如来印印之。是为施设。彼所有识及境界法皆是作法。安立而于彼法。不作种种安立之相。以真如印印之。无有间断。云何于真如间断。若分别诸法见上中下名为间断。若于诸法无所分别名无间断。复次于多分别而生分别。于彼真如无能坏乱。譬如有情于空中行。而彼虚空无有破坏。如是一切有情于真如中。行而彼真如无有断坏。菩萨如是由以智故。于色于法以真如印印之。不于真如间断破坏。是为菩萨以如来印。印于真如不间断善巧智。
　　善男子云何菩萨。入于法界甚深理趣。见一切法与诸法界。互相周遍平等一性。法界者亦名离欲界离一切尘故。亦名不生界无聚集故。不相违界本无生故。无往界无等故。无来界无碍故。无住界不生起故。如如界三世平等故。无我界本来清净故无。寿者界由胜义故。无了别界无所住故。无阿赖耶界无染污故。无生起界性决定故。如虚空界。性清净故。如涅槃界无戏论故。如是名为入法界理趣。若菩萨入如是理趣。凡所演说一一语言。皆与法界理趣互相周遍。即知欲界法界无二无别。复次欲性法界嗔性法界无二。嗔性法界痴性法界无二。痴性法界烦恼性法界无二。烦恼性法界欲界性法界无二。欲界性法界色界性法界无二。色界性法界无色界性法界无二。无色界性法界空性法界无二。空性法界眼界性法界无二。眼界性法界色性法界无二。色性法界眼识界性法界无二。眼识界性法界乃至意界性法界无二。意界性法界意识界性法界无二。意识界性法界蕴界性法界无二。蕴界性法界地水火风界性法界无二。地水火风界性法界空性法界无二。乃至八万四千法蕴行一切法法界无二是为。一切法法性界若菩萨由平等智入如是法界。则能见一切法平等性理趣。善男子是为菩萨入法界理趣。
　　善男子云何菩萨。意乐坚固犹若金刚。住此大乘无有倾动。善男子菩萨成就十二种法。意乐坚固犹若金刚。不为人天世间所坏。云何十二。所谓菩提心。意乐增上意乐不坏故。于施戒忍精进禅定般若不坏故。大慈大悲不坏故。四摄法不坏故。成熟有情不坏故。净佛国土不坏故。不厌患生死不坏故。无厌足善根不坏故。为庄严相好设无遮施会不坏故。为护正法弃舍身命不坏故。所有善根回施一切有情不坏故。积集一切佛法不坏故。善男子若菩萨。于如是法修习不坏。当知尔时名为成就坚固金刚不坏意乐。如金刚宝能摧诸宝自体不坏。如是菩萨成就坚固意乐。能摧一切有情烦恼随眠而自体不坏。善男子是为菩萨成就金刚坚固意乐。于此大乘无有倾动。善男子云何菩萨于自境界。清净如佛境界。善男子佛境界者无有境界。离于境界一切清净。彼菩萨由自境界及佛境界悉清净故。而净眼境界即佛境界。亦无佛境界。及眼境界。无近无远。何以故。远离境界。与佛境界。亦无远离境界及眼境界。其耳境界即佛境界。亦无佛境界无有远近。何以故。远离境界与佛境界。亦无远离境界及耳境界。其鼻境界即佛境界。亦无佛境界无有远近。何以故。远离境界与佛境界。亦无远离境界及鼻境界。其舌境界即佛境界。亦无佛境界无有远近。何以故。远离境界与佛境界。亦无远离境界及舌境界。其身境界即佛境界。亦无佛境界无有远近。何以故。远离境界与佛境界。亦无远离境界及身境界。其意境界即佛境界。亦无佛境界无有远近。何以故。远离境界与佛境界。亦无远离境界及意境界乃至蕴处界十二因缘。亦复如是。善男子若菩萨入佛境界。远离境界一切境界。若自境界清净平等。是即名为入佛境界。如是六种境界所有影现。彼皆入于诸佛境界。不生取著悉远离故。如是如来境界无有染碍。一切境界不染不碍亦复如是。善男子如是解者。是为菩萨成就随入佛界清净自界清净。
　　善男子云何菩萨。获得陀罗尼无忘法行。善男子菩萨。应于此陀罗尼修持作业。云何修持。善男子有三十二种修陀罗尼法。所谓求法故。爱乐法故。法苑乐故。随法流故。随顺法故。尊上法故。承事供养多闻者故。常于和上及阿阇梨。无有我慢恭敬供养故。求法无厌故。于教授者随顺不逆故。于说法者敬爱如佛不求其短故。于所闻法悉皆受持故。不懈怠故。于法不吝故。所行法施无悕望故。于所闻法如理作意故。于所闻法善观察故。求于多闻无齐限故。常于梵行无休息故。常乐远离心寂静故。常勤修习六随念故。于六染法常弃舍故。于六和敬恒不舍故。于一切有情起无碍心故。于缘生法修顺忍故。于三脱门作意观察不惊怖故。不舍圣种杜多功德故。护持正法心无下劣故。观于众生起大悲故。求于正法不惜身命故。修大智行离愚惑故。成就有情不懈倦故。如是名为修陀罗尼无忘失业。复次善男子。若菩萨得是陀罗尼已。于佛所说悉能遍持令不忘失。谓所闻法无有忘失。以念不忘。以舍觉悟以慧照了。入于一切无尽文字。得诸言音随类善解智。得无碍辩演说无滞智。于了义经入理趣智。不了义经入理趣智。入于世俗无尽说智。入于胜义不断说智。于正断精进得无退智。于四神足起游戏智。于诸根中得差别智。于诸力中得无动智。于七觉支得开悟智。于八圣道得入理智。于奢摩他得心住智。于毗钵舍那得法决择智。于智解脱得随顺智。于诸辩说得深入智。于诸神通得生起智。于诸波罗蜜得分别智。于四摄法得随机智。于诸音声得语路智。于决定法得决择智。于诸经义得无间断智。于诸文字得无尽智。于诸有情得欢喜智。于求法者得称根说法智。于佛所说得念总持智。于一切文字得入词句智。于诸垢净得如实觉智。于诸业缘得悟果报智。于一切法得光明无翳智。是名陀罗尼。得陀罗尼平等身语心者。能雨无尽法。能息诸烦恼。能生一切诸佛法故。由得此陀罗尼甚深理故。常无忘失。是故名为菩萨得陀罗尼无忘法行。善男子云何菩萨。获得如来加持无碍辩才。善男子若菩萨常蒙如来之所加持。得二十四种无碍辩才。云何名为二十四种。所谓迅疾辩利捷辩。无碍辩无滞辩。善词辩甚深辩。间错众音辩胜妙庄严辩。无沉没辩无畏辩。种种偈赞辩修多罗缘起本事辩。能摧伏他辩说差别无尽句辩。显现微妙辩端严威德辩。说法无间辩天众庄严辩。断诸疑惑辩世出世法辩。不错失辩慈悲喜舍悦可众心辩。宿命通辩佛所加持辩。善男子如是二十四种辩。修二十四种业而得成就。何者二十四种业。所谓不逆师长教诲故获迅疾辩。往来无谄故获得利捷辩。离诸烦恼故得无碍辩。不好杂住故得无滞辩。不离间语故得善词辩。悟缘生故得甚深辩。以种种施故得间错众音辩。严饰如来塔庙故得胜妙庄严辩。不舍菩提心故得无沉没辩。善护戒蕴故得无畏辩。施种种幢幡铃盖故得说种种偈赞辩。承事恭敬种种舍施诸师长故得说修多罗缘起本事辩。不逼恼贫匮有情故得能摧伏他辩。施无尽宝藏令他入法故得说差别无尽句辩。所说真实无粗犷故得显现微妙辩。不轻毁尊教及离间他人故得端严威德辩。于自得法住持故得说法无间辩。不谤毁他以欢喜心施所爱物故得天众庄严辩。于法不师拳如闻说故得断一切疑辩。观于一切皆如师长不加逼恼施病者药故得世出世法辩。不求他过常自省察故得不错失辩。以平等心观诸有情置涅槃道不著一切利养恭敬及名闻故得慈悲喜舍悦可众心辩。善言柔软如说修行心无浊乱故得宿命通辩。不谤大乘不乐小乘悲愍有情故得佛所加持辩。是名成就二十四种辩才之业。复次令他有情。到究竟故。名为辩才。于他住持。能警觉故。名为辩才。于他欢喜意相续故。名为辩才。于他有情说随心智故。名为辩才。善男子成就如是法功德智。是为菩萨获佛加持无碍辩才。善男子云何菩萨于生死中而得自在。善男子菩萨成就十二种法。于生死中而得自在。云何十二。所谓远离恶友故。亲近善友故。于佛所许见清净故。戒蕴清净从三摩钵底起于智慧方便而双运故。获不退神通故。观诸法无生故。为满本愿于生死中而受生故。观于有情起大慈故。以大悲定观察诸法如幻化故。知一切法不生灭故。于如梦性法不虚妄法如实观察故。以佛世尊威神加持或现生死而不染生死故。是为十二。若菩萨成就此十二法。能于无量阿僧祇所生之处。示现受身广大利益一切有情。善男子如是一切从二种根之所建立。所谓神通智及大悲根。如是名为菩萨摩诃萨于生死中。获于神通而得自在。
　　善男子云何菩萨。摧伏怨敌超越四魔。善男子若菩萨。以如幻智通达一切五蕴诸法皆如幻化。超越蕴魔。通达诸法本性清净超烦恼魔。通达缘起超越死魔。不退菩提心故超越天魔。复次菩萨如是观故。能害所有障。于菩萨一切魔业魔不得便。何谓魔业。谓爱乐小乘是为魔业。不护菩提心是为魔业。于诸有情简别行施是为魔业。乐求生处而持禁戒是为魔业。为求色相而修忍辱是为魔业。作世间事相应精进是为魔业。于禅味著是为魔业。以慧厌离于下劣法是为魔业。在于生死而有疲倦是为魔业。作诸善根而不回向是为魔业。厌离烦恼是为魔业。覆藏已过是为魔业。憎嫉菩萨是为魔业。诽谤正法是为魔业。背恩不报是为魔业。不求诸度是为魔业。不敬正法是为魔业。悭惜于法是为魔业。希利说法是为魔业。离于方便成就有情是为魔业。舍四摄法是为魔业。毁破禁戒是为魔业。轻持戒者是为魔业。顺声闻行是为魔业。顺缘觉乘是为魔业。要求无为是为魔业。厌离有为是为魔业。心怀疑惑不利有情是为魔业。所闻好疑不善通达如理作意是为魔业。好怀谄诳假示哀愍是为魔业。粗犷恶骂是为魔业。于罪不厌是为魔业。染著自法是为魔业。少闻便足是为魔业。不求正法是为魔业。乐求非法是为魔业。于障盖缠不乐对治是为魔业。不净心口是为魔业。忍沙门垢是为魔业。善男子如是乃至好行十不善业。舍于善法。如是一切悉为魔业。若菩萨成就四法。而能超越。云何为四。所谓不忘菩提心故。勤修六度不放逸故。住于善巧智成就有情故。住甚深理护持正法故。善男子菩萨若与此法相应。决定能摧诸魔怨敌。是为菩萨超出四魔。
　　善男子云何菩萨。积集无量福德资粮。为诸有情作所依止。善男子若菩萨于一切有情。起同体大悲住于禅定。见来求者悉皆舍施以福无尽得于宝手令他受用。意乐清净心如平地离于高下。有所悕望丰饶利益。戒清净故得心无著善护诸根。复能成办一切施会。得陀罗尼成就辩才。以如是等积集善根。回向菩提普施有情。如外四大一切世间依住。如是内四大为一切有情依住。菩萨作是思惟。我所积集一切善根法智善巧。无有一法不与有情而为依住。是为菩萨获得无量福德资粮。为诸有情作所依住。
　　善男子云何菩萨。出无佛世为诸有情而作佛事。善男子若菩萨。为出生处非处智故修十力业。为出生漏尽智故修四无畏业。为出生三十无碍智修十八不共法业。为出生得佛眼光明故修五眼悉知业。为出生一切神通故修宿命业。为获成就满足菩提故修具足一切善法。断身口意诸烦恼业。为出生相好庄严故修集一切福资粮业。为出生十地得灌顶一切佛法故修集一切智资粮业。如是善男子若菩萨。具修如是业已。于无佛世能为有情广作佛事而成就之。
　　善男子云何菩萨。获得海印三摩地。不染一切有情心行。善男子以何因缘名为海印三摩地。如赡部洲诸有情等若干色类。皆于海中而现影像故名大海。如是若干有情一切心色之类。乃至音声彼诸影像。皆于菩萨心海中现。是故名为海印三摩地。譬如大海同一醎味。菩萨一味法解脱智亦复如是。譬如大海不越潮限。菩萨观时非时故不越成菩提时。坐于道场亦复如是。譬如大海不宿死尸。菩萨不与一切习气烦恼及声闻缘觉心俱亦复如是。譬如大海容纳万流不增不减。菩萨容受一切诸法无有增减亦复如是。譬如大海其广无涯。菩萨慧用无边亦复如是。譬如大海深难得底。菩萨智海一切声闻缘觉难测亦复如是。譬如大海能作。无量世界依止。菩萨作诸有情依止亦复如是。善男子是为菩萨善入海印三摩地已。不染一切有情心行。
　　善男子云何菩萨。得无染著心如虚空风无有障碍。善男子若菩萨。于一切法远离见缠心无所著。譬如大风于虚空中无所染著。如是菩萨于一切法心无所著亦复如是。是为菩萨得无染著。心如虚空风无有障碍。

　　　　大集大虚空藏菩萨所问经卷第三

　　丙午岁高丽国大藏都监奉　敕雕造


　　　　大集大虚空藏菩萨所问经卷第四

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　善男子云何菩萨善知轨仪。修行离暗获得光明。不随他缘得自然智。速到大乘一切智智。善男子若菩萨。于彼所行轨仪一切诸行。不退不动获得光明。名为正法自智光明。亦名于法无障碍智。能离于暗获得光明。不随他缘得自然智。何以故。彼菩萨住自然智光明之时。于他有情及于此法。照了决定。不随他缘。速疾能证萨婆若智。尔时世尊说伽陀曰。
　　已脱诸见之智者　　于生死中具福德
　　住于瑜伽离诸相　　回向菩提无尽处
　　应具一切智资粮　　无边智慧虚空性
　　无色无相亦无法　　则能满足一切智
　　应念佛身胜生子　　于彼心意不散动
　　不取色相及种姓　　是故名为念如来
　　法体远离于诸欲　　湛然寂静常无相
　　若能远离于所缘　　是故名为真念法
　　无为无染常解脱　　是故名为念僧伽
　　一切资缘诸事物　　悉能舍施无所著
　　无思清净无分别　　是故名为念于舍
　　无为尸罗无诸漏　　离身语意不流转
　　不生三有无所依　　是为正念无漏戒
　　净居诸天体无垢　　及住兜率绍法王
　　应念如是清净天　　不久我常亦如彼
　　若持诸佛之正法　　不应执著烦恼事
　　于法非法皆解脱　　如是能持诸佛法
　　如佛所得菩提相　　受持法者亦复然
　　若知本际无有尘　　是则名持诸佛法
　　由我净故有情净　　法净智者随行之
　　智诸有情心性净　　以如是行而成就
　　不作断灭有情界　　亦不见彼有增减
　　为说断除颠倒见　　化无量众令清净
　　应说世间诸境界　　不异如来之境界
　　佛之境界如虚空　　世间之境亦如是
　　一切语言及文字　　悉皆犹如空谷响
　　中间无有所闻者　　如是知已获总持
　　受持修习及读诵　　尽能宣说法理趣
　　无我无人无法相　　如是安住陀罗尼
　　能持一切诸佛法　　善说闻者皆欢喜
　　正念不离三摩地　　由此决定于总持
　　于法不动无散心　　亦于诸法无疑惑
　　譬如龙王降大雨　　彼人说法亦复然
　　无著无缚无障碍　　能说千亿俱胝典
　　于诸有情无法想　　彼得辩才胜功德
　　承佛威神说妙法　　千俱胝劫常无碍
　　令诸有情心欢喜　　安住辩才佛功德
　　若知一切法理趣　　体性皆若于虚空
　　无入无命无寿者　　彼即名持佛正法
　　有情本性皆圆寂　　究竟诸法悉无生
　　是忍境界无垢净　　得此名为不放逸
　　见于诸蕴皆如幻　　则见诸法真实性
　　知于六处如空邑　　是则能超于蕴魔
　　譬如空中起浮云　　一切诸惑亦如是
　　常于正理勤观察　　彼则能超烦恼魔
　　若知无生常不生　　则知寂灭亦无灭
　　法无过去未来世　　决定不为死魔侵
　　于法无动亦无思　　不住菩提无觉想
　　无我无人起悲济　　是降天魔之眷属
　　见于识智二平等　　不住无为及有为
　　心如幻化知世间　　是名勇健难摧伏
　　于此彼岸无所著　　说法修习相应者
　　拔济有情无人想　　是名菩萨之导师
　　观察三有如旷野　　亦如空性不变异
　　无路无人无拔济　　是为说法大商主
　　善说有无真实法　　了法本来常清净
　　悲与寂灭理相应　　是名菩萨导师者
　　前后流转心相续　　如此二心不和合
　　了知流注心体性　　是名菩萨之勇健
　　知诸法性本清净　　犹如虚空如水月
　　不著一切诸烦恼　　是净萨埵常称赞
　　若知一法同诸法　　如幻阳炎无所取
　　虚妄空寂不常恒　　彼人不久成真觉

　　说此决定法门时。七万二千那庾多天人紧那罗摩睺罗伽等。皆发无上正等觉心。三万二千菩萨得无生法忍。于此三千大千世界。六种震动大光普照。百千诸天雨种种花奏诸伎乐以邬驮南而共赞叹。此诸有情。已为如来法印印之。若有闻此法门。能生胜解受持演说。如法修行一切智者。于此佛刹皆应礼敬以自庄严。所以者何。由佛世尊出兴于世。演此秘密决定法门。令我等闻。非余有情所闻见故。
　　尔时大虚空藏菩萨。从佛世尊闻说是已即时获得六无垢清净三摩地门。以价直三千世界摩尼宝网。覆于佛上而为供养。一心合掌作如是言。如来今者以无碍智。观察一切有情根性前后善巧。宣说无障碍法甚深理趣。由此众会皆大欢喜赞叹大乘。时十方世界所来集会诸菩萨等。复放光明皆言由于如来说如是法门。令我等闻深生庆幸靡不欢喜。
　　尔时会中有菩萨摩诃萨名曰迅辩。白大虚空藏菩萨言。正士汝名虚空库藏。而汝岂以虚空为库藏那。虚空藏菩萨言。善男子我亦是虚空亦是库藏。迅辩菩萨言。善男子我愿见汝虚空库藏差别之相。虚空藏菩萨言。善男子如汝之心所思惟物。我令空中为汝雨之。迅辩菩萨言我昔。曾见亦优波罗吉祥如来莲花庄严世界。彼有莲花名曰一切光明遍照。其量广于一俱卢舍。有多千叶香洁柔软。犹若迦止栗那绵。身触之时受极快乐。其香芬馥遍于无量百千世界。彼中菩萨闻香见花即皆得定。唯愿仁者于此众会而雨是花。时迅辩菩萨。一心净意。未久之间于是大虚空藏菩萨以大威神加持力故。即于空中雨如是花。时此会众见是花已。各各获得爱乐花三摩地。从定出已异口同声。赞大虚空藏菩萨言。善哉善哉。正士由汝加持智力故。令一切有情悉皆获得如是之力。
　　尔时众中复有菩萨名宝庄严。白大虚空藏菩萨言。大士唯愿为我及诸有情。于虚空中雨细粖金。所言未讫即有无量粖金。从虚空中如雨而下。宝庄严菩萨复言。愿于空中雨一切宝。所言未讫即于空中。有无量无数种种名种种色种种摩尼之宝如雨而下。所谓金银颇胝迦。吠琉璃码瑙赤珠牟娑罗藏宝。吉祥藏宝髻娑罗无垢光宝。月光宝日光宝照曜宝珠胜光宝。赡部光宝火光宝。砗磲璧玉珊瑚帝青宝。德藏宝寂静光宝澄清浊水宝。不坏光明宝建立眼宝。旋转宝释迦楞伽宝。胜宝大胜宝。威德炽盛宝吉祥藏王宝。金刚蕊宝世光宝。光味宝持光半月宝。赡部檀宝赡部洲光宝。千光宝矩火光宝。胜庄严宝息热宝。无热恼宝除病宝。净眼宝净耳鼻舌身意宝。照曜支宝照曜宝。青光宝黄光宝。颇威迦宝白颇胝迦宝网宝。以要言之余如是类。无量之宝悉皆雨之。如是无边众宝名字。若于一劫不可说尽。
　　尔时复有时王菩萨。白大虚空藏菩萨言。大士此娑诃世界。有无量受苦有情。贫匮饥饿无诸饮食。著破弊衣复有裸形。及诸饿鬼露体饥渴被发覆身。常思所弃涕唾脓血。为如是类愿生怜愍。雨以衣食而充济之。时虚空藏菩萨。以加持力即于虚空。雨种种饮食异类衣服。百千色相无量无边不可算数。上妙细软过于迦止栗那绵。身触之时受极快乐。于此三千大千世界。一切贫匮孤露有情及诸饿鬼。蒙此饮食胜妙衣服悉皆充足。
　　尔时会中复有菩萨名曰医王。白大虚空藏菩萨言。大士今此世界。无量有情婴诸疾病。复无眷属所能瞻视。以病缠绵受大苦恼。愿为此等诸有情类。雨上药草令彼患者悉皆除愈。所言未讫。即时虚空雨于无量甘露妙药。由此药故一切病者服皆除差。复有菩萨名摧恶趣。白大虚空藏菩萨言。善男子愿以大悲。息三恶趣受诸剧苦一切有情。所言未讫。即于空中出大光明。照捺落迦傍生鬼趣。彼诸有情皆息众苦得受安乐。又于虚空雨众花鬘涂香末香。幢幡伞盖灯浊音乐。奴婢妻妾童子婇女。象马车乘宅舍。城郭村邑聚落国土。宫殿楼阁花园窗牖床榻。珍宝辇舆四牛十六牛。乃至千牛所驾之车。悉于虚空如雨而下。皆由大虚空藏菩萨加持力故。复告众言。善男子汝等皆取如是等物随用舍施。当令满足檀波罗蜜。复有菩萨名戒庄严。白大虚空藏菩萨言。善男子汝已雨于檀波罗蜜。何不复雨戒波罗蜜。所言未讫。即时十方诸佛及诸菩萨。皆共赞叹戒波罗蜜庄严功德。如是赞叹戒功德声从空中出。如是赞叹忍辱精进禅定智慧庄严功德。所出之声亦复如是。又闻诸佛菩萨百千词句。称赞诸法无增无减。由此法音警觉三千大千世界。令无量无数有情。修学三乘而得成就。
　　复有菩萨名普遍光明。白大虚空藏菩萨言。汝虚空库藏。为唯于此世界中现饶益有情。为复亦能于余世界现汝斯事。
　　尔时大虚空藏菩萨。告普遍光明菩萨言。善男子汝获无垢妙净天眼。当观十方诸佛世界。为见何物说是语已。时普遍光明即以天眼。观见十方无量阿僧祇世界。所雨宝物饮食衣服。一如此界无所减少。又闻空中所说一切微妙法音亦不增减。
　　尔时普遍光明菩萨。见是事已深生奇特叹未曾有。以邬驮南称赞大虚空藏菩萨。不可思议难可测量。而能顿于一切世界。现如是等种种宝物。唯愿以佛威神之力及于仁者加持之力。令此众会及余世界一切有情。普皆得见如是众宝。普皆得闻虚空法音。尔时大虚空藏菩萨。即如其言更雨如是种种诸宝。皆令此会及他方国土一切有情。悉皆得见各各皆发无上正等菩提之心。
　　尔时王舍大城有五百女人。共诣大虚空藏菩萨所。到已白言。我闻正士能满一切有情所愿。然今我等夫主并死不知所趣唯愿大士示我令见。
　　尔时大虚空藏菩萨。以威神力故。即为五百女人。各各现其本夫形状住菩萨前。时虚空藏告诸女言。姊妹当观此是汝等本夫。以不彼诸女等各见本夫。悲喜交集。时彼丈夫各自随逐是诸女等还归本家。七日之中为女说法令得成就咸发无上菩提之心。住不退转。时五百女相共来诣大虚空藏菩萨之所。一心同声以伽陀赞曰。
　　我等今知是法相　　犹如幻化虚空性
　　而为我等示现夫　　今我成就最胜业
　　以是诸法皆变化　　本空无心无所动
　　由此通达无漏法　　永不随逐诸烦恼
　　是故皆发菩提心　　愿欲拔济有情类
　　蒙为我等授记莂　　当得成佛度有情
　　同名善调之如来　　广于后世修诸行
　　我等获斯妙法雨　　是故称赞大导师

　　尔时复有五百丈夫被贼欲害。即闻空中声曰。汝等当知有菩萨名大虚空藏。能于怖畏诸有情类施于无畏。汝等应当归依稽首必无所害。时彼诸人以恐怖故。皆共一心异口同声作如是言。南无大虚空藏菩萨。作是语时虚空藏菩萨。化五百人从虚空下。住彼人前告诸贼言。是等贫匮何用害为。宁杀我等。今当与汝衣服璎珞所须之物。令无所乏勿断彼命。时彼诸贼即杀化人。其五百人咸离怖畏泰然安隐。皆共往诣大虚空藏菩萨之所。恭敬合掌头面礼足作如是言。我等今者皆从大师得全性命故来顶礼。莫知所报广大之恩。唯愿为我说微妙法。当共受持成二利行。
　　尔时大虚空藏菩萨告言。善男子汝等今者既无所惧。各各宜发阿耨多罗三藐三菩提心。则得自利利他成就。说是语已彼等一时。皆发阿耨多罗三藐三菩提心。即以上妙衣服价直百千。奉虚空藏菩萨以申供养。如是供养虚空藏菩萨已。即为供养一切诸佛。尔时世尊悉与彼等授于记莂。于当来世过无量劫。修菩提分法已。当得成佛。同号无怖畏如来多陀阿伽度阿罗诃三藐三佛陀。
　　尔时舍利子白大虚空藏菩萨言。善男子汝得此虚空库藏已来。经今几何不枯不竭。周给一切无有穷尽。虚空藏言。大德于意云何。岂有虚空而竭尽耶。不也大士。虚空藏言。如是大德舍利子。虚空自性无尽。我今所有善根功德亦复如是。所以者何我为菩提。于无量劫积集无量无边善根。悉皆回向如彼虚空无有穷竭。是故周给不竭不尽。如汝所言而此空中施设库藏经几何者。乃至我发菩提心来。空中库藏久近如是。时舍利子复言。汝发菩提心复经几时。答曰如佛世尊知其近远。舍利子即白佛言。世尊此虚空藏菩萨。发菩提心经几许时。佛言善男子我若具说。人天闻者皆生疑惑。舍利子言。善哉世尊。唯愿垂慈为我开示。又此会中有无量众皆共渴仰。愿为解说令得净信。
　　尔时佛告舍利子。譬如恒河沙数世界所有微尘。一一微尘复为一劫。如是尘劫为一洛叉。复有无量那由他洛叉微尘劫。尽是微尘所有劫数。彼虚空藏发于无上正等觉心。经尔所时。舍利子复白佛言世尊。彼虚空藏初发心时。所遇如来名字何等佛。告舍利子。彼时如来出现于世。名一切胜愿宝威德王如来应供正遍知明行足善逝世间解无上士调御丈夫天人师佛世尊。世界名现一切佛刹。劫名宝庄严。舍利子彼现一切佛刹世界。所有功德庄严成就。我以劫寿说不能尽。舍利子彼佛世尊所坐道场。周千世界。复有超过数量诸菩萨众。以为眷属。舍利子彼时世界有转轮王。名一切天灌顶王。于三千大千世界。彼王复有不可思议宝藏有三万六千子。悉皆化生有大威德。彼佛世界乃至无有女人之名。舍利子彼佛世尊寿百千劫。其一切天灌顶王。于四十中劫承事彼佛。一日之中用千俱胝上妙资具。积高须弥以为供养。所积福聚不可思议。其王诸子及诸眷属。皆发阿耨多罗三藐三菩提心舍利子彼时一切天灌顶王莫作异观今虚空藏菩萨是。
　　尔时舍利子白佛言。甚奇世尊。此大虚空藏菩萨。被不可思议甲胄。乃至久远住于大乘。能证如是威德法行。佛言舍利子。是大虚空藏菩萨。所供养佛超过无量恒河沙数。于彼佛所净菩提心。恒河沙数佛所菩提心净则意乐净。恒河沙数意乐净则加行净。恒河沙数加行净则增上意乐净。恒河沙数增上意乐净则檀波罗蜜多净。恒河沙数檀波罗蜜多净则尸罗波罗蜜多净。恒河沙数尸罗波罗蜜多净则忍辱波罗蜜多净。恒河沙数忍辱波罗蜜多净则精进波罗蜜多净。恒河沙数精进波罗蜜多净则禅那波罗蜜多净。恒河沙数禅那波罗蜜多净则般若波罗蜜多净。恒河沙数般若波罗蜜多净则方便波罗蜜多净。恒河沙数方便波罗蜜多净则一切有情无碍心无碍光净。恒河沙数有情无碍心无碍光净则大慈净。乃至大悲大喜大舍大神通智净则身语心净。由恒河沙数心清净则一大人相净。如是广说三十二大人相乃至一切大人相善根净则虚空库藏净。舍利子由如是故。此虚空藏菩萨。能于空中示现一切菩萨之行。舍利子譬如虚空无有穷尽。善男子如是菩萨一切愿行清净无尽亦复如是。是故名为虚空库藏。说是法时会中有一万菩萨。获得无尽财宝于虚空库藏满足愿忍。
　　尔时会中复有菩萨名曰法王。白大虚空藏菩萨言。我愿从空中闻妙法音。虚空藏言善男子汝极生恭敬。心住虚空作大师想。我当令汝闻妙法音。尔时法王菩萨。并诸大众一心合掌。向空礼敬瞻仰而住。以虚空藏菩萨加持力故。即于空中出伽陀曰。
　　心意与诸法　　皆如于虚空
　　我今说少分　　汝等次第听
　　虚空无高故　　下亦不可得
　　诸法亦如是　　其性无高下
　　虚空无有生　　灭亦无所得
　　诸法亦如是　　生灭不可得
　　空中无损减　　复无增益性
　　诸法如虚空　　平等无增减
　　空中无有暗　　亦无于所染
　　心性亦如是　　无暗亦无染
　　譬如日月光　　虚空无爱染
　　心亦同虚空　　无爱亦无染
　　譬如于虚空　　鉾槊无伤损
　　菩萨观众苦　　亦无忧惧心
　　如空雨甘露　　虚空无爱悦
　　菩萨于名利　　不生染爱心
　　毁誉空不动　　苦乐心恒静
　　大地虽摇动　　虚空性常住
　　菩萨于世法　　远离分别心
　　如空火不烧　　菩萨惑无染
　　虚空离生灭　　法界无去来
　　众色现于空　　诸法依心住
　　空无色非色　　心性亦复然
　　虚空唯假名　　心意识如见
　　如空无边故　　智者德如斯
　　犹空迹难成　　菩提行无相
　　虚空无前际　　五蕴性亦然
　　过现四大空　　未来亦如是
　　如劫烧空界　　难满诸有情
　　五欲流注心　　难满亦如是
　　佛说大法句　　离欲出世间
　　教法广无涯　　如空无所得
　　了知真实法　　不坏不住性
　　知性即无性　　正见住实际
　　声性空无有　　言说性亦然
　　法体本无言　　无声亦无说
　　诸法如幻炎　　梦影响皆空
　　寂静无比方　　引导故为喻
　　法无相说相　　能所相皆无
　　菩萨了真如　　如空无所得
　　无著无所有　　无觉无戏论
　　不度有情故　　如性为菩萨
　　有情本涅槃　　闻此不惊怖
　　被勇猛甲胄　　名住菩提者
　　犹如于幻师　　害多幻化众
　　实无有所害　　所度生亦然
　　幻化及有情　　诸佛法亦尔
　　若悟同一性　　无自性为性
　　虚空藏菩萨　　得虚空库藏
　　充足诸有情　　此藏无穷尽
　　无边功德聚　　得此清净藏
　　汝观诸法性　　其性无移动
　　应知一切法　　因缘和合生
　　由此无有穷　　法藏难思故
　　世尊常演说　　四种法无尽
　　有情及虚空　　菩提心佛法
　　如诸世间物　　可说有穷尽
　　无物无所尽　　是故说无尽
　　究竟灭尽法　　尽法无所尽
　　无尽无不尽　　是故说无尽
　　若人闻此法　　名菩萨觉悟
　　则知如是人　　速住菩提道

　　尔时大众闻是伽陀已。即于会中有八千菩萨得无生法忍。一万二千天子住虚空中。发于阿耨多罗三藐三菩提心。

　　　　大集大虚空藏菩萨所问经卷第四



　　　　大集大虚空藏菩萨所问经卷第五

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　尔时众中。有菩萨名常希奇。从座而起白世尊言。未知此声从何而出。佛言善男子。汝当问彼大虚空藏菩萨。当为汝说。尔时常希奇菩萨。即白大虚空藏菩萨言。大士我今不知如此法声从何而出。唯愿仁者为我说之。虚空藏菩萨言。善男子于意云何。彼谷中响从何而有。常希奇菩萨言。因于他声之所显出。虚空藏菩萨言。善男子彼之谷响为是身耶为是心耶为是色耶为是声耶。可实有不。不也大士。响无自体因声显发岂有实耶。善男子响既不实因声而有。如是虚空所出法声亦复如是。从不思议智之所显。由心摄持自空而出故有流转。非即流转能显其声。善男子。汝观因缘和合所作甚深之理。依因感果亦无因果性不流转。而此二法无自性故无作者故。若知因缘不能感果。则了诸法本无和合。所以者何如世尊说。若知杂染是则清净。不断杂染亦自清净。何以故。烦恼自性本清净故。如此二法名施设句。所谓杂染及以清净。依胜义际所建立故。胜义际中杂染清净皆不可得。胜义际者名为无际。即彼无际名为实际。是实际即空际。是空际即我际。是我际即一切法际。若知一切法际空际寂静际极寂静际所有际门。则于一切诸法。无所取著获无碍智。尔时舍利子。问常希奇菩萨言。善男子汝以何故名常希奇。答曰大德舍利子我于一切法。常勤精进生希奇心。乐欲满足而不能解。又于一切菩萨之行生希奇心。当愿入于一切有情心行之智而不能解。愿于一切烦恼魔业令不得便而不能解。是故于法常生希奇。由此因缘名常希奇。尔时长老舍利子白佛言。甚奇世尊。而此正士辩才如是明了。一切诸佛之法无所染著。所说之法亦不取著。尔时会中有菩萨名宝吉祥。白大虚空藏菩萨言。善男子唯愿为我说三摩地。我当如说而修行之。时大虚空藏菩萨告宝吉祥菩萨言。善男子有三摩地名为菩萨清净意乐。能除道障诣菩提故。有三摩地名一切有情无碍光明。谓与有情作照明故。有三摩地名护自他。超越一切他恼害故。有三摩地名为无垢。能令获得心清净故。有三摩地名为遍照。谓能增长诸善法故。有三摩地名为端严。谓能获得澄净性故。有三摩地名为高广。谓能获得无见顶故。有三摩地名为远离。谓能调伏诸烦恼故。有三摩地名为回旋。能右回旋入真道故。有三摩地名为退转。能转外道邪因见故。有三摩地名为作乐。游诸法苑受快乐故。有三摩地名到究竟。殖清净行到后地故。有三摩地名为威德。获心自在无羸劣故。有三摩地名入平等。于诸有情心平等故。有三摩地名知作业。能随所作知业果故。有三摩地名师子幢。能离怖畏身毛竖故。有三摩地名心勇健。能消一切烦恼魔故。有三摩地名芬陀利。于诸世间获无染故。有三摩地名跛度摩。谓能获得心庄严故。有三摩地名光庄严。能照一切诸佛刹故。有三摩地名善作业。谓能永害憎爱心故。有三摩地名幢庄严。谓能照耀诸佛法故。有三摩地名为有炬。能照一切诸习气故。有三摩地名为日灯。能离一切诸黑暗故。有三摩地名为日旋。能观一切有情心故。有三摩地名功德藏。诸功德法随顺转故。有三摩地名那罗延。能伏一切他论难故。有三摩地名为坚固。能获金刚不坏身故。有三摩地名为具坚。能超一切世间慧故。有三摩地名曼荼罗。能获不退诸神通故。有三摩地名金刚场。谓能往诣菩提场故。有三摩地名金刚喻。善能穿凿诸漏法故。有三摩地名为具行。能知有情诸心行故。有三摩地名为治地。能令远离爱欲过故。有三摩地名为摧坏。能令摧坏四魔怨故。有三摩地名日观身。能观一切色身相故。有三摩地名为不[月*旬]。能令专注一境性故。有三摩地名入虚空。能净一切精进心故。有三摩地名为无诤。能超一切所缘境故。有三摩地名无垢轮。能转清净妙法轮故。有三摩地名为电光。能观察心刹那坏故。有三摩地名善作胜缘。能速圆满诸善法故。有三摩地名为能净。能断一切不善法故。有三摩地名身庄严。能满大人相随好故。有三摩地名语庄严。梵音说法令众喜故。有三摩地名心庄严。令诸善法不失坏故。有三摩地名为无畏。能得坚固不退转故。有三摩地名为等施。于诸有情无简别故。有三摩地名戒积集。令一切愿悉满足故。有三摩地名忍甲胄。能于身命无顾惜故。有三摩地名精进坚固。能获速疾诸神通故。有三摩地名无量藏。能令梵王所摄伏故。有三摩地名无所有。令无色界有堪能故。有三摩地名为高幢。不为有情所陵伏故。有三摩地名为高灯。善能观察于十方故。有三摩地名为慧炬。能摧一切障盖缠故。有三摩地名为海印。能现种种所作业故。有三摩地名无量旋。能断一切诸恶见故。有三摩地名为空性。能离一切诸相见故。有三摩地名为无相。能断遍计诸分别故。有三摩地名为无愿。善能清净诸愿相故。有三摩地名为不动。能害一切动意思故。有三摩地名具足音。能善获得无碍辩故。有三摩地名为遍持。能持一切所闻法故。有三摩地名为净念。能善受持诸佛法故。有三摩地名为无尽。悉令有情生欢喜故。有三摩地名为宝严。能令一切得宝手故。有三摩地名为随去。能随有情获心智故。有三摩地名知所趣。于有情趣令觉悟故。有三摩地名为意入。能令心意皆清净故。有三摩地名为法云。随其胜解雨法雨故。有三摩地名为念佛。能证甘露清净法故。有三摩地名为念法。能证离欲诸善法故。有三摩地名为念僧。令于佛法不退转故。有三摩地名为念舍。令于资具悉能舍故。有三摩地名为念戒。建立诸佛法根本故。有三摩地名为念天。令于净法无过失故。有三摩地名入法界。知一切法互相入故。有三摩地名虚空性。令一切法悉无碍故。有三摩地名无生性。能令获得无生忍故。有三摩地名类不类。于文句差别以善巧智悉能持故。有三摩地名妙说无垢印菩萨。由得此三摩地。一刹那顷。能以慧证大菩提故。善男子如是八十三摩地门。一一皆有五百三摩地门。以为眷属合集算计。成于四万三摩地门。清净杂染。足为八万三摩地门。彼前后中际及无尽智。各有五百三摩地门。并清净杂染。合成八万四千三摩地门。乃至如是尔所三摩地。为尔所法鄡驮南。复成如来八万四千差别法蕴。由彼有情八万四千心行别故。善男子根本鄡驮南。令诸有情入佛智行生警悟故。复次一切佛智。入一切有情心行。所说法藏。无量无边不可思议。非百千劫之所能说。我今于此三摩地门略说少分。说此法时会中有一万六千菩萨。于三摩地门证无生法忍。八万四千人天发阿耨多罗三藐三菩提心。尔时世尊赞大虚空藏菩萨言。善哉善哉善男子。快说如是三摩地功德法门。显扬如来微妙胜智。而此法门汝身自证。不由他悟。尔时宝吉祥菩萨白佛言。世尊以何因缘。虚空藏菩萨于如来所。能从虚空雨于众宝。佛告宝吉祥菩萨言。善男子我念过去无量不可数劫。尔时有佛出兴于世。号无垢炎无量光王如来应供正遍知明行足善逝世间解无上士调御丈夫天人师佛世尊。世界名弥佉罗。劫名功德光。善男子其弥佉罗世界。国土安乐人民炽盛。七宝为地其平如掌。清净柔软犹若迦止栗多绵。行随触时受胜快乐。阎浮檀金以覆其上。种种诸宝而为严饰。界以八道宝树行列。如他化天。随所受用皆适其意。诸人天众悉共居止宫殿楼阁。心念饮食随意皆至。善男子彼无垢炎无量光王如来。有六十那由他菩萨摩诃萨众。当于彼时。有转轮圣王名曰福报庄严。七宝具足。其王国城如赡部洲所居宫殿。东西南北四方皆各四瑜缮那。间错七宝以为庄严。复有五百园苑严饰交映。善男子是福报庄严王。有八万四千婇女端正殊妙。有四万子皆悉端严。力勇无敌。有二宝女一名吉祥威。二名吉祥光。王与婇女及诸王子。前后围绕。往诣于彼爱庄严园。游观歌舞而自娱乐。是二宝女各于怀中化生一子。端正无比色相光明。宿植善根成就愿力。志求无上正等菩提。一名师子二名师子勇步。适化生已即共同声。向于父王说伽陀曰。
　　昔造善恶皆不亡　　供养如来亦不失
　　不舍菩提意乐故　　坚固多闻亦不忘
　　不失檀那及净戒　　忍辱柔和行成就
　　知恩报恩作善业　　精勤不舍菩提愿
　　一心禅定得解脱　　定与慧俱心不惑
　　能修智业常不动　　是故速得证菩提
　　灭诸烦恼而不染　　由此不生胞胎藏
　　化生处在莲花上　　如莲在水而无染
　　东方有佛名医王　　我等自彼来求法
　　亲近供养无垢佛　　成就三世无碍智
　　父王可共往佛所　　奉事礼敬以修治
　　如来出世遇甚难　　犹若优昙钵华现
　　王闻是语极欢喜　　悉与妻子并侍从
　　一千俱胝诸眷属　　往诣于彼见如来
　　殷勤致敬彼世尊　　妙华涂香以供养
　　头面礼足而右绕　　合掌端身住佛前
　　师子并及彼勇步　　亦复顶礼于佛足
　　礼佛足已伽他赞　　为求正法利有情
　　愿为拔济胜归依　　于世盲瞑作灯烛
　　妙达有情心意乐　　随彼胜解能开悟
　　今我父王恃尊位　　为诸五欲之所缠
　　不往亲近于如来　　亦失供养及闻法
　　善哉世尊生悲愍　　愿说最胜菩提道
　　咸令一切闻法已　　皆得不退于佛乘
　　时佛踊在虚空中　　高于八十多罗树
　　王今听我最胜法　　闻已如说而修行
　　五欲无常命难保　　身如朝露水上泡
　　欲乐如梦如嬉戏　　谁有智者生贪著
　　习欲之人无厌足　　转令炽盛增渴爱
　　愚夫随境无休已　　唯圣慧者能知足
　　五蕴如幻而不坚　　诳惑世间应善察
　　诸界如彼毒蛇类　　六处喻若空村邑
　　无王无国无妻子　　助伴但有于无常
　　唯施戒定及精进　　今世他世为伴侣
　　观我神通威德力　　相好端严具辩才
　　汝乐来世如是业　　应发无上菩提意
　　福报大王闻法已　　并与七十俱胝众
　　妻子侍从诸眷属　　皆发无上菩提心
　　咸言已发最胜心　　悉愿广度众生类
　　誓行殊胜菩提行　　愿得成佛世间尊

　　善男子时福报庄严王。从佛所闻是伽陀已。与其眷属合掌恭敬。稽首作礼而白佛言。世尊唯愿垂慈受我供养。尔时世尊心生怜愍即受其请。时福报庄严王即以种种衣服饮食卧具医药。皆是殊胜上妙珍异离过之财。于八万四千岁以为供养。时师子及师子勇步。并余二万王子。发净信心舍世荣位。于彼佛法出家为道。时王二子勤行精进。于菩提分法。修习不久获五神通。以如意通力及知愿力。能于一切诸佛世界施作佛事。广为有情说于妙法。令无量无数阿僧祇有情。安住阿耨多罗三藐三菩提心。善男子其福报庄严王。过八万四千岁已。为闻法故。往诣无垢炎无量光王如来所。见二童子出家修道穷自思惟是童子出家有何所获。不知于我八万四千岁中。以种种乐具供养功德。善男子时无垢炎无量光如来知王心念。即告师子勇步童子言。善男子汝应示现慧神通福神通力神通。映蔽大众所有威光并魔宫殿一切光明显菩提相。令此大众生希有心。得于正见降伏异论。然大法炬息诸烦恼。游戏菩萨自在神通。尔时师子勇步菩萨。即时举手扪大虚空。三千世界六种震动。复更举手扪摸虚空。即于空中而有百千俱胝天乐。不鼓自鸣其音和雅。复更举手扪摸如前。即雨无量昔未闻见极妙天花。柔软犹如迦止栗那绵。手触之时受胜快乐。并种种宝末香涂香。缯盖幢幡衣服饮食。一切受用庄严资具。积满三千大千世界。一切众会得未曾有。尔时无垢炎无量光王如来。告福报庄严王言。如是雨宝广大惠施可得知其数量以不。王白佛言。世尊所雨宝施犹如虚空不可知量。佛言大王此师子勇步菩萨。若以神通智慧之力。是刹那顷雨如是宝。遍于恒河沙数世界。一切有情随意所取。皆得满足悉令欢喜。善男子当尔之时。有地居天唱如是言。此菩萨于当来世。必得成就虚空库藏。能随有情心之所求。皆从空中雨如是宝。如是四大王众天三十三天夜摩天。睹史多天乐变化天。他化自在天大梵王天。展转相告悉皆如是。
　　尔时无垢炎无量光王如来即便印可。如是当成虚空库藏。作是言已恒沙诸佛。悉共发声同时印可亦复如是。善男子彼福报庄严王。见师子勇步菩萨神变如是。合掌向佛白言。世尊菩萨神通福德之力。乃能如是不可思议。即立王子胜慧继嗣为王。自舍国位剃除鬒发。于彼佛法出家为道。既出家已作是思惟。所舍施者为欲利益身口意故。夫出家者令身口意悉清净故。所舍施者为济阙乏。夫出家者无所阙乏。所舍施者得报危脆。夫出家者获果坚实。所舍施者有我所摄。夫出家者无所摄受。所舍施者有于身见。夫出家者离一切见。所舍施者犹如婴孩。欢喜游戏而无所知。夫出家者寂静智慧悉皆遍知。作是思惟已闲居寂静。不生放逸勤加修道。其后未久获五神通。善男子尔时福报庄严王者莫作异观。即拘留孙如来是也。尔时师子菩萨者即我身是。师子勇步菩萨者即大虚空藏菩萨是。是虚空藏菩萨。于无量百千俱胝那庾多劫。从虚空库藏。常能雨宝无有休息。善男子尔时胜慧王子者。今慈氏菩萨是。善男子悦意清净。宿植善根所闻法教。当知皆是有情依处。说此大虚空藏菩萨昔因缘时。有十二万人。皆发阿耨多罗三藐三菩提心。
　　尔时大虚空藏菩萨白佛言。世尊云何菩萨出世间道。佛告大虚空藏菩萨言。善男子出世间道者。所谓六波罗蜜。三十七菩提分法。奢摩他毗婆舍那。四摄法。四无量心。四禅四无色定。五神通。善男子此名菩萨出世间道。世间者所谓五蕴。菩萨为求菩提。以慧方便知色无常。行于布施知色苦知色无我。知色寂静知色空。知色无相知色无愿。知色无行知色不生。知色不起知色缘生。知色远离知色无执。知色无阿赖耶知色不发起。知色如幻知色如梦。知色如阳焰水月谷响光影。知色如影像如草木瓦砾。而行布施。菩萨如是行施之时。知色真如。由知色真如故即知施真如。知施真如故即知回向真如。知回向真如故即得菩提真如。得菩提真如故即知有情真如。知有情真如故即知我真如。知我真如故即知一切法真如。知一切法真如故非真如不妄真如。不异真如随知如是而行布施。善男子是为菩萨出世间道。如是知受想行识无常已而行布施。如是知识无我知识寂静。知识空知识无相。知识无愿知识无行。知识无生知识无起。知识缘生知识远离。知识无执知识。无阿赖耶。知识不发起知识如幻如梦阳焰水月谷响光影影像。知识无形相已而行布施。如是行施之时。知识真如故即得施真如。由得施真如故即得回向真如。得回向真如故即得菩提真如。得菩提真如故即得有情真如。得有情真如故则得我真如。得我真如故则得一切法真如。得一切法真如故。非真如不妄真如不异真如而行于施。善男子是为菩萨出世间道。复次善男子菩萨。知色无常已而护于戒。乃至知色如草木瓦砾已而护于戒。菩萨如是护戒之时。知色真如。由知色真如故则知戒真如。戒真如故则得回向真如。回向真如故则得菩提真如。菩提真如故则得有情真如。有情真如故则知我真如。我真如故则得一切法真如。一切法真如故。非真如不妄真如不异真如。则随护于戒。善男子是名菩萨出世间道。如是知受想行识无常已。而护于戒。如是乃至知识无形相已。而护于戒。如是护戒之时。由知识真如故则得戒真如。戒真如故即得回向真如。回向真如故则得菩提真如。菩提真如故则得有情真如。有情真如故则知我真如。我真如故则得一切法真如。一切法真如故。非真如不妄真如不异真如则随护戒。善男子是为菩萨出世间道。复次善男子菩萨。知色无常已而行忍辱精进禅定般若。乃至知色如草木瓦砾已而行般若。菩萨如是行般若之时。知色真如。由知色真如故则得般若真如。般若真如故则得回向真如。回向真如故则得菩提真如。菩提真如故则得有情真如。有情真如故则知我真如。我真如故。则知一切法真如。一切法真如故。非真如不妄真如不异真如行于般若。善男子是为菩萨出世间道。如是知受想行识无常已。而行般若。如是乃至知识无形相已。而行般若。如是行般若时。由知识真如故则得慧真如。慧真如故则得回向真如。回向真如故则得菩提真如。菩提真如故则得有情真如。有情真如故则知我真如。我真如故知一切法真如。一切法真如故。非真如不妄真如不异真如。而行般若。善男子是为菩萨出世间道。复次善男子菩萨。知色无常已。于身观身修身念处。乃至知色如草木瓦砾已。修身念处。菩萨如是修身念处之时。知色真如知色真如故。知身真如。乃至知一切法真如。一切法真如故。非真如不妄真如不异真如修身念处。不共身俱行寻伺。善男子是为菩萨出世间道。如是受想行识。知无常已修身念处。如是乃至知识无形相已修身念处。如是修身念处之时。由知识真如故则得身念处真如。身念处真如故则得回向真如。回向真如故则得菩提真如。菩提真如故则得有情真如。有情真如故则知我真如。我真如故则知一切法真如。一切法真如故。非真如不妄真如不异真如修身念处。乃至修受心法念处。亦复如是。不与法俱行寻伺。善男子是为菩萨出世间道。如是知色无常已。修四正勤四如意足五根五力七菩提分八圣道分奢摩他四摄四无量四禅四无色五神通。亦如是知色苦色无我色寂静色空色无相色无愿色无行不生不起缘生远离。乃至知色如草木瓦砾已。引神通智。如是知受想行识无常已引神通智。乃至知识无表相已。引神通智。如是蕴真如神通真如故。乃至一切法真如。一切法真如故。非真如不妄真如不异真如引神通智。亦复如是。善男子是为菩萨出世间道。何以故。此道超越世间道故。知色真如不坏其色。不断不常从于缘生无生自性。如是知受想行识真如。不坏其识。不断不常从于缘生无生自性。超蕴世间并欲色无色。而无染著以不染故。为于五趣受生有情。说此名为出世间道。由佛假说有于世间。是故不坏。何以故无常相不坏世间苦相无我相寂静相空相无相相无愿相无行相。乃至真如相不坏世间故。善男子是为菩萨出世间道。此道清净。菩萨若住此清净道。即能于彼恶道有情作大光明。由得光明名为安住出世间道。此道最胜能令住趣菩提场故。此道净胜。能离一切不善心故。此道殊胜。能到于佛智慧顶故。此道无上。能度生死诸瀑流故。此道无比。能超一切偏异道故。此道无等。无有一法能相类故。此道无等等。不离往昔因佛道故。此道安隐。善能摧伏诸魔怨故。此道无碍。如意通智所游戏故。此道无暗。有慧光明故。此道平正。无诸谄曲故。此道端直。离诸邪曲故。此道平等等有情心故。此道广大。容诸有情故。此道宽博。互不相逼故。此道能生。无有疲倦故。此道福资粮。檀波罗蜜故。此道无热恼。戒波罗蜜故。此道无怖畏。忍波罗蜜故。此道不退转。进波罗蜜故。此道离诸境。禅波罗蜜故。此道遍虚空。慧波罗蜜故。此道随顺智。能令变化故。此道常满足。集诸善法故。此道随法轮所闻不忘故。善男子是为菩萨出世间道。如是殊胜清净无比。若菩萨欲住此清净道。当被大甲胄成就大乘。由此往诣菩提场故。何等名为被大甲胄。此诸菩萨。若被未度者令度甲胄。修治大船故。被未解脱者令解脱甲胄。解脱烦恼诸见缚故。被未安者令安甲胄。令舍一切摄受怖故。被未涅槃者令得涅槃甲胄。令颠倒者获正道故。被解脱一切有情甲胄。令著我有情命者寿者无所得故。被受持正法甲胄。不贪身命故。被净佛刹土甲胄。修习善根无厌足故。被庄严相好甲胄。积集种种福资粮故。被摧诸魔外道所说甲胄。获神通力故。被令一切有情欢喜甲胄。获四无碍智故。被求诸佛正法甲胄。得陀罗尼智故。被观一切有情心甲胄。得神通智故。被知一切有情根前后智甲胄。由方便智慧故。被满足十力甲胄。积集智慧力故。被无所畏甲胄。于一切处心无退没故。被满足十八不共法甲胄。修一切善法断一切不善法故。被闻一切法不惊不怖不畏甲胄。知一切法如幻梦光影谷响水月故。被大悲甲胄。知诸有情本来涅槃悉成就故。被善巧方便甲胄。闻空无相无愿无行一切法不生。而能示现处生死故。被先加持不动甲胄。闻说超过尼夜摩相。一切诸法不生一切行不灭。不取果证故。是为菩萨大乘甲胄。菩萨被此二十大甲胄已。乘于大乘到于彼岸。复次乘者。以四摄法为轮。善能摄取诸有情故。以净十善为辐。善能通达诸正行故。以净意乐善根为轴。善作甚深行根本故。以广大缘生智为毂。堪任荷负有情善故。以大慈悲为辋。摄受法宝眷属而庄严故。以坚固力为系缚。最胜功德无退失故。以先誓愿及善巧智为运动。大悲方便能双运故。以奢摩他为辕。引发正慧善能遍知四圣谛故。以无遮施辐为资粮故。以如意足游诸佛刹故。以正念绳持菩提心不退失故。复次乘者。广博容受一切有情。摧伏二乘制诸外道破坏魔众显现明智。能到究竟一切菩萨所应学故。梵释诸天皆赞仰故。如师子座安处一切说法者故。亦能显现微妙色相观无厌故。金刚钩锁坚固意乐。常无坏故。以菩提心而为先导。令身行愿功德满故。以净天眼常观察故。以净光明照十方故。常雨清净觉支花故。常奏无碍法音乐故。善说正理相应法故。善化同类诸有情故。一切菩萨为眷属故。无量功德所庄严故。流出无上萨婆若故。善男子如是菩萨擐彼二十清净甲胄。乘此大乘住出世道。以作佛事安立有情。说此大乘甲胄庄严时。七万二千人天。发于无上正等菩提之心。三万二千菩萨。于出世间道。皆得清净获无生忍。

　　　　大集大虚空藏菩萨所问经卷第五

　　丙午岁高丽国大藏都监奉　敕雕造


　　　　大集大虚空藏菩萨所问经卷第六

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　尔时宝吉祥菩萨。问大虚空藏菩萨言。仁者汝已净出世间道耶虚空藏菩萨言。善男子如是已净。复问言云何已净。答言我清净故已净。复问言云何我清净。答言世间清净故我清净。复问言云何世间清净。答言善男子色前际清净无去故。色后际清净无来故。色中际清净不住故。如是受想行识。识前际清净无去故。识后际清净无来故。识中际清净不住故。善男子是故名为世间清净。复问仁者如是世间清净。欲何所显。答言善男子显一切法悉皆清净。复问云何显一切法清净。答曰以智慧故。知一切法前际后际之分齐故。复问云何一切法前后分齐。答曰不断不常故。复问于彼不断不常是何言说。答曰不断不常是不生不灭言说。复问于彼不生不灭是何言说。答曰不生不灭是无言说。复问云何法无言说。答曰是法无数故。复言仁者法若无数云何随于名数。答曰善男子譬如虚空不随名数。但以名数假名虚空。如是名数即非名数。复问云何数非数门答曰数门者说有为法。非数门者说无为法。又数非数法皆是无为。是故佛说应以智慧远离一切称量数法。于有为数以识称量如理观察。尔时不见是法应断是不应断。是法应证是不应证。是法应修是不应修。不见诸法亦不作限量。若无见无量。是时即获无所执著得无悕望。若无悕望则无所缘。得无所缘则得无我。若得无我则无所执。云何无所执。不执色是常无常。不执受想行识是常无常。不执色是苦是乐。不执受想行识是苦是乐。不执色是我无我。乃至不执识是我无我。不执色是净非净。乃至不执识是净非净。不执色是空非空。乃至不执识是空非空。即获无所执著三摩地。得是三摩地已。常起大悲度诸有情。不见流转生死烦恼。所以者何生死涅槃性无别故。于诸有情现见涅槃。亦知自身本来涅槃。是名菩萨般涅槃行。善男子云何菩萨般涅槃行。般涅槃者名无有观行。回向萨婆若。于萨婆若不作色求。不作受想行识求。以无求心住清净戒满足本愿。于一切法不见增减。获于平等住于法界。由住法界行菩萨行。亦无行法而为所行。善男子是为菩萨般涅槃行。复问云何无行有行观察涅槃。善男子菩萨作意观察涅槃。名为有行证于无行。以无行故名为涅槃。复次菩萨于言说诠表不生分别。名为涅槃。又涅槃者名为彼岸。而彼岸者无有诸相。于彼诸相心不取著。名为涅槃。又彼岸者名无分别。于彼不起分别心故名为涅槃。又彼岸者无阿赖耶。于彼不起阿赖耶心故名为涅槃。善男子。如是行已名为菩萨般涅槃行。尔时世尊赞虚空藏菩萨言。善哉善哉正士。快说此法契于菩萨般涅槃行。说此法时。会中有五百菩萨。得无生法忍。
　　尔时大虚空藏菩萨摩诃萨白佛言。世尊由于如来智慧光明照曜我等故得斯辩。非我能也。譬如日光照阎浮提所有色像。如是世尊大调御士慧光明力。能令我等晓了诸法。亦复如是。
　　尔时宝吉祥菩萨。谓虚空藏菩萨言。善男子汝今云何隐其自智。皆言尽是如来加持。虚空藏言。一切菩萨所获辩才。皆是如来之所加持。非唯于我。善男子若无如来所说诸法菩萨从何而有辩才宝吉祥言若因如来生菩萨辩。当知佛辩可移转耶。虚空藏言。如来辩才无有移转。但为其因。以因如来所说之法。生菩萨辩。譬如无明不转至行。但为行因生起行故。如是佛辩无所移转。但为作因生菩萨辩。又如象马人声不转至谷。因彼等声生于谷响故。彼声等但与谷响而作其因。佛辩亦尔无有移转。但与菩萨辩才作因。宝吉祥言。如来常说甚深缘生。又说诸法而无所生。善男子岂无缘生一切法耶。虚空藏言。若缘有作者。是法有生。因缘之法无有作者。是故诸法说无有生。宝吉祥言。如来今者出现于世。岂非生耶。虚空藏言。若真如有生。可说如来有其生也。若许真如无有生者。不应征责如来出世以为有生。是故无生说为如来。如来者于一切法随所觉悟。名为如来。汝善男子复云何言如来生耶。此应置答。复问云何置答。对曰如法性住。是名为置。复问法性云何住。虚空藏言。住不生不灭不住非不住。是名法性住。如法性住无所住。一切诸法亦复如是住无所住。如来亦尔。住无所住。不生不灭非住非不住。如是非住非不住。名如来住处。善男子言如来生者。是著一边。言不生者亦著一边。离此二边。名为中道。善男子观如来者应如是观。若异观者非正观也。宝吉祥言。如来生义。如是甚深。住无所住不生不灭。虚空藏言。善男子若解此佛生之义者。不生增上。复问善男子云何名增上。虚空藏言。增上者名增益句。谓于无中妄生增益。法无增益。若能于法不生增益。名平等句无等句。无句无句句。无文字句无了别句。于彼无心意识所行无所行句。其无所行句。譬如空中实无鸟迹。假以音说说鸟迹声。如是如来实无有生。假以言说说佛出世。其智慧者。方能晓了不生句义。所以者何此不生句义。即是一切诸法自性。所谓无生。而此无生亦无自性。无自性者无有所住。无所住际是一切法际。住一切法际名为实际。亦名边际际遍一切处故。由是证得一切法实际。犹如虚空平等无有限齐。彼法实际亦无限齐。若限齐际者。不名一切法实际。如是平等一切法实际则我际。知我际则知一切有情际。若知一切有情际则知一切法实际。是实际是我际。是一切有情际。是一切法际。是名尽际。夫尽际者涅槃之谓也。证此理者名得涅槃。又一切法者无有相待。离相对治。譬如虚空无能对治。如是诸法亦无对治。若言有涅槃可入可求。是生灭见。此法应生此法应灭。彼人则为行于生灭。不知涅槃平等一性。以不知故则著诸法妄生诤论。如世尊言若知我教授。应知则为满足沙门最胜功德。尔时具寿阿难陀白佛言。甚奇世尊。大虚空藏菩萨无碍辩才。乃能如是由自身证。能作斯说。时大虚空藏菩萨语阿难陀言。大德不应说言我自身证。所以者何我身即虚空。以身虚空故。知一切法悉为虚空。云何大德言我身证。阿难陀言。身若空者。汝以何身而作佛事。虚空藏言。以法身故法身者无有迁变。蕴处界等不生不灭。非颠倒身得随意现。意所成身而作佛事。阿难陀言。大士汝证法身耶。虚空藏言。大德如我所解离法无身。我身即法法即我身。若法若身无有二相故言身证。阿难陀言。大士若身证者汝得阿罗汉耶。答言无所得故而得。所以者何。阿罗汉者。善能通达无诤法故。不染不恚亦不痴故。复言大士若如是者。汝应究竟般涅槃耶。虚空藏言。大德阿罗汉者不般涅槃。何以故知一切法究竟涅槃断涅槃想。但诸异生作是分别言我涅槃。乃至分别计有种种涅槃差别。阿难陀言。大士如汝所说。菩萨非阿罗汉。非异生非学非无学。非辟支佛非菩萨非如来。虚空藏言。善哉善哉具寿阿难陀。以非阿罗汉非异生非学非无学非辟支佛非菩萨非如来故。菩萨于一切处皆能示现。亦不住于一切位地。说是法时。会中有五百阿罗汉。各各脱身所著上服。而以供养虚空藏菩萨。作如是言。愿一切有情获得辩才如虚空藏。尔时大虚空藏菩萨。以加持力故。令其所奉上妙法衣。尽入虚空隐而不现。彼等罗汉苾刍。问虚空藏菩萨言。大士如是等衣。为何所在。虚空藏言并入于我虚空库藏。
　　尔时世尊熙怡微笑。阿难陀白佛言。世尊何因缘故而现微笑。如来微笑非无因缘。唯愿演说。佛告阿难陀言。彼诸苾刍所奉衣服。以虚空藏菩萨威神力故。令衣尽入虚空。库藏往彼袈裟幢世界山王如来所。而作佛事。虚空藏菩萨所说法音。于彼世界皆从袈裟之所流出。无量菩萨闻此法已。皆得无生法忍。阿难陀当知菩萨神通智胜。以如是等种种言音。成就有情以是因缘故我笑耳。说是法时忽于空中。雨无量日月光花。皆如火色昔所未见。花中出声而作是言。若人闻此大虚空藏菩萨所说不退法印得生信解。必定当趣菩提道场。
　　尔时诃难陀白佛言。世尊如是之花从何所来。佛告阿难陀。有一梵王名光庄严。为百千世界主。是彼梵天为供养虚空藏菩萨故雨如是花。阿难陀言。世尊我等咸愿见彼梵王。佛言且待须臾汝当自见。
　　尔时光庄严梵王。与诸梵众六十万八千人。前后围绕。从彼天没至于佛前。头面礼足右绕三匝。退坐一面合掌向佛。白言甚奇世尊。此虚空藏菩萨不可思议。具足净戒。威德三摩地威德。神通威德智慧威德。满愿威德善巧方便威德。增上意乐威德法身自在威德。身庄严威德口意庄严威德。于一切法自在威德。世尊是虚空藏菩萨。都不从于身口意业。勤发示现一切化事。但由往昔修习之力。积集善根满足诸佛甚深之行。由此能作大师子吼。佛言如是如是。梵王如汝所说。菩萨皆由昔善根力积集福智资粮。而于无上正等菩提。誓不退转。能现如是神通化事。
　　尔时光庄严梵王白佛言。世尊云何为菩萨善根。云何为福云何为智。佛告梵王言。善根者谓诸有情。最初发于阿耨多罗三藐三菩提心。福者谓发心已起。于一切声闻缘觉。为诸有情修行布施持戒。及修所成一切福业。智者谓以所集善根回向萨婆若故。复次善根者谓净意乐无矫诳故。福者加行积集一切福故。智者增上意乐悉殊胜故。复次善根者于诸善法愿坚固故。福者集善资粮无厌足故。智者所有善根观如幻故。复次善根者谓获善友。福者不舍善友。智者数问善友。复次善根者乐求佛法。福者所闻不忘。智者悦于法乐。复次善根者常求佛法。福者说法无所悕望。智者于法无吝。复次善根者常乐听法。福者如理观察。智者如法修行。复次善根者常乐见佛。福者常供养佛。智者随顺佛教。复次善根者谓获出家。福者修圣种行。智者乐住兰若。复次善根者善能修习少欲知足。福者于诸衣食任运不贪。智者于所受用任运无染。复次善根者修念处观。福者满四正断。智者获如意足。复次善根者谓入信根。福者修于进念。智者观三摩地慧。复次善根者住于五力。福者随顺觉支。智者入圣道智。复次善根者心住妙理。福者求奢摩他资粮。智者得毗钵舍那善巧。复次善根者谓施所成福业事。福者谓戒所成福业事。智者谓修所成福业事。复次善根者谓增上戒学。福者增上心学。智者增上慧学。复次善根者说悔诸罪。福者随喜众善。智者劝请诸佛。复次善根者舍诸所有。福者不悕望报。智者回向菩提。复次善根者于戒要期。福者持戒不缺。智者持戒回向。复次善根者于诸有情不怀损害。福者所闻恶语而能忍受。智者能舍身命成就有情。复次善根者勤求善法不生厌倦。福者以所有善根回施有情。智者积集善根回向菩提。复次善根者谓能修习诸禅支等。福者谓获禅定一切善根。智者从诸禅定现生欲界。复次善根者慧力多闻。福者所闻观察。智者慧得圆满。复次善根者等视有情。福者证得慈定。智者慈心平等犹如虚空。复次善根者谓修习三地资粮。福者积集四地资粮。智者圆满八九十地资粮。复次善根者谓初发心菩萨。福者住行菩萨。智者不退菩萨。复次善根者谓平等行。福者相好庄严。智者无见顶相。复次善根者庄严佛上。福者心念惠施。智者利诸有情。复次善根者闻说魔业。福者觉察魔业。智者能超魔业。复次善根者谓具大悲。福者善巧方便智者谓修般若。复次善根者庄严菩提道场。福者善能摧坏诸魔。智者谓一刹那心相应慧成于正觉。梵王如是名为善根福智。
　　尔时光庄严梵王白佛言。甚奇世尊。能以三句义说一切法。时大虚空藏菩萨摩诃萨。告光庄严梵天言。梵天有一句能摄一切法。云何为一谓性空句。所以者何由一切法同空性故。是谓一句。复有一句摄一切法。谓无相句无愿句。皆摄一切法。如是广说。乃至无行句离欲句。寂静句无阿赖耶句。法界句真如句。实际句不生句。不起句涅槃句。各摄一切法亦如是。复次梵王欲者是离欲句。以离欲性即是欲故。一切佛法亦同是性。嗔者是离嗔句。以离嗔性即是嗔故。一切佛法亦同是性。痴者是离痴句。以离痴性即是痴故。一切佛法亦同是性。乃至身见者是无身见句。以无身见性即是身见故。一切佛法亦同是性。色者是无色句。以无色性即是色故。一切佛法亦同是性。如是受想行识。识者是无识句。以无了别性即是识故。一切佛法亦同是性。如是广说处界十二缘生。无明者即是明句。以明性即是无明故。一切佛法亦同是性。乃至生者是不生句。以不生性即是生故。一切佛法亦同是性。一切法句者是无法句。以无法性即是诸佛法故。一切佛法亦同是性。梵王是为一句摄一切法。若菩萨入此法门者。则于一句入一切佛法。梵王譬如大海吞纳众流。是一一句摄一切法亦复如是。譬如虚空能包万像。此一一句摄一切法亦复如是。是故此句无尽展转无量。譬如算师数以算筹布在局上。然局中无筹筹中无局而能展转成无量数。如是一句成无量句亦复如是。梵王如是等百千劫。所说校量佛法。若身若心皆无所得。亦不可以数知。何以故一切法者是佛法故。是佛法者即非法故。所以者何以想分别以想遍知。假名说故。于中无相亦非无相无法非无法究竟无相。此相清净自相远离。犹如虚空同一自性。佛法亦尔性相皆空。虚空藏菩萨说是法时。于彼梵众二万二千梵天。皆发阿耨多罗三藐三菩提心。复次五千梵王。以宿植善根获无生法忍。

　　　　大集大虚空藏菩萨所问经卷第六

　　丙午岁高丽国大藏都监奉　敕雕造


　　　　大集大虚空藏菩萨所问经卷第七

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　尔时宝手菩萨摩诃萨。问大虚空藏菩萨言。善男子菩提心者。以何法摄持得不退转。虚空藏菩萨言。善男子菩提心者。以二法摄持住不退转。云何为二。所谓意乐及增上意乐。复问言善男子。此意乐及增上意乐以何所摄。答言善男子以四法摄。云何为四。所谓意乐以无谄及无诳所摄。增上意乐以不杂心及胜进修行所摄。是为四法摄于二法。复问言而此四法于几法摄。答言以八法摄。云何为八。所谓无谄以正直及正住所摄。无诳以无虚假及清净意乐所摄。不杂心以不退没心及不退精进所摄。胜进修行以福德资粮及智慧资粮所摄。是为八法摄于四法。复问善男子。又此八法以几法摄。答言以十六法摄。云何为十六。所谓正直以寂静及柔和所摄。正住以无我及无矫所摄。无虚假以大慈及大悲所摄。清净意乐以身清净及心清净所摄。不退没心以坚固及力所摄。不退精进以如说所作及正修行所摄。福德资粮以加行及增上加行所摄。智慧资粮以多闻及思所闻所摄。是为八法以十六法摄。复问言此十六法以几法摄。答言善男子此十六法。以三十二法摄。云何为三十二。所谓寂静以惭及愧所摄。柔和以善语及安乐住所摄。无我以谦下及不动所摄。无矫以无垢及无伤语所摄。大慈以于一切有情平等心及无碍心所摄。大悲以无疲倦及供给有情一切作使所摄。身清净以不害及自财知足所摄。心清净以调柔寂静性所摄坚固以不缺要期及决定拔济所摄。力以善住慧及不动慧所摄。如说所作以如说性及能作所摄。正修行以正加行及正精进所摄。加行以超胜及不退转所摄。增胜加行以从他闻及如理作意所摄。多闻以亲近善友及随顺善友所摄。思所闻以正行勇猛及静虑观察所摄。善男子是为以三十二法摄十六法。复问言善男子此三十二法。以几法摄。答言此三十二法。以六十四法所摄。云何为六十四。所谓惭以内观察及摄诸根所摄。愧护外境及敬有德所摄。善语以求法及爱乐法所摄。安乐住以身静及心静所摄。谦下以不贡高及如法语所摄。不动以身不曲及心不曲所摄。无垢以除三垢及修三脱门所摄。无伤语以无粗犷及无离间语所摄。无碍心以自护及护他所摄。于一切有情平等心以无简别及一味性所摄。不疲倦以如梦自性及如幻自性所摄。供给有情一切作事以神通及方便所摄。不害以羞耻及信业报所摄。于自财知足以少欲及知足所摄。调柔以不躁动及不欺诳所摄。寂静性以舍吾我及无我所所摄。不缺要期以观菩提心及顺菩提场所摄。决定拔济以觉悟魔业及诸佛加持所摄。善住慧以不轻躁及不掉动所摄。不动慧以心如山及不移转所摄。如说性以善作业及不追悔所摄。能作以实性及真性所摄。正加行以顺缘生及离断常所摄。正精进以加行及如理所摄。不退转以正断及不懈慢所摄。超胜以勇猛及精进所摄。从他闻以善友及求法所摄。如理作意以奢摩他资粮及毗钵舍那资粮所摄。亲近善友以承顺及恭敬所摄随顺善友以身轻利及心轻利所摄。正行勇猛以涅槃及离欲所摄。静虑观察以因不坏及果不坏所摄。善男子是为三十二法以六十四法所摄。复问言善男子此六十四法以几法摄。答言善男子。此六十四法以一百二十八法所摄。所谓内观察。以观空及观性所摄。摄诸根以正念及正知所摄。护外境以防诸根及不驰散所摄。敬有德以观自过智者及不求他过智者所摄。求法以自要期勇猛不退及于他作恶不念所摄。爱乐法以求法及顺法所摄。身静以离昏沉及离痴性所摄。心静以遍知及断除烦恼所摄。不贡高以不憍慢及断暴恶所摄。如法语以断不善法及满一切善法所摄。身不曲以不粗语及不恶语所摄。心不曲以正念及正三摩地所摄。除三垢以不净观及慈悲观所摄。修三解脱门以无数取趣及胜义所摄。不粗犷以利益语及安乐语所摄。无离间语以不坏语及和合语所摄。自护以不作一切罪及积一切福所摄。护他以忍辱及柔和所摄。无简别以等虚空心及如风心所摄。一味性以真如及法界性所摄。如梦自性以见闻觉知法及所经不受用法所摄。如幻自性以诳惑及遍计分别所摄。神通以成辨利益及顺智慧所摄。方便以慧光明及观有情所摄。羞耻以悔已不生及无覆藏自过所摄。信业报以现证诸法不生放逸及畏后世苦所摄。少欲以清净受用及离无厌足心所摄。知足以易满及易养所摄。不躁动以究竟尽及无诤所摄。不欺诳以实语及法柔和所摄。舍吾我以不计因及摧恶见所摄。无我所以无我慢及无贪所摄。观菩提心以不希望劣乘及悲愍有情所摄。顺菩提场以摧伏诸魔及现证佛法所摄。觉悟魔业以善友教授及修习般若波罗蜜多所摄。诸佛加持以如说所作及不舍一切有情所摄。不轻躁以心如地及断爱憎所摄。不掉动以离恶作及观无常所摄。心如山以不高及不下所摄。不移转以不退坏愿行及胜进愿行所摄。善作业以智所作及不追念魔事所摄。不悔以戒清净及三摩地清净所摄。实性以世俗谛及胜义谛所摄。真性以真如及真实所摄。顺缘生以因及缘所摄。离断常以无生及无灭所摄。所加行以信业果及拔除业所摄。如理以远离道及不生道所摄。正断以断不善及不断善所摄。不懈慢以心力及身。力所摄。勇猛以审谛及不失修行所摄。精进以不杂心及不退转所摄。善友以恭敬及供养所摄。求法以求正智及求解脱所摄。奢摩他资粮以身远离及心远离所摄。毗钵舍那资粮。以闻法不厌及如理作意所摄。承顺以礼拜及合掌所摄。恭敬以实语及不欺诳所摄。身轻利以于食知量及初中后夜警策睡眠相应所摄。心轻利以无欲及正思惟所摄。涅槃以离无常及苦所摄。离欲以无我及无摄受所摄。因不坏以寂灭因及胜解所摄。果不坏以如瑜伽不欺诳及如胜解果赞叹所摄。善男子是为六十四法以一百二十八法所摄。善男子如是我已略说一切法所摄。若倍倍说诸法增数。以我无断办才。或于一劫或余一劫不可穷尽。
　　尔时宝手菩萨闻大虚空藏菩萨说是诸法所摄之时。得未曾有踊跃无量。即以右掌覆此三千大千世界。于刹那顷。尽十方界所有花鬘涂香末香。幢幡衣服众妙音乐。皆从宝手右掌之中如雨而下。遍满三千大千世界。花至于膝。幢幡衣服周遍虚空严饰交映。百千音乐不鼓自鸣。于其声中出伽陀曰。
　　持德显德百福满　　摧魔念慧具修行
　　善说法要大沙门　　能摧十方有漏行
　　殊胜修持吉祥满　　降伏怖畏离尘惛
　　能度人天置涅槃　　十力尽漏心无相
　　以微妙音演说法　　不失不谬三垢除
　　人天无比三界尊　　随顺世间能与乐
　　念慧修持悉圆满　　十力最胜坏魔军
　　由是能开甘露门　　无有尘累善调御
　　游行不动出于众　　十方调伏利人天
　　妙慧如空无所依　　法界不动安如地
　　声光能坏诸尘暗　　是故妙赞离垢尊
　　慧光照曜满吉祥　　光显牟尼蔽魔众
　　随化人天在三有　　示定示乱离攀缘
　　世间无碍悉如空　　故佛调伏人天者
　　三千大海量可悉　　十方虚空犹可步
　　一切有情心可知　　如来功德难思测

　　说此伽他赞叹佛时。天魔波旬严四种兵。来诣佛所住众会前。现其自身如长者形。头面礼足住在一面。白佛言。世尊此大虚空藏菩萨。及宝手菩萨是二正士。成就无量无边功德。又能示现如是种种奇特神通利益之事。于未来世。而有有情闻此经典开悟信解思惟者不。佛告波旬未来世中。信此经者其数甚少。如以一毛端折为百千分。以此一分于大海中取一滴水。善男子信此经者如毛端水。不信之者如大海水。时魔波旬闻是语已。心大欢喜。踊跃歌舞出于众会。
　　尔时舍利子白佛言。世尊此是何人。欢喜踊跃出于众会。佛告舍利子是天魔波旬。现长者形来至我所。欲隐蔽正法闻说后世信经者少心生庆快。是故唱言。沙门瞿昙眷属减少。我眷属多。
　　尔时魔波旬生欢喜已。出于众会欲还天宫。作如是念。此虚空藏及余菩萨。并于瞿昙所有功德。皆悉减少时。虚空藏菩萨。即以神力制魔波旬及其眷属。住于空中令不得去。而告魔言。波旬虚空无碍。何不速去还。
　　尔时天宫魔即答言。汝见虚空无有障碍。我观空中尽唯暗黑。不知所从。唯向下观见佛世尊光明普照。时虚空藏菩萨。告波旬言。波旬岂有内心意乐白法外见暗耶。无如是理。时魔波旬自知内心常怀嫉恼。深生愧耻白虚空藏菩萨言。我从今日之后更不复作魔罗之业。虚空藏菩萨言。波旬是为希有是为难事。能发如是坚固之愿。波旬汝及眷属。宜应下来于如来所听闻法要。所以者何。佛世难值。时魔波旬意还本宫志不乐听。以虚空藏告敕之故。与诸眷属从于空中。俯仰而下。
　　尔时虚空藏菩萨。告众菩萨言。诸仁者颇能宣说超越诸魔之法门耶。各随所乐说之。时彼会中有菩萨名曰山王。作如是言。若有求离魔之境界。是堕魔界。若知一切境界皆是佛界无有魔界。是人则名随佛境界。入佛境者尚不见有佛之境界。况余境界。菩萨由此超越魔道。是故名为超魔法门。宝吉祥菩萨曰。心缘虑者为魔境界。若复于法无所缘虑。知一切法皆无所得。则获无阿赖耶。彼何有魔之所为作。是为菩萨超魔法门。
　　宝手菩萨曰。若有执著则堕魔境。若不取著则无诤竞。与一与二不共心俱。何况诸魔。若菩萨证此不俱法门。则超魔境是为菩萨超魔法门。
　　宝勇菩萨曰。若堕空有是为有诤以有诤故。则住魔境。若不堕空有随顺相识。而无所转住无相际。则超魔境。是为菩萨超魔法门。宝思惟菩萨曰。如来说一切妄想烦恼。如光影如影像。不转非不转。不来不去不住内外。若如是知者。则于分别烦恼不起。于分别烦恼不灭。则断遍计。超于魔境。是为菩萨超魔法门。
　　宝藏菩萨曰。若有染不染则有爱憎。以有爱憎则堕魔行。若离憎爱名住平等。若住平等则于诸法种种相离。离诸相故平等思惟。得是平等名超魔境。是名菩萨超魔法门。离宝菩萨曰。起于我者则为魔业。若我清净何有魔为。所以者何。由我净故烦恼清净。烦恼净故一切法清净。由一切法净故虚空清净。住是虚空清净法者则超魔境。是为菩萨超魔法门。
　　法王菩萨曰。譬如大王得灌顶已有大营从无所怖畏。得灌顶菩萨亦复如是。以众法宝而为眷属。于一切魔无有怖畏。所以者何。彼灌顶位。满足一切无量佛法法宝眷属。能持十方一切诸佛所说之法。若菩萨住如是心则超魔境。是为菩萨超魔法门。
　　山相击王菩萨曰。譬如有孔隙处风入其中。摇动于物有往来相。菩萨亦尔。若心有间隙心则摇动。以摇动故魔则得便。是故菩萨守护于心不令间隙。若心无间隙则诸相圆满以相圆满故。则空性圆满。是为菩萨超魔法门。喜见菩萨曰。于诸见中见佛见法。是为最胜。此中见佛者不以色见。不以受想行识见。于一切法都无所见。是真见佛见法者。于一切法离于作意。不见文字不生贪著。是真见法。以见佛见法得成就故。能超魔境。是为菩萨超魔法门。
　　帝网菩萨曰。起念思惟名为魔业。菩萨于彼因缘。若有动念思惟。不如理作意。皆是魔作。若不动不念。不起思惟不生于触。则超魔境。是为菩萨超魔法门。
　　功德王光明菩萨曰。若有对治则为魔业。若无对治即为法界。一切诸法皆顺法界。若入法界则无魔界。所以者何。离于法界魔不可得。法界魔界同真如性无有少异。菩萨解此则入一道超于魔境。是为菩萨超魔法门。香象菩萨曰。无力者魔得其便。有力者魔不得便。无力者谓于三解脱门闻生惊怖。有力者于三解脱门闻不惊怖。何以故。若证解脱则不惊怖。通达此者不生惊怖。善修行者亦不惊怖。无惊怖故则超魔境。是为菩萨超魔法门。
　　慈氏菩萨曰。犹如大海同一醎味。佛法智海同一法味。亦复如是若佛若法。悉皆平等空无相愿。不生不起一相平等一味平等。若菩萨了知一味相者则超魔境。是为菩萨超魔法门。虚空藏菩萨曰。仁者譬如虚空起过一切所有境界。亦无眼耳鼻舌身意。菩萨如是知一切法自性清净。犹如虚空等身口意入智光明。若得智光则超魔境。是为菩萨超魔法门。文殊师利菩萨曰。仁者汝等所说悉是魔境。何以故。施设文字皆为魔业。乃至佛语犹为魔业。无有言说。离诸文字魔无能为。若无施设即无我见及文字见。以无我故。则于诸法无有损益。如是入者则超魔境。是为菩萨超魔法门。
　　尔时大虚空藏菩萨。告魔波旬言。汝闻说此超魔境界法门不邪。波旬答言。唯然已闻。虚空藏言。波旬汝敢于此诸大菩萨所说超魔境界法门。作魔事不。答言大士。我或昔闻超魔境界殊胜法门。或复当闻终不敢能为其魔业。何况现证。
　　尔时会中。有四护菩提场眷属天。一名畠却梨。二名三牟得却梨。三名具香。四名净信。时此四天告波旬言。我昔见汝于菩提树下。如来正坐道场成正觉时。汝率营从与作留难。世尊彼时以慈悲调柔戒闻定慧坚固勇猛精进福智。以其宝手击触于地。无量世界应时震动。世尊神力已摧伏汝及其眷属。应自证明。今复更于佛菩萨所欲为魔业。波旬汝及眷属。而今之后于佛菩萨。宜应尊重修诸供养。
　　尔时波旬。即时变化八万四千俱胝宝盖遍覆大众。又以种种无量天诸妙花涂香末香。持散佛上及诸众会作如是言。所有一切欲界庄严。及一切佛刹庄严。乃至我宫殿所有庄严殊胜珍宝。天上人间妙受用具。悉以奉献佛及众会。亦以供养虚空藏菩萨。时虚空藏菩萨语波旬言。汝及眷属皆应发于无上正等菩提之心。
　　尔时波旬并其八万四千眷属。悉发阿耨多罗三藐三菩提心。时彼众中有一魔子名为恶面。于众魔中最为上首。心不敬信乐为非法。作如是言。何用发此菩提心为。我等当设种种方便。令如是经隐没于地不得流布。尔时世尊告大虚空藏菩萨言。善男子汝今闻是魔言不耶。汝当宣说摧伏制止诸魔眷属明真言句。令无能为。亦使由此明真言句。恒沙魔众悉得安住无上菩提。
　　尔时虚空藏菩萨摩诃萨。即说明真言曰。
　　怛你也(二合)他阿靺[齒*來](知谐反)尾靺[齒*來]三靺鞮娑呬多奴散地怒噜怛啰(二合)奶(平声呼)涅(奴一反)伽怛你(平奴政反)昧怛啰(二合)庾羯鞮(二合)迦噜拏你(奴政反)删泥婆底(鞮以反)也(二合)靺底(鞮以反)步多[口*落]乞洒(二合)达摩涅(奴一反)物哩(二合)鞮达磨[口*落]乞史(二合)鞮乌驱(上声)里你企里户卢户卢户卢户卢怛羯[口*犁]怛他嚩你低始罗奴靺底(丁以反)恶乞晒(二合)耶涅(宁逸反)你势(平声)羯犁(二合)奢跛羯哩(二合)势(平声)没驮地瑟耻(二合)帝达牟入嚩(二合)罗你僧伽奴哦迷阿努杜[口*禮]阿那底羯啰(二合)摩抳曳　你[卄/(阿-可+辛)/女]啰(二合)呵尼么啰跛乞洒(二合)斯庾纥底(二合)纥哩(二合)鞮安拏嚟阿奢娑怛[口*梨](二合)萨尾洒也努誐铭阿哩也(二合)虞拏迦[口*梨]悉第悉驮跛泥母乞洒(二合)努句黎你[卄/(阿-可+辛)/女]啰(二合)呵抳跛啰嚩你喃达哩洒(二合)你么啰钵哩洒(二合)诺阿尾扇睹者怛嚩(引二合)嚧摩诃啰惹诺舍羯嚧(二合)泥(平声)嚩那泯捺[口*洛](二合)没啰(二合)诃摩(二合)娑憨跛底母驮钵啰(二合)萨那泥嚩那哦药乞洒(二合)羯哩(二合)担(平声)跛哩怛啰(二合)喃萨他(二合)比担娑嚩(二合)娑丁也(三合)也喃达摩婆拏迦那摩[口*洛]乞洒(二合)曳萨达摩写跛哩[卄/(阿-可+辛)/木]啰(二合)诃耶裟嚩(二合引)诃
　　尔时大虚空藏菩萨。说是真言已。即时三千大千世界六种震动。时彼恶魔心无净信不乐法者。闻空中声曰。若有闻此明真言句。若魔若魔男若魔女若魔民不发阿耨多罗三藐三菩提心。不舍魔业者。则令金刚手药叉。以大火焰金刚之杵摧碎其顶尔时魔众心惊毛竖。即皆同时仰观虚空。见有五百大金刚手。各各临于恶魔头上垂欲下击。皆悉怖惧一时咸发阿耨多罗三藐三菩提心尔时世尊熙怡微笑。时具寿阿难陀。一心合掌白佛言世尊。世尊微笑非无因缘。唯愿如来为我解说。
　　尔时世尊告阿难陀言。汝见此五百众魔以怖惧故发菩提心不。阿难陀言。唯然已见。佛复告阿难陀言。此魔波旬当成佛时。与诸眷属于彼彼世界。各各异名。尔时具寿阿难陀白佛世尊经于几时。此魔当成无上菩提。得菩提已佛及世界名为何等。佛告阿难陀。此魔波旬。当于来世十千佛所。为作魔事。从彼佛所闻金刚场摧坏烦恼清净法门。又于彼佛所闻于秘密甚深轨则威仪功德尸罗处行。勤行方便于最末后无边无垢幢如来所。当作魔事于彼佛所。善根淳熟心得决定。获得一切佛法光明。发菩提心。然后经于过阿僧祇数量佛所。恭敬供养于彼佛法。出家修道护持正法。教化成就无量有情。复更过于四万阿僧祇劫。当得成于阿耨多罗三藐三菩提。名为妙住得法光如来应供正遍知明行足善逝世间解无上士调御丈夫天人师佛世尊。世界名清净安立。劫名清净。复次阿难陀。清净安立世界。国土丰盛人民快乐。如睹史多天宫所有受用乐具。彼国菩萨受用乐具亦复如是。彼妙住得法光如来寿命四十中劫。有六十四俱胝诸声闻众一万二千大菩萨众。阿难陀如是诸魔若魔男若魔女若魔民悉发住于无上正等菩提之心。皆随生彼清净世界。时妙住得法光如来知其深心。皆悉与授阿耨多罗三藐三菩提记。

　　　　大集大虚空藏菩萨所问经卷第七



　　　　大集大虚空藏菩萨所问经卷第八

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　尔时会中释梵护世。见与波旬授菩提记。一切皆生奇特之心。叹言希有甚奇世尊。彼等诸魔于佛善说法毗奈耶。而作魔事犹见如来。福不唐捐皆蒙授记。当证无上正等菩提究竟涅槃。世尊岂有善男子善女人。以善信心入于佛法。所获福业而得校量。当知皆是诸佛境界。非余声闻缘觉所测。
　　尔时佛告释梵护世诸天人等。如汝所说诚谛不虚。实是诸佛如来境界善男子。夫心者是缘生法。譬如染缬或处受色或处不受。有情心行亦复如是。或起烦恼或复不起。或有利根或有钝根。如来随根设法教化。悉令解悟引入法中。善男子。夫烦恼者无有方所。亦无住处复无积聚。从不如理作意和合而生。若如理观察是杂染性则为清净。然我密意说名邪见。若如实知则为正见。非邪正见过现实有。若于邪见正见。知己不生取著。是则名为入正见道。善男子烦恼如皮清净为性。由彼所覆慧明无力。是故不见根本清净。复次有分别者名为烦恼。无分别者名清净性。善男子譬如大地依水而住。水依风住风依空住。是四界中空无所依。以其虚空不坏不动无所积聚。无积聚故住不生灭自性相应。是故三界不久不住。无常变异非虚空界。如是蕴处界依业烦恼而住。业烦恼依非如理作意而住。非如理作意。依自性清净心住。是清净心不为客尘烦恼所染。所有非如理作意业烦恼蕴处界等。一切皆是因缘和合故有。因缘若阙则不生起。彼清净性无有因缘。亦无和合亦不生灭如虚空性。非如理作意如风。业烦恼如水。蕴处界如地。由是一切诸法无有坚牢。根本无住本来清净。善男子是名自性清净法光明门。菩萨由证此法门故。不为一切诸烦恼垢之所染污。亦不思惟此清净法。以不思故。则灭一切寻伺缘虑证清净性。由证清净。则超魔境。以超魔境则安住佛境。以住佛境则超有情境入不动法界。以入不动清净法界。则入平等无差别境。则名获得一切智智。说此法时有无量菩萨。于业烦恼障一切缠垢。悉得远离证无生忍。
　　尔时室利鞠多优婆塞。于大众中即从座起。头面礼足而白佛言。世尊我今从佛闻此解脱清净法门。顿除疑悔。所以者何我昔曾设深大火坑及和毒食。于如来所起损害意。世尊威德无所损伤。为我说法虽少信向。心犹疑惑仍生追悔。今于佛前复得闻此甚深经典。疑网悉除心无忧悔。获法光明发阿耨多罗三藐三菩提心。世尊我于今者名为大益得殊胜利。尔时佛赞室利鞠多长者言。善哉善哉善男子。汝今闻我所说法故生净信乐。由是因缘于贤劫中所有诸佛。悉皆承事恭敬供养。于彼佛所广修梵行护持正法。过七百万阿僧祇劫。当得成佛号曰离一切缠如来应供正遍知明行足善逝世间解无上士调御丈夫天人师佛世尊。时室利鞠多优婆塞。闻佛与授阿耨多罗三藐三菩提记。欢喜踊跃得未曾有。即解严身上妙璎珞。散于佛上作如是言。世尊今我宅中有四大藏。无量金宝充满其中。以第一藏舍与妻子僮仆及营事者。第二大藏舍与一切贫穷下贱孤独乞人。第三大藏舍与一切往来苾刍及四方僧。第四大藏奉献如来及上首苾刍。唯愿世尊令我速获无住相施功德成就。我今欲于如来善说毗奈耶中。出家受戒修习梵行。于是世尊听其出家。时室利鞠多优婆塞。即便出家受具足戒。
　　尔时大虚空藏菩萨白佛言。世尊如来于无量阿僧祇劫之所积集。甚深难得阿耨多罗三藐三菩提法。于佛灭后谁当奉持。时彼众中有六十俱胝菩萨摩诃萨。即从座起合掌礼佛。异口同音说伽他曰。
　　如来灭度后　　我等悉皆能
　　不惜于身命　　护持佛正法
　　舍一切名利　　及离诸眷属
　　不舍此正法　　为证佛智故
　　毁呰及骂辱　　粗言不善语
　　由护正法故　　如此皆能忍
　　轻贱及掉弄　　诽谤不称赞
　　如此悉皆忍　　为持此经故
　　当来诸苾刍　　往相希名利
　　为魔之伴党　　于法为障碍
　　毁戒破法者　　亲近于俗人
　　贪著供养故　　不专求正法
　　好习于外道　　无知怀憍慢
　　自赞叹己身　　恼乱寂静者
　　弃舍阿兰若　　常乐无利言
　　好习恶咒术　　计著于身见
　　或乐知僧事　　与僧作留难
　　舍离于禅诵　　交杂诸世务
　　常求于利养　　不乐戒多闻
　　虽行于布施　　心恒怀杂染
　　计种种我相　　但念于乞食
　　乐往白衣家　　论说世俗事
　　田农诸俗务　　贸易并贩卖
　　好作如是事　　自称是沙门
　　坚执于诸有　　计著种种见
　　闻说真空法　　怖畏如深险
　　不信有业果　　言无后世报
　　但作虚诳语　　非法言是法
　　恶世中苾刍　　自在力如王
　　于此末法时　　我能持正法
　　于诸修多罗　　不求亦不读
　　各自师己见　　执异互相非
　　所有深经典　　与解脱相应
　　于如是正法　　心皆不乐说
　　及乐世俗论　　称扬为希有
　　如斯恶人辈　　不久灭正法
　　微妙甚深经　　文义俱善巧
　　于彼恶世时　　悉皆被灭坏
　　非法无道王　　人庶皆流窜
　　于如是恶世　　无不怀恐怖
　　我等悉皆能　　处如是末世
　　护持佛所说　　无上之正法
　　以慈于有情　　设破于正法
　　亦起悲愍心　　由持此经故
　　若见持戒人　　起于贪爱心
　　我以怜念故　　方便令弃舍
　　若见恶心者　　谤毁于正法
　　为之起慈悲　　令见我欢喜
　　随力护彼人　　不加粗恶语
　　亦不与之言　　彼当自安住
　　复以四摄行　　成熟彼等人
　　又令生警觉　　省悟虚妄过
　　我当舍愦闹　　住于阿兰若
　　不亲近俗务　　犹如鹿自在
　　少求及知足　　修行四圣种
　　住戒及头陀　　具禅定智慧
　　我当无间修　　调柔静解脱
　　若入于聚落　　为说微妙法
　　若有求法者　　令远住空闲
　　寂嘿自修持　　常安于法乐
　　若有于现前　　作诸过失者
　　我为利众生　　当自观身行
　　住法常寂静　　于敬与不敬
　　安住如须弥　　不染世间法
　　我当为导师　　苾刍毁戒者
　　来加以恶言　　观是自受业
　　亦不起报心　　于他无害想
　　常住于正法　　此非我应作
　　我是于沙门　　彼无沙门行
　　闻我正教诲　　则谤修多罗
　　或断于耳鼻　　亦不乐见我
　　若闻实警觉　　则谤于正法
　　当来诸苾刍　　受持正法者
　　为其作留难　　不令闻正法
　　于王离间语　　破坏于大众
　　我等承佛力　　皆今得闻法
　　当彼恶世时　　宁舍于身命
　　为持正法故　　作众生利益
　　先知他意乐　　后方共语言
　　当来大怖时　　住是真实行
　　我问世间眼　　法王光明尊
　　由持此经典　　为得几所福

　　尔时世尊告大虚空藏菩萨及诸菩萨摩诃萨言。善男子譬如东方一世界析为十三千大千世界。如是南西北方四维上下。各各析为十三千大千世界。如是世界尽末为尘。复以一尘为一世界。若复有人于东方过尔所尘世界下于一尘。复更东行过尔所尘世界又下一尘。如是展转尽尔所尘。于东方诸佛世界无有边际。南西北方四维上下亦复如是。善男子于汝意云何。如是十方世界。所下微尘知其数不。不也世尊。如是微尘世界唯有如来以无碍智之所究了。非余能知。佛言善男子是诸世界。若下微尘及不下处。尽诸世界以为大城围绕墙壁。上至有顶下穷水际。满此城中著净芥子。以一芥子为一佛世界。善男子于意云何。是诸芥子世界宁为多不。甚多世尊。佛言善男子。如是芥子及诸世界。我知其数知百知千。乃至知紧迦罗弥未罗阿閦婆等。若有善男子善女人求菩提故。以七宝满尔所世界。施于尔所芥子数住功德法。菩萨诸佛及恭敬供养若复有人闻此甚深微妙经典。能净信忍所得福德胜前福德。若复有人以尔所芥子数行无遮施。或复有人得闻此经。于诸有情生无碍心住调柔忍。如七步顷系念思惟。所得福德胜前福德。若复有人修诸福业。成就尔所芥子数天主帝释大梵天王转轮圣王。或复有人受持此经。能知无常苦空无我涅槃寂静。如是知已于诸有情生于大悲。为不断三宝种故。发无上正等菩提之心。如是福德胜前福德。
　　尔时大虚空藏菩萨白佛言。世尊唯愿如来加持此经。后末法时于赡部洲广令流布。是时佛告虚空藏菩萨言。善男子我以此法付四天王。所以者何由此四王护持世界故。令此法久住世间广得流布。我今复以微妙真言。加持四大天王。即说真言曰。
　　怛你也(二合)他度度[口*梨]他地梨持嚩(二合)惹跛底特嚩(二合)惹楞迦(引)[口*梨]阿(引)靺怛你舍迷舍么钵底扇底(丁以反)目溪你誐啰(二合)贺博乞叉(二合)哆阿奴娜啰鄡那啰尾誐摩三摩钵地簸他输地钵他奴誐摩钵他输地钵啰(二合)枳娘(二合)目溪阿哩也(二合)句梨　步多[口*洛]　乞晒(二合)阿你泥洒遮茗泥洒遮多(引)么洒遮多怛簸洒遮没驮簸那达摩奴散地阿哩也(二合)誐拏怒誐摩阿那哩也(二合)你伽哆你嚧瑟吒(二合)钵啰(二合)娑娜宁咿湿嚩(二合)啰簸那鲁迦失止(二合)怛唎(二合)讫哩(二合)多阿奴啰讫沙(二合)演都伊[牟*含](引)达摩散地(啼寝反)尼婆惹都你鲁讫鞮(二合)涅泥(上)世(引)钵啰(二合)底路乞洒(二合)睹达摩驮哩尼
　　尔时四大天王。由此真言所加持故。心怀悚栗身毛皆竖。即往佛所头面礼足白佛言。世尊我等四王护持此经。当令未来久住于世。我能摄持如是经典所流行处。有不乐法诸神天龙夜叉乾闼婆阿修罗迦楼罗无能障碍。若有乐法善神。即当令彼心得寂静。若有法师于说法会。忘失文句能令忆持。获得辩才增长慧解。
　　尔时世尊告四天王。善哉善哉汝等四王。皆是我子从法化生。由我劝汝守护正法功德因缘得为天王。当超世间速证圆寂。
　　尔时世尊。复告大虚空藏菩萨言。善男子我今亦以真言加持帝释。令护此经久住于世。说真言曰。
　　怛你也(二合)他输第输婆末底输婆尾庾(二合)系那捺[口*梨]那哩奶睹哩奶纳迷舍迷邬波舍迷屈吠鸣驱黎阿苏目溪驮啰尼阿啰奶轮输嚧(二合)晒婆[口*皿]低阿[月*坒]泥[月*坒]那散地三迷三摩嚩底三摩啰湿弥(二合)阿世呼呼奚奚驱嚧驱梨阿那底羯啰(二合)铭你嚩[口*洛]乞洒(二合)摩[口*皿]低摩诃嚩婆娑钵啰(二合)[月*坒]阿[卄/(阿-可+辛)/女]车睹舍羯嚧泥嚩曩泯捺啰(二合)那捺舍多那夜那嚩罗摩矩吒达啰伊舍嚩(二合)噜末噜捺婆(二合)嚩那你嚩斯娑嚩(二合引)诃(引)
　　尔时天帝释。闻此真言已欢喜踊跃。所住宫殿悉皆震动。即与百千眷属围绕。来诣佛所头面礼足。白佛言。世尊我等诸天拥护此经。于赡都洲广宣流布令得修行。若有法师受持此经。我等眷属咸共拥护。令无恼患使得欢喜生净信乐。受持斯经皆得成就以法庄严。若于王城聚落村邑说法之处。我当率诸眷属。相共往诣彼法师所与作卫护。若有轻贱嗔骂彼法师者令发净心。若有诸魔作诸障难。我当拥护悉使退散不令得便。
　　尔时佛告天帝释言。善哉善哉憍尸迦。汝当获得天妙自在。住法自在。于一切佛所护持正法能师子吼何以故憍尸迦以能受持一佛正法。即于三世诸佛所说正法。皆能守护。
　　尔时世尊复告大虚空藏菩萨言。善男子我为娑诃世界主大梵天王。说威德真言句义由此真言故。大梵天王护持此经。即说真言曰。
　　怛你也(二合)他每怛哩(二合下同)输婆每怛哩(二合)达摩每怛哩(二合)每怛哩(二合)也怒娑呬鞮三摩每怛哩(二合)珊地每怛哩(二合)阿努誐摩每怛哩(二合)阿怒啰讫叉(二合)每怛哩(二合)阿努度啰每怛哩(二合)萨丁那(二合)每怛哩(二合)达磨每怛哩(二合)阿努檗啰(二合)诃每怛哩(二合)阿尾钵啰(二合)底(丁以反)娑啰每怛哩(二合)嗢卢迦那每怛哩(二合)尾卢迦那每怛哩(二合)母[亭*夜]努誐摩每怛哩(二合)没驮地瑟姹(二合)那每怛哩(二合)阿努啰乞叉(二合)每怛哩(二合)达摩钵啰(二合)底(丁以反)[口*洛]乞叉(二合)拏每怛哩(二合)母乞叉(二合)每怛哩(二合)阿那奴哩嚧驮尾嚧驮每怛哩(二合)阿多牟每怛哩(二合)没啰(二合)贺么(二合)簸他每怛哩(二合)[亭*夜]那楞迦啰每怛哩(二合)怛写努珊地迦嚧那每怛哩(二合)怛写奴珊地暮你多每怛哩(二合)怛写奴珊地庾(二合)闭讫叉(二合)每怛哩(二合)没啰(二合)贺摩(二合)钵地努誐摩那每怛哩(二合)质都你尾哩也(二合)每怛哩(二合)阿奴娑啰拏每怛哩(二合)你娑底(二合)啰拏每怛哩(二合)萨嚩怛啰(二合)拏誐么那每怛哩(二合)阿孽车末啰(二合)含门(二合)嗢悉[口*梨](二合)惹[亭*夜]那素大尾(入)蜜逾底(丁以反)瑟姹(二合)娑嚩(二合)婆嚩(二合)三摩提你瑟羯啰(二合)摩摩诃尾么难(引)尾也(二合)嚩鲁迦耶染摸你尾崩(补甘反)句嚧湿嚩(二合)达摩[口*洛]讫叉(二合)么底(丁寅反)羯啰(二合)弥没驮地瑟吒(二合)南
　　尔时娑诃世界主大梵天王在于梵世。由此慈心真言加持及佛威神力故。天耳闻已。即共六十六万梵众来诣佛所。头面礼足退坐一面。白佛言世尊我等蒙佛大慈大悲加持力故。令护此经。若当来世有诸法师。于此甚深秘密经典。受持读诵乃至书写奉持供养。若彼法师在阿兰若。及于衢路村邑聚落王城处所若为宣说如是经者。我等当共拥护摄受加其气力令得精勤。念慧辩才悉皆增长。不信者令信。其净信者令住正行。世尊我等今于如来所说正法之眼。皆共奉持广令流布。
　　尔时世尊告大梵王言。善哉善哉梵王如来。今者随喜汝等守护正法。梵王汝当不久坐于道场。转正法轮如我今转。如汝今者拥护斯经。诸余梵天于当来世。护持正法亦应如是。
　　尔时世尊。复告慈氏菩萨摩诃萨言。慈氏我今以此无量阿僧祇俱胝劫积集无上正等菩提希有之法。付嘱于汝。乃至欲令受持读颂为他广说报佛恩故。亦满自己希求愿故。令诸有情增长善根故。令诸菩萨护法光明故。摧一切诸魔外道故。护持正法不断三宝种故。慈氏菩萨白佛言。世尊我今当于如来在世及涅槃后常护法藏。何以故我亦曾于过去护斯正法。世尊我虽在于睹史多天。于是类经倍增护持令久住世。世尊若未来世其有众生于如是等经闻已受持书写读诵。如法修行为他广说。当知皆是我之威力所加持故。世尊当彼之时。若有魔及魔民共为朋党。不能障难如我一毛成就善根析为百分千分歌罗分乃至优波尼沙陀分。若三千大千世界之中。一切有情悉并为魔若魔眷属。而于我所成就善根一分福智之力。犹不能得生于障难。何况如来于无量阿僧祇俱胝劫积集无上菩提之法。而能障碍。尔时世尊告慈氏菩萨言。善哉善哉善男子。有四种法为菩萨行。何者为四。所谓破烦恼魔坏诸外道。成熟有情护持正法。善男子如是四种是菩萨行。而此四种以一行收。云何为一。所谓护持正法。
　　尔时世尊。告尊者大伽叶波具寿阿难陀言。我以此经付嘱汝等。汝当受持此经为他广说。大伽叶波言。世尊我当随力于如来无上菩提之法。勤加守护为他宣说。阿难陀言唯然世尊。我已受持如是法要。于当来世以佛威力。广宣流布令不断绝。尔时福庄严菩萨摩诃萨。从座而起叉手合掌。白佛言世尊如是之经。如来所说甚深希有。断诸疑网最胜了义难见难悟。是第一义空性相应。以戒念定慧而为庄严。显说解脱寂静无染。是诸智人之所知境。一切诸佛之所称赞。亦是一切诸经之王。以陀罗尼印印之。令受持者得无碍辩。增长念慧坚固不退。摧魔怨敌不为于他异宗所坏。能摧恶戒增长头陀无贪功德。复是正住大舍功德。出生无量诸佛智法。若有善男子善女人。能于此经受持读诵。系念思惟为他广说。书写供养审谛观察。如理作意正行相应得几所福。尔时世尊即以迦他。告福庄严菩萨摩诃萨曰。
　　我以佛眼见十方　　广大无边诸刹土
　　于中盛满诸七宝　　尽皆普施诸菩萨
　　若人受持是经典　　如佛所说无所得
　　而能习诵为他说　　如是功德超于彼
　　众花涂香并伞盖　　衣服缯彩及幢幡
　　遍满积彼世界中　　供养诸佛并菩萨
　　于后末世法灭时　　若有受持此经典
　　如说修行不放逸　　所获福聚超于彼
　　十方世界诸巨海　　尽皆盛满种种油
　　其炷高大如须弥　　然灯供养佛制底
　　若有于彼法灭时　　世间尽为诸暗覆
　　能燃如此大法炬　　所获功德倍于前
　　若于无量诸导师　　奉事经于亿千劫
　　以天适意妙供养　　勤求最胜佛菩提
　　为报如来深重恩　　护持三宝令久住
　　安诸有情住佛法　　持此经福多于彼
　　以佛眼观诸有情　　能致梵王帝释位
　　若有能持此经典　　获大胜福过于彼
　　令诸有情得罗汉　　复能成就缘觉乘
　　若有能发菩提心　　受持此经福过彼
　　假令经福皆为色　　尽虚空界不能受
　　除佛世尊一切智　　于此胜福无能了
　　若于俱胝千亿劫　　持此如来所说经
　　所生功德不可量　　犹如十方无有际

　　尔时福庄严菩萨。从佛闻是护持此经。所得功德不可限量。生大欢喜踊跃无量。而白佛言世尊后末世时诸有情类。若有不能持此经者。当知是人堕于魔界。世尊我观护持自余正法。所获善根犹如芥子。若有能护此经法者。所得功德如十方虚空。无有穷尽不可譬喻。世尊我今被于勇猛甲胄。宁舍身命护持是经。不为吝望己身之利。但求一切有情安乐。说此法时。以大虚空藏菩萨福德力故。有十方无量恒沙佛刹。虚空藏菩萨及无量佛诸菩萨众。从于虚空雨种种花以为供养。空中有声而作是言。善哉善哉大虚空藏菩萨摩诃萨。乃能作此广大佛事。乃至于此大集法要殊胜庄严。亦能摄受未来有情庄严正法。令彼不失菩提之心。于此经中受持读诵书写解说。尔时世尊为欲嘱累此经典故。以神通力即从身中放大光明。遍照十方无量佛刹悉皆振动。有无量阿僧祇有情。发阿耨多罗三藐三菩提心。无量有情得无生法忍。复有无量有情心得解脱。复有无量有情得法眼净。复有无量有情离诸贪染。复有无量有情得于人天福德胜因当得见佛。一切大众皆生随喜。佛说是经已。时大虚空藏菩萨摩诃萨。具寿大迦叶波。具寿阿难陀。娑诃世界主大梵天王。释提桓因四大天王。诸苾刍众。及大菩萨天人阿修罗乾闼婆等。一切众会闻佛所说。皆大欢喜信受奉行。

　　　　大集大虚空藏菩萨所问经卷第八


