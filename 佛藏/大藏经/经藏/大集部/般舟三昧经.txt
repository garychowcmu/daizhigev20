  般舟三昧经
　　后汉 支娄迦谶译




　　　　般舟三昧经卷上(一名十方现在佛悉在前立定经)

　　　　后汉月氏三藏支娄迦谶译

　　问事品第一

　　佛在罗阅只摩诃桓迦怜。摩诃比丘僧五百人皆得阿罗汉独阿难未。尔时有菩萨名颰陀和与五百菩萨俱。皆持五戒。晡时至佛所前以头面著佛足却坐一面。并与五百沙门俱至佛所。前为佛作礼却坐一面。时佛放威神。诸比丘所在远方无不来者。即时十万比丘。俱相随来会佛所。前为佛作礼却坐一面。佛复放威神。摩诃波和提比丘尼。与三万比丘尼俱相随至佛所。前为佛作礼却坐一面。佛复放威神。罗怜那竭菩萨从舍卫堕梨大国出。桥日兜菩萨从占波大国出。那罗达菩萨从彼罗斯大国出。须深菩萨从加罗卫大国出。摩诃须萨和菩萨与阿难邠坻迦罗越。俱从舍卫大国出。因坻达菩萨从鸠睒弥大国出。和轮调菩萨从沙只大国出。一一菩萨各与二万八千人俱来到佛所。前为佛作礼皆却坐一面。罗阅只王阿阇世。与十万人俱来到佛所。前为佛作礼却坐一面。四天王释提桓因梵三钵摩夷亘天阿迦贰吒天。各各与若干亿亿百千天子俱来到佛所。前为佛作礼却住一面。难头和难龙王。沙竭龙王。摩难斯龙王阿耨达龙王。各各与若干龙王亿亿百千万俱来到佛所。前为佛作礼却住一面。四面阿须伦王。各与若干阿羞伦民亿亿百千万俱来到佛所。前为佛作礼却住一面。时诸比丘比丘尼优婆塞优婆夷诸天诸龙诸阿羞伦民诸阅叉鬼神诸迦楼罗鬼神诸甄多罗鬼神诸摩睺勒鬼神诸人非人。无央数都不可计。颰陀和菩萨从坐起正衣服。叉手长跪白佛言。愿欲有所问。既问者欲有所因故。天中天听我言者。今当问佛佛告颰陀和菩萨。所因故者便问。佛当为若说之。颰陀和菩萨问佛言。菩萨当作何等三昧。所得智慧如大海。如须弥山。所闻者不疑。终不失人中之将。自致成佛终不还。终不生愚痴之处。豫知去来之事。未曾离佛时。若于梦中亦不离佛。端政姝好于众中颜色无比。少小常在尊贵大姓家生若其父母兄弟宗亲知识。无不敬爱者。高才广博所议作者与众绝异。自守节度常内惭色。终不自大常有慈哀。智虑通达于智中明无有与等者。威神无比精进难及入诸经中。多入诸经中。诸经中无不解安乐入禅入定入空。无想无所著。于是三事中不恐。多为人说经便随护之。在所欲生何所自恣。无异本功德力所信力。多所至到处其筋力强。无不欲爱力。无不有根力。明于所向力。明于所念力。明于所视力。明于所信力。明于所愿力。在所问如大海无有减尽时。如月盛满时悉遍照无有不感明者。如日初出时。如炬火在所照无所挂碍。不著心如虚空无所止。如金刚钻无所不入。安如须弥山不可动。如门阃正住坚。心软如鹄毛无有粗爽。身无所慕乐于山川如野兽。常自守不与人从事。若沙门道人。多所教授皆护视。若有轻娆者终无嗔恚心。一切诸魔不能动。解于诸经。入诸慧中。学诸佛法。无有能为作师者。威力圣意无有能动摇者。深入之行常随无所行常柔软。于经中常悲。承事于诸佛无有厌。所行种种功德悉逮及。所行常至所信常政。无有能乱者。所行常净洁。临事能决无有难。清净于智慧悉明。得所乐行。尽于五盖。智慧所行。稍稍追成佛之境界。庄严诸国土。于戒中清净。阿罗汉辟支佛心。所作为者皆究竟。所作功德常在上首。教授人民亦然。于菩萨中所教授无有厌。当所作者度无有极。一切余道无有能及者。未尝离佛。不见佛。常念诸佛如父母无异。稍稍得诸佛威神。悉得诸经。明眼所视无所挂碍。诸佛悉在前立。譬如幻师自在所化作诸法。不豫计念便成法。亦无所从来。亦无所从去。如化作。念过去当来今现在如梦中。所有分身悉遍至诸佛刹。如日照水中影悉遍见。所念悉得如向。亦不来亦不去。生死如影之分。便所想识如空。于法中无想。莫不归仰者。一切平等无有异。于经中悉知。心不可计。一切诸刹心不著无所适念。出于诸佛刹。无所复挂碍。悉入诸陀怜尼门。于诸经中闻一知万。诸佛所说经悉能受持。侍诸佛悉得诸佛力。悉得佛威神。勇猛无所难。行步如猛师子无所畏。于诸国土无不用言者。所闻者未曾有忘时。一切诸佛之议等无有异。悉了知本无经不恐。欲得诸经便自知说。如诸佛终无厌。为世间人之师无不依附者。其行方幅无有谄伪。诸刹照明朗不著于三处。所行无所挂碍。于众辈中无所适。于本际法中无所慕。持萨芸若教人入佛道中。未曾恐怖无有畏惧时。悉晓知佛诸经所有卷所在。众会中无不蒙福者。见佛极大慈欢喜。所学诸佛经通利。于大众中无所畏。于大众中无有能过者。名声极远。破坏诸疑难无不解。于经中极尊。于师子座上坐自在。如诸佛法教。悉晓知佛万种语。悉入万亿音。爱重诸佛经。常念在左右侧。未曾离于诸佛慈。于佛经中乐行。常随佛出入。常在善知识边无有厌极时。于十方诸佛刹无所适止。悉逮得愿行。度脱十方万民。智慧珍宝。悉逮得经藏。身如虚空无有想。教人求菩萨道。使佛种不断。行菩萨道未曾离摩诃衍。逮得摩诃僧那僧涅极旷大道。疾逮得一切智。诸佛皆称誉。近佛十力地一切所想悉入中。一切所计悉了知。世间之变悉晓知。成败之事生者灭者悉晓知。入经海宝开第一之藏悉布施。悉于诸刹行愿亦不在中止。极大变化如佛所乐行。心一反念佛悉在前立。一切适不复愿。适无所生处。十方不可计佛刹悉见。闻诸佛所说经。一一佛比丘僧悉见。是时不持仙道罗汉辟支佛眼视。不于是间终生彼间佛刹尔乃见。便于是间坐悉见诸佛。悉闻诸佛所说经。悉皆受。譬如我今于佛前。面见佛菩萨。如是未曾离佛。未曾不闻经。佛告颰陀和菩萨。善哉善哉。所问者多所度脱多所安隐。于世间人民不可复计。天上天下悉安之。今若能问佛如是。若乃前世过去佛时。所闻地行作功德所致。供养若干佛。以所致。乐于经中所致。作道行守禁戒所致。自守法行清白不烦浊。辄以乞丐自食。多成就诸菩萨合会教语诸菩萨。用是故极大慈哀。一切人民皆于等心。随时欲见佛即见佛。所愿极广大甚深之行。常念佛智慧。悉持经戒。悉具足佛种圣心如金刚。悉知世间人民心所念。悉在诸佛前。佛告颰陀和菩萨。若功德以不可复计。佛言。今现在佛悉在前立三昧。其有行是三昧。若所问者悉可得。颰陀和菩萨白佛言。愿佛哀说之。今佛说者。多所过度。多所安隐愿佛为诸菩萨现大明。佛告颰陀和菩萨。一法行常当习持常当守。不复随余法。诸功德中最第一。何等为第一法行。是三昧名现在佛悉在前立三昧。

　　行品第二

　　佛告颰陀和菩萨。若有菩萨所念现在。定意向十方佛。若有定意。一切得菩萨高行。何等为定意。从念佛因缘。向佛念意不乱。从得黠不舍精进。与善知识共行空。除睡眠。不聚会。避恶知识近善知识。不乱精进。饭知足。不贪衣。不惜寿命。子身避亲属离乡里。习等意得悲意心。护行弃盖习禅。不随色。不受阴。不入衰。不念四大。不失意。不贪性。解不净。不舍十方人。活十方人。十方人计为是我所。十方人计为非我所。一切欲受。不贸戒习空行。欲讽经。不中犯戒。不失定意。不疑法。不诤佛。不却法。不乱比丘僧。离妄语。助道德家。避痴人世间语。不喜不欲。闻道语。具欲闻亦喜。从因缘畜生生。不欲闻六味。习为五习。为离十恶。为习十善为晓九恼。行八精进。舍八懈怠。为习八便。为习九思。八道家念。又不著禅闻。不贡高弃自大。听说法。欲闻经。欲行法。不随岁计。不受身想。离十方人。不欲受。不贪寿。为了阴不随惑。为不随所有求无为。不欲生死大畏生死。计阴如贼计四大如蛇。十二衰计空。久在三界不安隐莫忘得无为。不欲贪欲。愿弃生死。不随人诤。不欲堕生死。常立佛前。受身计如梦。以受信不复疑。意无有异。一切灭思想过去事。未来事。今现在事等意。常念诸佛功德。自归为依佛。定意得自在。不随佛身相法。一切一计不与天下诤。所作不诤。从因缘生受了。从佛地度得可法。中法中得下。以了空意计人。亦不有亦不灭。自证无为黠眼以净。一切不二觉意不在中边。一切佛为一念入。无有疑黠。无有能呵。自得晓觉意故。佛黠不从他人待。得善知识计如佛。无有异意。一切在菩萨无有离时。纵一切魔不能动。一切人如镜中像。见一切佛如昼一切从法行。为入清净菩萨行。如是佛言。持是行法故致三昧便得三昧。现在诸佛悉在前立。何因致现在诸佛悉在前立三昧。如是颰陀和。其有比丘比丘尼。优婆塞优婆夷。持戒完具。独一处止。心念西方阿弥陀佛。今现在随所闻当念。去是间千亿万佛刹。其国名须摩提。在众菩萨中央说经。一切常念阿弥陀佛。佛告颰陀和。譬如人卧出于梦中。见所有金银珍宝。父母兄弟妻子亲属知识。相与娱乐喜乐无辈。其觉以为人说之。后自泪出念梦中所见。如是颰陀和菩萨。若沙门白衣。所闻西方阿弥陀佛刹。当念彼方佛不得缺戒。一心念若一昼夜。若七日七夜。过七日以后。见阿弥陀佛。于觉不见。于梦中见之。譬如人梦中所见。不知昼不知夜。亦不知内不知外。不用在冥中故不见。不用有所弊碍故不见。如是颰陀和。菩萨心当作是念。时诸佛国界名大山须弥山。其有幽冥之处悉为开辟。目亦不弊。心亦不碍。是菩萨摩诃萨。不持天眼彻视。不持天耳彻听。不持神足到其佛刹。不于是间终。生彼间佛刹乃见。便于是间坐。见阿弥陀佛。闻所说经悉受得。从三昧中悉能具足。为人说之。譬若有人。闻堕舍利国中。有淫女人名须门。若复有人。闻淫女人阿凡和梨。若复有人。闻优陂洹作淫女人。是时各各思念之。其人未曾见此三女人。闻之淫意即为动。便于梦中各往到其所。是时三人皆在罗阅只国。同时念。各于梦中到是淫女人所与共栖宿。其觉已各自念之。佛告颰陀和。我持三人。以付。若持是事为人说经。使解此慧至不退转地得无上正真道。然后得佛号曰善觉。如是颰陀和。菩萨于是间国土闻阿弥陀佛。数数念。用是念故。见阿弥陀佛。见佛已从问。当持何等法生阿弥陀佛国。尔时阿弥陀佛。语是菩萨言。欲来生我国者。常念我数数。常当守念。莫有休息。如是得来生我国。佛言。是菩萨用是念佛故。当得生阿弥陀佛国。常当念如是佛身。有三十二相悉具足光明彻照。端正无比在比丘僧中说经。说经不坏败色。何等为不坏败色。痛痒思想。生死识魂神。地水火风。世间天上。上至梵摩诃梵。不坏败色。用念佛故得空三昧。如是为念佛。佛告颰陀和。菩萨于三昧中谁当证者。我弟子摩诃迦叶。因坻达菩萨。须真天子。及时知是三昧者。有行得是三昧者是为证。何等为证。证是三昧知为空定。佛告颰陀和。乃往去时有佛。名须波日。时有人行出入大空泽中不得饮食饥渴而卧。出便于梦中得香甘美食。饮食已其觉腹中空。自念一切所有皆如梦耶。佛言。其人用念空故。便逮得无所从生法乐。即逮得阿惟越致。如是颰陀和。菩萨其所向方。闻现在佛。常念所向方欲见佛。即念佛不当念有。亦无我所立。如想空当念佛立。如以珍宝倚琉璃上。菩萨如是见十方无央数佛清净。譬如人远出到他郡国。念本乡里家室亲属财产。其人于梦中。归到故乡里见家室亲属。喜共言语。于梦中见以觉为知识说之。我归到故乡里见我家室亲属。佛言。菩萨如是。其所向方。闻佛名。常念所向方欲见佛。菩萨一切见佛。如持珍宝著琉璃上。譬如比丘观死人骨著前。有观青时。有观白时。有观赤时。有观黑时。其骨无有持来者。亦无有是骨。亦无所从来是意所作想有耳。菩萨如是持佛威神力。于三昧中立。在所欲见何方佛。欲见即见。何以故。如是颰陀和。是三昧佛力所成。持佛威神。于三昧中立者。有三事。持佛威神力。持佛三昧力。持本功德力。用是三事故。得见佛。譬若颰陀和。年少之人。端正姝好庄严。已如持净器盛好麻油。如持好器盛净水。如新磨镜。如无瑕水精。欲自见影。于是自照悉自见影。云何颰陀和。其所麻油。水镜水精。其人自照。宁有影从外入中不。颰陀和言。不也天中天。用麻油水精水镜净洁故。自见其影耳。其影亦不从中出。亦不从外入。佛言。善哉善哉。颰陀和。如是颰陀和。色清净。所有者清净。欲见佛即见。见即问。问即报。闻经大欢喜。作是念。佛从何所来。我为到何所。自念佛无所从来。我亦无所至。自念三处。欲处。色处。无想处。是三处意所为耳。我所念即见。心作佛。心自见。心是佛。心是怛萨阿竭。心是我身。心见佛。心不自知心。心不自见心。心有想为痴。心无想是泥洹。是法无可乐者。皆念所为。设使念为空耳。设有念者亦了无所有。如是颰陀和。菩萨在三昧中立者所见如是。佛尔时颂偈曰。
　　心者不知心　　有心不见心
　　心起想则痴　　无想是泥洹
　　是法无坚固　　常立在于念
　　以解见空者　　一切无想念

　　四事品第三

　　菩萨有四事法。疾逮得三昧。何等为四。一者所信无有能坏者。二者精进无有能逮者。三者所入智慧无有能及者。四者常与善师从事。是为四。菩萨复有四事。疾得是三昧。何等为四。一者不得有世间思想。如指相弹顷三月。二者不得卧出三月。如指相弹顷。三者经行不得休息。不得坐三月。除其饭食左右。四者为人说经。不得望人衣服饮食。是为四。菩萨复有四事。疾得是三昧。何等为四。一者合会人至佛所。二者合会人使听经。三者不嫉妒。四者教人学佛道。是为四。菩萨复有四事。疾得是三昧。何等为四。一者作佛形像若作画。用是三昧故。二者用是三昧故。持好疋素令人写是三昧。三者教自贡高人内佛道中。四者常护佛法。是为四。时佛说偈而叹曰。常当乐信于佛法。诵经念空莫中止。精进除睡卧。三月莫得懈。坐说经时安谛受学。极当广远。若有供养馈遗者。莫得喜。无所贪慕。得经疾。佛者色如金光。身有三十二相。一相有百福功德。端政如天金成作。过去佛当来佛。悉豫自归。今现在佛。皆于人中最尊。常念供养。当供养于佛。花香捣香饭食具足。当持善意。用是故。三昧离不远。持常鼓乐倡伎。乐于佛心。常当娱乐。为求是三昧者。当作佛像。种种具足种种姝好。面目如金光。求是三昧者。所施常当自乐。与持戒当清洁高行。弃捐懈怠。疾得是三昧不久。嗔恚不生。常行于慈心。常行悲哀。等心无所憎恶。今得是三昧不久。极慈于善师视当如佛。嗔恚嫉贪不得有。于经中施不得贪。如是教。当坚持诸经法。悉当随是入。是为诸佛之道径。如是行者。今得三昧不久。
　　佛告颰陀和。如是等菩萨。当慈心常乐于善师。所视师当如佛。悉具足承事。欲书是三昧经时。若欲学时。菩萨敬师如是。颰陀和。菩萨于善师有嗔恚。有持善师。短视善师不如佛者。得三昧难。譬如颰陀和。菩萨明眼人夜半视星宿见星其众多。如是颰陀和。菩萨持佛威神。于三昧中立。东向视见若干百佛。若干千佛。若干万佛。若干亿佛。如是十方等悉见诸佛。佛告颰陀和。是菩萨如佛眼悉知悉见。如是颰陀和。是菩萨欲得今现在诸佛悉在前立三昧。布施当具足。持戒如是。忍辱精进一心智慧。度脱智慧身悉具足。时佛叹曰。如净眼人夜半上向视星宿不可计。昼日思念悉见。菩萨如是逮得三昧者。见不可复计百千佛。从三昧中觉以悉念见。自恣为诸弟子说。佛言。如我眼清净常见于世间。菩萨如是得三昧。以见不可复计佛。见佛不视身相。但视十种力。不如世间人有贪。消灭诸毒以清净不复想。菩萨逮功德如是。闻是经。遵是经如泥洹。闻是法空空。无有恐怖。我当作是说经。用众人民故。皆令得佛道。佛言。如我比丘阿难黠慧闻经即受持。菩萨如是逮得是三昧。以闻不可计经卷悉受持。佛言。如阿弥陀佛刹诸菩萨。常见不可计佛。如是菩萨得三昧。以常见不可计佛。所信常有哀心。譬如渴者欲得饮。常有极大慈。弃捐世俗事。常乐持经施。用是故清净得三昧不久。

　　譬喻品第四

　　佛告颰陀和。菩萨慈求三昧者。得是三昧已。不精进行者。譬如颰陀和。有人载满舡珍宝。欲持度大海。未至舡中道坏。阎浮利人皆大悲念。亡我尔所珍宝。如是颰陀和。是菩萨闻是三昧已。不书不学不诵不持如中法。一切诸天人民。皆为大悲忧言。乃亡我尔所经宝。用失是深三昧故。佛言。是三昧经者。是佛所嘱。佛所称誉。闻是深三昧经者。不书不学不诵。不守不持如法者。反复愚痴自用以为高耶。不受是经意欲高才。反不肯学是三昧。譬如颰陀和。愚痴之子。有人与满手栴檀香。不肯受之。反谓与之不净栴檀香。其货主语其人言。此栴檀香。卿莫谓不净乎。且取嗅之知香不。试视之知净不。痴人闭目不视不肯嗅。佛言。其闻是三昧者。如是不肯受之反弃舍去。是为不持戒人。反舍是珍宝经。是为愚痴无智。自用得禅具足为度。反呼世间为有。不入空。不知无。其人闻是三昧已。不乐不信。不入中。反作轻戏语。佛亦有深经乎。亦有威神乎。反形言。世间亦有比丘如阿难乎。佛言。其人从持是三昧者。所去两两三三。相与语云。是语是何等说乎。是何从所得是语乎。是为自合会作是语耳。是经非佛所说。佛告颰陀和。譬如贾客持摩尼珠。示田家痴子。其人问贾客。评此几钱。贾客答言。夜半时于冥处。持是摩尼珠著冥中。其明所照至直满其中宝。佛言。其人殊不晓其价。反形是摩尼珠言。其价能与一头牛等不。宁可贸一头牛想。是不复过此。与我者善。不肯者已。如是颰陀和。其人闻是三昧不信者。反形是经如是。佛言。如菩萨持是三昧。受信者便随行。四面皆拥护无所畏。持禁戒完具为得高明。黠慧深入为他人说之。菩萨当持是三昧分布语人。展转相传当令是三昧久在。佛言。痴人自于前世佛所。不供养。不作功德。反自贡高。多行诽谤嫉妒用财利故。但欲求名。但欲哗说。不得善师。亦不明经。闻是三昧已不信不乐不入中。反诽谤人言。是彼不知愧为自作是经耳。是经非佛所说。佛告颰陀和今我具语汝如是。颰陀和。求菩萨道者。若善男子善女人。持是三千国土。满其中珍宝。施与佛。设有是功德。不如闻是三昧。若有菩萨闻是三昧信乐者。其福转倍多。时佛叹曰。是三千国土。满其中珍宝施于佛。持用求佛。复有异人。持是三昧者。是佛所称誉。闻信者其福倍多。佛言。是迷惑自贡高人。不信者及与恶知识从事。闻此经不信不乐。是为于我经中怨家无异。是不持戒人。在自大中。其余人展转闻其言信随之。此为坏佛法。其人相告言。是经为非佛所说。直作是诽谤。佛言。有信是三昧者。其人宿命曾见过去佛。已用是故我为是信者说是三昧耳。是辈之人。常护佛法。闻是经信乐者。当作是知离佛不远。若持戒坚者。常正心恭敬于经。我用是故为是人说耳。
　　佛告跋陀和。我所说无有异。尔故说是语耳。今见我说是三昧者。其人却后世时。闻是三昧终不疑。不形笑。不言不信。除在恶师边。正使在善师边。其功德薄少。如是辈人。复转与恶师从事。是辈人者。闻是三昧不信不乐不入中。何以故。其人未久学。所更佛少所信。智慧少故不信耳。佛告颰陀和。其有菩萨。闻是三昧。不形笑。不诽谤者。欢喜不中疑。不言乍信乍不信。乐书乐学乐诵乐持。佛言。我悉豫知豫见。已其人不独于一佛。所作功德不于二若三若十。悉于百佛所闻是三昧。却后世时闻是三昧者。书学诵持经卷。最后守一日一夜。其福不可计。自致阿惟越致。所愿者得。佛告颰陀和。听我说譬喻。譬如颰陀和有人。取一佛刹。悉破碎如尘。其人取此一尘。悉复破尽如一佛刹尘。都卢悉取一一尘。皆复尘碎尽如一佛刹尘。云何颰陀和。是尘其数宁多不。颰陀和言。甚多甚多。天中天。佛告颰陀和。我为汝曹引此譬喻。若有一菩萨。尽取是一尘置一佛刹。其数尔所佛刹。满其中珍宝悉持供养诸佛。不如闻是三昧。若复有一菩萨闻是三昧已。书学诵持为他人说。须臾间。是菩萨功德不可复计。佛言。持是三昧者。书学诵持为他人说。其福乃尔。何况守是三昧悉具足者。佛尔时颂偈曰。
　　三千大千之国土　　满中珍宝用布施
　　设使不闻是像经　　其功德福为薄少
　　若有菩萨求众德　　当讲奉行是三昧
　　疾悉讽诵此经法　　其功德福无有量
　　如一佛国尘世界　　皆破坏碎以为尘
　　彼诸佛土过是数　　满中珍宝用布施
　　其有受持是世尊　　四句之义为人说
　　是三昧者诸佛慧　　得闻功德叵比喻
　　何况有人自讲说　　受持讽诵念须臾
　　转加增进奉行者　　其功德福无有量
　　假使一切皆为佛　　圣智清净慧第一
　　皆于亿劫过其数　　讲说一偈之功德
　　至于泥洹赞咏福　　无数亿劫悉叹诵
　　不能尽究其功德　　于是三昧一偈事
　　一切佛国所有地　　四方四隅及上下
　　满中珍宝以布施　　用供养佛天中天
　　若有闻是三昧者　　得其福祐过于彼
　　安谛讽诵讲说者　　引譬功德不可喻
　　其人贡高终不起　　亦无有趋恶道时
　　解了深法不疑结　　行斯三昧德如是
　　学士为以见奉吾　　德重精进普不著
　　增益信明为菩萨　　力学三昧佛所赞
　　属累汝等常劝教　　力行精进无放逸
　　自勖勇猛勤修行　　令得大道不复反
　　其有诵受是三昧　　已为面见百千佛
　　假使最后大恐惧　　持此三昧无所畏
　　行是比丘以见我　　常为随佛不远离
　　菩萨闻习三昧者　　义当受持为人说
　　菩萨得是三昧者　　尔乃名曰博达慧
　　为逮总持佛称誉　　疾成佛道智如海
　　常恒诵说是三昧　　当从佛法世尊教
　　闻其种姓得等觉　　如佛所说无有异

　　　　般舟三昧经卷上



　　　　般舟三昧经卷中

　　　　后汉月氏三藏支娄迦谶译

　　无著品第五

　　佛告颰陀和。是菩萨三昧当云何譬。如佛今于若前说经。菩萨当作是念。诸佛悉在前立。当具足念诸佛端正。悉欲逮见一一想。当想识无有能见诸佛顶上者。悉具足作是想见诸佛。当作是念我身亦当逮得如是。亦当逮得身想如是。亦当逮得持戒三昧如是。当作是念。我当从心得从身得。复更作念。佛亦不用心得。亦不用身得。亦不用心得佛。亦不用色得佛。何以故。心者佛无心。色者佛无色。不用是心色。得阿耨多罗三藐三菩提。何以故。佛色以尽。佛痛痒思想。生死识了尽。佛所说尽者。愚痴不见不知。智者晓了之。作是念。当持何等念得佛。当持身得佛。当持智慧得佛。复作是念。亦不用身得佛。亦不用智慧得佛。何以故。智慧索不能得。自复索我了不可得。亦无所得。亦无所见。一切法本无所有念有因著。无有反言有亦著。是两者亦不念。亦不复适得其中。但用是故。亦不在边。亦不在中。亦不有亦不无。何以故。诸法空。是如泥洹。亦不坏亦不腐亦不坚。亦不在是间。亦不在彼边。无有想。不动摇。何等为不动摇。智者不计。是故不动摇。如是颰陀和。菩萨见佛。以菩萨心念无所著。何以故。说无所有。经说无所有。中不著。坏本绝本。是为无所著。如是颰陀和。是菩萨守是三昧。当作是见佛。不当著佛。何以故。设有所著为自烧。譬如大假铁著火中烧正赤。有智者不当以手持。何以故。烧人手。如是颰陀和。菩萨见佛不当著。色痛痒思想生死识不当著。何以故。著者为烧身。见佛但当念其功德。当索摩诃衍。佛告颰陀和。是菩萨于三昧中不当有所著。不著者疾得是三昧。佛尔时颂偈言。
　　如新磨镜盛油器　　女人庄饰自照形
　　于中起生淫欲心　　放逸恣态甚迷荒
　　追不至诚虚捐法　　为色走使烧其身
　　女人患害从是起　　用不解法非常空
　　有想菩萨亦如是　　我当成佛逮甘露
　　度脱人民忧恼患　　有人想故为不解
　　求索人本不可得　　亦无生死及泥洹
　　法不可拥如水月　　观察佛道无归趣
　　黠慧菩萨当了是　　解知世间悉本无
　　于诸人物无所著　　疾速于世得佛道
　　诸佛从心解得道　　心者清净明无垢
　　五道鲜洁不受色　　有解是者成大道
　　一切诸法无色漏　　离想者空无想空
　　绝去淫欲则脱心　　有解此者得三昧
　　精进奉行求佛道　　常听诸法本清净
　　无得行求无不求　　于是三昧不难得
　　观察所有如虚空　　道意寂然审第一
　　无想无作亦无闻　　是为解了尊佛道
　　见一切色不想念　　眼无所著无往来
　　常观诸佛等如空　　已度世间诸所求
　　其人清净眼无垢　　奉行精进常寂然
　　无量经法悉受持　　思惟分别是三昧
　　行是三昧无所著　　除一切冥得定意
　　不见世雄无贤圣　　诸外异道闻此惑
　　超度思想当志求　　心以清净得见佛
　　睹诸佛已不复见　　尔乃解是尊三昧
　　于地水火莫能碍　　风种虚空亦不蔽
　　行是精进见十方　　坐遥听受所化法
　　如我于是讲说经　　乐道法者面见佛
　　作行勤力而不著　　唯从世尊所说法
　　行者如是无所念　　专听道义兴法施
　　常念解了是三昧　　普谛受诵佛所讲
　　过去诸佛皆论法　　当来世尊亦复然
　　赞说宣布分别义　　皆共叹讲是三昧
　　我亦如是为人尊　　在世无上众生父
　　皆悉解知此道眼　　故解说示寂三昧
　　其有讲受是三昧　　身常安隐意不荒
　　是为诸佛无量德　　致尊佛道获不难
　　广采众经不可议　　欲达一切诸佛化
　　速疾去欲诸垢尘　　精进行是净三昧
　　现世欲见无数佛　　乐从诸尊听受法
　　速疾去色除所著　　行是清净寂三昧
　　于是无贪及嗔恚　　舍离愚痴捐憎爱
　　弃远无黠除狐疑　　如是得解空三昧

　　　　般舟经四辈品第六

　　颰陀和菩萨白佛。难及天中天说三昧者。若有菩萨。弃爱欲作比丘。闻是三昧已。当云何学。云何持。云何行。佛言。若有菩萨。弃爱欲作比丘。意欲学是三昧者。诵是三昧者。持是三昧者。当清净持戒。不得缺戒大如毛发。何等为菩萨不缺戒。一切悉护禁法。出入行法。悉当护不得犯戒大如毛发。常当怖畏远离于谀谄。悉当护禁。作是护者是为清净持戒。何等为菩萨缺戒者。是菩萨求色。何等为求色。其人意念。持是功德。使我后世生若作天。若作遮迦越王。佛言。用是比此菩萨为缺戒。其人久持是行持是戒。持是自守福欲所生处。乐于爱欲中。是为毁戒。佛告颰陀和。是菩萨比丘。欲学是三昧者。清净持戒。完具持戒不谀谄。持戒当为智者所称誉。为罗汉所称誉。于经中当布施。当精进所念强。当多信劝乐。常承事于和上。当承事于善师。所从闻是三昧者。所可闻是三昧处。当视其人。如佛。佛告颰陀和。是菩萨视师如视佛者。得三昧疾。设不恭敬于善师。轻易于善师。欺调于善师。正使久学是三昧。久持久行。设不恭敬师者疾亡之。佛告颰陀和。是菩萨。若从比丘比丘尼。优婆塞优婆夷所。得闻是三昧当视如佛。所闻三昧处当尊敬。佛告颰陀和。菩萨所闻是三昧处。不当持谄意。向是菩萨不得谄意。常当乐独处止。不惜身命。不得悕望人有所索。常行乞食。不受请。不嫉妒。自守节度。如法住。所有趣足而已。经行不得懈。不得卧出。如是颰陀和。如是经中教其弃爱欲作比丘学是三昧者。当如是守。如是颰陀和菩萨白佛难及天中天所说法。若有后世懈怠菩萨。闻是三昧已不肯精进。其人自念。我当于后当来佛所索是三昧。耳。云何言我曹身羸极有病瘦恐不能求。闻是经已懈怠不精进。若复有菩萨精进者。欲学是经。当教之随是经中法教。用是经故。不惜躯命。不望人有所得者。有人称誉者不用喜。不大贪钵震越。无所爱慕。常无所欲。闻是经不懈怠。常精进。其人不念。我当于后当来佛所乃求索。自念使我筋骨髓肉皆使枯腐。学是三昧终不懈怠。自念我终不懈怠死也闻是经已无不欢乐。时佛言。善哉善哉颰陀和。所说者无有异。我助其欢喜。过去当来今现在佛悉助欢喜。佛尔时颂偈言。
　　如我今所说法　　悉受学独处止
　　行功德自守节　　是三昧不难得
　　常乞食不受请　　悉弃舍诸欲乐
　　所从闻是三昧　　敬法师如世尊
　　有诵行是三昧　　常精进莫懈怠
　　不得惜于经法　　不求供乃与经
　　其有受是三昧　　尔乃为是佛子
　　学奉行如是者　　得三昧终不久
　　常勤力不懈怠　　除睡眠心开解
　　当远离恶知识　　然后从是法行
　　去放逸不休息　　常舍离众聚会
　　比丘求斯三昧　　随佛教当如是

　　颰陀和菩萨白佛。比丘尼求菩萨道。欲学是三昧。欲守是三昧。当持何等法。住学守是三昧。佛告颰陀和。比丘尼求摩诃衍三拔致。是三昧学守者。当谦敬。不当嫉妒。不得嗔恚。去自贡高。去自贵大。却于懈怠。当精进弃于睡眠不得卧出。悉却财利。悉当净洁护。不得惜躯命。常当乐于经。当求多学。当弃淫恚痴。出魔罗网去。当弃所好服饰珠环。不得恶口。不得贪爱好钵震越。当为人所称誉不得有谀谄。学是三昧时。当敬善师视如佛。当承是经中教守是三昧。佛尔时颂偈言。
　　比丘尼行恭敬　　不妒嫉离嗔恚
　　除憍慢去自大　　行是者得三昧
　　当精进却睡卧　　捐所欲不贪寿
　　一心慈于是法　　求三昧当如是
　　无得听贪淫心　　弃嗔恚及愚痴
　　莫得堕魔罗网　　求三昧当如是
　　设有学是三昧　　无调戏舍贪身
　　一切捐众狐疑　　当至诚不虚饰
　　舍小慈常大慈　　敬善师无己已
　　当去离于众恶　　求三昧当如是
　　行求法欲得者　　不贪著钵震越
　　从人闻尔三昧　　视如佛等无异

　　颰陀和菩萨白佛。若有白衣菩萨。居家修道。闻是三昧已欲学者。欲守者。当云何于法中立。学守是三昧。佛告颰陀和。白衣菩萨。闻是三昧已欲学守者。当持五戒坚净洁住。酒不得饮。亦不得饮他人。不得与女人交通。不得自为。亦不得教他人为。不得有恩爱于妻子。不得念男女。不得念财产。常念欲弃妻子。行作沙门。常持八关斋。斋时常当于佛寺斋。常当念布施不念我。当自得其福。当用万民故施。常当大慈于善师。见持戒比丘不得轻易说其恶。作是行已。当学当守是三昧。佛尔时颂偈言。
　　有居家菩萨　　欲得是三昧
　　常当学究竟　　心无所贪慕
　　诵是三昧时　　思乐作沙门
　　不得贪妻子　　舍离于财色
　　常奉持五戒　　一月八关斋
　　斋时于佛寺　　学三昧通利
　　不得说人恶　　无形轻慢行
　　心无所荣冀　　当行是三昧
　　奉敬诸经法　　常当乐于道
　　心无有谄伪　　弃舍悭妒意
　　有学是三昧　　常当行恭敬
　　舍自大放逸　　奉事比丘僧

　　颰陀和菩萨白佛。若有优婆夷。求摩诃衍三拔致。闻是三昧已欲学守者。当行何等法学守是三昧。佛告颰陀和。若优婆夷。求摩诃衍三拔致。闻是三昧已欲学守者。当持五戒自归于三。何等为三自归于佛归命于法。归命于比丘僧。不得事余道。不得拜于天。不得示吉良日。不得调戏。不得慢恣。不得有贪心。优婆夷常当念布施。欢乐欲闻经。力多学问优婆夷常当敬重于善师。心常不倦不懈。若比丘比丘尼过者。常以坐席宾主饮食待之。佛尔时颂偈言。
　　若有优婆夷　　诵是三昧者
　　当从佛法教　　奉五戒完具
　　守是三昧时　　当尊敬于佛
　　及法比丘众　　恭敬其善师
　　不得事余道　　勿祠祀于天
　　行是三昧者　　见人立迎逆
　　除去杀盗淫　　至诚不两舌
　　无得向酒家　　当行是三昧
　　心不得怀贪　　常当念施与
　　除去谀谄意　　无得说人短
　　常当恭敬事　　比丘比丘尼
　　闻法语悉受　　学三昧如是

　　　　般舟经授决品第十

　　颰陀和菩萨问佛。少有及者天中天怛萨阿竭。乃说是三昧。诸菩萨所乐精进行。无有懈怠于阿耨多罗三藐三菩提。佛般泥洹后。是三昧者。当在阎浮利内不。佛告颰陀和菩萨。我般泥洹后。是三昧者当现在四十岁其后不复现。却后乱世佛经且欲断时。诸比丘不复承用佛教。然后乱世时。国国相伐。于是时是三昧当复现阎浮利内。用佛威神故。是三昧经复为出。颰陀和菩萨。罗邻那竭菩萨。从坐起正衣服。叉手于佛前白佛。佛般泥洹后乱世时。我曹共护是三昧。持是三昧。具足为人说之。闻是经卷无有厌极时。摩诃须萨和菩萨。憍曰兜菩萨。那罗达菩萨。须深菩萨因坻达菩萨。和轮调菩萨。共白佛言。佛般泥洹去。却后乱世时。是经卷者。我辈自共护持。使佛道久在。其有未闻者。我辈当共为说。教授是深经。世间少有信者。我曹悉受之。时五百人从坐起。比丘比丘尼。优婆塞优婆夷。皆叉手于佛前往白佛。佛般泥洹后乱世时。闻是三昧悉自持护愿持。我五百人嘱累是八菩萨。时佛笑。口中金色光出。至十方不可计佛国。悉照明还绕身三匝从头上入。阿难从坐起更被袈裟。前至佛所为佛作礼。却住叉手。以偈赞曰。
　　其心清净行无秽　　神通无极大变化
　　已过诸碍超众智　　光明除冥去垢尘
　　智慧无量心普解　　佛天中天鹖鸭音
　　一切外道莫能动　　何缘而笑出妙光
　　愿正真觉为解说　　慈愍一切众生尊
　　若有闻佛柔濡音　　解释达圣化俗行
　　世尊所感非唐举　　众圣导师不妄笑
　　今者谁当在决中　　世雄愿为解此意
　　今日谁住道德坚　　谁当逮得兴妙行
　　谁今受得深法藏　　无上道德众所归
　　今日谁当愍世间　　谁当奉受是法教
　　谁坚立于佛智慧　　世尊愿为解说之

　　佛尔时为阿难说偈言。
　　佛语阿难汝见不　　五百人等在前立
　　其心欢然歌颂曰　　我等亦当逮是法
　　颜色和悦敬视佛　　我等何时得如是
　　皆悉竦立嗟叹佛　　我辈会当逮如是
　　五百人等今现在　　名字虽异本行同
　　常乐奉受是深经　　于当来世亦复然
　　今我嘱累告汝等　　佛慧无量知彼本
　　是等不独见一佛　　亦不立此得其慧
　　彻照彼之宿世命　　以曾更见八万佛
　　五百人等存在道　　常解经义勉行成
　　劝助无数诸菩萨　　常行慈哀护经法
　　劝化一切众人民　　悉令逮得大道行
　　知见过去诸世尊　　睹八十亿那术数
　　名德普大脱于心　　拥护是法三转行
　　现世于此受我教　　分布供养是舍利
　　安谛受习佛所化　　皆悉讽诵有所付
　　著于塔寺及山中　　若付天龙乾陀罗
　　各各转授经卷已　　寿命终讫生天上
　　天上寿尽还世间　　各各而生异种姓
　　当复取此佛道行　　分别是经如所愿
　　用爱乐斯经法故　　求辄得之持奉行
　　令无数人得听闻　　欣踊难量心无等
　　是等黠慧不厌法　　非贪躯体及寿命
　　降伏一切诸外道　　授与经法弘其志
　　是经法者无能得　　及持讽诵讲说者
　　今四辈人住我前　　五百之众能堪持
　　是八菩萨颰陀和　　罗邻那竭那罗达
　　摩诃须萨和轮调　　因坻须深憍曰兜
　　比丘及尼清信士　　奉玄妙法上义句
　　常以经道哀世间　　宣畅方等普流化
　　颰陀和等八菩萨　　于五百众为英雄
　　常当奉持方等经　　于世之俗无所著
　　释一切缚解空慧　　紫磨金色百福相
　　恒行慈哀度众生　　施以安隐灭诸尘
　　寿终之后生法家　　不复归于三恶道
　　世世相随常和协　　然后逮得尊佛道
　　已弃捐于八难处　　远离一切诸恶道
　　其功德行莫能称　　所受福祐无能量
　　当复值见弥勒佛　　咸同一心往自归
　　悉共供养等慈哀　　逮于无上寂灭句
　　其心佥然而和同　　正意奉事人中尊
　　不猗俗事得法忍　　疾逮无上大道行
　　彼常奉持此经法　　夙兴夜寐而讽诵
　　殖众功德修梵行　　睹弥勒时义若此
　　于是贤劫所兴佛　　慈哀世间放光明
　　每所在处普持法　　奉事去来现在佛
　　皆悉供养诸世雄　　见三世尊无众毒
　　当疾逮得尊佛道　　不可思议无有量
　　中有前得佛道者　　后人展转相供养
　　不可计劫那术数　　如是终竟乃断绝
　　于是居士颰陀和　　罗邻那竭那罗达
　　及须萨和憍曰兜　　曾见诸佛如恒沙
　　常当奉事正法化　　宣布诸佛无亿教
　　道行无量不可称　　至于无数亿劫中
　　假使有人受持名　　所周旋处若梦中
　　如是勇猛导世间　　皆当逮得无上道
　　若有睹见及闻声　　其心欣然踊跃者
　　皆得佛道不复疑　　何况奉受供养者
　　若嗔恚之及骂詈　　持恶意向挝捶者
　　于是八人威神恩　　尚使得佛况恭敬
　　彼所受法不可议　　名称无量及寿命
　　光明无限德无疑　　智慧无量行亦然
　　常得面见无量佛　　清净之戒如恒沙
　　于是广普行布施　　以用求索无上道
　　无数亿劫说其福　　莫能齐限厥功德
　　受是经法诵习者　　逮于大道不复难
　　其有爱乐此经卷　　受诵讽持讲说者
　　当知五百人中人　　其心爱乐终不疑
　　假使施得是经法　　爱乐道义加精进
　　行清净戒除睡卧　　逮是三昧终不难
　　欲获安隐布经戒　　比丘受学在闲居
　　常行分卫知止足　　逮是三昧终不难
　　舍离众闹不受请　　口莫贪味弃爱欲
　　所从闻是经法者　　敬如世尊常供事
　　除去悭贪受是法　　断绝淫欲弃愚痴
　　发起大道心无疑　　然后学行是三昧
　　行无所著舍诸欲　　常自谨慎弃恚恨
　　精进奉行佛法教　　然后受学是三昧
　　不贪男女及所有　　远离憍慢并妻妾
　　居家修道常惭愧　　然后学诵是三昧
　　无贼害心行柔顺　　不乐谤讪舍诸恶
　　不用色求得法忍　　当善讽诵是三昧
　　若比丘尼学是法　　常当恭敬弃憍慢
　　远离调戏及贡高　　得是三昧不复难
　　常行精进除睡卧　　不计吾我诸人物
　　爱乐法者不惜命　　然后学诵是三昧
　　制淫侄意舍所著　　无嗔恚心弃谀谄
　　终不复堕魔罗网　　持是三昧得如是
　　于诸众生行平等　　除去放逸众尘埃
　　性无卒暴及粗言　　然后学诵是三昧
　　于钵震越及衣服　　不得须臾有贪爱
　　尊敬善师视如佛　　然后学诵是三昧
　　以逮善利离恶道　　一心信乐佛法教
　　远离一切八难处　　持是经者得如是

　　　　般舟经拥护品第八

　　颰陀和菩萨。罗邻那竭菩萨。憍曰兜菩萨。那罗达菩萨。须深菩萨。摩诃须萨和菩萨。因坻达菩萨。和伦调菩萨。见佛所说。是八菩萨皆大欢喜。持五百劫波育锦衣。持珍宝布施。持身自归供养佛。佛语阿难。是颰陀和等。于五百菩萨人中之师。常持中正法。合会随顺教莫不欢喜者。欢乐心。随时心。清净心却欲心。是时五百人皆叉手立佛前颰陀和菩萨白佛言。菩萨持几事得是三昧。天中天。佛言。菩萨有四事疾得是三昧。何等为四。一者不信余道。二者断爱欲。三者如法行。四者无所贪生。是为四。菩萨疾得是三昧。佛告颰陀和。若有菩萨学是三昧者。若持若诵若守。今世即自得五百功德。譬如颰陀和慈心比丘终不中毒。终不中兵。火不能烧。入水不死。帝王不能得其便。如是菩萨守是三昧者。终不中毒。终不中兵。终不为火所烧。终不为水所没。终不为帝王得其便。譬如颰陀和劫尽坏烧时。持是三昧菩萨者。正使堕是火中火即为灭。譬如大罂水灭小火。佛告颰陀和。我所语无有异。是菩萨持是三昧者。若帝王若贼若水若火。若龙若蛇。若阅叉鬼神若猛兽若大蟒若蛟龙。若师子若虎若狼若狗。若人若非人。若[狂-王+加]玃。若薜荔。若鸠洹鬼神。若欲娆人。若欲杀人。若欲夺人钵震越。若坏人禅夺人念。设欲中是菩萨者终不能中。佛言。如我所语无有异除其宿命所请。其余无有能中者。佛言。我所语无有异若有菩萨持是三昧者。终不病目。若耳鼻口。身体无病。其心终不忧终不厄。是菩萨。若死若近死。设有是患者。佛语为有异。除其宿命所作。复次颰陀和。是菩萨诸天皆称誉。诸龙皆称誉。诸阅叉鬼神皆称誉。诸阿须轮皆称誉。迦留罗鬼神。真陀罗鬼神。摩睺勒鬼神。若人非人皆称誉是菩萨。诸佛天中天。皆称誉是菩萨。复次颰陀和。是菩萨为诸天所护。为诸龙所护。四天王。释提桓因。梵三钵天。皆护是菩萨。阅叉鬼神。乾陀罗鬼神。阿须伦鬼神。迦留罗鬼神。真陀罗鬼神。摩睺勒鬼神。若人非人。皆共拥护是菩萨。诸佛天中天。皆共拥护是菩萨。复次颰陀和。是菩萨为诸天所敬爱。诸龙阅叉鬼神。乾陀罗鬼神。阿须伦鬼神。迦留罗鬼神。真陀罗鬼神。摩睺勒鬼神。若人非人。皆共敬爱时菩萨。诸佛天中天。皆无有爱欲。以道德故皆复敬爱是菩萨。复次颰陀和。是菩萨诸天皆欲见之。诸龙阅叉鬼神。乾陀罗鬼神。阿须伦鬼神。迦留罗鬼神。真陀罗鬼神。摩睺勒鬼神。若人非人。皆思乐欲见是菩萨。诸佛天中天。皆各各欲使是菩萨往到其所。用人民故欲使往。复次颰陀和。是菩萨诸天皆来至其所。诸龙阅叉鬼神。乾陀罗鬼神。阿须轮鬼神。迦留罗鬼神。真陀罗鬼神。摩睺勒鬼神。若人非人。皆来至是菩萨所。与共相见。诸佛天中天。菩萨不但昼日见。夜于梦中。若见诸佛身。若诸佛各各自说其名字。复次颰陀和。是菩萨所未诵经。前所不闻经卷。是菩萨持是三昧威神。梦中悉自得其经卷名。各各悉见悉闻经声。若昼日不得者。若夜于梦中悉见得。佛告颰陀和。若一劫。若复过一劫。我说是菩萨持是三昧者。说其功德不可尽竟。何况力求得是三昧者。佛尔时颂偈言。
　　若有菩萨学诵是　　佛说三昧寂定义
　　假使欲叹其功德　　譬如恒边减一沙
　　刀刃矛戟不中伤　　盗贼怨家无能害
　　国王大臣喜悦向　　学此三昧得如是
　　蚖蛇含毒诚可畏　　见彼行者毒疾除
　　不复嗔恚吐恶气　　诵是三昧得如是
　　怨仇嫌隙莫能当　　天龙鬼神真陀罗
　　睹其威光皆嘿然　　学此三昧得如是
　　山野弊狼及大蟒　　师子猛虎鹿[狂-王+加]玃
　　无伤害心摄藏毒　　悉来亲护是行者
　　弊恶鬼神将人魂　　诸天人民怀害心
　　感其威神自然伏　　学此三昧得如是
　　其人不病无苦痛　　耳目聪明无闇塞
　　言辞辩慧有殊杰　　行三昧者速逮是
　　其人终不堕地狱　　离饿鬼道及畜生
　　世世所生识宿命　　学此三昧得如是
　　鬼神乾陀共拥护　　诸天人民亦如是
　　并阿须伦摩睺勒　　行此三昧得如是
　　诸天悉共颂其德　　天人龙鬼真陀罗
　　诸佛嗟叹令如愿　　讽诵说经为人故
　　其人道意不退转　　法慧之义而无尽
　　姿颜美艳无与等　　诵习此经开化人
　　国国相伐民荒乱　　饥馑荐臻怀苦穷
　　终不于中夭其命　　能诵此经化人者
　　勇猛降伏诸魔事　　心无所畏毛不竖
　　其功德行不可议　　行此三昧得如是
　　妖蛊幻化及符书　　秽浊邪道不正行
　　终无有能中其身　　用爱乐法达本故
　　一切悉共歌其德　　具足空慧佛尊子
　　然后当来最末世　　手得是经得如是
　　常行精进怀喜踊　　同心和悦奉此法
　　受持经卷讲讽诵　　今我以是为彼说

　　　　般舟经羼罗耶佛品第九

　　佛告颰陀和。乃往昔时不可计阿僧祇劫。尔时有佛名羼罗耶佛怛萨阿竭阿罗诃三耶三佛。于世间极尊。安定于世间。于经中大明。天上天下号曰天中天。尔时有长者子名须达。与二万人俱。来至羼罗耶佛所。为佛作礼却坐一面。须达长者子问羼罗耶佛是三昧。羼罗耶佛。知须达长者子心所念。便为说是三昧。须达长者子闻是三昧已大欢喜。即悉讽受得作沙门。求是三昧八万岁。时长者子须达。从佛闻经甚众多。悉从无央数佛闻经。其智慧甚高明。长者子须达。其后寿终生忉利天上。以后复从天上来下生世间。尔时故劫中复有佛。名术阇波提怛萨阿竭阿罗呵三耶三菩。时佛在刹利家生。尔时长者子须达。复于佛所闻是三昧复求之。时长者子须达。其后复于故劫中复有佛。名赖毗罗耶怛萨阿竭阿罗呵三耶三佛。婆罗门种。时长者子须达。复于佛所受是三昧。求守八万四千岁佛告颰陀和。长者子须达。却后八万劫得作佛。名提和竭罗。尔时长者子须达。为人高明勇猛智慧甚广。佛言。见是三昧不。颰陀和。饶益乃尔。使人成就得佛道。若有菩萨得是三昧者。当学诵当持当教人当守。如是者得佛不久。若曹知不颰陀和。是三昧者是菩萨眼。诸菩萨母。诸菩萨所归仰。诸菩萨所出生。若知不颰陀和。是三昧者破去于冥。明于天上天下。若知不。颰陀和。是菩萨三昧者。是诸佛之藏诸佛之地。是珍宝渊海之泉。是无量功德之镇益。明哲之经。当作是知三昧所出。如是从是中出佛。闻经正立于四意止中。何等为四意止中。一者自观身。观他人身。自观身观他人身者。本无身。二者自观痛痒。观他人痛痒。自观痛痒观他人痛痒者本无痛痒。三者自观意。观他人意。自观意观他人意者。本无意。四者自观法观他人法。自观法观他人法者。本无法。佛告颰陀和。是三昧谁当信者。独怛萨阿竭阿罗呵三耶三佛。阿惟越致。阿罗汉。乃信之耳。有愚痴迷惑心者。离是现在佛前立三昧远。何以故。是法当念佛当见佛。佛告颰陀和。是菩萨当念佛当见佛当闻经。不当有著。何以故。佛本无是法无所因。何以故。本空无所有。各各行法念。是法中无所取。是法无所著。如空等甚清净。是法人所想。了无所有。无所有。是法假所因者空寂耳如泥洹。是法无所有本无是法无所从来。亦无所从去。人本无。是法不著者近。有著者远。佛告颰陀和。若有守是三昧者。因想入无想中。见佛念佛。守觉闻经念法。守觉不得念我。不得著法。何以故。有守觉。颰陀和有守觉不见佛。有所著如毛发不得法。施他人有所悕望为不施。持戒有所悕望为不净。贪于法不得泥洹。于经中有谀谄。不得为高明。乐于众会中。喜于余道。终不能得一行。于欲中念难。有嗔恚不能忍辱。有所憎恶不得说他人。善求阿罗汉道者。不得于是见。现在佛悉在前立三昧中不逮。无所从来。生法乐于中立。有所著不得空。菩萨终不得悭贪有懈怠不得道。有淫侄不入观。有所念不入三昧。佛尔时颂偈言。
　　是等功德不可计　　奉戒具足无瑕秽
　　其心清净离垢尘　　行此三昧得如是
　　设有持是三昧者　　智慧普大无缺减
　　博达众义常不忘　　功德之行如月明
　　设有持是三昧者　　解了觉意不可识
　　晓知无量之道法　　无数诸天护其德
　　设有持是三昧者　　常自面见无数佛
　　闻无量佛讲说法　　辄能受持念普行
　　设有持是三昧者　　恶罪勤苦皆灭除
　　诸佛于世行愍哀　　悉共嗟叹是菩萨
　　假使菩萨欲睹见　　当来无数佛世尊
　　一心踊跃住正法　　当学讽诵是三昧
　　其有持是三昧者　　其功德福不可议
　　逮得人身最第一　　出家超异行分卫
　　若有末后得是经　　逮功德利最第一
　　得其福祐不可限　　住是三昧得如是

　　　　般舟三昧经卷中



　　　　般舟三昧经卷下

　　　　后汉月氏三藏支娄迦谶译

　　请佛品第十

　　跋陀和菩萨政衣服。长跪叉手白佛言。我欲请佛及比丘僧。明日于舍食。愿佛哀受请。佛及比丘僧默然悉受请。跋陀和菩萨知佛已受请。起至摩诃波喻提比丘尼所。白比丘尼言。愿受我请。明日与比丘尼俱。于舍小饭。摩诃波喻提比丘尼即受请。跋陀和菩萨。语罗邻那竭菩萨。舍第。诸郡国其有新来人。悉请会佛所。罗邻那竭菩萨前至佛所。为佛作礼。长跪叉手白佛言。我兄请佛。所有新来人。悉欲请于舍食。愿哀受之。跋陀和菩萨。罗邻那竭菩萨。憍曰兜菩萨。那罗达菩萨。须深菩萨。摩诃须萨和菩萨。因坻达菩萨。和伦调菩萨。悉与宗亲俱。前以头面著佛足。及为比丘僧作礼。作礼已。竟从佛所去。归到罗阅只国。至跋陀和菩萨家。共相佐助作诸饭具。四天王。释提桓因。梵三钵。皆共疾来。佐助跋陀和菩萨作众饭具。尔时跋陀和菩萨。宗亲共庄严罗阅只国。持若干种杂缯帐。覆一国中。其街巷市里皆悬缯幡举一国中悉散华烧香。作百种味饭具用佛故。比丘僧比丘尼。优婆塞优婆夷。及诸贫穷乞丐者。其饭具适等。何以故。不有偏施于人民及蜎飞蠕动之类悉平等。跋陀和与八菩萨。与诸宗亲。以饭时俱往诣佛前。以头面著佛足。却白佛言。饭食具以办。愿佛可行。时佛与比丘僧。皆著衣持钵。俱诣来会者。皆随行佛入罗阅只国中。到跋陀和菩萨家。跋陀和菩萨作是念。今佛威神故。令我舍极广大。悉作琉璃。表里悉相见。城外悉见我舍中。我舍中悉见城外。佛即知跋陀和心所念。佛便放威神。令跋陀和舍极广大。举一国中人民。悉见于舍中。佛前入跋陀和菩萨家坐。比丘僧比丘尼。优婆塞优婆夷。各各异部悉坐于舍中。跋陀和菩萨见佛比丘僧坐已。自供养佛比丘僧。若干百种饭手自斟酌。佛及比丘比丘尼。优婆塞优婆夷。皆已乃饭。诸贫穷者悉等与。悉各平足。皆持佛威神恩使之足。跋陀和菩萨。见佛诸弟子悉饭已。前行澡水。毕竟持一小机。于佛前坐听经。为跋陀和菩萨及四辈弟子说经。莫不欢喜者。莫不乐闻者。莫不欲闻者。佛以经请比丘僧及诸弟子。佛起与比丘僧俱去。跋陀和菩萨饭已。与宗亲俱。出罗阅只国到佛所。前为佛作礼。皆却坐一面。及罗邻那竭菩萨。桥曰兜菩萨。那罗达菩萨。须深菩萨。摩诃须萨和菩萨。因坻达菩萨。和伦调菩萨。跋陀和菩萨。见人众皆安坐已前问佛。菩萨用几事得见现在佛悉在前立三昧。佛告跋陀和菩萨。菩萨有五事。疾得见现在佛悉在前立三昧。学持谛行心不转。何等为五。一者乐于深经无有尽时不可得极。悉脱于众灾变去。以脱诸垢中。以去冥入明。诸蒙眬悉消尽。佛告跋陀和。是菩萨逮得无所从来生法乐。逮得是三昧。复次跋陀和。不复乐所向生。是为二不复乐喜于余道。是为三。不复乐于爱欲中。是为四。自守行无有极。是为五。菩萨复有五事。疾得是三昧。何等为五。一者布施心不得悔。无所贪。无所惜。从是不得有所悕望。施人已后不复恨复次跋陀和。菩萨持经布施。为他人说经。所语者安谛。无有疑无所爱惜。说佛深语身自行立是中。复次跋陀和。菩萨不嫉妒。所作无有疑。却睡卧。却五所欲。不自说身善。亦不说他人恶。若有骂者。若有刑者。亦不得恚。亦不得恨。亦不得懈。何以故。入空行故。复次跋陀和。菩萨是三昧自学复教他人。书是经著好疋素上使久在。复次跋陀和。菩萨所信多乐。敬长老及知识。于新学人若得所施。当念报恩。常有识信。受人小施念报大。何况于多者。菩萨常乐重于经。弃捐无反复之意。常念有反复。如是者得三昧疾。佛尔时颂偈言。
　　常爱乐法在深解　　于诸习欲不贪生
　　游步五道无所著　　如是行者得三昧
　　好喜布施不想报　　所惠无著不追念
　　所与不见有受者　　唯欲得解佛深慧
　　愍伤众生行布施　　其心喜踊不悔恨
　　常立布施及戒忍　　精进一心智慧事
　　具足六度摄一切　　慈悲喜护四等心
　　善权方便济众生　　如是行者得三昧
　　若有兴施除悭贪　　其心欢踊而授与
　　既施之后恒欣喜　　如是行者得三昧
　　晓知经法分别句　　闻深要义佛所教
　　讲说微妙道德化　　如是行者得三昧
　　其人学诵是三昧　　具足解慧为人说
　　令此经法得永存　　如是行者得三昧
　　常不秘奥佛经法　　不望供养乃为讲
　　唯求安隐佛道地　　如是行者得三昧
　　除去所著弃诸盖　　捐去贡高及慢大
　　不自称誉说彼短　　终不复起吾我想
　　其有寂定意不起　　便能解是道定慧
　　弃捐谀谄心清净　　用是速逮不起忍
　　常行至诚无绮饰　　其愿具足无缺减
　　殖众正德无邪行　　爱乐法者得道疾
　　所诵习经常不忘　　常护禁戒清净行
　　如是行者得佛疾　　何况奉是寂三昧

　　佛告跋陀和菩萨。往昔无数劫。提和竭罗佛时。我于提和竭罗佛所。闻是三昧即受持是三昧。见十方无央数佛。悉从闻经悉受持。尔时诸佛悉语我言。却后无央数劫。汝当作佛名释迦文。佛告跋陀和菩萨。我故语汝。今自致作佛。是三昧若曹当学。为知内法第一众所不能及。出众想去。其有于是三昧中立者。念得佛道。佛尔时颂偈言。
　　忆念我昔定光佛　　于时逮得是三昧
　　即见十方无数佛　　闻说尊法深妙义
　　譬有德人行采宝　　所望如愿辄得之
　　菩萨大士亦如是　　经中求宝即得佛

　　跋陀和菩萨白佛。当云何守是三昧。天中天。佛告跋陀和菩萨。色不当著。不当有所向生。当行空。是三昧当守。何等为三昧。当随是法行。复次跋陀和。菩萨自观身无身。亦无所观。亦无所见。亦无所著。本亦无所盲。亦无所聋。如经中法。视住亦无所见。亦无所著。无所著为守道者。于法中无所疑。不疑者为见佛。见佛者为疑断。诸法无所从来生。何以故。菩萨有法疑想便为著。何等为著。有人有寿命有德有阴有人有对有想有根有欲。是为著。何以故。菩萨见诸法无所著。是法亦不念亦不见。何等为不见。譬如愚人学余道自用。有人谓有身。菩萨不作是见。菩萨何等为见。譬如怛萨阿竭阿罗诃三耶三佛。阿惟越致。辟支佛。阿罗汉所见。不喜不忧。菩萨如是见。亦不喜亦不忧。守是三昧者。亦不喜亦不忧。譬如虚空。无色无想。清净无瑕秽。菩萨见诸法如是。眼无所挂碍见诸法。用是故见诸佛。见诸佛如以明月珠持著琉璃上。如日初出时。如月十五日在众星中央时。如遮迦越王与诸群臣相随时。如忉利天王释提桓因在诸天中央时。如梵天王在众梵天中央最高坐。如炬火在高山顶烧。如医王持药行愈人病。如师子出独步。如众野雁飞行虚空中前有导。如冬月高山上积雪四面皆见。如天地大界金刚山却臭秽。如下水持地。如风持水。诸秽浊悉清净。如虚空等。如须弥山上忉利天为庄严。诸佛如是。佛持戒。佛威神佛功德。无央数国土悉极明。是菩萨见十方佛如是。闻经悉受得佛尔时颂偈言。
　　佛无垢秽离尘劳　　功德众竟无所著
　　尊大神通妙音声　　法鼓导义喻诸音
　　觉天中天脱诸慧　　种种香华以供养
　　以无数德奉舍利　　幡盖杂香求三昧
　　闻法普妙学具足　　远离颠倒喻灭度
　　终不想著于空法　　当志解妙无碍慧
　　清净如月日出光　　譬如梵天立本宫
　　常清净心念世尊　　意无所著不相空
　　譬如冬月高山雪　　若如国王人中尊
　　摩尼清净超众宝　　观佛相好当如是
　　如雁王飞前有导　　虚空清净无秽乱
　　紫磨金色佛如是　　佛子念此供养尊
　　去诸幽冥除闇愚　　即悉速逮净三昧
　　捐舍一切诸想求　　无垢秽行得定意
　　无有尘劳释垢秽　　弃去嗔恚无愚痴
　　其目清净自然明　　念佛功德无挂碍
　　思佛世尊清净戒　　心无所著不相求
　　不见吾我及所有　　亦不起在诸色相
　　舍离生死无众见　　弃舍贡高慧清净
　　远除憍慢不自大　　闻寂三昧离邪见
　　其有比丘佛子孙　　信比丘尼清信士
　　除去贪欲清信女　　念精进学得是法

　　无想品第十一

　　佛告跋陀和菩萨。若有菩萨。欲学是三昧疾得是。当先断色思想。当弃自贡高。已断思想。已不自贡高。已却当学是三昧。不当诤。何等为诤。诽谤于空是故不当共诤。不当诽谤空。却诵是三昧。佛告跋陀和。若有菩萨学诵是三昧者。有十事于其中立。何等为十。一者其有他人。若馈遗钵震越衣服者不嫉妒。二者悉当爱敬人孝顺于长老。三者当有反复念报恩。四者不妄语远离非法。五者常行乞食不受请。六者当精进经行。七者昼夜不得卧出。八者常欲布施天上天下。无所惜终不悔。九者深入慧中无所著。十者先当敬事善师视如佛。乃当却诵是三昧。是为十事。当如法。作是行者便得八事。何等为八事。一者于戒清净至究竟。二者不与余道从事。出入智慧中。三者于智慧中清净。无所复贪生。四者眼清净。不复欲生死。五者高明无所著。六者清净于精进自致得佛。七者若有人供养者不用故喜。八者正在阿耨多罗三藐三菩提不复动。是为八事。佛尔时颂偈言。
　　有黠慧者不起想　　弃捐贡高及自大
　　常行忍辱无粗漏　　尔乃为学是三昧
　　智者心明不诤空　　无想寂定是灭度
　　不诽谤法莫诤佛　　如是行者得三昧
　　明者于是无憍慢　　常念佛恩及法师
　　坚住净信志不动　　尔时为学是三昧
　　心不怀嫉远窈冥　　不起狐疑常有信
　　当行精进不懈怠　　如是行者得三昧
　　比丘学是常分卫　　不行就请及聚会
　　心无所著不畜积　　如是行者得三昧
　　设使手得斯法教　　及持奉行此经卷
　　已具足意得如佛　　然后学诵是三昧
　　住是至德行诚信　　设有学诵三昧者
　　速逮疾得是八法　　清净无垢诸佛教
　　其清净戒有究竟　　三昧无瑕得等见
　　以为空净于生死　　住于是法得具足
　　智慧清净无有余　　无秽行者亦不著
　　博闻采智舍唐捐　　得行如是为黠慧
　　志精进者无所失　　于供养利而不贪
　　疾得无上成佛道　　学如是德为明智

　　十八不共十种力品第十二

　　佛言。得是上八事者。便获佛十八事。何等为十八事。一者用某日得佛。用某日般泥洹。从初得佛日。至般泥洹日佛无难。二者无短。三者无忘。四者无不定时。五者终无生法想言我所。六者无有不能忍时。七者无有不乐时。八者无有不精进时。九者无有不念时。十者无有不三昧时。十一者无有不知时。十二者无有不脱见慧时。十三者过去无央数世事无有能止佛无所挂碍所见慧时。十四者当来无央数世事无有能止佛无所挂碍所见慧时。十五者今现在十方无央数世事无有能止佛无所挂碍所见慧时。十六者身所行事智慧。是本常与智慧俱。十七者口所言事智慧。是本常与智慧俱。十八者心所念事智慧。是本常与智慧俱。是为佛十八事。佛告跋陀和。若有菩萨。无所复著。求法悉护学是三昧者有十法护。何等为十法护佛十种力。何等为十种力一者有限无限悉知。二者过去当来今现在本末悉知。三者弃脱定清净悉知。四者诸根精进种种各异所念悉知。五者种种所信悉知。六者若干种变无央数事悉知。七者悉晓悉了悉知。八者眼所视无所挂碍悉知。九者本末无极悉知。十者过去当来今现在悉平等无所适著。佛告跋陀和。若有菩萨。无所从生法悉护。是菩萨得佛十种力。佛尔时颂偈言。
　　十八不共正觉法　　世尊之力现有十
　　设使奉行是三昧　　疾速逮此终不久

　　劝助品第十三

　　佛告跋陀和。是菩萨持有四事。于是三昧中助其欢喜。过去佛时持是三昧助欢喜。学是经者自致阿耨多罗三耶三菩阿惟三佛。其智悉具足。我助欢喜如是。复次跋陀和。当来诸佛。求菩萨道者。于是三昧中助欢喜。学是三昧者自致阿耨多罗三耶三菩阿惟三佛。其智悉具足。其皆助欢喜如是。复次跋陀和。今现在十方无央数佛。本求菩萨道时。于是三昧中者助欢喜。学是三昧者自致得阿耨多罗三耶三菩阿惟三佛。其智悉具足。其皆助欢喜福。令其与十方人民。及蜎飞蠕动之类。共得阿耨多罗三耶三菩阿惟三佛。持是三昧助欢喜功德令其疾得是三昧。作阿耨多罗三耶三菩阿惟三佛得不久。佛告跋陀和。是菩萨功德。于是三昧中四事助欢喜。我于是中说少所譬喻。譬如人寿百岁堕地行。至百岁无有休息时。其人行使过疾风。周匝四方上下。云何跋陀和。宁有能计其道里者不。跋陀和言。无有能计其道里者。天中天。独佛弟子舍利弗罗阿惟越致菩萨。乃能计之耳。佛告跋陀和。我故语诸菩萨。若有善男子善女人。取是四方上下诸国土。其人所行处。满中珍宝布施与佛。不如闻是三昧。若有菩萨闻是三昧。于是四事中助欢喜。其福出过布施佛者。百倍千倍万倍亿倍。若见不。跋陀和。是菩萨助欢喜。其福宁多不。用是故当知之。是菩萨助欢喜。其福甚尊大。佛尔时颂偈言。
　　于是经教中　　持有四事欢
　　过去及当来　　现在诸世尊
　　劝助功德行　　度脱诸十方
　　蜎飞之蠕动　　悉逮平等觉
　　譬如此周匝　　四方及上下
　　人生行百岁　　尽寿行不息
　　欲有计道里　　其数难度量
　　独佛弟子知　　不退转菩萨
　　满中珍宝施　　不如闻是法
　　四事之劝助　　其福出彼上
　　跋陀且观是　　四事之欢喜
　　布施亿万倍　　不与劝化等

　　师子意佛品第十四

　　佛尔时告跋陀和。乃去久远世时。其劫阿僧祇。不可计不可数不可量不可极阿僧祇。乃尔时有佛。名私诃摩提。怛萨阿竭阿罗诃三耶三佛。其威神无有与等者。安隐于世间。于经中之尊。天上天下。号曰天中天。于是国土空闲之处。是阎浮利国土丰熟人民炽盛乐。是时阎浮利内。广纵十八万拘利那术逾旬。是时阎浮利内。凡有六百四十万国。尔时阎浮利有大国名跋登加。其国中有六十亿人。私诃摩提佛在是国中。有遮迦越王名惟斯芩王。往到私诃摩提佛所。为佛作礼却坐一面。时私诃摩提佛。即知其王心所念。便为说是三昧其王闻是三昧助欢喜。即时珍宝散佛上。其心即念。持是功德令十方人民皆安隐。时私诃摩提佛般泥洹后。惟斯芩遮迦越王。其寿终已后。还生王家作太子。名梵摩达。尔时阎浮提有比丘高明名珍宝。是时为四部弟子。比丘比丘尼优婆塞优婆夷。说是三昧。梵摩达太子。闻是三昧助欢喜心。踊跃乐喜闻是经。持珍宝直百亿。散是比丘上。复持好衣供养之。以发意求佛道。时与千人俱。于是比丘所剃头须作沙门。即于是比丘所从索学是三昧。与千比丘共。承事师八千岁不休懈前后一反得闻是三昧。是比丘辈闻是三昧四事。助欢喜入高明之智。持是助欢喜功德。却后更见六万八千佛。辄于一一佛所闻是三昧。自守学复教他人学。其人持是助欢喜功德。其后得作佛。名坻罗惟是逮怛萨阿竭阿罗诃三耶三佛。时是千比丘。从得阿耨多罗三耶三菩阿惟三佛。皆名坻罗首罗郁沈怛萨阿竭阿罗诃三耶三佛。教不可计人民皆求佛道。佛告跋陀和。何人闻是三昧不助欢喜者。何人不学者。何人不为他人说者。何人不守者。佛告跋陀和。若有菩萨。守是三昧者疾逮得佛。跋陀和。若有菩萨在四十里外。闻有持是三昧者。菩萨闻之便当行求往到其所。但得闻知有是三昧常当求之。何况乃得闻学者。若去百里者。若远四千里。闻有持是三昧者。当行学到其所。但得闻知。何况乃得闻学者。佛言。去人远者常当自行求。何况去人十里二十里。闻有持是三昧者。不行求学。跋陀和。若有菩萨。闻是三昧欲行至彼。闻求是三昧者。当承事其师十岁百岁。悉具足供养占视是菩萨不得自用。当随其师教。常当念师恩。佛言。我故相为说之。若菩萨闻有是三昧处去四千里者。欲往到其所。设不得闻是三昧者。佛言。我告若曹。其人用精进行求故。终不复失佛道。会自致作佛见不。跋陀和。菩萨闻是三昧念欲求不离。其得利甚尊。佛尔时颂偈言。
　　我念过去有如来　　人中尊号私诃末
　　尔时有王典主人　　至于彼佛闻三昧
　　至意黠慧听此经　　心悦无量奉持法
　　即以珍宝散其上　　供师子意人中尊
　　心念如是而叹言　　我身于此当来世
　　奉行佛教不敢缺　　亦当逮得是三昧
　　用是福愿寿终后　　辄复来还生王家
　　尔时见尊大比丘　　号曰珍宝智博达
　　应时从闻是三昧　　踊跃欢喜即受持
　　供以好物若千亿　　珍宝妙衣用道故
　　即与千人除须发　　来志乐求是三昧
　　同时具足八千岁　　常随比丘不舍离
　　一反得闻不复二　　是三昧者譬如海
　　执持经卷讽诵说　　其所生处闻三昧
　　用积累是功德故　　当见诸佛大神通
　　其所具足八万岁　　所见诸佛辄供养
　　曾值诸佛六万亿　　加复供养六千尊
　　闻所说法大欢喜　　然后得见师子佛
　　蒙此功德生王家　　见佛号曰坚精进
　　化无数亿诸人民　　度脱一切生死恼
　　讽诵学是法以后　　便复见佛名坚勇
　　天上世间诵其称　　闻三昧声得作佛
　　何况受持诵说者　　于众世界无所著
　　广宣分流是三昧　　未曾疑忘于佛道
　　此三昧经真佛语　　设闻远方有是经
　　用道法故往听受　　一心讽诵不忘舍
　　假使往求不得闻　　其功德福不可尽
　　无能称量其德义　　何况闻已即受持
　　设有欲求是三昧　　当念往时彼梵达
　　教习奉行莫退转　　比丘得经当如是

　　至诚佛品第十五

　　佛言。乃往昔时复有佛。名萨遮那摩怛萨阿竭阿罗诃三耶三佛。时有比丘名和轮。其佛般泥洹后。是比丘持是三昧。我尔时作国王刹利种。于梦中闻是三昧。觉已便行求持是三昧。比丘即从作沙门。欲得于是比丘所一反闻是三昧。承事师三万六千岁。魔事数数起不得一反闻。佛告比丘比丘尼优婆塞优婆夷。我故语若曹。若曹当疾取是三昧无得忘失。善承事其师持是三昧。至一劫若百劫若千劫莫得有懈惓趣当得是三昧。守善师不离。若饮食资用衣被床卧。千万珍宝以用上师。供养于师无所爱惜。设无有者当行乞食给师。趣当得是三昧莫厌。佛言。置是所供养者此不足言耳。常当自割其肌供养于善师常不爱惜身。何况其余。当承事善师如奴事大夫。求是三昧者当知是。得是三昧已当坚持。常当念师恩。佛言。是三昧难得值。正使求是三昧至百亿劫。但欲得闻其名声不能得闻。何况得学者。转复行教人。正使如恒边沙佛刹。满其中珍宝持用布施。其福宁多不。不如书是三昧持经卷者。其福极不可计。佛尔时颂偈言。
　　我自识念往世时　　其数具足六万岁
　　常随法师不舍离　　初不得闻是三昧
　　有佛号曰其至诚　　时知比丘名和轮
　　彼佛世尊泥曰后　　比丘常持是三昧
　　我时为王君子种　　梦中逮闻是三昧
　　和轮比丘有斯经　　王当从受此定意
　　从梦觉已即往求　　辄见比丘持三昧
　　即除须发作沙门　　学八千岁一时闻
　　其数具足八万岁　　供养奉事此比丘
　　时魔因缘数兴起　　初未曾得一反闻
　　是故比丘比丘尼　　及清信士清信女
　　持是经法嘱汝等　　闻是三昧疾受行
　　常敬习持是法师　　具足一劫无得懈
　　勿难千亿用道故　　当得闻是法三昧
　　衣服床卧若千亿　　比丘家家行乞食
　　以用供养于法师　　精进如是得三昧
　　灯火饮食所当得　　金银珍宝供养具
　　尚当自割其肌肉　　以用供养况饮食
　　明者得法疾持行　　受学经卷有反复
　　是三昧者难得值　　亿那术劫常当求
　　所周旋处闻是法　　当普宣视诸学者
　　假使亿千那术劫　　求是三昧难得闻
　　设令世界如恒沙　　满中珍宝用布施
　　若有受是一偈说　　敬诵功德过于彼

　　佛印品第十六

　　佛于是语跋陀和。若有菩萨闻是三昧。闻者当助欢喜当学。得学者持佛威神使得学。当好书是三昧著素上。当得佛印印当善供养。何等为佛印。所识不当行。无所贪。无所求。无所想。无所著。无所愿。无所向生。无所适。无所生。无所有。无所取。无所顾。无所往。无所碍。无所有。无所结。所有尽。所欲尽。无所从生。无所灭。无所坏。无所败。道要道本是印中。阿罗汉辟支佛。不能坏不能败不能缺。愚痴者便疑是印。是印是为佛印。佛言。今我说是三昧时千八百亿诸天阿须轮鬼神龙人民。皆得须陀洹道。八百比丘皆得阿罗汉道。五百比丘尼皆得阿罗汉道。万菩萨皆逮得是三昧。皆逮得无所从生法乐。于中立。万二千菩萨不复还。佛语舍利弗罗摩目犍连。比丘阿难。跋陀和菩萨。罗邻那竭菩萨。憍曰兜菩萨。那罗达菩萨。须深菩萨。摩诃须萨和菩萨。因坻达菩萨。和轮调菩萨。佛言。我从无央数劫求佛道以来。今以得作佛。持是经嘱累若曹学诵持守无得忘失。若有跋陀和菩萨学是三昧者。当具足安谛学。其欲闻者当具闻。为他人说者当具说。佛说经已。跋陀和菩萨等。舍利弗罗摩目犍连。比丘阿难等。诸天阿须轮龙鬼神人民。皆大欢喜。前为佛作礼而去。

　　　　般舟三昧经卷下


