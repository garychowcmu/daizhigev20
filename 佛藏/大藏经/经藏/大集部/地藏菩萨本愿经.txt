  地藏菩萨本愿经
　　唐 实叉难陀译




　　　　地藏菩萨本愿经卷上

　　　　唐于阗国三藏沙门实叉难陀译

　　忉利天宫神通品第一

　　如是我闻。一时佛在忉利天。为母说法。尔时十方无量世界不可说不可说一切诸佛。及大菩萨摩诃萨。皆来集会。赞叹释迦牟尼佛。能于五浊恶世。现不可思议大智慧神通之力。调伏刚强众生知苦乐法。各遣侍者问讯世尊。是时如来含笑。放百千万亿大光明云。所谓大圆满光明云。大慈悲光明云。大智慧光明云。大般若光明云。大三昧光明云。大吉祥光明云。大福德光明云。大功德光明云。大归依光明云。大赞叹光明云。放如是等不可说光明云已。又出种种微妙之音。所谓檀波罗蜜音。尸波罗蜜音。羼提波罗蜜音。毗离耶波罗蜜音。禅波罗蜜音。般若波罗蜜音。慈悲音喜舍音。解脱音无漏音。智慧音大智慧音。师子吼音大师子吼音。云雷音大云雷音。出如是等不可说不可说音已。娑婆世界及他方国土。有无量亿天龙鬼神。亦集到忉利天宫。所谓四天王天忉利天。须焰摩天兜率陀天。化乐天他化自在天。梵众天梵辅天大梵天。少光天无量光天光音天。少净天无量净天遍净天。福生天福爱天广果天。无想天无烦天无热天。善见天善现天色究竟天。摩醯首罗天乃至非想非非想处天。一切天众龙众鬼神等众悉来集会。复有他方国土及娑婆世界。海神江神河神树神。山神地神川泽神苗稼神昼神。夜神空神天神。饮食神草木神。如是等神皆来集会。复有他方国土及娑婆世界诸大鬼王。所谓恶目鬼王啖血鬼王。啖精气鬼王啖胎卵鬼王。行病鬼王摄毒鬼王。慈心鬼王福利鬼王。大爱敬鬼王如是等鬼王。皆来集会。尔时释迦牟尼佛告文殊师利法王子菩萨摩诃萨。汝观是一切诸佛菩萨。及天龙鬼神。此世界他世界此国土他国土。如是今来集会到忉利天者。汝知数不。文殊师利白佛言。世尊若以我神力千劫测度不能得知。佛告文殊师利。吾以佛眼观故犹不尽数。此皆是地藏菩萨久远劫来。已度当度未度。已成就当成就。未成就。文殊师利白佛言。世尊我已过去久修善根证无碍智。闻佛所言即当信受。小果声闻天龙八部。及未来世诸众生等。虽闻如来诚实之语必怀疑惑。设使顶受未免兴谤。唯愿世尊广说地藏菩萨摩诃萨。因地作何行立何愿。而能成就不思议事。佛告文殊师利。譬如三千大千世界。所有草木丛林稻麻竹苇。山石微尘一物一数。作一恒河。一恒河沙一沙之界。一界之内一尘一劫。一劫之内所积尘数。尽克为劫。地藏菩萨证十地果位已来。千倍多于上喻。何况地藏菩萨在声闻辟支佛地。文殊师利。此菩萨威神誓愿不可思议。若未来世有善男子善女人。闻是菩萨名字。或赞叹或瞻礼。或称名或供养。乃至彩画刻镂塑漆形像。是人当得百返生于三十三天永不堕恶道。文殊师利。是地藏菩萨摩诃萨。于过去久远不可说不可说劫前。身为大长者子。时世有佛号曰师子奋迅具足万行如来。时长者子见佛相好千福庄严。因问彼佛。作何行愿而得此相。时师子奋迅具足万行如来。告长者子。欲证此身当须久远度脱一切受苦众生。文殊师利。时长者子因发愿言。我今尽未来际不可计劫。为是罪苦六道众生广设方便尽令解脱。而我自身方成佛道。以是于彼佛前立斯大愿。于今百千万亿那由他不可说劫尚为菩萨。又于过去不可思议阿僧祇劫。时世有佛号曰觉华定自在王如来。彼佛寿命四百千万亿阿僧祇劫。像法之中有一婆罗门女。宿福深厚众所钦敬。行住坐卧诸天卫护。其母信邪常轻三宝。是时圣女广说方便。劝诱其母令生正见。而此女母未全生信。不久命终。魂神堕在无间地狱。时婆罗门女知母在世不信因果。计当随业必生恶趣。遂卖家宅广求香华及诸供具。于先佛塔寺大兴供养。见觉华定自在王如来其形像在一寺中。塑画威容端严毕备。时婆罗门女瞻礼尊容。倍生敬仰私自念言。佛名大觉具一切智。若在世时我母死后。傥来问佛必知处所。时婆罗门女垂泣良久。瞻恋如来忽闻空中声曰。泣者圣女勿至悲哀。我今示汝母之去处。婆罗门女合掌向空而白空曰。是何神德宽我忧虑。我自失母已来昼夜忆恋。无处可问知母生界。时空中有声再报女曰。我是汝所瞻礼者。过去觉华定自在王如来。见汝忆母倍于常情众生之分。故来告示。婆罗门女闻此声已。举身自扑支节皆损。左右扶侍良久方稣。而白空曰。愿佛慈愍速说我母生界。我今身心将死不久。时觉华定自在王如来告圣女曰。汝供养毕但早返舍。端坐思惟吾之名号。即当知母所生去处。时婆罗门女寻礼佛已即归其舍。以忆母故端坐念觉华定自在王如来。经一日一夜。忽见自身。到一海边其水涌沸。多诸恶兽尽复铁身。飞走海上东西驰逐。见诸男子女人百千万数出没海中。被诸恶兽争取食啖。又见夜叉其形各异。或多手多眼多足多头。口牙外出利刃如剑。驱诸罪人使近恶兽。复自搏攫头足相就。其形万类不敢久视。时婆罗门女以念佛力故自然无惧。有一鬼王名曰无毒。稽首来迎白圣女曰。善哉菩萨何缘来此。时婆罗门女问鬼王曰。此是何处。无毒答曰。此是大铁围山西面第一重海。圣女问曰。我闻铁围之内。地狱在中是事实不。无毒答曰实有地狱。圣女问曰。我今云何得到狱所。无毒答曰。若非威神即须业力。非此二事终不能到。圣女又问。此水何缘而乃涌沸。多诸罪人及以恶兽。无毒答曰。此是阎浮提造恶众生新死之者。经四十九日后。无人继嗣为作功德救拔苦难。生时又无善因当据本业所感地狱。自然先渡此海。海东十万由旬又有一海其苦倍此。彼海之东又有一海其苦复倍。三业恶因之所招感。共号业海其处是也。圣女又问鬼王无毒曰地狱何在。无毒答曰。三海之内是大地狱。其数百千各各差别。所谓大者具有十八次有五百苦毒无量。次有千百亦无量苦。圣女又问大鬼王曰。我母死来未久。不知魂神当至何趣。鬼王问圣女曰。菩萨之母在生习何行业。圣女答曰我母邪见讥毁三宝。设或暂信旋又不敬。死虽日浅未知生处。无毒问曰。菩萨之母姓氏何等。圣女答曰。我父我母俱婆罗门种。父号尸罗善现母号悦帝利。无毒合掌启菩萨曰。愿圣者却返本处。无至忧忆悲恋。悦帝利罪女生天以来经今三日。云承孝顺之子为母设供修福。布施觉华定自在王如来塔寺。非唯菩萨之母得脱地狱。应是无间罪人此日悉得受乐俱同生讫。鬼王言毕合掌而退。婆罗门女寻如梦归。悟此事已。便于觉华定自在王如来塔像之前立弘誓愿。愿我尽未来劫。应有罪苦众生广设方便使令解脱。佛告文殊师利。时鬼王无毒者当今财首菩萨是。婆罗门女者即地藏菩萨是。

　　分身集会品第二

　　尔时百千万亿不可思不可议不可量不可说无量阿僧祇世界。所有地狱处分身地藏菩萨。俱来集在忉利天宫。以如来神力故。各以方面与诸得解脱从业道出者。亦各有千万亿那由他数。共持香华来供养佛。彼诸同来等辈。皆因地藏菩萨教化。永不退转于阿耨多罗三藐三菩提。是诸众等久远劫来。流浪生死六道受苦暂无休息。以地藏菩萨广大慈悲深誓愿故。各获果证既至忉利。心怀踊跃瞻仰如来目不暂舍。尔时世尊舒金色臂。摩百千万亿不可思不可议不可量不可说无量阿僧祇世界诸分身地藏菩萨摩诃萨顶。而作是言。吾于五浊恶世。教化如是刚强众生。令心调伏舍邪归正。十有一二尚恶习在。吾亦分身千百亿广设方便。或有利根闻即信受。或有善果勤劝成就。或有暗钝久化方归。或有业重不生敬仰。如是等辈众生。各各差别分身度脱。或现男子身或现女人身。或现天龙身或现神鬼身。或现山林川原河池泉井。利及于人悉皆度脱。或现天帝身或现梵王身。或现转轮王身或现居士身。或现国王身或现宰辅身。或现官属身。或现比丘．比丘尼．优婆塞．优婆夷身。乃至声闻．罗汉．辟支佛．菩萨等身。而以化度。非但佛身独现其前。汝观吾累劫勤苦。度脱如是等难化刚强罪苦众生。其有未调伏者随业报应。若堕恶趣受大苦时。汝当忆念。吾在忉利天宫殷勤付嘱。令娑婆世界至弥勒出世已来众生。悉使解脱永离诸苦遇佛授记。尔时诸世界分身地藏菩萨。共复一形涕泪哀恋白其佛言。我从久远劫来蒙佛接引。使获不可思议神力具大智慧。我所分身遍满百千万亿恒河沙世界。每一世界化百千万亿身。每一身度百千万亿人。令归敬三宝永离生死至涅槃乐但于佛法中所为善事。一毛一渧一沙一尘。或毫发许。我渐度脱使获大利。唯愿世尊不以后世恶业众生为虑。如是三白佛言。唯愿世尊不以后世恶业众生为虑。尔时佛赞地藏菩萨言。善哉善哉吾助汝喜。汝能成就久远劫来发弘誓愿。广度将毕即证菩提。

　　观众生业缘品第三

　　尔时佛母摩耶夫人。恭敬合掌问地藏菩萨言。圣者。阎浮众生造业差别。所受报应其事云何。地藏答言。千万世界乃及国土。或有地狱或无地狱。或有女人或无女人。或有佛法或无佛法。乃至声闻辟支佛亦复如是非但地狱罪报一等。摩耶夫人重白菩萨。且愿闻于阎浮罪报所感恶趣。地藏答言。圣母。唯愿听受。我粗说之。佛母白言。愿圣者说尔时地藏菩萨白圣母言。南阎浮提罪报名号如是。若有众生不孝父母或至杀害。当堕无间地狱。千万亿劫求出无期。若有众生出佛身血。毁谤三宝不敬尊经。亦当堕于无间地狱。千万亿劫求出无期。若有众生侵损常住点污僧尼。或伽蓝内恣行淫欲。或杀或害如是等辈。当堕无间地狱。千万亿劫求出无期。若有众生伪作沙门心非沙门。破用常住欺诳白衣。违背戒律种种造恶。如是等辈当堕无间地狱。千万亿劫求出无期。若有众生偷窃常住财物谷米饮食衣服乃至一物不与取者。当堕无间地狱。千万亿劫求出无期。地藏白言。圣母。若有众生作如是罪。当堕五无间地狱。求暂停苦一念不得。摩耶夫人重白地藏菩萨言。云何名为无间地狱。地藏白言。圣母。诸有地狱在大铁围山之内。其大地狱有一十八所。次有五百名号各别。次有千百名字亦别。无间狱者其狱城周匝八万余里。其城纯铁高一万里。城上火聚少有空缺。其狱城中诸狱相连名号各别独有一狱名曰无间。其狱周匝万八千里。狱墙高一千里悉是铁为。上火彻下下火彻上。铁蛇铁狗吐火驰逐。狱墙之上东西而走。狱中有床遍满万里。一人受罪自见其身遍卧满床。千万人受罪亦各自见身满床上。众业所感获报如是。又诸罪人备受众苦。千百夜叉及以恶鬼。口牙如剑眼如电光。手复铜爪拖拽罪人。复有夜叉执大铁戟中罪人身。或中口鼻或中腹背。抛空翻接或置床上。复有铁鹰啖罪人目。复有铁蛇缴罪人颈。百肢节内悉下长钉。拔舌耕犁抽肠剉斩。洋铜灌口热铁缠身。万死千生业感如是。动经亿劫求出无期。此界坏时寄生他界。他界次坏转寄他方。他方坏时展转相寄。此界成后还复而来。无间罪报其事如是。又五事业感故称无间。何等为五。一者日夜受罪以至劫数。无时间绝故称无间。二者一人亦满多人亦满故称无间。三者罪器叉棒鹰蛇狼犬。碓磨锯凿剉斫镬汤。铁网铁绳铁驴铁马。生革络首热铁浇身。饥吞铁丸渴饮铁汁。从年竟劫数那由他。苦楚相连更无间断故称无间。四者不问男子女人羌胡夷狄老幼贵贱。或龙或神或天或鬼。罪行业感悉同受之故称无间。五者若堕此狱。从初入时至百千劫。一日一夜万死万生。求一念间暂住不得。除非业尽方得受生。以此连绵故称无间。地藏菩萨白圣母言。无间地狱粗说如是。若广说地狱罪器等名及诸苦事。一劫之中求说不尽。摩耶夫人闻已。愁忧合掌顶礼而退。

　　阎浮众生业感品第四

　　尔时地藏菩萨摩诃萨白佛言。世尊。我承佛如来威神力故。遍百千万亿世界。分是身形救拔一切业报众生。若非如来大慈力故。即不能作如是变化。我今又蒙佛付嘱。至阿逸多成佛已来。六道众生遣令度脱。唯然世尊愿不有虑。尔时佛告地藏菩萨。一切众生未解脱者。性识无定。恶习结业善习结果。为善为恶逐境而生。轮转五道暂无休息。动经尘劫迷惑障难。如鱼游网将是长流。脱入暂出又复遭网。以是等辈吾当忧念。汝既毕是往愿。累劫重誓广度罪辈。吾复何虑。说是语时。会中有一菩萨摩诃萨。名定自在王。白佛言。世尊。地藏菩萨。累劫已来各发何愿。今蒙世尊殷勤赞叹。唯愿世尊略而说之。尔时世尊告定自在王菩萨。谛听谛听善思念之。吾当为汝分别解说。乃往过去无量阿僧祇那由他不可说劫。尔时有佛号一切智成就如来应供正遍知明行足善逝世间解无上士调御丈夫天人师佛世尊。其佛寿命六万劫。未出家时为小国王。与一邻国王为友。同行十善饶益众生。其邻国内所有人民多造众恶。二王议计广设方便。一王发愿早成佛道。当度是辈令使无余。一王发愿若不先度罪苦。令是安乐得至菩提。我终未愿成佛。佛告定自在王菩萨。一王发愿早成佛者。即一切智成就如来是。一王发愿永度罪苦众生。未愿成佛者即地藏菩萨是。复于过去无量阿僧祇劫。有佛出世名清净莲华目如来。其佛寿命四十劫。像法之中有一罗汉福度众生。因次教化。遇一女人字曰光目。设食供养。罗汉问之欲愿何等。光目答言。我以母亡之日资福救拔。未知我母生处何趣。罗汉愍之为入定观。见光目女母堕在恶趣受极大苦。罗汉问光目言。汝母在生作何行业。今在恶趣受极大苦。光目答言。我母所习。唯好食啖鱼鳖之属。所食鱼鳖多食其子。或炒或煮恣情食啖。计其命数千万复倍。尊者慈愍如何哀救。罗汉愍之为作方便。劝光目言。汝可志诚念清净莲华目如来兼塑画形像存亡获报。光目闻已即舍所爱。寻画佛像而供养之。复恭敬心悲泣瞻礼。忽于夜后梦见佛身。金色晃耀如须弥山。放大光明而告光目。汝母不久当生汝家。才觉饥寒即当言说。其后家内婢生一子。未满三日而乃言说。稽首悲泣告于光目。生死业缘果报自受。吾是汝母。久处暗冥。自别汝来。累堕大地狱。蒙汝福力方得受生。为下贱人又复短命。寿年十三更落恶道。汝有何计令吾脱免。光目闻说知母无疑。哽咽悲啼而白婢子。既是我母合知本罪。作何行业堕于恶道。婢子答言。以杀害毁骂二业受报。若非蒙福救拔吾难。以是业故未合解脱。光目问言。地狱罪报其事云何。婢子答言。罪苦之事不忍称说。百千岁中卒白难竟。光目闻已啼泪号泣。而白空界。愿我之母永脱地狱。毕十三岁更无重罪及历恶道。十方诸佛慈哀愍我。听我为母所发广大誓愿。若得我母永离三涂及斯下贱。乃至女人之身永劫不受者。愿我自今日后。对清净莲华目如来像前。却后百千万亿劫中。应有世界所有地狱。及三恶道诸罪苦众生。誓愿救拔令离地狱恶趣畜生饿鬼等。如是罪报等人尽成佛竟。我然后方成正觉。发誓愿已。具闻清净莲华目如来。而告之曰。光目。汝大慈愍善能为母发如是大愿。吾观汝母十三岁毕舍此报已生为梵志寿年百岁。过是报后当生无忧国土。寿命不可计劫。后成佛果广度人天数如恒河沙。佛告定自在王。尔时罗汉福度光目者即无尽意菩萨是。光目母者即解脱菩萨是。光目女者即地藏菩萨是。过去久远劫中如是慈愍。发恒河沙愿广度众生。未来世中若有男子女人。不行善者。行恶者。乃至不信因果者。邪淫妄语者。两舌恶口者。毁谤大乘者。如是诸业众生必堕恶趣。若遇善知识劝。令一弹指间。归依地藏菩萨。是诸众生即得解脱三恶道报。若能志心归敬及瞻礼赞叹。香华衣服种种珍宝或复饮食。如是奉事者。未来百千万亿劫中。常在诸天受胜妙乐。若天福尽下生人间。犹百千劫常为帝王。能忆宿命因果本末。定自在王。如是地藏菩萨。有如此不可思议大威神力广利众生。汝等诸菩萨当记是经广宣流布。定自在王白佛言。世尊愿不有虑。我等千万亿菩萨摩诃萨。必能承佛威神广演是经。于阎浮提利益众生。定自在王菩萨白世尊已。合掌恭敬作礼而退。尔时四方天王俱从座起。合掌恭敬白佛言。世尊。地藏菩萨于久远劫来。发如是大愿。云何至今犹度未绝。更发广大誓言。唯愿世尊为我等说。佛告四天王。善哉善哉吾今为汝及未来现在天人众等广利益故。说地藏菩萨于娑婆世界阎浮提内生死道中。慈哀救拔度脱一切罪苦众生方便之事。四天王言。唯然世尊愿乐欲闻。佛告四天王。地藏菩萨久远劫来。迄至于今度脱众生犹未毕愿。慈愍此世罪苦众生。复观未来无量劫中因蔓不断。以是之故又发重愿。如是菩萨于娑婆世界阎浮提中。百千万亿方便而为教化。四天王。地藏菩萨若遇杀生者说宿殃短命报。若遇窃盗者说贫穷苦楚报。若遇邪淫者说雀鸽鸳鸯报。若遇恶口者说眷属斗诤报。若遇毁谤者说无舌疮口报。若遇嗔恚者说丑陋癃残报。若遇悭吝者说所求违愿报。若遇饮食无度者说饥渴咽病报。若遇畋猎恣情者说惊狂丧命报。若遇悖逆父母者说天地灾杀报。若遇烧山林木者说狂迷取死报。若遇前后父母恶毒者说返生鞭挞现受报。若遇网捕生雏者说骨肉分离报。若遇毁谤三宝者说盲聋喑哑报。若遇轻法慢教者说永处恶道报。若遇破用常住者说亿劫轮回地狱报。若遇污梵诬僧者。说永在畜生报。若遇汤火斩斫伤生者说轮回递偿报。若遇破戒犯斋者说禽兽饥饿报。若遇非理毁用者说所求阙绝报。若遇吾我贡高者说卑使下贱报。若遇两舌斗乱者说无舌百舌报。若遇邪见者说边地受生报。如是等阎浮提众生。身口意业恶习结果。百千报应今粗略说。如是等阎浮提众生业感差别。地藏菩萨百千方便而教化之。是诸众生先受如是等报。后堕地狱动经劫数无有出期。是故汝等护人护国。无令是诸众业迷惑众生。四天王闻已。涕泪悲叹合掌而退。

　　地狱名号品第五

　　尔时普贤菩萨摩诃萨白地藏菩萨言。仁者。愿为天龙四众及未来现在一切众生。说娑婆世界及阎浮提罪苦众生所受报处地狱名号。及恶报等事。使未来世末法众生知是果报。地藏答言。仁者。我今承佛威神及大士之力。略说地狱名号及罪报恶报之事。仁者。阎浮提东方有山号曰铁围。其山黑邃无日月光。有大地狱号极无间。又有地狱名大阿鼻。复有地狱名曰四角。复有地狱名曰飞刀。复有地狱名曰火箭。复有地狱名曰夹山。复有地狱名曰通枪。复有地狱名曰铁车。复有地狱名曰铁床。复有地狱名曰铁牛。复有地狱名曰铁衣。复有地狱名曰千刃。复有地狱名曰铁驴。复有地狱名曰洋铜。复有地狱名曰抱柱。复有地狱名曰流火。复有地狱名曰耕舌。复有地狱名为剉首。复有地狱名曰烧脚。复有地狱名曰啖眼。复有地狱名曰铁丸。复有地狱名曰诤论。复有地狱名曰铁鈇。复有地狱名曰多嗔。地藏白言。仁者。铁围之内有如是等地狱其数无限。更有叫唤地狱．拔舌地狱．粪尿地狱．铜锁地狱．火象地狱．火狗地狱．火马地狱．火牛地狱．火山地狱．火石地狱．火床地狱．火梁地狱．火鹰地狱．锯牙地狱．剥皮地狱．饮血地狱．烧手地狱．烧脚地狱．倒刺地狱．火屋地狱．铁屋地狱．火狼地狱．如是等地狱．其中各各复有诸小地狱．或一或二或三或四乃至百千。其中名号各各不同。地藏菩萨告普贤菩萨言。仁者。此者皆是南阎浮提行恶众生。业感如是业力甚大。能敌须弥能深巨海能障圣道。是故众生莫轻小恶以为无罪。死后有报纤毫受之。父子至亲岐路各别。纵然相逢无肯代受。我今承佛威力。略说地狱罪报之事。唯愿仁者暂听是言。普贤答言。吾以久知三恶道报。望仁者说令后世末法一切恶行众生。闻仁者说使令归佛。地藏白言。仁者。地狱罪报其事如是。或有地狱取罪人舌使牛耕之。或有地狱取罪人心夜叉食之。或有地狱镬汤盛沸煮罪人身。或有地狱赤烧铜柱使罪人抱。或有地狱使诸火烧趁及罪人。或有地狱一向寒冰。或有地狱无限粪尿。或有地狱纯飞[金*疾]鏫。或有地狱多攒火枪。或有地狱唯撞胸背。或有地狱但烧手足。或有地狱盘缴铁蛇。或有地狱驱逐铁狗。或有地狱尽驾铁骡。仁者如是等报。各各狱中有百千种。业道之器无非是铜是铁是石是火。此四种物众业行感。若广说地狱罪报等事。一一狱中更有百千种苦楚。何况多狱。我今承佛威神及仁者问。略说如是。若广解说穷劫不尽。

　　如来赞叹品第六

　　尔时世尊举身放大光明。遍照百千万亿恒河沙等诸佛世界。出大音声普告诸佛世界一切诸菩萨摩诃萨及天龙鬼神人非人等。听吾今日称扬赞叹地藏菩萨摩诃萨。于十方世界现大不可思议威神慈悲之力。救护一切罪苦之事。吾灭度后汝等诸菩萨大士。及天龙鬼神等。广作方便卫护是经。令一切众生证涅槃乐。说是语已会中有一菩萨。名曰普广。合掌恭敬而白佛言。今见世尊赞叹地藏菩萨。有如是不可思议大威神德。唯愿世尊为未来世末法众生。宣说地藏菩萨利益人天因果等事。使诸天龙八部及未来世众生顶受佛语。尔时世尊告普广菩萨及四众等。谛听谛听吾当为汝略说地藏菩萨利益人天福德之事。普广白言。唯然世尊愿乐欲闻。佛告普广菩萨。未来世中若有善男子善女人。闻是地藏菩萨摩诃萨名者。或合掌者赞叹者。作礼者。恋慕者。是人超越三十劫罪。普广。若有善男子善女人。或彩画形像。或土石胶漆金银铜铁。作此菩萨一瞻一礼者。是人百返生于三十三天。永不堕于恶道。假如天福尽故下生人间。犹为国王不失大利。若有女人厌女人身。尽心供养地藏菩萨画像。及土石胶漆铜铁等像。如是日日不退。常以华香饮食衣服缯彩幢幡钱宝物等供养。是善女人尽此一报女身。百千万劫更不生有女人世界。何况复受。除非慈愿力故要受女身度脱众生。承斯供养地藏力故及功德力。百千万劫不受女身。复次普广。若有女人厌是丑陋多疾病者。但于地藏像前志心瞻礼。食顷之间。是人千万劫中所受生身相貌圆满。是丑陋女人如不厌女身。即百千万亿生中。常为王女乃及王妃宰辅大姓大长者女。端正受生诸相圆满。由志心故瞻礼地藏菩萨获福如是。复次普广。若有善男子善女人。能对菩萨像前。作诸伎乐及歌咏赞叹香华供养。乃至劝于一人多人。如是等辈现在世中及未来世。常得百千鬼神日夜卫护。不令恶事辄闻其耳。何况亲受诸横。复次普广。未来世中若有恶人及恶神恶鬼。见有善男子善女人。归敬供养赞叹瞻礼地藏菩萨形像。或妄生讥毁。谤无功德及利益事。或露齿笑或背面非。或劝人共非。或一人非或多人非。乃至一念生讥毁者。如是之人贤劫千佛灭度。讥毁之报尚在阿鼻地狱受极重罪。过是劫已方受饿鬼。又经千劫复受畜生。又经千劫方得人身。纵受人身贫穷下贱诸根不具。多被恶业来结其心。不久之间复堕恶道。是故普广。讥毁他人供养尚获此报。何况别生恶见毁灭。复次普广。若未来世有男子女人。久处床枕求生求死了不可得。或夜梦恶鬼乃及家亲。或游险道或多魇寐。共鬼神游。日月岁深转复尪瘵眠中叫苦惨凄不乐者。此皆是业道论对未定轻重。或难舍寿或不得愈。男女俗眼不辨是事。但当对诸佛菩萨像前。高声转读此经一遍。或取病人可爱之物。或衣服宝贝庄园舍宅。对病人前高声唱言。我某甲等为是病人。对经像前舍诸等物。或供养经像或造佛菩萨形像。或造塔寺或然油灯。或施常住。如是三白病人。遣令闻知。假令诸识分散至气尽者。乃至一日二日三日四日至七日已来。但高声白高声读经。是人命终之后宿殃重罪至于五无间罪永得解脱。所受生处常知宿命。何况善男子善女人。自书此经或教人书或自塑画菩萨形像。乃至教人塑画。所受果报必获大利。是故普广。若见有人读诵是经。乃至一念赞叹是经或恭敬者。汝须百千方便。劝是等人勤心莫退。能得未来现在千万亿不可思议功德。复次普广。若未来世诸众生等。或梦或寐见诸鬼神乃及诸形。或悲或啼或愁或叹或恐或怖。此皆是一生十生百生千生。过去父母男女弟妹夫妻眷属在于恶趣未得出离。无处希望福力救拔。当告宿世骨肉。使作方便愿离恶道。普广。汝以神力遣是眷属。令对诸佛菩萨像前。志心自读此经或请人读。其数三遍或七遍。如是恶道眷属。经声毕是遍数当得解脱。乃至梦寐之中永不复见。复次普广若未来世有诸下贱等人或奴或婢。乃至诸不自由之人。觉知宿业要忏悔者。志心瞻礼地藏菩萨形像。乃至一七日中念菩萨名可满万遍。如是等人尽此报后。千万生中常生尊贵。更不经三恶道苦。复次普广。若未来世中阎浮提内。刹利婆罗门长者居士一切人等。及异姓种族有新产者。或男或女七日之中。早与读诵此不思议经典。更为念菩萨名可满万遍。是新生子或男或女。宿有殃报便得解脱。安乐易养寿命增长。若是承福生者转增安乐及与寿命。复次普广。若未来世众生。于月一日八日十四日十五日十八日二十三二十四二十八二十九日乃至三十日。是诸日等诸罪结集定其轻重。南阎浮提众生举止动念。无不是业无不是罪。何况恣情杀害窃盗邪淫妄语百千罪状。能于是十斋日。对佛菩萨诸贤圣像前读是经一遍。东西南北百由旬内无诸灾难。当此居家若长若幼。现在未来百千岁中永离恶趣。能于十斋日每转一遍。现世令此居家无诸横病衣食丰溢。是故普广当知。地藏菩萨有如是等不可说百千万亿大威神力利益之事。阎浮众生于此大士有大因缘。是诸众生闻菩萨名见菩萨像。乃至闻是经三字五字或一偈一句者。现在殊妙安乐。未来之世百千万生。常得端正生尊贵家。尔时普广菩萨闻佛如来称扬赞叹地藏菩萨已。胡跪合掌复白佛言。世尊。我久知是大士有如此不可思议神力及大誓愿力。为未来众生遣知利益故问如来唯然顶受。世尊当何名此经。使我云何流布。佛告普广此经有三名。一名地藏本愿。亦名地藏本行。亦名地藏本誓力经。缘此菩萨久远劫来。发大重愿利益众生。是故汝等依愿流布。普广闻已。合掌恭敬作礼而退。

　　　　地藏菩萨本愿经卷上



　　　　地藏菩萨本愿经卷下

　　　　唐于阗国三藏沙门实叉难陀译

　　利益存亡品第七

　　尔时地藏菩萨摩诃萨白佛言。世尊。我观是阎浮众生。举心动念无非是罪。脱获善利多退初心。若遇恶缘念念增益。是等辈人如履泥涂负于重石。渐困渐重足步深邃。若得遇知识替与减负或全与负。是知识有大力故。复相扶助劝令牢脚。若达平地须省恶路无再经历。世尊。习恶众生从纤毫间便至无量。是诸众生有如此习。临命终时父母眷属。宜为设福以资前路。或悬幡盖及然油灯。或转读尊经或供养佛像及诸圣像。乃至念佛菩萨及辟支佛名字。一名一号历临终人耳根。或闻在本识。是诸众生所造恶业。计其感果必堕恶趣。缘是眷属为临终人修此圣因。如是众罪悉皆销灭。若能更为身死之后七七日内广造众善。能使是诸众生永离恶趣。得生人天受胜妙乐。现在眷属利益无量。是故我今对佛世尊及天龙八部人非人等。劝于阎浮提众生。临终之日慎勿杀害及造恶缘。拜祭鬼神求诸魍魉。何以故。尔所杀害乃至拜祭。无纤毫之力利益亡人。但结罪缘转增深重。假使来世或现在生。得获圣分生人天中。缘是临终被诸眷属造是恶因。亦令是命终人殃累对辩晚生善处。何况临命终人。在生未曾有少善根。各据本业自受恶趣。何忍眷属更为增业。譬如有人从远地来绝粮三日。所负担物强过百斤。忽遇邻人更附少物。以是之故转复困重。世尊。我观阎浮众生。但能于诸佛教中。乃至善事一毛一渧一沙一尘。如是利益悉皆自得。说是语时。会中有一长者名曰大辩。是长者久证无生化度十方现长者身。合掌恭敬问地藏菩萨言。大士是南阎浮提众生命终之后。小大眷属为修功德。乃至设斋造众善因。是命终人得大利益及解脱不。地藏答言。长者。我今为未来现在一切众生。承佛威力略说是事。长者。未来现在诸众生等。临命终日得闻一佛名一菩萨名一辟支佛名。不问有罪无罪悉得解脱。若有男子女人。在生不修善因多造众罪。命终之后。眷属小大为造福利。一切圣事七分之中而乃获一。六分功德生者自利。以是之故未来现在善男女等。闻健自修分分已获。无常大鬼不期而到。冥冥游神未知罪福。七七日内如痴如聋或在诸司辩论业果。审定之后据业受生。未测之间千万愁苦。何况堕于诸恶趣等。是命终人未得受生。在七七日内念念之间望诸骨肉眷属与造福力救拔。过是日后随业受报。若是罪人动经千百岁中无解脱日。若是五无间罪堕大地狱。千劫万劫永受众苦。复次长者。如是罪业众生命终之后。眷属骨肉为修营斋资助业道。未斋食竟及营斋之次。米泔菜叶不弃于地。乃至诸食未献佛僧。勿得先食。如有违食及不精勤。是命终人了不得力。如精勤护净奉献佛僧。是命终人七分获一。是故长者阎浮众生。若能为其父母乃至眷属。命终之后设斋供养志心勤恳。如是之人存亡获利。说是语时忉利天宫。有千万亿那由他阎浮鬼神。悉发无量菩提之心。大辩长者作礼而退。

　　阎罗王众赞叹品第八

　　尔时铁围山内有无量鬼王。与阎罗天子俱诣忉利来到佛所。所谓恶毒鬼王．多恶鬼王．大诤鬼王．白虎鬼王．血虎鬼王．赤虎鬼王散殃鬼王．飞身鬼王．电光鬼王．狼牙鬼王．千眼鬼王．啖兽鬼王．负石鬼王．主耗鬼王．主祸鬼王．主食鬼王．主财鬼王．主畜鬼王．主禽鬼王．主兽鬼王．主魅鬼王．主产鬼王．主命鬼王．主疾鬼王．主险鬼王．三目鬼王．四目鬼王．五目鬼王．祁利失王．大祁利失王．祁利叉王．大祁利叉王．阿那吒王．大阿那吒王．如是等大鬼王。各各与百千诸小鬼王。尽居阎浮提。各有所执各有所主。是诸鬼王与阎罗天子。承佛威神及地藏菩萨摩诃萨力。俱诣忉利在一面立。尔时阎罗天子胡跪合掌白佛言。世尊。我等今者与诸鬼王承佛威神及地藏菩萨摩诃萨力。方得诣此忉利大会。亦是我等获善利故。我今有小疑事敢问世尊。唯愿世尊慈悲宣说。佛告阎罗天子恣汝所问吾为汝说。是时阎罗天子瞻礼世尊。及回视地藏菩萨而白佛言。世尊我观地藏菩萨。在六道中百千方便而度罪苦众生不辞疲倦。是大菩萨有如是不可思议神通之事。然诸众生脱获罪报。未久之间又堕恶道。世尊。是地藏菩萨既有如是不可思议神力。云何众生而不依止善道永取解脱。唯愿世尊为我解说。佛告阎罗天子。南阎浮提众生。其性刚强难调难伏。是大菩萨于百千劫头头救拔如是众生早令解脱。是罪报人乃至堕大恶趣。菩萨以方便力拔出根本业缘。而遣悟宿世之事。自是阎浮众生结恶习重。旋出旋入劳斯菩萨。久经劫数而作度脱。譬如有人迷失本家误入险道。其险道中多诸夜叉及虎狼师子蚖蛇蝮蝎。如是迷人在险道中。须臾之间即遭诸毒。有一知识多解大术。善禁是毒乃及夜叉诸恶毒等。忽逢迷人欲进险道。而语之言。咄哉男子。为何事故而入此路。有何异术能制诸毒。是迷路人忽闻是语。方知险道。即便退步求出此路。是善知识提携接手引出险道。免诸恶毒至于好道。令得安乐而语之言。咄哉迷人自今已后勿履是道。此路入者卒难得出复损性命。是迷路人亦生感重。临别之时。知识又言。若见亲知及诸路人若男若女。言于此路多诸毒恶丧失性命。无令是众自取其死。是故地藏菩萨具大慈悲救拔罪苦众生。生天人中令受妙乐。是诸罪众知业道苦。脱得出离永不再历。如迷路人误入险道。遇善知识引接令出。永不复入。逢见他人复劝莫入。自言因是迷故。得解脱竟更不复入。若再履践犹尚迷误。不觉旧曾所落险道。或致失命如堕恶趣。地藏菩萨方便力故使令解脱。生人天中旋又再入。若业结重永处地狱无解脱时。尔时恶毒鬼王合掌恭敬白佛言。世尊。我等诸鬼王。其数无量在阎浮提。或利益人或损害人各各不同。然是业报使我眷属游行世界。多恶少善过人家庭。或城邑聚落庄园房舍。或有男子女人修毛发善事。乃至悬一幡一盖少香少华。供养佛像及菩萨像。或转读尊经烧香供养一句一偈。我等鬼王敬礼是人。如过去现在未来诸佛。敕诸小鬼各有大力。及土地分便令卫护。不令恶事横事恶病横病。乃至不如意事。近于此舍等处。何况入门。佛赞鬼王善哉善哉汝等及与阎罗。能如是拥护善男女等。吾亦告梵王帝释令卫护汝。说是语时。会中有一鬼王名曰主命。白佛言。世尊。我本业缘主阎浮人命。生时死时我皆主之。在我本愿甚欲利益。自是众生不会我意。致令生死俱不得安。何以故。是阎浮提人初生之时不问男女。或欲生时但作善事增益舍宅。自今土地无量欢喜拥护子母。得大安乐利益眷属。或已生下慎勿杀害。取诸鲜味供给产母及广聚眷属。饮酒食肉歌乐弦管。能令子母不得安乐。何以故。是产难时有无数恶鬼及魍魉精魅欲食腥血。是我早令舍宅土地灵只荷护子母。使令安乐而得利益。如是之人见安乐故。便合设福答诸土地。翻为杀害集聚眷属。以是之故。犯殃自受子母俱损。又阎浮提临命终人不问善恶。我欲令是命终之人不落恶道。何况自修善根。增我力故。是阎浮提行善之人。临命终时。亦有百千恶道鬼神。或变作父母乃至诸眷属。引接亡人令落恶道。何况本造恶者。世尊。如是阎浮提男子女人临命终时。神识惛昧不辩善恶。乃至眼耳更无见闻。是诸眷属当须设大供养。转读尊经念佛菩萨名号。如是善缘能令亡者离诸恶道。诸魔鬼神悉皆退散。世尊。一切众生临命终时。若得闻一佛名一菩萨名。或大乘经典一句一偈。我观如是辈人除五无间杀害之罪。小小恶业合堕恶趣者寻即解脱。佛告主命鬼王。汝大慈故能发如是大愿。于生死中护诸众生。若未来世中有男子女人至生死时。汝莫退是愿。总令解脱永得安乐。鬼王白佛言。愿不有虑。我毕是形念念拥护阎浮众生。生时死时俱得安乐。但愿诸众生于生死时。信受我语无不解脱获大利益。尔时佛告地藏菩萨。是大鬼王主命者。已曾经百千生作大鬼王。于生死中拥护众生。是大士慈悲愿故。现大鬼身实非鬼也。却后过一百七十劫。当得成佛。号曰无相如来。劫名安乐。世界名净住。其佛寿命不可计劫。地藏。是大鬼王其事如是不可思议。所度天人亦不可限量。

　　称佛名号品第九

　　尔时地藏菩萨摩诃萨白佛言。世尊。我今为未来众生演利益事。于生死中得大利益。唯愿世尊听我说之。佛告地藏菩萨。汝今欲兴慈悲。救拔一切罪苦六道众生。演不思议事。今正是时唯当速说。吾即涅槃使汝早毕是愿。吾亦无忧现在未来一切众生。地藏菩萨白佛言。世尊。过去无量阿僧祇劫。有佛出世。号无边身如来。若有男子女人。闻是佛名暂生恭敬。即得超越四十劫生死重罪。何况塑画形像供养赞叹。其人获福无量无边。又于过去恒河沙劫。有佛出世。号宝性如来。若有男子女人。闻是佛名一弹指顷发心归依。是人于无上道永不退转。又于过去有佛出世。号波头摩胜如来。若有男子女人。闻是佛名历于耳根。是人当得千返生于六欲天中。何况志心称念。又于过去不可说不可说阿僧祇劫。有佛出世。号师子吼如来。若有男子女人闻是佛名一念归依。是人得遇无量诸佛摩顶授记。又于过去有佛出世。号拘留孙佛。若有男子女人。闻是佛名志心瞻礼。或复赞叹。是人于贤劫千佛会中。为大梵王得授上记。又于过去有佛出世。号毗婆尸。若有男子女人。闻是佛名永不堕恶道。常生人天受胜妙乐。又于过去无量无数恒河沙劫。有佛出世。号宝胜如来。若有男子女人。闻是佛名毕竟不堕恶道。常在天上受胜妙乐。又于过去有佛出世。号宝相如来。若有男子女人闻是佛名生恭敬心。是人不久得阿罗汉果。又于过去无量阿僧祇劫。有佛出世。号袈裟幢如来。若有男子女人。闻是佛名者超一百大劫生死之罪。又于过去有佛出世。号大通山王如来。若有男子女人。闻是佛名者是人得遇恒河沙佛。广为说法必成菩提。又于过去有净月佛．山王佛．智胜佛．净名王佛．智成就佛．无上佛．妙声佛．满月佛．月面佛。有如是等不可说佛。世尊。现在未来一切众生。若天若人若男若女。但念得一佛名号功德无量。何况多名。是众生等生时死时。自得大利终不堕恶道。若有临命终人。家中眷属乃至一人。为是病人高声念一佛名。是命终人除五无间罪。余业报等悉得销灭。是五无间罪虽至极重动经亿劫了不得出。承斯临命终时他人为其称念佛名于是罪中亦渐销灭。何况众生自称自念。获福无量灭无量罪。

　　校量布施功德缘品第十

　　尔时地藏菩萨摩诃萨。承佛威神从座而起。胡跪合掌白佛言。世尊。我观业道众生。校量布施有轻有重。有一生受福有十生受福。有百生千生受大福利者。是事云何。唯愿世尊为我说之。尔时佛告地藏菩萨。吾今于忉利天宫一切众会。说阎浮提布施校量功德轻重。汝当谛听吾为汝说。地藏白佛言。我疑是事愿乐欲闻。佛告地藏菩萨。南阎浮提有诸国王宰辅大臣大长者大刹利大婆罗门等。若遇最下贫穷乃至癃残喑哑聋痴无目。如是种种不完具者。是大国王等欲布施时。若能具大慈悲下心含笑。亲手遍布施。或使人施软言慰喻。是国王等所获福利。如布施百恒河沙佛功德之利。何以故。缘是国王等于是最贫贱辈及不完具者发大慈心。是故福利有如此报。百千生中常得七宝具足。何况衣食受用。复次地藏。若未来世有诸国王。至婆罗门等遇佛塔寺或佛形像乃至菩萨．声闻．辟支佛像。躬自营办供养布施。是国王等当得三劫为帝释身受胜妙乐。若能以此布施福利回向法界。是大国王等于十劫中常为大梵天王。复次地藏。若未来世有诸国王。至婆罗门等遇先佛塔庙。或至经像毁坏破落。乃能发心修补。是国王等或自营办或劝他人。乃至百千人等布施结缘。是国王等百千生中常为转轮王身。如是他人同布施者。百千生中常为小国王身。更能于塔庙前发回向心。如是国王乃及诸人尽成佛道。以此果报无量无边。复次地藏。未来世中有诸国王及婆罗门等。见诸老病及生产妇女。若一念间具大慈心。布施医药饮食卧具使令安乐。如是福利最不思议。一百劫中常为净居天主。二百劫中常为六欲天主。毕竟成佛永不堕恶道。乃至百千生中耳不闻苦声。复次地藏。若未来世中。有诸国王及婆罗门等。能作如是布施获福无量。更能回向不问多少。毕竟成佛。何况释梵转轮之报。是故地藏普劝众生当如是学。复次地藏。未来世中若善男子善女人。于佛法中种少善根毛发沙尘等许。所受福利不可为喻。复次地藏。未来世中若有善男子善女人。遇佛形像．菩萨形像．辟支佛形像．转轮王形像。布施供养得无量福。常在人天受胜妙乐。若能回向法界。是人福利不可为喻。复次地藏。未来世中若有善男子善女人。遇大乘经典。或听闻一偈一句发殷重心。赞叹恭敬布施供养。是人获大果报无量无边。若能回向法界。其福不可为喻。复次地藏。若未来世中有善男子善女人。遇佛塔寺大乘经典新者布施供养瞻礼赞叹恭敬合掌。若遇故者或毁坏者修补营理。或独发心或劝多人同共发心。如是等辈三十生中。常为诸小国王檀越之人。常为轮王还以善法教化诸小国王。复次地藏。未来世中若有善男子善女人。于佛法中所种善根。或布施供养或修补塔寺或装理经典。乃至一毛一尘一沙一渧。如是善事但能回向法界。是人功德百千生中受上妙乐。如但回向自家眷属。或自身利益。如是之果即三生受乐舍一得万报。是故地藏布施因缘其事如是。

　　地神护法品第十一

　　尔时坚牢地神。白佛言。世尊。我从昔来。瞻视顶礼无量菩萨摩诃萨。皆是大不可思议。神通智慧广度众生。是地藏菩萨摩诃萨。于诸菩萨誓愿深重。世尊。是地藏菩萨于阎浮提有大因缘。如文殊．普贤．观音．弥勒。亦化百千身形度于六道。其愿尚有毕竟。是地藏菩萨教化六道一切众生。所发誓愿劫数如千百亿恒河沙。世尊。我观未来及现在众生。于所住处于南方清洁之地。以土石竹木作其龛室。是中能塑画乃至金银铜铁。作地藏形像烧香供养瞻礼赞叹。是人居处即得十种利益。何等为十。一者土地丰壤。二者家宅永安。三者先亡生天。四者现存益寿。五者所求遂意六者无水火灾。七者虚耗辟除。八者杜绝恶梦。九者出入神护。十者多遇圣因。世尊。未来世中及现在众生。若能于所住处方面。作如是供养得如是利益。复白佛言。世尊。未来世中。若有善男子善女人。于所住处有此经典及菩萨像。是人更能转读经典供养菩萨。我常日夜以本神力卫护是人。乃至水火盗贼大横小横。一切恶事悉皆销灭。佛告坚牢地神。汝大神力诸神少及。何以故。阎浮土地悉蒙汝护。乃至草木沙石稻麻竹苇谷米宝贝从地而有。皆因汝力。又常称扬地藏菩萨利益之事汝之功德及以神通。百千倍于常分。地神。若未来世中有善男子善女人供养菩萨及转读是经。但依地藏本愿经一事修行者。汝以本神力而拥护之。勿令一切灾害及不如意事辄闻于耳。何况令受。非但汝独护是人故。亦有释梵眷属诸天眷属拥护是人。何故得如是圣贤拥护。皆由瞻礼地藏形像。及转读是本愿经故自然毕竟出离苦海证涅槃乐。以是之故得大拥护。

　　见闻利益品第十二

　　尔时世尊从顶门上放百千万亿大毫相光。所谓白毫相光．大白毫相光．瑞毫相光．大瑞毫相光．玉毫相光．大玉毫相光．紫毫相光．大紫毫相光．青毫相光．大青毫相光．碧毫相光．大碧毫相光．红毫相光．大红毫相光．绿毫相光．大绿毫相光．金毫相光．大金毫相光．庆云毫相光．大庆云毫相光．千轮毫光．大千轮毫光．宝轮毫光．大宝轮毫光．日轮毫光．大日轮毫光．月轮毫光．大月轮毫光．宫殿毫光．大宫殿毫光．海云毫光．大海云毫光．于顶门上放如是等毫相光已。出微妙音告诸大众天龙八部人非人等。听吾今日于忉利天宫。称扬赞叹地藏菩萨于人天中利益等事不思议事。超圣因事证十地事。毕竟不退阿耨多罗三藐三菩提事。说是语时。会中有一菩萨摩诃萨。名观世音。从座而起。胡跪合掌。白佛言。世尊。是地藏菩萨摩诃萨。具大慈悲怜愍罪苦众生。于千万亿世界化千万亿身。所有功德及不思议威神之力。我闻。世尊与十方无量诸佛异口同音赞叹地藏菩萨云。正使过去现在未来诸佛。说其功德犹不能尽。向者又蒙世尊普告大众。欲称扬地藏利益等事。唯愿世尊为现在未来一切众生。称扬地藏不思议事。令天龙八部瞻礼获福。佛告观世音菩萨。汝于娑婆世界有大因缘。若天若龙若男若女若神若鬼。乃至六道罪苦众生。闻汝名者见汝形者。恋慕汝者赞叹汝者。是诸众生于无上道必不退转。常生人天具受妙乐。因果将熟遇佛授记汝今具大慈悲怜愍众生。及天龙八部。听吾宣说地藏菩萨不思议利益之事。汝当谛听吾今说之。观世音言。唯然世尊愿乐欲闻。佛告观世音菩萨。未来现在诸世界中。有天人受天福尽有五衰相现。或有堕于恶道之者。如是天人若男若女。当现相时或见地藏菩萨形像。或闻地藏菩萨名。一瞻一礼。是诸天人转增天福。受大快乐永不堕三恶道报。何况见闻菩萨。以诸香华衣服饮食宝贝璎珞布施供养。所获功德福利无量无边。复次观世音。若未来现在诸世界中六道众生。临命终时得闻地藏菩萨名。一声历耳根者。是诸众生永不历三恶道苦。何况临命终时父母眷属将是命终人舍宅财物宝贝衣服。塑画地藏形像。或使病人未终之时。眼耳见闻知道眷属将舍宅宝贝等。为其自身塑画地藏菩萨形像。是人若是业报合受重病者。承斯功德寻即除愈寿命增益。是人若是业报命尽。应有一切罪障业障合堕恶趣者。承斯功德命终之后。即生人天受胜妙乐。一切罪障悉皆销灭。复次观世音菩萨。若未来世有男子女人。或乳哺时或三岁五岁十岁已下。亡失父母乃及亡失兄弟姊妹。是人年既长大。思忆父母及诸眷属。不知落在何趣。生何世界生何天中。是人若能塑画地藏菩萨形像。乃至闻名一瞻一礼。一日至七日莫退初心。闻名见形瞻礼供养。是人眷属假因业故堕恶趣者。计当劫数。承斯男女兄弟姊妹。塑画地藏形像瞻礼功德。寻即解脱生人天中。受胜妙乐者。即承斯功德转增圣因。受无量乐。是人更能三七日中一心瞻礼地藏形像。念其名字满于万遍。当得菩萨现无边身。具告是人眷属生界。或于梦中。菩萨现大神力亲领是人。于诸世界见诸眷属。更能每日念菩萨名千遍。至于千日。是人当得菩萨遣所在土地鬼神终身卫护。现世衣食丰溢无诸疾苦。乃至横事不入其门。何况及身。是人毕竟得菩萨摩顶授记。复次观世音菩萨。若未来世有善男子善女人。欲发广大慈心救度一切众生者。欲修无上菩提者。欲出离三界者。是诸人等见地藏形像及闻名者。至心归依或以香华衣服宝贝饮食供养瞻礼。是善男女等所愿速成永无障碍。复次观世音。若未来世有善男子善女人。欲求现在未来百千万亿等愿。百千万亿等事。但当归依瞻礼供养赞叹地藏菩萨形像。如是所愿所求悉皆成就。复愿地藏菩萨具大慈悲。永拥护我。是人于睡梦中即得菩萨摩顶授记。复次观世音菩萨。若未来世善男子善女人。于大乘经典深生珍重。发不思议心欲读欲诵。纵遇明师教视令熟。旋得旋忘动经年月不能读诵。是善男子等有宿业障未得销除故。于大乘经典无读诵性。如是之人闻地藏菩萨名。见地藏菩萨像。具以本心恭敬陈白更以香华衣服饮食一切玩具供养菩萨。以净水一盏经一日一夜。安菩萨前。然后合掌请服。回首向南临入口时。至心郑重服水既毕。慎五辛酒肉邪淫妄语及诸杀害。一七日或三七日。是善男子善女人。于睡梦中具见地藏菩萨现无边身。于是人处授灌顶水。其人梦觉即获聪明。应是经典一历耳根。即当永记更不忘失一句一偈。复次观世音菩萨。若未来世有诸人等。衣食不足求者乖愿。或多病疾或多凶衰。家宅不安眷属分散。或诸横事多来忤身。睡梦之间多有惊怖。如是人等闻地藏名见地藏形。至心恭敬念满万遍。是诸不如意事渐渐消灭。即得安乐衣食丰溢。乃至于睡梦中悉皆安乐。复次观世音菩萨。若未来世有善男子善女人。或因治生或因公私。或因生死或因急事。入山林中过渡河海。乃及大水或经险道。是人先当念地藏菩萨名万遍。所过土地鬼神卫护。行住坐卧永保安乐。乃至逢于虎狼师子。一切毒害不能损之。佛告观世音菩萨。是地藏菩萨于阎浮提有大因缘。若说于诸众生见闻利益等事。百千劫中说不能尽。是故观世音。汝以神力流布是经。令娑婆世界众生。百千万劫永受安乐。尔时世尊而说偈言。
　　吾观地藏威神力　　恒河沙劫说难尽
　　见闻瞻礼一念间　　利益人天无量事
　　若男若女若龙神　　报尽应当堕恶道
　　至心归依大士身　　寿命转增除罪障
　　少失父母恩爱者　　未知魂神在何趣
　　兄弟姊妹及诸亲　　生长以来皆不识
　　或塑或画大士身　　悲恋瞻礼不暂舍
　　三七日中念其名　　菩萨当现无边体
　　示其眷属所生界　　纵堕恶趣寻出离
　　若能不退是初心　　即获摩顶受圣记
　　欲修无上菩提者　　乃至出离三界苦
　　是人既发大悲心　　先当瞻礼大士像
　　一切诸愿速成就　　永无业障能遮止
　　有人发心念经典　　欲度群迷超彼岸
　　虽立是愿不思议　　旋读旋忘多废失
　　斯人有业障惑故　　于大乘经不能记
　　供养地藏以香华　　衣服饮食诸玩具
　　以净水安大士前　　一日一夜求服之
　　发殷重心慎五辛　　酒肉邪淫及妄语
　　三七日内勿杀害　　至心思念大士名
　　即于梦中见无边　　觉来便得利根耳
　　应是经教历耳闻　　千万生中永不忘
　　以是大士不思议　　能使斯人获此慧
　　贫穷众生及疾病　　家宅凶衰眷属离
　　睡梦之中悉不安　　求者乖违无称遂
　　至心瞻礼地藏像　　一切恶事皆消灭
　　至于梦中尽得安　　衣食丰饶神鬼护
　　欲入山林及渡海　　毒恶禽兽及恶人
　　恶神恶鬼并恶风　　一切诸难诸苦恼
　　但当瞻礼及供养　　地藏菩萨大士像
　　如是山林大海中　　应是诸恶皆消灭
　　观音至心听吾说　　地藏无尽不思议
　　百千万劫说不周　　广宣大士如是力
　　地藏名字人若闻　　乃至见像瞻礼者
　　香华衣服饮食奉　　供养百千受妙乐
　　若能以此回法界　　毕竟成佛超生死
　　是故观音汝当知　　普告恒沙诸国土

　　嘱累人天品第十三

　　尔时世尊举金色臂。又摩地藏菩萨摩诃萨顶而作是言。地藏地藏。汝之神力不可思议。汝之慈悲不可思议。汝之智慧不可思议。汝之辩才不可思议。正使十方诸佛赞叹宣说汝之不思议事。千万劫中不能得尽。地藏地藏。记吾今日在忉利天中。于百千万亿不可说不可说一切诸佛菩萨天龙八部大会之中。再以人天诸众生等未出三界在火宅中者。付嘱于汝。无令是诸众生堕恶趣中一日一夜。何况更落五无间及阿鼻地狱。动经千万亿劫无有出期。地藏。是南阎浮提众生。志性无定习恶者多。纵发善心须臾即退。若遇恶缘念念增长。以是之故吾分是形百千亿化度。随其根性而度脱之。地藏吾今殷勤以天人众付嘱于汝。未来之世若有天人及善男子善女人。于佛法中种少善根。一毛一尘一沙一渧。汝以道力拥护是人。渐修无上勿令退失。复次地藏。未来世中若天若人随业报应落在恶趣。临堕趣中或至门首。是诸众生若能念得一佛名一菩萨名一句一偈大乘经典。是诸众生汝以神力方便救拔。于是人所现无边身为碎地狱。遣令生天受胜妙乐。尔时世尊而说偈言。
　　现在未来天人众　　吾今殷勤付嘱汝
　　以大神通方便度　　勿令堕在诸恶趣

　　尔时地藏菩萨摩诃萨。胡跪合掌白佛言。世尊。唯愿世尊不以为虑。未来世中若有善男子善女人。于佛法中一念恭敬。我亦百千方便度脱是人。于生死中速得解脱。何况闻诸善事念念修行。自然于无上道永不退转。说是语时。会中有一菩萨名虚空藏。白佛言。世尊。我自至忉利。闻于如来赞叹地藏菩萨威神势力不可思议。未来世中若有善男子善女人。乃及一切天龙闻此经典及地藏名字。或瞻礼形像得几种福利。唯愿世尊为未来现在一切众等略而说之。佛告虚空藏菩萨。谛听谛听吾当为汝分别说之。若未来世有善男子善女人。见地藏形像及闻此经。乃至读诵香华饮食衣服珍宝布施供养赞叹瞻礼。得二十八种利益。一者天龙护念。二者善果日增。三者集圣上因。四者菩提不退。五者衣食丰足。六者疾疫不临。七者离水火灾。八者无盗贼厄。九者人见钦敬。十者神鬼助持。十一者女转男身。十二者为王臣女。十三者端正相好。十四者多生天上。十五者或为帝王。十六者宿智命通。十七者有求皆从。十八者眷属欢乐。十九者诸横销灭。二十者业道永除。二十一者去处尽通。二十二者夜梦安乐。二十三者先亡离苦。二十四者宿福受生。二十五者诸圣赞叹。二十六者聪明利根。二十七者饶慈愍心。二十八者毕竟成佛。复次虚空藏菩萨。若现在未来天龙鬼神闻地藏名礼地藏形。或闻地藏本愿事行。赞叹瞻礼得七种利益。一者速超圣地。二者恶业销灭。三者诸佛护临。四者菩提不退。五者增长本力。六者宿命皆通。七者毕竟成佛。尔时十方一切诸来。不可说不可说诸佛如来。及大菩萨天龙八部。闻释迦牟尼佛称扬赞叹地藏菩萨大威神力不可思议。叹未曾有。是时忉利天雨无量香华天衣珠璎。供养释迦牟尼佛及地藏菩萨已。一切众会俱复瞻礼合掌而退。

　　　　地藏菩萨本愿经卷下


