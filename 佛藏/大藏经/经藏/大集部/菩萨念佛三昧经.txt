  菩萨念佛三昧经
　　刘宋 功德直译




　　　　菩萨念佛三昧经卷第一

　　　　宋天竺三藏功德直译

　　序品第一

　　如是我闻。一时佛住王舍城耆阇崛山。与大比丘众一千二百五十人俱。皆是阿罗汉。诸漏已尽无复烦恼。调伏纵任善脱无脱。深知无知所作已办。逮得无我舍诸重担。除灭九结决定解脱。诸心自在犹如大龙。唯除阿难尔时难陀天子。修难陀天子。栴檀天子。修摩那天子。自在天子。大自在天子。阿逸多天子。修行天子。如是无数净居天子。于夜后分光色倍常耆阇崛山欻然大明。时诸天子往世尊所。一心恭敬顶礼佛足。以天细末栴檀之香。多摩罗跋沉水天香。天花鬘香俱修摩等种种花香。以散佛上。重礼佛足右绕三匝。却住一面合掌向佛。时栴檀天子默然生念。过去诸佛皆为诸天世人沙门婆罗门。演诸佛所说菩萨念佛三昧。复作是念。今我世尊亦应如昔过去诸佛。安乐世间诸人天故。宣说菩萨念佛三昧。时诸天子俱白佛言。世尊。过去诸佛皆说菩萨念佛三昧。安乐世间人天八部。唯愿世尊。如昔诸佛广为众生说此三昧。尔时世尊默然许之时诸天子绕佛三匝。顶礼佛足忽然不现。
　　尔时世尊于夜后分明相出时。熙怡微笑作大师子[口*磬]咳之声。耆阇崛山别住诸僧。承佛神力俱到佛所。王舍大城诸比丘尼。蒙佛威声亦悉同集。摩竭提国阿阇世王先尼梵子。与无量亿眷属围绕。承佛神力于一念顷俱到佛所。复有阿罗婆迦夜叉。伽陀婆夜叉。金毗罗夜叉。修脂路摩夜叉。摩罗陀利夜叉。如是等夜叉神王有大威力。一一皆有百千眷属。乘佛神力于一念顷至耆阇崛山。复有罗睺罗阿修罗王。毗摩质多罗阿修罗王。修婆睺阿修罗王。波呵罗头阿修罗王。及其眷属。如是乃至三千世界。天龙龙王无量无边。生希有心肃然毛竖。承佛神力于一念顷往到佛所。东方世界如恒河沙梵天天王。闻佛謦咳。肃然毛竖往到佛所。自余三方及上下方亦复如是。
　　时给孤独须达长者。亦与无数百千眷属。从舍卫城往到佛所。时毗耶离有大长者名曰善思。次名降怨次名吉祥。复有离车诸王子等。名欢喜象次名举象。复有断事庶士首陀名曰光象。如是一切皆大乘学。与无量众承佛神力往到佛所。时瞻婆城有庶士子。名曰庠序次名饶益复有大长者子名无量力。如是等众已于过去种诸善根有大威德。承佛神力往到佛所。时波罗奈无量众生。宿殖德本今已成熟。从波罗奈鳞次相继步至佛所。稽首作礼侍立左右。
　　是时拘尸那竭大城。无量力士。及力士子。已于过去供养诸佛。殖诸善业具大威德。从拘尸那共相和顺。随路贯次往到佛所。至心恭敬前顶礼足。是时三千大千世界纵广正等。佛神力故。一切八部天龙夜叉乾闼婆王阿修罗王迦楼罗王紧那罗王摩睺罗伽。如是等众皆来集会间无空缺。
　　尔时世尊见众已集。复更发大师子之声。从僧坊出近至异处。遥见彼方其地众宝。世尊见已复更微笑。即时世间人天阿修罗。各持无量末香杂花以散佛上。至心恭敬尊重赞叹。是时众中长老舍利弗。长老大目揵连。长老摩诃迦叶。长老须菩提。长老富楼那弥多罗尼子。长老罗睺罗。长老摩诃金毗罗。长老摩诃迦旃延。长老阿[少/兔]楼驮。长老劫宾那。长老轮卢那二十亿子。长老难陀。长老阿难陀。皆有威德具足神通。如是圣众悉已俱集。
　　尔时众中长老弥勒菩萨。三界菩萨。越三界菩萨。初发心即转法轮菩萨善思菩萨。大音声菩萨。持地菩萨。文殊师利童子菩萨不空见菩萨。如是等众无量无边。已曾供养过去诸佛。深种菩萨无数行愿。久发无上菩提之心。尔时长老不空见菩萨。欲知如来神通之相微笑之意。更正衣服绕佛三匝却住一面。合掌向佛。即说偈曰。
　　最胜无为　　两足世尊　　为调御故
　　现斯熙怡　　富能开惠　　令贫满足
　　佛演法施　　明发亦然　　一切世间
　　之所归趣　　以何因缘　　示此微笑
　　无上正觉　　愿为我说

　　尔时世尊告不空见。汝见彼处众宝地不。不空见言。唯然已见。如是不空见。彼地乃是往昔诸佛之所游化。时不空见心自念言。我宜速疾至彼地所。如其相貌心入三昧。入三昧已为佛世尊。化作种种众宝法座。即如其念施置座已。往诣佛所劝请如来。升此宝座白言世尊。此处皆是往古来今。诸佛如来游践之地。
　　是时世尊往到彼处即就法座。于一念顷如来应正遍知力故。此刹三千大千世界六种震动。踊遍踊等遍踊。震遍震等遍震。吼遍吼等遍吼。动遍动等遍动。摇遍摇等遍摇。起遍起等遍起。东踊西没西踊东没。南踊北没北踊南没。西踊东没东踊西没。北踊南没南踊北没。光明遍照无量世界。一念之间一切众生。乃至阿鼻地狱。悉受快乐。
　　佛升法座　　如日晖曜　　一切世间
　　之所归仰　　震动大千　　咸生欣悦
　　佛登宝座　　如日显照　　一切世间
　　顶戴法王　　欲令众生　　普获安乐
　　佛就座已　　如日融朗　　一切世间
　　尊承法王　　放净光明　　照诸刹土
　　奇哉斯乘　　乘之最胜　　异哉斯乘
　　无能过者　　暂现之处　　已不可量
　　善哉斯乘　　乘之弘大　　乘是乘者
　　不可思议　　诸天魔梵　　所不能测

　　尔时世尊广长舌相。遍覆三千大千世界。普告声闻及众菩萨。诸善男子一心静听。是夜难陀天子。修难陀天子。栴檀天子。修摩那天子。自在天子。大自在天子。阿逸多天子。修行天子。如是无数净居天子。于夜后分光色倍常。耆阇崛山欻然大明。尔时诸天来诣佛所。一心恭敬顶礼佛足。以天细末栴檀之香。多摩罗跋沉水天香。天花鬘香俱修摩等种种花香。以散佛上。重礼佛足右绕三匝却住一面合掌向佛。供养恭敬尊重赞叹。
　　是时栴檀天子默然生念。过去诸佛应正遍知。皆为人天沙门婆罗门。敷演诸佛所说菩萨念佛三昧。今我世尊亦应如昔过去诸佛安乐众生。宣说菩萨念佛三昧。时诸天子作是劝请。我默然许。如是比丘栴檀天子。难陀天子。无量净居诸天子等。知我许已忽然不现。尔时世尊。即说偈言。
　　告诸比丘　　于后夜时　　诸天身色
　　光炎倍常　　耆阇崛山　　欻然大明
　　供养尊重　　围绕世主　　难陀天子
　　善喜天子　　善意天子　　栴檀天子
　　自在天子　　及大自在　　阿逸天子
　　善行天子　　如是无量　　净居天子
　　有大神力　　来至我所　　广设种种
　　珍妙供养　　皆共恭敬　　右绕三匝
　　头面礼足　　却住一面　　栴檀天子
　　默然住已　　发心欲为　　教化众生
　　请说菩萨　　念佛三昧　　往昔诸佛
　　已曾说故　　善哉释迦　　十力如来
　　说三摩提　　欲令一切　　得安乐故
　　佛默然许　　时诸天子　　已知垂允
　　我亦于此　　耆阇崛山　　如过去佛
　　所说三昧　　时诸天子　　已知如来
　　默然许之　　欢喜快乐　　右绕三匝
　　礼足而去　　比丘听我　　所演三昧
　　如昔诸佛　　莫生疑惑　　如来智慧
　　不可思议　　过去诸佛　　最上菩提
　　于诸知见　　心无疑网　　如今现在
　　第一菩提　　我皆了知　　心无滞碍
　　若当来世　　欲成菩提　　欲为怜愍
　　将来世故　　我亦明晓　　心无毫疑
　　是故如来　　深解无穷　　智力无碍
　　不可思议　　如彼所知　　我悉究尽
　　一切众生　　不测其奥

　　　　菩萨念佛三昧经不空见本事品第二

　　尔时世尊。告长老舍利弗。长老目揵连。长老大迦叶。长老须菩提。长老富楼那弥多罗尼子。诸天世人皆已来集。汝等比丘各升法座作师子吼。所以者何。此众多有诸声闻人。闻师子吼悉得解脱。
　　尔时世尊告弥勒菩萨。越三界菩萨。不思议菩萨。不空见菩萨。汝等即时请如来演诸佛所说真实功德师子吼音。不空见言如是世尊。唯然已闻。即说偈赞。
　　身色如金　　百福庄严　　为怜愍故
　　了达真谛　　功德具足　　名誉远流
　　今日世尊　　以何因缘　　于大众中
　　令我请问　　正觉无伦　　最上莫过
　　功德法王　　大智难穷　　调伏世间
　　以何因缘　　于大众中　　令我请问
　　如来净戒　　定智解脱　　解脱知见
　　悉皆无等　　今我善逝　　以何因缘
　　于大众中　　令我请问　　威德无比
　　得度彼岸　　法王世尊　　能为众生
　　作大利益　　善逝何因　　于大众中
　　令我请问　　百劫修慈　　习近悲处
　　辩才无滞　　善逝何因　　于大众中
　　令我请问　　最上法王　　普利群生
　　贫者得富　　盲者得视　　楚毒永息
　　恐畏获安　　以何因缘　　令我请问
　　佛身净妙　　尘垢不污　　如来之衣
　　种种杂色　　世尊族姓　　王中之王
　　以何因缘　　令我请问　　佛所著衣
　　去身四指　　而不离身　　身能降怨
　　以何因缘　　令我请问　　如来行处
　　无诸坑坎　　智慧力故　　所履皆平
　　以何因缘　　令我请问　　如来之身
　　不增不减　　行步平正　　不邪不曲
　　妙绝常伦　　难可思议　　以何因缘
　　令我请问　　仰瞻尊颜　　目不暂徙
　　佛行不假　　神足之力　　威仪自然
　　庠序可观　　若为魍魉　　之所捉持
　　迷闷失心　　无所觉省　　若睹世尊
　　于一念顷　　诸恶永离　　还得正念
　　若有众生　　触佛足尘　　于七月中
　　身心快乐　　命终之后　　得生善处
　　归命世尊　　施一切乐　　若有人病
　　极受众苦　　佛以手摩　　即得除愈
　　善逝旷劫　　悉得一切　　不可思议
　　无数安乐　　佛昔勇猛　　摄取当来
　　无量劫中　　所得净法　　我于是处
　　无疑异心　　以何因缘　　令我请问
　　过去当来　　天中特尊　　今遇调伏
　　人中大仙　　以何因缘　　令我请问

　　尔时世尊告不空见。谛听谛听善思念之。不空见言唯然世尊。告不空见。我忆往昔无央数劫。尔时有王名无量力。有大神通势力自在。是王住处造立大城。城名善建纵广正等十二由延。其城七重面有三门。门城皆以金银琉璃颇梨马瑙真珠珊瑚庄校严丽。堑亦七重皆悉七宝。是诸门外以金银沙布饰其地。一门两边各有金银四阙相对。
　　如是不空见。又以金银作大罗网弥覆门上。金网处处悬于银铃。银网往往垂于金铃。风吹铃网皆作箜篌乐器之声。宫商调畅更相应和。王造城已安处其中。斯城堑外有七池沼。金银颇梨珊瑚所成。此诸池沼有七阶道。亦是七宝之所庄校。金阶道者银为栏楯。银阶道者金为栏楯。银为阶道真珠栏楯。真珠阶道琉璃栏楯。颇梨阶道珊瑚栏楯。珊瑚阶道真珠栏楯。真珠阶道金为栏楯。如是不空见。无量力王植众奇花。优钵罗花。钵头摩花。拘物头花。分头利花。那梨尼花。香气调柔无吝惜者。随意采之。其池岸上种种花树。所谓伊曾花树。尼曾花树。迦多曾尼花树。阿提目多迦花树。瞻卜花树。婆利师花树。拘毗陀罗花树。陀[少/兔]迦梨花树。此诸花树气若天香。亦无守护随意而取。
　　又不空见。是善建城有多罗树七重行列。悉以七宝互相间错。金多罗树银叶花果。银多罗树赤真珠叶花果亦然。白真珠树琉璃为叶花果亦然。琉璃树者颇梨为叶花果亦然。颇梨树者马瑙为叶花果亦然。马瑙树者赤真珠叶花果亦然。赤真珠树珊瑚为叶花果亦然。珊瑚树者金为其叶花果亦然。不空见。风吹诸树更相掁触出微妙声。譬如乐师善能击发五种之音。又不空见。王所住处如是众声恒不断绝。象声马声车声军声。螺声鼓声箫声笛声。箜篌琵琶歌舞之声。如是众声未曾暂废。王常宣令境内人民。若有所须衣服饮食象马车乘。恣随其意一切给与。多罗树间常出乐音。诸人游之五欲自娱。王视国人如父念子。一切奉王犹若慈父。
　　又不空见。善建城内开诸街巷廛邑市肆。处处复有四宝池沼。其池相去尽一箭道。是池四岸众宝阶陛。金阶银栏银阶金栏。颇梨珊瑚间错亦然。又不空见。王于诸池植众名花。复于池上种杂花树。伊尼曾花树。迦昙婆花树。阿提目多伽花树。瞻卜花树。陀[少/兔]迦利花树。芳如天香亦无惜者。城内又建诸园林观。种种花果行列其间。复于园中四方周匝。处处皆有诸妙花池。亦以七宝庄严如前。有众婇女更相娱乐。一切人民恣意游适。
　　又不空见。无量力王族姓豪杰。大刹利种所生父母。乃至七世胄胤相承。悉皆清净容色端雅。人中独绝。财宝巨亿不可称计。又不空见。无量力王深信弘惠虚心大施。施诸沙门及婆罗门。乃至盲聋[癃-(阿-可)]残百疾。贫穷孤独困厄之人。王所统领八万四千城邑聚落。净业果报七宝庄饰。一一城上复造八万四千栴檀众妙楼橹。是诸门外开四衢路。路首悉起严丽台观。一切人民任意游戏。常于昼夜楼观台殿巷陌廛里悉然灯烛。其明猛盛遍照国界。众生蒙光身心快乐。
　　又不空见。王有二子一名师子二名师子意。久发无上菩提之愿。名称远闻具大威德。尔时有佛号曰宝肩如来应正遍知明行足善逝世间解无上士调御丈夫天人师佛世尊。出现于世。作是唱言。我于今世及以后世。沙门婆罗门天人阿修罗大众之中。一切知见普为群生说诸妙法。初中后善语善义善。具足清白梵行之相。与大罗汉七百千万亿。皆具神通威德自在。宝肩如来于晨朝时。齐整衣服执持应器。比丘翼从入城乞食。时无量力共其二子。在高楼上欢娱受乐。王遥睹佛功德相好。生奇特心欣跃无极。眷属围绕俱到宫门告其二子。速赍香花幢幡伎乐疾至佛所。即以牛头栴檀末香诸妙珍异。以供养佛及比丘僧。右旋三匝头顶礼足却住一面。
　　又不空见。王与二子请宝肩佛及声闻众。尽其形寿施诸所安。宝肩如来于天人中。教化已周将般涅槃。时王知佛不久住世。与其二子臣民眷属。前后导从至涅槃所。如来尔时灭度已讫。头面敬礼悲号啼哭。以身投地如大山崩。作是唱言世间眼灭。重更哀嗟世间眼灭。如来涅槃一何驶哉。犹商失主佛灭亦然。世间黑闇盲无慧目。捶胸拍头举声大叫。呜咽扪泪告其二子办诸香汤洗浴如来。又以种种妙香涂身。一切散花及诸花鬘。无量妙衣缠如来身。七宝为棺以铁为椁。聚赤栴檀高一由旬。纵广正等一拘卢舍。复以花香散于[卄/積]上。苏油千器以灌栴檀。然后起火火既发已。复更号恸洒泪如雨。
　　尔时师子作是念言。世尊涅槃我生何为。亦当随佛入于涅槃。立此誓讫。重以种种珍妙香花散于[卄/積]上。白[疊*毛]缠身手执火炬自投火中。火即猛盛为利众生归依世尊。而说偈愿。赞咏如来。
　　如大珍宝聚　　世间之所尊
　　生死苦永尽　　于斯般涅槃
　　自从今已往　　不睹转法轮
　　我所奉法王　　已入于涅槃
　　宣扬广大义　　不可复重布
　　何当在大众　　闻说于菩提
　　诸天及世人　　欢喜赞善说
　　我于今日后　　绝不思议声
　　世间胜调御　　于此而沉沦
　　龙神阿修罗　　及以紧那罗
　　欣悦常歌叹　　不复闻斯音
　　贫者得满足　　苦恼蒙救护
　　世尊今涅槃　　悉丧所依怙
　　父王无量力　　及弟师子意
　　亦复无慈荫　　更不闻说法
　　我亦随世尊　　速取于灭度
　　世间无明道　　何用苦生为
　　今焚此毒身　　愿获不思议
　　我昔与父王　　常于长夜中
　　勤供佛法僧　　今得获果报
　　若我于佛所　　修习诸善行
　　为调伏世间　　得不思议故
　　为令诸众生　　发不思议愿
　　世尊般涅槃　　我投火盛时
　　若人见闻者　　一切得成佛
　　唯除邪谤人　　及证正位者
　　若我修菩萨　　广大无量行
　　众生梦见者　　皆令得佛道
　　唯除邪谤人　　及证正位者
　　此身如聚沫　　要当必有死
　　一切众生类　　若食我肉者
　　是等不可量　　疾当得成佛
　　我修菩萨行　　恶口骂詈者
　　是人值调御　　必当得成佛
　　唯除邪谤人　　及证正位者
　　若人于我身　　修于慈悲观
　　求第一菩提　　速得成佛道
　　唯除邪谤人　　及证正位者
　　以是烧身缘　　为求彼此愿
　　若我心真实　　即还见佛起
　　设得更睹佛　　如先住世者
　　我身投火中　　犹前侍佛时
　　佛起如真身　　今睹不异昔
　　尔乃证诸佛　　相续常不断
　　唯愿普眼尊　　愍摄于世间
　　佛知王子心　　渴仰甚殷重
　　即于焰聚中　　奋大神通力
　　如从三昧起　　光明倍明显
　　不可思议众　　咸叹未曾有
　　广为时会人　　更作大利益
　　所化既已毕　　还入于涅槃
　　师子既见佛　　示大威神力
　　身心甚欣悦　　坦然快安乐
　　深知诸佛法　　不可得思议
　　如来虽涅槃　　犹应众生愿
　　不思议戒定　　智慧与解脱
　　及解脱知见　　神化不可量
　　归依于世尊　　然后当放身
　　世间妙威仪　　最胜无伦匹
　　自在诸神力　　亦复无等双
　　如来还涅槃　　一切咸惊惋
　　是故我至心　　归依普眼尊
　　归命于善逝　　累尽无为主
　　归命永离苦　　怜愍于世间
　　正智遍观察　　了达知他心
　　除诸烦恼病　　成就无量众
　　大医人中尊　　施不思议药
　　能善除世间　　一切众疾苦
　　归依无上师　　哀矜众生者
　　若我赞如来　　一念之功德
　　烧身微毫善　　须臾供养福
　　如是诸净业　　愿施于一切

　　如是不空见。时天魔梵及余一切世间人民。悉见师子投身盛火。皆大悲愕生奇特心。命终之后即生梵天有大神力威势自在。是梵尔时中心念言。云何忽然来生此间。重更思惟往昔人中。已曾奉侍宝肩如来。至心恭敬尊重赞叹。佛涅槃已烧身供养。复说偈颂发弘誓愿。乘此善业得生梵天。我今当往至烧身所。是梵即时忽然不现。譬如壮士屈申臂顷。便到如来阇维之处。以天栴檀沉水碎香。俱修摩花多摩罗跋。种种香花不可称数。遍散空中如雨而下。十方交纷若风旋雪。供养宝肩如来舍利。向无量力说其本缘。我是王子师子之身。投火供养命过之者。唯愿大王不加慈念。我今已蒙获诸善利。由昔至诚虔恭奉侍。尊重歌叹宝肩如来。功福果报得生梵天。是故大王与师子意。应共珍敬受持妙法。收取舍利分布供养。无令遗落而生懈怠。大王当知我生梵天。亦常敬持受此胜法。作是言已忽然不现。
　　又不空见。无量力王与师子意。取水灭火以诸妙香众花宝鬘幢幡伎乐种种供养。须臾之顷周遍八万四千城邑。悉起八万四千塔庙。皆以七珍庄校严丽是诸宝塔高一由延。纵广正等一拘卢舍。于一一塔周匝各然。八万四千众香油灯。是诸塔间复以种种香花伎乐供养如前。尊敬受持如此妙法。无量力王以是善根与师子意。经历八万四千劫中不堕恶道又于八万四千亿劫。亲近供养六万诸佛。次第奉敬常不断绝。世世恒作转轮圣王。
　　又不空见。宝肩如来涅槃之后。时有菩萨现于世间名普密王。为愍世间出家学道。菩提树下结加趺坐。一心定意正智解脱。豁然大寤得无上道。又不空见。是师子梵至普密王佛世尊所。住在虚空以天栴檀供养于佛。右绕三匝稽首作礼。请转法轮而白佛言。唯愿世尊从道场起摧诸魔军。于净神智无所毁损愿世间师哀从定寤调御有解诸声闻众。开演美妙善逝之法。如来前身久修智慧。摄受善法今为人尊。过去世中已发弘誓。愿得佛时当度未度。今愿已满得安隐处。最胜无为寂然妙乐。当开甘露解众三结。尔时世尊默然许之。
　　时彼大梵及无数天。既知如来当转法轮。咸共欢喜踊悦无量。梵天于时设诸妙供。即发大愿求无上道。遇普密王应正遍知。生我净妙功德之聚。以此果报于生死中。常得亲近睹十方佛。若我供养佛菩提树。如是种种所修功德。愿慈愍故为我说法。以此果报。于生死中。常得赞叹诸佛塔庙。又不空见。师子王子烧此一身。以是功德所修善根。恒住梵世值五千佛。供养敬侍尊重赞叹。殖诸善根发不思愿。汝不空见莫生此疑。时无量力王岂异人乎我身是也。时不空见即白佛言。是二王子为今现在为已灭度。唯然世尊愿为说之。告不空见。尔时王子师子意者弥勒是也。时师子者汝身是也。王子师子舍此一身。宝肩如来佛法之中。教化成就三万众生。安住阿耨多罗三藐三菩提心。尔时世尊。即说偈言。
　　忆念宿世时　　宝肩无量眼
　　出现于世间　　广利一切众
　　金色百福严　　慈矜哀愍故
　　深解真实谛　　为度诸世间
　　显示甚深法　　济苦恼众生
　　宝肩正遍知　　一切世间尊
　　三轮善逝众　　七十二亿千
　　与是诸大众　　入城共分卫
　　昔有大国王　　名为无量力
　　自在大威德　　势能伏一切
　　其王与二子　　俱游高台观
　　王于台观上　　遥睹调伏仙
　　宝肩天人师　　翼从诸比丘
　　时王与二子　　速迎人中尊
　　既至如来所　　即广设妙供
　　顶礼绕三匝　　却立合掌住
　　请佛及众僧　　尽寿奉所安
　　衣服及肴馔　　极世之珍异
　　八万四千岁　　奉施未常息
　　时王及二子　　静心求菩提
　　时佛既灭度　　收取尊舍利
　　为彼宝肩佛　　敬造七宝塔
　　八万有四千　　微妙甚端雅
　　一一佛塔然　　八万四千灯
　　时王无量力　　复于善逝处
　　香花众伎乐　　深心以供养
　　已种不思议　　无量诸善根
　　历事六万佛　　一切世间依
　　至诚求第一　　无上胜菩提
　　比丘莫疑惑　　往昔有国王
　　汝善聪慧者　　勿生于异见
　　时彼无量力　　今则我身是
　　杂花及众香　　昼夜明诸灯
　　为利阎浮提　　供养诸如来
　　布施恒不足　　闻法亦复然
　　曾无懒惰意　　一心求菩提
　　宝肩正觉尊　　无上大明智
　　汝昔曾烧身　　供养于大仙
　　自投猛焰中　　初无畏苦心
　　烧身如然炷　　以油渧其上
　　渐渐不顿尽　　譬如净灯炷
　　为利众生故　　供养涅槃佛
　　彼佛已烧身　　汝知方便请
　　睹佛从火起　　光明更明显
　　见佛不异昔　　心生恃怙想
　　即时舍此身　　为益一切故
　　若我果斯愿　　敬佛亦如前
　　所获诸功德　　不可得思议
　　我若有宿愿　　摄受先世业
　　合集百千万　　必当得见佛
　　我愿若真实　　佛应从火起
　　佛智甚清净　　究竟无染著
　　澹然常寂灭　　相续恒不断
　　知师子心净　　亦先照其意
　　佛便从火起　　相好更殊特
　　不空见菩萨　　世间怙既起
　　一切愿无余　　彼复发誓愿
　　其愿不思议　　不可得称数
　　法主矜世故　　起于猛焰中
　　善逝难思力　　光明更殊胜
　　彼时一切众　　皆悉怀惊愕
　　净心发高叹　　欣跃未曾有
　　奇哉大神通　　势力无伦匹
　　甚深佛境界　　不可得思议
　　一千诸众生　　见此神变已
　　于诸法不受　　善得心解脱
　　不空见当知　　师子为世间
　　请佛还起时　　一千诸众生
　　于彼善逝处　　睹佛神变化
　　其心正趣向　　无上菩提道
　　大悲为世间　　广作利益已
　　佛还入涅槃　　师子亦舍身
　　即于命终时　　忽然生梵天
　　梵天从上来　　以天栴檀末
　　散之以供养　　如来阇维处
　　宝肩灭度已　　有佛普密王
　　最胜人中尊　　天王之大仙
　　哀愍众生故　　出现于世间
　　是佛坐道树　　得成菩提已
　　梵天设美肴　　供养于世尊
　　头面接足礼　　请佛转法轮
　　普密王如来　　即知梵天心
　　默然而许之　　梵天大欣庆
　　复于烧身所　　更发诸大愿
　　是梵已曾修　　不可思议善
　　昔于一劫中　　供养五千佛
　　至心敬世尊　　奉持人中尊
　　又告不空见　　慎莫怀疑惑
　　汝若有聪慧　　勿生于异见
　　昔日梵天者　　今即汝身是
　　过去五千佛　　善逝般涅槃
　　我悉明见汝　　一一诸佛前
　　烧身以供养　　求第一菩提
　　过去多千佛　　灭度遗舍利
　　如是诸佛所　　舍身及手足
　　为利众生故　　修习菩萨行
　　近世及远世　　我悉咸了知
　　常于百千生　　勤修诸苦行
　　佛在及涅槃　　汝愿恒满足
　　复告不空见　　如此诸大愿
　　摄取过去世　　无量百千生
　　我住自在力　　今悉照知之
　　汝圣果成就　　即时皆明见
　　摄取不思议　　真实诸行等
　　住佛前赞叹　　供养两足尊
　　是故今劝请　　众圣之法王
　　普密王佛所　　摄取最胜愿
　　蒙佛现神通　　汝今获此果
　　不空见菩萨　　白言牟尼尊
　　百千生诸愿　　云何得摄取
　　愿少为敷拆　　令我得开解
　　不空见昔誓　　雷音成佛时
　　见坐菩提树　　我当请说法
　　先佛名帝幢　　普眼之世尊
　　一切诸众生　　所共归依处
　　是时广发愿　　求无上菩提
　　为日光如来　　作大七宝轮
　　汝时于彼处　　已发最胜愿
　　不空见菩萨　　此愿我悉知
　　造七宝僧坊　　杂色以庄严
　　奉今修伽陀　　广施未来佛
　　发此誓愿已　　即时而舍去
　　第一众尊佛　　人中上师子
　　名不可思议　　善生之世尊
　　奉上七宝盖　　端饰甚微妙
　　天中天大仙　　盖身普眼佛
　　明灯供养已　　是处发大愿
　　近世及远世　　多有诸如来
　　千亿那由他　　其数复倍上
　　于是诸佛所　　发无量大愿
　　令一切众生　　悉获快安乐
　　普密王佛前　　先生如是念
　　我今说汝昔　　修行至菩提
　　愿一切大地　　皆生种种花
　　云雷音佛所　　为利世间故
　　尔时发誓愿　　若有诸众生
　　闻我名字者　　一切皆得佛
　　于帝幢佛所　　设大珍妙供
　　复发诸善愿　　若眼见我者
　　于此世界中　　皆当得成佛
　　在日光佛所　　奉上七宝轮
　　无量大光焰　　炫晃甚辉丽
　　时复发愿已　　誓生佛刹土
　　七宝严僧坊　　杂色甚雅好
　　以此珍奇特　　奉施于善逝
　　又发誓愿已　　得天妙宫殿
　　斯处快欢乐　　皆悉成佛道
　　人中师子王　　无上如来所
　　奉上珍宝盖　　发于殊胜愿
　　愿诸众生类　　不为日所曝
　　身心得安乐　　无复热恼患
　　盖身善逝所　　供施灯明已
　　复发弘誓愿　　若我命过处
　　众生食肉者　　愿皆成佛道
　　若闻我名者　　无有贪吝心
　　乃至梦中闻　　亦无爱惜意
　　一切成佛道　　唯除见谛者
　　若眼见汝者　　除诸贪嫉意
　　昼夜梦见时　　亦舍染吝心
　　一切当得佛　　唯除见谛者
　　若有愍念汝　　或生憎嫉者
　　是等于汝所　　当得佛法王
　　若汝临终时　　又勤求菩提
　　我今如实说　　汝之真功德
　　必于当来世　　获是无上尊
　　若有处水陆　　空行众生等
　　食我身肉者　　愿悉得成佛
　　我已知汝为　　安乐众生故
　　勤修菩萨道　　满足大千行
　　众生多疑谤　　是故不显现
　　如此众生类　　即时于是处
　　若得信念等　　及以欢喜心
　　悉当成正觉　　唯除见谛者
　　若人愿乐见　　世间所尊怙
　　或乐转法轮　　有乐勉众苦
　　是人为菩提　　利益故发心
　　若有乐供养　　三世诸法王
　　若人欲出生　　一切功德聚
　　如是众生等　　应持此三昧

　　尔时世尊说是偈已。即从坐起还入僧坊。于常静室。右胁而卧。

　　　　菩萨念佛三昧经卷第一



　　　　菩萨念佛三昧经卷第二

　　　　宋天竺三藏功德直译

　　神通品第三

　　尔时长老舍利弗。长老目揵连。长老阿难。诸天魔梵。及阿修罗。沙门婆罗门。阎浮提人咸生是念。今日如来应正遍知。以何因缘于大众中。直说念佛三昧名字。不为一切广演分别。便从座起而入静室。时不空见心自念言。诸天魔梵悉已集会。世尊今者右胁而卧。我当微现神通变化。示神通已种种赞叹。宣扬如来大悲功德。当如其相摄心入定。以是定力变此三千大千世界地平如掌。皆作众宝微妙杂色。复列八道七宝诸树。金多罗树银叶花果。银多罗树琉璃花果。余宝庄严亦复如此。一切佛刹悬缯幡盖。妙幢宝鬘种种绮饰。优钵罗花钵头摩花。拘物头花分陀利花。如是诸花布一切处。时不空见即如所念现大神通。乃至三千大千世界。令诸众生天龙夜叉乾闼婆阿修罗紧那罗摩睺罗伽人非人等。皆坐众宝莲花之上。花叶无数色香具足。各相知见坐宝莲花。
　　时不空见又以定心。入此三昧现大神通。复令三千大千世界地大震动。如摩竭国赤圆铜钵。置平石上倾危不定。大地震动亦复如是。若有众生闻此音声。觉悟之者皆得快乐。譬如东方不动国土。亦如西方安乐世界。其中众生欢娱踊悦。时不空见复以清净恬寂调和柔润端正。至直无曲甚深定心。如其相貌示无作神通。于是三千大千世界满虚空中雨大猛火。无一众生身心热恼。此诸群生大火触身。觉是相已快乐无比。譬如比丘入火三昧。身心欣跃彼亦如是。时不空见复以定心现无作神通。又令三千大千世界。雨天栴檀细末之香香。气氤氲遍满大千。若有众生嗅斯香者。开神适体快乐无极。譬若释迦牟尼如来于昔劫中修菩萨行。定光佛所受记莂时。获不思议无生妙乐。一念之顷不可计众。亦得如是随意欢娱。
　　尔时阿难在大众中而作是念。佛入静室是谁神力而现斯变。为余声闻目揵连等。将非弥勒菩萨。越三界菩萨。文殊师利菩萨。不空见菩萨。为是修习大乘之人。乃能示此神变之相。尔时阿难问目连言。世尊说汝于声闻中神通变化为最第一。今此通变非尔为耶。目连答言。长老阿难。汝问何缘有是神通。如此变化非我所为。长老阿难我所能者。以此三千大千世界内置口中。无一众生生觉知相。复次阿难我游梵天。发言音响遍闻大千。如是阿难。我在佛前作师子吼。能以须弥内置口中。若经一劫若过一劫。阿难。我又住彼炎天。言语音声。此间世界皆悉闻知。
　　长老阿难。我能移于天神堂阁。置阎浮提而不动摇。又告阿难。我能降伏恶性毒害。难陀龙王优钵难陀诸龙王等。又能摧靡弊魔波旬。复次阿难。我往东方。过三千大千。还住第三世界之中。彼有大城号曰宝门。凡有六万亿千家属。令彼家家皆见我身。复能使此诸众生等。闻说无常苦空之音。复次阿难。我实有此诸妙神通。未曾示现。我今处在莲花之座。悉见诸方一一方分。有阿僧祇无数如来。皆名释迦牟尼世尊。处处僧坊右胁而卧。睹佛刹土有如是相。犹我天眼见千世界。若斯相貌是谁神通。时目揵连。即说偈言。
　　善修最胜　　获四神足　　今我神通
　　无与等者　　唯除自然　　世间之师
　　我今住此　　阎浮提界　　动彼东方
　　诸佛刹土　　帝释宫殿　　诸婇女等
　　觉此震动　　皆悉惊悚　　我能含吐
　　诸佛刹土　　大海山川　　城邑聚落
　　难陀龙王　　及跋难陀　　如斯族类
　　性甚毒害　　我之神力　　悉能摧伏
　　我住梵宫　　言语之音　　令此世间
　　皆悉闻知　　能住佛前　　吞须弥山
　　经百千岁　　乃至旷劫　　住炎世界
　　凡有声响　　使此刹土　　莫不闻之
　　我往宝城　　变身普现　　遍在六万
　　亿千之家　　我于此生　　未现斯变
　　阿难当知　　吾今所见　　善哉奇特
　　灵化神通　　我自见身　　及诸众生
　　悉共坐此　　宝莲花上　　历观十方
　　大威世尊　　我从昔来　　未见斯瑞
　　不疑如来　　自然神变　　或是菩萨
　　威神之力

　　尔时长老大目揵连。说此神通师子吼时。十千众生皆得人身。远尘离垢获法眼净。尔时阿难问舍利弗。如来说汝智慧第一。今此神变将不汝耶。答言阿难。非我为也。我所能者二十年中。常勤修习毗婆舍那。行住坐卧正念观察。其心澄寂曾无动乱。分别显说无量诸法。方便精求不出法界。唯有如来乃能究尽。长老阿难。汝颇知不。若我以衣置于大地。目连虽有自在神通。尽其势力不能令动。长老阿难。汝今当知。我于佛前作师子吼。诸大声闻具大神通。三果学士天人魔梵。阿修罗神沙门婆罗门一切阎浮外道异学尼揵子等来在会中。若能自知身无我者。我今当以三摩跋提。决定为之师子吼说。大丈夫说不思议说。唯除世尊一切知见。弥勒菩萨一生补处。住无生忍菩萨摩诃萨。海德三昧菩萨摩诃萨。善建德三昧菩萨摩诃萨。诸佛现前三昧菩萨摩诃萨。大德声闻今可问我。如此身者何者是我。为可见耶不可见耶。又问异学诸外道等。汝所计身有神我者。为是过去为当现在。长老阿难我如是相。种种神通变化非一。声闻缘觉所不能知。亦不能见。何者是我。所言我者为住何处闻如是声。长老阿难吾常精勤修丈夫业。亦复恒习知解之行。我今更有心自在力。我能伏心心不伏我。长老阿难吾见自身。及以天人坐大莲花。又见诸方在在处处。无数难思阿僧祇界。睹佛世尊坐道树下。大能天子请转法轮。吾当随顺闻如是声。我眼悉见诸世界中。种种缯盖幢幡花鬘。如我即时见此忍土。长老阿难。我心念言。为是世尊作此神通。大德声闻之所为乎。菩萨往昔曾种善根。今获如斯变化果报。时舍利弗。即说偈言。
　　如来不思议　　如是佛功德
　　若有善逝众　　神通广难思
　　及诸佛弟子　　有学无学众
　　于此刹土中　　我智最第一
　　唯除诸菩萨　　信念深固者
　　长老阿难陀　　我慧无等双
　　现在及未来　　无能见过者
　　除世调御尊　　及趣菩提人
　　我恒勤修习　　毗婆舍那行
　　满足二十年　　观察一切法
　　精心方便求　　未曾得边际
　　我所有智慧　　不可得称量
　　我以智慧力　　现在于佛前
　　能师子吼说　　唯除异学人
　　及行声闻乘　　求我真实者
　　若我现神通　　飞腾虚空时
　　此刹无人见　　吾之所游处
　　声闻亦不睹　　唯除世间雄
　　蠲别两足尊　　及以善逝子
　　如是诸人等　　知我之所在
　　外道众邪见　　悉非其境界
　　心常自在转　　禅悦不思议
　　若有大士业　　修习深空行
　　长老阿难陀　　我现此神通
　　一切声闻众　　终不能得知
　　奇哉于今日　　悉睹十方佛
　　我在于花座　　明见诸刹土
　　建列不思议　　宝幢妙花香
　　一切世界中　　变化不可称
　　长老我心念　　不疑是世尊
　　威德善逝众　　种种变化事
　　或是不空见　　菩萨之所为

　　是舍利弗师子吼时。一万三千诸众生等。远尘离垢得法眼净。时大迦叶亦在众中。阿难心念。是大迦叶。威德具足神通自在。今者变化将非己耶。于是阿难问迦叶言。此之灵奇是大德乎。迦叶答言。斯神化相非我所为。吾以智力悉能分别显示一切。长老阿难。我今住于世尊之前。作师子吼。能以三千大千世界。其中诸水江河溪壑泉源池沼。百千万亿无量巨海。一切水聚吸置口中悉使枯涸。令诸水性鱼龙之属。都不觉知亦无恼害。
　　长老阿难。汝今当知。我于佛前诸天世人梵魔沙门一切众中。师子正说无畏之言。我力能吹须弥山王。大转轮山。雪山山王。乃至三千大千世界。一切诸山皆成微尘。依此山者都不觉知。长老阿难我能如是。得此自在神通之力。复次阿难。我又能吹三千大千诸世界中。一时皆成猛炎炽火。譬如劫烧将尽之时。一切众生亦不觉知。又无烧害热恼之者又不生念烧刹土想。我神力相具足如是。
　　长老阿难。吾住此间。天眼远瞩东方世界。亿百千刹诸佛国土。始处处烧终同一火。我既见已心生念言。今当示现神通变化。即如其相以三昧力住此世界。过于东方亿百千刹。能以一气吹彼猛火悉令俱灭。火既灭已从三昧起。复更发大炎盛之火。长老阿难。我神通相。及波罗蜜如是满足。若有人天生疑不信。世尊今者右胁而卧。若从定起汝可往问。唯佛如来能知此耳。世尊于时于静室中遥语阿难。大德迦叶说师子吼。汝善受持。
　　尔时人天阿修罗等。皆共叹言。奇哉上座。摩诃迦叶师子吼时。三亿众生皆得人身。远尘离垢得法眼净。八十五百千那由他诸天。亦皆离垢得法眼净。长老不空见菩萨。弥勒菩萨。文殊师利童子菩萨。越三界菩萨。如是无量诸菩萨等。皆被坚固弘誓之铠。闻大迦叶师子吼说。以箧盛花搏如须弥。作此变化供养迦叶。爰及一切声闻之众。空中复化作七宝盖。一一声闻各荫一盖。尔时长老摩诃迦叶。见是宝盖语阿难言。此众决定大乘之行。作是种种神变之事。
　　长老阿难我坐莲花。处处方所见佛世尊。不可称计阿僧祇数。复睹诸刹七宝严净。杂色间错微妙无极。其中众生更相迎接。悉见彼国丰乐之相。譬如三十三天之上。贪醉花鬘爱著璎珞。诸天身色如月光明。于虚空中有化宝盖。一一众生各荫一盖。亦如我今等无有异。处处佛刹无量菩萨。从兜率天降神母胎。长老阿难。我今所见。奇哉达行及师子吼。此实非凡之所能为。如是瑞相现大神通。尔时长老摩诃迦叶。即于众中。而说偈言。
　　阿难汝当知　　我以念定力
　　现在于佛前　　以是三千界
　　此佛之刹土　　一切诸巨海
　　大小江河等　　无量种水聚
　　我以神通故　　悉能吸彼水
　　置之于口中　　虽皆令枯涸
　　众生无伤损　　不恼于水性
　　此刹众须弥　　黑山诸山等
　　我住神奇力　　悉能吹散之
　　我以聪慧智　　又用神通化
　　令此佛刹土　　一切成烟焰
　　众生不热恼　　亦无畏惧想
　　我住于此界　　见彼东方国
　　阿僧祇刹土　　悉为火所焚
　　奇哉难思力　　令彼火即灭
　　既见诸神力　　如此自在行
　　令无数佛刹　　悉无有毁损
　　我处莲华座　　见此诸刹土
　　种种皆端妙　　殊杰鲜俦匹
　　又睹兜率天　　菩萨降神时
　　不疑诸善逝　　心达自在者
　　为是诸声闻　　不空见菩萨
　　为弥勒大士　　而有斯瑞相

　　尔时阿难心生念言。是富楼那弥多罗尼子。说法人中最为第一。今在此会有大神德。决定诸法得到彼岸。如是神通将非己耶。我今当问。即便白言。唯富楼那。如是瑞相大德为乎。答言非也。长老阿难。我之神通调伏利益诸众生故。力能示现以手掌摩此之三千大千世界。不令众生有伤损者。若有众生乐神通力。示现翻覆大千世界。譬如勇健巨力丈夫。以指捻取迦利沙槃。上下抛掷不以为难。我以右手转侧三千大千世界亦复如是。无一众生有恼害者。长老阿难。若此三千大千水界。我以手指一点取之。悉著口中亦无众生生知觉想。我于佛前作此神通。
　　长老阿难。于夜初分。我以清净胜妙天眼。于此三千大千世界。历观诸方何者众生。于法疑滞当为除断。即以天眼观诸方时。处处见有四方世界。其土广大无数众生迷于正法。长老阿难。我心念言。不起此坐往破彼疑。即如三昧清净寂定。调和柔润正直之心。断彼众生于法疑惑。我于会中演说法时。一一众生谓在其前。长老阿难。夜既初分。四方各有无数千众。悉得安住于圣法中。三万众生皆受禁戒。六万众生归依三宝。从三昧起。我如是相神通变化。悉能断除众生疑惑。长老阿难。我能安住于此世界。以净天眼见于北方除怨国界。从此佛土过三万刹。有一众生于法疑惑。是世界中佛般涅槃。应声闻法之所化度。我心念言当断其惑。不往彼处即于此坐。遥令众生自然调顺。
　　长老阿难。我今即时如定心相入此三昧。无数众生作法光明。如是相貌我之声闻。诸波罗蜜皆已满足。若使有人于此众中脱生疑网。不信受者如来起时自可往问。即于是时佛神力故。虚空之中出大音声。阿难。汝今如是受持。如富楼那师子正说。时诸人天阿修罗等。皆叹奇哉实为希有。声闻神通相貌如此。岂况如来真境界乎。时诸人天作此赞已。富楼那弥多罗尼子。即于众中。而说偈言。
　　我诸漏已尽　　决定到彼岸
　　永脱一切生　　为世所归依
　　既入于众数　　异佛神通力
　　右手能翻覆　　天地山河等
　　不令一众生　　而有伤损者
　　长老我神通　　势力实如此
　　若有三千界　　大千之水聚
　　于此佛土中　　或见或不见
　　我能以一指　　悉点内口中
　　不使诸众生　　而有觉知想
　　我于初夜时　　天眼观诸方
　　何者众生等　　于法有疑惑
　　当住神通力　　悉为除断之
　　我见一众生　　于法堕疑网
　　若有淳善心　　贪慕求法者
　　吾不起此坐　　悉除彼痴惑
　　四方千亿众　　我以净眼施
　　能令彼生信　　使发菩提心
　　时有三万人　　从我受禁戒
　　六万诸众生　　归依于如来
　　其心得寂静　　安住正法中
　　我于初夜时　　示现妙神通
　　一念于此坐　　历观东北方
　　周观过千刹　　正降怨世界
　　彼有一众生　　心疑于诸法
　　我住此佛刹　　彼人疑于法
　　欲令见正路　　今决其迷惑
　　长老我神通　　智力实如斯
　　唯佛能哀愍　　一切诸世间
　　此处人不信　　可往问世尊
　　我今坐莲花　　见彼佛涅槃
　　处处方刹土　　阇维如来身
　　及见佛殊特　　为是谁神力
　　又如我所见　　诸佛般涅槃
　　广远甚弘雅　　不可得思议
　　为是佛所作　　声闻之人耶

　　尔时阿难心生念言。此罗睺罗是佛之子。有大威德神通自在。今亦在此大众之中。如是变化将非己耶。阿难即便问罗睺罗。汝于戒学得到彼岸。此之神通汝所为乎。罗睺答言。非我所作。长老阿难。我如是相。种种百千威德神力。随意自在为佛之子。或隐或显未曾忆念。不尝在前亦未示现。长老阿难。我能以此三千大千世界之中。百亿四天下百亿日月。百亿大海百亿须弥。百亿大小转轮之山。如是广大诸余山等。以四神足置一毛端。不令众生有伤损者。于四天下不相逼迫。彼此去来亦无妨碍。吾之神通自在如此。长老阿难。我能以此三千大千一切水界。大海江河溪涧池沼。以一毛孔[口*束]置口中。渟流派别本相分明。其中众生适性不改。水之盈竭亦不觉知。
　　长老阿难。我住此土。如定心相入此三昧。见东北方难生如来。我在此刹白净王所。撮取一把栴檀末香。供养彼刹一切诸佛。其香芬烈。乃至十方难生世尊化作台观。高十由延七宝所成。即在此处烧众天香。复于台上化作宝盖。其盖足高亿千由延。纵广正等百千由延。彼世界中一切众生。皆共幻作栴檀楼阁。其楼上高百千由延。纵广正等五千由延。如是无量在宝台中。各各庄严不相障碍。长老阿难。瑞相如是。我于声闻具波罗蜜。或有生疑不能信者。世尊若起自可往问。我师子吼如来证知。时罗睺罗。即说偈言。
　　长老阿难陀　　我以大千界
　　百亿四天下　　及无数佛刹
　　如是诸刹土　　悉入一毛孔
　　我神通如此　　无所譬类者
　　世界甚广大　　不满一毛孔
　　各安去来业　　悉不见妨碍
　　我能如是示　　神力不虚行
　　须弥宝山王　　及大小转轮
　　复有诸余山　　皆入一毛孔
　　以我神变力　　彼此不相碍
　　长老我如是　　示此神奇相
　　悉见入毛孔　　而身不疲惓
　　我又神足力　　以此大千界
　　江河大海水　　吸内毛孔中
　　而此佛刹土　　一切大水聚
　　当入毛孔时　　区别不浑乱
　　我在善逝前　　示现于神通
　　若疑不信者　　往问普眼尊
　　我处莲华坐　　见十方菩萨
　　头目及妻子　　施以求菩提
　　奇哉我所见　　实生希有心
　　不疑于世尊　　所作之神变
　　为诸大威德　　善逝声闻众
　　为是不空见　　弥勒菩萨等

　　长老罗睺师子吼时。八十七亿百千那由他。诸天人等得法眼净。是诸天等见法到法。选择众法明了于法。如是相貌当设供养。以天栴檀细末之香。以用奉散罗睺罗上。奇哉佛子离垢清净。住大乘行深妙之法。能演师子殊妙之音。善哉罗睺未来之世。当师子吼犹若今日。
　　尔时阿难心生念言。此须菩提阿兰若行。最为第一而无等双。今是大德在此会中。世尊常说此须菩提。能作种种无量神通。阿难即问须菩提言。如是变化将非汝耶。答言长老。非我所为我能常乐不舍闲处。如彼定心入此三昧。以是三千大千世界。置一毛端极微之分。周回旋转如陶家轮。其中众生无觉知者。
　　长老阿难。我于佛前。能师子吼正说无畏。吾以一气吹此三千大千世界。悉令烧尽。不使众生有热恼想。我曾示现如此神变。能在佛前说师子吼。以此大千世界众生。置一指端上升虚空。彼此寂然无诸音声。不相触碍及觉知者。
　　长老阿难。我之所能。如彼定心入此三昧。以清净眼一时瞩对八方上下六万诸佛。一一方中又睹六万百千世界诸佛如来。彼处次第见无前后。长老阿难。我如定心。如其相貌作神通行。住此阎浮须弥山顶。释提桓因所居天宫。撮取一把栴檀末香。俱时遍散十方诸佛。纷纶弥漫以用供养。我住此刹见彼众生。恭敬尊重赞叹如来。彼土众生悉知我是释迦如来应正遍知声闻之中空闲第一。长老阿难。我之神通。如是相貌究竟彼岸。若此人天于我生疑。有不信者往问世尊。如来自当知此三昧。时佛神力于虚空中。震大音声告阿难言。如须菩提正说师子无畏之音。汝可受持。时诸人天梵魔沙门。一切阎浮阿修罗等。既得法利生希有心。惊愕毛竖叹言奇哉。声闻神变乃能如此。岂况如来种种神力。无数三昧真实者哉。时须菩提知诸人天已得法利。即说偈言。
　　世间师称我　　阿兰若最胜
　　安住禅解脱　　现无量神力
　　长老阿难陀　　我能以大地
　　置于一毛端　　旋之而不危
　　亦如陶家轮　　虽转不倾侧
　　又于世尊前　　破碎一切地
　　及以诸山岳　　无有损伤者
　　我住神足力　　威势皆如此
　　我能以手掌　　举刹及众生
　　安置虚空中　　从上次第下
　　亦无一众生　　惊疑怖畏者
　　我入三昧时　　见彼东方佛
　　其数有六万　　南方亦复然
　　我复见西方　　六万世间尊
　　北方及上下　　斯数亦如是
　　及睹众楼阁　　妙绝无等伦
　　以少栴檀末　　供养诸世尊
　　我实有若斯　　无垢神通行
　　能大师子吼　　及诸示现等
　　不能深信者　　可往问如来
　　我无众生想　　亦无无生想
　　无佛无法想　　一切无相故

　　　　菩萨念佛三昧经弥勒神通品第四

　　尔时弥勒菩萨摩诃萨心生念言。是诸声闻有大威德无数神通。各各自说大师子吼。我当于此人天魔梵。沙门婆罗门。声闻菩萨大众之前。微现神变。即于晨朝语阿难言。大德。今可正衣持钵共往佛所。到已头面礼如来足白言。世尊。我今欲入王舍城中分卫乞食。世尊知时默然而许。于是弥勒告阿难曰。我向心念。初受食处于此众生。先当令发无上道心。然后乃取此人饭食。大德阿难。我已发意。今便共行入城乞食。诣大长者婆罗门家。到已持钵默然而住。长者见已即便白言。善来比丘久望慈顾。愿圣今者受我蔬食。弥勒菩萨语长者言。我今未能受尔供养。汝若能种无上菩提善根因缘。当受汝食。
　　是时长者即白弥勒。若能以我所施之食。供养恒沙诸佛世尊。然后乃当发菩提心。决定大乘真实之行。所以者何。我于先佛种善根故。时阿逸多答长者言。若能安住如是誓愿。我当以食供养恒沙诸佛世尊。皆使周遍。长者复言。唯然仁者。我当真实发大誓愿。愿以此食供养恒沙诸佛世尊悉令周普。如是三白。尔时弥勒语长者言。汝今便可时施所供。当以献上恒沙诸佛。
　　尔时长者即以名膳奉授弥勒。弥勒受已。于长者前一念之须。忽然往彼恒沙佛所。供养周遍奉设既毕。还长者家。长者见是神通之相。叹言希有踊悦无量。我今复应种诸善根。奉施甘果肴膳美味。严饰床座皆悉丰足。长者复持一切珍宝。香花花鬘金衣素叠。俱共往诣至如来所。到已头面敬礼佛足。于如来前发菩提心。又立大愿而作誓言。若有众生修菩提行。闻我施食善根因缘。一切当得无上菩提。若吾斯愿诚谛不虚。必当获得阿耨多罗三藐三菩提。时无数菩萨及诸声闻。一切大众咸来集者。此之三千大千世界。即时应当六种震动。发是誓已大千刹土。便大起踊具十八相。是时长者语阿难言。大德。今者现为我证。若不信者问于世尊。神通相貌具足如是。我今未得无上菩提。自在变化已能如此。
　　弥勒菩萨语阿难言。我忆过去阿僧祇劫。造光佛所。修得少分诸佛如来所行三昧。获是定已见于东方无数诸佛各住彼刹。以三昧力于无量劫方便度脱。不可计众得阿僧祇神通变化。住于阿耨多罗三藐三菩提道。犹今王舍婆罗门也。大德阿难。我于往昔莲华上佛应正遍知所。以一神通化度三万亿那由他百千众生。住无上道。大德阿难。我于往昔最高如来应正遍所。得普世定度脱六万欲界诸天。发菩提心。我具如是神通相貌。时阿逸多。即说偈言。
　　正服持应器　　往诣能仁尊
　　头面礼佛足　　白言行乞食
　　佛即许其去　　当广利众生
　　吾般涅槃后　　汝应次作佛
　　名誉及功德　　一切皆具足
　　我时心念言　　今日行分卫
　　若初施食者　　令住三菩提
　　时彼大长者　　见我行乞食
　　即便从坐起　　恭敬意无量
　　善来阿逸多　　希现乃如此
　　今来一何晚　　唯愿前坐食
　　大士法难思　　当设鲜微膳
　　长者汝若能　　为利诸人天
　　发无上菩提　　我当受汝食
　　即时若能尔　　我当立誓愿
　　阿逸汝即时　　能以所施食
　　奉献恒沙佛　　悉令周遍者
　　然后我当发　　无上菩提心
　　长者若定能　　作此真实誓
　　施于恒沙佛　　愿得大果报
　　我今保此誓　　建立必不虚
　　持钵受食已　　普供人中尊
　　修行菩提道　　利益诸众生
　　阿难是长者　　见我神通事
　　心敬大欢喜　　叹仰未曾有
　　其心即安住　　无上坚固愿
　　复施珍果膳　　严饰妙香花
　　素叠及名宝　　种种众妙供
　　共我诣如来　　深发菩提愿
　　长者发誓已　　更作广大愿
　　其愿无限量　　不可得思议
　　众生若闻者　　此刹成佛道
　　造光如来处　　得此微妙定
　　诸佛之所说　　施不思议乐
　　造光世尊所　　获得此三昧
　　尔时我悉睹　　十方诸如来
　　若得大威力　　乃能见是事
　　安住此三昧　　示现诸神通
　　百阿僧祇劫　　修习种种行
　　利益诸众生　　未曾有休息
　　莲花上佛所　　得是三昧已
　　我以种种化　　七十千众生
　　皆悉令得修　　无上菩提道
　　最高如来所　　专修诸梵行
　　得微妙三昧　　施不思议乐
　　最高善逝处　　又得普世定
　　尔时复安住　　月出三摩提
　　迦叶如来所　　得是深三昧
　　大德我如此　　示现神变时
　　摄取于往昔　　百千世神通
　　若住此威势　　能作种种化
　　我亦见诸佛　　现作如此行
　　若有欲乐见　　诸佛世之师
　　复有欲愿闻　　法轮深妙音
　　亦乐拔世间　　一切生死苦
　　当勤受持此　　清净三昧王

　　尔时诸天世人魔梵。一切阎浮及阿修罗。闻阿逸多师子吼已。生希仰心叹未曾有。

　　　　菩萨念佛三昧经赞佛音声辩才品第五之一

　　尔时不空见菩萨摩诃萨。即从三昧庠序而起。时诸人天龙神魔梵沙门婆罗门阿修罗等一切世间。皆悉赞言异哉至法。时不空见告阿难言。妙哉诸佛实为希有。世尊大悲无不具足。故名如来应正遍知。获得无上菩提之道。知一切法无生无行无得无失。波罗奈国仙人鹿苑。三转十二行无上法轮。沙门婆罗门诸天魔梵。一切世间无能转者。所谓是苦是苦集是苦灭是苦灭道。八圣道分无数章句。无量诸相无限行处如此义味赞诵解说。分别敷拆无不具足。
　　时不空见复告阿难。善哉诸佛大悲满足。故名如来应正遍知。得是无上菩提之道。今此大会诸声闻众。未曾闻法当令闻之。先所未说今当为说。不思议法当思议说。所未得法今当使得。未学之法令得修习。无相之法作有相说。略说少法启悟弘多。今告此众诸阿罗汉。毕竟作证无著真人。永得解脱无始生死。
　　阿难当知。譬如有人以一把[麥*戈]投恒河中。谓能以此断彼驶流。此人所作为难不耶。阿难答言。如是甚难。时不空见语阿难言。诸佛如来应正遍知得无上道。为诸声闻说未闻法倍难于彼。复次阿难。譬如有人生无口舌。声震恒沙一切世界。此为难不。阿难答曰。如是甚难。不空见言。诸佛如来应正遍知得无上道。为诸声闻不思议法作思议说尤难于彼。复次阿难。譬如有人指虚空中示种种色。为难不耶。阿难答曰。如是实难。不空见言。诸佛如来应正遍知得无上道。令诸声闻所未得法今当令得弥难于彼。复次阿难。譬如有人无有手足及咒术力担须弥山或欲履水。或持浮木渡于大海。此为难不。阿难答曰。如是甚难。不空见言。诸佛如来应正遍知得无上道。为诸声闻以无相法作有相说。以未学法作有学说又难于彼。时不空见。即说偈言。
　　诸佛不思议　　深行大慈悲
　　常施法光明　　相继恒不绝
　　无数那由他　　亿劫甚难见
　　无比最胜尊　　未闻当令闻
　　有为缘起转　　无实恒虚伪
　　毕命常无生　　一切法空故
　　诸佛所行慈　　不可得思议
　　佛说所未说　　如此难见法
　　利益诸人天　　普及于一切
　　诸如来深解　　不可思议法
　　能为声闻众　　说有思议法
　　佛说无相法　　能作有相说
　　外道痴所迷　　不识生死源
　　如来既知已　　皆悉令摧伏
　　住十力敷演　　未得法令得
　　世尊真实说　　利益诸人天
　　欲以一把[麥*戈]　　断截恒河水
　　长老此虽难　　未足称为难
　　世依说无生　　斯难过于彼
　　若人无口舌　　声震遍诸刹
　　虽复能如此　　不足以为难
　　未学令得学　　是则最甚难
　　若人指空中　　言有种种色
　　诚能为此事　　岂足称甚难
　　未得法令得　　我说最为难
　　若人无手足　　担负须弥山
　　欲渡于大海　　未足以为难
　　无相说有相　　此则倍难彼


　　　　菩萨念佛三昧经卷第二



　　　　菩萨念佛三昧经卷第三

　　　　宋天竺三藏功德直译

　　赞佛音声辩才品第五之二

　　时不空见复告阿难。诸佛世尊希有殊特。于阿僧祇无量诸法。决定究竟到于彼岸。故名如来应正遍知。戒定慧解脱知见等众一切法相无取著行。建胜宝幢出一大音。若有众生乐闻施惠得解脱者。即生念言。如来为我说施利益。若有众生乐闻禁戒得解脱者。即生念言。如来为我说戒饶益。若有众生乐闻三昧得解脱者。即生念言。如来为我说于三昧。若有众生乐闻智慧得解脱者。即生念言。如来今者为我说智。若有众生乐闻解脱得济度者。即生念言。如来今日为说解脱。若有众生乐闻解脱知见之者。即生念言。如来为我说于知见。若有众生乐于生天得解脱者。即生念言。如来为我说于生天。若有众生乐闻无常得解脱者。即生念言。如来为我说于无常。若有众生乐闻说苦而得解脱。即生念言。如来今者为我说苦。若有众生乐闻无我得解脱者。即生念言。如来今者为说无我。若有众生乐闻寂灭得解脱者。即生念言。如来为我说寂灭法。若有众生乐闻不净得解脱者。即生念言。如来为我说不净法。若诸众生乐闻无上道得解脱者。即生念言。如来今者为我赞叹诸佛功德说大乘法。无一众生闻如来说如此法已不解脱者。时不空见。即说偈言。
　　此闻调御师　　于众中演说
　　戒定慧解脱　　解脱知见等
　　如是一切法　　宣说皆作佛
　　乐闻说施戒　　而得解脱者
　　各闻世间依　　叹施戒功德
　　乐闻说定智　　解脱功德者
　　即闻佛世尊　　演不思议音
　　乐生天解脱　　牟尼即为演
　　乐闻智慧者　　天中天今说
　　乐闻无常苦　　无我不净说
　　寂灭等诸音　　而得解脱者
　　即时便得闻　　不可思议声
　　若有欲乐闻　　辟支佛功德
　　善逝今便为　　说斯缘觉乘
　　闻佛诸功德　　如此解脱乘
　　世尊说法已　　众生求菩提
　　如此一切音　　不可得思议
　　佛所宣诸法　　利益于世间
　　既蒙解种种　　清净之妙声
　　即时悉皆发　　无上菩提心

　　时不空见复告阿难。诸佛世尊殊特希有。成满一切无数善根。故名如来应正遍知。亲近供养无量诸佛。布施调伏一心寂定。今得无上菩提之道。具足成就无数辩才。释迦如来得无量辩。最无上辩。无能答辩。无取著辩。胜解脱辩。无挂碍辩。成就性辩。成教化辩。施无热辩。有无问辩。豫知之辩。若有相辩。若无相辩。静默然辩。能除恚辩。种种章句及名字辩。甚深句字及宣示辩。宣示甚深调柔之辩。无量譬辩。无问答辩。具足定辩。具广大辩。具难思议辩。具开敷辩。具清净辩。具无毁辩。具足聪慧无毁损辩。具心无著辩。具心无吝辩。具足无失字句之辩。具无盗辩。具无妄辩。具足开发说法意辩。具足说法开发烦恼生净心辩。具足亲近说章句辩。具说过去辩。具说未来辩。具说现在辩。具说希有辩。具足无生胜妙智辩。具足一切大众喜辩。时不空见。即说偈言。
　　昔已曾至心　　供养无量佛
　　是以人中尊　　今得无上道
　　不思议善根　　阿僧祇诸辩
　　无碍开发辩　　佛得此众辩
　　无上解脱辩　　成就教化辩
　　广宣诸相辩　　有问无问辩
　　种种说甚深　　随顺譬类辩
　　清净难思音　　具足妙说辩
　　淳净义成就　　决定众相辩
　　不思及不退　　无卑无下辩
　　善哉明慧人　　无著无毁辩
　　不失字章句　　无妄摄乐辩
　　能断烦恼心　　不忘十力辩
　　最上及亲近　　宣说三世辩
　　若圣与不圣　　如此随顺辩
　　无远无生等　　近听远闻辩
　　说善逝功德　　音声清畅辩
　　若人以一毛　　点取大海水
　　可知其数量　　能令干竭尽
　　无有知诸佛　　如来大胜辩
　　或有量虚空　　能知其边际
　　能秤须弥山　　亦可识斤两
　　如来智辩力　　无能摧伏者
　　虽复历劫数　　不测如斯辩

　　时不空见复告阿难。长老当知。诸佛世尊大梵音声。师子音声。雄猛之声。龙王音声。弦声歌声。柔软好声。大小雷声。不思议声。无量妙声。无边胜声。满足音声。不退之声。迦陵频伽声。清净欢喜声。如来分别声。如来识了声。如来甚深声。如来无毁声。如来不却声。如来清彻声。无衰无损声。如来美妙声。如来最美声。如来无不美声。如来广具足一切功德声。是处说如来应正遍知。以一音声令一世界。其中众生皆悉乐闻。
　　又以一音令二世界。其中众生亦愿乐闻。如来一音乃至百千万亿那由他无边世界。其中众生乐闻亦然。彼处众生闻如来声。如是解了如是识知。皆言如来为我说法。如是阿难。诸佛如来不思议音利益之声。譬如日轮照阎浮提。有目众生皆蒙慧利。如是如来应正遍知。音声法轮清净微妙。济拔一切亦复如是。长老阿难。譬如初春十五日夜月轮圆满。清明澄照无诸霞翳。阎浮提人皆出游观。得恣欢娱。缘月盛故。如是如来应正遍知。音声法轮清净微妙。众生所以得利益者。缘遇如来法光明故。长老阿难。譬如众川江河溪壑。巨细诸水悉入大海皆成一味。而此一味具足众味。亦有无量诸妙珍宝。人及非人虽贪此宝。大海深广难可得渡。如是如来应正遍知。清净音声法轮难解。令诸众生得法宝利。无量安乐亦复如是。长老阿难。譬如大地开发种子生长万物。利益众生无不丰溢。聚落城邑帝王京畿。一切境界皆依此地。如是如来应正遍知。音声法轮清净微妙。拯救一切无量众生。悉令欢乐亦复如是。长老阿难。譬如虚空。世间去来无所妨碍。而此虚空能安乐物。如是如来应正遍知。音声法轮清净微妙。饶益一切亦复如是。长老阿难。譬如三十三天上。波利质多。拘毗罗树花叶芬敷。诸天游观莫不欢适。如是如来音声法轮。清净敷演一切法声。甘露利乐亦复如是。时不空见。即说偈言。
　　世尊梵王音　　阎浮提第一
　　师子雄猛声　　及以大龙声
　　弦竹调软音　　十方不思议
　　钟鼓雷吼声　　无边普震声
　　佛土满足声　　未曾衰减声
　　迦陵频迦声　　爱顺欢喜声
　　圣喜无浊声　　教与无教声
　　甚深无为声　　无讥毁谤声
　　难见善分别　　句字之音声
　　无诸衰损声　　美妙普遍声
　　无有系缚声　　及无遗忘声
　　一切功德声　　世间依所说
　　能以一音声　　遍满一切界
　　调伏群萌类　　欢喜悉乐闻
　　皆云今如来　　独为我说法
　　如来以一音　　乃至恒河沙
　　无量世界中　　众生皆乐闻
　　譬如出晖明　　照耀一切物
　　世尊如是音　　为众演说法
　　初春十五日　　满月光澄净
　　如此明月轮　　遍照阎浮提
　　皆令得欢乐　　利益亦无边
　　世依犹斯月　　睹者无不欣
　　清净妙音声　　能为利一切
　　阎浮提最上　　不可得思议
　　如大海无边　　众宝之所出
　　深广难可济　　饶益一切众
　　大胜佛如是　　最上无过者
　　有教无教等　　音声甚难解
　　清净无所毁　　能施一切乐
　　于此三千刹　　安置一切众
　　佛音声如是　　利物难思议
　　虚空无挂碍　　能通诸飞行
　　世尊音如是　　广润一切众
　　如天香花树　　敷荣善利益
　　如来诸音声　　具足益世间
　　我于一劫中　　说佛声功德
　　虽复历百劫　　不测其始终
　　诸佛亦如是　　不可思议音
　　十方诸众生　　异口无边辩
　　说佛声功德　　不能尽其际
　　世间依如是　　不可思议音
　　若有诸水陆　　一切众生等
　　假令悉得佛　　不测声涯底
　　诸善逝如是　　不可思议音
　　如此调御师　　音声无与匹
　　若能随顺念　　终不堕恶趣
　　若有诸菩萨　　闻佛具足音
　　当得佛法王　　不思议音声

　　时四天王。释提桓因。焰摩天子。兜率天子。自在天子。及大自在。并与其子名曰商主。大梵天王。净居诸天。复有大力威德诸天。欲色二界诸天子等。闻不空见菩萨所说佛声功德。叹未曾有。以天栴檀细末之香。散不空见菩萨摩诃萨。乃至十方供养已毕。时有六十亿百千那由他欲色诸天。闻此音声皆种无上菩提善根。五千比丘亦发无上菩提之心。被弘誓铠。七百千万诸比丘尼发无上心及弘誓愿。百千优婆塞从花座起。诣不空见大菩萨所。复有二亿百千那由他诸女人等。各脱身上珠宝璎珞。奉不空见菩萨摩诃萨。亦发无上菩提大愿。

　　　　菩萨念佛三昧经赞如来功德品第六

　　尔时不空见菩萨摩诃萨告阿难言。奇哉希有诸佛如来。具足深知生死往来。忆识生处亲戚眷属。善知烦恼诸恶过患。具足相好具足行舍。大舍意念戒定智慧。解脱解脱知见。具足六通到于彼岸。若慈大慈若悲大悲。若喜大喜若舍大舍。最胜无伦到于彼岸。威仪神通一切诸法。最胜无碍到于彼岸。若处非处示导诸方。利益最胜到于彼岸。及舍摩他毗婆舍那。最胜无比到于彼岸。一切禅定解脱三昧三摩跋提。最胜无上亦到彼岸。无贪无嗔无痴无慢。无惛无过无有慢慢。无惑无恚。度脱五道四毗舍罗(此或言施戒法世间皆无悭义)众生善根业报论议。最胜无等到于彼岸。一切众生戒聚不断。不漏不浊无杂无言。慧明清净勇猛殊胜。沙门婆罗门人天魔梵。一切世间之大法主。无一众生能测如来戒定之分如毛发许。更无有人能超过者。长老当知。应如是观。我能究尽虚空边际。不能度量诸佛世尊戒定智慧解脱知见。所以者何以无边故。如来戒定神通诸法。非是浅识之所思议。深不可测无能穷者。时不空见。即说偈言。
　　世尊生死尽　　住胎难思议
　　法性以为母　　不可得为比
　　具足善功德　　世间无能及
　　身相三十二　　八十种妙好
　　世间叵思议　　摄取诸善业
　　妙哉人中尊　　具足善超出
　　若舍及大舍　　烦恼心解脱
　　方便诸胜业　　满足无与等
　　具足戒定智　　解脱知见分
　　诸佛法无边　　六通到彼岸
　　如来具慈悲　　喜舍诸行处
　　能解众生缚　　拔济种种苦
　　诸佛深智聚　　不可得思议
　　威仪无等比　　神通到彼岸
　　无诸烦恼行　　善解于真谛
　　若处及非处　　利益悉具足
　　定解脱如此　　不可得思议
　　善解舍摩他　　毗婆舍那等
　　已到世所无　　永离诸恶心
　　善学定解脱　　除灭愚痴患
　　净戒不断绝　　不漏亦不浊
　　善学戒无失　　勇健明哲人
　　无有一众生　　而怀疑谤心
　　沙门婆罗门　　人天及魔梵
　　心信不怀疑　　常善学清净
　　我能知虚空　　四方广大相
　　不能测勇猛　　无上清净戒
　　能以一气吹　　海水令枯涸
　　不能测如来　　清净法明戒
　　能以一气吹　　须弥令碎尽
　　大小转轮山　　亦复成粉尘
　　不能测如来　　净戒之崖际
　　虽复历劫数　　不能得其量

　　时不空见菩萨心生念言。善哉如来应正遍知。愿屈威神降临众会。我今欲为诸菩萨等。请问如来念佛三昧。世尊先于大众之中。虽说其名竟不敷演。便入静室右胁而卧。尔时世尊即知其念。佛神力故令此三千大千世界。六种震动具十八变。亦如前说放大光明。普照此土娑婆世界。日月星宿欲界诸天。无边恒沙众梵天等。其明隐蔽悉不复现。唯佛神光显耀殊特。愍众生故即从卧起。齐整衣服往大会所。时诸世间人天沙门婆罗门等及阿修罗。各见如来殊胜光明。从花座起往诣佛所。恭敬合掌却住一面。
　　时不空见遥睹佛来。容色端严威仪庠序。仰瞻相好无不具足。见已即告长老阿难。世尊今从静室而来。必当敷演显发最胜第一义谛无虚妄说。巧妙宣说无分别说。善能思量不起恶业。身业无毁口业无讥。意业无失三业皆净。戒定智慧及以解脱。解脱知见亦悉具足。无上方便神通利益。不思议辩殊特具足。善知生死无能过者。住胎清净母族豪胜。众善功德最为具足。不可思议相好具足。往昔因缘及意具足。烦恼解脱心得具足。若舍大舍超出具足。五识无取离染具足。五分法身清净具足。究竟已到六通诸法。及法性相皆到彼岸。毗婆舍那及舍摩他。根力觉道到于彼岸。慈悲喜舍不可思议。深心惭愧到于彼岸。已至诸法自在彼岸。过去未来现在诸法。皆悉知见不著不退。能知一切过去身业。亦知转变到于彼岸。口意二业亦复如是。
　　长老阿难。如来世尊一念能知一切众生心行善恶莫不了达。时不空见告阿难言。譬如大海深广难渡。诸佛戒品渊旷亦然。譬如须弥永不可倾。如来定品难动亦然。长老阿难。譬如虚空。清净容纳无有齐限。诸佛三昧摄取无边清净智品。又摄一切众生净心。长老阿难。譬如日光。悉能临照无量色像。如来法光无幽不烛。长老阿难。譬如大火。焚烧山野一切众物。如来法火能烧众生无量烦恼永得清净。长老阿难。譬如涌泉。盈流出外成于渊池。能洗万物皆令洁净。如来法水亦除众生一切结累常得获安。长老阿难。譬如医王。善疗众生种种疾患。如来法药能消众生生死重病皆使永除。长老阿难。譬如时雨。润益卉木无不增长。如来法雨亦润一切枯槁众生。长老阿难。如师子吼。能使众兽皆令慑伏。如来法音能坏众生计我见者永得远离。长老阿难。譬如大船能济彼岸。如来法船渡诸众生四流彼岸。长老阿难。如优昙花希有难见。如来出世亦复难遇。长老阿难。譬如波梨质多罗树。其花敷荣馨香殊特。佛大人相明发亦然。长老阿难。譬如父母能育诸子。如来亦尔善利众生。长老阿难。若人说言如来出世。无边正说是名真说。若人说言如来出世。说不思辩是名正说。
　　长老阿难。略说如来有无边辩。无取著辩。无挂碍辩。胜解脱辩。成就妙辩。常随顺辩。渐亲近辩。有无问辩。微妙净辩。最上辩。慈大慈辩。悲大悲辩。喜大喜辩。舍大舍辩。佛出世辩。又利益辩。长老阿难。若人说言如来出世。具足利益一切众生是名正说。长老阿难。若人说言众生无安。无救无归无趣无主。如来出世能作安救。及归趣主是名正说。
　　长老阿难。我若一劫或至百劫。宣说诸佛世尊功德智慧辩才。亿不及一。又于无量一切诸劫。宣述如来应正遍知功德辩才不能穷究。长老阿难。譬如有人。羸老挛癖住他人所。语彼人言奇哉丈夫。我虽如此能以一毛点取一切无量诸水。内置口中悉令枯竭。此人既无神通咒术。能为斯事为可信不。阿难答言。此为难信。不空见言。实不能也。徒空言耳。如是阿难。我说诸佛功德辩才不能穷极。犹如彼人无竭水理。长老阿难。假使我于亿百千那由他劫。不能宣说诸佛功德。智慧辩才一毛之分。唯佛与佛乃能尽耳。长老阿难。如此大地容受众生。乃至有足及以无足。四足多足有色无色。有想无想非有想非无想。若此世界若他世界。若千世界百千世界。无量无边一切世界。其中众生当得成佛。是诸世尊于亿百千那由他劫。说佛功德不能穷尽一毛之分。如是功德无不具足。时不空见。而说偈言。
　　长老阿难陀　　法王从彼来
　　一切诸世众　　无不兴供养
　　胜炎光明主　　功德皆无数
　　最胜利益说　　真说不生说
　　谛说无妄说　　无异及善说
　　出微妙音声　　大智善宣说
　　身口意清净　　不缘虑诸恶
　　如来胜戒定　　第一智解脱
　　解脱知见等　　威仪常难思
　　无上神通智　　利益最无比
　　善得无垢行　　最胜微妙辩
　　无上人中尊　　具足知生死
　　住胎既无比　　母族亦复然
　　不思议殊相　　八十种妙好
　　容色甚挺特　　端正无有比
　　具足无惑心　　舍大舍亦尔
　　超出一切欲　　五识无不具
　　证智超六通　　具足四无碍
　　备无量知见　　难思众神变
　　舍摩毗婆那　　皆悉度彼岸
　　达舍离垢主　　威仪恒自在
　　众中大神王　　徐行从彼来
　　无著修伽陀　　住于十力智
　　行慈演法光　　一切胜智说
　　能知大海水　　无边深广量
　　不测无上力　　净戒定崖畔
　　虽历亿千劫　　不知其限齐
　　以手接须弥　　上掷至梵天
　　不能动如来　　最初甚深定
　　游猎虚空中　　可知其边际
　　无有能测度　　如来不毁智
　　能以足履虚　　穷极其限量
　　不能测离垢　　弃累人中尊
　　如日能除闇　　悉见善恶色
　　自然世间师　　能灭愚痴瞑
　　譬如月盛满　　一切皆欣乐
　　法月光明王　　睹者皆欢喜
　　如夜然明灯　　有眼无不见
　　调伏无比灯　　能演法光明
　　世师法灯炬　　善灭一切阴
　　宣说自然法　　普闻于众生
　　大智胜医王　　犹如涌流泉
　　法药消众病　　能施一切乐
　　譬如大龙王　　普降于甘露
　　能令此大地　　一切皆沾洽
　　大悲哀世尊　　法雨亦如此
　　譬如师子吼　　蠕动皆怖畏
　　如来震法音　　降伏诸外道
　　譬如大牢船　　能运载一切
　　佛度多亿众　　济彼四流岸
　　譬如优昙花　　奇哉称希有
　　人中尊难遇　　乃复过于此
　　一切诸世间　　常所归依处
　　如天喜见城　　婆梨质多花
　　芬敷垂光彩　　诸天所游乐
　　世依逾于彼　　相好甚微妙
　　世尊已为我　　示现诸神变
　　我今少宣说　　诸佛之功德
　　以我所修业　　以施利众生

　　　　菩萨念佛三昧经如来神力证正说品第七

　　尔时世尊以金色手。摩不空见菩萨顶上。出广长舌而告之言。善哉善哉。汝不空见。善说如来应正遍知真实功德。信如所言。又不空见。若人说言无安无救。无归无趣无主众生。如来出世能为如是诸众生等。作安作救归趣主者是名正说。又不空见。若人说言如来出世。说不思辩及无边辩是名正说。又不空见。若人说言一切众生。深著贪欲嗔恚邪见。如来出世悉能除断贪欲等病是名正说。又不空见。若人说言一切众生。嫉妒缠垢之所染著。如来出世悉令除断是名正说又不空见。若人说言一切众生无惭无愧。如来出世能使众生。惭愧具足是名正说。又不空见。若人说言一切众生深著悭慢。如来出世悉能除断。令无悭慢是名正说。
　　又不空见。若人说言一切众生。无慈无悲无喜无舍不善恶念。如来出世悉令具足四无量心利益善念是名正说。又不空见。若人说言一切众生无诸善根。如来出世教化一切令种善业是名正说。又不空见。若人说言五浊恶世众生病增。如来出世能作安乐。此人所言即是我说。所以者何。我出恶世说法利益诸众生故。尔时如来摩不空见菩萨顶时。于一念顷。此界众生承佛神力。悉见东方清净刹土。无量无边阿僧祇佛。及闻诸佛说法音声。如是南方乃至十方。如观掌中庵摩勒果。一切众生悉皆见彼清净佛刹。又一念顷。如来世尊应正遍知。以金色手摩不空见菩萨顶已。以佛威神示现往昔最胜愿力。即见上方清净佛刹。无量无边阿僧祇数已灭度佛。又复受持三昧力故。得见未来一切诸佛。时不空见睹诸佛已。即从坐起齐整衣服。右膝著地合掌恭敬。白佛世尊。而说偈言。
　　三千大千水　　人或知其限
　　善调御世尊　　戒品不可量
　　假使旷劫思　　不能测其岸
　　如有勇健士　　一吹震须弥
　　佛入初禅定　　千劫不能动
　　足履虚空游　　能知其边量
　　纵使穷劫中　　不能度佛智
　　虚空无形量　　狂风亦能动
　　世尊无烦恼　　莫能断其辩
　　如日照虚空　　其光甚明彻
　　大仙尊辉相　　映蔽于一切
　　犹月星中最　　圆光甚可乐
　　如是法月王　　一切皆归仰
　　譬如优昙花　　世间所希有
　　调御天中天　　难值过于此
　　今者大圣尊　　哀矜摩我顶
　　金色百福严　　怜愍利一切
　　深解真实谛　　功德悉具足
　　世依善宣说　　言论人中上
　　敷演难思音　　普闻十方界
　　自然尊慈念　　以手摩我顶
　　得见恒河沙　　最胜世间王
　　人中大牟尼　　一念摩我顶
　　悉睹恒沙佛　　犹如阿弥陀
　　天中尊利益　　一念摩我顶
　　得见不动界　　阿閦两足尊
　　大悲所行处　　一念摩我顶
　　得见灭度佛　　一切世间师
　　大慈所行处　　善调伏诸根
　　我乘昔愿力　　即于摩顶时
　　得见未来佛　　弥勒世依等
　　即摩我顶时　　得见过去佛
　　亦得睹当来　　十方难思尊
　　佛眼调伏尊　　即时摩我顶
　　复因宿妙愿　　得见清净刹
　　如来不思议　　神通亦复然
　　智定诸功德　　皆不可称量
　　世尊慈悲故　　哀愍见教化
　　如来金色手　　以摩我顶上
　　得见十方佛　　金塔如恒沙
　　复见十方界　　无数诸如来
　　殊胜银宝塔　　庄校种种色
　　百千众伎乐　　供养常不绝
　　我又见他刹　　诸佛众具塔
　　金银及颇梨　　各高一由延
　　端严甚精妙　　不可以言宣
　　见诸牟尼塔　　种种七宝严
　　住于虚空中　　天花悉周布
　　又见殊胜塔　　高十二由延
　　及睹灯明佛　　净光照诸刹
　　我复见处处　　不思议众塔
　　又睹余胜尊　　以手摩我顶
　　佛以柔软手　　一念摩我顶
　　见彼诸如来　　安住于刹土
　　或复在空中　　而现种种相
　　复睹诸菩萨　　未脱众惑累
　　在无量佛刹　　修习诸苦行
　　日夜常勤心　　以求胜菩提
　　又见处处有　　无数诸菩萨
　　常能为众生　　作诸利益事
　　烧身发光明　　以求道因缘
　　复见诸菩萨　　安住于佛前
　　供养灭度佛　　无量珍妙塔
　　以求菩提利　　及以大威德
　　见十方法缘　　烧身如灯炷
　　昼夜常修心　　不懈于食息
　　又见诸菩萨　　舍国城妻子
　　头目及髓脑　　为安乐众生
　　我悉见彼此　　普眼世间尊
　　威力得自在　　不可以言宣
　　如我所知者　　世间最为上
　　天中天以手　　哀摩我顶时
　　即得见彼众　　归命人中尊

　　　　菩萨念佛三昧经不空见劝请品第八

　　尔时不空见菩萨摩诃萨白佛言。世尊。如来处室宴寂既久。此会大众皆悉渴仰。严座已讫。唯愿世尊。哀愍一切屈就斯座。时不空见更正衣服。合掌向佛白言。世尊今欲请问愿少宣说。我当至心听受奉行。佛告不空见。恣汝所问。当为决疑令尔欢喜。诸天世人亦当证知。时不空见白言。世尊。菩萨摩诃萨亲近修习何等三昧。得见法乐增长其心。所闻三昧旷如大海。菩提之心安若须弥。外道邪风所不能动。于无碍法心亦无著。犹如虚空无所染污。破无明闇亦如朝日。施法光明若月盛满。烧一切阴炽然猛炎。焚诸烦恼之大火聚。譬如江海一切诸水。水性之属依之而活。又如大船能渡彼岸。亦如桥梁能令众生。不堕生死烦恼驶流。犹若波梨质多罗树生诸众生。七菩提花悉能普薰十方世界。如优昙花世所希有。亦如良医善疗诸患。大悲广救应病授药。如栴檀树能消热恼。
　　又如大雨润施一切。胜妙之法味若香蜜。令众无畏如师子王。安乐众生过于慈母。深知法性达义趣相。得义巧便法相亦然。善于正道具足方便。如实说法得安摄众。开发众生生死根源。一切法性如海一味。三昧安静犹若山王。道心不动譬如帝幢。得坚固力身相端严。威仪具足无所染污。族姓豪胜功德备足。得无边辩无所著辩。无异句辩不思议辩。无边量辩深解脱辩。成就胜辩常忍辱辩。渐亲近辩问无问辩。无毁坏辩无退转辩。甚深句字种种说辩。甚深广说章句字辩。无量无边喻譬之辩。如是一切悉皆具足。未得道者当令得道。及得梵音意欢乐音。迦陵频伽师子等音。大龙牛王钟鼓美音。歌音弦音雷震之音。得于一切世间供养。具足六通到于彼岸。得无忘失忆持之法。获诸善根容仪轨则。时不空见。以偈问曰。
　　金色百福严　　深解于真谛
　　怜愍善利益　　听我问诸佛
　　应修何三昧　　具足净功德
　　人中无比尊　　众智无过者
　　我今问世间　　最胜无上主
　　为行何三昧　　功德不思议
　　云何诸菩萨　　而得人中上
　　应当勤修习　　最胜寂静定
　　行此三昧已　　为世作利益
　　云何得自然　　多闻如大海
　　云何获不动　　深妙之智慧
　　住佛诸功德　　犹如转轮山
　　云何心不著　　自然如虚空
　　摧伏诸外道　　不起于恶心
　　云何当修得　　犹若日月等
　　又复当云何　　同彼大灯炬
　　求习何三昧　　光明照一切
　　云何得消除　　众生老病累
　　云何令一切　　得度于苦海
　　云何得发心　　敬礼三界尊
　　云何如天花　　相好甚明著
　　优昙时一现　　值佛难于是
　　云何如医王　　施药灭众病
　　善调伏诸根　　安住于戒品
　　云何如法王　　度无边功德
　　云何见法满　　犹如甘净蜜
　　云何师子音　　施利于众生
　　云何如慈母　　施众难思乐
　　云何得四辩　　行甚深菩提
　　为我说最胜　　无上第一道
　　云何能得说　　无著大智慧
　　云何义巧便　　得法不思议
　　善知巧便相　　知世出世法
　　云何能得意　　云何复得道
　　云何得忆念　　云何安具足
　　云何得多闻　　深广若大海
　　云何说诸佛　　真实之功德
　　云何说众生　　生死之源本
　　诸法无异相　　如海同一味
　　云何得三昧　　不动如山王
　　菩提心安寂　　犹如帝释幢
　　云何得诸余　　不思议菩提
　　云何得端严　　成就诸威仪
　　云何得豪族　　为功德法王
　　云何得无边　　及得无著辩
　　云何得成就　　不思句字义
　　唯愿世间依　　为我分别说
　　云何得最胜　　无上莫能过
　　及以无著说　　无失与忍辱
　　亲近不思议　　有问无问等
　　梵音意乐音　　迦陵善妙音
　　得修菩萨行　　愿尊教诏我
　　云何得师子　　大龙牛王音
　　云何得钟音　　弦歌与美音
　　云何获聪慧　　愿世调伏说
　　云何得说法　　心常无厌足
　　无毁诸功德　　常演震雷音
　　云何当得宣　　种种甚深法
　　云何众譬喻　　善说到六通
　　云何不失法　　百千岁生念
　　勤修不懈惓　　善法普眼尊
　　若为十方界　　说修不思议
　　于诸智不疑　　归趣求解脱
　　是以我今日　　请问于如来

　　时不空见菩萨摩诃萨。如彼神通无作行力。于虚空中当世尊上。自然变成天妙宝盖。七宝庄严种种微妙。于此盖中雨众杂花。绕佛三匝住在顶上。花倾恭敬向佛世尊。即于花中而说偈曰。
　　归命于大圣　　正觉两足尊
　　诸天及世人　　无能与等者

　　尔时此花堕佛足上。复更踊起。起已自然遍散三千大千世界。复于盖中雨栴檀末。空中交纷堕于佛上。俄尔之间忽然不现。香气芬芬充溢大千。是诸众生闻此香者。身心安隐皆得快乐。犹如菩萨得四禅乐。时不空见现神通讫。即白佛言。云何菩萨得大智慧速疾智慧。猛利智慧无相智慧。甚深智慧广大智慧。普遍智慧不惧智慧。云何获得无上善根。心如金刚坏诸法相。身心柔软心大如海。戒品难量心如磐石。其心柔和正直端严。心如山王摄众善法。心如大地能安一切。得不信他不讥彼阙。得善趣行安住诸法。正向不谤无上世尊。生生恒得无离见佛。住此世界得见他方。无量诸佛闻法遇僧。又得摄取清净国土。常得善根自利利他。是以我今请问世尊。我为解脱饶益众生。为诸菩萨得不思议。具足善根请问如来。为被僧那忍苦大铠。悲一切故请问如来。为欲利乐诸众生故。被弘誓铠无众生想。欲度生死无生死想。我恒如此利益众生。是故我今请问如来。世尊我于诸众生所。不起坏心亦无嗔骂。诽谤毁呰及轻凌心。初无恚恨忿戾怼恨。无忘失意亦不嫉妒。不怀楚毒行于慈悲。我如是相修学大乘。为利益故请问如来。世尊。我今为众生故舍五欲乐。能忍众苦施一切乐。为诸众生作法光明。世尊。我于内外诸法心无吝惜。我如是相利众生故请问如来。世尊。我今被弘誓铠。为一众生于恒沙劫。入大地狱受诸苦恼。我未曾于一念之顷。退失无上菩提心也。是故我今利众生故。悉能忍受无量极苦。而不退于菩提之心。为一切故请问如来。我今如此被弘誓铠。为诸众生作其僮仆。为利彼故请问如来。世尊。我今为众生故。舍于头目髓脑之属。悉忍斯苦不退菩提。如是相貌请问如来。时不空见。即说偈言。
　　云何习大智　　广智与疾智
　　我今故请问　　大雄世间师
　　云何得甚深　　微妙大智慧
　　最胜菩提道　　唯愿普智说
　　云何无惧智　　善巧随顺说
　　复得金刚心　　于法不生惑
　　云何得柔和　　心无有垢染
　　清净戒如海　　不宿于死尸
　　复得心如山　　不动难思议
　　云何不信他　　亦不讥彼阙
　　决定行善趣　　闭塞诸恶道
　　安住坚固志　　欢喜心不坏
　　云何得生念　　又得于调伏
　　住此而得见　　他方刹土佛
　　既得闻说法　　亦得值遇僧
　　欲得求供养　　他方刹土佛
　　种种妙花香　　随意以奉献
　　欲求住此界　　见诸无边刹
　　世依示神通　　向诸十方国
　　我自饶众生　　亦无善友劝
　　安住诸惭愧　　自舍于己利
　　以利于他故　　请问大胜尊
　　若为求佛智　　摄取不思善
　　为此利益故　　请问于如来
　　无著世间依　　当修何三昧
　　如是为众生　　发弘誓大愿
　　免济诸群生　　种种诸剧苦
　　虽复勤修行　　而无众生想
　　为利善趣故　　请问于如来
　　于一切众生　　常起平等心
　　未曾有分别　　恒修于慈悲
　　我为利益故　　请问于如来
　　亲近何等法　　疾得难思定
　　调御说斯定　　显示无边德
　　我发弘誓愿　　为利一众生
　　于不思议劫　　恒受烧煮苦
　　善哉令一切　　长得获安乐
　　永无幻惑心　　常修正直意
　　恒舍内外法　　摄取诸众生
　　为作利益故　　请问普眼尊
　　不嗔不恶口　　秽谤结恨等
　　自身能忍苦　　为他作仆使
　　是故我请问　　大威德世尊
　　常以欢喜心　　勤修菩萨行
　　捐弃无量头　　以求胜菩提
　　为益世间故　　舍目及手足
　　众生随生死　　痴暝无智慧
　　何方救济彼　　令得永解脱
　　舍所爱妻子　　珍妙诸器服
　　金银颇梨珠　　无数众宝藏
　　为趣正道故　　请问于如来
　　慧施常无厌　　闻法亦复然
　　住于阿兰若　　心无有懈退
　　为此利益故　　请问于如来
　　常求善言教　　闻恶恒舍离
　　于诸群生类　　初无不善念
　　为是利益故　　请问于如来
　　慈心观众生　　如母念一子
　　于仇不追怨　　更生邻愍心
　　为利一切故　　请问人中王
　　若获诸福报　　设复无所得
　　亦当为众生　　请问大威尊
　　我请自然尊　　若得少福者
　　以此业果报　　疾得菩提定


　　　　菩萨念佛三昧经卷第三



　　　　菩萨念佛三昧经卷第四

　　　　宋天竺三藏功德直译

　　赞三昧相品第九

　　尔时世尊告不空见菩萨摩诃萨言。善哉善哉。不空见。无劝汝者。乃能如是为诸众生请问三昧。欲以解脱利众生故。欲令众生具不思议净善根故。欲令众生获得三界最胜利故。为令众生超出三界一切行故。为令众生于诸有为得善义故。为令众生深解随顺得饶益故。为令众生于甚深法决定义故。欲令众生尊说法故。欲令众生敬重施故。欲令众生舍诸有故。欲令众生趣无上戒故。欲令众生具足忍故。欲令众生勤精进故。欲令众生得禅定故。欲令众生深重智慧。如金刚心善修定故。欲令众生心离尘故。欲令众生善摄心故。欲令众生其心不动犹帝幢故。欲令众生重法义故。欲令众生不惜身命厌诸行故。以是等缘请问如来。
　　尔时世尊告不空见。汝今谛听善思念之。吾当为汝分别演说。时不空见即白佛言。唯然世尊。愿乐欲闻。告不空见。诸佛所说菩萨所行念佛三昧。此三昧者。诸菩萨等常应亲近精勤修习。既得修习此三昧已。即便增长见法安乐。增长无贪及以嗔痴。增长惭愧六神通等。增长得见一切诸佛。增长无数清净佛土得知宿命生死因缘。住胎清旷母族豪胜。得微妙善大人相好。具足出家及舍大舍。得知众生其行相续。具足多闻世出出法。又得种种诸善法处。当得善学世无比法。复得善巧说一切法。及得了知前际后际。字章句相智慧备足。得善转心神通变化。善知过患得广大力。得知他方诸菩萨等。及以众生精粗白黑。长短大小处及非处。未成佛道趣向具足。得不动念神通具足。常得大姓高族具足。端正威势功德具足。得梵音等及以诸辩。无不具足悉如上说。同如来生无生之生。常生中国不处边地。欲求遍往他方世界。至诸佛所咨受正法。欲乐住此或游十方。觐诸如来恭敬供养。彼此菩萨功德具足。
　　尔时世尊。即说偈言。
　　不空见菩萨　　有妙三昧王
　　我住智力故　　深知此三昧
　　菩萨应当修　　得见十方佛
　　到六通彼岸　　疾得菩提道
　　见诸净妙土　　摄知生死缘
　　住胎既无比　　母族又殊胜
　　善修诸法行　　相好皆具足
　　出家弃诸爱　　人天所滞欲
　　为利世间故　　求于菩提道
　　生在豪姓家　　永到甘露境
　　具得六神通　　圆足说真智
　　多闻持正法　　获得大自在
　　多闻广于海　　如闻皆修行
　　具众决定义　　及知众生本
　　学习世出世　　善法之所趣
　　获得聪利智　　捐去无知业
　　弃舍有为事　　行于无为法
　　亦得天眼智　　天耳闻诸法
　　忆念宿世行　　知他心意识
　　欲乐现种种　　诸妙神通事
　　常善转变心　　开演于明脱
　　开发十力慧　　广利于世间
　　知处及非处　　诸法之所归
　　说烦恼过患　　常应修此定
　　得趣向具足　　得意无与等
　　得念及威力　　得安行亦然
　　姓族最殊胜　　端严甚清显
　　弃于有为行　　无毁诸功德
　　得大威势力　　人中最殊胜
　　犹如天帝释　　天中独尊严
　　欲得无比音　　雄猛诸威音
　　成就义大仙　　当求此三昧
　　如龙欢喜行　　普施电光耀
　　复降甘润雨　　沾洽于大地
　　是龙所游境　　实为不思议
　　若安住最上　　神通王三昧
　　能作诸供养　　奉献无边佛
　　犹如龙王雨　　泽及于一切
　　欲成就善教　　亲近最上说
　　摄取无为乐　　当修此三昧
　　种种深解脱　　当宣诸妙偈
　　欲令一切众　　咸使得安乐
　　常修是三昧　　不离佛菩提
　　及与声闻众　　得见他方刹
　　若欲得咨问　　此土之世尊
　　及诸他方佛　　应修此三昧
　　若欲见他方　　不思议世尊
　　亲近彼诸佛　　蒙光设供养
　　往返诸刹土　　得无数功德
　　应当修诸佛　　所说深三昧
　　往往从生处　　恒得与佛俱

　　　　菩萨念佛三昧经正观品第十

　　尔时不空见菩萨白佛言。世尊。菩萨摩诃萨。若欲成就诸佛所说。菩萨念佛三昧者。应当亲近修习何法。尔时世尊告不空见。若诸菩萨欲得修习诸佛所说念佛三昧。欲得亲近诸佛如来。复欲疾得阿耨多罗三藐三菩提者。应当安住决定之心。又应永舍不决定心。舍我见心知无我心。当观此身如水聚沫。观于色阴当如芭蕉。次观受阴如水上泡。复观想阴如热时焰。又观行阴如空中云。观于识阴犹如幻化。菩萨若欲入此三昧。应当深生怖畏之想。又宜具足惭愧之心。舍不怖畏而作怖畏。舍无惭愧修惭愧心。具舍摩他毗婆舍那。以方便智舍我无我。应习智脱及三空门。又当深知三受生起。亦应舍离三不善根。即当起于三昧之聚。观诸众生犹如我身。观四念处身受心法。观四食患作无食想。所谓抟食触思识等。修不净想及以慈悲。安住于喜令舍具足。起诸禅定而不味著。亦不毁呰一切诸法。此身不实犹如幻焰。不乐长寿应当舍离。善防护心习学多闻。不慢于法勤护不谤。即得闻才及以法才。既闻法已守护是义。尊重佛法恭敬僧宝。近善知识远离恶友。不著世俗言论之味。恒能不离阿兰若行。心常平等怜愍众生。其心不退不怀嫉妒。称量诸法心不染累。分别一切无数诸法。常求甚深方等经典。信心坚固不生疑虑。常能精勤读诵此经。即是诸佛无上道也。
　　诸佛功德之所生处。应当如是真实其心。摧伏憍慢至意听受。增长正法离杀盗淫。懒惰贡高是非之心。舍存真我邪谤之说。除秽乱语灭诸诤论。心乐安住布施持戒。忍辱精进禅定智慧。诸波罗蜜皆悉具足。能舍头目心不退没。如四大姓不可改易。身意精勤不顾躯命。于四供养心无贪著。安住十二头陀之行。不求己利及以名誉。舍心爱滞得四神足。离四颠倒及烦恼刺。渡于四流于四威仪。修四念处令得五根。修行五力舍于五结。不求五欲福报之庆。舍五秽心修五解脱。善知五阴弃六欲处及六身受。除六爱身修于六念。知六识分勤求六通。修七觉意深知七界。所谓害界恚界出界欲界色界无色界及以灭界。除断七使及七识住。舍八懒惰去八妄语。知世八法得八大人觉。知八解脱修八正道。舍于众生九居之处。除九慢法放弃九恼。亲近修学喜等九法。又复勤习九次第定。舍十不善行于十善。方便精勤求佛十力。
　　又不空见我今略说一切诸佛所说三昧。应当勤修念报佛恩。学三昧已。即得不退阿耨多罗三藐三菩提。而是菩萨以大智力。能为众生说此三昧。其余声闻不能观察宣说书写受持读诵。若能观察书写受持读诵之者。此人福业亦不唐捐。要当得值佛出于世。若诸菩萨教化受持。疾得不退菩提之道。又不空见诸佛所说。念佛三昧名为要法。诸大声闻所不能行。若人闻说此三昧者。将来之世必当值佛尔时世尊。即说偈言。
　　若有修诸佛　　所说深三昧
　　观法心相续　　舍不相续念
　　善观于阴身　　离我无我想
　　此身不牢固　　犹如水聚沫
　　虚诳犹如化　　亦如婴儿语
　　观色如浮云　　见受若水泡
　　想如热时焰　　观行阴无实
　　犹如彼芭蕉　　观五识如幻
　　修惭愧恐畏　　舍摩毗婆那
　　应远无惭愧　　除我无我见
　　习如与解脱　　及以三空门
　　又应知三受　　舍三不善根
　　常学三善根　　求最胜三昧
　　勤行戒定智　　速得甚深定
　　离诸邪见等　　正习此三昧
　　舍世众诤论　　常修出世法
　　观察身念处　　受心亦复然
　　于法无疑惑　　不久得此定
　　常行禅解脱　　不惜身寿命
　　多闻不贡高　　不诽谤诸法
　　闻法应受持　　持已谛观察
　　常供养诸佛　　法僧亦如是
　　若于善知识　　恒念报其恩
　　远诸恶知友　　不闻邪师论
　　应求赞善者　　常共俱游处
　　不远阿兰若　　应求胜菩提
　　等心于群生　　不毁呰诸法
　　不染一切法　　应知真实法
　　舍诸非法行　　不久得此定
　　除一切诸恶　　及见真我者
　　杀害慢淫盗　　毁呰懒惰等
　　不作诸恶口　　邪论诤讼等
　　次第说佛法　　当求此三昧
　　施戒及忍辱　　精进禅智等
　　常勤精修习　　成就此诸度
　　不久当得斯　　功德定法行
　　若舍内身分　　及外财眷属
　　不久得菩提　　最静心三昧
　　若人心如地　　水火风空等
　　皆悉当速疾　　获此妙三昧
　　若有诸人等　　身心甚端直
　　不贪著衣食　　床褥及医药
　　是人当疾得　　如此之三昧
　　成就四正勤　　具足四如意
　　舍于四颠倒　　及四烦恼刺
　　永度于四流　　弃舍诸受取
　　修行五根力　　除断于五结
　　不求五欲报　　舍诸烦恼心
　　应修五解脱　　及五身三昧
　　谛知五阴法　　深修六和敬
　　远离不恭敬　　除去六触身
　　观六度相续　　舍彼六爱身
　　成就于六通　　深修六念处
　　亦复勤专行　　六识之法分
　　修七菩提分　　复行于七财
　　念舍憍慢处　　除断七种使
　　当修如此行　　以求胜三昧
　　舍彼七识住　　除此八妄语
　　常修八正道　　得三昧不难
　　得八大人觉　　行八解脱门
　　知世间八法　　即为最胜智
　　如此常修行　　得三昧不难
　　自离于九恼　　亦不恼他人
　　修喜等九法　　次当得三昧
　　聪慧舍十恶　　修行十善业
　　又能遵十力　　得三昧不难
　　常受持善法　　舍诸不善法
　　昼夜常摄心　　得三昧不难
　　住此三昧已　　不思议力说
　　常见佛金色　　亦得闻演法
　　若欲见十方　　灭度现在佛
　　及以未来世　　饶益众生者
　　是人当修此　　最上妙三昧

　　尔时不空见菩萨摩诃萨白佛言。世尊。菩萨若欲成就一切诸佛所说念佛三昧。云何当令其心相续。佛告不空见。是诸菩萨若能至心。忆念过去未来现在。十方一切无量如来。应正遍知明行足善逝世间解无上士调御丈夫天人师佛世尊。悉知众生往来生死。住胎具足母族亦然。及善相好四毗舍罗。慈悲喜舍惭愧恐畏。威仪等行悉亦具足及舍摩他毗婆舍那。解脱知行诸解脱门。念处正勤神足根力。觉道等法皆悉具足。知昔四流及生具足。亦知众生源始具足。生诸六通起大神足。戒定智慧及以解脱解脱知见无不具足。无碍解脱及无碍利。一切善法亦皆具足。色心清净境智清净。金色等身清净具足。而此菩萨应如是念。诸佛如来至心不动。亦当安住无所著心。
　　复应如是心相续观。为何等法是如来耶。为以即色是如来耶。为当异色是如来乎。若以即色是如来者。色处众生具足色阴。而是众生应是如来。若以异色是如来者。除十二缘岂有如来。又以即受是如来耶。为当异受是如来乎。若以即受是如来者。一切众生具足受阴。而是众生应是如来。若以异受是如来者。除十二缘何有如来。想行识等亦复如是。为即眼根是如来耶。为异眼根是如来乎。若即眼根是如来者。一切众生应是如来。若异眼根是如来者。除十二缘何名如来。耳等诸根亦复如是。为即四大是如来耶。为异四大是如来乎。若即四大是如来者。内外四大亦是如来。若离四大是如来者。除十二缘何有如来。地水火风皆亦如是。
　　菩萨如是相续观已。明见色阴既非如来。异彼色阴亦非如来。又见受阴即非如来。若异受阴亦非如来。即想行识非如来者。异想行识亦非如来。又见眼根非即如来。见异眼根亦非如来。耳鼻舌身非即如来。异耳鼻等亦非如来。见色声等非是如来。异色声等亦非如来。见香味触非是如来。异香味触亦非如来。见意及法非是如来。若异意法亦非如来。见即四大非是如来。见异四大亦非如来。地水火风亦复如是。菩萨如是心相续观。于一切法得方便智。
　　又不空见。汝以何法能得无上菩提道耶。为以身得为以心得。若以身得此身不净。无所觉知如草木瓦砾。菩提非色无有形质。其相空寂不可见法。此身既如草木无知。云何当得菩提道耶。若以心得无上道者。心无形相犹如幻化。菩提无心亦无色貌。如幻如化云何可得。若诸菩萨得如此解。非身能得无上菩提。亦非心得无上菩提。不离身心得无上道。尔时佛告不空见言。应当如是观于如来。作是观者名为正观。又不空见。菩萨如是相续观法心不动摇。菩萨应当如是深解。则不退于三昧法也。又常离于不相续心。必当疾得无上菩提。尔时世尊。即说偈言。
　　心心相续念　　去来今现在
　　一切普眼尊　　不久当见佛
　　住佛大威力　　慈哀利世间
　　忆念人中华　　调御功德尊
　　当念昔生死　　住胎母族姓
　　容相悉具足　　不久当见佛
　　念佛八十好　　及宿世因缘
　　恒集最胜业　　正念善法意
　　念佛六神变　　及大自在通
　　戒定智解脱　　皆悉得成就
　　云何最上师　　得此寂静地
　　念慈世间尊　　悲喜舍最上
　　惭愧力无畏　　世间威德师
　　念佛舍摩他　　毗婆舍那等
　　又念智解脱　　及以三空门
　　具念修正勤　　神足亦复然
　　念根力具足　　及以菩提分
　　念佛离生灭　　获此寂静处
　　念难思善法　　色受皆清净
　　想行及以识　　清净亦如是
　　念佛真金色　　安住无著心
　　观何法名佛　　摄心恒相续
　　念色非如来　　四阴亦如是
　　离阴非如来　　想识应当知
　　念眼非如来　　耳等法亦然
　　离眼非如来　　五情法皆尔
　　念十二因缘　　调心得见佛
　　念四大非佛　　异此四亦非
　　应了十二缘　　见佛不为难
　　若使诸佛阴　　而是如来者
　　众生悉有阴　　亦应即如来
　　若欲得根力　　当念十二缘
　　阴非世间师　　异阴亦如是
　　往昔诸因缘　　相续恒分别
　　是以能摄取　　不思议智力
　　此身常无知　　如草木瓦砾
　　菩提无形色　　寂灭恒不生
　　身不触菩提　　菩提不触身
　　心不触菩提　　菩提不触心
　　而能有触相　　实为不思议
　　此是佛世尊　　最胜寂静处
　　善能灭一切　　外道诸邪见

　　尔时不空见菩萨摩诃萨白佛言。世尊。菩萨云何得知我见。云何复当得离斯见。尔时世尊告不空见。菩萨若欲舍我见者。莫著住处当依无依。欲以法明利益一切。欲吹法螺击大法鼓。欲造法船建立法桥。度诸众生生死有流。欲观身相及不相续。此身不净秽恶充满。脓血涕唾九孔恒流。无常败坏眴息不住。危脆难信不可爱乐。犹婴儿语虚妄无知。是身不实如水聚沫。纵复假以衣服饮食。香熏庄严种种宝饰。于百千岁恣随其意。会当磨灭长夜无益。如此身性是生死法。又为虫兽之所食啖。复于长夜或在地狱畜生饿鬼阎罗王所。受无量苦未曾暂息。又于永劫处生死中。为他僮仆策使万端。此身长勤受众苦恼。而初不能知苦断习。证灭修道行诸功德。此身虽小受污甚多。应以是身施诸众生。若有惜命施其以寿。若须力者当惠其力。须肉与肉须血与血。当施须者不求勿与。或于彼人无所利益。愿以舍身善心因缘。除我见惑得解无我。住是舍身思惟观时。不复著于我见之惑。以不坚身修于坚身。又不空见。譬如村邑多有童子相随出村。游戏水边见水聚沫。是诸童子竞取弄戏。而此聚沫不自觉知。为他所弄亦无痛痒。如是不空见。若有菩萨观自己身当知此心。犹彼聚沫无有分别。若此菩萨作是观者。不久当得此深三昧。亦当疾得无上菩提。尔时世尊。即说偈言。
　　欲求最胜定　　得不思菩提
　　永舍于我见　　常应观此身
　　无常苦不净　　涕唾臭污等
　　九孔流诸秽　　甚为可厌患
　　虚诳无真实　　此是磨灭法
　　眩惑犹幻化　　亦如水聚沫
　　我此身危脆　　疮疣之窟宅
　　周遍皆臭毒　　无一可乐处
　　养之初无益　　卒为虫狼食
　　一切诸乐具　　供膳于此身
　　会归当朽灭　　终不得一实
　　长勤无边劫　　苦痛恒万端
　　地狱畜生报　　根本受苦处
　　长夜增饥渴　　不可不思议
　　众苦所逼迫　　为此乖菩提
　　我此身不实　　应施诸众生
　　解法心无惜　　所须便给之
　　作此思惟已　　即唱如是言
　　我今舍此身　　血肉随意取
　　若有惜命者　　我当惠其寿
　　亡躯济众生　　为疾得三昧
　　段段求水沫　　未曾得坚实
　　我身亦如是　　求真不可得
　　若得此正观　　疾成菩提道

　　尔时世尊即便微笑。诸佛如来法皆如是。当于世尊微笑之时。面门即放种种色光。青黄赤白红绿颇梨。上至梵天从彼还下。绕佛三匝复至顶上。斯光俄顷忽然不现。长老阿难即从坐起。更整衣服右膝著地。合掌向佛以偈问曰。
　　最胜调御尊　　微笑非无缘
　　无上世间师　　愿为我宣说
　　为以何因缘　　而现此微笑
　　金色百福严　　善解于真谛
　　哀矜利益者　　世间所归趣
　　为以何因缘　　而现此微笑
　　无等人中尊　　最上无过者
　　如来诸功德　　清妙无瑕秽
　　复以何因缘　　而现此微笑
　　住圣大悲尊　　一切所归者
　　已离诸烦恼　　以净调御音
　　唯愿为我说　　微笑之因缘
　　今日谁应得　　若此深广义
　　谁住坚固地　　谁国遇吉祥
　　世间所归尊　　何故现微笑
　　一切所归趣　　调御为我说
　　愿闻清净人　　微笑之因缘
　　若蒙圣开演　　疑惑则永除

　　尔时世尊告阿难言。我向说此相续观时。三万人得法眼净。八万百千亿那由他天。亦悉离垢法眼清净。复有三万亿那由他。比丘比丘尼证阿那含。复有三万比丘比丘尼。及清信士女得无生忍。三万众生发菩提心。即皆修习菩萨之行。于人尊劫悉当成佛。此是初发无上道心。复有九万亿那由他诸众生等。悉皆不退菩提之道。当得作佛号曰放光及离垢尊释迦牟尼日光相佛月光明佛天中尊佛。九十二亿那由他众。发声闻心当成罗汉。尔时世尊作是语时。声震三千大千世界。佛以天眼见于十方。九十亿百千那由他诸佛刹土。其中众生皆见如来放眉间光。名曰明焰。遍照十方。众生见已心惊毛坚。时彼刹土无量百千万亿那由他诸众生等。遇斯光者。其中有得须陀洹果斯陀含果阿那含果阿罗汉果。有多众生发菩提心。皆不退转无上菩提。于未来世当得作佛。皆同一号号不退转。尔时世尊。欲令此义光宣明显。重说偈言。
　　我向宣说此　　心相续观时
　　即有六十千　　九十九亿众
　　以闻法利故　　而发菩提心
　　复有三万人　　皆得圣慧眼
　　已闻相续念　　寂定之菩提
　　此等悉得免　　恶道之苦难
　　八万亿诸天　　既闻如来音
　　获得净法眼　　永离恶趣苦
　　三万亿四众　　得不起法忍
　　度脱诸恶道　　无复苦恼患
　　当得成佛道　　如春之敷荣
　　三万亿诸人　　学于菩提道
　　是人亦当得　　诸佛大威力
　　既成无上道　　怜愍于世间
　　六万千天子　　学习于菩提
　　乐中之乐行　　犹如弥勒尊
　　无碍世间依　　以笑广利益
　　阿难汝当知　　皆有因缘故
　　是以我今日　　示发此微笑

　　　　菩萨念佛三昧经微密王品第十一

　　尔时不空见菩萨摩诃萨白佛言。世尊。菩萨摩诃萨。云何当知安住惭愧恐畏等法。舍无惭愧得此三昧。尔时世尊告不空见。此诸菩萨所以惭愧。身作诸恶而怀羞怖。口意行恶复生耻辱。嫉妒懒惰亦复如是。若起不善恭敬诸佛。畏惧诸天及以世人。恶不善法可羞耻故。菩萨如是则住惭畏。舍无惭畏诸不善法。勤修众善护清净行。默然闲寂三业具足。不久亦当得此三昧。生生恒得值遇诸佛。当疾得于阿耨多罗三藐三菩提。
　　又不空见。奇哉希有。我念过去经阿僧祇亿百千万那由他劫。初第三劫名为善生。次复有劫名曰宝炬。次复有劫名莲花池。时浊劫起余一千年。次复有劫名曰乐住。时有国王生此劫中。名胜微密。有大威德势力自在。王所住城名拘修摩清净香聚。其城纵广七十由延。有十二重七宝庄校。严丽光明如善建城。城北有地名为离垢。此处有苑苑名安隐。纵广正等面十由延。周匝皆有诸多罗树。其苑法式犹善建园。又不空见。尔时有佛。号曰明相如来应正遍知明行足善逝世间解无上士调御丈夫天人师佛世尊。出现于世。佛告不空见。时明相佛与其眷属住安隐园所从比丘九十九亿百千那由他。皆阿罗汉。诸漏已尽无复烦恼。心得自在所作已办。所应学者皆悉已学。明相如来应正遍知。于其晨朝著衣持钵。翼从比丘入城乞食。时微密王闻佛当来。即乘大象象名乐手。前后导从无数百千。皆共出城奉迎世尊。又不空见。是微密王遥见佛来。光色相好微妙殊特。皆大欢喜。即便下象趣如来所。头面礼足右绕三匝。即于道路请佛及僧。时明相佛默然许之。王既知佛已受其请。即于其夜扫洒烧香。严办种种珍妙供具。复于城内遍竖幢幡。悬诸华鬘璎珞宝盖。牛头香汁以洒尘坌。散种种花严饰于地。以箧盛花置于座前。作众妙伎以用供养。
　　又不空见。王办供已。于晨朝时与诸营从。诣安隐园顶礼如来。白言世尊。食时已至。时明相佛闻王请已。即如其相现大神通。与诸比丘俱升虚空。放净光明九万百千照于东方。三方亦然。一一光中有八十亿那由他等诸妙莲华。一一华上有化如来。相好具足如明相佛。是诸如来眷属无量。左侍帝释右侍梵王。犹如真实释梵无异。
　　又不空见。明相如来现此种种神变相时。一念之顷欲色诸天。即作无量众妙伎乐。以天栴檀多摩罗跋沉水华鬘。如是诸香以用供养明相如来。时彼世尊为王说法。大王当知。诸行无常有为皆苦不实故空。一切诸法悉无有我。所以者何。此身不净九孔流秽犹粪中虫。破坏危脆念念不住。四大诸阴假以为身。饥渴寒热恒来侵迫。虚诳幻炎犹水聚沫。不得自在磨灭之法。强名为人无一可恃。是故大王当深观察。生死诸行甚可厌患。当勤方便求速远离。时微密王闻是语已。合掌向佛而作是言。如是世尊。诚如圣教。有为诸行无常苦空。一切诸法皆悉无我。现见此身不净臭秽。众苦之聚甚可厌患。时王见佛神通相貌。及闻如来所说之法。即发阿耨多罗三藐三菩提心。又不空见。时彼如来。知王已发菩提之心。与诸大众俱受王请。乘虚而往至城便下。是王从佛步入宫门。献座已讫次第而坐。王与群臣宫内眷属。及国人民侍立左右。擎诸供膳前受嚫愿。各各授食皆令充足。饭食已讫漱口澡手。复以种种华香伎乐。名衣上宝而以供养。时微密王即于是日。舍四天下及八十四亿那由他妃后婇女。以国王位付其长子。与八十亿那由他人。俱共往诣明相如来。于彼佛所出家修道。王出家已将欲请法。白言世尊。云何菩萨得诸佛所说念佛三昧。若人能得此三昧者。当疾成于阿耨多罗三藐三菩提具足见法。时明相佛告微密比丘。菩萨有二法得此三昧。亦当疾成无上菩提。何谓二法。菩萨应当信于如来所说经典。此大方等诸佛行处。菩萨具足此二法者。得此三昧当疾成佛。复有二法。何谓为二。舍摩他毗婆舍那。复具二法。舍我无我。安住惭愧恐畏等法。菩萨若能具足二法。得此三昧疾成正觉。
　　告不空见。是微密比丘白明相佛。云何菩萨安住惭愧恐畏之法。得此三昧。明相如来告比丘言。菩萨应当舍三恶业。无惭愧等诸不善法。住于惭愧恐畏之法。而是菩萨惭畏具足。舍诸不善修行善法。应护清净身口意业。又不空见。是时比丘。于彼佛所闻说过患。即舍无惭恐畏诸恶。精勤摄心住诸善法。不失善法欲令满足。复更摄心安住正观。观一切法不增不减。亦不见法去来生灭。
　　微密比丘作是观时。不见诸法有种种。相观十二缘如梦如炎。观于诸法如影幻化。观于诸法无增无减。观于诸法无名无性。观一切法无灭无生。微密菩萨如是修行。不久当得此三昧也。获三昧已辩才不断。过六万亿那由他劫。当得阿耨多罗三藐三菩提。佛告不空见。汝莫生疑。尔时舍国出家学道微密王者岂异人乎。莲花上佛如来是也。微密菩萨安住惭愧。修习成就一切善法。不久便得如此三昧。
　　又不空见。我今语汝诸佛所说念佛三昧。若有众生不种善根。终不得闻如此三昧。告不空见。若善男子善女人等。曾于过去无量佛所。亲近供养殖众善本。方得闻此三昧宝王。何况书写读诵受持。分别解说观其义趣。是善男子善女人等。所种善根无量无边不可称计。是诸人等修菩萨乘。方得少闻如此三昧。次第当得阿耨多罗三藐三菩提。唯除身证。
　　时不空见白言世尊。是诸众生不学大乘。为能得此三昧宝不。佛言如是。亦当能得。又不空见。譬如有药。其质坚[革*卬]不可斫刺。以石磨取用之涂鼓。若有怨敌临阵战时。彼军亦以毒涂其箭。闻鼓音声毒不能行。如是不空见。若善男子善女人等。少得遇闻三昧光声。是人皆当得于无上菩提之道。唯除身证。又不空见。譬如众生若依须弥金色之边。其身即与彼山同色。所以然者山势力故。如是不空见。若有善男子善女人等。少闻三昧威光之力。当得阿耨多罗三藐三菩提。唯除身证。所以者何。而此三昧。功德最胜不思议故。
　　又不空见。譬如诸水悉入大海同其一味。所以然者以海力故。若善男子善女人等。不能读诵持说书写。但得暂闻此三昧宝。一切皆当得无上道。所以者何三昧力故。又不空见。若人正说诸佛法门得三昧母。说此三昧是名正说。若人正说如是三昧。无量无边功德之聚。摄取长养是名正说。又不空见菩萨摩诃萨修行布施。于一念顷以众妙宝。奉献恒沙诸佛世尊。以此功德当得成佛。若人读诵受持解说书此三昧。功德胜彼布施之福不可称计。尔时世尊。即说此偈。
　　我念往昔生　　调御明相佛
　　一切诸世间　　咸共所归趣
　　慈悲哀众生　　为说众妙法
　　是佛大知见　　明了三世法
　　如此普明尊　　世间最为上
　　如来不思议　　无量深智力
　　开显诸法门　　为利群生故
　　发起大悲心　　拔济无量苦
　　明相善逝尊　　八亿声闻众
　　皆是阿罗汉　　诸漏悉已尽
　　是诸应真等　　随从法王逝
　　时有安隐园　　在城东北隅
　　大仙经行处　　恒与圣众俱
　　时有转轮王　　微密勇健士
　　怜愍一切故　　导从出彼城
　　是王遥睹佛　　其心甚寂怕
　　相好殊世表　　威仪亦无比
　　王即步奉迎　　往到世依所
　　既至如来前　　头顶接足礼
　　合掌恭敬已　　往住于一面
　　请佛受明供　　世尊默然许
　　王知佛垂许　　还敕诸官属
　　洒扫宫城内　　严办诸肴膳
　　王复到佛所　　白言食时至
　　世尊若矜愍　　愿时屈威神
　　与诸圣众俱　　至当奉微供
　　时佛闻王请　　即现大神变
　　普放千亿光　　遍满十方刹
　　一一光明中　　化作亿莲华
　　大悲愍众生　　为众现斯瑞
　　又告不空见　　彼诸莲华中
　　有大威德王　　相好特端严
　　各以最胜意　　广说诸佛法
　　诸行皆无常　　苦空亦如是
　　无我恒不实　　此为磨灭法
　　有何聪慧人　　而生乐著心
　　诸行犹幻炎　　破坏流动法
　　大悲明相佛　　演说如是法
　　诸天见世尊　　奋大神通时
　　作众上妙伎　　广设香花供
　　善哉佛威力　　不可得称说
　　王睹神化已　　兼设妙供养
　　捐去四天下　　及以五欲乐
　　出家守一心　　以修菩提道
　　是王学道时　　问彼明相佛
　　安住何等法　　得佛力三昧
　　时佛说二法　　如是应当修
　　得此深妙定　　施不思议乐
　　闻佛说法已　　踊跃充遍身
　　即发菩提心　　当得此三昧
　　微密比丘者　　莲华上佛是
　　若人信如来　　不诽谤此经
　　是人住佛境　　疾得此三昧
　　若人畏生死　　心不著于我
　　常修舍摩他　　及毗婆舍那
　　是人如此相　　疾得此三昧
　　安住惭恐畏　　常修于止舍
　　利智勤苦行　　速得此寂定
　　观法无增减　　一切如虚空
　　是聪慧菩萨　　疾得此三昧
　　不见诸法起　　亦不见其尽
　　恒观法无常　　亦如梦幻等
　　常能勤习行　　不久得此定
　　不见法异相　　唯睹无生灭
　　又如影响炎　　当得此三昧
　　观诸法平等　　无有差别相
　　内既无身想　　观外亦复然
　　不见其名字　　亦无有生灭
　　若能如是观　　疾得此三昧
　　时微密比丘　　如是谛观已
　　初中及后夜　　其心常相续
　　既闻如来说　　不久得此定
　　即于一念顷　　而证此三昧
　　得不断菩提　　即睹十方佛
　　具诸有为行　　其心渐清净
　　比丘在生死　　满十六千劫
　　曾供无量亿　　诸佛之世尊
　　然后获寂定　　得于无上道
　　佛告不空见　　莫心疑不信
　　汝是聪哲人　　勿怀于异见
　　尔时比丘者　　莲华上佛是
　　我今语于汝　　诸天及世人
　　若欲观一切　　无量诸法者
　　是人当应修　　如此妙三昧
　　若有人乐欲　　生无量功德
　　施众难思乐　　当持此三昧
　　若人乐欲见　　十方三世佛
　　复乐转法轮　　当持此三昧
　　若有人乐欲　　具足诸相好
　　深知生死缘　　亦备众善本
　　是以当勤持　　如此胜三昧
　　若有人乐欲　　远离诸恶趣
　　为利众生故　　当持此三昧
　　如是善人等　　昔已曾供养
　　非一二与十　　无量亿诸佛
　　求最上菩提　　得持此三昧
　　若人乐欲求　　正念闻三昧
　　已曾多供养　　过去无量佛
　　是人久勤修　　过去所行道
　　若人于彼处　　闻说胜三昧
　　即发欢喜心　　踊跃意无量
　　昔已曾供养　　多亿天中天
　　若人于此经　　常修相续心
　　读诵及解说　　受持与书写
　　是人已曾见　　无量大明力
　　譬如战场所　　他阵放毒箭
　　以闻药鼓声　　毒消得欢乐
　　若人闻如是　　胜定妙三昧
　　为他说此法　　得明三昧力
　　当来必成佛　　唯除身证者
　　如须弥功德　　依者同其色
　　行者有深慧　　闻定亦复然
　　若有人得闻　　最胜三昧声
　　斯人功德聚　　犹如大海量
　　决定明三昧　　当得于菩提
　　譬如江河水　　悉入于大海
　　异本众流相　　皆同一醎味
　　若人闻如是　　微妙之三昧
　　即同菩提性　　无异无分别
　　若有诸菩萨　　于多亿劫中
　　勤修行布施　　为利一切众
　　诸佛世依所　　广植无量业
　　是诸菩萨等　　涉历无数劫
　　虽行布施业　　得福未为多
　　慈心说三昧　　功德胜于彼
　　如母能生育　　此三昧亦然
　　显现难思议　　诸佛之功德
　　是人聪慧故　　常修此三昧
　　不久当疾得　　无上自然佛


　　　　菩萨念佛三昧经卷第四



　　　　菩萨念佛三昧经卷第五

　　　　宋天竺三藏功德直译

　　三法品第十二

　　尔时不空见菩萨摩诃萨白佛言。世尊。菩萨摩诃萨。具足几法得此三昧。世尊即告不空见言。菩萨若能具足三法。得此诸佛所说三昧。何者为三。所谓不贪不嗔不痴。如此善根。若是菩萨住于无贪。便得满足檀波罗蜜。心得安住如此法已。摄取不贪清净善根。永离贫穷恒得豪富。具大威势如日光曜。如是菩萨所修功德。皆为一切诸众生故。所可宣说无不信受。得此三昧不以为难。亦当疾成无上菩提。菩萨具此妙善功德天人敬信。
　　菩萨若复能修不嗔善根之行。满足忍辱波罗蜜也。若是菩萨安住忍度。若人骂詈刀杖加之。解其支节断其头首。不生一念忿恼之心。亦不说他诸恶过咎。摄取不嗔清净善根。慈心为利一切众生。是以修行如此三昧。菩萨安住此三昧已。得与诸佛世尊常俱。乃至梦中不离见佛。经行坐卧皆获安乐。诸天护念不见恶梦。寤寐欢喜。刀不能伤毒亦不害。水所不[漂*寸]火所不烧。所资四事恒得丰足。亦为一切皆令欢喜。疾当得于无上菩提。若是菩萨除舍无明。具足不痴善根之时。正观修行毗婆舍那。即便摄取不痴善根。于一切法决定巧便。满足般若波罗蜜也。他来问难疾能答对。菩萨具足如是三法。速当得此三昧之宝。
　　又不空见。若是菩萨复具三法当得此定。何谓为三。应观一切诸行无常。应观一切诸行皆苦。应观一切诸法无我。菩萨具足如此三法。当得斯定疾成佛道。又不空见。若是菩萨复具三法当得此定。疾成无上菩提之道。何者为三。所谓供养现在诸佛。及以灭度如来舍利。若以花香幢盖缯幡种种珍妙而以奉献。若自供养劝人令行。复应发愿作如是言。以我善根布施因缘。愿得诸佛所说三昧。又不空见。复当赞叹现在如来般涅槃佛真实功德。赞戒功德定慧解脱解脱知见威仪神通。教化辩才阿兰若行。及以慈悲喜舍之法。复更殊胜赞叹佛法仪容相好无量功德。既赞叹已复发愿言。若我赞叹诸佛功德。设获微福以此善根。当得诸佛所说三昧。疾当得成无上菩提。
　　又不空见。菩萨摩诃萨于诸佛所。闻此三昧功德名字。有三随喜。何谓为三。如过去佛往昔已曾修菩萨行。求阿耨多罗三藐三菩提。如彼诸佛求是三昧。我亦随学求此三昧。亦为自利及利他人。闻三昧已即生随喜。我亦当复随彼随喜。此是第一随喜者也。又不空见。如彼未来诸佛世尊。亦当修习菩提之行。闻此三昧自利利他生于随喜。我亦随喜。是名第二。若诸如来住现在世安隐住快乐。断不善行舍诸恶趣。变化幻术种种伎乐围棋博弈。一切诸恶悉皆离之。深定大悲无不具足。如彼诸佛往昔已曾修菩萨行闻此三昧。即便求之生随喜心。我今亦尔。如过去佛随而喜之。是名第三。
　　又不空见。此三随喜与发愿俱。若我所获善根功德。愿使众生常得是定。又不空见。菩萨具足此三随喜。亦当疾得如是三昧。又不空见。若善男子善女人等。随喜斯定得此善根功德之聚。为此善根以譬明之。如有一人以彼三千大千世界恒河沙为聚。于大聚中捻取一沙。掷过无量不可思议亿那由他无边世界。复取一沙掷过无量无数世界。如是次第尽大沙聚。此诸世界。若善算师算师弟子。能得边际知其数不。时不空见即白佛言。如此人者不能知也。唯舍利弗不退菩萨。乃能知此世界之量。告不空见。不可思尽若干世界满中珍宝。其高过于诸天所居。乃至非想非非想处。以此珍宝施诸众生。此善男女得福多不。时不空见即白佛言。甚多世尊无量无边。尔时佛告不空见言。我当语汝。若善男女于诸佛刹满中珍宝。以用施于一切众生。若善男子善女人等。闻此三昧三随喜已。发愿求于无上菩提。亦复欲乐修于多闻。是善男子善女人等。所获功德胜彼施福。无量无边不可称计。佛告不空见。此念佛三昧即是一切善根之母。如是说者名为正说。

　　　　菩萨念佛三昧经劝持品第十三

　　尔时世尊告不空见。乃往昔世过阿僧祇阿僧祇无边大劫。尔时有佛。号宝胜光如来应正遍知明行足善逝世间解无上士调御丈夫天人师佛世尊。出现于世无与等者。一切人天所共恭敬。解脱调伏度生死岸。无上最胜第一世尊。为护一切世间之师。今世后世皆悉明了。所可说法初中后善。其义深远其语巧妙。具足清白梵行之相。时宝胜光如来世尊于彼经行。与三万亿百千声闻。皆住学地人天恭敬。是宝胜光佛从卧而起心生念言。此诸声闻皆住学地当随所乐为说深法。令彼速得尽诸有漏。
　　告不空见。宝胜光佛即时便现大神通力。令此三千大千世界。遍满其中皆成烟炎。是诸声闻见此神变。不生怖畏皆大欢喜。譬如比丘得四禅乐。告不空见。宝胜光佛于夜后分为说法故。即现种种神通变化。时宝胜光佛告诸声闻。汝等比丘见此三千大千世界烟炎不耶。比丘白佛。唯然已见。比丘当知。有为诸行无常苦空。一切诸法皆无有我。所以者何。此身不净九孔常流臭秽充满。诸行无常轮转之法。危脆不坚一念不住。生老病死之所逼切。犹如幻炎水聚泡沫。无人无主犹若草木。甚可患厌应速远离。佛告不空见。是三万亿百千声闻。闻宝胜光佛说是法时。是诸比丘见法住法。选择善法度四颠倒。于佛法僧得净善法。能不信他皆得漏尽。时诸声闻同声白佛。如是世尊。有为诸行无常苦空。一切诸法皆悉无我。此身不净九孔流溢。甚可厌恶应速舍离。诚如圣教诚如圣教。
　　又不空见。有三示现。神通示现教诏示现说法示现。时宝胜光佛以此示现。如是调伏诸声闻众。度三脱门空无相愿。及三万亿百千那由他诸菩萨等。皆当得成无上菩提。告不空见。是诸菩萨闻彼世尊说宝三昧闻化人天。八万四千亿百千岁。转法轮已然后灭度。时不空见白佛言。世尊。彼宝胜光如来出世。调伏声闻为有几何。正法像法住世几岁。尔时世尊告不空见。如是三千大千世界。一切星宿可知其数。宝胜光佛诸声闻众。无量无数不可限量。宝胜光佛般涅槃后。正法住世足八十亿那由他岁。像法住世十二亿岁。于是中间有佛出世。号曰慈行。寿不可称量。其佛身长足一由延。国人身量六拘卢舍。莲花周圆亦复如是。悉以此花遍布大地。一切众生游息其上。
　　尔时世界名多莲花。其地柔软犹如鹿茸。若触身时状若天衣。一切众生快乐无极。又如自在诸天宫殿。是诸众生欲度东海。眴顷之间便到彼岸。南西北方亦复如是。若有众生凡欲所之发心即至。是宝胜光佛初成道已。时四海内其地纵广。足八万亿百千那由他。诸声闻众悉满其中。诸阿罗汉皆各一食。唯除阿难。金刚密迹及阿逸多。八十那由他不退菩萨。请彼慈行如来世尊。为诸菩萨说此三昧。将欲分别显示之时。一音之中而说偈言。
　　若人勤方便　　求习出家行
　　竞修最胜法　　摧破四魔军
　　犹如大象王　　践踏众小草
　　若人欲疾得　　寂定菩提道
　　为诸众生故　　修行此三昧
　　敷演净妙法　　施彼一切乐
　　是人则与佛　　同其大悲心

　　尔时慈行佛般涅槃后。有一比丘名曰树王。族正法中广宣流布是妙经典三昧宝王。有转轮王号帝幢天。有大威德政法治世。是王有城名帝幢处。纵广正等十二由延。城郭楼观皆是真金。种种彩画众宝庄严。其城四面各有三门。国界严饰如善建城。又不空见。时王帝幢于夜后分眠寐之中。有净居天来至其所。即于梦中而告之曰。大王当知。有三昧名诸佛所说念佛三昧。若有菩萨修是三昧。恒生净土不离见佛。世出世辩无不具足。必当疾得无上菩提。时王忽然于梦惊寤。犹见此天故在其前。即白天曰。谁能受持如是甚深念佛三昧。天告王曰。去此不远有大比丘名曰树王。常乐受持读诵敷演。如说修行是深三昧。
　　尔时帝幢从彼天所。受此三昧及比丘名。至心忆持不令忘失。即于晨朝舍四天下金轮七宝。及八万亿无数百千宫人婇女。为求三昧甚深法故。即与眷属同时舍家。俱共往诣树王比丘。又不空见。时彼四众天龙八部皆共围绕。有九万亿欲界诸天。八万那由他诸菩萨等。亦与眷属恭敬围绕。树王比丘时为大众。说此甚深念佛三昧。帝幢大王即至其所。以天真宝散比丘上。五体投地至心顶礼。复持八万净妙金花。天曼陀罗沉水末香。又以敬心奉散比丘。供养既毕即与眷属。皆悉出家被净法服。为欲修习此三昧故。供养恒沙无量诸佛。与其眷属求是三昧。八万四千亿那由岁。衣服饮食及诸珍宝。亲近供养树王比丘。常自受持读诵解说。如说修行是妙三昧。亦化一切无量众生。大悲为心初无懈惓。帝幢菩萨及其眷属。闻树王师说此妙法。至心受持未曾暂舍深生恭敬恒如佛想。精勤修习初不休息。树王比丘皆悉成就彼八万亿百千比丘。修菩萨行往不退地。然后灭度。彼诸眷属皆亦命过。尔时复有佛出于世。号阎浮幢如来世尊十号具足。帝幢比丘既值世尊供养恭敬。咨禀如是甚深三昧。受持读诵如说修行。饶益一切人天世间。皆得无上菩提大利。帝幢比丘广宣流布诸佛所说甚深定故。过三千劫当成正觉。又能成就九亿百千那由他等无量眷属。皆悉安住不退菩提。
　　尔时世尊告不空见。时帝幢王大比丘者岂异人乎。今现成佛号曰高行如来世尊应正遍知十号具足。又不空见。汝今当知。以是三昧威神势力。饶益如是无量众生。以少闻故常值佛世。又不空见。若有菩萨少得闻此三昧名故常值佛世。何况菩萨于今现在。若得闻遇此三昧经。受持读诵其福如上已不可量。何况复能广闻受持读诵解说如说修行。又不空见。若有菩萨乘于大乘辟支佛乘。及声闻乘人天之乘。若善男子善女人等。或得暂闻是妙三昧。是诸菩萨及善男女。皆当疾得无上正觉。又不空见。是诸人等。譬如有人在阎浮提。见彼明相决定必知日出不久大光普照。阎浮提人因日光明。能得分别青黄等色。如是不空见。若有行者略闻诸佛所说三昧。是善男子善女人等。不久当得无上菩提。犹彼明相知日必出。汝当深信此妙三昧。受持忆念勿生疑惑。又不空见。善男子等如劫将尽六日出时。一切大地皆成烟焰。七日出时三千大千世界之中一切洞然。如是不空见。善男女等学大乘者有不学者。若得少闻此三昧宝。书持读诵解说其义。皆当疾得无上菩提。又不空见。善男子等譬如堀井若见淤泥。必定知水不复远也。
　　又不空见。若有菩萨及诸众生。于佛所说念佛三昧。应当书写受持读诵。解说其义如说修行忆而不忘。是善男子善女人等。不久疾得无上菩提。又不空见。善男子等譬如有人吞金刚丸。时诸聪慧善男子等。必知此人定死不久。以此金刚极难消故。如是不空见。善男子等若人于是妙三昧宝。受持读诵广说深义。乃至少闻三昧妙法。此善男子善女人等。不久当得无上菩提。所以者何。诸佛所说念佛三昧如金刚故。过去未来现在诸佛。应正遍知之所宣说。分别选择威神守护。令诸行者不失作业。菩萨应当如是修习。恒欲利益一切世间。是名菩萨乘此乐行。如忉利天欢喜之园。若有见者身心踊悦。菩萨如是得此三昧。疾成无上菩提正觉。于所未闻诸章句等。若欲习学得亦不难。妙哉往古一切诸佛。为利益故分别示现。令满句义安住法界。诸大菩萨摄持拥护。敷演教化令乐正道。如是法门次第仪式。菩萨大士皆应当知。又不空见。若有菩萨于此诸佛所说三昧。若少闻者是诸人等。皆当疾得无上菩提。又不空见。是故我今为汝分别开示演说。汝又当知若得闻此诸佛所说念佛三昧受持解说。不久疾得无上正觉菩提之道。是故汝今应当受持读诵修行乃至书写。亦当广为一切四众。国王大臣沙门婆罗门。及诸异学。分别解说。所以者何。此等若闻当得满足无上菩提。
　　又不空见。若善男子善女人等应当决定至心净信此深三昧。所以者何。皆是往古一切诸佛之所称赞。汝今当以不思议意。至心忆持深信此定。精勤修习令心相续。所以者何。此三昧者皆是诸佛真实之说随顺佛说至佛行处。选择分别佛所证知。甚深宝财诸佛本事。往生因缘诸佛法藏。究竟秘密诸佛圣印。如实知性诸佛真身。又不空见。此三昧者出生行人无量善根。恒得生于大刹利家。大婆罗门及余胜家。得大威力终成菩提。所以者何。诸佛所说念佛三昧甚深妙典。能施众生不虚果故。亦令行者得无边福。若有闻者是人获得无量无边阿僧祇等不可思议诸功德聚。又不空见。我今当说譬况之法成满此义。如有智人开譬则解。犹若大施诸菩萨等。常于清旦及以中晡日皆三时。如来三昧忆念力故。以诸珍妙一切杂宝。遍满恒沙大千世界。常以奉施亿千恒沙如来世尊及声闻众。经百千亿那由他等恒河沙劫如是大施。以求阿耨多罗三藐三菩提。告不空见。此大菩萨所得功德宁为多不。不空见言。甚多世尊。无量无边不可思议。告不空见。我当为汝分别解说此施善根。如此诸佛所说三昧。第一真实佛口所说。若能书写受持读诵敷演分别解说之者。出生无量诸功德聚。比前功德其福甚多。何况闻已劝人受持。广为四众分别解说。又不空见。我今说此功德宝聚不可穷尽。

　　　　菩萨念佛三昧经诸菩萨本行品第十四

　　尔时不空见菩萨。善现菩萨。善欢喜菩萨。无量示现菩萨。无量力菩萨。无量幢菩萨。无量明菩萨。无量胜菩萨。无量智菩萨。无量修王菩萨。无量意菩萨。无量胜思菩萨。无量定菩萨。分别一切法意菩萨。分别虚空意菩萨。分别无著意菩萨。无量宝意菩萨。一切寂定自在菩萨。善教诏意菩萨。如是等比九万百千亿那由他。此诸菩萨而为上首。即从坐起更正衣服。右膝著地合掌恭敬白佛言。世尊。我等于此诸佛所说菩萨念佛甚深三昧。忆念受持书写读诵。广分别说如说修行。令心相续乃至菩提。常当受持分别宣说。所以者何。我等皆于诸佛所说甚深经典。种种相貌未曾满足。若有多人欣乐勤修。即能增长建立安乐。所以者何。若能次第修行是法书写读诵。亦教他人受持解说。必能满足无上菩提。渐渐增进成就无余。尔时世尊知诸菩萨摩诃萨等心之所念。以佛常法即现微笑。于其面门放杂宝光。所谓金银琉璃车磲马瑙珊瑚虎珀赤真珠宝。种种无量微妙众色。其光普照无量世界。明耀朗彻乃至梵世。从上还下住佛顶上。譬如净喜天宝帝幢。微妙修直甚可爱乐。此刹三千大千世界。皆悉庄严犹若璎珞。尔时大众诸菩萨等。睹斯神变咸共惊叹。善哉希有如来神通。时有菩萨摩诃萨。名惭愧安定发众意行。即整衣服右膝著地。恭敬合掌瞻仰世尊。以天沉水细末妙香。及天曼陀奉散世尊。即于佛前。而说偈言。
　　调御无与等　　色身妙相严
　　犹如天花树　　香气遍十方
　　具足善行意　　修习无量智
　　调御大威尊　　愍利诸恶趣
　　唯愿无量智　　为说微笑缘
　　最胜无边智　　大威无等等
　　何故现微笑　　愿说其因缘
　　此三千大千　　一切诸世界
　　严饰如花缨　　净若忉利天
　　见者皆欢悦　　何因现斯笑
　　盲瞑得明视　　聋者获聪听
　　狂乱果正念　　喑哑皆能言
　　以何因缘故　　示现斯微笑
　　象马及众鸟　　皆发和雅音
　　一切诸乐器　　不鼓而自声
　　今以何因故　　天尊忽微笑
　　上方诸天等　　及下世间人
　　一切妙音乐　　悉演殊美声
　　何因示斯笑　　唯愿为显说
　　善哉甚希有　　人天皆相见
　　以何因缘故　　示现此微笑
　　调御两足尊　　矜愍众生故
　　愿闻尊笑意　　令我得净善

　　尔时世尊。知惭愧安定发众意行菩萨。及余大士请问意故。佛即宣说如恒沙等应正遍知之所说偈。
　　告诸菩萨众　　汝等且应观
　　彼六万八千　　诸善男子等
　　往昔已堕落　　今还修菩提
　　皆誓言我等　　各住生死中
　　当来牟尼所　　当受持此经
　　皆乐闻此典　　最胜不思议
　　诸佛所说法　　心常无厌足
　　我今当告汝　　此诸菩萨众
　　非唯一佛所　　发斯深敬心
　　忆念于往昔　　三万六亿等
　　百千那由生　　为摄法利故
　　尔时于是处　　初起一切行
　　又于彼前生　　恒沙大智所
　　是处初起行　　摄取最胜法
　　明慧人求法　　心常不满足
　　恒舍身命财　　以求菩提道
　　忆昔恒沙等　　不可思议劫
　　时有正觉尊　　无量大胜光
　　是处初起行　　为求法利故
　　又于宝胜炎　　大明及电光
　　难思照一切　　是等大仙所
　　三业持此法　　为摄最胜道
　　日光及月光　　难思功德海
　　具足一切行　　如是诸佛所
　　是处初发心　　为求胜菩提
　　又于彼前生　　值遇猛盛光
　　及与师子佛　　于彼如来所
　　三业受斯法　　求第一菩提
　　于彼过去世　　诸佛恒相继
　　师子幢如来　　功德悉具足
　　是处又发心　　为求法利故
　　复有他方佛　　号曰胜帝幢
　　调伏闻世间　　于彼诸佛所
　　为求胜法故　　摄取无上慧
　　无量智生等　　不思议诸佛
　　法音闻高远　　如是世尊所
　　三业受斯法　　求第一菩提
　　昔于善眼佛　　犹无边火幢
　　发此猛利心　　求无量菩提
　　又于光力王　　变化神刹土
　　住是大仙所　　以求胜菩提
　　光炎生调御　　无量相德明
　　于彼初发心　　求此三昧宝
　　炎光及大众　　明聚降怨佛
　　如是世尊所　　求法施众乐
　　一切光如来　　难思及日明
　　无量力善逝　　无边定意佛
　　于彼诸世尊　　发心施法乐
　　金花大圣尊　　善花香正觉
　　阿兰若行佛　　无漏如来等
　　如是诸佛所　　敬求最胜道
　　此方及他刹　　过去无量智
　　于彼两足尊　　受持此三昧
　　身口意勤修　　求第一菩提
　　以此诸善业　　供养天中尊
　　具足满八万　　常求无上道
　　是诸菩萨等　　死此离恶道
　　一切共俱生　　恒奉人天尊
　　永离邪惑法　　不生卑贱家
　　远离恶知识　　亲近于善友
　　摄取诸功德　　乃至于菩提
　　当于未来世　　值遇弥勒尊
　　供养天中天　　摄取胜菩提
　　慈氏尊灭后　　师子佛调御
　　于彼世尊所　　为法净三业
　　摄持诸胜行　　以求正觉道
　　贤劫中千佛　　无上两足尊
　　当为此菩萨　　宣说深妙法
　　是诸善逝子　　必获无碍色
　　过此贤劫已　　无量光如来
　　月显及贤观　　相继出于世
　　贤观佛灭度　　其间甚久远
　　多罗幢如来　　绍继广开化
　　彼诸敏慧人　　为法设妙供
　　多罗大圣尊　　既入于涅槃
　　分别世如来　　其后次成佛
　　为深三昧故　　奉敬彼法王
　　分别佛灭后　　示现尊出世
　　示现圣日没　　花上世所依
　　次第成正觉　　当生一切见
　　花上既善逝　　优钵罗胜佛
　　出现调世间　　当供两足尊
　　优钵罗灭度　　拘修摩世依
　　其次成菩提　　彼佛慧日没
　　庄严大势尊　　于是出于世
　　庄严圣眼灭　　次有众智胜
　　于彼为法故　　广设无量供
　　众智胜灭后　　善现佛大智
　　当兴于世间　　善现泥曰已
　　妙持世依师　　次为调御尊
　　妙持如来后　　善围绕世尊
　　第一智当兴　　于彼求菩提
　　善围绕佛灭　　无量光正觉
　　大胜无边明　　现前最法王
　　如是三调御　　相继出于世
　　现前慧日没　　最炽念王兴
　　为此法利故　　供养难思议
　　知彼当来佛　　一切世主上
　　受行此菩提　　为求法寿命
　　以是诸善业　　于此界命终
　　得供无量寿　　大威降怨佛
　　既值人中尊　　广设无边供
　　为得法义利　　摄第一菩提
　　住彼诸世界　　众多世智所
　　为利益众生　　不求五欲乐
　　奉敬多亿佛　　当成无碍智
　　怜愍脱众苦　　安乐诸世间
　　获最胜菩提　　彼刹广难议
　　众宝妙庄严　　无边净妙乐
　　若亿那由他　　是诸菩萨等
　　赞人中法王　　不思议佛智
　　我今告汝等　　诸天及世人
　　若求学佛智　　则与如来等
　　是人乐佛智　　求习胜菩提
　　以求菩提故　　应获人尊法
　　诸天龙夜叉　　迦留摩睺罗
　　及诸拘槃茶　　常深护佛法
　　若人求菩提　　护法应如子
　　若求佛菩提　　则得大果力
　　端严甚殊妙　　色像如真金
　　常为一切众　　普慧深远义
　　具足不思议　　一切诸功德
　　净色百福严　　世间最上宝
　　人天无比尊　　龙鬼莫能议
　　是人依菩提　　得供最胜仙
　　为利众生故　　开示深定法

　　　　菩萨念佛三昧经正念品第十五

　　尔时众中思义菩萨。舍非义菩萨。心勇健菩萨。分别心菩萨。无悭意菩萨。拔烦恼菩萨。善思义菩萨。众智菩萨。无缚菩萨。众光菩萨。智灯光菩萨。造智知识菩萨。无等烦恼菩萨。帝幢天子。他化天子。皆共恭敬而白世尊。今言诸佛之所说者。何故名为诸佛所说。云何诸佛何者是佛。当云何念名为念佛。为起身念为起法念。尔时世尊告诸菩萨。善哉善哉。诸善男子。汝等所问甚深难思。皆是承佛威神之力。生此乐说无碍辩才。诸佛所说名为佛说。正念诸法真实之相。是名念佛。何谓正念。莫著一切诸恶诽谤。应修一切无讥谤法。当离于我及以非我。不见众生寿命宰主。育养士夫人及生者。莫著作者使作之者。阴界诸入想所缘处。于一切法今世后世。乃至三界无依无染。我见诸行无取无舍。禅定解脱及六神通。如意根力菩提觉分。毗舍罗等无量善法。略说九万亿那由他不可思议甚深三昧一切诸佛常所念法佛方便慧。随而书写读诵敷演方等经典。说佛功德名佛所说。尔时世尊。即说偈言。
　　常能舍一切　　有为虚危相
　　不得诸法性　　则获是三昧
　　莫著诸诽谤　　及忆想分别
　　永离我我所　　如是得三昧
　　不于诸阴法　　见众生寿命
　　我人及起者　　士夫养育等
　　亦无分别想　　是名为说法
　　于诸法不染　　我性及我所
　　见我非阴生　　则得此三昧
　　色受想行识　　一切空无相
　　根本皆不净　　知此得三昧
　　观诸有为法　　从缘不自在
　　一切不真实　　虚诳不可取
　　如彼从缘法　　是则名眼入
　　耳鼻等亦尔　　皆无有自性
　　若能谛分别　　得生此三昧
　　是身虚无实　　阴聚无一净
　　九孔流脓血　　谁当乐此处
　　意入念念灭　　虚妄常如幻
　　若能深分别　　则得是三昧
　　一切诸入等　　皆空无有实
　　凡夫犹小儿　　痴惑计有身
　　贪爱之所迷　　不知是虚妄
　　是身如空聚　　众贼之所止
　　可患虚诳法　　智者常厌离
　　如是深观察　　则得是三昧
　　阴界入诸法　　皆空无一实
　　若人能分别　　得生此三昧
　　如炎泡聚沫　　幻化芭蕉等
　　当观身危脆　　不实倍于此
　　若此诸菩萨　　如是智不毁
　　疾得一切佛　　所说深三昧
　　诸法不自生　　亦不从他有
　　毕竟无所住　　无漏法亦然
　　若能如是观　　则生此三昧
　　舍一切有为　　诸行变异相
　　此法如虚空　　生者不可得
　　菩萨如是知　　修学一切法
　　疾得胜菩提　　转无上法轮
　　是菩萨则能　　建立于法幢
　　以不思议智　　分别一切法
　　皆见是虚诳　　毕竟不真实
　　我今虽为汝　　宣示此三昧
　　如是仪式相　　其义甚难知

　　尔时世尊说此法时。有诸菩萨得无生忍。又复安住念佛三昧。是诸菩萨皆见东方。如恒沙等诸佛世尊。说此三昧清净平等。无增无减无二无异。其余诸方亦复如是。皆有无量亿那由他如来世尊。俱时皆演诸佛所说念佛三昧。时诸菩萨闻佛所说身心欢喜。快得安乐不胜踊跃。即于佛前重以偈颂说其相貌。
　　归命世光明　　正觉牟尼尊
　　大法圣医王　　释迦佛智海
　　人依师子王　　普示诸色相
　　见彼东方刹　　那由他诸佛
　　非愍众生故　　说法如师子
　　调伏那由他　　如是诸菩萨
　　安住童真地　　得无生法忍
　　善顺甚深性　　于法无所坏
　　其余九方等　　相貌亦如是
　　悉见多亿众　　那由他诸佛
　　譬如师子王　　恐畏之所依
　　无漏寂无等　　转第一法轮
　　是处无去来　　其相亦不住
　　一切法无实　　性空无生灭
　　众生及寿命　　士夫亦如是
　　一切阴界入　　无实如空卷
　　譬如诸野兽　　毕竟无所依
　　诸法实无生　　或有常不净
　　秽心贪生死　　如彼痴婴儿
　　多亿那由劫　　恒苦而不厌
　　是以佛慈悲　　为此说菩提
　　是故诸佛子　　常舍身手足
　　头目及髓脑　　妻息妙珍宝
　　皆悉能弃舍　　以此行菩提
　　既能施妻子　　眷属诸外财
　　又弃天世位　　身肉及筋骨
　　能舍是难舍　　疾得成正觉
　　施戒最胜果　　忍进禅慧等
　　行慈悲喜舍　　以求无上智
　　菩萨应修是　　为利众生故

　　尔时世尊。即以偈颂答诸菩萨。
　　菩萨若多劫　　修行是真如
　　不异不分别　　以此说菩提
　　其性甚寂静　　难得难可见
　　当起无尽意　　修习如是行
　　是菩萨则得　　进智近菩提

　　尔时世尊为诸菩萨略说四法。满菩提故。而告之言。诸善男子。当学戒品善自防慎。守护观察生智方便。常勤修习乃至菩提。于诸众生恒起慈心。为除我见及我所想。求于最胜无上菩提。乃至舍身及以命财。应当守护成就增长。如是四法三昧根本。

　　　　菩萨念佛三昧经大众奉持品第十六

　　尔时世尊知九万亿那由他等诸大菩萨摩诃萨众皆悉已集。复有百千万亿菩萨。是等当于弥勒佛时。悉得住于不退转地。是时东方九万九亿百千那由他诸菩萨众。梵上菩萨而为上首。南方复有九万九亿诸菩萨众。持诚菩萨摩诃萨等而为上首。西方复有九万九千诸菩萨众。大智菩萨摩诃萨等而为上首。北方复有九万九千诸菩萨众。大光菩萨摩诃萨等而为上首。复有住彼欢喜世界。无量菩萨皆悉来集。梵身天王大花梵王无量梵王皆悉来集。复有无边百千那由他释提桓因众念天主。而为上首。复有无量百千亿万那由他等四大天王。复有无量迦流夜叉持鬘夜叉常醉夜叉。复有诸余天龙夜叉。乾闼婆王阿修罗王。迦留罗王紧那罗王。摩睺罗王罗刹夜叉。拘槃茶鬼富丹那鬼。及与迦吒富丹那鬼。如是种种无数百千。大力鬼神亦来在座。尔时世尊应正遍知。知诸大众皆悉已集。将为此等略说斯经功德深重次第之法。为欲调伏诸人天故。复作师子[口*磬]咳之声。即为时会说未曾有。此经法者去来现在。三世诸佛之所修行。能灭一切诸大苦恼。是故诸佛尊重是法。已行当行今亦修行。是故大士欲求我身。应当尊重真实之法。敬事法者当如敬佛。所以者何。法不异佛。是人求法应到于此。若天若龙人及非人。能求法者疾舍诸苦。行法除苦佛说最胜。是故菩萨为欲利益一切世间求菩提法。是诸菩萨则为已施一切众生菩提之乐。疾得度于生死大海。当我须臾说此三昧。微妙经王教世间时。一切山河及以大地。皆悉俱时六种震动。时诸众生皆称善哉。所以者何。当佛说此菩萨念佛大三昧王。大乘方等微妙经典。无边功德大智海时。亿百千数那由他等。无数世界佛之刹土。皆悉六种十八相动。及放净光大明普照。尔时虚空无量诸天。击大天鼓声若雷震。又奏和雅调畅之音。复有八万亿那由他地神天女持众宝座从地踊出至世尊前。至心恭敬而以奉献。复有主乐乾闼婆王。作亿百千那由他等种种妙音甚可爱乐。复有诸龙及诸龙王子。兴大密云普覆世界。雨天曼陀及众妙花。周布大地高百由延。时娑竭罗诸大龙王。于虚空中变成宫殿。众宝庄校微妙殊特。天栴檀末普散此刹。三千大千佛之世界。复有色界诸梵天王。于如来上作宝花盖。遍覆三千大千刹土。是盖处处垂诸宝铃。其铃皆出微妙之音。譬如他化自在天乐。尔时此会一切众生。皆修慈悲喜舍之心。既闻法音不胜喜悦。各各至心重归三宝。时会闻法无边众生。皆发无上菩提之心。复有无量诸众生等。悉深发辟支佛心。复有无数诸众生等。皆发声闻菩提之心。复有无量诸刹利王。沙门婆罗门。毗舍首陀长者居士。皆悉获得须陀洹果斯陀含果阿那含果。复有无边诸众生等。皆证无著阿罗汉果。尔时世尊说是经已。一切大众皆大欢喜。不空见等诸大菩萨大声闻众。及诸世间人天八部阿修罗等。闻佛所说皆大欣乐顶戴奉行。

　　　　菩萨念佛三昧经卷第五


