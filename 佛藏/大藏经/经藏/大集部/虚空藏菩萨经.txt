  虚空藏菩萨经
　　姚秦 佛陀耶舍译




　　虚空藏菩萨经

　　　　姚秦罽宾三藏佛陀耶舍译
　　如是我闻。一时佛住佉罗底翅山。依牟尼仙所住之处。与无量大比丘众。复与无量无边阿僧祇恒河沙数菩萨摩诃萨俱。皆从他方异佛刹来。尔时世尊。欲为大众说四辩才三明梵行住破恶业障陀罗尼经。尔时西方过八十恒河沙世界。有一佛刹。名一切香集依其中众生成就五浊。彼国有佛。名胜华敷藏如来应正遍知明行足善逝世间解无上士调御丈夫天人师佛世尊。彼佛今正为诸大众转妙法轮。彼有菩萨摩诃萨。名虚空藏。已从彼佛闻深妙法得诸禅定。时彼菩萨见于他方无量无边阿僧祇数诸大菩萨。身升虚空往诣东方。又复遥见东方世界有大光明。即便往诣胜华敷藏佛所。头面礼足。绕百千匝。胡跪合掌而白佛言。世尊。我见他方无量无边阿僧祇数诸大菩萨。身升虚空往诣东方。又复遥见东方世界有大光明。以何因缘而有斯事。唯愿为我具解说之。时胜华敷藏佛告虚空藏菩萨言。善男子。东方去此过八十恒河沙世界。有一佛刹名曰娑婆。其中众生成就五浊。彼国有佛。名释迦牟尼如来应正遍知明行足善逝世间解无上士调御丈夫天人师佛世尊。今者在于佉罗底翅山。依牟尼仙所住之处。为令法流不断绝故。为令三宝常住世故。为降诸魔建法幢故。为闭生死开般涅槃故。为诸菩萨及以声闻诸来大众。欲说四辩才三明梵行住破恶业障陀罗尼经故。欲令十方诸佛刹土一切菩萨。从欢喜地乃至补处。住不共法不随他信。善于方便具无碍辩。如此大士悉云集故。是以彼佛放斯光明。其诸菩萨见此光已。乘虚而往至彼恶世。为诸众生说破恶业障陀罗尼。彼佛国土亦具五浊。与此世界等无有异。汝今应往娑婆世界。礼拜供养听受正法。并为彼国诸恶众生。说破恶业障陀罗尼。时虚空藏菩萨摩诃萨。闻佛语已欢喜踊跃。与八十亿菩萨。同时发声而白佛言。世尊。我今渴仰欲见彼佛今当承佛威神诣娑婆世界释迦牟尼佛所。礼觐供养听受正法。亦为彼国诸恶众生。说破恶业障陀罗尼。时胜华敷藏佛答虚空藏菩萨摩诃萨言。善哉善哉。汝自知时。时虚空藏菩萨摩诃萨即与八十亿菩萨俱顶礼佛足。身升虚空诣娑婆世界。尔时西方有如意宝珠光现。以无量释迦毗楞伽宝而为围绕。其珠光明。蔽于一切人天八部声闻菩萨日月星辰地水火风界所有光明。皆不复现。时会大众唯睹佛光及以珠光无量无边不可思议不可言说。无复余色唯见虚空。尔时如来光相照曜。时会大众各不自见。亦不见他。一切诸色悉灭无余不与眼对。不得自身色相形貌。及于所触无彼无此亦无中间。随所视方皆悉如是。亦复不见日月星宿地界水界火界风界。悉皆无有与眼对者。耳不闻声鼻不嗅香。舌不知味身不觉触。诸心数法亦无所缘。于我我所无复起相。亦无六入分别之想。不得诸大诸来大众。唯见佛光及以珠光。其珠纯以无量释迦毗楞伽宝。而为围绕。于其会中诸大菩萨。位登十住得首楞严三昧及一生补处者。见此相已身心安隐不惊不怖所以者何。缘解法相自性真实。及以于如第一义空故。其余菩萨及声闻众。天龙夜叉乾闼婆阿修罗迦楼罗紧那罗摩睺罗伽鸠槃茶饿鬼毗舍遮富单那迦吒富单那人非人等。见此相已。惊怖迷闷其心扰乱。各不相见亦无问处。心自思惟。不知何缘有此异相。亦复不知是谁神力。尔时众中有一菩萨摩诃萨。名曰梵顶。稽首佛足。长跪合掌而说偈言。
　　一切法自性　　众生无知者
　　系著于色阴　　六情所愚惑
　　不见于一阴　　推寻求色阴
　　于佛法生疑　　今会有此人
　　愿说决定法　　为断诸疑网
　　使知彼此岸　　逮得虚空忍
　　勇健入三昧　　身相不可说
　　如意大宝珠　　常在其顶上
　　释迦毗楞伽　　而以围绕之
　　此会诸大士　　位皆十地者
　　得首楞严定　　及一生补处
　　斯等诸菩萨　　悉皆遥见之
　　睹此瑞相已　　必知胜士来
　　礼觐无上尊　　因说深妙法
　　安慰怖众生　　归依天人师
　　勇猛所行处　　教化熟众生

　　尔时世尊。而说偈言。
　　善哉如汝说　　定者所行处
　　身相不可见　　修慧能推求
　　此是虚空藏　　常所行止处
　　无依无戏论　　三昧力示现
　　众生著二见　　常为所迷惑
　　以彼迷惑故　　不知彼此岸
　　欲离于二见　　修不可说行
　　速疾得究竟　　满足于诸地

　　复次善男子。初发心菩萨摩诃萨。初可说相及攀缘相修六波罗蜜。乃至知于地水火风虚空及识。生灭之相如实之性。复知诸法不可言说。无有自性无生无灭。无有攀缘不动不摇空无所有。一切诸法如是修行。离断常见不生怖畏。于一切法不起触想。心无攀缘空无所有。如是修行速疾具足六波罗蜜。更不复住断常见中。当于如来说此语时。一切大众见闻觉知。如本色像而于境界不取其相。尔时世尊。即申右手指于西方。而作此言。如斯光瑞。是虚空藏菩萨摩诃萨欲来之相。是菩萨具诸三昧犹如大海。住菩萨戒如须弥山。忍辱之心犹如金刚。精进勇猛犹如疾风。智如虚空慧如恒沙。诸菩萨中如大胜幢。向般涅槃之大导师。善根之地。是贫穷者吉祥之瓶。入闇者日。失道者月。是怖畏者所归依处。烦恼焦热甘露之水。善根者杖。般涅槃桥。生天者梯。度生死船。由旷路乘。诽谤恶口热恼者盖。降诸外道犹如师子。能净诸见犹如雨水。破烦恼怨犹如霹雳。毁戒者药。生善根牙犹若春泽。庄严菩萨犹如华鬘。显善恶行犹如明镜。无惭愧者上妙衣服。三苦病者之大良医。是热渴者明月之珠。疲极者床。具诸三昧犹如日珠。趣菩提路大牛之车。游禅定者清凉华池。助菩提鬘波罗蜜果。是十地中如意摩尼。是求首楞严者波利质多罗树。伐恶见刀。断烦恼习犹如金刚。降伏诸魔生诸功德。智慧宝藏。依于一切诸佛功德。是诸缘觉所依窟宅。是声闻眼生天者眼。行邪道者正直之路。是畜生归饿鬼之怙。是地狱救。一切众生无上福田。三世诸佛第一辅臣。能护法城。已具庄严十八不共诸佛秘藏。满足成就佛之智慧。一切人天所应供养。唯除如来余无及者。汝等大众。皆应深心恭敬奉迎虚空藏菩萨摩诃萨。随力所能。应以妙宝幢幡伞盖华香璎珞末香涂香衣服卧具。歌呗赞叹。平治道路种种庄严尊重供养。汝等大众。皆亦应成如是功德器。
　　尔时大众。有从座起向虚空藏菩萨所现瑞方。踊跃欢喜颜貌怡悦。端目专注俱共奉迎。余菩萨摩诃萨及大声闻。天主龙主夜叉主乾闼婆主阿修罗主迦楼罗主紧那罗主摩睺罗伽主五通仙人主。各作是念。我等当办何等最上最妙供具。而以供养彼大士耶。
　　尔时虚空藏菩萨摩诃萨。即以神力变娑婆世界。除众秽恶及诸丘山瓦砾荆棘坑坎堆阜旷野险隘风尘云雾。皆悉澄霁。七宝为地平坦如掌。无量众宝以为林树。枝叶花果皆以宝成。名华软草亦复如是。香气芬烈普熏世界。娑婆界中一切众生无诸苦患。盲聋喑哑癃残百疾一时除愈。其怨恶者咸生慈心。地狱饿鬼诸楚痛声皆悉休息。饮食衣服庄严之具自然丰足。其诸众生妙色端正支节具足威德第一。除诸结使。心得寂静于诸善根深生欣乐。以清净信安住三宝。一切大众两手皆有如意摩尼。于其珠内出大光明遍照世界。并奏天乐。雨种种宝杂色宝衣。又雨种种妙庄严具。宝鬘宝盖种种宝器种种天衣金锁璎珞真珠璎珞。青红赤白杂色莲华。雨沉水香牛头栴檀遍满世界其路两边有七宝台如帝释殿。又其台中婇女盈满。颜貌端严犹如魔后。作天伎乐出五音声。又于佛上有天七宝。大梵王盖悬处虚空。供养如来。其盖周圆百千逾阇那。复以宝网罗覆其上。真珠毦带垂饰四面。盖中演出种种乐音。清妙和雅超绝人天。一切大地草木丛林华果枝叶。皆出妙声。宣畅大乘六波罗蜜诸地行法。闻其声者于无上道皆不退转。亦有逮得无生忍者。
　　尔时大众见虚空藏菩萨摩诃萨神变奇特。心生欢喜叹未曾有。各作是念。此菩萨摩诃萨。既现如斯大神通力。不久必来至此世界。我等今者当设何座以供待之。当于众会作此念时。即于佛前有宝莲华从地踊出。白银为茎。黄金为叶。金刚为台。琉璃为实。马瑙为须。梵色宝珠以为须本颇梨为蕊。其华纵广百逾阇那。有八十亿诸宝莲华。周匝围绕尔时虚空藏菩萨忽然在彼宝莲华上。结加趺坐。又见顶上如意宝珠。以无量释迦毗楞伽宝而为围绕。其八十亿菩萨。各各坐余宝莲华上。
　　尔时弥勒菩萨摩诃萨。即便说偈。问药王菩萨摩诃萨言。
　　我自从昔来　　见诸菩萨众
　　有来觐世尊　　先围绕恭敬
　　头面接足礼　　然后退就坐
　　云何此大士　　现斯神通力
　　不修菩萨仪　　而坐宝莲华

　　尔时药王菩萨摩诃萨。以偈答曰。
　　此大智慧士　　善住深妙法
　　不依妄想心　　而来见世尊

　　尔时弥勒菩萨摩诃萨。复以偈问。
　　若不见众生　　及以诸法相
　　其心常安住　　诸法真实际
　　云何而示现　　自在神通力
　　唯愿为演说　　除我此疑惑

　　尔时药王菩萨摩诃萨。复以偈答。
　　今此大士夫　　勇健入方便
　　为熟众生故　　现此神通力
　　若不住实际　　愚惑诸凡夫
　　明智开俗谛　　为入真谛故

　　尔时世尊告药王菩萨摩诃萨。善哉善哉。善男子。如汝所说。一切凡夫众生。不能思量一须陀洹解脱行处。一切众生得须陀洹。不能思量一斯陀含解脱行处。一切众生得斯陀含。不能思量一阿那含解脱行处。一切众生得阿那含。不能思量一阿罗汉解脱行处。一切众生得阿罗汉。不能思量一辟支佛解脱行处。一切众生成辟支佛。不能思量一与般若波罗蜜相应菩萨摩诃萨方便行处成熟众生。一切众生得般若波罗蜜相应菩萨摩诃萨方便行处成熟众生。不能测量乃至得无生法忍菩萨摩诃萨举足下足方便行处及解第一义谛成熟众生。一切众生得无生法忍菩萨摩诃萨方便行处及解第一义谛成熟众生。不能测量得四辩才菩萨摩诃萨举足下足方便行处及解第一义谛成就众生。一切众生得四辩才菩萨摩诃萨方便行处及解第一义谛成熟众生。不能测量住般若波罗蜜究竟首楞严三昧菩萨摩诃萨举足下足方便行处及解第一义谛成熟众生。善男子。是虚空藏菩萨摩诃萨。已无量劫。得无生忍具无碍辩。究竟满足首楞严定。住最上地决定坚固终无倾动。善知众生深心所行。应睹神变庄严之事。又复应见虚空藏菩萨摩诃萨欲来瑞相。又有见虚空藏菩萨摩诃萨得离欲地住地入地故。示入无边空处三昧。于西方没而来现此。时诸众生怖畏惑乱。入于俗谛现大庄严。为欲成熟诸众生故。又善男子。是虚空藏菩萨摩诃萨。若现第一义谛无生庄严。诸天及人乃至八地菩萨。皆当迷闷无能见其境界行相。善入如是深妙功德。善男子。虚空藏菩萨摩诃萨。巧方便慧深入一切诸佛法海。离诸疑惑不依他故。智慧善巧。于诸菩萨摩诃萨中。最上幢王。善男子。虚空藏菩萨。是一切众生生天般涅槃大明导主。能断一切烦恼心患。善治身毒及四大病。若有众生起恶邪见。轮回迷没生死旷野。无善方便不知生天般涅槃路。若有众生称虚空藏菩萨摩诃萨名。至心归命。烧坚黑沉水及多伽罗香。恭敬礼拜时。虚空藏菩萨观此众生心心善根。若见众生诸见烦恼之所惑乱。若见过去善根种子心所行业。于佛法僧布施持戒忍辱精进禅定智慧。及余功德随所堪能。时虚空藏菩萨摩诃萨。观彼众生随所应见。于其梦中现种种形。即以方便而为说法。善男子。若有众生应于寤觉见虚空藏菩萨摩诃萨。即于目前见种种形。即以方便开正直道。破诸众生恶业邪见恶愿恶归恶处恶取。如是计著悉令解脱。身口意业无诸邪曲。趣正直道正业正见正愿正归正处正取。常获亲近诸善知识。速疾舍离臭结烦恼。永免三涂八难之苦。常行善业得自在力。乃至渐渐入深法忍。若诸众生种种身病。及心狂乱聋盲喑哑。手足拘躄诸根不具。称虚空藏菩萨摩诃萨名。至心归命。烧坚黑沉水及多伽罗香。恭敬礼拜。或从乞药或愿除愈。时虚空藏菩萨摩诃萨。即随其愿。或现梵天像。或现释提桓因像。或现毗沙门像。或现四天王像。或现焰摩天像。或现兜率陀天像。或现自在天像。或现大自在天像。或现婆罗门像。或现刹利像。或现长者像。或现居士像。或现大臣官属像。或现童男童女像。或现父母亲属像。或现执金刚像。或现天龙夜叉乾闼婆阿修罗迦楼罗紧那罗摩睺罗伽人非人像。现如是等种种诸像。在于梦者及寤者前。为说病相。并为分别诸药对治。病状如此应服此药。若如是病宜服彼药。诸众生等既闻说已。各随所应而合诸药。若自无者菩萨悉与。是诸众生或有一服二服三服众病皆愈。或有但见所现之身病即除者。如是善男子。是虚空藏菩萨摩诃萨。具大慈悲。若有众生贫穷困苦欲求大富。欲多诵习欲乐多闻。欲求解脱欲求离欲。欲求禅定欲求名称。欲得第一欲求善巧。欲得自在欲得端正。欲求好色欲得妙声。欲求好香欲得上味。欲求好触欲得饮食。欲求勇健欲得种姓高贵。欲愿生男欲愿求女。欲得眷属欲求福德。欲得成就六波罗蜜。欲得巧言。欲求覆护一切众生。欲得免脱一切牢狱。欲断一切诸恶律仪。有施心者愿建立之。乃至智慧亦复如是。欲得长寿。欲愿多财得已能用。欲令悭者能行布施。其毁禁者令坚持戒。若嗔恚者令修忍辱。其懈怠者使住精进。散乱心者教修禅定。其愚痴者令修智慧。不定乘者劝学声闻。著我众生教缘觉乘。若有众生离大慈悲自惜己身舍诸众生。愿离此心生大慈悲不自护身摄取众生。发阿耨多罗三藐三菩提心。善男子。时虚空藏菩萨摩诃萨。知彼心已即现方便。令此众生舍离先心起大慈悲。不护己身不舍众生。发菩提心住四梵行。若有众生乐大慈悲。欲求救济一切众生。欲愿安住阿耨多罗三藐三菩提。于阿练若处若在林中若于露地。烧坚黑沉水多伽罗香。合掌恭敬向于十方。五体投地至心归命。虚空藏菩萨摩诃萨。而便说此陀罗尼咒。
　　阿蜜栗舍阿蜜栗舍　迦楼尼迦　遮罗遮罗毗(薄履反下皆同)遮罗珊(素干反)遮罗　迦楼尼迦罗母罗母　母楼(力斗反下同)鞞(步倪反下皆同)迦陀履摩目佉(去佐反)浮楼阇婆(步可反)奈迦楼尼迦真多摩尼富罗耶迦楼尼迦萨埵(都果反下同)舍迷(莫隶反吴音读)他跛夜　阿若(而夜反)陀梨踣(怖得反下同)钤(巨耽反下皆同)踣钤罗底(都履反下同)毗鞞迦铃台(徒履反)栗致毗鞞迦钤迦楼尼迦否(方久反)梨夜斗磨磨(武佐反)阿奢(始迦反)萨埵跛履　波迦夜阿输迦(居佐反)伽(巨左反)底　娑婆呵
　　善男子。是虚空藏菩萨摩诃萨。或现天像或示人像。或獐鹿像或为鸟像。或不现形随彼所应。以诸方便而为说法。化度无量那由他百千众生。令住声闻乘辟支佛乘及住大乘。又于少时建立众生。住于大乘得阿鞞跋致。乃至令得诸深三昧及陀罗尼。满足十地者。善男子。是虚空藏菩萨摩诃萨。具大慈悲。若人思量乃可能知虚空边际无能测量。虚空藏菩萨摩诃萨。智慧方便大慈大悲。及三昧力成熟众生之边际者。善男子。是虚空藏菩萨摩诃萨。成就如是不可思议功德智慧。善男子。若有众生心无谄曲。亦不幻伪其心纯至。顺入正流所见真实。不讥彼阙不自矜高。不卑他人离诸嫉妒。不自显异矫惑众人。心本具足。善男子。是虚空藏菩萨摩诃萨。怜愍此等诸众生故。以方便智勇猛精进修善方便。除灭此等诸众生罪。令发阿耨多罗三藐三菩提心。一切善根皆悉回向无上菩提得不退转。获大势力及精进力。为欲满足六波罗蜜故。常勤修习大慈大悲。乃至究竟得阿耨多罗三藐三菩提。善男子。是虚空藏菩萨摩诃萨。成就如是不可思议功德。勇猛成就一切众生。尔时弥勒菩萨摩诃萨。即从座起顶礼佛足。而白佛言。世尊。虚空藏菩萨摩诃萨。以何因缘。独其顶上有此殊妙如意宝珠。以无量释迦毗楞伽宝。而为围绕。光明显曜蔽于众色。不与诸余菩萨摩诃萨等。尔时世尊。告弥勒菩萨摩诃萨言。是虚空藏菩萨摩诃萨。具大慈悲能拔众生危厄险难。若有众生犯根本罪应堕恶趣。一切善根皆已烧然。虚空藏菩萨摩诃萨。是大无明邪见黑暗清净朗日。是灭根本罪者之大良师。能拔疑箭。破善法器能令完全。善男子。若有众生犯波罗夷。断善根栽趣向地狱。无所归依智者所弃。悉能济拔开示真路。能洒众生臭恶烦恼令离恶趣。是升人天解脱者梯。若有众生贪愚惑乱能令觉悟。嗔恚害心及以痴暗。谤无因果放逸不信不畏未来。贪求无厌极怀嫉妒。具十恶业日夜增长。如此众生。是虚空藏菩萨摩诃萨。能除如上诸重罪业。安处人天解脱之处犹如大车。善男子。是虚空藏菩萨摩诃萨。是诸天世人所应尊重奉迎供养。
　　尔时弥勒菩萨摩诃萨。白佛言。世尊。云何名为犯根本罪波罗夷耶。若有众生犯斯罪者善根烧然堕于恶趣离安隐处。永失一切天人之乐。是虚空藏菩萨摩诃萨。能令此等诸恶众生。还得具足人天福乐。尔时世尊。告弥勒菩萨摩诃萨。善男子。若灌顶刹利王有自在力。犯五根本罪先所修习皆悉烧然。失安隐处远人天乐堕于恶趣。何等名为五根本罪。善男子。所谓灌顶刹利王。领国土有自在力。取兜婆物及四方僧物。或教人取。是则名犯初根本罪。复次善男子。灌顶刹利王领国土有自在力。毁谤正法。舍声闻乘辟支佛乘。舍无上乘。又制他人不令修学。是名第二犯根本罪。复次善男子。灌顶刹利王领国土有自在力。若复有人以如来故。剃除须发身被法服。持戒毁戒有戒无戒。脱其袈裟逼令还俗。或加杖捶或复系缚。或截手足乃至断命。自作使他造如此恶。是名第三犯根本罪。复次善男子。灌顶刹利王领国土。有自在力作五逆罪。何等为五。一者杀母。二者害父。三者杀阿罗汉。四者破和合僧。五者出佛身血。如是五无间罪若犯一者。是则名为犯根本罪。是名第四犯根本罪。复次善男子。灌顶刹利王领国土有自在力。谤无因果不畏未来造十恶业道。亦教他人令行十恶。是名第五犯根本罪。善男子。是名灌顶刹利五根本罪。若犯一者。此则名为犯波罗夷。先所修习一切善根皆悉烧然。离安隐处失人天乐堕于恶趣。善男子。是虚空藏菩萨摩诃萨。为此人故起大慈悲现生边地。随所应见现种种形。或沙门像婆罗门像。刹利长者居士等像。而为其说一切种智甚深大乘未曾有法诸陀罗尼及忍辱地。以如是等种种妙法。而引导之。灌顶刹利既闻法已。心生惭愧极怀怖惧。向说法者发露忏悔。先所犯罪誓不更作。安住布施持戒忍辱精进禅定智慧。勤修慈悲。生人天乐般涅槃乐。
　　复次善男子。大臣亦有五根本罪犯波罗夷。若有犯者。先所修习一切善根皆悉烧然。堕于恶趣离安隐处。永失一切天人之乐。何等为五。谓彼大臣统理国土依倚王力。取兜婆物及四方僧物。或教人取。是则名犯初根本罪。复次善男子。若彼大臣统理国土依倚王力。破坏村邑城郭国土。或教人破。是名第二犯根本罪。复次善男子。若彼大臣统理国土依倚王力。毁谤正法。舍声闻乘辟支佛乘。舍无上乘。亦制他人不令修学。是名第三犯根本罪。复次善男子。若彼大臣统理国土依倚王力。若见有人以如来故。剃除须发身被法服。持戒毁戒有戒无戒。脱其袈裟逼令还俗。或加杖捶或复系缚。或截手足乃至断命。自作使他造如此恶。是名第四犯根本罪。复次善男子。若彼大臣统理国土依倚王力作五逆罪。何等为五。一者杀母。二者害父。三者杀阿罗汉。四者破和合僧。五者出佛身血。如是五无间罪若犯一者。是则名为犯根本罪。是名第五犯根本罪。善男子。是名大臣五根本罪。若犯一者此则名为犯波罗夷。先所修习一切善根皆悉烧然。离安隐处失人天乐堕于恶趣。善男子。是虚空藏菩萨摩诃萨。为此人故起大慈悲现生边地。随所应见现种种形。或沙门像婆罗门像。刹利长者居士等像。而为其说一切种智甚深大乘未曾有法诸陀罗尼及忍辱地。以如是等种种妙法。而引导之。彼时大臣既闻法已。心生惭愧极怀怖惧。向说法者发露忏悔。先所犯罪誓不更作。安住布施持戒忍辱精进禅定智慧。勤修慈悲。生人天乐般涅槃乐。
　　复次善男子。声闻亦有五根本罪犯波罗夷。若有犯者。先所修习一切善根皆悉烧然。堕于恶趣离安隐处失人天乐。何等为五。谓杀生偷盗淫泆妄语出佛身血。善男子。是名声闻五根本罪。若犯一者。此则名为犯波罗夷。先所修习一切善根皆悉烧然。离安隐处失人天乐堕于恶趣。善男子。是虚空藏菩萨摩诃萨。为此人故起大慈悲现生边地。随所应见现种种形。或沙门像婆罗门像。刹利长者居士等像。而为其说一切种智甚深大乘未曾有法诸陀罗尼及忍辱地。以如是等种种妙法。而引导之。时彼声闻既闻法已。心生惭愧极怀恐怖。向说法者发露忏悔。先所犯罪誓不更作。安住布施持戒忍辱精进禅定智慧。勤修慈悲。生人天乐般涅槃乐。
　　复次善男子。初发心菩萨趣向大乘。有八根本罪犯波罗夷。先所修习一切善根皆悉烧然。堕于恶趣离安隐处失人天乐。亦失大乘境界之乐。久在生死离善知识。何等为八。谓彼菩萨宿业因缘生五浊世。有余善根近善知识。归趣甚深大乘之法。发无上心智慧微浅。是初发心菩萨。又从他闻甚深空法读诵受持。复于少智愚痴人前读诵解说。余人闻已惊疑怖畏。于阿耨多罗三藐三菩提。心生退没乐声闻乘。是名初发心菩萨犯于第一根本重罪。先所修习一切善根皆悉烧然。堕于恶趣离安隐处。失人天乐及以大乘境界之乐。坏菩提心。是故菩萨。宜应先知众生善根及了彼心。随其所堪次第说法。如入大海渐渐至深。善男子。是虚空藏菩萨摩诃萨。随其所应以种种形现生其土。而为说法令生惭愧。于所犯罪发露忏悔。不堕恶趣增进善根。长养阿耨多罗三藐三菩提心。善男子。又有初发心菩萨犯根本罪畏堕恶趣。闻虚空藏菩萨摩诃萨名。至心愿见。欲发露忏悔所犯罪故。于初夜后分烧坚黑沉水及多伽罗香。至心合掌。称虚空藏菩萨摩诃萨名。善男子。时虚空藏菩萨摩诃萨。随其所应现种种形或现自身。或声闻身。或刹利身婆罗门身。乃至童男童女等身。在彼犯罪初发心菩萨前。教令发露忏悔除罪。以善巧方便。开示甚深无上正真大乘之行三昧总持忍辱之地。舍诸恶趣。得不退转阿耨多罗三藐三菩提心。精勤修行六波罗蜜。得力坚固犹如金刚。乃至自得阿耨多罗三藐三菩提。又善男子。虚空藏菩萨摩诃萨。若不现身在其人前教发露者。是初发心菩萨。应于后夜合掌至心而向东方烧坚黑沉水及多伽罗香。请明星言。明星明星成大慈悲。汝今初出照阎浮提。大悲护我。可为我白虚空藏菩萨摩诃萨。愿于梦中示我方便。发露忏悔犯根本罪。令得大乘方便智眼。善男子。彼初发心菩萨。即于梦中明相出时。虚空藏菩萨摩诃萨。随其所应而为现身。以诸方便。令彼初发心菩萨发露忏悔。先所犯罪。示方便智。令彼菩萨深怀惊怖。于阿耨多罗三藐三菩提心。得不忘三昧坚住大乘。疾得满足六波罗蜜。不久成就一切种智。复次善男子。初发心菩萨语余人言。汝今不能乐于大乘。亦不能行六波罗蜜。终不能得阿耨多罗三藐三菩提。不如早发声闻辟支佛心。速尽生死入般涅槃。余如上说。是名初发心菩萨犯于第二根本重罪。
　　复次善男子。初发心菩萨语余人言。汝今何用受学波罗提木叉。律仪。当速发阿耨多罗三藐三菩提心。受持读诵大乘经典。先所造作身口意业诸不善行。当得清净。不受未来诸恶果报。余如上说是名初发心菩萨犯于第三根本重罪。复次善男子。初发心菩萨语余人言。汝今不应听受读诵声闻经典。汝当覆蔽声闻经典。声闻法中无大果报。不能断除结使烦恼。汝当听受读诵清净大乘甚深经典。又能消除诸不善业。疾得阿耨多罗三藐三菩提。作此说已有信受者。二人俱名犯根本罪。余如上说。是名初发心菩萨犯于第四根本重罪。复次善男子。初发心菩萨欺妄两舌。希求名称利养恭敬。赞大乘经为他解说。而语人言。我是善解摩诃衍者。为贪利故。见他解说大乘经典得供养者。憎毁轻疾而自贡高。虚诳妄语得过人法。作此行者离安隐处犯波罗夷。于大乘中为犯最重根本罪也。善男子。譬如有人欲趣宝洲乘船入海。而于中路自坏其船。没溺而死不自济命。岂能得宝。如初发心菩萨亦复如是。乘正信船入于大乘深广法海。始得入海自坏信船失智慧命。如是愚痴初发心菩萨。以嫉妒故虚诳妄语得过人法。而犯大乘重根本罪。余如上说。是名初发心菩萨犯于第五根本重罪。复次善男子。未来世中。初发心菩萨语在家出家初发心菩萨言。修多罗中甚深空义。及以三昧诸陀罗尼忍辱之地种种庄严。是大明智诸菩萨等所可观行。受持读诵大乘经典。又能为他分别演说。我自解了以慈悲故为汝等说。汝等亦当随所说行。于深妙法而得知见。彼初发心菩萨不作是言。我读诵思惟从他闻解。而言自得。皆是贪求利养因缘而自炫卖。违负三世诸佛菩萨及众贤圣。犯于大乘最深重罪。失人天路。尚不能得声闻辟支佛乘。何由渐进到于大乘。善男子。譬如有人将导众人游行旷野。经过丛林极大饥渴。见彼林中有诸美果而弃舍之。取于毒果食已命终。善男子。彼人犹尚不能自济。况复兼能度于余人。彼初发心菩萨亦复如是。人身难得今已得之。遇善知识发大乘心。而贪利养轻自炫卖。犯重根本罪。违负三世诸佛菩萨。为诸贤圣之所弃舍。堕于恶趣。是故婆罗门刹利毗舍首陀罗。不应亲近此恶菩萨。若亲近者亦皆得罪。余如上说。是名初发心菩萨犯于第六根本重罪。复次善男子。未来恶世。初发心菩萨造作诸杂旃陀罗行。谓刹利旃陀罗。婆罗门旃陀罗。大臣旃陀罗。大将军旃陀罗。毗舍旃陀罗。首陀罗旃陀罗。何等名为旃陀罗义。彼谓造作诸恶心业。此恶比丘自言智慧。自恃财宝行于布施。放逸憍慢。嗔嫌憎嫉余善比丘共相斗诤。恃王臣力。取善比丘物以奉大臣。大臣得已传以上王。佛法僧物亦复如是。善男子。王与大臣及恶比丘犯根本罪。余如上说。是名初发心菩萨犯于第七根本重罪。复次善男子。未来恶世。初发心菩萨造作诸杂旃陀罗行。谓刹利旃陀罗。婆罗门旃陀罗。大臣旃陀罗。大将军旃陀罗。毗舍旃陀罗。首陀罗旃陀罗。此恶比丘恃怙国王及大臣力。自言智慧自恃财宝行于布施。轻戏毁辱诸善比丘斗诤恼乱。法说非法非法说法。舍正经律颠倒义论。断学般若离慈悲心。不信如来所说经典巧方便戒。违法立制。令诸清净善行比丘废于坐禅读诵经典。无苦恼者生其苦恼。有苦恼者复令增长。恒怀恶心坏善威仪。行住坐卧无复时节毁禁破戒。实非沙门自言沙门。实非梵行自称梵行。不解经典为他解说。邀致四众供养恭敬。善男子。王与大臣及恶比丘犯根本罪。余如上说。是名初发心菩萨犯于第八根本重罪。
　　善男子。彼善比丘坐禅诵经。皆是佛法出要正因是上福田。又是忍辱三昧法器。能说妙法成就众生。破无明黑暗开世间眼。济拔众生烦恼业恶。若彼恼乱故犯重罪。是善男子犯八根本重罪者。未能深入于佛正法。以功德智慧极微少故。善男子。是初发心菩萨犯此八根本重罪已。先所修习一切善根皆悉烧然。犯波罗夷离安隐处。失人天乐及以大乘境界之乐。坏菩提心堕于恶趣。轮回生死离善知识。善男子。是虚空藏菩萨摩诃萨。现种种形示生其土。或现刹利形。或现婆罗门形。或现声闻形。或现辟支佛形。乃至童男童女等形。在彼犯罪初发心菩萨前。而为说法。令生惭愧极大惊怖又教发露忏悔除罪。以善巧便。开示甚深无上正真大乘之行三昧总持忍辱之地。舍诸恶趣得不退转阿耨多罗三藐三菩提心。精进修行六波罗蜜。得力坚固犹如金刚。乃至疾得无上菩提。又善男子。虚空藏菩萨摩诃萨。若不现身在其人前教发露者。是初发心菩萨。应于后夜合掌至心而向东方。烧坚黑沉水及多伽罗香。请明星言。明星明星成大慈悲。汝今初出照阎浮提。大悲护我。可为我白虚空藏菩萨摩诃萨。愿于梦中示我方便。发露忏悔犯根本罪。令得大乘方便智眼。善男子。彼初发心菩萨。即于梦中明相出时。虚空藏菩萨摩诃萨。随其所应而为现身。以诸方便。令彼初发心菩萨于所犯罪深怀惊怖。示方便智。令彼菩萨发露忏悔。于阿耨多罗三藐三菩提心。得不忘三昧坚住大乘。疾得满足六波罗蜜。不久成就一切种智。善男子。彼虚空藏菩萨摩诃萨。勇猛饶益一切众生故。其顶上得有如此如意宝珠。复以无量百千释迦毗楞伽宝。而为围绕。不与一切诸菩萨等。善男子。是虚空藏菩萨摩诃萨。成就如斯不可思议方便智慧。复次善男子。若有众生。闻虚空藏菩萨摩诃萨名。或造形像或设供养。是人现世无诸灾患。水不能漂火不能烧。刀不能伤毒不能中。人及非人无能为害。亦无囹圄盗贼怨家诸恶疾病饥渴之苦。随寿长短必无夭横。临命终时。眼不见色。耳不闻声。鼻不闻香。舌不知味。身不觉触。手足诸根不能为用。唯余微识及身温暖。时虚空藏菩萨摩诃萨。随彼众生所事之神。而现其身。或转轮圣王身。或提头赖吒身。或毗沙门身。或毗楼勒迦身。或毗楼博叉身或余天身。或龙夜叉乾闼婆阿修罗迦楼罗紧那罗摩睺罗伽人非人等身。在其人前而说偈言。
　　四圣谛义　　智者应观　　若解了者
　　能离生死

　　善男子。时彼众生于命临终。既见其昔所事之神。又闻为说如此要偈。既终之后不堕恶趣。因斯力故速免生死。又善男子。若有众生心乐佛法。虚空藏菩萨摩诃萨。于其临终而现佛形。为说偈言。
　　佛智真实　　度生死海　　速求佛智
　　得尽诸苦

　　善男子。时彼众生得见佛身。又闻此偈至心。观察。欢喜踊跃不能自胜。命终之后得生净国。永不更在五浊世界。常获亲近彼佛如来。又闻妙法。不久当得阿耨多罗三藐三菩提。善男子。是虚空藏菩萨摩诃萨。随彼众生临终之时。应闻妙法及应见僧。亦皆普示。善男子。是虚空藏菩萨摩诃萨。成就如此不可思议方便智慧。
　　复次善男子。种种众生欲得三昧自在之力。应于后夜净自洗浴著新洁衣。烧坚黑沉水及多伽罗香。于一切众生起慈悲心。向于东方至心合掌。称虚空藏菩萨名。而作是言。忆持大智虚空藏得大慈悲。唯愿施我不忘三昧。即便说此陀罗尼言。
　　殴(于后反)漏母漏诺踦(去支反)博叉(楚垢反)底(都履反下皆同)隶(吴音读之下同)娑勿陀逻婆(步可反)[多*頁](都可反)隶奈夜奈夜
　　摩诃迦楼尼迦　阿[少/兔](奴后反)播阎(市盐反)婆(薄贺反下阎婆皆同)悉[寐-爿+(怡-台)](莫履反下皆同)栗底　西伽(巨左反)罗阎婆悉[寐-爿+(怡-台)]栗底跋(薄葛反)阇逻阇婆悉[寐-爿+(怡-台)]栗底卢舍悉[寐-爿+(怡-台)]栗底　阿婆(步可反)遮奈悉[寐-爿+(怡-台)]栗底　浮侈(邪贺反)俱致悉[寐-爿+(怡-台)]栗底　娑婆呵
　　善男子。是虚空藏菩萨摩诃萨。即令彼人得于三昧自在之力。
　　复次善男子。若有众生。乐欲读诵种种书论欲伏众生。所谓彼论。或是佛说。或菩萨说。或声闻说。或世人说。是人应于后夜净自洗浴著新洁衣。烧坚黑沉水及多伽罗香。于一切众生起慈悲心。向于东方至心合掌。称虚空藏菩萨摩诃萨名。而便诵此陀罗尼咒。
　　阿祢(奴履反)逻阇鞞(步倪反下皆同)钤(巨耽反)浮娑阇鞞耶婆奈阇鞞　博厕(初器反)娑迷(莫隶反吴音读之)波吒(张伽反)逻阇鞞　他奈婆逻鞞　萨(始达反)多罗伽(已佐反)逻泥(奴帝反)休磨(武佐反下皆同)休磨　摩诃伽楼尼迦　娑婆呵
　　善男子。是虚空藏菩萨摩诃萨。即令彼人得于忆持不忘之力。
　　善男子。若有众生欲入大海。欲为商贾。欲服汤药而求力验。欲脱系缚。欲脱枷锁。欲求免脱输送财物。若爱别离。若怨憎会。欲避水火。欲避盗贼。欲避师子。欲避虎狼毒蛇之难。欲免疾病饥渴之患。欲求尊位。有如是等诸所求欲。称虚空藏菩萨摩诃萨名。恭敬供养虚空藏菩萨摩诃萨。皆令满愿。
　　复次善男子。若有王子贪乐王位。欲希灌顶得自在力。应于后夜净自洗浴著新洁衣。烧坚黑沉水及多伽罗香。于一切众生起慈悲心。向于东方至心合掌。称虚空藏菩萨摩诃萨名。而便诵此陀罗尼咒。
　　阿祢(奴履反)逻阇鞞(步倪反下皆同)钤(巨耽切)浮沙阇鞞耶婆奈阇鞞　博厕(初器反)婆迷(莫隶反吴音读之)波吒(张伽反)逻阇鞞　他奈婆逻鞞　萨(始达反)多逻伽(已佐反)逻泥(奴帝反)休磨(武佐反下同)休磨摩诃迦楼尼迦　娑婆呵
　　善男子。是虚空藏菩萨摩诃萨。皆令彼人得满所愿。
　　复次善男子。若有婆罗门众。愿乐欲得大婆罗门处。复有众生求长者处。或居士处或工巧处。或多闻处或威力处。或思惟处或解脱处。应于后夜净自洗浴著新洁衣。烧坚黑沉水及多伽罗香。于一切众生起慈悲心。向于东方至心合掌。称虚空藏菩萨摩诃萨名。而作是言。唯愿施我大慈悲力。令我所求疾得满足。时虚空藏菩萨摩诃萨。以净天耳闻彼请已。随其所应现种种形而为说法。令彼所愿皆得满足。善男子。是虚空藏菩萨摩诃萨。成就如是不可思议方便智慧。久已得入佛功德海。善男子。大海之水乃可有人能知滴数。无能测量虚空藏菩萨摩诃萨巧方便智成就众生之限数也。又善男子。虚空之量尚可得知。无有能知虚空藏菩萨摩诃萨所可成熟种种众生及其变化。或作佛形或菩萨形。辟支佛形或声闻形婆罗门形。或童男童女形。乃至人非人等形。各随所应或令目睹或使梦见。若有众生临命终时。唯除最后极微一息。先造恶业烧诸善根当堕恶趣。是虚空藏菩萨摩诃萨。皆能拔济令得安立天人之路。如斯等事之边际者。善男子。是虚空藏菩萨摩诃萨。成就如此不可思议巧方便者。佛功德海久已得入。善男子。以此缘故顶上得有如意宝珠。以百千释迦毗楞伽宝。而为围绕。有大光明。当于如来说此法时。一切大众咸生奇特叹未曾有。皆悉合掌。向虚空藏菩萨摩诃萨。时虚空藏菩萨摩诃萨。即从座起偏袒右肩。长跪合掌而白佛言。世尊。今此世界具于五浊众生愚暗。云何世尊。能于其中施作佛事。尔时世尊。告虚空藏菩萨摩诃萨言。善男子。汝见虚空。无有贪欲无嗔无痴自性清净。风尘暗障以为不净。既澄朗已即见日月星辰。及知刹那罗婆时数。善男子。如来久于第一义空已得自在。见一切法无有贪欲嗔恚愚痴。无缚无解自性清净。但以众生客尘烦恼之所覆障。不能觉悟。如来慈悲为此等故方便说法。而为除断客尘烦恼。开其智眼。使见如来净日照明。现在获睹甚深妙法四念处法。乃至八圣道法。令诸众生建立安住。又令疾发阿耨多罗三藐三菩提心。得大慈悲。乃至具足十八不共法。成一切种智。善男子。如来出世则能成熟诸菩萨众。及以缘觉声闻之众。善男子。今是虚空为倚于眼。为倚眼识。为倚眼触而得住耶。虚空藏菩萨摩诃萨。白佛言。不也世尊。佛言。善男子。为是内起眼触之缘生彼三受而倚空耶。虚空藏菩萨白佛言。不也世尊。佛言。善男子。耳鼻舌身意亦复如是。佛言。善男子。众生今者为倚于空。为是虚空倚于众生。虚空藏菩萨白佛言。世尊。各各相倚互作境界。又复各各不为境界。一切诸法皆悉空寂。一切诸法皆悉虚假。一切诸法皆依于如及以实际。世尊。犹如虚空无坏无成。无忆想分别。无动无摇无爱无憎。无牙无种子。无果无业无报离于文字。世尊。一切诸法亦复如是。菩萨若知此者。是名善知诸法之性得无生忍。尔时虚空藏菩萨摩诃萨。即说陀罗尼言。
　　阿[少/兔](奴侯反)柰阿婢(夫者反)婆(薄贺反)逻阇(市夜反)摩(莫可反)[少/兔](奴后反)叉夜　视柰视柰　阇柰毗(夫尼反)磨(武佐反下皆同)牟尼呵罗阿柰夜　颇逻(力可反下同)臼呵(乎贺反)揭(巨谒反)婆祢(奴履反)婆(薄贺反)薮毗(薄履反下同)毗柰夜　薮舍舍婆　舍柰磨舍柰[多*頁](都可反下皆同)他(吐贺反)磨柰末兜梵(扶艳反)毗沙(所贺反)舍磨支[多*頁]奈枳(已纸反)黎舍庵(于甘反)复(扶豆反)僧输沙(疏马反)泥(奴帝反)娑婆呵
　　尔时世尊。告虚空藏菩萨摩诃萨言。善哉善哉。汝今说此无尽降伏师子奋迅陀罗尼。一切众生临命终时最后神识。有重烦恼障及重恶业。此陀罗尼悉能烧然。令得往生清净佛国。善男子。汝今善能以此成熟无量众生。又能成熟无量佛刹村园城邑一切众生。又随所应现种种形。又随其根说种种法。或为演说大乘经典。开深法门。若沙门旃陀罗。婆罗门旃陀罗。刹利旃陀罗。毗舍旃陀罗。首陀罗旃陀罗。此诸人等。所犯重罪以因汝故悉得烧然。今于善法建立增长。尔时世尊而说偈言。
　　众生诸贪诤　　皆因诸根起
　　若能摄诸根　　疾得于解脱

　　尔时如来说此经已。有十千人天得无生法忍。无量人天得诸三昧。又无量人天得陀罗尼。又无量人天逮得忍辱。又无量人天于十地中各得增进。尔时世尊。告阿难及弥勒菩萨摩诃萨言。汝等应当恭敬奉持此经。尔时阿难及弥勒菩萨。即从座起偏袒右肩。长跪合掌白佛言。世尊。此妙经典我已受持。当何名此经。佛言。善男子。此经名忏悔尽一切罪陀罗尼经。亦名不可思议方便智救济一切众生经。亦名能满一切众生所愿如如意宝珠经。亦名虚空藏菩萨经。如是奉持。阿难当知。若有善男子善女人。久发阿耨多罗三藐三菩提心。于无量百千阿僧祇劫。修行六波罗蜜。于十方世界一切佛所。种种供养。乃至满无量阿僧祇恒河沙劫。不如有人读诵书写为人解说虚空藏菩萨经。及持名号。比前功德。百分千分百千万亿分不及其一。算数譬类所不能知。尔时阿难及弥勒菩萨白佛言。世尊。我当如是奉持。时诸大众。闻佛所说。欢喜踊跃。以诸供具。供养于佛。

　　虚空藏菩萨经


