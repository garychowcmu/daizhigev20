  奋迅王问经
　　元魏 瞿昙般若流支译




　　　　奋迅王问经翻译之记

　　一初菩萨。功行普修。依德立名。字号平等。随所显发。称谓不同。说法问论。多依自字。故奋迅王问奋迅法。如来为说四种奋迅。其有人能具此奋迅。则于一切皆能奋迅。魏尚书令仪同高公。今欲以此四种奋迅。于一切处普奋迅故。置能译人。在宅上面。出此四种奋迅法门。沙门昙林。瞿昙流支。兴和四年岁次壬戌。月建在申。朔次乙丑。甲午之日。启夹创笔。凡有一万八千三百四十一字。

　　　　奋迅王问经卷上

　　　　元魏婆罗门瞿昙般若流支译
　　如是我闻。一时婆伽婆住舍婆提城祇陀树林给孤独园。与大比丘众二万人俱。菩萨摩诃萨一万人。一生当得阿耨多罗三藐三菩提。弥勒菩萨。德大势菩萨。师子意菩萨。师子幢菩萨。大幢菩萨等。而为上首。尔时众中有一菩萨摩诃萨。名奋迅王。在大会坐。尔时世尊。无量百千眷属围绕。恭敬供养而为说法。谓大乘者之所修行。尔时奋迅王菩萨摩诃萨。从坐而起。整服右肩右膝著地。合掌向佛头面礼足。白言世尊。我于今者。欲以少法问于如来应正遍知。唯愿世尊。为我解说。佛告奋迅王菩萨摩诃萨言。奋迅王。恣汝所问。我为汝说。奋迅王。汝若问者随汝心意。彼彼所问。如是如是。我为汝说令汝心喜。奋迅王菩萨言。如是世尊。愿乐欲闻。奋迅王菩萨。既蒙听许心大欢喜。白佛言。世尊。云何诸菩萨摩诃萨大乘奋迅。复为众生说此大乘。以彼奋迅破一切魔一切慢人一切诤人一切分别喜乐见人。令住大乘大愿满足戒行成就。得阿耨多罗三藐三菩提。
　　佛告奋迅王菩萨摩诃萨言。善哉善哉。奋迅王。善哉奋迅王。汝今善能问于如来如是之义。当善忆念。汝奋迅王。谛听谛听善思念之。我今为汝分别解说。如菩萨如大乘奋迅。复为众生说此大乘。以彼奋迅破一切魔一切慢人一切分别喜乐见人。令住大乘大愿满足戒行成就。得阿耨多罗三藐三菩提。
　　奋迅王菩萨言。如是世尊。愿乐欲闻。佛告奋迅王菩萨摩诃萨言。奋迅王。有四种奋迅。何等为四。一者戒奋迅。二者通奋迅。三者智奋迅。四者慧奋迅。奋迅王。此是菩萨四种奋迅。奋迅王。何者戒奋迅。此菩萨戒具足。谓不缺戒。不穿戒。不杂戒。不分别戒。不悔戒。不毁戒。不热戒。善护戒。智赞戒。顺道戒。成就他法戒。护一切法戒。喜爱戒。不依一切有道生戒。安住奢摩他戒。随顺毗婆舍那戒。深法解脱戒。不退通戒。空无相无愿戒。清净寂静戒。说佛法僧戒。不舍一切众生戒。慈护心戒。大悲根戒。信清净戒。不分别威仪戒。头陀功德戒。福德田戒。毕竟净戒。不断如来种戒。护法种戒。见圣僧戒。善住菩提心戒。六波罗蜜住戒。修行念处正勤神足根力菩提八圣道戒。生一切菩提分法戒。
　　奋迅王。菩萨如是戒具足已大愿成就。彼云何愿戒具。菩萨劫尽烧时。火满三千大千世界。若如是愿此大寂灭火即寂灭。若欲令水满此三千大千世界。水即充满。欲令华满即随意满。欲令宝满。即时满中一切珍宝。又若欲令恒河沙等诸世界中须弥山王彼一切山为一山者。即为一山。奋迅王。菩萨如是戒具足已。若欲令彼恒河沙等诸世界中所有大海彼一切海为一海者。即为一海。彼住戒力随心所愿皆悉成就。一切所念无不随意。奋迅王。住戒菩萨如是奋迅。若人住戒随愿成就。所谓阿耨多罗三藐三菩提。
　　奋迅王。过去久远过阿僧祇阿僧祇劫。无量大劫不可思议。彼时有佛。号曰光明无垢光王如来应正遍知明行足善逝世间解无上士调御丈夫天人师佛世尊。出现于世。奋迅王。彼时光明无垢光王如来法中。有一菩萨名金刚齐。安住戒力善清净戒。彼金刚齐阿兰若处经行精进。乐修圣法欲满佛法。彼金刚齐如是观察。若不分别一切法者乃得名戒。若不喜乐一切物者乃得名戒。若能寂灭一切烦恼乃得名戒。若身镜像平等知者乃得名戒。若于语言响声平等乃得名戒。若观心法如幻无异乃得名戒。若善不善二法不二乃得名戒。若不净观除灭贪欲乃得名戒。若慈悲观除灭嗔恚乃得名戒。若以智慧灭除愚痴乃得名戒。若不分别贪欲嗔痴乃得名戒。若分别见一切诸法不分别者乃得名戒。若非我见非众生见。亦非命见富伽罗见。亦非常见乃得名戒。若一切法不和合行乃得名戒。若于一切心不惊怖乃得名戒。若于三界心不依止乃得名戒。若信诸法一切不生乃得名戒。若心信解不生法忍乃得名戒。若不悕望财利供养乃得名戒。若不畏空乃得名戒。若修无相乃得名戒。若离愿求乃得名戒。若于戒聚心不取戒乃得名戒。若不自戒持聚自高陵蔑他人乃得名戒。若于诸入不赞叹者乃得名戒。若于境界不行不著乃得名戒。若于五阴法阴平等乃得名戒。若于界中法界平等乃得名戒。若不诤讼乃得名戒。若不休息一切善法乃得名戒。若毕竟知一切诸法皆悉寂灭。知寂灭已身则正行乃得名戒。奋迅王。尔时金刚齐菩萨。以如是法住戒成就。修行圣法勤行精进不离正观。魔子名遮。见彼比丘以如是法住戒成就。修行圣法勤行精进。不离正观如是经行。将诸军众八万四千。一切著钾自隐其身。到比丘所而求其便。经一千年随比丘行。彼魔如是于一千年。而彼比丘无有一念乱心可得。彼魔如是伺其心乱。若得乱心则与障碍怖畏恼乱。尔时遮魔并其军众。经一千年求便不得。复自现身。皆执刀槊种种器仗。在彼比丘面前。怖吓欲令惊畏。
　　彼金刚齐菩萨比丘。见魔军众手执刀槊种种器仗怖吓之已。即作誓言。我今真实于此法中。正观修行清净戒聚。此事若实。诸魔眷属手执刀槊种种器仗。一切变为忧钵罗华。钵头摩华。拘物头华。分陀利华。瞻婆迦华。苏摩那华。婆师迦华。种种华鬘。此天魔身一切军众。如我形色正住威仪。奋迅王。金刚齐菩萨比丘。作是誓已。一切魔军所执刀槊种种器仗。即时变成种种妙色无量种色杂色华鬘。有善妙香。见闻心爱可喜殊特。一切魔身色相形服如彼比丘。一切皆如出家举动。身著袈裟剃除须发自他皆见。奋迅王。尔时遮魔。见彼比丘胜神通已。生希有心。并诸军众礼彼比丘金刚齐足。问言。大仙汝得何法住神通力能如是耶。奋迅王。时金刚齐菩萨比丘。答遮魔言。大仙当知。如是法者非有得住。以一切法不可得故。大仙当知。身口意等皆无依止。此无依止是我所住。以一切法无依止住。大仙当知。如是住者非有相住非无相住。如是名住。如是住者非有法住无住无处。故名为住。
　　尔时遮魔语金刚齐菩萨比丘。作如是言。我一千年观汝心行。常求汝便而不能得。时金刚齐菩萨比丘语言。大仙。假使汝于恒河沙劫。求我心行亦不能得。何以故。心不在内亦不在外。不在二处不在中间。又复大仙。幻人心行汝得不耶。魔言。比丘不可得也。彼幻人者无心无思。何处可得。菩萨比丘答言。大仙。如来常说一切诸法皆如幻相。无心可得。无思可得。魔言。比丘若汝无心无思可得汝云何行。若去若来。又复云何有所言说。菩萨比丘答言。大仙。如幻人行。若来若去有所言说。我如是行。如是去来。如是言说。
　　魔言。比丘若如是者汝勤精进。安住持戒修行圣法。如是发行何所悕求。比丘答言。无发无行无处悕求。魔言。云何无发无行无处悕求。比丘答言。如是处者。无有人去。无有人来。无人当去。大仙当知。无发无行名为无愿。又复大仙。若汝问言。汝勤精进安住持戒修行圣法。如是发行何所悕求。如是问者。汝今当听我此求者。非色生求非色灭求非色处求。如是非受非想非行。非识生求非识灭求非识处求。至一切法亦非生求。亦非灭求亦非处求。大仙当知。若彼正处非色所摄。如是非受非想非行。非识所摄是我求处。我求彼处。若不可见是我求处。若彼正处非色所摄。如是非受非想非行。非识所摄。如是正处是我求处。而我不见彼我求处。大仙当知。如圣人求我如是求。
　　魔言。比丘彼圣人处云何而求。菩萨比丘答言。大仙。若凡夫法若佛法。此一切法平等不二。若学法若无学法若佛法。此一切法平等不二。若缘觉法若佛法。此一切法平等不二。若过去法若未来法若现在法。此一切法平等不二。不生平等是故平等。不出平等是故平等。不灭平等是故平等。若人不舍如是平等彼修平等。是故能为众生说法。大仙当知。如是正处我如是求。大仙当知。如是正处非欲界处。非色界处。非无色界处。若人如是住平等者。如法不动。非行不行。非他令行。大仙当知。此名正处。如彼发行一切诸法如是发行。如法界发行。一切诸法如是发行。如实际发行。一切诸法如是发行。若如是求。彼人如是不见行处。心不喜乐故名正处。
　　尔时遮魔语金刚齐菩萨比丘。作如是言。此正修行为何所得。比丘答言。我此正修得无所得。无无所得平等满足。又汝问言。得何法者。若有所得非正修行。以离慢故名正修行。正修行者无所得法。言正修者则无所修。
　　尔时遮魔问金刚齐菩萨比丘。作如是言。此戒具足为何所求。比丘答言。我住此戒。为求阿耨多罗三藐三菩提觉。得不灭法得不生法。魔言。菩提为何所觉。比丘答言。色平等觉是菩提觉。受想行识悉平等觉。一切诸法悉平等觉。是菩提觉。魔言。比丘彼菩提者于何处求。答言。大仙言菩提者身见中求。魔又问言。云何而求。比丘答言。菩提非起身见非起。如求身见菩提亦尔。我如是求。
　　尔时遮魔问金刚齐菩萨比丘。作如是言。汝师是谁。何人教汝如是辩才。答言。大仙不嗔自身得菩提者。彼是我师。若不住染不住净者。彼是我师。若何等人。识不住常不住无常。彼是我师。若有人来从其闻法。谓不住法不分别法。如是闻已得度痴海。彼是我师。若智能知一切诸法非次第知。彼是我师。若能遍知一切言语。非次第知而不分别。彼是我师。若一切法不生不出转圣法轮。彼是我师。若非彼住亦非此住非中间住。彼是我师。若说一切诸法不生而自生者。彼是我师。若说一切诸法不灭而自灭者。彼是我师。我于彼师得如是辩。
　　魔言。比丘云何如来转于法轮。比丘答言。非是色转。非色真如。非是色法。非是色空。非色无相。非色无愿。非色寂静。非是色离。非色不生。非色本性。非色自体。非自体转。非是不转。如是次第受想行识非转不转。识如识法。识空无相无愿寂静。识离不生本性自体非转不转。如来法轮如是而转。一切法轮是则轮转。彼法轮转若或不转。无量法界报际不舍。彼法轮转若人能知。于如是人彼轮则转。
　　尔时遮魔并诸军众。与金刚齐菩萨比丘。以为弟子。作如是言。今我等众归依仁者。彼比丘言。勿归依我。汝当归依光明无垢光王如来。此所说法是彼佛法。彼言。去来当共相随至如来所。时金刚齐菩萨比丘。即与遮魔八万四千诸魔众俱。往诣世尊光明无垢光王佛所。到佛所已头面礼足。合掌向佛住在一面。时彼如来为彼魔众说此住戒次第乃至修行圣法。如法而说。如是诸魔。一切不退阿耨多罗三藐三菩提。
　　奋迅王。汝意云何。彼金刚齐菩萨比丘。岂异人乎。莫作异观。何以故。汝身即是彼金刚齐菩萨比丘。持地菩萨是彼遮魔。奋迅王。此是菩萨戒奋迅。菩萨得是戒奋迅已。不可思议胜愿亦现。成熟无量众生菩提。破坏魔怨。速得阿耨多罗三藐三菩提觉。
　　奋迅王。何者菩萨通奋迅。云何名为通奋迅耶。奋迅王。彼有五种。何等为五。一者天眼。二者天耳。三者知他心。四者念宿命。五者神通。奋迅王。何者菩萨天眼通奋迅。若有眼根壁所不障。树木山林须弥轮山。世界中山不能作障。彼无障眼。能见十方无量无数诸佛世界。如一世界。于有物处视若虚空。彼此世界皆悉不障。平等一见彼佛世界。诸佛世尊诸声闻众之所围绕。一切皆见一切佛。一佛信解一切法界。不坏修故。若见一佛一切佛皆悉清净。见一切佛一佛清净。如是若以见佛清净自入清净。彼若以是自入清净。则一切法皆见清净。自见清净法见清净。二相不取。若彼世尊诸声闻见。见佛清净见诸声闻则不异见。彼见声闻即是见佛。彼见佛者即见声闻。若彼无量无边世界所有众生。众生所摄。若地狱身。若畜生身。若饿鬼身。若人天身。若阿修罗。若欲界行。除无色界。彼一切见若退若生若减若增。如是众生业报皆知。知见众生及知业报。而实不生众生之想。以知众生皆无我故。虽知业报无业报想。入一切法无业报故。彼人天眼见一切色。而于色相不取应知。以一切色皆无体故。一切色相知不实故。以一切色本际空故。彼人天眼。以何因缘能如是见。以智力故能如是见。如彼所见亦如是见。随自心欲一切不见。若心悕望见一切色随心即见。非有少色眼所不见。彼人则于无量百千诸众生中。能修禅定解脱三昧三摩跋提。而彼众生眼所不见。何以故。如是菩萨以知真如法无我故。彼人悕望。若色界天。微细之身。善妙之身。光明之身。不相似身。现于彼天示菩萨身。能令彼天见菩萨身。如是菩萨见彼天身。若欲令天见菩萨身。及自见身即能令见。若欲令天自见其身不见菩萨。彼即自见不见菩萨。若欲令天见菩萨身不见自身。即见菩萨不见自身。奋迅王。菩萨成就如是天眼。
　　奋迅王。何者菩萨天耳通奋迅。彼菩萨成就天耳。乃至无量无边世界所有诸声。天声龙声夜叉声乾闼婆声阿修罗声迦楼罗声紧那罗声摩睺罗迦人非人声。如是等声一切皆闻。虽闻彼声不取自相及众生相。不取声相而知一切音声之相。虽闻音声于声声处信解不实。前声后声皆悉无声。如是通达。彼声无处。无处信解。耳根识界则无障碍。闻彼声已知彼声义。何者声义。谓一切声不可分别不可说者。则是声义。寂静义者一切声义。彼菩萨者顺行此义。闻一切声不生依止。以一切法悉不生故。若于十方无数世界。于今现在现命现住诸佛世尊。彼一切佛有所说法。而彼菩萨天耳悉闻无障无碍。不取声处而闻一切说法音声。闻已受持无所忘失。云何不忘。若彼菩萨得一句者可得有忘。以彼菩萨不得一句。是故无忘。彼菩萨闻有漏法闻无漏法。若闻常法闻无常法。闻世间法出世间法。善不善法增法减法若声闻法若缘觉法若大乘法。彼一切法一体一味。如是顺行。谓闻法已得离欲味。闻一切法一切境界不取不著。又复闻法一切相中不住不著。一切法中随顺而行。于非法中不随顺行。何者为法。何者非法法名离欲。法名无相。法名无为。法名无处。不可譬喻。无尘无得不生不出。此名为法。若如是法忆念分别。心想观察戏论取舍。此名非法。
　　奋迅王。彼菩萨唯取于义而不取语。不为取语听法闻法。为取义故是以听法。云何取义。若见空义不取不著。若无相义不取不著。若无愿义不取不著。是名取义。彼若取义而听于法。于所取义不生分别。于不分别亦不分别。如是菩萨于诸佛所如是听法。又奋迅王。彼菩萨随顺了义修多罗义。不随不了修多罗义。彼了义者。其义云何。以彼一切修多罗义皆是了义。修多罗义皆随顺说。无异义故。一切了义修多罗义不可说故。如是了义修多罗义。彼随顺行。若于了义修多罗义。不随顺者则非了义。以何因缘。非了义耶。若不了义修多罗义。于彼了义修多罗义不相随顺。与彼了义则不相应。以何因缘而不相应。不随顺故离彼法行。所随顺者。谓声随顺。如是了义修多罗者非声随顺。何以故。以彼了义不可说故彼无处著。如是菩萨善知一切不了义法皆如了义。奋迅王。此义如是随顺了义修多罗义。如是随顺一切了义修多罗义。
　　又奋迅王。彼菩萨从佛世尊听闻法已。唯取于智而不取识。何以故。以识知故。以如幻故。不可取故。无自体故。以无色故。不可见故。无障碍故。若如是知则是智知。是故菩萨唯取于智而不取识。识为他知如是知识。于识于智皆不贪著。以识真如说智真如。奋迅王。若菩萨唯取于智不取识者。不为众生说于识法。此天耳通奋迅。得已得此智界。
　　又奋迅王。彼菩萨富伽罗语相应法说。唯取于法而不取人。何以故。奋迅王。若实有人。众生毕竟于佛法中不可清净不可解脱。奋迅王。若如是者一切诸法毕竟无人。佛依世间是故说人。而实诸法一切无人。如是菩萨唯取于法而不取人。
　　奋迅王。法名法界。此法界者名不生界。奋迅王。不生界者名不出界。奋迅王。所言名者以不可说。是故名名。何以故。依彼彼名知彼彼法。彼彼法中名不可得。若不可得随人情故强说言语。一切言语皆随俗说。若我知语彼是佛语。若起意相非是佛语。佛语无意。以无语故名为佛语。若入佛语彼入非语。若入非语彼入佛语。若欲入语应入佛语。欲入佛语。取说人语取说法语。若如是取不入佛语。何处不二亦无不二。彼是佛语。何处有声及以无声。彼非佛语。若不可说非不可说。彼是佛语。如是奋迅王。若菩萨入佛语者。彼则名为得天耳通。一切音声随顺证法得佛菩提。奋迅王。此是菩萨第二通智所谓天耳。
　　又奋迅王。菩萨复得他心通智。于他众生他富伽罗知心知思。彼人如是入大众中而为说法。初如是观众会之心。何者众生有何深心。何所修行。何因何相。既观察已如应说法。自心净故能入一切众会净心。奋迅王。譬如镜轮以清净故现如是色。若青黄等若形若相。彼相似见不增不减。镜轮净故。而彼镜轮无所分别而示众像。奋迅王。菩萨如是自心清净。白法界轮如是相似。众生心行种种异生彼一切知。而彼菩萨心亦不坏。彼众会中若人欲行。知彼人心。知离欲心。何以故。以心本性无欲染故。彼众会中有嗔痴行。知彼人心。知离痴心。何以故。以心本性无嗔痴故。若复有人信声闻乘。彼人心行菩萨能知法界不下。若复有人信缘觉乘。彼人心行菩萨能知法界不减。彼众会中若复有人心行大乘。彼人心行菩萨能知法界不增。知彼众生心行界已。而为说法。然不分别心之本性。如应说法令住诸乘于一切界不破坏中。一切众生若干种行皆悉遍知。彼菩萨心自心观察。非心相续亦非断灭。然彼菩萨以相续心。而能遍知一切众生心亦如是。若界心界如知彼界。法界亦尔不一不二。如是奋迅王。菩萨得是他心通智。以得通故则名通人。一切天人之所识知。
　　又奋迅王。菩萨复得宿命通智。以三昧根。能知过去恒河沙劫自他宿命。忆念不忘。如是知已然后说法。如是忆念。我于某处如是名字。曾如是生。如是命量。如是受乐。如是受苦。自心能知他众生心。知此众生前因善根。知此众生善根因力。知此众生善根缘力。知此众生声闻乘因。知此众生缘觉乘因。知此众生有大乘因。知彼众生前因缘已。然后乃为如是众生如应说法。彼菩萨自知宿命。知宿命已后复能知本修具足。自知过去于几佛所种诸善根。若彼善根。前已愿取阿耨多罗三藐三菩提。如是忆念诸善根已。复更发愿。彼菩萨念本宿命。而于过去一切诸法。心不分别不著不取。于前后行心不分别。于后前行心不分别。于一切法不分别处。若去若来。菩萨忆念过去世已。然于过去不取不著。虽知未来。然于未来亦不取著。知一切法无前无后亦无中间。故不分别不取不著。彼菩萨如是忆念众生宿命。前后色离菩萨能知。如是前后受想行识一切皆离。菩萨能知。乃至五阴前后中间。一切诸法空无自体。菩萨能知。奋迅王。彼菩萨忆宿命已。过去所修一切善根皆悉增长。过去所作一切业行皆悉尽灭。何以故。业不朽故是故能知。
　　菩萨如是成就彼知。于一切行信解如梦。譬如梦中见生见死见苦见乐。菩萨信解一切诸行。亦复如是。既信解已于彼生死不受苦恼。复于众生而生悲心。知一切法不起生相。又彼菩萨有如是心。我于过去世间生死。多千劫行知皆无实不贪不著。亦如是知一切众生世间生死虚妄不实。不贪不著。若其不实彼不实处。大大不生。大大不实。
　　奋迅王。彼菩萨忆宿命已。实见诸行皆悉无常。何以故。彼菩萨忆念过去转轮王乐。乃是无常败坏之法。忆念过去帝释王乐。彼是无常败坏之法。忆念过去梵天王乐。彼是无常败坏之法。思惟忆念诸佛世尊世界庄严。声闻之人功德庄严。菩萨之人功德庄严。又复忆念彼佛世尊色身具足。如来转法轮具足。彼忆念已则不贪著。一切有为一切所摄皆悉放舍。何以故。彼菩萨有如是心。若彼如是佛世界胜。佛色身胜。彼亦无常是尽灭法。我之所摄亦复如是皆悉无常。复作是念。诸行如是一切无常。而诸众生生于常想。菩萨如是于众生中起大悲心。于一切法皆悉舍离。如是奋迅王。此是菩萨第四通智。彼菩萨成就此智。则知一切诸法无常。心正思惟摄取有生。成就众生。虽摄有生而不贪著。菩萨离有而取诸有成熟众生。又奋迅王。何者菩萨神通奋迅。奋迅王。彼菩萨心自在故。得圣神足。谓欲精进寂静信解。彼菩萨现得神通是有为行。彼人悕望。于一念间悉能遍到恒河沙等诸佛世界。到彼处已。彼处众生见菩萨身。而菩萨身此处不动。彼处众生见闻说法。然于此处说法不断。奋迅王。此是菩萨神通奋迅。以此神通调御众生。若彼众生或天或人。生常想者示劫尽烧。彼见三千大千世界皆悉烧燃。而彼世界。实无烧坏。若慢众生手中金刚示其夜叉。示金刚炎令大怖畏。彼憍慢者破坏慢心即时向礼。若有众生信转轮王。彼即为现轮王形服而为说法。若有众生信帝释王彼即为现帝释王色而为说法。若有众生信于梵王。彼即为现梵王形色而为说法。若有众生信于魔王。彼即为现魔王形色而为说法。若有众生信如来者。彼即为现如来形色而为说法。若有众生应见菩萨虚空中住加趺而坐身出光明。即住空中身放光明而为说法。若有众生于大胜事生信解者。即示三千大千世界幡盖庄严幡鬘庄严幢幡庄严。铃鬘具足香薰等乐百千种乐。示如是已然后说法。若有众生应见三千大千世界合为一海。忧钵罗华。拘物头华。分陀利华。遍覆水上。于莲华上有师子座。坐彼座上而说法者。彼即示现而为说法。若有众生应见菩萨住须弥顶梵声说者。彼即示现而为说法。若有众生应不见身。唯闻菩萨大声说者。彼即示现而为说法。若有众生应见龙身乾闼婆身。菩萨即现歌相应声而为说法。若有众生应见龙轮雷声电声及雨堕者。彼即示现而为说法。若有众生饥渴疲惓。以天饮食具足与之。令身饱满一切乐足乃为说法。若地狱中一一众生常受大苦。以神通力灭地狱火。与力令入一切毛根。彼得乐已乃为说法。若盲众生离眼众生。以神通力与其天眼。令得眼根乃为说法。若聋众生离于耳根。以神通力令得耳根乃为说法。若有种种病患众生。以神通力为除众病。令离病已乃为说法。若有众生临欲被杀。将欲断命。以神通力设诸方便。偷劫彼人令不得罪。或与财物救赎命已乃为说法。若有众生身分下劣根阙不具。或有小姓怖畏羞惭身心下劣。以神通力令其身分一切具足。暂时示现。令身胜己乃为说法。若有众生藏中聋哑。生来顽钝卧在屎尿。先为疗治。以神通力。示宝庄严宫殿坐已乃为说法。令其心意智慧生已乃为说法。若有未生已生众生。根未淳熟。以神通力令根熟已乃为说法。奋迅王。彼时菩萨。成就如是神通力已。又复更有不可思议神通说法。若有众生信解日月入法律者。以神通力。三千大千诸世界中。所有日月置手掌中。掷过无量无边世界。一切众生所应度者。皆见日月空中而去。然其日月本处不动。又复能以恒河沙等诸佛世界。置一毛头掷著梵世。然后复掷无量无边世界之外。然诸众生不觉不知。若来若去无往返想。又彼菩萨以一口气。能令无量恒河沙等诸佛世界劫烧火灭。又彼菩萨一加趺坐。即时令身到恒河沙诸佛世界。又彼菩萨能以两手覆日覆月。以自光明遍照世界而为说法。奋迅王。彼菩萨于如来前加趺而坐。起心悕望供养如来。即时能以须弥山等种种妙华。散如来身。令一切华映覆如来。唯见半身。若化三千大千世界一切树林。以为灯明。如前供养随意即能。天若雨时能令见火示现己身。一切众生皆悉遍见。随彼众生若干信解。见何等色。或以自身示帝释身。或示梵身。或声闻身。或缘觉身。奋迅王。此是菩萨神通奋迅。所谓天眼见不障碍。清净天耳闻不障碍。一切众生知心行智。阿僧祇劫而能忆念。一切神通悉能示现。名通奋迅。
　　奋迅王。所言通者。云何名通。遍见一切诸佛业通。知他一切众生根通。胜声闻乘所有法律。胜缘觉乘法毗尼通。大乘律通坐退出通。于诸众生淳熟智通。正知出行通。善方便通。布施愿通。戒忍精进禅慧愿通。坏魔摄魔善根成就。是故名通。复次奋迅王。菩萨得通。他所识知色青等。威德名称力姓种族财众围绕。是故名通。复次奋迅王。菩萨得通。天龙夜叉乾闼婆阿修罗伽楼罗紧那罗摩睺罗伽人与非人。帝释天王转轮圣王梵世界主阿罗汉人。正遍知者一切皆知。是故名通。奋迅王。此菩萨通。菩萨以通不退本愿。能示他人一切诸法。
　　奋迅王。何者智奋迅。奋迅王。智奋迅者。所谓阴智界智入智因缘智实谛智。奋迅王。何者阴智。谓知色空。色前际空。色后际空。色中际空。受想行识。皆亦如是。识前际空识后际空。识中际空。此五阴空。谓毕竟空。知此阴空故名阴智。
　　奋迅王。何者界智。地界法界水界法界。火界法界风界法界。何以故。以此四界法界一界。所谓空界复法界界。此非地界。亦非水界。亦非火界。亦非风界。何以故。不异界法界。不二界法界。不生界法界。不染界法界。善净界法界。如法界。如我界。如众生界。如命界。如富伽罗界。如生死界。如涅槃界。彼界欲界。彼界色界。彼界无色界。彼界有为界。彼界无为界。故名涅槃界。如若法界智。如是色界智不异因缘智。故名界智。
　　奋迅王。何者入智。奋迅王。眼之本性不生不出无造作者。奋迅王。如是耳鼻舌身意性。不生不出无造作者。奋迅王。彼眼无主故无见者。彼耳无主故无闻者。彼鼻无主故无嗅者。彼舌无主故无尝者。彼身无主故无觉者。彼意无主故无知者。奋迅王。眼不见色。耳不闻声。鼻不嗅香。舌不尝味。身不觉触。意不知法。何以故。眼者无觉。如草如木如壁如块。如是耳鼻舌身意等一切无觉。如草如木如壁如块。
　　奋迅王。眼者无染亦无不染。如是耳鼻舌身意等。一切无染亦无不染。何以故。以眼本性性离染故。如是耳鼻舌身意等。本性如是性离染故。奋迅王。若一切入如是知已心得离欲。故名入智。若如是知阴界入等。不生不出。如是毕竟入涅槃已。摄取生退阴界入等。如阴界入而亦不舍。此智奋迅。知阴界入若相若体。彼一切舍犹行三界而不染著。亦现生死而无生死。此智奋迅。
　　奋迅王。何者因缘智。无明缘行。无明不念我能生行。行缘于识。行亦不念我能生识。识缘名色。识亦不念我生名色。名色缘六入。名色不念我生六入。六入缘触。六入不念我能生触。触缘于受。触亦不念我能生受。受缘于爱。受亦不念我能生爱。爱缘于取。爱亦不念我能生取。取缘于有。取亦不念我能生有。有缘于生。有亦不念我能生生。生缘老死。生亦不念我生老死。奋迅王。菩萨如是观察因缘则无诸见。无有断见无有常见。彼如是知一切诸法皆因缘生。彼人如是推求因缘。亦不可得。彼于因缘得因缘智。云何得智。因缘不生此二平等。如是平等空无相愿。十二因缘皆悉平等。若以平等如是所觉。一切诸法因缘平等。如是因缘则非因缘。彼因缘中无少法生。故名因缘。若知不生亦是因缘。名因缘智。明与无明此法不二。若知此者名因缘智。行与非行此法不二。若知此者名因缘智。识与非识此法不二。若知此者名因缘智。名色非名色此法不二。若知此者名因缘智。六入非六入此法不二。若知此者名因缘智。如六入非六入不二。如是触非触不二。受非受不二。爱非爱不二。取非取不二。有非有不二。生非生不二。老死非老死不二。若知此者名因缘智。如因缘处如彼因缘。皆空无我。如彼因缘不来不去。如彼因缘虚妄不实。如彼因缘无取可取。如是因缘无行无相。若如是知名因缘智。
　　若见因缘不见无明。亦不见行。亦不见识。不见名色。不见六入。亦不见触。亦不见受。亦不见爱。亦不见取。亦不见有。亦不见生。不见老死。若如是见彼见因缘。若见因缘彼则见法。见何者法。见离欲法。离何等欲。一切法中种种见欲。离如是欲故名离欲。彼所见法不增不减。如是所见则是真如不得不染。如是所见则是法界不坏不成。如是所见实际不穿。如是所见虽见不见。如是所见非肉眼见。非天眼见。非慧眼见。何以故。肉眼不觉。以其不觉是故不见。天眼有为。以有为故不见无为。是故不见。慧眼不见以不分别。不分别故亦不能见。奋迅王。菩萨如是见一切法则见如来。非是色见。非受非想非行非识非相等见。非法界见。非戒定慧。非解脱见。亦非解脱知见法见。非过去见。非未来见。非现在见。若如是见则见如来。

　　　　奋迅王问经卷上



　　　　奋迅王问经卷下

　　　　元魏婆罗门瞿昙般若流支译
　　尔时奋迅王菩萨白佛言。世尊。若有法者可有见法。若有见法可见如来。佛言有。何以故。奋迅王。色相不生本性不生。如是见色则见如来。如是受想行识之相。皆悉不生本性不生。如是见识则见如来。戒有为相而是无为。如是见戒则见如来。三昧平等则清净见。如是我于燃灯佛所得清净见。我于彼佛得见因缘。以见因缘即得见法。以见法故即见如来。奋迅王菩萨白佛言。世尊。燃灯佛来。所有如来。彼云何见。佛言。奋迅王。皆以色相分别而见。非见法身。奋迅王。我为汝说。汝今应知。我从初发菩提心来更不见佛。惟除燃灯。何以故。非见色相净见如来。奋迅王。菩萨如是欲见佛者。应如我见燃灯如来。以一法故。云何一法。如我之身。彼燃灯身亦复如是。如燃灯身我身亦尔。一身一法证法不二不分别证。是因缘智。若见因缘彼则见法。以见法故则见如来。若于一切有心生处。皆悉证灭不入涅槃。不得生死方便智说。此是奋迅。
　　彼实谛智何者是耶。声闻之人何者实时则触解脱。如是实时菩萨亦得不触解脱。此是奋迅。缘觉之人何者实时则触解脱。如是实时菩萨亦得不触解脱。此是奋迅。实谛智者。所谓知苦非谛非实。何者为智。谓不实智。以是无穷颠倒生故。知苦不生毕竟不生。若如是知苦不生者。此名苦智。云何断集。如彼集法如是断集。云何名集。集故名集平等断集。若未来集于未来断。此法法尔。非少有法若生若断。爱使集有。彼断爱使故名断爱。何者苦灭。若彼苦集性毕竟灭无法失灭。是故名灭。若灭一切攀缘相者。义不相应。有何法生。有何法灭。
　　何者为道。所谓有道。若善不善。若漏无漏。若垢无垢。有为无为。皆不可得。此名为道。平等名道。以一切法皆真实故。寂静名道。以一切热皆悉离故。安隐名道。不离一切善方便故。无漏名道。诸漏尽故。不行名道。分别见人不能行故。易行名道。正修行者所能行故。不舍名道。过去如来所不舍故。离相名道。以能断除一切疑故。若于此道不入二者。此得名道。若解如是四谛之义。名实谛智。若此四谛。声闻乘愿。缘觉乘愿。于二乘愿不生悕望。是乃得名实智奋迅。
　　又奋迅王。智奋迅者。知声闻乘不取不住。知缘觉乘不取不住。是智奋迅。又奋迅王。智奋迅者。若以一心遍知一切众生之心。以一心体遍知一切众生心体若心若智二心不转。是智奋迅。
　　又奋迅王。智奋迅者。知见过去无障无碍。而于过去心亦不转。知见未来无障无碍。未来过去心亦不转。知见现在无障无碍。而于过去未来现在心不戏论。是智奋迅。
　　又奋迅王。智奋迅者。若尽智知而善根行不尽亦知。无生智知知集亦知。是智奋迅。
　　又奋迅王。智奋迅者。若一切法毕竟寂灭。知一切法非他因缘。以智力故不取涅槃。以为成熟诸众生故。此是菩萨智奋迅也。
　　如是奋迅王。菩萨欲以此智奋迅而奋迅者。应当善作智所作业勿作慢业。何者慢业。诸有意行皆是慢业。诸有识行皆是慢业。诸有心行皆是慢业。诸乐善行诸堕见施皆是慢业。诸堕想戒皆是慢业。诸依自他而行忍者。皆是慢业。诸有起心分别精进。皆是慢业。诸分别身般若亦尔。皆是慢业。诸起我慢皆是慢业。我菩萨者此是慢业。我菩萨住此是慢业。我能不断佛种法种众僧种者。此是慢业。我于众生利益行者。此是慢业。未度众生我令得度。未解脱者我令解脱。未安慰者我能安慰。未涅槃者我令涅槃。此是慢业。我行布施我持戒我忍我行精进我禅我慧。此是慢业。我行慈心。我行悲心。我行喜心。我行舍心。此是慢业。我行少欲我行知足。我远离行我不染行。此是慢业。我头陀行空闲正行忆念分别。此是慢业。我行空行。我无相行。我无愿行。此是慢业。我能实语我能真语。我如说行忆念分别。此是慢业。我过魔业过四魔罥。断一切见。我修行忍忆念分别。此心意业。诸如是等此中略说。我菩提觉我转法轮。我令众生得解脱已。然后乃入无余涅槃。忆念分别此心意业。奋迅王。诸有心行起心作说。皆是慢业。奋迅王。何者智业。于如是处非是心意意识转行。彼是智业。菩萨如是常作智业。菩萨云何常作智业。所谓菩萨常作二业。二者所谓成熟众生摄取正法。云何菩萨成熟众生。谓自智知成熟众生。自智知者自住离慢。如是自知随于何处。自离住知非意非识。菩萨如是非意非识。菩萨如是成熟众生。
　　云何菩萨摄取正法。菩萨若于一切诸法皆不摄者。此是菩萨摄取正法。非色摄者是摄正法。如是非受非想非行非识摄者。是摄正法。如是次第非界摄者。是摄正法。非入摄者是摄正法。非善法摄不善法摄。是摄正法。非净不净。非漏无漏有为无为。非世间法出世间法。非如是摄是摄正法。非施相摄是摄正法。非戒非忍精进禅摄是摄正法。何以故。诸攀缘生皆有相生。非法非律非摄正法。何以故。无相无碍如来正觉。彼不可得相攀缘摄。菩萨若知如是业者。是则名智。若以是智作智所作彼非尽智。
　　奋迅王。何者慧奋迅。谓为法分以句分析取四无碍。何等为四。一者义无碍。二者法无碍。三者辞无碍。四者乐说无碍。义无碍者。于一切字惟取于义而不取字。所言义者。正知一切诸法之义。又复义者不可说义。于种种字皆悉不忘知前后声。此名为义。非取语故得随顺义。若能如是语义平等则随顺义。若如是知名义无碍。于一切义皆无碍故。名义无碍。
　　法无碍者。谓法随顺不顺非法。随顺法者不念非法。何以故。彼一切法离名字智。法无碍者。若乘若法不异法说。于法界相不坏法界。何以故。法界一相所谓无相。彼于何者说法言语。闻彼语已响声平等随顺信解。信说法语法界平等。随世俗知而不取著。以是诸义名法无碍。
　　辞无碍者。谓知字语。若龙夜叉。若乾闼婆。若阿修罗。若迦楼罗。若紧那罗摩睺罗伽人非人等。诸字语智。释提桓因。梵世界主。诸字语智。一语多语略语广语。女语男语。若内官语。若过去语。若未来语。若现在语。一切皆知如法字语。若以字语令他众生自意知解。如是而说自语他语。彼此不障亦不取著。何以故。知一切法无字无语。彼如是念何者字语。若说何法。彼如是法字语中无。故不可得亦不可说。又彼字语于法中无。故不可得亦不可说。若说字语字语无声。若当真实有此言辞。善法言辞。恶法言辞。则不可得。应知此辞不在于法。辞无碍者。于一切法皆不障碍诸法不行。何以故。法不行故一切诸法毕竟不行。如是知已而为他说教他令知。名辞无碍。何者名为乐说无碍。若一切语皆悉乐说。于一切声皆悉乐说。于一切名皆悉乐说。云何乐说。于义乐说。于法乐说。于真乐说。于实乐说。若有众生于修多罗。语声信解。为彼众生。修多罗语响声乐说。若于祇夜语声信解。则为祇夜响声乐说。如是伽他。和伽罗那。若忧陀那。若尼陀那。阿波陀那伊帝曰多伽。若阇多迦。若裴不略。阿浮陀达摩语声信解。为裴不略阿浮陀达摩响声乐说。若于前修语声信解。则为前修响声乐说。一切众生诸根乐说。谓于信者信根乐说。于精进者进根乐说。于有念者念根乐说。于有定者定根乐说。于有慧者慧根乐说。如是广说一切诸根。二万一千菩萨乐说。欲行者根八万四千如来所知。彼一切根如来乐说。菩萨随顺相似乐说。彼一切根二万一千。嗔行者根八万四千如来所知。彼一切根如来乐说。菩萨随顺相似乐说。彼一切根二万一千。痴行者根八万四千如来所知。彼一切根如来乐说。菩萨随顺相似乐说。彼一切根二万一千。等行者根八万四千如来所知。彼一切根如来乐说。菩萨随顺相似乐说。彼一切根二万一千如是名为乐说无碍。
　　奋迅王。彼义无碍。法无碍。辞无碍。乐说无碍。如是一切以慧为根。依慧而住。随慧而行。菩萨依慧此等及余种种奋迅。而皆奋迅。又奋迅王慧何为根。慧依何住。慧随何行。奋迅王。闻为慧根。慧依闻住。慧随闻行。又奋迅王。闻何为根。闻依何住。闻随何行。奋迅王。善知识者则是闻根。闻者则依善知识住。闻者随顺善知识行。又奋迅王。彼善知识以何为根。依何而住。随顺何行。奋迅王。彼善知识敬重为根。依敬重住。随敬重行。又奋迅王。如是敬重以何为根。依何而住。随顺何行。奋迅王。如是敬重深心为根。依深心住。随深心行。又奋迅王。如是深心以何为根。依何而住。随顺何行。奋迅王。如是深心不谄为根。依不谄住随不谄行。又奋迅王。如是不谄以何为根。依何而住。随顺何行。奋迅王。如是不谄大悲为根。依大悲住。随大悲行。又奋迅王。如是大悲以何为根。依何而住。随顺何行。奋迅王。一切众生是大悲根即依一切众生而住。随顺一切众生而行。何以故。奋迅王。菩萨为令一切众生得解脱故。发起大悲一切智心。
　　奋迅王。此慧奋迅。菩萨发此一法门己。若于一劫若余残劫。异异法说无法妨碍。欲令众生不见其身而为说法。随意即能。欲令自身一切毛根皆出法声随意即能。如彼众生深心修行。而为说法辩才乐说如彼众生身色示现而为说法。他来斗诤不能破坏。若诸外道五通所知。咒读智论。若鞞陀智种种语论。月日星智。知阴阳智。或有梦相。或时地动。陀毗罗咒种种方术。若乌语等。以咒术力能令鹿等轮聚不行。咒龙夜叉乾闼婆等。或有王鹿余人身相。丰相俭相。星行戏相。一切皆知。复知世间种种伎能。若书若印若数若算一切解知。歌声乐声打钹等声。节脉处等一切皆知。彼婆罗门外道之人。如是一切下劣种姓不得为说。彼菩萨如是一切皆悉现得。有慧菩萨此一切法能示他人。如是一切皆悉善解。如是菩萨善知咒毒。知咒毒处知种种论。如是一切菩萨悉知而不恼乱。一切众生不信此等以为正道。
　　奋迅王。菩萨如是有慧奋迅。千万梵俱坐住语言。迭互相见。色色相示。语语相示。如是菩萨青等诸色。威德光明胜彼诸梵。于彼梵处心不悕望。如是诸梵到菩萨所心生敬重。如是一切天宫殿中示现自在。菩萨于彼不生悕望不生贪乐。生无常想苦无我想。菩萨如是随顺一切众生解脱。奋迅王。此慧奋迅。
　　奋迅王。又彼菩萨以慧奋迅。于魔世界化作宫殿。胜彼魔宫过百千倍。令彼诸魔于胜宫殿悕望贪著。生贪著已心则离慢。既离慢已。令住阿耨多罗三藐三菩提。然后乃为说无常法。奋迅王。彼慧菩萨一切处行。如是应知。以是慧故。若施若受若发愿等一切应知。以是慧故。若自护戒令他持戒。以是持戒愿取菩提。应如是知。以是慧故。若自修忍令他修忍。以是修忍愿取菩提。应如是知。以是慧故。若自精进令他精进。以是精进愿取菩提。应如是知。以是慧故。若自入禅三摩跋提。令他入禅三摩跋提。以是入禅三摩跋提愿取菩提。应如是知。以是慧故。若自摄法。若为他说如闻观察。应如是知。以是慧故。一切行来。一切威仪。一切放舍。应如是知。有慧菩萨以慧力故。则能具得一切善力。有慧菩萨慧自在故得一切财。有慧菩萨慧奋迅故。于一切法得胜奋迅。有慧菩萨执慧力故。得佛相似庄严庄严。有慧菩萨于一切法。皆随顺行而无功用。奋迅王。譬如世人放箭向上。奋其势力自然向下。乃至到地而无功用。奋迅王。有慧菩萨亦复如是。以慧势力能放愿箭而无功用。自然如是堕在一切善法之地。谓道场地示现慧力。复有何力。以慧力故右手能动恒河沙等诸佛世界。以慧力故胜魔眷属。胜魔庄严。乃至获得菩提所摄如来十力。何者为力。他不能胜。所谓天人阿修罗等。一切世间所不能坏。奋迅王。此是戒通智慧奋迅。奋迅王。如是戒通智慧奋迅。若有不种善根众生耳所不闻。奋迅王。若人得闻此法门已心欢喜者。如是之人于此奋迅则能奋迅。何以故。如是奋迅。一切声闻缘觉所无。
　　如奋迅王。菩萨所问世尊说已。奋迅王闻心生欢喜。合掌向佛。一心瞻仰目不暂舍。而作是言。一切众生以如是等四种奋迅而为奋迅。犹如如来应正遍知之所奋迅。
　　尔时世尊。于奋迅王菩萨面前。出种种色微妙色华种种妙香叶相盛华。时彼菩萨即取彼华。用散如来并众会中一切菩萨。如是散已。彼众会中华所著者。一切悉为金相庄严。举众皆见。
　　于虚空中百千诸天。如是见已。一切同声说言。世尊。若有信解如是奋迅。既信解已。能发阿耨多罗三藐三菩提心者。如是之人以佛庄严而自庄严。何以故。以如是等一切奋迅。悉皆随顺一切智心。又复世尊。若有未发菩提心者。何处当得闻如是等不可思议奋迅法门。
　　尔时世尊。赞彼空中诸天子言。善哉善哉。赞善哉已。告奋迅王大菩萨言。奋迅王。我念过去然灯如来。次前复有第七如来。名普无垢净光明王。彼佛如来广说如是奋迅法门。时有菩萨名具境界。以此法门问彼如来。如来既说此法门已。八千众生得此奋迅。又复更得无生法忍。会中众生三万二千。一切皆发阿耨多罗三藐三菩提心。我于尔时得此奋迅。次后复于然灯佛所菩提满足。如是奋迅王。我涅槃已。若有能听此法门者。彼人为取菩提之心。必定速得无生法忍。说此奋迅法门之时。会中众生三万二千诸天及人。一切皆发阿耨多罗三藐三菩提心。彼诸天子雨种种华。百千天乐供养如来。以佛力故。彼乐音中出妙声言。若有众生胜信解心诸根猛利。信解佛法慧行成就。善知识摄宿种善根。大悲怜愍一切众生。尔乃得闻如是法门。闻已信解受持读诵。
　　尔时奋迅王菩萨白佛言。世尊。如来十力。四无所畏。四无碍智。如是十八不共佛法。世尊所有。如是十力。菩萨有不。此四无畏。菩萨有不。如是十八不共之法。菩萨有不。佛言皆有。奋迅王。一切菩萨于八地中。作业成就乃得九地。谓具辩才得不退忍。摄善方便慧波罗蜜。奋迅王。菩萨如是具足十力四无所畏。成就十八不共之法乃得九地。
　　奋迅王。何者菩萨十菩萨力。一者发起一切智心。坚固深心大慈满足。不舍一切诸众生力。二者不求一切财利供养名闻。一切世间希有之事不贪乐力。三者满足大悲之心。一切佛法清净信解法究竟力。四者勤心不生懈怠。增上精进不离忆念威仪行力。五者不动安住三昧远离二边顺因缘法。一切见行皆寂静力。六者菩萨一切分别及不分别。戏论疑网皆悉灭故。满足般若波罗蜜力。七者成熟一切众生。无量生死摄取未足。摄取世间一切善根。世间生死信解如梦。于生死中不疲倦力。八者菩萨观察法性本无众生。本性无命无富伽罗。信解诸法不生不出。能于轮法信解不生。一切轮法不生忍力。九者入空无相无愿观解脱门。于声闻乘。于缘觉乘解脱知见解脱门力。十者菩萨于甚深法而能自知。观察一切众生心行。知无障碍满足之力。奋迅王。此是菩萨十菩萨力。
　　奋迅王。何者菩萨四无所畏。一者菩萨一切闻持。得陀罗尼忆念不忘。不畏大众而为说法。二者菩萨信解诸法则得忍力。不生不出信解法已得无生忍。得法忍已入空无相无愿之法。不畏大众而为说法。三者菩萨于声闻乘观解脱门。辟支佛乘信解知见。信一切入亦信解脱。如诸众生病药所须。如是而知一切众生诸根成熟。亦如是知如应说法。菩萨如是不畏大众而为说法。四者菩萨离大众畏。尔时无心。东西南北若有人来。难问我者我不能答。不畏不能不见畏相。菩萨如是一切众生。若有问难皆悉能答。如彼问难相应说答无所怖畏。能断众生一切疑心。不畏大众而为说法。奋迅王。此是菩萨四无所畏。奋迅王。何者菩萨十八不共菩萨之法。奋迅王。所谓菩萨无有人教。而舍财物以用布施。又复初生即能起心舍财布施。又若魔王作佛身来说如是言。若人布施则入地狱。而彼菩萨不生悭嫉。又复菩萨一切自物皆用舍施。施心转胜如是布施。是菩提因不望果报。皆愿回与一切众生。奋迅王。此是最初菩萨不共法。
　　奋迅王。又复菩萨无有人教。而彼菩萨如来未出无受戒处。于波罗提木叉正行悕学。不舍此不共法。菩萨在家如说护戒。虽不出家复无教者。如波罗提木叉说学。失命因缘不舍戒学。一切戒学随顺菩提。愿断一切众生破戒。奋迅王。此是第二菩萨不共法。奋迅王。又复菩萨一切众生骂詈毁辱割其身分。不生嗔心。若贫穷人。若栴荼罗。若逼迦婆。若工作师种种骂辱。而菩萨心亦不生嗔。于彼众生慈心普覆。有大势力。能加其恶而不作恶。如是菩萨为随顺法。如是众生乃是菩萨佛法因缘。如是菩萨于彼众生。令心寂静为作饶益。著忍辱铠起勇猛力。奋迅王。此是第三菩萨不共法。奋迅王。又复菩萨设多衰恼。而勤精进头陀不舍不生劣心。见声闻乘入于涅槃。见生死苦而心不求声闻涅槃。见缘觉乘入于涅槃。见生死苦心亦不求缘觉涅槃。见佛世尊一切义成一切佛法。所作已办入于涅槃。自未有力知诸众生。未满佛法。而心不劣起精进心。我亦如佛入于涅槃。奋迅王。此是第四菩萨不共法。
　　奋迅王。又复菩萨若转轮王。若帝释王。若魔自在妇女围绕。有天歌乐一切妙乐皆悉具足。于中入禅修习无量而心乐于离欲之法。不随异语。于生死中心大怖畏。于淫欲法生不净想。于诸阴中生于怨想。于诸界中生毒蛇想。于诸入中生空聚想。于自眷属生于死想。于妇女中生冢墓想。心常乐求摄取正法。悕望见佛亲近供养。亦常不毁一切众生。能令伎乐弦歌等中出禅分声。魔既闻已遮则声灭。以彼菩萨前善根力。于虚空中即出佛声法声僧声。又彼菩萨弃舍国土富乐自在入于山林。奋迅王。此是第五菩萨不共法。
　　奋迅王。又复菩萨一切世间诸禅定中。不生坚想。有黠慧行。远离使见取义取法。如是菩萨乃至梦中。不生自见。不生他见。不生法见。此不共法。若有自见则有使见。以无自见则离疑网。魔王波旬不能令其生于疑见。若有疑见则离于法。菩萨如是。成熟众生饶益众生。不顾自惑无有疑心。奋迅王。此是第六菩萨不共法。
　　奋迅王。又复菩萨离一切生无有功用。身业清净远离杀生。于诸众生施与无畏。若手若块若杖若刀不加众生。远离刀杖手不执持。自财知足。于他所有至一把草不与不取。设宝满地不生贪心。宁失身命。终不邪命而取财利衣服饮食。常行梵行乃至不生欲食之心。菩萨如是离欲斗诤及诸烦恼。不行淫欲因缘恶法。是彼菩萨不共法处。先思量已身业成就。奋迅王。此是第七菩萨不共法。奋迅王。又复菩萨清净口业。实语真语如说而行。不诳如来天龙夜叉。若乾闼婆。若阿修罗。若迦楼罗。人非人所。口不恶言。不坏眷属自眷属爱。不恶口语。爱语软语。不粗犷语。作相应语。作利益语。常于先语面状笑语。如是菩萨所有恶语恶口说语。他不爱语。自他热语一切不说。不违心语。若无言无。若有言有。如是净语。深心净信得不共法。一切生处常得如法法相应语。以如是语。能令一切不净心人心得清净。心清净者则能供养。彼以深心不共法故。常得实语。有所言说如语不异。随其所说一切皆尔。奋迅王。此是第八菩萨不共法。
　　奋迅王。又复菩萨自心自在。不贪不嗔正见不邪如是菩萨菩提之心无与等心不忘不失。远离一切谄心曲心浊心乱心。昼夜常行清净慈心。奋迅王。此是第九菩萨不共法。奋迅王。又复菩萨即于生时具足世智。若咒若诵若医若药。书印数算一切皆知。一切师术皆悉现知。一切伎能诸论善知。于世间法出世间法。不因他知自智成就。不观他面。一切天人。观察菩萨有如是心。若菩萨说我闻修学。奋迅王。此是第十菩萨不共法。
　　奋迅王。又复菩萨若以种种利益众生。能为他人疗治病患。不求财利供养名称。大悲为首疗治世间。然后令住出世间法。如是菩萨心常忆念。如是恶界苦恼众生。以何方便何时何法令彼得脱。既得脱已毕竟断灭一切烦恼。所谓断除一切苦恼令住涅槃毕竟之乐。奋迅王。此第十一菩萨不共法。
　　奋迅王。又复菩萨心不悕愿帝释天王。若梵天王。若转轮王统王国土。而亦得之。彼菩萨如是不求帝释天王梵世界处转轮圣王统王国土。虽不悕望自然而得。又彼菩萨不为色故求于梵行。不求身色。不求国土。不求眷属。不求财富。不求名闻。不求色相。如是梵行虽不悕望具足而得。奋迅王。此第十二菩萨不共法。
　　奋迅王。又复菩萨住好国土富乐之处。不知念佛。而有诸天曾见佛者。教令忆念。先呵责已如是教言。此法应作此不应作。若作此业则得菩提。当如是愿。汝如是作如是行已调伏诸根未来当得阿耨多罗三藐三菩提。彼天如是教令忆念。于菩提道不越不舍。奋迅王。此第十三菩萨不共法。
　　奋迅王。又复菩萨何等恶人多恶多嗔。垢心众生于菩萨所不能加恶。菩萨于彼亦不报恶。彼大恶人多嗔心人。若身若口若心意恶。若见菩萨心即清净。何以故。菩萨于彼不报其恶。置彼恶者住正法中令心清净。彼虽作恶以菩萨力不入恶道。何以故。以彼菩萨本来如是不共法戒清净满足。有如是心。若有众生。若以身业。若以口业。若以意业。于我起恶。愿彼众生不入恶道。以有戒故随愿成就。奋迅王。此第十四菩萨不共法。
　　奋迅王。又复菩萨。若有众生不信悭贪邪见懈怠不信业报。离佛法僧。若于沙门若婆罗门。心不清净。见则不礼亦不供养不生敬重。亦复不生希有之心。如是众生若见菩萨即住威仪。若闻语说心即清净。起迎礼拜供养恭敬生希有心。何以故。以彼菩萨之势力故。奋迅王。此第十五菩萨不共法。
　　奋迅王。又复菩萨。若有天龙。若有夜叉若乾闼婆。若有仙人若婆罗门。于菩萨所生于师想。诸世间中为师首者。皆师菩萨。以通力故。能令世间天龙夜叉若乾闼婆若诸仙人若婆罗门皆来归敬。彼既来已归菩萨语。礼拜菩萨供养恭敬。是等皆悉先为归首。既见菩萨即便礼拜恭敬尊重。生尊胜想深相敬信。奋迅王。此第十六菩萨不共法。
　　奋迅王。又复菩萨随生何处于何种姓。若村若城或人集处。彼处众生善法增长断不善法。成熟众生摄取正法。生正见家。父母正信正行正入。随何方处何处人中。菩萨生彼师中最胜。彼处众人供养恭敬。无一众生入恶道者。如彼菩萨善根所摄。彼处众生死则生天若生人中。奋迅王。此第十七菩萨不共法。奋迅王。又复菩萨随顺一切菩提分法。胜通满足。一切诸魔不能得便。奋迅王。此第十八菩萨不共法。
　　奋迅王。不共法者。云何不共。一切佛法随顺正行。故名不共法。
　　尔时奋迅王菩萨白佛言。世尊。希有世尊。如来乃能与诸菩萨。大法光明能作无量殊胜光明。如我解佛所说法义。若有菩萨闻此法门。一经于耳得清净心。余修多罗则不能尔。若得闻已受持读诵。彼人则摄一切佛法。若人能于此法门正观察者。则为已修一切佛法。于此法门所有法忍。得随顺忍。若有能行此法门者。一切佛法皆已修行。应如是知。又复世尊。若人不离此法门者彼则得通。如是菩萨既得通已当住道场。
　　佛言。如是如是。奋迅王。如汝所说。若人不离此法门者彼则得通。如是菩萨既得通已当住道场。奋迅王。过去往世然灯如来前复久远有佛。号曰波多婆那。次前又远复有如来号曰提沙。次前又远复有如来号曰弗沙。次前久远复有如来号波除大。次前久远复有如来至佛世尊。号曰天王。出现于世。尔时于彼天王如来佛之世界。一切充足安隐丰乐。天人炽盛地平如掌。以毗琉璃阎浮檀金钵头摩华。种种间错。其地柔软。触力犹如迦遮邻提。人民安乐如兜率陀。所须饮食随念速至。身色形相戏乐之处。及诸宫殿与天不异。惟天与人二名不同。
　　彼三千界中更无有王。唯有如来故名天王。譬如转轮圣王坐饶益座。以法治世非是非法。天王如来亦复如是。坐于法座师子座上。为诸天人如应说法。欲说法时。东西南北纵广八万四千由旬大众充满。尔时如来。说法音声遍三千界。彼诸天人供养恭敬。礼拜如来尊重如来所谓无上佛法供养。彼无下劣信解众生。惟信佛法。如是彼处无有声闻缘觉之名。岂有乘处。况复有行。惟有清净大菩萨众围绕世尊。彼处清净无有女人。耳初不闻欲行之名。
　　彼诸众生皆悉化生于莲华中结加趺坐。如是化生。彼诸人天受三种乐。何等为三。见如来乐及闻法乐。观察正法离欲之乐。彼诸天人心不放逸。具足财富迭互说法。常勤精进。寿命长远无量无数。业尽退时不生余道。生佛世界。如是菩萨临欲退时。上升虚空高七多罗。出声说言。我今于此佛世界退。无量菩萨闻彼声已。皆共和合而来集会。观彼菩萨示于法忍。作如是言。于何法退。于何法生。彼退菩萨。于彼菩萨集会众中。说如是言。大仙当知非有少法若退若生。如来所觉一切诸法。皆无有退皆无有生。非色有退。非色有生。非受非想非行非识。有退有生。第一义中无我无命。亦无众生无富伽罗。无人非人若退若生。世尊正觉。一切法空无相无愿。彼空无相无愿法中无退无生。如来世尊。证离欲际。证无为际。证不生际。非不生际有退有生。无退因缘是故不退。无生因缘不相和合。是故不生。如是因缘无有和合。无退无生。如是菩萨。为菩萨众说此法已然后乃退。彼退菩萨如是退已。无身无皮。无块无可知见。退已复到余佛世界。现见如来。
　　大王如来并诸菩萨。不著袈裟皆著清净妙好天衣。彼不学戒而悉调顺。一切皆得无生法忍。为菩萨众不广说法。何以故。彼众一切少闻多解。以利根故。若彼如来为诸菩萨众会说法。既说法已彼处彼处乃至彼佛世界之中。若人若天一切皆知。彼彼众生有得忍者。或有获得陀罗尼者。或有众生得辩才者得三昧者。时彼如来名闻十方。
　　奋迅王。天王如来。为诸天人广演分别如是法门。有诸菩萨七万二千皆得授记。彼有菩萨名曰无垢清净光明。不得授记。有如是念。此诸菩萨威仪无碍。忆念意行。若慧若通得陀罗尼及得三昧。不胜于我皆得授记。若彼得记。我何因缘不得授记。天王如来。知彼菩萨心所念已。而语之言。汝未来世当得授记。善男子。于未来世然灯如来应正遍知。为汝授记。无垢清净光明菩萨。闻是语已心生欢喜。上升虚空说如是言。若未来世恒河沙劫。然灯如来出现于世。我到彼时得一切智。如来真语。如来实语不异语故。
　　奋迅王。汝意云何。彼时无垢清净光明大菩萨者。岂异人乎。莫作异观。何以故。我是彼时无垢清净光明菩萨。奋迅王。次后如来名波除大。我于尔时供养彼佛。彼佛为我说此法门。我既闻已受持读诵。尔时获得光印三昧。次后如来名曰弗沙。我于尔时供养彼佛。闻此法门受持读诵。尔时获得光明三昧。次后供养堤沙如来。闻此法门受持读诵。复得毗卢遮那三昧。次后供养波多般那如来世尊。闻此法门受持读诵得柔顺忍。次后供养然灯如来。尔时我得无生法忍。我时得此四种奋迅。谓戒奋迅。通奋迅。智奋迅。慧奋迅。奋迅王。此门如是应当善知。若有何人。若善男子若善女人。行菩萨行今于我所。闻此法门受持读诵一切速疾得通菩萨。得此奋迅。得奋迅已转大法轮。于此无上光明法中得智光明。
　　如来说此法门之时。会中一万六千菩萨一切得忍。复有一万二千众生发菩提心。三千大千世界震动。百千诸天皆赞叹言。若此法门所在之处。则为有佛。若有深种善根众生乃能得闻如是法门。
　　尔时慧命阿难陀白佛言。世尊。当以何名名此法门。如是法门云何受持。佛言阿难。此法门者名四奋迅神通法门。如是受持。
　　世尊说已。奋迅王菩萨。慧命阿难陀。并诸天人。及乾闼婆阿修罗等。闻如来说。欢喜赞叹。

　　　　奋迅王问经卷下


